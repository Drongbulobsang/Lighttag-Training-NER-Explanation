འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༧
གྲུབ་མཐའ་རྒྱ་མཚོའི་ཕ་རོལ་ཏུ་སོན་པས་སྙེངས་བྲལ་གྱི་སློབ་དཔོན་ཆེན་པོ་མི་བསྐྱོད་ཞབས་ཀྱིས་བསྩལ་བའོ།
)$ ༄༅། །དགོངས་པ་གཅིག་པ་ལས། བྱང་སེམས་ཀྱི་ཚོམས་ཀྱི་ཟིན་བྲིས་རང་གཞན་ གྲུབ་མཐའ་རྒྱ་མཚོའི་ཕ་རོལ་ཏུ་སོན་པས་སྙེངས་བྲལ་གྱི་སློབ་དཔོན་ཆེན་པོ་ མི་བསྐྱོད་ཞབས་ཀྱིས་བསྩལ་བའོ། ། ༄༅། །ཆོས་ཀུན་མངོན་པར་རྫོགས་པར་སངས་རྒྱས་པའི། ། གོ་འཕང་མཆོག་ཏུ་གྲུབ་པ་མི་བསྐྱོད་རྗེའི། ། ཞབས་རྡུལ་སྤྱི་བོའི་པདྨར་རྟག་བཀོད་ནས། ། བྱང་ཆེན་ལམ་གཅིག་ཆོས་ཚུལ་འདི་བྲི་བྱ། ། བྱང་སྡོམ་གྱི་ཚོམས་འདི་ལ་རྩ་ཚིག་ཉེར་བཞི་ལས། ༈ རྡོ་རྗེའི་གསུང༌། སྙིང་རྗེ་དང་བྱང་ཆུབ་ཀྱི་སེམས་ཐ་དད་ཡིན།
ཞེས་བྱ་བ་ནི་རྡོར་གསུང་དག་པར་མ་བཏོན་པ་ཡིན་ཏེ། སྒྲ་ཇི་བཞིན་པ་དེ་ལྟ་ན། བྱང་ཆུབ་ཀྱི་སེམས་སུ་གྱུར་པའི་སྙིང་རྗེ་ཞིག་ཡོད་པ་མ་ཡིན་པར་བཤད་དགོས་པའི་ཕྱིར། འོ་ན་ཅི་ལྟར་ཞེ་ན། སྙིང་རྗེའི་བློ་ཙམ་ཡིན་ན་བྱང་ཆུབ་ཀྱི་སེམས་འདྲེན་པའི་སྙིང་རྗེ་ཡིན་པས་མ་ཁྱབ་བྱ་བར་བཏོན་པ་ནི་རྡོར་གསུང་དྲི་མ་ཐམས་ཅད་དང་བྲལ་བར་འགྱུར་རོ། ། དེ་ལ་བོད་འདིར་ཐེག་པ་ཆེན་པོའི་ཡོངས་འཛིན་དང་བྲལ་ཞིང་སྐྱེ་བ་སྔ་མ་ལ་སོགས་པར་གོམས་པའི་སྙིང་རྗེས་རིགས་སད་པའི་གང་ཟག་ལ་སྐྱེ་བོ་རྨོངས་པ་དག་གིས་གང་ཟག་འདི་ནི་བྱང་ཆུབ་སེམས་དཔའོ་ཞེས་བསྟོད་ཅིང༌། གང་ཟག་དེ་ཉིད་ཀྱིས་ཀྱང་སྙིང་རྗེའི་བློ་ཉི་ཚེ་བ་དེ་ཙམ་ལ་བྱང་ཆུབ་ཀྱི་སེམས་སུ་རློམ་ནས། ཁོ་བོའང་བྱང་ཆུབ་སེམས་དཔའོ་ཞེས་མོས་པ་བྱེད་པ་ཡོད་པས། དེ་ལྟ་བུའི་གདུལ་བྱའི་ངོར། ཞལ་སྔ་ནས་ཆོས་ཀྱི་གནད་འདི་རྡོ་རྗེའི་ཚིག་ཏུ་བཞག་གོ །
དེ་ལ་སྙིང་རྗེའི་བློ་ཙམ་ལ། ཕྱི་རོལ་པའི་རྒྱུད་ལའང་ཡོད་པའི་སྙིང་རྗེ་དང༌། ཉན་རང་གི་རྒྱུད་ལ་ཡོད་པའི་སྙིང་རྗེ་དང༌། ཐེག་པ་ཆེན་པོའི་གང་ཟག་གི་རྒྱུད་ལ་ཡོད་པའི་སྙིང་རྗེ་དང༌། སྙིང་རྗེ་དེས་དྲངས་པའི་བྱང་ཆུབ་ཀྱི་སེམས་གང་ཡིན་པ་དང༌། བྱང་ཆུབ་ཀྱི་སེམས་དང་མཚུངས་ལྡན་དུ་གྱུར་པའི་བརྩེ་བ་ངོས་འཛིན་པ་དང༌། ལྷག་པར་སྔགས་བླ་མེད་པས་སྙིང་རྗེ་ཆེན་པོ་བདེ་བ་ཆེན་པོའི་ངོ་བོར་སྐྱེ་བའི་བདེ་ཆེན་དེ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཐམས་ཅད་པར་བཤད་ཚུལ་དང༌། དེ་ཉིད་རྣམ་ཀུན་མཆོག་ལྡན་གྱི་སྟོང་གཟུགས་ལས་ངོ་བོ་ཐ་དད་དུ་འཇོག་པ་མ་ཡིན་པ་དང༌། དམན་པའི་བརྩེ་བ་ཉོན་མོངས་ཅན་དུ་འགྱུར་བ་དང༌། དེ་ལྟ་ནའང་བརྩེ་བའི་རང་ལྡོག་གི་ཆ་ནས་སེམས་ཅན་ཐམས་ཅད་ལ་སྙིང་རྗེའི་རིགས་ཀྱིས་མ་ཁྱབ་པའི་སེམས་ཅན་མེད་པས།
དེ་ཙམ་ཡོད་པའང་སེམས་ཅན་ཐམས་ཅད་ལ་རྒྱས་འགྱུར་གྱི་རིགས་ཡོད་པའི་སྒྲུབ་བྱེད་དུ་འགྱུར་ཚུལ་ཏེ་དགུའི་རྣམ་བཤད་མཛད་པ་ལས། དང་པོ་ནི། མུ་སྟེགས་པ་དག་གིས་ཀྱང་འདོད་ཁམས་པ་བསམ་གཏན་གྱི་སེམས་མ་ཐོབ་པས། འདོད་པའི་ཉོན་མོངས་པ་དང་བཅས་པས་ཉེ་བར་མ་ཞི་བ་དང༌། སྡིག་ཏོ་ཁ་ན་མ་ཐོ་བ་དང་བཅས་པས་ངན་སོང་ལ་སོགས་པར་སྐྱེ་བའི་སེམས་ཅན་ལ་བཟོད་མེད་ཀྱི་སྙིང་རྗེ་དུང་བ་ཡོད་ལ། སྙིང་རྗེ་དེ་ཚངས་གནས་ཐོབ་བྱེད་ཀྱི་རྒྱུར་ཇི་ལྟར་འགྱུར་བ་ནི། རྒྱུ་སྙོམས་འཇུག་གི་བསམ་གཏན་གྱི་སེམས་ཐོབ་པའི་རྒྱུད་ལ། བྱམས་པ་དང་སྙིང་རྗེ་ཚད་མེད་སོགས་སྐྱེས་པའི་གྲངས་དེ་སྙེད་ཀྱི་འབྲས་བུ་ཚངས་རིས་ལ་སོགས་པ་དེ་སྙེད་དུ་སྐྱེ་བའི་བསམ་གཏན་འགྲུབ་བྱེད་དུ་འགྱུར་བ་ཡིན་པས། གཞུང་དུ། མུ་སྟེགས་བཅུ་རི་བོ་གངས་ཅན་སོགས་ཀྱི་བྱུང་བ་དང་བཅས་ཏེ་བཤད་དོ། །
གཉིས་པ་ནི། རང་ཉིད་ལས་དང་ཉོན་མོངས་པའི་དབང་གིས་ཁམས་གསུམ་གྱི་འཁོར་བར་འཁྱམས་པའི་སྡུག་བསྔལ་ལ་མ་བཟོད་པའི་བརྩེ་སེམས་ཀྱི་གདུང་བ་འབར་བ་སྙིང་རྗེ་དང༌། རང་ཉིད་འཁོར་བ་ལས་ཐར་ནས་མྱང་འདས་ཀྱི་བདེ་བ་དང་བྲལ་དགོས་ཀྱི་བྱམས་པའི་བློ་ནི་ཉན་རང་གི་རྒྱུད་ལ་ཡོད་པའི་བྱམས་སྙིང་རྗེའོ། ། གསུམ་པ་ནི། ནམ་མཁའི་མཐའ་དང་དང་མཉམ་པའི་སེམས་ཅན་ཐམས་ཅད་ཀྱིས་འཁོར་བ་ཐོག་མེད་ནས་ཕ་མ་བུ་སྡུག་ཆུང་མ་མཛའ་ཤེས་སོགས་སྒོ་དུ་མ་ནས་འཁོར་བ་ལ་ལྟོས་པའི་ཕན་མ་བཏགས་བྱ་བ་མེད་པའི་སྒོ་ནས་ཕན་འདོགས་བྱས་པའི་ཚུལ་ནི། དེ་བཞིན་གཤེགས་པའི་གསུང་གི་གསང་བས་བརྗོད་ཀྱང་ཟད་མི་ཤེས་པ་ཙམ་ཡིན་ལ། མ་རྒན་དེ་དག་གིས་ཕན་གདགས་པར་འདོད་ཅིང༌། བཏགས་པ་དེའང་འདོགས་ཚུལ་མ་ཤེས་པར་མོ་རང་རྣམས་ལས་དང་ཉོན་མོངས་པ་དང༌། སྡིག་པ་འབའ་ཞིག་གིས་བུ་ལ་ཕན་པ་སྒྲུབ་པར་རློམ་པས་མོ་རང་རྣམས་མཐའ་མེད་ཀྱི་འཁོར་བར་འཁྱམས་པའང་དེས་ལན་ལ། ངེད་རང་བུ་རྣམས་ལ་སྡིག་པ་བསྒྲུབས་ཏེ་བཏགས་པའི་ཕན་པ་དེས་ནི།
ཐར་པ་དང་ཐམས་ཅད་མཁྱེན་པའི་ཕན་བདེའི་ཆེད་དུ་ནི་ཆ་ཤས་ཙམ་ཡང་སོང་བ་མེད་པས་རྩ་བར་མ་རྒན་གྱིས་ཕན་འདོགས་ཚུལ་མ་ཤེས་ཀྱང་བཏགས་པའི་བསམ་པ་དང༌། རང་རེ་བུ་རྣམས་ཀྱི་ཆེད་དུ་མོ་རང་རྣམས་ཀྱི་ལུས་ལོངས་སྤྱོད་སྲོག་དང་བཅས་པ་ལྟོས་མེད་དུ་བཏང་བའི་ཆ་ནས་བྱས་པ་ཤེས་ཤིང་དྲིན་དུ་བཟོ་བར་བྱ་དགོས་ལ། དྲིན་བཟོ་ལ་མོ་རྣམས་ལ་ཕན་པ་དང་བདེ་བའི་གོ་འཕང་ལ་འགོད་དགོས་ལ། ཕན་བདེ་དེའང་སྲིད་ཞིའི་མཐར་ལྷུང་བའི་ཕུན་ཚོགས་ཀྱི་ཕན་བདེ་ལ་བཀོད་པའི་ཕན་བདེ་ནི། འཁོར་བ་པའི་སེམས་ཅན་ཐམས་ཅད་གཏན་ཐར་པ་ལ་འགོད་མི་ནུས་པས། སེམས་ཅན་ཐམས་ཅད་ཀྱི་གཏན་བདེ་ཆེན་པོ་ནི། མཐའ་གཉིས་ལ་མི་གནས་པའི་བྱང་ཆེན་ཡིན་ལ། དེ་ལ་འགོད་པར་བྱེད་པ་ནི་བྱས་པ་ཤེས་ནས་དྲིན་དུ་བཟོ་བ་ཡིན་ལ། དེ་ལྟར་གྱི་ཚེ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་རིས་མེད་པར་བྱང་ཆུབ་ཆེན་པོའི་ཕན་བདེ་མ་ཐོབ་པའི་སྡུག་བསྔལ་ལ་བརྩེ་བའི་སྙིང་རྗེ་དང༌། དེ་ལྟ་བུའི་ཕན་བདེ་ཐོབ་པ་དང་མ་བྲལ་ན་སྙམ་པའི་བྱམས་པ་ནི་ཐེག་ཆེན་པའི་རྒྱུད་ལ་ཡོད་པའི་བྱམས་སྙིང་རྗེ་སྟེ།
བྱང་ཆུབ་ཀྱི་སེམས་རྣམ་པ་གཉིས་འདྲེན་བྱེད་ཀྱི་བྱམས་པ་དང་སྙིང་རྗེའོ། ། དེས་ན་བྱང་ཆུབ་ཀྱི་སེམས་དང༌། དེའི་སྡོམ་པ་རྒྱུད་ལ་སྐྱེ་བའི་རྒྱུ་ལ། བྱང་ས་ནས་རྐྱེན་བཞི་རྒྱུ་བཞི་སྟོབས་བཞི་སོགས་བཤད་པའི་རྒྱུའི་གཙོ་བོ་སྙིང་རྗེ་འདི་ལྟ་བུ་ལ་གསུངས་ཤིང༌། དེ་དང་མཐུན་པར་རྒྱལ་བ་མ་ཕམ་པས། སེམས་བསྐྱེད་ དེའི་འགྲེལ་པར་མོས་པ་སྤྱོད་པའི་ས་ལས་ནི་མོས་པ་ལས་བྱུང་བའོ། ། ས་བདུན་པ་ནི་ལྷག་པའི་བསམ་པ་རྣམ་པར་དག་པའོ། ། ས་བརྒྱད་པ་ལ་སོགས་པ་ལ་ནི་རྣམ་པར་སྨིན་པའོ། ། སངས་རྒྱས་ཀྱི་ས་ལ་ནི་སྒྲིབ་པ་མེད་པའོ། ། ཞེས་སོ། །
འདི་ལ་ལོ་ཙཱ་བ་ཆེན་པོས། སངས་རྒྱས་ཀྱི་ས་ཞེས་པ། སངས་རྒྱས་ཀྱི་རྫོགས་པའི་སངས་རྒྱས་ཀྱི་ས་ཉིད་ལ་ངོས་འཛིན་པ་དང༌། ཡང་དཔྱོད་ལྡན་ཁ་ཅིག ། འདིའི་སངས་རྒྱས་ཀྱི་ས་ཞེས་པ་ནི་བྱང་ཆུབ་སེམས་དཔའི་ས་བཅུའི་ས་བཅུ་རྒྱུན་གྱི་ཐ་མ་ལ་བཏགས་པ་སྟེ། མངོན་རྟོགས་རྒྱན་ལས། གང་གི་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་བཤད་པ་ལྟ་བུ་དང༌།
མདོ་སྡེ་རྒྱན་གྱི་འགྲེལ་པ་ཉིད་ལས། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་ནི་རྣམ་པ་བཞི་སྟེ། ཞེས་བཞི་པོ་དེ་དག་སངས་རྒྱས་ཀྱི་ས་དངོས་མ་ཡིན་པར་ཤེས་སོ། ། ཞེས་ཟེར་རོ་མཆན། དེ་ནི་ས་རྣམས་ལ། ། མོས་དང་ལྷག་བསམ་དག་པ་དང༌། ། རྣམ་པར་སྨིན་པའང་གཞན་དུ་འདོད། ། དེ་བཞིན་སྒྲིབ་པ་སྤངས་པའོ། ། དེ་ཡི་རྩ་བ་སྙིང་རྗེར་འདོད། ། ཅེས་འབྱུང་ངོ༌། །
བཞི་པ་ནི། མཐའ་མེད་ཀྱི་མ་རྒན་རྣམས་བདག་མེད་པ་གཉིས་ཀྱི་གནས་ལུགས་ཁོང་དུ་མ་ཆུད། སྒྲིབ་གསུམ་གྱིས་རྒྱུད་བཅིངས་ཤིང་སྡུག་བསྔལ་མུ་མཐའ་མེད་པར་ཕྱན་པ་འདི་རྣམས་ལ། བདག་གིས་བླ་ན་མེད་པའི་བྱང་ཆུབ་ཆེན་པོའི་གོ་འཕང་སྦྱིན་པར་སྨོན་པ་དང༌། དེ་སྦྱིན་པ་ལ་སྦྱོར་བའི་སེམས་དང་སེམས་ལས་བྱུང་བ་སྟེ། སེམས་འདི་ནི་སེམས་པ་དང་སྤོང་བ་དང་རྟོགས་པ་ཆེན་པོའི་ངོ་བོར་གྱུར་པའི་ཆེན་པོ་གསུམ་ལྡན་དུའང་བཞག་གོ ། ལྔ་པ་ནི། བྱང་ཆུབ་ཀྱི་སེམས་དེ་འདྲ་བ་རྒྱུད་ལ་སྐྱེས་པ་ན། ཚེ་འདི་པའི་ཕན་འདོགས་ལ་བྱས་ཤེས་ཀྱི་བརྩེ་བ་ལྟ་བུ་མ་ཡིན་ཞིང༌། རང་ཉིད་ཁོ་ན་འཁོར་བ་ལས་ཐར་བའི་ཆེད་ལྟ་བུའི་རྒྱུའི་བརྩེ་བ་ཡིན་པར་སྙིང་རྗེ་སྐྱེ་བའི་སྙིང་རྗེ་ལ་ནི་རྒྱུ་མེད་པར་བརྩེ་བའི་སྙིང་རྗེ་ཞེས་གྲགས་པ་དེ་དེར་འབྱུང་ལ།
སྙིང་རྗེ་དེའི་འཛིན་སྟངས་ཀྱི་རྣམ་པ་ནི། སེམས་ཅན་མ་རྒན་གྱི་སྡུག་བསྔལ་ཐམས་ཅད་རང་ཐོག་ན་བཙན་ཐབས་སུ་བབ་པས་དེའི་ཆེད་དུ་མགོ་ཐོད་ལ་མེ་ཤོར་བ་ཡང་བསད་ལོང་མེད་པར་བརྩོན་པ་དང༌། སྙིང་སྟོབས་འདྲེན་པར་བྱེད་ནུས་ཀྱི་མི་བཟོད་གདུང་བ་ཞིག་གོ ། གདུང་བ་དེ་ལྟ་བུ་ཉམས་སུ་མྱོང་བ་ན་དགའ་བ་དང་སྤྲོ་བ་དང་བདེ་བའི་ཚིམ་པ་ཐོབ་པ་ནི། དམན་པའི་མྱང་འདས་ཀྱི་བདེ་བ་ཐོབ་པ་ལྟ་བུས་ནི་བསྒྲུན་དུ་ཡོད་པ་མ་ཡིན་ལ། དེའི་དོན་གྱི་ཇི་སྐད་དུ། བརྩེ་ལྡན་བདེ་དང་སྡུག་བསྔལ་དག་གིས་དགའ། ། ཞེས་འབྱུང་ལ། བརྩེ་བ་འདིའི་ཤུགས་གོང་དུ་འཕེལ་བ་ན། སངས་རྒྱས་ཀྱི་ཐུགས་རྗེ་ཆེན་པོར་ཡང་འཇོག་གོ །
དྲུག་པ་ནི། མཆོག་གི་དབུ་མ། མ་དག་པའི་རླུང་སེམས་ཀྱི་འཇུག་པ་འདྲེས་པ་དེ་མ་འདྲེས་པར་ཡོངས་སུ་སྦྱང་བར་བྱས་པའི་ནང་དུ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་སྐྱེ་བའི་རྟེན་བྱེད་པའི་དཀར་དམར་ཞུ་བའི་འདུ་འཕྲོད་ལས་ཟག་པ་མེད་པའི་ནང་གི་རེག་པ་ཁྱད་པར་གྱི་དགའ་བདེ་སྐྱེ་བས། དགའ་བདེ་དེ་ལྟ་བུ་མ་ཐོབ་པའི་སེམས་ཅན་རྣམས་ལ་དམིགས་ནས། བདེ་བ་དེ་ཉིད་ལས་ཤེས་པའི་རྫས་ངོ་བོ་གཞན་མ་ཡིན་ཡང༌། བདེ་བ་འདི་ལྟ་བུ་དང་བྲལ་བའི་སེམས་ཅན་སྡུག་བསྔལ་ཅན་རྣམས་ནི་སྡུག་བསྔལ་ལོ་ཞེས་གདུང་བའི་སེམས་བཟོད་གླགས་མེད་དུ་འབར་བའི་སྙིང་རྗེ་ནི། ཡུལ་སེམས་ཅན་ལ་དམིགས་པའི་ཆ་ནས་སྙིང་རྗེ་ཆེན་པོ་དང་ཡུལ་དཀར་དམར་གྱི་རེག་པ་ཁྱད་པར་ཅན་ལ་ལྟོས་ནས་བདེ་བ་ཆེན་པོར་ཡང་བཞག་ལ། འདི་ལྟ་བུའི་རྡོ་རྗེ་སེམས་དཔའི་རྒྱུའི་བདེ་བའམ་སྙིང་རྗེ་ཆེན་པོ་དེར་སེམས་ཅན་ཐམས་ཅད་འགོད་པར་བྱེད་པའི་སྨོན་པ་དང་འཇུག་པའི་བསམ་སྦྱོར་ནི་བྱང་ཆུབ་ཀྱི་སེམས་ཀྱང་ཡིན་ནོ། ། འདིའི་སྐབས་ཀྱི་བདེ་བ་དང་སྙིང་རྗེ་ལ་ཡང་སྔ་མ་ལས་ཕྱི་མ་ཇེ་ཆེར་འགྱུར་བ་ཡིན་ཏེ། སྙིང་རྗེའི་སྐད་དོད།
ཀ་རུ་ཎའི་རུ་ཎིའི་དོན་བསྡུས་པ་ལ། སློབ་དཔོན་མཚོ་སྐྱེས་ཀྱིས་བཤད་ཅིང༌། བསྡུས་པའི་དོན་ཡང་དགའ་བ་སྔ་མ་གསུམ་རིམ་གྱིས་བསྡུས་པས། ལྷན་ཅིག་སྐྱེས་པའི་དགའ་བའམ་བདེ་བའམ་སྙིང་རྗེ་ཆེན་པོ་ཞེས་བྱའོ། ། བདུན་པ་ནི། དེ་ལྟ་བུའི་ཡུལ་ཅན་གྱི་བདེ་བ་དེའང་ཡུལ་རྣམ་ཀུན་མཆོག་ལྡན་གྱི་སྟོང་གཟུགས་ཕྱི་དང་ནང་གི་དབུ་མ་རྣམ་པར་དག་པས། གཞན་མཆོག་ཏུ་སྣང་བ་ལས་རང་བཞིན་གཞན་མ་ཡིན་ཏེ། རྟེན་དང་བརྟེན་པ་རྫས་གཞན་མ་ཡིན་པའི་ངོ་བོར་གཅིག་པའི་ཕྱིར། ཇི་སྐད་དུ། ཀུན་རྫོབ་ཀུན་ད་ལྟ་བུ་སྟེ། །
དོན་དམ་བདེན་པའི་གཟུགས་ཅན་ནོ། ། ཞེས་འབྱུང་བའི་ཕྱིར། ། དེ་ཡང་ཀུན་རྫོབ་པའི་ཁམས་ཀུན་ད་ལྟ་བུའི་དཀར་པོ་དང༌། པདྨ་ལྟ་བུའི་དམར་པོ་ཞུ་བའི་བདེ་བ་དེའི་ཆོས་ཉིད་དམ་ཡུལ་ནི་སྟོང་ཉིད་དོན་དམ་བདེན་པའི་རང་བཞིན་ཡིན་ལ། ཡུལ་དེ་རང་ངོ་ནས་ཡུལ་ཅན་བདེ་བའི་རང་བཞིན་གསལ་བའི་རང་བཞིན་ལས་གཞན་དུ་མེད་པས་དོན་དམ་བདེན་པའི་གཟུགས་ཅན་ནོ་ཞེས་འབྱུང་ངོ༌། ། དེ་ལྟ་བུའི་བདེ་སྟོང་དེ་ཕན་ཚུན་ལྟོས་ནས་རྒྱུ་འབྲས་ཙམ་དུའང་བཞག་ཅིང༌། ལྟོས་ནས་བཞག་པའི་རྒྱུ་འབྲས་ནི། རྣམ་པར་དཔྱད་བཟོད་པའི་རྒྱུ་འབྲས་མ་ཡིན་པས། ཡུལ་སྟོང་པ་ཉིད་ཀྱི་གཟུགས་བརྙན་རྒྱུ་དང༌། ཡུལ་ཅན་བདེ་བ་ཆེན་པོའི་ཡེ་ཤེས་འབྲས་བུ་དང༌།
ཡང་བདེ་བ་ཆེན་པོའི་མྱོང་བ་སྐྱེས་པ་རྒྱུ་དང༌། དེ་སྐྱེད་པ་དང་པྲ་ཕབ་པ་ལྟ་བུའི་སྟོང་གཟུགས་མངོན་དུ་བྱེད་པ་འབྲས་བུར་ཡང་འཇོག་པ་ཡིན་ཏེ། ཇི་སྐད་དུ། སྟོང་ཉིད་གཟུགས་བརྙན་འཛིན་པ་རྒྱུ། ། སྙིང་རྗེ་མི་འགྱུར་འཛིན་པ་འབྲས། ། རྒྱུ་ལ་འབྲས་བུས་རྒྱས་གདབ་ཅིང༌། ། འབྲས་བུ་ལ་ཡང་རྒྱུས་རྒྱས་གདབ། ། ཅེས་འབྱུང་བའི་ཕྱིར་རོ། ། བརྒྱད་པ་ནི། རང་གི་ཆུང་མ་དང་བུ་དང་གཡོག་འཁོར་སོགས་ལ་ཆགས་པའི་དབང་གིས་དྲངས་པའི་བརྩེ་བ་དང་བྱམས་པ་ནི་ཉོན་མོངས་པ་ཅན་ཡིན་ཏེ།
བརྩེ་བྱམས་དེས་རང་ཕྱོགས་ལས་གཞན་པའི་སེམས་ཅན་ལ་སྡང་བ་དང་ཡིད་མི་འོང་འདྲེན་པར་བྱེད་པའི་ལས་ཅན་ཡིན་པའི་ཕྱིར། གཞུང་དུ་ཁྲ་དང་སྤྱང་ཀི་བརྩེ་བའི་དཔེ་ལྟ་བུའོ། ། ཞེས་སོགས་སོ། ། དགུ་པ་ནི། ཆགས་སོགས་ཀྱི་བརྩེ་སེམས་ཉོན་མོངས་ཅན་ཡིན་ཡང༌། སྤྱིར་བརྩེ་སོགས་ནི་སྡང་བ་མེད་པའི་དགེ་བ་ཡིན་ལ། རྒྱུད་ལ་དགེ་བ་སོགས་རྣམ་དཀར་གྱི་ཡོན་ཏན་གང་ལ་ཡོད་པ་དེ་ལ་སངས་རྒྱས་ཀྱི་རིགས་ཀྱང་ཡོད་ལ། རིགས་གཉིས་ལས་ཡང་དག་པར་བླངས་པའི་རིགས་སྔར་ཡོད་གསར་དུ་སད་བྱེད་ནི། སྡང་བ་མེད་པའི་དགེ་བ་ལ་སོགས་པ་བརྒྱུད་ནས་ལས་འབྲས་དང་དཀོན་མཆོག་སོགས་ལ་གུས་པ་འབྱུང་ཞིང༌། འཁོར་བ་ལ་སྐྱོ་བ་ལ་སོགས་པའི་བྱ་བ་ཡང་བྱེད་པས་བརྩེ་སོགས་རྒྱུད་ལ་ཡོད་པས་རྒྱས་འགྱུར་གྱི་རིགས་ཡོད་པར་ཡང་དབུ་མའི་ཤིང་རྟ་ཆེན་པོ་རྣམས་ཀྱི་དགོངས་པ་ཡིན་ལ།
སེམས་ཙམ་པ་ནི་དེ་ལྟར་མཐའ་གཅིག་ཏུ་མི་སྨྲ་སྟེ། རིགས་ཆད་ལ་དགེ་རྩ་མ་ཚང་བའི་རིགས་སེམས་ཅན་ཀྱང་ཁས་ལེན་པའི་ཕྱིར་རོ། ། ༈ རྡོ་རྗེའི་གསུང༌། བྱང་ཆུབ་སེམས་དཔའི་ཚུལ་ཁྲིམས་སྡོམ་པའི་རྟེན་ཅན་བྱ་བ་འདུག་ཀྱང༌། དག་པར་བཏོན་ན། བྱང་སྡོམ་མཚན་ཉིད་པ་སྐྱེས་ན་སོ་ཐར་གྱི་སྡོམ་པ་གོ་ཆོད་པ་དེའི་རྒྱུད་ལ་མི་སྐྱེ་མི་སྲིད་ཅེས་འདོན་པར་བྱ་བ་ཡིན་ནོ། ། དེ་ལ་དགོངས་གཅིག་རྙིང་མར་ཕྱོགས་སྔ་ཕྱིའི་རྩོད་ལན་ཅི་རིགས་འདུག་ཀྱང་འབྲེལ་ཆེར་མ་གོ་བས་བཏང་སྙོམས་སུ་བྱས་ཏེ་བཤད་ན། སྤྱིར་བྱང་སྡོམ་སྐྱེ་བའི་རྟེན་ལ་སོ་ཐར་གྱི་སྡོམ་པ་དགོས་མི་དགོས་ཀྱི་འདོད་པ་མང་དག་བྱུང་བའི་རྣམ་གྲངས་བཀོད་པ་དང༌། སྐབས་དོན་བརྗོད་པའི་ཞར་ལ་འཕྲོས་དོན་དང་བཅས་ཏེ་བཤད་པ་གཉིས་ལས། དང་པོ་ནི།
ཤར་ཙོང་ཁ་པ་ཆེན་པོའི་གསུང་གིས། བྱང་སེམས་ཀྱི་སྡོམ་པ་སྐྱེ་བའི་རྟེན་དུ་སོ་ཐར་རིས་བདུན་དགོས་ན་བྱང་སྡོམ་སྐྱེ་བའི་ལྷ་ལ་སོགས་པའི་འགྲོ་བ་མི་སྲིད་པར་འགྱུར་བ་དང༌། གནས་པའི་རྟེན་དུ་དགོས་པ་དང༌། ཤི་འཕོས་པས་མི་གཏོང་བའི་རྒྱུན་ཆགས་པ་ཡིན་ན་ལྷ་དང་དུད་འགྲོའི་སོ་ཐར་སྡོམ་ལྡན་སྲིད་པར་འགྱུར་བས། སོ་ཐར་བྱང་སེམས་ཀྱི་སྡོམ་པ་སྐྱེ་བའི་རྟེན་དུ་མི་དགོས་པ་ནི། ཐུབ་པ་དགོངས་རྒྱན་ལས། གང་ཞིག་དགེ་བསྙེན་དང་དགེ་བསྙེན་མ་དང༌། དགེ་ཚུལ་དང་དགེ་ཚུལ་མ་དང་དགེ་སློབ་མ་དང༌། དགེ་སློང་དང་དགེ་སློང་མའི་དབྱེ་བས་ཇི་སྲིད་འཚོའི་སོ་སོ་ཐར་པའི་སྡོམ་པ་བདུན་པོ་རྣམས་ལས། གང་ཡང་རུང་བའི་སོ་སོ་ཐར་པའི་སྡོམ་པ་ལ་གནས་པ་ཉིད་ཀྱིས་བྱང་ཆུབ་སེམས་དཔའི་སྡོམ་པ་བླང་བར་བྱ་ཡི།
གཞན་གྱིས་མ་ཡིན་ཏེ། གཞན་ལ་བྱང་ཆུབ་སེམས་དཔའི་སྡོམ་པ་མི་སྐྱེ་བའི་ཕྱིར། ཞེས་ཟེར་བ་དེ་ནི། ཐེག་པ་ཆེན་པོ་ལ་ཡོངས་སུ་ངལ་བ་མང་པོ་མ་བྱས་པ་སྟེ། གལ་ཏེ་སོ་སོར་ཐར་པའི་སྡོམ་པ་མེད་པར་བྱང་སྡོམ་མི་སྐྱེ་ན་ནི། དེའི་ཚེ་བྱང་སེམས་ཀྱི་སྡེ་སྣོད་སོགས་དང༌། དེའི་རྗེས་འབྲང་གི་གཞུང་དུ་འདི་དེའི་རྩ་བར་བཤད་པར་འགྱུར་རོ། ། དགོས་པ་ནི་གདོན་མི་ཟ་བར་བརྗོད་པར་བྱ་བ་ཡིན་ཏེ། དཔེར་ན་ཐེག་པ་ཆེན་པོར་བྱང་ཆུབ་ཀྱི་བར་དུ་གསུམ་ལ་སྐྱབས་སུ་འགྲོ་བ་ལྟ་བུའོ། ། ཞེས་སོ། །
དེས་ན་བྱང་སར། སྡོམ་པའི་ཚུལ་ཁྲིམས་ངོས་བཟུང་བ་དང༌། སོ་ཐར་རིས་བདུན་གསུང་བ་ནི། དེ་དག་བྱང་སྡོམ་ཐུན་མོང་བའི་རང་བཞིན་གྱི་ཁ་ན་མ་ཐོ་བ་སྤངས་པས་གཉིས་ཆར་ལ་གོ་བར་བྱ་ཡི་རིས་བདུན་ཁོ་ན་ལ་མི་བཟུང༌། དེའང་སོ་ཐར་དང་ཐུན་མོང་བའི་རང་བཞིན་གྱི་ཁ་ན་མ་ཐོ་བ་སྤོང་བའི་སྡོམ་པ་ནི་བྱང་སྡོམ་བཟུང་བ་དང་མཉམ་དུ་སྐྱེ་བས། དེ་དང་བྱང་སེམས་ཀྱི་སྡོམ་པ་ལ་རྟེན་དང་བརྟེན་པ་རྩི་བའི་དོན་མེད་ལ། སོ་ཐར་རིས་བདུན་ལྟ་བུ་སྔར་མ་བླངས་ཀྱང་བྱང་སྡོམ་སྐྱེ་ཡང༌། སོ་ཐར་གྱི་སྟེང་དུ་བྱུང་ན་སྔོན་ཁྱིམ་པ་དང་རབ་བྱུང་གི་ཕྱོགས་ཀྱི་སོ་ཐར་གྱི་སྡོམ་པ་གང་རུང་གཅིག་བླང་བར་བྱ་སྟེ། གཞན་དུ་བསྟན་པ་རིམ་འཇུག་ལས་འདས་པའི་ཕྱིར། དཔེར་ན་དགེ་ཚུལ་མ་བླངས་པར་དགེ་སློང་གི་སྡོམ་པ་བླངས་ན་སྐྱེ་མོད་ཀྱང་མི་རུང་བ་བཞིན་ནོ། །
དེ་ལྟ་ན་ཇོ་བོས། སོ་སོ་ཐར་པ་རིས་བདུན་གྱི། ། ཞེས་སོགས་ཀྱི་དོན་ནི། ལས་དང་པོ་པ་ལ་སོ་ཐར་རིས་བདུན་གང་རུང་མེད་ན། ཚུལ་ཁྲིམས་ཀྱི་སྡོམ་པ་ཁྱད་པར་ཅན་སྐྱེ་བའི་སྐལ་བ་མེད་ལ། སོ་ཐར་རིས་བདུན་དང་ཐུན་མོང་བའི་རང་བཞིན་གྱི་ཁ་ན་མ་ཐོ་བ་སྤོང་བ་མེད་ན། བྱང་སེམས་ཀྱི་སྡོམ་པ་ཙམ་སྐྱེ་བའི་སྐལ་བ་མེད་ཅེས་སྟོན་པ་ཡིན་གྱི། སོ་ཐར་རིས་བདུན་མཚན་ཉིད་པ་གཅིག་མེད་ན། བྱང་སྡོམ་མི་སྐྱེ་བར་བཞེད་པ་ནི་མིན་ཞེས་བཞེད་དོ། །
ཁ་ཅིག་སེམས་ཙམ་ལུགས་ཀྱི་བྱང་སྡོམ་སྐྱེ་བའི་རྟེན་ལ་སོ་ཐར་གྱི་སྡོམ་པ་ངེས་པར་དགོས་ལ།
དབུ་མ་ལུགས་ཀྱི་བྱང་སྡོམ་སྐྱེ་བ་ལ་སོ་ཐར་གྱི་སྡོམ་པ་ངེས་པར་མི་དགོས་པས། དབུ་མ་ལུགས་ཀྱི་བྱང་སྡོམ་གནས་པའི་རྟེན་ལ་སོ་ཐར་གྱི་སྡོམ་པ་དགོས་ཞེས་ཀྱང་བཞེད་དོ། ། ཡང་ཕྱོགས་འདི་པའི་རྗེ་བཙུན་གོང་མ་ཁ་ཅིག་བཞེད་པས། དབུ་མ་ལུགས་ཀྱི་སེམས་བསྐྱེད་པའི་སྡོམ་པ་སྐྱེ་བའི་རྟེན་ལ་སོ་ཐར་སྡོམ་པ་ངེས་པར་མི་དགོས་ཞེས་པ་ནི། ཚེ་རབས་སྔ་མར་ཉན་ཐོས་ལུགས་ཀྱི་སོ་ཐར་གྱི་སྡོམ་པ་བླངས་ཟིན་པ་མ་ཉམས་པ་ཡོད་པ་ལ། ད་སླར་ལེན་མི་དགོས་པའི་དབང་དུ་བྱས་པ་ཡིན་ཏེ། ཇོ་བོས་བྱང་ཆུབ་ལམ་སྒྲོན་གྱི་རང་འགྲེལ་དུ། འདིར་སྨྲས་པ། སྲོག་གཅོད་པ་ལས་མ་ལོག་པའི་བྱང་ཆུབ་སེམས་དཔའ་ཡོད་པར་རུང་ངམ། སྨྲས་པ་དེ་ནི་མེད་དེ།
དེ་དག་ནི་བྱང་ཆུབ་སེམས་དཔའ་ལ་རྩ་བའི་ལྟུང་བ་ཡིན་པར་མདོ་ལས་གསུངས་པའི་ཕྱིར་རོ། ། དེ་ལྟ་བས་ན་སོ་སོ་ཐར་པའི་སྡོམ་པ་དེ་དང་པོར་དགོས་ཤིང་སྔོན་དུ་འགྲོ་བ་ཉིད་དོ། ། ཡང་ན་རིགས་ལ་གནས་པ་དང༌། སྐྱེ་བ་གཞན་དུ་ཐེག་པ་ཆེན་པོ་ལ་གོམས་པ་ནི། རང་བཞིན་གྱིས་སྡིག་པ་ལ་མི་སྤྱོད་པས་བྱང་ཆུབ་སེམས་དཔའི་སྡོམ་པ་དེ་དང་པོ་ཉིད་དུ་བླངས་ཀྱང་ཉེས་པ་མེད་དོ། ། ཡང་ན་ཐེག་པ་ཆེན་པོ་དབུ་མ་ཆེན་པོའི་གྲུབ་མཐའ་བཙན་པར་བྱས་ན་ནི། འདིར་ཐེག་པ་ཆེན་པོའི་སྣོད་ཉིད་དུ་མ་གྱུར་པ་གང་ཡང་མེད་དེ། སེམས་ཅན་ཐམས་ཅད་རིགས་གཅིག་པ་ཉིད་ཡིན་ཏེ་དེ་བཞིན་གཤེགས་པའི་སྙིང་པོ་ཅན་ནོ་ཞེས་བྱ་བ་དང༌། ས་སྟེང་སྐལ་མིན་ཡོད་མིན་ཏེ། ། ཐམས་ཅད་སངས་རྒྱས་འགྱུར་བ་ཉིད། །
དེ་ཕྱིར་རྫོགས་སངས་སྒྲུབ་པ་ལ། ། སྒྱིད་ལུག་པར་ནི་མི་བྱའོ། ། ཞེས་འབྱུང་བའི་ཕྱིར། དེ་ལྟ་ན་ལྷ་དང་བྱིས་པའི་དགེ་སློང་ལ་སོགས་པ་ཡོད་པར་ཡང་འགྱུར་རོ། ། ཞེ་ན། ཐེག་དམན་དང་ཐུན་མོང་བའི་འདུལ་བར་དངོས་སུ་ལྷ་དང་བྱིས་པའི་དགེ་སློང་མེད་པར་གསུངས་ཀྱང༌། སྦས་དོན་ལ་དེ་མེད་པར་མ་གསུངས་པ་དང༌། ཐེག་ཆེན་སོ་ཐར་གྱི་སྡོམ་པ་ནི་འཆི་འཕོས་པས་མི་གཏོང་བས། དགེ་སློང་གི་སྡོམ་པ་ཙམ་རྒྱུད་ལྡན་གྱི་ལྷ་དང་བྱིས་པའི་དགེ་སློང་མེད་པར་ཡང་མི་འགྲུབ་སྟེ། གསུམ་ལྡན་དགེ་སློང་རྡོ་རྗེ་འཛིན་པ་མིའི་ལུས་ཀྱི་རྣམ་པ་བཏང་ནས་རིག་པ་འཛིན་པ་ལྷ་གཞོན་ནུའི་བུར་གྱུར་པ་ན།
དེ་ལྷའི་བྱིས་པ་ཡིན་ཀྱང་དགེ་སློང་མ་ཡིན་པར་བརྗོད་མི་ནུས་པའི་ཕྱིར། ཁྱད་པར་དཀྱིལ་འཁོར་དུ་འཇུག་པ་ནས་སྔགས་ཀྱི་ཆོ་གས་སྡོམ་པ་གསུམ་བཟུང་བའི་སྤོང་བདུན་སྤོང་བའི་དགེ་སློང་གི་སྡོམ་པའམ་སོ་ཐར་གྱི་སྡོམ་པ་ནི་སེམས་ལས་སྐྱེ་བས་དེ་ལྟ་བུ་དེ་འཆི་ནས་ལྷ་དང་མིའི་བུར་སྐྱེས་པ་ནའང༌། ལྷ་དང་བྱིས་པའི་དགེ་སློང་ཡོད་པར་འགྱུར་སྟེ། ས་སྐྱ་པཎྜི་ཏས་ཀྱང༌། བྱང་ཆུབ་སེམས་དཔའི་སྡོམ་པ་ནི། ། སེམས་ལས་སྐྱེ་ཕྱིར་གཟུགས་ཅན་མིན། ། དེས་ན་ཇི་སྲིད་སེམས་མ་ཉམས། ། དེ་ཡི་བར་དུ་སྡོམ་པ་ཡོད། ། ཅེས་ཀྱང་སྨྲས་པའི་ཕྱིར། ལུགས་དེ་བས་ཀྱང་མི་འདོད་བཞིན་དེ་འདྲ་བ་ཞིག་གི་ལྷ་དང་བྱིས་པའི་དགེ་སློང་ཞིག་དོན་གྱི་ཡོད་པར་ཡང་ཕྱོགས་དེ་པས་མི་འདོད་པ་མ་ཡིན་པ་འདྲའོ། །
དེ་ལྟར་སྐྱེ་བ་སྔོན་ནས་སོ་ཐར་གྱི་སྡོམ་པ་བླངས་པ་ད་ལྟ་བ་རྒྱུད་ལྡན་པའི་བློ་གྲོས་ཀྱི་སྦྱངས་པ་སྔོན་སོང་ལ། དབུ་མ་ལུགས་ཀྱི་སྨོན་འཇུག་གི་སེམས་བསྐྱེད་ཀྱི་སྡོམ་པ་སྟབས་སུ་སྐྱེ་སྟེ། སེམས་ཙམ་ལུགས་ཀྱི་བྱང་སྡོམ་སྐྱེ་བའི་སྔ་རོལ་དུ་སྨོན་པ་བྱང་ཆུབ་ཏུ་སེམས་བསྐྱེད་པའི་བློ་གྲོས་ཀྱི་སྦྱངས་པ་སྔོན་སོང་ལ་དེ་ལུགས་ཀྱི་འཇུག་སྡོམ་བླང་བ་སྐྱེ་བ་བཞིན་ནོ། ། སྐྱེ་བ་སྔ་མར་བསྟན་པ་ལ་ཡོངས་ཡེ་འཇུག་མ་མྱོང་བ་དང༌། འཇུག་མྱོང་ཡང་ལོག་ལྟ་ལྟ་བུའི་སོ་ཐར་གྱི་སྡོམ་པ་གཏོང་ཟིན་པར་བྱས་པ་ལ། དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་བསྐྱེད་ན་ནི། བསྟན་པ་ལ་རིམ་འཇུག་དགོས་པས་བྱང་སྡོམ་སྐྱེ་བའི་སྔ་རོལ་དུ་སོ་ཐར་གྱི་སྡོམ་པ་རྒྱུད་ལ་བསྐྱེད་པ་ཞིག་དགོས་སོ། ། འོ་ན་སྔར་སོ་ཐར་གྱི་སྡོམ་པ་རིས་བདུན་གང་རུང་བླངས་ནས་ཕྱིས་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་མནོས་པ་དེས་སླར་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ནོད་དགོས་སམ་ཞེ་ན། ནོད་མི་རུང་བ་མ་ཡིན་ཏེ། རྟོགས་པ་མཐོ་རིམ་ནས་སླར་སེམས་བསྐྱེད་ཀྱི་སྡོམ་པ་བླངས་པ་ན་སྡོམ་པའི་ཡི་དམ་བརྟན་པར་འགྱུར་བས་དགོས་པ་ཆེན་པོ་དང་ལྡན་པའི་ཕྱིར།
སྔར་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་བླངས་ཟིན་ནས་ཕྱིས་ཉིན་མཚན་གྱི་ཆ་དྲུག་ཏུ་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་འཛིན་པ་བཞིན་ནོ། ། འོ་ན་ལུགས་དེ་གཉིས་ཀྱི་སྡོམ་པའི་རྩ་ལྟུང་གི་འཇོག་འཚམས་ཇི་ལྟར་བྱ་ཞེ་ན། ཤར་ཙོང་ཁ་པ་ཆེན་པོས། བོད་ཁ་ཅིག་གདུལ་བྱ་སོ་སོ་ལ་ལྟོས་པའི་མདོ་སོ་སོའི་དགོངས་པ་ཡིན་པས། ཆོ་ག་ཐ་དད་ཀྱི་རྗེས་སུ་འབྲང་བར་བྱ་སྟེ། བསླབ་བཏུས་སྤྱོད་འཇུག་ནས་གསུངས་པའི་ཆོ་གས་ལེན་ན་ནམ་སྙིང་གི་མདོ་ནས་བཤད་པ་རྣམས་རྩ་ལྟུང་དུ་འགྱུར་ལ། བྱང་ས་ནས་གསུངས་པའི་ཆོ་གས་ལེན་ན། བྱང་ས་ནས་བཤད་པ་རྣམས་རྩ་ལྟུང་དུ་འགྱུར་བར་སྨྲ་ཞིང༌། ཁ་ཅིག་ནི་དབུ་མ་དང་སེམས་ཙམ་གྱི་གྲུབ་མཐའ་ཐ་དད་ཀྱིས་བྱས་པར་འདོད་པ་རྣམས་མི་འཐད་དོ་ཞེས་བཀག་ནས། རང་ལུགས་འཇོག་པ་ན།
མདོ་ནས་ཀྱང་རྩ་ལྟུང་དུ་གསུངས་ལ། སློབ་དཔོན་ཞི་བ་ལྷས། དེའི་དོན་བཤད་པ་ན་རྩ་ལྟུང་དུ་བཀྲལ་ཞིང༌། ཁྱད་པར་ནམ་སྙིང་གི་མདོ་དང༌། བྱང་སའི་དོན་གཉིས་ཀ་བསྡུས་ནས་གསུངས་པས་འདི་ཁོ་ན་བཞིན་དུ་འཐད་པས། ལུགས་གཉིས་ཆར་བསྲེ་བར་བྱ་སྟེ། བསླབ་བཏུས་ལས། འགའ་ཞིག་གི་ལུགས་གནས་པར་བྱ་བའི་ཕྱིར། བསྡུ་བའི་ཚིག་ལེའུར་བྱས་པ་དག་བརྗོད་པར་བྱའོ། ། ཞེས་འགའ་ཞིག་འཕགས་པ་ཐོགས་མེད་དེའི་ལུགས་གནས་པ་སྟེ་བཞག་པར་བྱའོ། །
ཞེས་ཆོ་ག་གང་གི་ལུགས་ཀྱིས་བླངས་ཀྱང་བྱང་ས་དང་བསླབ་བཏུས་ནས་གསུངས་པའི་རྩ་ལྟུང་དང་ཕམ་པ་དེ་རྩ་ལྟུང་ཕམ་པའི་གནས་སུ་འཇོག་པ་ལ་ཁྱད་པར་མེད་པས་གཉིས་ཆར་གྱི་བསླབ་བྱ་ལ་སློབ་ཅིང༌། བསྲུང་ཆ་རྣམས་བསྲུང་དགོས་སོ་ཞེས་འདོད་པར་སྣང་ལ། བཀའ་གདམས་ཀྱི་ཡིག་རྙིང་ལ་ལར་ནི། སེམས་ཙམ་གྱི་ལུགས་ལ་ལས་དང་པོ་པ་ལ་རྩ་ལྟུང་བཞིའམ་བརྒྱད་ཙམ་ལས་བྱང་སར་མ་བཞག་སྟེ། ལས་དང་པོ་པས་དེ་ཙམ་ལས་བསྲུང་མི་ནུས་པའི་ཕྱིར་དང༌། དབུ་མའི་ལུགས་ལ་བློ་མཐོར་སོང་བས་སྔ་མའི་ཁར་རྒྱལ་པོ་དང་བློན་པོ་འབངས་སོགས་སོ་སོར་བཅས་པའི་རྩ་ལྟུང་བཅུ་བཞི་སོགས་བསླབ་བཏུས་ནས་གསུངས་པ་རྣམས་ཀྱང་རྩ་ལྟུང་དུ་བཞག་སྟེ། བློ་མཐོར་སོང་ཞིང་མང་དུ་བསྲུང་ནུས་པའི་ཕྱིར། ལྟ་བ་མཐོ་ཞིང་སྤྱོད་པ་ཞིབ་པ་ཞིག་འབྱུང་ལ། ཡང་ན་ལྟ་བ་མཐོར་སོང་བ་ལ་སྤྱོད་པ་རྩིང་བ་ལྟར་སྣང་བ་ནི། བྱང་སེམས་དབང་བརྟུལ་ལ་རྩ་ལྟུང་དང་ཕམ་པ་དགོས་མེད་དུ་སྤྱད་པ་འབྱུང་ཡང༌།
དབང་རྣོན་ལ་དགོས་ལྡན་དུ་སྤྱད་པས་སྐྱོན་ཟིལ་གནོན། ཡོན་ཏན་ཡར་ལྡན་དུ་འགྱུར་བའི་ཕྱིར། དགག་བྱ་རྩ་ལྟུང་དང་ཕམ་པ་ལ་སོགས་མི་འབྱུང་བར་ལྟུང་བ་དང་ཕམ་པའི་གཟུགས་བརྙན་ཙམ་དུ་འགྱུར་ལ། དགོས་པའི་དབང་གིས་དེ་ལྟར་སྤྱད་པས་ཕན་ཡོན་ཆེན་པོ་གོང་འཕེལ་དུ་འགྲོ་བ་ཡིན་ལ། ལྟ་བ་དམའ་བའི་སེམས་དཔའ་ནི། སྤྱོད་པ་རྩིང་པོར་སྤྱད་རིགས་པ་མ་ཡིན་ཏེ། བཀག་པ་རྣམས་གནང་བ་ལ་བཀག་དགོས་ཀྱི་ཉེས་པ་མེད་ཅིང༌། སྒྲུབ་དགོས་ཀྱི་ཕན་ཡོན་དང་ལྡན་ན་བཀག་པའང་སྒྲུབ་པར་རིགས་པ་ལས། གང་ཟག་དེས་དེ་ལྟར་སྒྲུབ་མི་ནུས་པས་རིགས་ཅན་དེ་འདྲ་བ་ལ་ནི་བཀག་པ་གནང་བའི་སྐབས་མེད་དོ། ། ཞེས་གསལ་བར་བཤད་གདའ་བས།
ཡིད་ཆེས་ཀྱི་གནས་སུ་ཕྱི་མ་ཉིད་འཐད་དེ། དཔལ་ལྡན་ཨ་ཏི་ཤའི་གསུང་རྒྱུན་ཡིན་པའི་ཕྱིར་རོ། ། གཞུང་དུ། དེ་ལ་བསྙེན་གནས་ཀྱི་སྡོམ་པ་ཙམ་བསྲུང་བར་མི་ནུས་པ་ལ། བྱང་ཆུབ་ཀྱི་སེམས་བསྐྱེད་པའི་སྡོམ་པ་སྐྱེ་བར་བཤད་འདུག་པ་ཡང༌། སྨོན་སེམས་ཙམ་པོ་བ་ཙམ་ལ་དགོངས་ན་མ་གཏོགས། འཇུག་སྡོམ་མཚན་ཉིད་པ་སྐྱེ་བ་ལ་བཤད་ན་རིགས་པ་མ་ཡིན་ཏེ། ཉིན་ཞག་གཅིག་པའི་གཏན་ཁྲིམས་ཙམ་བསྲུང་མི་ནུས་པའི་བློ་ལ་གཏན་དུ་བའི་རྫོགས་བྱང་དོན་གཉེར་གྱི་བློའང་བསྐྱེད་དཀའ་ན། དེ་འཛིན་པའི་སྡོམ་པ་སྐྱེ་བ་ནི་ཆེས་ཀྱང་དཀའ་བའི་ཕྱིར། དེས་ན་སེམས་ཙམ་ལུགས་ཀྱི་བྱང་སྡོམ་སྐྱེ་བ་ལ།
དང་པོར་ཐེག་དམན་དང་ཐུན་མོང་བའི་སོ་ཐར་རིས་བདུན་གང་རུང་ཞིག་ལེན་དགོས་ཏེ། ཇོ་བོས། སོ་སོ་ཐར་པ་རིས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་བ་ཡོད་ཀྱི་གཞན་དུ་མིན། ། ཞེས་འབྱུང་ལ། དེའི་རྗེས་སུ་བྱང་ཆུབ་སེམས་དཔའི་བསླབ་པའི་ཚུལ་ཁྲིམས་གསུམ་ལ་ངེས་པར་སློབ་པར་འདོད་པའི་བློ་སྦྱོང་བ་སྔོན་དུ་སོང་ནས་སྨོན་པ་སེམས་བསྐྱེད་པ་སྔར་སོང་བཞིན་པས་བྱང་ཆུབ་ཆེན་པོར་སྨོན་ལམ་བཏབ་བཞིན་པ་ཞིག་ལ་འཇུག་སྡོམ་སྐྱེ་བ་ཡིན་གྱི། གཞན་དུ་ནི་མ་ཡིན་ཏེ། བྱང་ས་ལས།
དེ་ལ་བྱང་ཆུབ་སེམས་དཔའ་ཁྱིམ་པའམ་རབ་ཏུ་བྱུང་བ་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་རྣམ་པ་གསུམ་པོ་འདི་དག་ལ་བསླབ་པར་འདོད་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་བམ་ཞེས་པའི་དྲི་བ་ལ་སོགས་སྔོན་དུ་བྱེད་དགོས་པར་བཤད་པའི་ཕྱིར། དབུ་མ་ལུགས་ཀྱི་བྱང་ཆུབ་ཏུ་སེམས་བསྐྱེད་པའི་སྡོམ་པ་ལ་ནི། སྨོན་སེམས་བསྐྱེད་པའི་སྡོམ་པ་དང༌། སྨོན་འཇུག་གི་སྡོམ་པ་གཉིས་ཀའི་སྡོམ་པ་ཕྱོགས་གཅིག་ཏུ་བཟུང་བའམ། ཡང་ན་འཇུག་སྡོམ་ཉིད་ནས་འཛིན་པ་གཉིས་ལས། སྔ་མ་ནི་སྨོན་པ་སེམས་བསྐྱེད་པའི་སྡོམ་པ་ཙམ་དུ་འཇོག་ཀྱང༌། བྱང་ཆུབ་ཏུ་སེམས་བསྐྱེད་པའི་སྡོམ་པ་མཚན་ཉིད་པ་ནི་མ་ཡིན་ཏེ། སྡོམ་པ་འདི་ནི་ཉེས་སྤྱོད་སྡོམ་པའི་ཚུལ་ཁྲིམས་མཐའ་དག་འཛིན་མི་ནུས་པའི་སྡོམ་མིན་ཅན་ལའང་སྐྱེ་བར་བཤད་པའི་ཕྱིར། སྨོན་སྡོམ་འདིའི་རྟེན་ལ་ནི་སོ་ཐར་རིས་བདུན་གྱི་སྡོམ་པ་གང་རུང་སྔོན་དུ་འགྲོ་དགོས་པ་དང༌། སྐབས་དེར་དེ་སྐྱེ་དགོས་པར་ནི་མི་བཟུང་སྟེ།
རྒྱལ་པོ་ཆེན་པོ་ལ་གདམས་པའི་མདོར། རྒྱལ་པོ་ཆེན་པོ་འདི་ལྟར་ཁྱོད་ནི་བྱ་བ་མང་བ། བྱེད་པ་མང་བ། ཉིན་མཚན་དུ་སྦྱིན་པ་ནས་ཤེས་རབ་ཀྱི་བར་ལ་སློབ་པར་མི་ནུས་ཏེ། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་དད་པ་དང་དོན་དུ་གཉེར་བ་དང༌། སྨོན་པ་རྟག་ཏུ་དྲན་པར་གྱིས་ལ་ཡིད་ལ་སྒོམས་ཤིག ། གཞན་གྱི་དགེ་བ་ལ་རྗེས་སུ་ཡི་རང་བར་གྱིས་ཤིག ། རྗེས་སུ་ཡི་རང་ནས་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་དང་རང་རྒྱལ་ཐམས་ཅད་ལ་ཕུལ་ཞིག ། ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག ། དེ་ནས་སེམས་ཅན་ཐམས་ཅད་ལ་སངས་རྒྱས་ཀྱི་ཆོས་ཡོངས་སུ་རྫོགས་པར་འགྱུར་བ་ཉིན་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་བསྔོས་ཤིག །
རྒྱལ་པོ་ཆེན་པོ་ཁྱོད་དེ་ལྟར་བྱེད་ན་རྒྱལ་སྲིད་ཀྱང་བྱེད་ལ། རྒྱལ་པོའི་བྱ་བ་ཡང་ཉམས་པར་མི་འགྱུར་ཞིང༌། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་དང༌། བསླབ་བཏུས་ལས། དེ་བས་ ལུང་འདི་ནི་སྨོན་སྡོམ་ཁོ་ནའི་དབང་དུ་བྱས་པ་ཡང་མ་ཡིན་གྱི། འཇུག་སྡོམ་གྱི་དབང་དུ་བྱས་ནས་བཤད་པའི་ལུགས་ཀྱང་ཡོད་ལ། དེའི་ཚེ་ན་སྡོམ་པ་སྣ་གཅིག་ཆེ་བ་ལྟ་བུ་བྱང་སྡོམ་གོ་ཆོད་པོ་ཡིན་ནམ་མིན། མིན་ན་རང་གི་མཐུ་དང་སྦྱར་ནས་བསླབ་པ་བླངས་ཏེ་འཇུག་སྡོམ་མིན་པར་བཤད་པ་དང་འགལ། ཡིན་ན་ཆོས་མངོན་པར།
སྡོམ་པ་ལ་ངེས་པ་ལྔ་བྲལ་དགོས་ཞེས་པ་དང་འགལ་ཞེ་ན། དེ་ནི་ཉན་ཐོས་ཀྱི་སྡོམ་པ་རྣམ་པར་རིག་བྱེད་དང༌། རིག་བྱེད་མ་ཡིན་པའི་རྫས་གཅིག་འདོད་པའི་དབང་དུ་བྱས་པ་ལ་དེས་ཁྱབ་པ་ཡིན་གྱི། འདིར་དེ་ལྟ་བུ་མི་འདོད་པས་འདི་ལ་དེས་མ་ཁྱབ་བོ། ། འདི་ནི་སྨོན་སྡོམ་གྱི་དབང་དུ་བྱས་པའི་ལུང་འདི་ལ་སྨོན་འཇུག་གི་སྡོམ་པ་སོ་སོར་སྦྱོར་ཚུལ་གཉིས་འབྱུང་ངོ༌། ། མཆན། ན་རང་གི་མཐུ་དང་སྦྱར་ཏེ། དགེ་བའི་རྩ་བ་གཅིག་ཙམ་ འདི་ལ་བཀའ་གདམས་ཀྱི་ཡིག་རྙིང་ཁ་ཅིག་ཏུ་འདི་སྐད་བྲིས་སྣང་སྟེ། སྲོག་གཅོད་ལྟ་བུ་ལུས་དང༌། རྫུན་སྨྲ་ལྟ་བུ་ངག་དང༌།
གནོད་སེམས་སྤོང་བ་ལྟ་བུའི་དགག་པའམ། སྒྲུབ་པའི་བསླབ་པ་སྣ་རེ་ཞག་གཅིག་ཙམ་སྤོང་བའི་སྡོམ་པ་སེམས་བསྐྱེད་པ་ཆོ་གས་ནོད་ཅིང༌། དམ་བཅའ་བ་འདི་ནི་སྨོན་པའི་དབང་དུ་བྱས་པ་ཡིན་གྱི། འདི་ལྟར་བློ་སྦྱངས་ནས་རིམ་གྱིས་འཇུག་སྡོམ་ལ་སྦྱོར་དགོས་པའི་ཐབས་ཀྱི་ཆེད་ཡིན་པའི་ཕྱིར། འཇུག་སྡོམ་ལ་ནི་ཡན་ལག་ཚང་བར་ཇི་སྲིད་འཚོའི་བར་དུ་སྡོམ་པ་ལེན་དགོས་ཏེ། དེའི་སྔགས་ཚིག་ཏུ་ཇི་ལྟར་སྔོན་གྱི་བདེ་གཤེགས་སྲས་བཅས་ཀྱིས་སེམས་བསྐྱེད་པ་དང༌། སྡོམ་པ་བཟུང་བ་ལྟར། ཞེས་སྨོན་པ་ཉིད་ཀྱིས་འགྲུབ་ལ། སྲོག་གཅོད་ལྟ་བུ་སྣ་རེ་སྤོང་བའི་སྡོམ་པ་འཛིན་པ་ནི། དང་པོར་སྨོན་པའི་སེམས་བསྐྱེད་པའི་དབང་དུ་མཛད་ནས་བསྐལ་བཟང་ལས།
རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པ་བསོད་ནམས་འོད་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་དང༌། གཞན་ཡང༌། མདོར། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང༌། ། དང་པོར་བྱང་ཆུབ་ཏུ་ནི་སེམས་བསྐྱེད་དོ། ། ཞེས་འབྱུང་ངོ༌། །
མཆན། ཡང་ཡང་དག་པར་བླངས་ལ་བསྲུང་བར་བྱ་སྟེ། འཕགས་པ་སའི་སྙིང་པོའི་མདོ་ལས། ཇི་སྐད་དུ། དགེ་བའི་ལམ་བཅུ་པོ་འདི་དག་གིས་སངས་རྒྱས་སུ་འགྱུར་གྱི། གང་ཇི་སྲིད་འཚོའི་བར་དུ་ཐ་ན་དགེ་བའི་ལས་གཅིག་ཙམ་ཡང་མི་བསྲུང་ལ་འོན་ཀྱང་ཚིག་འདི་སྐད་དུ་ང་ནི་ཐེག་པ་ཆེན་པོ་སྟེ། ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚལ་ལོ་ཞེས་ཟེར་ན། གང་ཟག་ཤིན་ཏུ་ཚུལ་འཆོས་པ་ཆེན་པོ་བརྫུན་ཆེན་པོ་སྨྲ་བ་སངས་རྒྱས་བཅོམ་ལྡན་འདས་ཀྱི་སྤྱན་སྔར་འཇིག་རྟེན་བསླུ་བར་བྱེད་པ་ཆད་པར་སྨྲ་བ་སྟེ། དེ་རྨོངས་བཞིན་དུ་འཆི་བའི་དུས་བྱེད་ཅིང་ལོག་པར་ལྟུང་བར་འགྲོའོ། ། ཞེས་གསུངས་པ་བཞིན་ནོ། །
དུས་དེ་སྲིད་དུ་ནུས་པ་དེ་སྲིད་དུ་ཡང་དགེ་བ་ཡང་དག་པར་བླངས་ཏེ་གནས་པར་བྱ་སྟེ། འདི་ནི་སྨན་གྱི་བླ་ མདོ་དེར་དགེ་བསྙེན་ལ་སོགས་པ་རིམ་གྱིས་ལྔ་དང་བཅུ་དང་ཉི་ཤུ་རྩ་གཉིས་དང༌། དགེ་སློང་མ་ལ་ལྔ་བརྒྱ་དང༌། བྱང་སེམས་ལ་བཞི་བརྒྱ་བསྲུང་བར་བྱའོ་ཞེས་འབྱུང་བ་འདི་ནི་ལྟ་བས་གཟིངས་པའི་སེམས་ཅན་ལ་བསླབ་པའི་རིམ་པ་བསྟན་པའོ། ། མཆན། བཻཌཱུརྻ་འོད་ཀྱི་རྒྱལ་པོ་ལས་བལྟ་བར་བྱའོ། ། ཞེས་སྨོན་སྡོམ་ཙམ་བཟུང་བ་དེས་འཇུག་སྡོམ་བཟུང་མི་ནུས་ན། བསླབ་གཞི་རེ་རེ་ཙམ་དང་དུས་ཇི་ཙམ་ནུས་ཀྱི་བར་སྡོམ་པ་བདག་ཉིད་ཀྱི་བློ་དང་སྦྱར་ནས་ལེན་དགོས་ལ། དེའི་ཚེ་ཡིད་ཀྱི་བསླབ་གཞི་ཅི་རིགས་ སྨན་བླའི་མདོར་བསླབ་པའི་གཞི་ལྔ་པོ་དག་འཛིན་པ་དང༌། གང་བསླབ་པའི་གཞི་བཅུ་པོ་དག་འཛིན་པ་དང༌།
གང་དག་བྱང་ཆུབ་སེམས་དཔའི་བསླབ་པའི་གཞི་བཞི་བརྒྱ་པོ་དག་འཛིན་པ་དང༌། ཁྱིམ་གྱི་གནས་ནས་བྱུང་བའི་དགེ་སློང་གང་དག་བསླབ་པའི་གཞི་ཉིས་བརྒྱ་ལྔ་བཅུ་པོ་དག་འཛིན་པ་དང༌། དགེ་སློང་མ་གང་དག་བསླབ་པའི་གཞི་ལྔ་བརྒྱ་པོ་དག་འཛིན་པ་དང༌། ཞེས་འབྱུང་བའི་བསླབ་པའི་གཞི་བཅུ་ནི་དགེ་ཚུལ་གྱིའམ། མི་དགེ་བ་བཅུའོ། ། བསླབ་པའི་གཞི་བཅུ་ནི་དཀོན་མཆོག་སྤྲིན་ལས། ཕར་ཕྱིན་བཅུ་རེ་རེ་ལ་བཅུར་ཕྱེ་བས་བརྒྱར་འགྱུར་ལ། དེ་ལ་རང་བསྒྲུབ་པ་བརྒྱ། གཞན་སྒྲུབ་ཏུ་འཇུག་པ་བརྒྱ། གཞན་སྒྲུབ་པ་ལ་ཡི་རང་བ་ལ་བརྒྱ།
གཞན་སྒྲུབ་པ་ལ་བསྔགས་པ་བརྗོད་པ་སྟེ་བཞི་བརྒྱའོ། ། དགེ་སློང་མ་ལ་སྡེ་པ་འདིའི་ལུགས་ཀྱི་སུམ་བརྒྱ་དྲུག་བཅུ་རྩ་བཞི་ཡིན་གྱི། དགེ་སློང་མའི་བསླབ་གཞི་ལྔ་བརྒྱ་ནི་སྡེ་པ་གཞན་གྱི་ལུགས་སོ། ། མཆན།
ཙམ་ལེན་པ་ལས། ལུས་ངག་གི་མི་དགེ་བ་བདུན་ལས་མ་ལོག་པ་དེ་འདྲ་བ་ལ་ནི་ཐུན་མོང་དུ་གྲགས་པའི་སོ་ཐར་རིས་བདུན་གྱི་སྡོམ་པ་གང་ཡང་རྒྱུད་ལ་ཡོད་པར་མ་གྲུབ་བོ། ། དེ་ལྟར་དེ་འདྲ་བ་དེས་བློ་དང་སྦྱར་ནས་བསླབ་པ་བླངས་པ་ལ། ཁས་བླངས་ནས་མ་བསྲུངས་ན། ཉེས་དམིགས་ཆེ་ཞིང་བྱང་སེམས་ཀྱི་སྤྱོད་པ་སྤྱད་དཀའ་བར་ཤེས་ནས་བསླབ་པའི་ཁུར་འཁྱེར་བར་མི་ནུས་པ་རྣམས་སྤྱོད་པ་སྣ་རེ་ནས་རིམ་གྱིས་དམ་བཅས་ནས། བློའི་མཐུས་ཉམས་འོག་ཏུ་ཆུག་པ་དང་འཇུག་སྡོམ་ལེན་པ་ཡིན་ནོ། །
དེ་ལྟ་བུ་དེས་འཇུག་སྡོམ་ལེན་པ་ལའང༌། བོད་པ་ཁ་ཅིག་འདི་སྐད་དུ་ཟེར་བར་སྣང་སྟེ། དྲངས་མ་ཐག་པའི་བསླབ་བཏུས་ཀྱི་ལུང་གིས་བསླབ་པ་ནི་རང་གི་མཐུ་དང་སྦྱར་ནས་ལེན་དགོས་པས། དབང་པོ་རབ་ལ་མདོ་སྡེ་ནམ་སྙིང་ནས་གསུངས་པའི་རྩ་ལྟུང་བཅུ་དགུ་སྤོང་བ་ལ་བསླབ་དགོས་པ་དང༌། དབང་འབྲིང་གིས་ནི་བསླབ་བཏུས་ལས། བྱང་ཆུབ་སེམས་ནི་ཡོངས་དོར་དང༌། ། ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང༌། ། སྒྲིམས་ཏེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་པར། །
ཁྲོས་ནས་སེམས་ཅན་བརྡེག་པ་དང༌། ། ཉོན་མོངས་པ་དང་གཞན་མཐུན་ལས། ། ཆོས་ལྟར་བཅོས་པ་བརྗོད་པའོ། ། ཞེས་པའི་རྩ་ལྟུང་བཞི་སྤོང་བ་ལ་སློབ་པར་གསུངས་པ་དང༌། དབང་པོ་ཐ་མས་སྨོན་པ་སེམས་བསྐྱེད་ཀྱི་བསླབ་བྱ་ཙམ་རེ་ལ་བསླབས་པས་ཀྱང་འགྲུབ་ཟེར་བ་ལ། བདག་གི་རྗེ་བཙུན་པ་ཁ་ཅིག་གི་གསུང་གིས་འཇུག་སྡོམ་གྱི་སྐབས་སུ་དབང་པོ་རྣོ་འབྲིང་ཡན་ཆད་ལ་དེ་འདྲ་བའི་རྒྱས་བསྡུས་ལ་དེ་འདྲ་ཞིག་ཡོད་དུ་ཆུག་ཀྱང༌། དབང་རྟུལ་ལ་ཡང་དེ་འདྲའི་རྣམ་བཞག་བྱེད་པ་མི་འཐད་དེ། འཇུག་སྡོམ་ཐོབ་པས་འཇུག་སྡོམ་གྱི་བསླབ་བྱ་ལ་མི་སློབ་ན་འབྲེལ་པ་མེད་པ་ཉིད་ཀྱི་ཧ་ཅང་ཐལ་ཆེ་བ་དང༌། ཁྱད་པར་ས་ལུགས་པ་ལྟར་སྨྲ་ན་ནི་ཆེས་མི་རུང་སྟེ། ས་པཎ་གྱིས།
བྱང་ཆུབ་སེམས་དཔའི་སྡོམ་པ་མཐའ་དག་བཟུང་བར་ཁས་འཆེ་བ་ནི་སྨོན་པའི་སྡོམ་པ་ཇི་ལྟར་བཟུང་བ་ལྟར་སྤྱོད་པར་ཁས་ལེན་པ་ནི་འཇུག་པའི་སྡོམ་པ་ཞེས་པ་དང༌། འོན་ཀྱང་སྨོན་པ་གཏོང་བའི་རྒྱུ་ནི་ཤིན་ཏུ་དཀའ། འཇུག་པ་ལ་དགེ་བ་ཕྲ་མོ་ཙམ་ཡང་མི་བྱེད་པར་མི་སྲིད་པའི་ཚོད་ཙམ་དུ་མཐོང་བས། དབུ་མའི་ལུགས་ཀྱི་སེམས་བསྐྱེད་གཏོང་དཀའ་བར་གདའ་ཞེས་འབྱུང་བ་དག་གིས་གནོད་པའི་ཕྱིར་རོ། ། འཇུག་པ་སེམས་བསྐྱེད་པའི་སྡོམ་པ་སྐྱེ་བའི་རྟེན་ལ་སོ་ཐར་གྱི་སྡོམ་པ་མི་དགོས་སོ་ཞེས་པ་ནི། ཚེ་རབས་སྔ་མར་སོ་ཐར་གྱི་སྡོམ་པ་སྔོན་སོང་ཚེ་འདིར་མ་ཉམས་པའི་དབང་དུ་བྱས་པ་ཡིན་ལ། ཡང་ན་ཚེ་འདིར་འཇུག་སྡོམ་ལེན་པ་ན། སྐྱབས་འགྲོ་རྩོམ་བྱེད་དུ་བྱས་པ་ན། ཐེག་པ་གོང་མའི་སོ་སོ་ཐར་པའི་སྡོམ་པ་ཞིག་མི་སྐྱེ་བ་ཡང་མ་ཡིན་ཏེ། བྱེ་སྨྲས་སྐྱབས་འགྲོ་ཙམ་བྱས་པས་དགེ་བསྙེན་དུ་མི་འགྱུར་བར་འདོད་ཀྱང་མདོ་སྡེ་པ་དང༌།
སེམས་ཙམ་པ་སོགས་ཀྱིས་སྐྱབས་འགྲོས་དགེ་བསྙེན་གྱི་སྡོམ་པ་སྐྱེ་བར་འདོད་པ་དང༌། འདིར་ཡང་མཐུན་པར་སྨྲས་པའི་ཕྱིར་རོ། ། འོ་ན་འཇུག་པ་སེམས་བསྐྱེད་ཀྱི་སྡོམ་པ་གནས་པའི་རྟེན་ལ་ནི་དོན་ལ་སོ་སོ་ཐར་པའི་སྡོམ་པའི་བྱ་བ་བྱེད་ལ། གནས་སྐབས་ཐེག་པ་འོག་མ་ནས་བཤད་པའི་སོ་ཐར་གྱི་སྡོམ་པའི་མཚན་ཉིད་ཀྱི་ཡན་ལག་ཅི་རིགས་ཚང་མ་ཚང་ཅི་ཡིན་ཀྱང༌། སོ་ཐར་གྱི་དོན་ཅན་ཙམ་ཞིག་ལ་ནི་མི་རྟེན་ཀ་མེད་པ་ཡིན་ཏེ། དེའི་དོན་ཅན་ནི། གཞན་གནོད་གཞི་བཅས་ ཇོ་བོའི་གསུང་རྒྱུན་གྱི་བཀའ་གདམས་ལམ་རིམ་ཞིག་ཏུ་བྱང་སྡོམ་གྱི་གནས་གཉིས་ཀ་ལ་སོ་ཐར་གྱི་སྡོམ་པ་དོན་ལ་དགོས་ཀྱང་ཐ་སྙད་འཇོག་པའི་སོ་ཐར་སྡོམ་པ་དགོས་པས་ཀྱང་མ་ཁྱབ་ལ། དེ་ལྟར་ན་ཐ་སྙད་འཇོག་པའི་སོ་ཐར་གྱི་སྡོམ་པ་ལྷ་ཀླུ་ལ་མི་སྐྱེ་བར་བརྗོད་ཀྱང༌། དོན་གྱི་དབང་དུ་བསྙེགས་པའི་སོ་ཐར་གྱི་སྡོམ་པ་སྐྱེ་སྟེ། དབུ་མ་ལུགས་ཀྱི་འཇུག་སྡོམ་ལྷ་ཀླུའི་རྟེན་ལའང་སྐྱེ་བར་མཐོང་བའི་ཕྱིར་དང༌།
བྱང་སྡོམ་གནས་པའི་རྟེན་ལའང་ཐ་སྙད་འཇོག་པའི་སོ་ཐར་གྱི་སྡོམ་པ་ཡོད་པས་མ་ཁྱབ་ཀྱང༌། གནས་པའི་རྟེན་དུ་དོན་གྱི་སོ་ཐར་གྱི་སྡོམ་པ་ངེས་པར་ཡོད་པར་རིགས་ཏེ། འཆི་འཕོ་བས་ཀྱང་བྱང་སྡོམ་མི་གཏོང་བའི་ཕྱིར། འོ་ན་སེམས་ཙམ་པས་བྱང་སྡོམ་སྐྱེ་གནས་ཀྱི་རྟེན་དུ་ཐ་སྙད་འཇོག་པའི་སོ་ཐར་སྡོམ་པ་ངེས་པར་དགོས་སོ་ཞེས་པ་ནི། དོན་གྱི་དབང་དུ་བྱས་པའི་སོ་ཐར་གྱི་སྡོམ་པ་དེའི་རྒྱུད་ལ་སྐྱེ་རུང་ཡང༌། ཐ་སྙད་འཇོག་པའི་སོ་ཐར་གྱི་སྡོམ་པ་ཆོ་ག་ཞིག་མ་བྱས་ན། སྡིག་ལས་མི་བཟློག་པའི་གང་ཟག་ཞིག་ཡོད་པ་ལ་དགོངས་ཏེ། དང་པོ་ཐ་སྙད་འཇོག་པའི་སོ་ཐར་གྱི་སྡོམ་པའི་ཆོ་ག་བྱས་ནས་དོན་གྱི་སོ་ཐར་སྡོམ་པ་བསྐྱེད་པ་ཞིག་ཡོད་པས། དེ་འདྲའི་དབང་དུ་བྱས་པ་ཡིན་ཞེས་པའང་བྲིས་གདའ་བས་རྣམ་གྲངས་སུ་བཀོད་པའོ། ། མཆན།
ལས་ལོག་པའི་ཚུལ་ཁྲིམས་ཞིག་ལ་དེར་བརྗོད་པའི་ཕྱིར། ། འོ་ན་འདི་ལ་སོ་ཐར་སྡོམ་པར་འཇོག་བྱེད་ཀྱི་ཡན་ལག་ཡོངས་སུ་རྫོགས་པའི་སྡོམ་པས་བསྡུས་པ་དང་མ་བསྡུས་པ་གཉིས་ལས། དང་པོ་ལའང་ཐེག་དམན་སོ་ཐར་རིས་བརྒྱད་གང་རུང་གིས་བསྡུས་པ་དང༌། ཐེག་ཆེན་སོ་ཐར་ཉེས་སྤྱོད་སྡོམ་པའི་ཚུལ་ཁྲིམས་ཀྱིས་བསྡུས་པའི་སྡོམ་པ་གཉིས་ཡོད་ལ། དང་པོ་ནི་ལུས་ངག་གི་སྤོང་བདུན་གཙོ་བོར་སྤོང་བའི་ཆ་ནས་དང༌། ཕྱི་མ་ནི་ཡིད་ཀྱི་སྤོང་བ་གསུམ་གཙོ་བོར་སྤོང་བའི་ཆ་ནས་བཞག་པ་དེའོ། ། སྡོམ་པས་མ་བསྡུས་པ་ནི། གཞན་གནོད་གཞི་བཅས་སྤོང་བའི་བྱང་ཆུབ་ཀྱི་སེམས་དང་རྗེས་སུ་འབྲེལ་བའི་ལེགས་སྤྱད་ཙམ་པོ་བ་ཞིག་སྡོམ་པར་མ་གྱུར་པའི་ལེགས་སྤྱད་གཞན་བཞིན་ནོ། ། འོ་ན་འཇུག་སྡོམ་གནས་པའི་རྟེན་གྱི་སོ་ཐར་སྡོམ་པའི་དོན་ཅན་གྱི་ལེགས་སྤྱད་སྡོམ་པས་བསྡུས་པ་དེ་ལའང༌། ཐེག་དམན་སོ་སོ་ཐར་པའི་སྡོམ་པ་བྱི་བྱད་ལྡོག་ཆ་ནས་འཆི་འཕོས་པས་གཏོང་ཡང༌།
དེའི་རྒྱུན་ཉེས་སྤྱོད་སྡོམ་པའི་ཚུལ་ཁྲིམས་སོ་སོ་ཐར་པའི་སྡོམ་རྫས་ཀྱི་ལྡོག་ཆ་ནི། དེའི་གཏོང་རྒྱུ་མ་བྱུང་ན་བྱང་ཆུབ་ཀྱི་བར་དུ་འགྲོ་བ་ཡིན་ནོ། ། འོ་ན་དབུ་མ་ལུགས་ཀྱི་འཇུག་སྡོམ་གནས་པའི་རྟེན་ལ་གཞན་གནོད་གཞི་བཅས་ལས་ལོག་པའི་ཚུལ་ཁྲིམས་སྡོམ་པས་མ་བསྡུས་ཀྱང་སོ་ཐར་སྡོམ་པའི་དོན་ཅན་ལ་རྟེན་དགོས་སོ་བྱ་བ་འདི་ལ་དགོས་པ་ཅི་ཞིག་ཡོད་ཅེ་ན། སངས་རྒྱས་ཀྱི་སར་འཇུག་པའི་བྱང་སྡོམ་རྒྱུད་ལ་སྐྱེས་ན་འཁོར་བ་དང་ཉོན་མོངས་པ་དང་ལས་ལས་སོ་སོ་ཐར་པར་མི་འགྱུར་ན་ནི། འཇུག་སྡོམ་རྣམ་གྲོལ་གྱི་སྒོར་མི་འགྱུར་ལ། དེ་ཐེག་དམན་ནས་བཤད་ཚོད་ཀྱི་སོ་ཐར་རིས་བདུན་པོ་ལྟ་བུ་ལ་འཆད་ན། འཇུག་སྡོམ་སོ་ཐར་གྱི་སྡོམ་པའི་ཞིང་མིན་པ་ལས་སྐྱེ་བར་བཤད་པ་དང༌། བདུད་སྡིག་ཅན་ལ་ནན་ཏུར་གྱིས་ཀྱང་འཇུག་སྡོམ་སྐྱེ་བ་ཡོད་པས། དེ་དག་ལ་ཐེག་དམན་ལུགས་ཀྱི་བཤད་ཚོད་ཀྱི་སོ་ཐར་རིས་བདུན་གྱི་སྡོམ་པ་གང་རུང་ཡོད་པར་བཤད་དཀའ་བའི། འདིར་ཀུན་མཁྱེན་མཚོ་སྣ་པའི་བསླབ་བཏུས་སྤྱི་དོན་དུ།
སྨོན་པ་སེམས་བསྐྱེད་ཀྱི་རྟེན་ལ་སོ་ཐར་གྱི་སྡོམ་པ་མི་དགོས་ཏེ། དེ་ཚུལ་ཁྲིམས་ལ་བསླབ་པར་མི་ནུས་པ་ལའང་སྐྱེ་བའི་ཕྱིར། རྒྱལ་པོ་ལ་གདམས་པའི་མདོར། རྒྱལ་པོ་ཆེན་པོ་ཁྱོད་ནི་བྱ་བ་མང་བས་ཐམས་ཅད་ཀྱི་ཐམས་ཅད་དུ་སྦྱིན་སོགས་ལ་བསླབ་པར་མི་ནུས་ཀྱིས། བྱང་ཆུབ་ལ་དད་མདུན་དྲན་པར་གྱིས་ལ། ཡིད་ལ་ཟུང་སྟེ་སྒོམས་ཤིག ། ཅེས་འབྱུང་ངོ༌། ། ཞེས་འཆད་ནས། འཇུག་སྡོམ་སྐྱེ་གནས་གཉིས་ཀའི་རྟེན་དུ་དགོས་པ་དང༌། སྐྱེ་བ་ཁོ་ནའི་རྟེན་དུ་དགོས་པ་དང༌།
སྐྱེ་གནས་གཉིས་ཀའི་རྟེན་དུ་མི་དགོས་པ་དང༌། ཡང་གྲུབ་མཐའི་ཁྱད་པར་གྱི་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པའི་རྟེན་ལ་མི་དགོས། སེམས་ཙམ་ལུགས་ཀྱི་སྡོམ་པའི་རྟེན་ལ་དགོས་སོ་ཞེས་རྣམ་གྲངས་བཞི་བཀོད་ནས། བདག་ཉིད་ཆེན་པོ་ཉིད་ཀྱི་བཞེད་པ་ནི་སྡོམ་པའི་ཁྱད་པར་གྱིས་ཕྱེ་བར་རིགས་པར་བྱ་སྟེ། སྤྱིར་སོ་སོ་ཐར་པའི་སྡོམ་པ་ནི་གཞན་ལ་གནོད་པ་གཞི་དང་བཅས་པ་ལས་ཟློག་པ་ཡིན་ལ། དེ་ལ་གསུམ་སྟེ། དཀོན་བརྩེགས་ཉེ་བ་འཁོར་གྱིས་ཞུས་པའི་མདོར། ཉན་ཐོས་ཀྱི་སོ་སོ་ཐར་པའི་སྡོམ་པ་དང༌། རང་རྒྱལ་གྱི་སོ་སོ་ཐར་པའི་སྡོམ་པ་དང༌། བྱང་ཆུབ་སེམས་དཔའི་སོ་སོ་ཐར་པའི་སྡོམ་པའོ། །
ཞེས་གསུངས་སོ། ། དེ་ཡང་ཉན་རང་གི་སོ་སོ་ཐར་པའི་སྡོམ་པ་ནི་དེ་དག་གི་བྱང་ཆུབ་འདོད་པས་གཞན་ལ་གནོད་པ་སྤོང་བའོ། ། བྱང་སེམས་ཀྱི་སོ་ཐར་སྡོམ་པ་ནི། སེམས་ཅན་ཐམས་ཅད་རྫོགས་བྱང་འདོད་པས་གཞན་གནོད་སྤང་བའོ། ། དེ་ལ་སོ་ཐར་གྱི་སྡོམ་པ་སྔ་མ་གཉིས་ནི་བྱང་ཆུབ་སེམས་དཔའི་སྡོམ་པ་སྐྱེ་བ་དང་གནས་པའི་རྟེན་དུ་མི་རུང་སྟེ། ཐེག་པ་དམན་པའི་ཆེད་ཀྱི་སྡོམ་པ་ལ་སོགས་པའི་ལམ་བྱང་ཆུབ་སེམས་དཔའི་སྡོམ་པའི་འགལ་རྐྱེན་ཡིན་པའི་ཕྱིར། བྱང་སེམས་སོ་ཐར་གྱི་སྡོམ་པ་ནི་བྱང་ཆུབ་སེམས་དཔའི་སྡོམ་པ་སྐྱེ་གནས་གཉིས་ཀའི་རྟེན་དུ་དགོས་ཏེ། གཞན་ལ་གནོད་པ་གཞི་དང་བཅས་པ་ལས་ལོག་པ་མེད་ན་གཞན་ལ་ཕན་འདོགས་ལ་འཇུག་པ་ལས་ལྡོག་པའི་ཕྱིར། ཞེས་ཟེར་བ་དེ་ཉིད་འཐད་པར་བཟུང་ངོ༌། ། དེ་བཞིན་དུ་འཇུག་པ་སེམས་བསྐྱེད་ཀྱི་རྟེན་དུ་ཡང་དགོས་ཏེ།
མདོ་སྡེ་རྒྱན་ལས། སྡོམ་པ་རྒྱ་ཆེན་དེ་ཡི་རྟེན། ། ཞེས་གསུངས་པ་དང༌། དེའི་འགྲེལ་པར། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ནི་རྟེན་ནོ། ། ཞེས་གསུངས་པའོ། ། དེས་ན་སྡོམ་པ་རྒྱ་ཆེན་ནི་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི། སེམས་བསྐྱེད་དེའི་རྟེན་ཞེས་པ་སྟེ། སྡོམ་པའི་ཚུལ་ཁྲིམས་ནི་བྱང་ཆུབ་སེམས་པའི་སོ་ཐར་གྱི་སྡོམ་པར་བྱང་ས་ནས་བཤད་དོ། ། ཞེས་གསུངས་གདའ་བ་ཡང༌།
ལེགས་པར་བཤད་པའི་རྣམ་གྲངས་གཅིག་ཏུ་མཐོང་ནས་འདིར་བཀོད་པ་ཡིན་ལ། བདག་ཉིད་ཆེན་པོ་འདི་ནི་སྨོན་འཇུག་གི་སེམས་བསྐྱེད་གཉིས་དང་བྱང་སྡོམ་གཉིས་ཐ་དད་པར་བཞེད་སྣང་སྟེ། བྱང་སྡོམ་ལེན་པའི་ཐོག་མར་སྨོན་པ་ལ་སྡོམ་པ་མེད་པ་སྨོན་པ་སྔོན་དུ་སོང་མ་སོང་དྲི་དགོས་པར་བསྟན་པ་དང༌། འཇུག་པ་སེམས་བསྐྱེད་ནི་སེམས་དང༌། བྱང་སྡོམ་ནི་སྤོང་བའི་སེམས་བྱུང་གྲོགས་དང་གྲོགས་ཅན་གྱི་ཚུལ་དུ་གནས་པའི་ཕྱིར། དེས་ན་སྨོན་པ་སེམས་བསྐྱེད་ཆོ་གས་ལེན་ཞིང༌། འཇུག་པ་སེམས་བསྐྱེད་ལ་ནི་གཞུང་གང་ནས་ཀྱང་ཆོ་ག་མ་གསུངས་པས་དེང་སང་བཀའ་ཕྱག་པ་ལ་བྱང་སྡོམ་གྱི་ཆོ་ག་ལ་འཇུག་པ་སེམས་བསྐྱེད་ཀྱི་ཆོ་གར་གྲགས་མོད་ཀྱི། དེ་ནི་བྱང་སྡོམ་དང་འཇུག་པ་སེམས་བསྐྱེད་མ་ཕྱེད་པར་ཟད་ཅིང༌། སློབ་དཔོན་ཛེ་ཏ་རིས་སྨོན་འཇུག་གི་སེམས་བསྐྱེད་པའི་ཆོ་ག་གཉིས་རིམ་ཅན་དུ་མཛད། སླར་བྱང་སྡོམ་ལེན་པའི་ཆོ་ག་མཛད་པ་ཡོད་ཀྱང་དེའི་རྗེས་སུ་མི་འབྲང་ངོ༌། །
ཞེས་བཞེད་པར་གདའ། མཆན། ཕྱིར། བསླབ་བཏུས་ལས། སེམས་ཅན་གྱི་དོན་དུ་འགྱུར་ན་སོ་ཐར་གྱི་སྡོམ་པ་འབུལ་བར་ཡང་བཤད་ཅིང༌། ཕུལ་ནས་གཞན་དོན་དུ་སྤོང་བདུན་སྤྱད་ཀྱང་ལྟུང་བའི་གཟུགས་བརྙན་ཙམ་ལས། ལྟུང་བར་མི་འགྱུར་བར་ཡང་བཤད་པའི་ཕྱིར། སྤྱིར་ལྟུང་བ་ལྟུང་བའི་གཟུགས་བརྙན་དུ་འགྱུར་ཚུལ་འདི་ལ། འཕགས་པའི་དབང་དུ་བྱས་པ་དང༌། སོ་སྐྱེའི་དབང་དུ་བྱས་པ་ལས།
དང་པོ་ནི་གཞན་དོན་དུ་སྤོང་བདུན་སྤྱད་པའི་སྦྱོར་བ་ལྟུང་བ་ཉིད་སྒྱུ་མ་ལྟར་གྱུར་ཆ་ནས་གཟུགས་བརྙན་དུ་བཞག་པ་དང༌། སྦྱོར་བ་དེའི་མཐུས་མཐར་ཐུག་ངན་སོང་དུ་འགྲོ་བར་མི་བྱེད་པས་གཟུགས་བརྙན་ལྟར་བཞག་པའོ། ། གཉིས་པའི་དབང་དུ་ན། འཇུག་སྡོམ་ཅན་ཐེག་དམན་ལ་གྲགས་པའི་སོ་ཐར་གྱི་སྡོམ་པ་རྒྱུད་ལྡན་གྱི་དབང་དུ་བྱས་པ་དང༌། འཇུག་སྡོམ་ཅན་ཐེག་དམན་ལ་གྲགས་པའི་སོ་ཐར་སྡོམ་པ་རྒྱུད་མི་ལྡན་གྱི་དབང་དུ་བྱས་པ་གཉིས་ལས་དང་པོས། དེས་དེ་འདྲ་བ་དེ་སྤྱད་པ་ན་གཞན་དོན་གྱི་ཆ་ནས་སྦྱོར་བ་དེ་ལྟུང་བའི་གཟུགས་བརྙན་དུ་སོང་ཡང༌། ཐེག་དམན་རང་ལ་གྲགས་པའི་ལྟུང་བ་དངོས་མ་བྱུང་བར་ནི་འཇོག་དཀའ་སྟེ། ཐེག་དམན་དུ་གཞན་དོན་དུ་སྲོག་གཅོད་མ་གནང་བའི་ཕྱིར། འདིར་ཀུན་མཁྱེན་མཚོ་སྣ་པའི་གསུང་གིས། འོན་ཀྱང་དགེ་སློང་གིས་སྲོག་བཅད་པ་ཡིན་པས་ལྟུང་བ་ལྟར་སྣང་བས་ན་ལྟུང་བའི་གཟུགས་བརྙན་ཞེས་བྱའོ། །
དེ་བཞིན་དུ་མ་བྱིན་པར་ལེན་པ་ལ་སོགས་པ་ལུས་ངག་གི་ཉེས་པ་གཞན་རྣམས་ལའང་ཅི་རིགས་པར་སྦྱར་རོ། ། འོན་ཀྱང་བྱང་ཆུབ་སེམས་དཔའ་རབ་ཏུ་བྱུང་བས་ནི་རབ་ཏུ་བྱུང་བའི་བསླབ་པ་མ་ཕུལ་བར་མི་ཚངས་པར་སྤྱོད་པ་ནི་ནམ་ཡང་གནང་བ་མེད་པར་བྱང་ཆུབ་སེམས་དཔའི་ས་ལས་གསུངས་ཤིང༌། བསླབ་བཏུས་ལས་ཀྱང༌། ཇི་སྟེ་དེ་ལས་སེམས་ཅན་གྱི་དོན་དུ་འགྱུར་བ་མཐོང་ན་བསླབ་པ་དབུལ་ལོ། ། ཞེས་གསུངས་སོ། ། དེ་ལྟར་སྲོག་གཅོད་པ་ལ་སོགས་ཉེས་པ་མེད་པ་ནི་ས་ཐོབ་པའི་དབང་དུ་བྱས་པར་རིག་པར་བྱ་སྟེ། ས་མ་ཐོབ་པ་ནི་ཉོན་མོངས་དང་འདྲེས་པར་འགྱུར་དུ་འོང་སྟེ། འདི་ལྟར་གཞན་དོན་དུ་རློམ་ནས་ཉོན་མོངས་པ་དང་འདྲེས་པའི་སེམས་ཀྱི་སྤྱོད་པར་འགྱུར་བས་སོ། ། བདག་ཉིད་ཆེན་པོ་འགའ་ཞིག་ལ་ ( ས་ཐོབ་ཀྱང་ཟེར་བའང་འདུག་པས་གང་དག་གཟིགས་ ) ས་མ་ཐོབ་ཀྱང་མ་འདྲེས་པའི་སེམས་འབྱུང་སྲིད་ཀྱང་ཕལ་ཆེར་ལ་མི་འབྱུང་བས་ལག་ལེན་འཁྲུལ་པ་རབ་ཏུ་སྤང་ངོ་ཞེས་ཉང་བྲན་པ་གསུངས་སོ་ཞེས་བསླབ་བཏུས་སྤྱི་དོན་དུ་གསུངས་ལ། བདག་ཉིད་ཆེན་པོ་འགའ་ཞིག་ལ་བསླབ་པ་མ་ཕུལ་བར་དེ་སྤྱད་ཀྱང་ཉོན་མོངས་པ་དང་མ་འདྲེས་པར་གསུངས་པས་དེ་འདྲའི་བདག་ཉིད་ཆེན་པོ་འགའ་ཞིག་ལ་གཞན་དོན་དུ་དེ་སྤྱད་པ་ལ་བསླབ་པ་ཕུལ་མི་དགོས་པར་ཡང་དོན་གྱིས་གྲུབ་མོད་ཀྱང༌།
དེང་སང་སངས་རྒྱས་ཀྱི་བསྟན་པ་ཡོད་མེད་རབ་བྱུང་གི་སྡེ་ཡོད་མེད་ལ་འཇོག ། ཁྱིམ་པ་དང་རབ་ཏུ་བྱུང་བའི་ཁྱད་པར་འཁྲིག་པའི་ཆོས་བསྟེན་མི་བསྟེན་ལ་འཇོག་པ་གཙོ་བོས་རབ་བྱུང་གི་དགེ་སློང་ལྟ་བུས་འཁྲིག་པའི་ཆོས་བསྟེན་ན་སྙིགས་མ་ལྔ་བདོ་བའི་དུས་འདིར་སངས་རྒྱས་ཀྱི་བསྟན་པ་མྱུར་དུ་འཇིག་པའི་སྐྱོན་གྱི་དགག་བྱ་ཆེན་པོ་ཡོད་པར་རབ་བྱུང་བསླབ་པ་མ་ཕུལ་བར་གཞན་དོན་ཆེ་ཡང་འཁྲིག་པ་སྤྱོད་པ་བཀག་པར་བསྟན་པ་ཡིན་ལ། གཞན་དུ་སྤོང་བ་བདུན་ལ་དེ་འདྲ་བའི་ཁྱད་པར་མེད་པའི་ཕྱིར་ཞེས་ཟེར་བའང་སྣང་ངོ༌། ། མཆན། གཉིས་པའི་དབང་དུ་ན། དེ་ལྟ་བུའི་སྦྱོར་བ་དེ་གང་ཟག་དེ་ལ་ལྟུང་བ་དངོས་མིན་པར་ལྟུང་བའི་གཟུགས་བརྙན་ཡིན་ཏེ། ཐེག་དམན་ནས་སྦྱོར་བ་དེ་ལྟུང་བ་དངོས་སུ་བཤད་ཀྱང༌། ཐེག་ཆེན་དུ་གནང་བའི་སྐབས་བྱུང་བས་དགག་དགོས་དགག་པའི་ཕན་ཡོན་ལས། དགག་པ་དེ་དང་མི་མཐུན་པའི་སྒྲུབ་དགོས་སྒྲུབ་པ་ཕན་ཡོན་ཆེ་བའི་ཕྱིར་རོ། ། ཞེས་བཞེད་དོ། །
གཉིས་པ་ནི། འོ་ན་འཇུག་སྡོམ་གནས་པའི་རྟེན་དུ། ཉེས་སྤྱོད་སྡོམ་པའི་ལེགས་སྤྱད་ལ་སོ་ཐར་སྡོམ་པའི་དོན་ཅན་དུ་གྱུར་པ། སྡོམ་པས་བསྡུས་པ་མིན་པ་ཡོད་ན་འདིའི་སྐབས་དོན་གྱི་བྱང་སྡོམ་མཚན་ཉིད་པ་སྐྱེ་ན་སོ་ཐར་གྱི་སྡོམ་པ་གོ་ཆོད་པ་དེའི་རྒྱུད་ལ་མི་སྐྱེ་བ་མི་སྲིད་ཅེས། རྡོ་རྗེའི་གསུང་ལེགས་པར་བཞག་པ་དང་འགལ་ལོ་ཞེ་ན། ཅི་ལ་འགལ་ཏེ། འདིར་འཇུག་སྡོམ་གནས་པའི་རྟེན་ལ་ཐེག་དམན་ནས་བཤད་པའི་སོ་ཐར་སྡོམ་པའི་མཚན་ཉིད་ཡོངས་རྫོགས་ཚང་བའི་སོ་ཐར་གྱི་སྡོམ་པ་མེད་ན་སོ་ཐར་སྡོམ་པ་རྒྱུད་ལ་མེད་པས་མ་ཁྱབ་པའི་ཕྱིར་ཏེ། དེ་རྒྱུད་ལ་སོ་ཐར་སྡོམ་པ་གོ་ཆོད་པོར་འཇོག་བྱེད་ལས་དང་ཉོན་མོངས་པ་དང༌། ཁམས་གསུམ་ལས་སོ་སོ་ཐར་བྱེད་ཉེས་སྤྱོད་སྡོམ་པའི་སྡོམ་པ་དང་ཚུལ་ཁྲིམས་དེར་ཡོད་པའི་ཕྱིར། དེ་ལ་སོ་ཐར་སྡོམ་པའི་དོན་ཅན་དུ་བྱས་པ་ལའང་གནོད་བྱེད་མེད་པའི་ཕྱིར་རོ། །
འདི་ལ་རྣམ་གསལ་གྱི་དཔེ་བསྟན་པར་བྱ་སྟེ། བླ་མེད་ཀྱི་རྒྱུད་ནས་ཐུགས་རྡོ་རྗེར་གྱུར་པའི་ཁྱབ་འཇུག་བཅོམ་ལྡན་འདས་སུ་བཞག་པ་ན། མུ་སྟེགས་པས་ཁྱབ་འཇུག་བཅོམ་ལྡན་དུ་བཞག་ཆོས་ཀྱི་ཡོན་ཏན་དང་མི་ལྡན་ཀྱང་སངས་རྒྱས་པ་ལ་ཐུགས་རྡོ་རྗེར་གྱུར་པའི་ཁྱབ་འཇུག་བཅོམ་ལྡན་མིན་པར་མི་འགྱུར་བ་བཞིན་ནོ། །
འདིར་འདི་ཤེས་དགོས་པར་སྣང་སྟེ། སེམས་ཙམ་ལུགས་ཀྱི་བྱང་སྡོམ་སྐྱེ་བའི་རྟེན་ལ་སོ་ཐར་རིས་བདུན་གང་རུང་གི་སྡོམ་པ་ངེས་པར་དགོས་ཞེས་པ་འདི་ལ། ས་སྐྱ་པའི་རྗེ་བཙུན་གོང་མ་རྣམས་ལའང་ངེས་ཤེས་གཏིང་ཚུགས་ཡོད་པར་མ་མངོན་ཏེ། ས་སྐྱ་པ་གྲགས་པའི་མཚན་གྱིས་སྡོམ་པ་ཉི་ཤུ་པའི་འགྲེལ་པར་བྱང་སེམས་ཀྱི་སོ་ཐར་གྱི་སྡོམ་པ་བླང་བའི་ཆོ་ག་གཞན་ཞིག་ཡོད་དམ། སོ་ཐར་གྱི་སྡོམ་པ་བླང་བའི་ཆོ་ག་ཉིད་དམ་ཞེ་ན། སྔར་སོ་སོ་ཐར་པ་ཐོབ་ན་ཕྱིས་བྱང་སེམས་ཀྱི་སྡོམ་པ་ཐོབ་པའི་དུས་སུ། སྔར་གྱི་དེ་བྱང་སེམས་སྡོམ་པར་གནས་འགྱུར་ལ།
སྔར་མ་ཐོབ་ན་བྱང་སེམས་སྨོན་པ་སེམས་བསྐྱེད་ཀྱི་དུས་ཉིད་དུ་བྱང་སེམས་ཀྱི་སོ་ཐར་ཐོབ་པ་ཡིན་ནོ་ཞེས་གསུངས་གདའ་བ། ཐེག་དམན་གྱི་སོ་ཐར་རིས་བདུན་གང་རུང་ཞིག་དེར་དེ་སྐྱེ་བ་ལ་རྟེན་དུ་དགོས་པའི་ཤེས་བྱེད་ལ། སྐབས་དེར་ཐེག་ཆེན་སོ་ཐར་གྱི་སྡོམ་པ་སྐྱེ་བ་བཀོད་པ་ལ་འབྲེལ་ཅི་ཡང་མེད་པས། ཞེན་དོན་ལ་བསྙེགས་ན་སེམས་ཙམ་ལུགས་ཀྱི་སེམས་བསྐྱེད་སྡོམ་པ་སྐྱེ་བའི་རྟེན་ལ་ཐེག་དམན་ལུགས་ཀྱི་སོ་ཐར་རིས་བདུན་གྱི་སྡོམ་པ་སྐྱེ་དགོས་པའི་སྒྲུབ་བྱེད་ལ། དེ་སྐྱེ་མི་དགོས་པར་ཐེག་ཆེན་སོ་ཐར་སྡོམ་པས་ཆོག་པར་བཤད་སོང་བའི་ཕྱིར། བཤད་པ་དེ་ས་པཎ་ཆེན་པོས་མ་ཟིན་པར་སྡོམ་གསུམ་དུ། གལ་ཏེ་སེམས་ཙམ་པ་ཅི་ཡང༌། ། སེམས་བསྐྱེད་སྡོམ་པ་ལེན་འདོད་ན། ། ཐོག་མར་སོ་སོར་ཐར་པ་ལོང༌། ། བྱང་ཆུབ་སེམས་དཔའི་སྡེ་སྣོད་སློབས། །
ཞེས་སྨྲས་པ་ལས། གལ་ཏེ་སེམས་ཙམ་པ་ཡིན་ཡང༌། ། སེམས་བསྐྱེད་སྡོམ་པ་ལེན་འདོད་ན། ། སྟབས་སུ་སོ་ཐར་སྡོམ་པ་ལོང༌། ། ཞེས་མ་སྨྲས་འདུག་པའི་ཕྱིར། ཁུ་དབོན་རྣམས་གསུང་དན་པོ་མ་བྱུང་བའི་དབང་གིས་དུས་ཕྱིས་སྡོམ་གསུམ་རབ་དབྱེ་འཆད་པོ་རྡ་ཟི་རྣམས་ཀྱང་ཆེས་ཆེར་འཆད་དཀའ་བ་བྱ་རྒོད་ཀྱི་རྐན་ཕུག་ལ་རྐང་རུས་ཟུག་པ་ལྟར་འགྱུར་རོ། ། ཡང་སྔར་སོ་ཐར་གྱི་སྡོམ་པ་ཐོབ་པ་དེས་ཕྱིས་བྱང་སྡོམ་ཐོབ་པ་ན། བྱང་སྡོམ་དུ་གནས་གྱུར་ཞེས་གསུངས་གདའ་བ། སྔར་གྱི་སྡོམ་པ་དེ་སྡོམ་པ་དེའི་རང་བཞིན་ལས་ཉམས་པའི་སྒོ་ནས་གནས་གྱུར་བ་ཡིན་ནམ། མ་ཉམས་པའི་སྒོ་ནས་གནས་འགྱུར་བ་ཡིན།
དང་པོ་ལྟར་ན་སྡོམ་པ་ཕྱི་མས་སྔ་མ་གཏོང་རྒྱུར་ཐལ་ཏེ་འདོད་པ་ཉིད་ཀྱི་ཕྱིར། གཉིས་པ་ལྟར་ན་ཕྱི་མའི་སྡོམ་པ་བླངས་པའི་ཚེ་སྡོམ་པ་སྔ་མ་གནས་མ་གྱུར་པར་ཐལ། སྔར་གྱི་སྡོམ་པ་དེའི་རང་བཞིན་ལས་མ་ཉམས་པའི་ཕྱིར། མ་གྲུབ་སྟེ་སྐད་ཅིག་སྔ་ཕྱིར་གནས་གྱུར་པའི་ཕྱིར་སྙམ་ན། འོ་ན་སོ་ཐར་གྱི་སྡོམ་པ་བྱང་སྡོམ་དུ་གནས་གྱུར་དུ་བཤད་པ་ལ་ཁྱོད་ལ་བསྒྲུབ་བྱེད་འགོད་རྒྱུས་འཕོངས་པ་ཉིད་དུ་ཐལ། དེའི་སྒྲུབ་བྱེད་ལ། སོ་ཐར་སྡོམ་པ་སྐད་ཅིག་མ་སྔ་མ་ཕྱི་མར་གནས་གྱུར་པ་ཉིད་བཀོད་པར་བྱས་པའི་ཕྱིར། ལེགས་པར་དགོངས་སུ་གསོལ། སྐྱོབ་པས་སྐབས་འདིའི་དགོངས་པ་ནི། ཐེག་དམན་ལ་གྲགས་པའི་སོ་ཐར་རིས་བདུན་གང་རུང་གི་རྟེན་མིན་པར་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་མི་སྐྱེ་བ་ཞིག་འཆད་པ་དེའི་ཚེ་ན།
ཐེག་དམན་དུ་སྡོམ་པའི་ཞིང་མ་ཡིན་པར་བཤད་པ་ལ་ལུགས་འདིའི་སེམས་བསྐྱེད་ཀྱི་སྡོམ་པའང་མི་སྐྱེ་བ་དང༌། ཡང་དབུ་མ་ལུགས་ཀྱི་འཇུག་སྡོམ་གནས་པའི་རྟེན་དུ། ཐེག་དམན་ལུགས་ཀྱི་སོ་ཐར་རིས་བདུན་གང་རུང་ཞིག་ངེས་པ་ཁོ་ན་དགོས་སོ་ཞེས་འདོད་པའི་ཕྱོགས་ལ་དེ་ལྟ་ན་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་སོ་ཐར་སྡོམ་པའི་ཞིང་མིན་པ་ལའང་ཡོད་དོ་ཞེས་པ་ལས་བཟློག་སྟེ་སྨྲ་དགོས་པར་འགྱུར་རོ་ཞེས་བཀའ་སྩལ་ཏོ། ། ད་ནི་སྨོན་འཇུག་གི་སྡོམ་པ་ལེན་ཚུལ་དབུ་སེམས་ཀྱི་གཞུང་སོ་སོ་ནས་ཇི་ལྟར་འབྱུང་ཞེ་ན། སྤྱོད་འཇུག་གི་དགོངས་པ་ཛེ་ཏཱ་རིས། སྨོན་འཇུག་གི་སེམས་བསྐྱེད་གཉིས་སྔར་བླངས་ནས། དེའི་འོག་ཏུ་སྡོམ་པ་གཉིས་ལེན་པར་བཤད་ལ། འདི་ནི་དབུ་མའི་ལུགས་ཀྱི་སྡོམ་པ་ལེན་ཆོག ། ཀླུ་སྒྲུབ་ཞབས་ཀྱི་དགོངས་པ་དང་ཡང་མཐུན་པ་ཡིན་ཞེས་ཆེན་པོ་འགའ་ཞིག་བཞེད་ལ། སེམས་ཙམ་ལུགས་ལ།
བྱང་སར། སེམས་བསྐྱེད་དང་སྡོམ་པ་སོ་སོར་ལེན་པར་བཤད་ཀྱང༌། འཇུག་སྡོམ་ལས་སྨོན་སྡོམ་ཆོ་གས་ལེན་པར་ནི་མ་བཤད་དོ། ། དཔལ་མར་མེ་མཛད་ཡེ་ཤེས་ཀྱི་དགོངས་པ་ཇོ་བོ་བཀའ་གདམས་པའི་ཕྱག་བཞེས། རྒྱལ་བ་འབྲི་ཁུང་པའི་བཀའ་སྲོལ་ལ་ནི་དབུ་མ་ལུགས་ཀྱི་སྨོན་པ་སེམས་བསྐྱེད་ཀྱི་སྡོམ་པ་སྔར་བླང་བཅུག་ནས་སེམས་ཙམ་ལུགས་ཀྱི་འཇུག་སྡོམ་ལེན་པར་ཡང་མཛད་ལ། ཁ་ཅིག་ཚུལ་འདི་ནི་འཐད་པ་མ་ཡིན་ཏེ། ལུགས་གཉིས་ཀྱི་སེམས་བསྐྱེད་སྡོམ་པ་ལེན་ཚུལ་བསྲེས་པས་ཆོ་ག་འཁྲུགས་པའི་ཆོ་ག་ལྟར་སྣང་བ་ཡིན་པའི་ཕྱིར། ཟེར་བ་ནི་ལུགས་གཉིས་ཀྱི་སྡོམ་པ་ལེན་ཚུལ་བསྲེས་པ་མ་གྲུབ་སྟེ། དབུ་མ་ལུགས་ཀྱི་སྨོན་སྡོམ་ནི་དབུ་མ་པའི་ལུགས་ཀྱི་ཆོ་གས་བླང་གི ། སེམས་ཙམ་ལུགས་ཀྱི་འཇུག་སྡོམ་ནི་སེམས་ཙམ་ལུགས་ཀྱི་ཆོ་གས་བླང་བའི་ཕྱིར།
དབུ་མ་ལུགས་ཀྱི་སྨོན་སྡོམ་སྔར་བླངས། སེམས་ཙམ་ལུགས་ཀྱི་འཇུག་སྡོམ་ཕྱིས་བླངས་པ་ཙམ་གྱིས་ཆོ་ག་འཁྲུགས་ན། མ་རྒྱུད་ལ་རྟེན་ནས་སྔགས་སྡོམ་སྔར་བླངས། ཕ་རྒྱུད་ལ་རྟེན་ནས་སྔགས་སྡོམ་ཕྱིས་བླངས་ནའང་ཆོ་ག་འཁྲུགས་པར་མཚུངས་པས་ཆོ་ག་དེ་ལྟ་བུའི་རིམ་པའི་དབང་དེའང་དབང་ལྟར་སྣང་བར་ཐལ་བ་སོགས་ཧ་ཅང་ཐལ་ཆེས་སོ་སྙམ་མོ། ། ཡང་ཁོ་བོའི་ཕ་རས་པ་ཆེན་པོའི་གསུང་གིས་འདི་ལྟར་འཆད་ན་བདེ་བ་ཡིན་ཏེ། སེམས་བསྐྱེད་སེམས་ཙམ་ལུགས་ལ་ཡང་ཆོ་ག་ཐ་དད་པ་ཡོད་དེ། འཕགས་པ་ཐོགས་མེད་དང༌། སློབ་དཔོན་ཙནྡྲ་གོ་མི་དང༌། མཁན་པོ་ཞི་བ་འཚོ་དང༌། སློབ་དཔོན་བྱང་ཆུབ་བཟང་པོ་ལ་སོགས་པས་སྨོན་པའི་ཆོ་ག་མ་བཤད་ལ།
ཇོ་བོས་མཛད་པའི་སེམས་བསྐྱེད་དང་སྡོམ་པའི་ཆོ་ག་ལས་སྨོན་པ་ལའང་ཆོ་ག་བཤད་ནས། དེའི་འོག་ཏུ་བར་ཆད་སོགས་དྲི་བར་བྱས་ནས། འཇུག་པ་སེམས་བསྐྱེད་ལེན་པར་མཛད་ལ། སྡིག་བཤགས་སོགས་ནི་དབུ་མའི་ལག་ལེན་གྱིས་ཁ་བཀང་བར་མཛད་པ་དེ་ལ། ཆོས་རྗེ་ས་པཎ་གྱིས་གསུང་གིས། ཆོ་ག་འཁྲུགས་པའི་ལག་ལེན་ཆོ་ག་འཁྲུལ་པ་ཅན་ཡིན་ནོ་ཞེས་གསུང་བར་གྲགས་ཀྱང༌། ཇོ་བོ་རྗེ་ཨ་ཏི་ཤ་ལ་འཁྲུལ་པ་ག་ལ་མངའ་སྟེ། ཇོ་བོ་ལ་འཇུག་སྡོམ་ལེན་པའི་གོང་དུ་སེམས་བསྐྱེད་ཀྱི་ཆོ་ག་ལེན་པ་འདི་རྗེ་བཙུན་བྱམས་པའི་མན་ངག་ཏུ་ཡོད་པ་ཇོ་བོས་གསལ་བར་མཛད་པའི་ཕྱིར། དེས་ན་བླ་མ་གོང་མ་དག་སྨོན་པ་སེམས་བསྐྱེད་ཀྱི་སྐོར་འདི། རྒྱལ་བ་བྱམས་པ་ནས་ཇོ་བོའི་བར་དུ་སྙན་དུ་བརྒྱུད་པའི་གདམས་པ་ཁོ་ན་ལས་བྱོན་པ་ཡིན།
འདིའི་བློ་སྦྱོང་དང་ཆོ་ག་དང་བསླབ་བྱ་དང་བཅས་པ་འདི་གཞུང་གཞན་ན་མི་བཞུགས་པས། འདི་དང་སྐྱབས་འགྲོ་ཁོ་ནས་ཇོ་བོ་བོད་ལ་བཀའ་དྲིན་ཆེ་བ་ཡིན། དེས་ན་སྨོན་པ་སེམས་བསྐྱེད་ཀྱི་སྐོར་དང་བཅས་པ་འདི་གདམས་ངག་རྣམས་ཀྱི་ནང་ན་མཆོག་ཡིན་ཞེས་གསུངས་ལ། འདི་དང་མཐུན་པར་ཁ་ཆེ་པཎ་ཆེན་གྱིའང་སེམས་ཙམ་ལུགས་ཀྱི་སེམས་བསྐྱེད་ལ། དབུ་མ་ལུགས་ཀྱི་སྡིག་བཤགས་སོགས་བསྣན་པའི་ཆོ་ག་ཡོད་པས། ཡི་དམ་གྱི་ལྷས་རྗེས་སུ་བཟུང་ངེས་པའི་སློབ་དཔོན་དེ་དག་ལ་འཁྲུལ་པ་ག་ལ་ཡོད། འདི་ལྟར་ཡང་དཔྱད་དུ་ཡོད་དེ། ཇོ་བོས་སྔར་སྨོན་སྡོམ་ལེན་ཞིང་ཕྱིས་འཇུག་སྡོམ་ལེན་པའི་ཆོ་ག་འདི་དབུ་སེམས་ཀྱི་ལུགས་གཉིས་ཀ་ཐུན་མོང་དུ་བཟུང་བར་ཡང་རིག་པར་བྱ་སྟེ། ལམ་སྒྲོན་འགྲེལ་པར། འཕགས་པ་ཀླུ་སྒྲུབ་དང༌།
འཕགས་པ་ཐོགས་མེད་དང༌། ཤཱནྟ་དེ་བ་དག་སྨོན་པ་བྱང་ཆུབ་ཀྱི་སེམས་བསྐྱེད་པའི་ཆོ་ག་འདི་ལ་ཐ་དད་པ་མེད་ཅིང་མཐུན་པས། ཆོ་གའི་ཐབས་ཅུང་ཟད་གཅིག་བདག་གིས་བཀོད་པ་ནི། འཕགས་པ་ཀླུ་སྒྲུབ་དང༌། འཕགས་པ་ཐོགས་མེད་དང༌། འཕགས་པ་ཤཱནྟ་དེ་བ་དེ་དག་གི་ལུགས་ཡིན་ནོ། ། ཞེས་འབྱུང་བའི་ཕྱིར། ཡང་ཁ་ཅིག་འཇུག་སྡོམ་གྱི་སྔར་སྨོན་པ་སེམས་བསྐྱེད་ཆོ་གས་ལེན་པར་བཤད་ཀྱང༌། དེ་སྨོན་པའི་སྡོམ་པ་ལེན་པ་མིན་ཏེ། བཤད་མ་ཐག་པའི་འགྲེལ་པ་དེར་ཡང༌།
སྨོན་པ་བྱང་ཆུབ་པའི་སེམས་བསྐྱེད་པའི་ཆོ་ག་འདི་ལ་ཞེས་འབྱུང་ངོ་ཞེ་ན། ཅི་དེ་ལྟ་ནི་སྐབས་འདི་སྨོན་པ་ལ་སྡོམ་པ་ཡོད་ནས་མི་ལེན་པ་ཡིན་ནམ་མེད་ནས་མི་ལེན་པ་ཡིན། དང་པོ་ལྟར་ན་མི་རིགས་ཏེ། འདིར་བསྒྲུབ་བྱ་དེ་སྒྲུབ་པའི་སྐབས་དོན་ཡིན་པའི་ཕྱིར། ཁ་ཅིག་གཉིས་པ་ལྟར་ཡིན་ཏེ། སྨོན་པ་ཞེས་པ་ནི་སྨོན་པ་ཙམ་སྟེ། སེམས་བསྐྱེད་པའི་ཆོ་ག་བླང་བར་མ་བྱས་སོ། ། ཞེས་འབྱུང་བའི་ཕྱིར་ཞེ་ན། དེ་ནི་སྨོན་སེམས་དང་པོར་བསྐྱེད་པ་ཆོ་ག་ལ་མི་ལྟོས་པའི་དོན་ཡིན་གྱི། བསྒྲུབ་བྱ་དེའི་སྒྲུབ་བྱེད་དུ་མི་ཆེ་ལ།
སྨོན་པ་ལ་སྡོམ་པ་མེད་པར་བཤད་ན་ཆེས་མི་འཐད་དེ། སྨོན་པ་ལ་སྡོམ་པ་ཡོད་པས་དེ་སྤེལ་འདོད་ཀྱི་འཇུག་སྡོམ་ལེན་དགོས་པར་གསུངས་པའི་ཕྱིར་ཏེ། ལམ་སྒྲོན་ལས། འཇུག་ པ་བྱང་ཆུབ་ སེམས་ ཀྱི་ བདག་ཉིད་སྡོམ་པ་མ་གཏོགས་པ། ། ཡང་དག་སྨོན་པ་འཕེལ་བར་འགྱུར་མ་ཡིན། ། རྫོགས་པའི་བྱང་ཆུབ་སྡོམ་ སྨོན་ པ་སྤེལ་འདོད་པས། ། དེ་ཕྱིར་འབད་པས་ འཇུག་པ་ འདི་ནི་ངེས་པར་བླང༌། ། ཞེས་འབྱུང་ངོ༌། ། གཞན་ཡང་དབུ་མ་ལུགས་ཀྱི་སྨོན་སྡོམ་སྔར་བླངས་སེམས་ཙམ་ལུགས་ཀྱི་འཇུག་སྡོམ་ཕྱིས་བླང་བ་ལ་ཉེས་པ་ཡོད་པའི་ཤེས་བྱེད་ཅི་ཡང་མི་རྙེད་དེ། རྙེད་ན་རྒྱ་བོད་ཀྱི་བླ་མ་དག་གི་རྣམ་ཐར་ལས།
སྔར་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་བཞེས་པ། ཕྱིས་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་བཞེས་པ་མཐའ་ཡས་པར་བྱོན་པའི་ཕྱིར། དེ་དག་རིགས་པ་མ་ཡིན་པ་ལ་སྤྱོད་དོ་ཞེས་སྨྲར་ཡང་མི་ནུས་པའི་ཕྱིར། དེ་ལྟ་ན་དབུ་མ་ལུགས་ཀྱི་སྨོན་སྡོམ་འདི་ལ་ཡིད་ཀྱི་དགེ་བ་སྣ་རེ་ཙམ་འཛིན་པས་ཀྱང་འདིའི་སྡོམ་པ་སྐྱེ་ཞིང་གནས་རྒྱུར་བཤད་པས། བྱང་ས་ནས་བྱུང་བའི་ཕམ་པའི་ཆོས་བཞི་བྱུང་བས་འདི་གཏོང་བ་ཡང་མ་ཡིན་ཏེ། དེ་ལ་དགོངས་ནས་བྱམས་པའི་རྣམ་ཐར་ལས། རིགས་ཀྱི་བུ་འདི་ལྟ་སྟེ། དཔེར་ན་རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཐམས་ཅད་ཟིལ་གྱིས་གནོན་ཞིང༌། རྡོ་རྗེ་རིན་པོ་ཆེའི་མིང་ཡང་མི་འདོར་ལ། དབུལ་བ་ཡང་རྣམ་པར་བཟློག་གོ །
དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་ཅིང༌། བྱང་ཆུབ་སེམས་དཔའི་མིང་ཡང་མི་འདོར་ལ། འཁོར་བའི་དབུལ་བ་ཐམས་ཅད་ཀྱང་རྣམ་པར་བཟློག་གོ ། ཞེས་འབྱུང་ངོ༌། ། ད་ནི་འཕྲོས་དོན་ཅུང་ཟད་བརྗོད་ན། མཁས་པར་གྲགས་པ་ཁ་ཅིག་གིས། ཞི་བ་ལྷའི་ལུགས་སམ་དབུ་མ་ལུགས་སུ་གྲགས་པ་དེ་ལ་ནི་སྨོན་པ་ལ་སྡོམ་པ་ཡོད་པར་བཤད་པས། སྨོན་སེམས་བཏང་བས། སྨོན་སྡོམ་ལ་ལྟོས་པའི་རྩ་ལྟུང་ཙམ་ཡིན་ཀྱང་དེ་ཐུན་ཚོད་ལས་མ་འདས་ན་འཇུག་སྡོམ་མི་གཏོང་བས་རྟེན་དེ་བྱང་སྡོམ་རྒྱུད་ལྡན་དུའང་བཞག་གོ ། ཐོགས་མེད་ཞབས་ལྟར་ན།
སྨོན་པ་ལ་སྡོམ་པ་མེད་པས་སྨོན་སེམས་བཏང་བ་ཙམ་གྱིས་འཇུག་སྡོམ་ཡང་གཏོང་ལ། ལུགས་འདིར་ནི་ཐུན་ཚོད་ལས་འདའ་མི་དགོས་ལ། དེའི་ཚེ་སྨོན་སེམས་བཏང་བ་དེ་འཇུག་སྡོམ་ལ་ལྟོས་པའི་རྩ་ལྟུང་ནི་མིན་ཏེ། དེར་མ་བཅོས་པ་དང༌། དེ་བྱུང་ན་འཇུག་སྡོམ་བཏང་ཟིན་པའི་ཕྱིར། དེས་ན་ལུགས་གཉིས་པོ་འདིའི་རྩ་བའི་ལྟུང་བ་ལ་མང་ཉུང་དང༌། ལེན་པའི་གང་ཟག་ལ་བསླབ་བྱ་རྒྱ་ཆེ་ཆུང་འབྱུང་བ་ཡང༌། སྡོམ་པ་རང་གི་ངོ་བོ་རྒྱ་ཆེ་ཆུང་ལས་ཡིན་ཏེ། དབུ་མ་ལུགས་ཀྱི་རྩ་ལྟུང་གི་ནང་དུ། ཐོགས་མེད་ཞབས་ཀྱི་རྩ་ལྟུང་དུ་བཤད་པ་རྣམས་ཀྱང་རྩ་ལྟུང་དུ་འགྱུར་ལ།
ལུགས་འདི་ནས་བཤད་པ་ནི། དེར་མི་འདུ་སྟེ། བྱང་སེམས་འདོར་བ་ནི་སྨོན་སེམས་གཏོང་བྱེད་དུ་བཤད་ཀྱི་རྩ་ལྟུང་དུ་མ་བཤད་པ་ལྟ་བུའོ། ། ཞེས་ཟེར་རོ། ། ཡང་ཁ་ཅིག་འདི་སྐད་ཟེར་ཏེ། ཐོགས་མེད་ཞབས་ཀྱིས་སྨོན་པ་བཏང་ནས་ཉན་རང་ལ་འཇུག་ཀྱང་འཁོར་བ་སྤངས་པའི་མྱང་འདས་སུ་མྱུར་བ་ཉིད་ཀྱི་མངོན་དུ་བྱེད་ལ་སྨོན་སེམས་བཏང་བ་ཙམ་སྡིག་ཤིན་ཏུ་ཆེ་བ་ཡང་མི་བཞེད། དབུ་མ་ལུགས་སུ་ནི་དེ་ལས་སྡིག་ཆེ་བ་མེད་དེ་སྨོན་པ་ལ་སྡོམ་པ་ཡོད་པའི་དབང་དུ་བྱས་ཏེ་སེམས་དཔར་ཁས་བླངས་ནས་མཐའ་ཡས་པའི་སེམས་ཅན་ཡལ་བར་འདོར་བའི་ཕྱིར། ཇི་སྐད་དུ། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། ། སྤྱད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། །
སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་འབྱུང་བས་སྨོན་སེམས་ཀྱི་སྡོམ་པ་བཏང་བས་སྡོམ་པ་ལས་བྲལ་བའི་ཉེས་ཆ་ནས་འཁོར་བ་མཐའ་མེད་དུ་འགྱུར་བ་དང༌། ཡང་སྨོན་སྡོམ་བྲལ་བའི་ཉེས་ཆ་མེད་པར། སེམས་བསྐྱེད་གོང་མ་འོག་མར་བསྒྱུར་བའི་ཆ་ནས་ཉན་རང་གི་ཐར་པར་འགྱུར་བ་གཉིས་ཡོད་པར་གསལ་ལོ་ཞེས་སྨྲ་བ་ལ། ཁ་ཅིག་དེ་ལྟ་ན་སྨོན་སེམས་བཏང་བས་མཐའ་མེད་པའི་འཁོར་བར་འཁྱམས་པ་ནི། ཀླུ་སྒྲུབ་ཀྱི་བཞེད་པ་དང༌། དེས་ཉན་རང་གི་ཐར་པ་ཐོབ་པ་ནི། ཐོགས་མེད་ཀྱི་བཞེད་པ་ཡིན་ན། བཞེད་པ་དེ་གཉིས་ནི་འཕགས་པ་དེ་དག་གི་མྱོང་བས་ཚད་གྲུབ་ལས་འོས་མེད་ལ། དེ་ལྟར་གྱི་ཚེ་འགལ་ལ་མི་འཁྲུལ་བའི་ཚད་མ་ཡོད་པར་ཧ་ཅང་ཐལ་བ་དང༌།
འཕགས་པ་ལ་དངོས་དོན་གྱི་གཞི་གཅིག་གི་སྟེང་དུ་མཐར་ཐུག་གི་གནས་ཚུལ་མི་མཐུན་པའི་ནང་འགལ་གཉིས་འབྱུང་བ་ཡང་ཆེས་མི་རིགས་པ་དང་ལྷག་པར་དབུ་མ་པས་བྱང་ཆུབ་སེམས་དཔས་དམན་པར་སེམས་བསྐྱེད་ན། འཁོར་བ་མཐའ་མེད་དུ་འཁྱམས་པ་ལུགས་དེའི་འདོད་པའོ་ཞེས་ཟེར་བ་ནི་དེའི་འདོད་པ་མིན་ཏེ། དེས་མཐར་ཐུག་སངས་རྒྱས་ཐོབ་པར་མི་འགྱུར་བའི་སེམས་ཅན་གཅིག་ཀྱང་ཁས་མི་ལེན་པའི་ཕྱིར། ཞེས་ཟེར་རོ། ། ཡང་གཟུར་གནས་སུ་རེ་བ་ཁ་ཅིག་གིས་འདི་སྐད་ཟེར་ཏེ། སྨོན་སེམས་བཏང་བས་ཕས་ཕམ་པས་ལྕི་བ་དང༌། སྤྱོད་འཇུག་ལས། དེ་ནི་བྱང་ཆུབ་སེམས་དཔའ་ལ། ། ལྟུང་བའི་ནང་ནས་ལྕི་བ་སྟེ། ། འདི་ལྟར་དེ་ནི་བྱུང་གྱུར་ན། །
སེམས་ཅན་ཀུན་གྱི་དོན་ལ་དམན། ། གང་ཞིག་སྐད་ཅིག་ཙམ་འདི་ཡི། ། བསོད་ནམས་བར་ཆད་གེགས་བྱེད་པ། ། སེམས་ཅན་དོན་ལ་དམན་གྱུར་པ། ། དེ་ཡི་ངན་འགྲོ་མུ་མཐའ་མེད། ། ཅེས་པའི་དོན་དམན་པའི་བྱང་ཆུབ་ལས་ལྷག་པའི་བྱང་ཆེན་མེད་པར་ལོག་པར་བལྟས་ནས། སྨོན་སེམས་བཏང་ནས་ཉན་ཐོས་སུ་སེམས་བསྐྱེད་ན་དེར་འགྱུར་གྱི་ལོག་ལྟ་མ་སྐྱེས་པར་བྱང་ཆེན་ལ་སྒྱིད་ལུག་ནས་དེར་སེམས་བསྐྱེད་ན་དེ་ལྟར་མ་ཡིན་ཏེ། སྤྱོད་འཇུག་ལས། མི་གང་བྱང་ཆུབ་སེམས་བཏང་ཡང༌། ། དེ་དག་ཐར་བར་བྱེད་པ་ནི། །
ལས་ཚུལ་བསམ་གྱིས་མི་ཁྱབ་སྟེ། ། ཐམས་ཅད་མཁྱེན་པ་ཁོ་ནས་མཁྱེན། ། ཞེས་འབྱུང་བས། ཤཱ་རིའི་བུ་སྔོན་རྒྱལ་པོ་ཟླ་འོད་དུ་གྱུར་པ་ན། བདུད་སྡིག་ཅན་ལག་པ་གཡས་པ་སློང་བ་ལ། གཡོན་པ་བྱིན་པ་ལེན་མ་འདོད་པ་ན་སྐྱོ་ནས་སེམས་བསྐྱེད་བཏང་ཡང་བདེ་འགྲོ་ནས་ཐར་པར་གཤེགས་པ་ལྟ་བུའི་ལས་ཚུལ་རྟོག་གེའི་བློས་དཔག་པར་དཀའ་བའོ། ། ཞེས་པར་ཡང་བཞེད་པར་སྣང་ངོ༌། ། འདི་ལ་ཟི་ལུང་ཆོས་རྗེ་ན་རེ། སྨོན་སེམས་བཏང་བས་ཕན་ཡོན་དང་ཉེས་དམིགས་གཉིས་སུ་འགྱུར་ཚུལ་གྱི་ལུགས་ཐ་དད་པ་འདི་གཉིས་ནི། མདོ་ཐ་དད་ཀྱི་དགོངས་པ་དང༌།
ཁྱད་པར་སེམས་ཙམ་ལུགས་ལ་སྨོན་སྡོམ་མེད་པས་སྨོན་སེམས་བཏང་ཡང་ཉེས་པ་དེ་ཙམ་མེད་པ་ལ་དགོངས་ཞེས་སྨྲའོ། ། དེ་ལ་ཁ་ཅིག་གིས་དེ་ལྟ་ན་བཅོམ་ལྡན་འདས་ཀྱིས་ཀྱང་སྨོན་སེམས་བཏང་བ་ལས་ཕན་ཡོན་དང་ཉེས་དམིགས་ཅིར་འགྱུར་གྱི་དངོས་པོའི་ཆོས་ཉིད་གསལ་བར་སྟོན་མ་ནུས་པར་ཐལ། མདོ་སྡེ་ཐ་དད་ལས་དགོངས་པ་མི་གཅིག་པའི་ནང་འགལ་དུ་མ་ཡོད་པའི་ཕྱིར། འོ་ན་ཁྱོད་རང་ལ་ཡང་དེར་ཐལ་དེའི་ཕྱིར་ཅེ་ན། མདོ་སྡེ་ལས་འགལ་བ་ལྟར་གསུངས་ཀྱང་སངས་རྒྱས་ཀྱི་གསུང་ལ་ནང་འགལ་ཡོད་པར་རྟགས་མ་གྲུབ་པ་ཡིན་ནོ། ། ཡང་ཁོ་ན་རེ་ནང་འགལ་ཡོད་དེ། འདུལ་བ་དང་གསང་སྔགས་ལྟ་བུ་བཀའ་ལ་ནང་འགལ་དུ་མཐོང་བའི་ཕྱིར་སྙམ་ན། རྟགས་ཇེ་ཆེར་མ་གྲུབ་སྟེ། དེ་ནི་སྟོན་ཚུལ་གྱི་དབང་དུ་ཟད་ཀྱི། བཀའ་དེ་གཉིས་ལ་ནི་འགལ་བ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་རོ། །
ཡང་ཁྱེད་ཀྱི་རྩ་བའི་འདོད་པ་དེ་ལྟ་ན། རྒྱུ་འབྲས་དངོས་སྟོབས་ཀྱི་བདེན་པ་མ་ཡིན་པར་འགྱུར་ཏེ། སྨོན་སེམས་བཏང་བ་དེ་ལས་རང་གི་ངོ་བོའི་ཆ་ནས་ཉེས་པ་བསྐྱེད་པ་མ་ཡིན་དུ་ཟིན་ཀྱང༌། སྨོན་སྡོམ་བླང་བ་ལས་འདས་མ་འདས་ཀྱི་ཉེས་པ་ཆེ་ཆུང་གྱུར་པ་ལ་རག་པའི་ཕྱིར། དེས་ན་མདོ་ཐ་དད་པ་གཉིས་ཀྱི་དགོངས་པ་ནི། སྨོན་སེམས་བཏང་ནས་ཉན་ཐོས་སུ་ཞུགས་ནས་དེའི་ཐར་པ་སྒྲུབ་ན་དེའི་ཐར་པ་ལོས་ཐོབ་ཀྱང༌། དེ་བཏང་ནས་དེར་མ་ཞུགས་པའི་གང་ཟག་དེ་འདྲ་བ་དེ་རེ་ཞིག་འཁོར་བ་ན་རྒྱུན་རིང་བར་འཁོར་བ་ལ་དགོངས་ཞེས་ཟེར་རོ། །
ཡང་འདི་ལྟར་དུ་འདོད་པ་ཡང་མང་བར་སྣང་སྟེ། དབུ་མ་ལུགས་ཀྱི་འཇུག་པ་སེམས་བསྐྱེད་ཀྱི་རྩ་ལྟུང་གིས། དབུ་མ་ལུགས་ཀྱི་སྨོན་པ་སེམས་བསྐྱེད་ཀྱི་སྡོམ་པ་མི་གཏོང་བར་ཡང་འདོད་ལ།
དེ་ལྟ་ན་མདོ་ལས་འཇུག་པ་སེམས་བསྐྱེད་ཀྱི་རྩ་ལྟུང་གིས་དགེ་རྩ་ཆད་པར་བཤད་ན། དགེ་བའི་རྩ་བ་ཆད་པ་ནི་སྨོན་འཇུག་གི་སྡོམ་པ་གང་ཡང་གནས་པར་མ་གསུངས་པའི་ཕྱིར་སྙམ་ན། དགེ་རྩ་ལ་སྐྱེས་ཐོབ་སྦྱོར་བྱུང་གཉིས་ལས། འཇུག་པ་སེམས་བསྐྱེད་ཀྱི་རྩ་ལྟུང་བྱུང་བས་དགེ་རྩ་སྦྱོར་བྱུང་ཙམ་ཆད་པ་ཡིན་པས་དགེ་རྩ་མཐའ་དག་བཅད་མི་ནུས་ལ། སྐྱེས་ཐོབ་ནི་ལོག་ལྟ་མ་གཏོགས་གང་གིས་ཀྱང་བཅད་མི་ནུས་པས། དགེ་རྩ་ཆད་ན་སྨོན་འཇུག་གི་སྡོམ་པ་གང་ཡང་མི་གནས་པས་དགེ་རྩ་ཆད་རྒྱུ་ནི་སྐྱེས་ཐོབ་ཀྱི་དེ་ལ་བཞག་དགོས་པ་དང༌། ཐོགས་མེད་ཞབས་ལྟར་ན། འཇུག་སྡོམ་བཏང་ནས་སྨོན་སེམས་ལྡན་པ་ཡོད་ཀྱང་སྨོན་སྡོམ་ཅན་མེད་པ་དང༌། དབུ་མ་ལུགས་སུ་ནི། འཇུག་སྡོམ་བཏང་ཡང་སྨོན་སྡོམ་བཏང་བ་མ་ཡིན་པ་ནི་ལུགས་གཉིས་ཀྱི་ཁྱད་པར་ཡིན་ནོ་ཞེས་ཀྱང་གྲགས་སོ། །
དེ་ལྟར་ན་འདིར་འགྱུར་ཏེ། སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་ཐོབ་པའི་སེམས་དཔས་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་བླངས་པ་ན། སྨོན་སྡོམ་གསར་དུ་ལེན་བྱར་ཡོད་པའི་ཆ་ནས་མཆོག་ཏུ་གྲུབ་ལ། དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ཐོབ་པའི་སེམས་དཔས་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་བླངས་པས། སྨོན་འཇུག་གི་སྡོམ་པ་རང་གིས་སྔར་མ་ཐོབ་པའི་སྡོམ་པ་རྫས་མི་མཐུན་པ་ཞིག་ཐོབ་རྒྱུ་ཡོད་པ་མ་ཡིན་ལ། དེ་ལྟ་ནའང་དེས་དེ་ལེན་མི་རུང་བ་མ་ཡིན་ཏེ། སྔར་ཐོབ་ཀྱི་སྡོམ་པ་དང་སྡོམ་སེམས་གསལ་འདེབས་བྱེད་དང༌། སླར་ཡང་ཆོ་ག་དེས་སྨོན་འཇུག་གི་སྡོམ་པ་སྔར་བླངས་དེའི་རིགས་ཅན་ཕྱིས་ཀྱང་ལེན་བྱར་དང༌། ཐོབ་བྱར་ཡོད་པའི་སྒོ་ནས་སྨོན་འཇུག་གི་སྡོམ་པ་དང་ཚུལ་ཁྲིམས་གོང་ནས་གོང་འཕེལ་གྱི་ནུས་པ་མཐུ་ཅན་དུ་བྱེད་པའི་ཕྱིར། སྐབས་འདིར་ཁོ་བོའི་བླ་མ་རྗེ་བཙུན་པ་ཁ་ཅིག་གི་གསུང་གི་ བདག་གི་རྗེ་བཙུན་ཆེན་པོ་དེ་སྐད་དུ་གསུངས་པ་ནི་རྣམ་པར་དགེ་བའི་ལུགས་ཡིན་མོད།
རྣམ་གྲངས་སུ་བཀོད་ན་ཀུན་མཁྱེན་མཚོ་སྣ་པའི་གསུང་གིས་དབུ་མ་དང་སེམས་ཙམ་ལུགས་ཀྱི་ལྟ་བ་ལ་ཁྱད་ཡོད་ཀྱང༌། སྤྱོད་པ་ལ་སྤྱིར་ཁྱད་པར་འདིའོ་ཞེས་བཟུང་དུ་མེད་པ་དང་ཁྱད་པར་བྱང་སེམས་ལས། དང་པོའི་སྨོན་འཇུག་གི་སེམས་བསྐྱེད་པ་དང༌། སྡོམ་པའི་དགག་སྒྲུབ་ཀྱི་བསླབ་བྱ་ལ་རྒྱ་ཆེ་ཆུང་དང་ཡངས་དོག་མེད་པ་ཉིད་དུ་གནས་པའི་ཕྱིར་ཏེ། ལས་དང་པོ་པས་བསླབ་པའི་གནས་ནི་དོག་མཐའ་ཉིད་ནས་བཟུང་ན་སྡོམ་པ་སོགས་ལེགས་དཔྱད་ཐམས་ཅད་ཉམས་པར་འགྱུར་བ་ཉིད་ཀྱི་ཕྱིར། འོ་ན་བྱང་ས་བསླབ་བཏུས་ཀྱི་བསླབ་པར་བྱ་བ་ལ་རྒྱས་བསྡུས་དང༌། ལ་ལར་རྩ་ལྟུང་དུ་བཅས་པ་ལ་ལར་ཉེས་བྱས་སུ་འགྱུར་བ་དང༌། ལ་ལར་ཉེས་བྱས་ཙམ་དུ་གསུངས་པ་ལ་ལར་རྩ་ལྟུང་དུ་འགྱུར་བ་སོགས་ཅི་རིགས་པར་སྣང་ངོ་ཞེ་ན། ལ་ལར་རྩ་ལྟུང་དུ་བཅས་པ་ལ་ལར་ཉེས་བྱས་སུ་སོང་བ་དེ་ལའང་རྩ་ལྟུང་དུ་འགྲོ་བ་ལ་ཉེས་བྱས། དེ་ལ་རྩ་ལྟུང་དུ་འཇོག་བྱེད་ཀྱི་ཡན་ལག་ཆེས་མང་བ་ཚང་བའི་དབང་དུ་བྱས་པ་དང༌།
ལ་ལར་ཉེས་བྱས་ཙམ་ལ་ལར་རྩ་ལྟུང་དུ་འགྱུར་བ་ཡང་འགྱུར་བྱེད་ཀྱི་ཆོས་གཞན་མང་པོ་ཚང་བའི་དབང་དུ་བྱས་ནས་མདོ་སོ་སོའི་དགོངས་པ་བསྟན་བཅོས་སོ་སོར་བཀྲལ་བ་ཡིན་གྱི། བསྟན་བཅོས་དེ་རེ་རེར་ཡང་བསླབ་བྱ་མཐའ་དག་འཆད་པར་མ་ལང་བའི་ཕྱིར་ཏེ། དེ་ལྟར་འཆད་མ་ལངས་ཀྱང་དབུ་སེམས་ཀྱི་ལུགས་ཀྱི་སྡོམ་པ་གང་རུང་ཞིག་ཐོབ་པས། དབུ་སེམས་ཀྱི་སྤྱོད་ཕྱོགས་ཀྱི་བསྟན་བཅོས་ནས་བཤད་པའི་དགག་སྒྲུབ་ཀྱི་བསླབ་པ་ཐམས་ཅད་འཛིན་དགོས་ཤིང་མ་བཟུང་ན། བསྟན་བཅོས་དེ་དག་ནས་ཇི་ལྟར་བཤད་པའི་རྒྱུད་ཉམས་པ་ཅན་དུ་འགྱུར་བའི་ཕྱིར་སྟེ། དབུ་མ་རིན་ཆེན་སྒྲོན་མེ་ལས། བྱང་ཆུབ་སེམས་དཔའི་བསླབ་པ་བཞི་བརྒྱ་དང༌། རྩ་བའི་ལྟུང་བ་བརྒྱ་དང༌། ཕམ་པ་བཅུ་དང༌། ལྟུང་བ་བཞི་བཅུ་རྩ་བརྒྱད་དང༌།
སློབ་དཔོན་ཀླུ་སྒྲུབ་ཀྱི་ཇི་ལྟར་བཀོད་པ་རྣམས་དང༌། འཕགས་པ་ཐོགས་མེད་ཀྱིས་མདོ་སྡེ་ལས་བཏུས་པའི་བསླབ་པའི་གྲངས་ངེས་པར་བྱ་བ་དེ་དག་ནི་ལས་དང་པོ་པ་བློ་གྲོས་དམན་པ་དག་གི་ཕྱིར་ཡིན་ཏེ། བཅོམ་ལྡན་འདས་ཀྱིས་མདོ་སྡེ་དུ་མར་གསུངས་པའི་བསླབ་པ་མ་ཕུལ་བ་བསྲུང་བར་བྱའོ། ། འདི་ལྟར་བྱང་ཆུབ་སེམས་དཔའི་བསླབ་པ་ལ་གྲངས་ངེས་པར་འདོད་ཅིང༌། གཞུང་འདིའི་བསླབ་པའི་ཚུལ་འདི་ལ་ནི་བསླབ་པར་བྱའོ། ། གཞུང་འདི་ལ་ནི་མི་སློབ་པར་བྱའོ་ཞེ་ན། བྱང་ཆུབ་སེམས་དཔའ་འཁྲུལ་པ་ཡིན་ཏེ། མདོ་སྡེ་དུ་མར་གསུངས་པའི་བསླབ་བྱ་མ་ལུས་པ་བསྲུང་བར་བྱའོ། ། ཞེས་གསུངས་པའི་ཕྱིར་དང༌། ཞི་བ་འཚོས་སྡོམ་པ་ཉི་ཤུ་པའི་འགྲེལ་པར།
བྱང་ཆུབ་སེམས་དཔའི་བསླབ་པའི་གཞི་སྟོང་ཕྲག་དུ་མ་ཞེས་དང༌། རྟོག་གེ་འབར་བར། བྱང་ཆུབ་སེམས་དཔའི་གནས་བདུན་བརྒྱ་ལ་ཡང་གནང་ངོ་ཞེས་དང༌། མདོ་སྡེ་ཆོས་ཀྱི་རྒྱ་མཚོ་ལས། ཕམ་པ་བཅུ་དང་ལྟུང་བ་བཞི་བཅུ་རྩ་བརྒྱད་སྤོང་བ་སྟེ། བྱང་སེམས་ཀྱི་བསླབ་བྱ་ལྔ་བཅུ་རྩ་བརྒྱད་དུ་བཤད་པ་ལ་སོགས་འབྱུང་བས། དེ་དག་ལས་སྒྲུབ་པར་ནུས་པ་ཐམས་ཅད་ལ་སློབ་དགོས་ཏེ། མ་སླབས་ན་ཉེས་པ་ཉིད་དུ་འགྱུར་ཏེ། བསླབ་བཏུས་ལས། རང་གི་ནུས་པའི་ཡུལ་མ་ཡིན་པའི་བྱ་བ་རྣམས་ལ་ལྟུང་བ་མེད་དེ།
དོན་མེད་པ་ཉིད་ཀྱིས་དེ་ལ་བསླབ་པ་བཅས་པ་མེད་པའི་ཕྱིར། ཞེས་འབྱུང་ལ། དེ་ལ་ལྟུང་བ་མེད་ཙམ་དུ་མ་ཟད་དེ་གཞུང་དེར། རང་གི་ནུས་པའི་སྤྱོད་ཡུལ་མིན་པ་ལ་བརྩོན་པར་བྱེད་ན་ལྟུང་བར་འགྱུར་རོ། ། ཞེས་སོ། ། ཞེས་གསུངས། དེ་ལྟ་ན་སེམས་བསྐྱེད་པའི་ཆོ་ག་དང་སྡོམ་པ་ཐོབ་ཚུལ་ཇི་ཙམ་ཞིག་བསྲུང་བྱ་ཡིན་པ་དང་མིན་པ་ལུགས་ཐུན་མོང་དུ་བསླབ་རྒྱུ་དང༌། ཐུན་མོང་མིན་པའི་དགེ་བར་ཆོས་ཀྱི་བསླབ་བྱ་འདི་ལྟ་བུའོ་ཞེས་རྒྱ་བོད་ཀྱི་སློབ་དཔོན་རེ་རེ་ཞིང་བཞེད་པ་མི་གཅིག་པ་འགྲོན་པོ་ཕྱོགས་བསླད་པ་ལྟར་གྱུར་པས། གང་གི་རྗེས་སུ་འབྲང་ཡིད་རྟོན་ཕེར་བ་ཆེས་དཀའ་བར་གནང་ངོ༌། ། ཞེས་དྭོགས་ན།
དེ་ལ་ཁོ་བོའི་རྗེ་བཙུན་རས་པ་ཆེན་པོའི་ཞལ་སྔ་ནས། སངས་རྒྱས་ཀྱི་གསུང་རབ་བསྟན་བཅོས་མཁན་པོ་ཀླུ་སྒྲུབ་ལ་སོགས་པས་བཀྲལ་བ་དེ་ལ་རྗེས་ཀྱི་སྐྱེས་བུ་དམ་པ་སོ་སོའི་ཁམས་དབང་གི་མོས་པས་བཞེད་པ་ཐ་དད་དུ་འབྱུང་བ་ཐམས་ཅད་སངས་རྒྱས་ཀྱི་ཕྲིན་ལས་ཀྱི་འཇུག་པ་སོ་སོའི་བྱུང་བ་ཡིན་པས།

རང་རང་གང་ལ་མོས་པ་དེའི་ལུགས་སུ་ཉམས་སུ་བླངས་པས་གྲུབ་པ་ནི། དབང་པོ་རྟུལ་པོ་དད་པའི་རྗེས་སུ་འབྲང་བ་དང༌། ཡང་རིགས་པར་ལྡན་ནས་ལེགས་པ་དཔྱད་དེ་འཇུག་པ་དབང་རྣོན་ཆོས་ཀྱི་རྗེས་སུ་འབྲང་སྟེ་འཇུག་པ་ལས་གཞན་དུ་བྱར་མེད་ཅེས་བཀའ་བསྩལ་ཏོ། ། སྤྱིར་ནི་བྱང་སེམས་ཀྱི་བསླབ་བྱ་ལ་རང་རེ་ལས་དང་པོ་པས་འདི་ཙམ་བསླབ་འདི་ཙམ་བསྲུང་ཞེས་མཐའ་དཔོགས་བྱར་ཡོད་པ་མིན་ཏེ། ཐེག་བསྡུས་ལས། བྱང་ཆུབ་སེམས་དཔའི་བསླབ་པའི་རབ་ཏུ་ཕྱེ་བ་ནི་ཚད་མེད་དོ། ། ཞེས་དང༌། སྤྱོད་འཇུག་ལས། བྱང་ཆུབ་སེམས་དཔའི་སྤྱོད་པ་ནི། ། ཚད་མེད་པར་ནི་གསུངས་པ་ལས། ། ཞེས་དང༌།
སློབ་དཔོན་བྱང་བཟང་གིས། བྱང་ཆུབ་སེམས་དཔའི་སྤྱོད་པ་རྣམས་ནི་དཔག་ཏུ་མེད་ཅིང་མཐར་ཐུག་པ་མེད་པའི་ཕྱིར། ཞེས་དང༌། བསླབ་བཏུས་ལས། དེ་དག་ནི་བྱང་ཆུབ་སེམས་དཔའི་བསླབ་པའི་ཁོག་པ་ཡིན་ཏེ། རྒྱས་པར་ནི་བསྐལ་པ་དཔག་ཏུ་མེད་པར་བཤད་དུ་ཡོད་དོ་ཞེས་སོ། ། མཆན། ལུགས་གཉིས་པོ་དེ་ཡང་ལྟ་བ་རྟོགས་པ་མཐོ་དམན་གྱི་བྱང་ཆུབ་སེམས་དཔའི་དགག་སྒྲུབ་ཀྱི་བསླབ་བྱ་རྒྱ་ཆེན་པོ་ལ་ཞུགས་ནས་སྤྱད་པ་ཡངས་པ་དང་རྒྱས་པ་ལ་སྤྱོད་པར་མི་ནུས་པ་དང་ནུས་པའི་ཁྱད་ཞུགས་པ་ཡིན་ཏེ། སེམས་ཙམ་པ་ལྟ་བ་དམའ་བས་བསོད་ནམས་ཆ་མཐུན་གྱི་ལས་དང་པོ་པས་དགག་སྒྲུབ་ཀྱི་བསླབ་པ་མང་པོ་ལ་འཇུག་མ་ནུས་པས་སྤྱོད་པ་བསྡུས་ལ། དབུ་མ་པ་ལྟ་བ་མཐོ་བས་ངེས་འབྱེད་ཆ་མཐུན་གྱི་ལམ་ལ་ཞུགས་པས།
དགག་སྒྲུབ་ཀྱི་བསླབ་བྱ་མང་བ་ལ་འཇུག་པར་ནུས་པ་དང༌། སྤྱོད་པ་རྒྱས་པའི་ཕྱིར་ཞེས་པ་ཙམ་ཞིག་བཞེད་པར་སྣང་ངོ༌། ། དེའི་ཚེ་ན་དབུ་སེམས་ཀྱི་སེམས་བསྐྱེད་ཆོ་གས་སྡོམ་པ་སྔ་ཕྱིར་ཐོབ་པ་ལ། དང་པོ་པ་དེ་ལ་རྩ་ལྟུང་བཅུ་དགུར་ཡོད་པ་དེས་ཕྱི་མ་བླང་བ་ན་རྩ་ལྟུང་བཞིའམ་བརྒྱད་གསར་དུ་ནོད་པའི་ཚེ། ཕྱི་མའི་ཁྲོད་ན་སྔར་རྩ་ལྟུང་དུ་མ་བཅས་པའི་ཆ་རྣམས་དེའི་རྒྱུད་ལ་རྩ་ལྟུང་དུ་འགྱུར་བ་དང༌། ཉེས་བྱས་ཞེ་དྲུག་སོགས་སྤོང་བའི་བསླབ་བྱ་མང་དུ་འགྲོ་བ་དང༌། ཉེས་བྱས་དེ་དག་གི་ཁྲོད་ན་དབུ་མ་ལུགས་ཀྱི་སེམས་བསྐྱེད་སྡོམ་པའི་རྩ་ལྟུང་དུ་བཅས་པ་ཡོད་ན་ནི། དེ་ལས་འདས་ན་དབུ་མ་ལུགས་ཀྱི་སྡོམ་པ་ལ་ལྟོས་ཏེ་རྩ་ལྟུང་དང༌། གཅིག་ཤོས་ལ་ལྟོས་ཏེ་ཉེས་བྱས་སུ་འཇོག་གོ ། ཡང་སེམས་ཙམ་ལུགས་ཀྱི་སྡོམ་པ་སྔར་ཐོབ་པ་དེས་དབུ་མ་ལུགས་ཀྱི་སྡོམ་པ་ཐོབ་པའི་ཚེ།
སྔར་རྩ་ལྟུང་དུ་མ་བཞག་པའི་རྩ་ལྟུང་མང་པོ་བསྲུང་དགོས་སུ་སོང་བ་དང༌། དེ་དག་སེམས་ཙམ་ལུགས་ཀྱི་བྱང་སྡོམ་ལ་ལྟོས་ན་རྩ་ལྟུང་དུ་མ་སོང་བས་དེ་སྤྱད་ཀྱང་སེམས་ཙམ་ལུགས་ཀྱི་བྱང་སྡོམ་གྱི་ཉེས་བྱས་སུ་འགྲོའམ་ཉེས་མེད་དུ་འགྲོ་བ་ཅི་རིགས་སུ་ཡོད་དོ། ། འོ་ན་སྡོམ་པ་དེ་གཉིས་ཀྱི་ངོ་བོ་ལ་རྒྱ་ཆེ་ཆུང་ཡོད་དམ་ཞེ་ན་མེད་དེ། གཉིས་ཀའང་གཞན་དོན་དུ་རྫོགས་བྱང་ཐོབ་པའི་ཆེད་ཀྱི་སྡོམ་པར་རྒྱ་ཆེ་ཆུང་མེད་པའི་ཕྱིར། འོ་ན་བླངས་པའི་སྡོམ་པ་དེ་གཉིས་རྫས་གཅིག་གམ་ཞེ་ན། ཤེས་པ་ཙམ་གྱི་རྫས་སུ་གཅིག་ཀྱང་ཤེས་པའི་བྱེ་བྲག་གི་རྫས་ནི་མི་གཅིག་སྟེ། སྤོང་སེམས་རྒྱས་བསྡུས་ཀྱི་སྡོམ་པའི་རྫས་སོ་སོར་ངེས་པའི་ཕྱིར། དེ་གཉིས་ཀྱི་སྡོམ་པ་སོ་སོ་བ་ཉམས་བྱེད་ཀྱི་རྩ་ལྟུང་ཡང་སོ་སོར་ངེས་སོ་ཞེས་འཆད་ན་མི་ལེགས་པ་མེད་ཀྱང༌། འདིའི་སྐབས་སུ་ཀུན་མཁྱེན་མཚོ་སྣ་པའི་ལེགས་པར་བཤད་པའི་རྣམ་གྲངས་གཞན་ཡང་མཐོང་བ་ཞར་བྱུང་དུ་བཀོད་པ་ནི། རྗེ་དེ་ཉིད་ཀྱིས་མཛད་པའི་བསླབ་བཏུས་སྤྱི་དོན་ལས།
དང་པོ་ལ་གསུམ་སྟེ། མདོ་སྡེ་ནམ་མཁའི་སྙིང་པོ་ལ་སོགས་པའི་རྗེས་སུ་འབྲངས་ནས་རྩ་ལྟུང་བཅུ་དགུར་དབྱེ་བ་དང༌། བྱང་ཆུབ་སེམས་དཔའི་སའི་རྗེས་སུ་འབྲངས་ནས་རྩ་ལྟུང་བཞིར་དབྱེ་བ་དང༌། ལུགས་དེ་གཉིས་ཀྱི་དགོངས་པ་གཏན་ལ་དབབ་པའོ། ། དང་པོ་ནི། རྩ་བའི་ལྟུང་བ་བཅུ་དགུ་པོ་དག་སློབ་དཔོན་ཆེན་པོ་ཞི་བ་ལྷས་བསླབ་བཏུས་སུ་བསྡུ་བའི་ཚིགས་བཅད་མཛད་པ། དཀོན་མཆོག་གསུམ་གྱི་ རྒྱལ་པོའི་རྩ་ལྟུང་ལྔ་ལས་དང་པོ་ནི་ དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། ། དམ་ གཉིས་པ་ནི་ པའི་ཆོས་ནི་སྤོང་བྱེད་པ། ། གཉིས་པར་ཐུབ་པས་གསུངས་པ་ཡིན། །
གསུམ་པ་ནི་ ཚུལ་ཁྲིམས་འཆལ་བའི་དགེ་ ཚུལ་ཁྲིམས་དང་ལྡན་པ་ཁོ་ནར་མ་ཟད་པའོ་ སློང་ལའང༌། ། ངུར་སྨྲིག་འཕྲོག་དང་བརྡེག་པ་དང༌། ། བཙོན་རར་འཇུག་པར་བྱེད་པ་དང༌། ། རབ་ཏུ་བྱུང་ལས་འབེབས་པ་དང༌། ། མཚམས་མེད་ལྔ་པོ་བྱེད་པ་ བཞི་པ་ནི་ དང༌། ། ལོག་པར་ ལྔ་པ་ནི་ ལྟ་བ་འཛིན་པ་དང༌། ། གྲོང་ བློན་པོའི་རྩ་ལྟུང་ལྔ་ལས་དང་པོ་བཞི་ནི་སྔར་རྒྱལ་པོ་ལ་བཤད་པ་དང་འདྲ་ལ་ལྔ་པ་ནི་ ལ་སོགས་པ་འཇིག་པ་ཡང༌། ། རྩ་བའི་ལྟུང་བར་རྒྱལ་བས་གསུངས། ། བློ་སྦྱང་ ལས་དང་པོ་བའི་རྩ་ལྟུང་བརྒྱད་པ་ལས་དང་པོ་ནི་ མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང༌། །
སངས་རྒྱས་ གཉིས་པ་ནི་ ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང༌། ། སོ་སོ་ གསུམ་པ་ནི་ ཐར་པ་ཡོངས་སྤོང་སྟེ། ། ཐེག་པ་ཆེ་ལ་སྦྱོར་བ་དང༌། ། སློབ་ བཞི་པ་ནི་ པའི་ཐེག་པས་ཆགས་ལ་སོགས། ། སྤོང་བར་གྱུར་པ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང༌། ། ཚིག་ འདི་ནི་སྔ་ཕྱིར་གཉིས་ཀར་སྦྱར་ བཅད་སྒྱུ་ཡིས་གཞན་སྨོད་དང༌། ། རང་གི་ ལྔ་པ་ནི་ ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་བསྟི་དང༌། །
བདག་ དྲུག་པ་ནི་ ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང༌། ། དགེ་ བདུན་པ་ནི་ སྦྱོང་ཆད་པས་གཅོད་འཇུག་དང༌། ། དེ་ལ་དགེ་སྦྱོང་རྣམས་སྐྲག་ནས། དཀོན་མཆོག་གསུམ་གྱི་སྦྱིན་ ནོར་རྐུས་ཏེ་བླུན་པོ་ལ་སོགས་ལ་རྔན་པ་ བྱེད་དང༌། ། བླུན་པོ་ལ་སོགས་པས་རྒྱལ་པོ་ལ་སྦྱིན་ནས ། ། སྦྱིན་པ་ལེན་པར་བྱེད་པ་དང༌། ། ཞི་གནས་འདོར་བར་བྱེད་པ་དང༌། ། ཡང་དག་འཇོག་གི་ལོངས་སྤྱོད་ ཕྲོགས་ཏེ་ རྣམས། ། ཁ་བཏོན་བྱེད་ལ་སྦྱིན་པ་རྣམས། །
དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། རྨི་ལམ་འཕགས་པ་མཁའ་སྙིང་པོའི། ། མདུན་དུ་འདུག་སྟེ་བཤགས་པར་བྱ། ། བྱང་ཆུབ་ བྱང་ཆུབ་ཀྱི་སེམས་སྤོང་བ་ནི་ སེམས་ནི་ཡོངས་འདོར་དང༌། ། ཞེས་སོ། ། དེ་རྣམས་ཀྱི་དབྱེ་བ་ནི་མདོ་སྡེ་ནམ་མཁའི་སྙིང་པོ་ལས། རྒྱལ་པོའི་རྩ་ལྟུང་ལྔ་དང༌། བློན་པོའི་རྩ་ལྟུང་ལྔ་དང༌། ལས་དང་པོ་པའི་རྩ་ལྟུང་བརྒྱད་དེ་བཅོ་བརྒྱད་དང༌།
ཐབས་ལ་མཁས་པའི་མདོ་ལས། བྱང་ཆུབ་ཀྱི་སེམས་འདོར་བའི་རྩ་ལྟུང་གསུངས་པ་སྟེ་བཅུ་དགུའོ། ། དེ་ཡང་རྒྱལ་པོའི་རྩ་ལྟུང་ལྔ་ནི། དཀོན་མཆོག་གསུམ་གྱི་ནོར་བརྐུ་ ཁ་ཅིག་ན་རེ། ཉན་ཐོས་ཀྱི་ཕམ་པ་བསྐྱེད་པའི་གནད་ཀྱིས་འདིར་ཡང་རིན་ཐང་ཚང་བ་བརྐུས་ནའོ་ཟེར་རོ། ། ཁ་ཅིག་ན་རེ། ཐ་ན་རས་ཀྱི་ཁ་ཚར་ཙམ་བརྐུས་ནའོ་ཟེར་རོ་ བ་དང༌། ཆོས་སྤོང་བ་དང༌། རབ་ཏུ་བྱུང་བ་ལ་འཚེ་བ་དང༌། མཚམས་མེད་བྱེད་པ་དང༌།
ལོག་ལྟས་ཀུན་ནས་བསླངས་ཏེ་རང་མི་དགེ་བ་བཅུ་ལ་སྤྱོད་ཅིང་གཞན་ཡང་དེ་ལ་འགོད་པའོ། ། བློན་པོའི་རྩ་ལྟུང་ལྔ་ནི། རྒྱལ་པོའི་རྩ་ལྟུང་སྔ་མ་བཞི་ནི། བློན་པོའི་ཡང་ཡིན་པས་དེ་ལྟར་བཞི་དང༌། གྲོང་ལ་སོགས་པ་འཇོམས་པའོ། ། ལས་དང་པོ་པའི་རྩ་ལྟུང་བརྒྱད་ནི། བློ་མ་སྦྱངས་པ་ལ་སྟོང་པ་ཉིད་བསྟན་པས་ཉན་པ་པོའི་བྱང་ཆུབ་ཀྱི་སེམས་ཉམས་པར་བྱེད་པ་དང༌། རྫོགས་པའི་སངས་རྒྱས་སྒྲུབ་པའི་སྦྱོར་བ་དང་བསམ་པ་ལས་བཟློག་པ་དང༌། སོ་སོ་ཐར་པ་སྤངས་ཏེ་ཐེག་པ་ཆེན་པོ་ལ་སྦྱོར་བ་དང༌། འོ་ན་དམན་པ་ལས་བཟློག་ཏེ་མཆོག་ལ་སྦྱར་བས་ལྟུང་བར་མི་འཐད་དོ་ཞེ་ན།
དེ་ལ་སྦྱར་ཡང་སྣོད་མ་ཡིན་པས་སྐྲག་པ་སྐྱེ་ཞིང་འཇུག་པར་མི་འགྱུར་བའི་ཕྱིར་རོ་ཞེས་འཆད་དོ། ། མཆན། ཉན་ཐོས་ཀྱི་ཐེག་པས་ཉོན་མོངས་པ་སྤོང་མི་ནུས་པར་འཛིན་ཅིང་ཉན་ཐོས་ཀྱི་སྡེ་སྣོད་བཤད་ཉན་འགོག་པ་དང༌། འོ་ན་ཉན་ཐོས་ཀྱི་ཐེག་པས་ཉོན་མོངས་པ་སྤོང་ནུས་སམ་མི་ནུས། ནུས་ན་སྤྱོད་འཇུག་ནས་མི་ནུས་པར་བཤད་པ་དང་འགལ་ཞིང༌། མི་ནུས་ན་འདི་ལ་ལྟུང་བ་འབྱུང་བར་མི་འཐད་དོ་ཞེ་ན། ཉན་ཐོས་ཀྱི་གང་ཟག་གིས་བདག་མེད་རྟོགས་ན་བདག་ལྟའི་རྒྱུ་ལས་བྱུང་བའི་ཉོན་མོངས་པ་སྤང་བར་ནུས་པས་དེ་འགོག་ན་ལྟུང་བར་འཐད་དོ་ཞེས་འཆད་དོ། ། མཆན། རྙེད་པ་དང་བཀུར་བསྟིའི་ཆེད་དུ་བདག་བསྟོད་གཞན་སྨོད་པ་དང༌། སྟོང་ཉིད་མ་རྟོགས་པར་རྟོགས་སོ་ཞེས་རྫུན་སྨྲ་བ་དང༌།
དགེ་སྦྱོང་ལ་ཆད་པ་གཅོད་པ་དང་འབྲེལ་བ་དང༌། ཞི་གནས་འདོར་བ་དང་འབྲེལ་བའོ། ། དེ་ཡང་དགེ་སྦྱོང་ལ་ཆད་པ་གཅོད་པ་དང་འབྲེལ་བའི་ལྟུང་བ་གསུམ་སྟེ། བློན་པོ་དང་དམག་དཔོན་ལ་སོགས་པས་དགེ་སྦྱོང་དང་རྒྱལ་པོའི་དབྱེན་བྱེད་ཅིང༌། དགེ་སྦྱོང་རྣམས་ལ་ཆད་པ་གཅོད་དུ་འཇུག་པ་དང༌། དེས་དགེ་སྦྱོང་རྣམས་སྐྲག་སྟེ་དཀོན་མཆོག་གསུམ་གྱི་དཀོར་བརྐུས་ཏེ་དམག་དཔོན་ལ་སོགས་ལ་སྟེར་བ་དང༌། དེ་དག་གིས་ཀྱང་རྒྱལ་པོ་ལ་འབུལ་ཞིང་དེས་ལེན་པའོ། ། དེ་རྣམས་ལ་ལ་ནི་རྒྱལ་པོ་དང་བློན་པོའི་ལྟུང་བ་རབ་ཏུ་བྱུང་བ་ལ་འཚེ་བ་ཞེས་སྔར་བསྟན་པའི་ཁོངས་སུ་འདུས་མོད་ཀྱི། འོན་ཀྱང་བཟློས་པའི་སྐྱོན་དུ་མི་འགྱུར་ཏེ། འདིར་ནི་དམག་དཔོན་དང་དགེ་སློང་གི་ལྟུང་བ་ཡང་བསྟན་པས་སོ། །
ཞི་གནས་འདོར་བ་དང་འབྲེལ་བའི་ལྟུང་བ་གཉིས་ཏེ། རྒྱལ་པོ་ལ་སོགས་པ་ཞི་གནས་སྒོམ་པ་ལ་གནོད་པའི་ཁྲིམས་ངན་པ་བཅས་ཏེ་ཞི་གནས་འདོར་དུ་འཇུག་པ་དང༌། ནང་དུ་ཡང་དག་འཇོག་གི་ལོངས་སྤྱོད་རྣམས་ཁ་ཏོན་པ་རྣམས་ལ་སྦྱིན་པའོ། ། དེ་ལྟར་བཅོ་བརྒྱད་པོ་དེ་རྣམས་ མིང་གི་སྒོ་ནས་ མིང་ཡིན་ནམ་དོན་བཅོ་བརྒྱད་ཡིན་ཞེ་ན། དོན་གྱི་སྒོ་ནས་ཕྱེ་ན་བཅུ་བཞི་སྟེ་བསླབ་བཏུས་ལས་བཅུ་བཞིར་གསུངས་པ་དང༌། བློན་པོའི་རྩ་ལྟུང་དང་པོ་བཞི་ནི། རྒྱལ་པོའི་རྩ་ལྟུང་དང་པོ་བཞི་ལས་ལྟུང་བ་ཐ་དད་མེད་པའི་ཕྱིར་རོ། ། འོན་ཀྱང་གང་ཟག་གི་དབྱེ་བས་རྒྱལ་བློན་གྱི་ལྟུང་བ་ལྔ་ལྔ་སོ་སོར་འབྲངས་ཏེ་མིང་གི་སྒོ་ནས་བཅོ་བརྒྱད་དུ་མདོ་ལས་གསུངས་སོ། ། འོན་ཀྱང་རྒྱལ་བློན་གྱི་ལྟུང་བ་དེ་རྣམས་ལས་དང་པོ་པའི་ལྟུང་བར་འགྱུར་རམ་མི་འགྱུར། ལས་དང་པོ་པའི་ལྟུང་བ་བརྒྱད་པོ་ཡང་རྒྱལ་བློན་གྱི་ལྟུང་བར་འགྱུར་རམ་མི་འགྱུར་ཞེ་ན།
གང་ཟག་དེ་དག་ཐམས་ཅད་ལ་ཡང་ལྟུང་བ་དེ་དག་ཐམས་ཅད་འབྱུང་དུ་རུང་བ་སྟེ། བསླབ་བཏུས་ལས། གང་དག་ལས་མང་དུ་འབྱུང་བ་དེ་དག་ལ་དེ་རང་གི་མིང་གིས་སྨོས་ཏེ་བསྟན་པས་འཇིགས་པ་བསྐྱེད་པའི་ཕྱིར་བཟློག་གོ ། ཐམས་ཅད་ཀྱིས་ཀྱང་ཕན་ཚུན་དུ་ལྟུང་བ་ཐམས་ཅད་སྤང་བར་བྱའོ། ། ཞེས་གསུངས་སོ། ། རྩ་ལྟུང་བཅོ་བརྒྱད་པོ་བསྟན་ཟིན་ཏོ། ། བཅུ་དགུ་པ་བྱང་ཆུབ་ཀྱི་སེམས་འདོར་བ་ནི། ཐེག་པ་དམན་པར་སེམས་བསྐྱེད་པ་སྟེ། གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་བྱང་ཆུབ་སེམས་དཔའ་ཉན་ཐོས་དང་རང་སངས་རྒྱས་ ཐོབ་པར་འདོད་པ་ དང་ལྡན་པའི་ཡིད་ལ་བྱེད་པས་གནས་པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའོ། །
ཞེས་སོ། ། བསྡུད་པ་ལས་ཀྱང༌། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། ། དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་སོ། ། དེ་ལྟར་བྱང་ཆུབ་ཀྱི་སེམས་འདོར་བ་ལ་གཉིས་སྟེ། ཐེག་པ་དམན་པར་སེམས་བསྐྱེད་པ་དང༌། སེམས་ཅན་བློས་སྤངས་པའོ། །
ཞེས་གསུངས་སོ། ། གཉིས་པ་བྱང་ཆུབ་སེམས་དཔའི་སའི་རྗེས་སུ་འབྲངས་ནས་རྩ་ལྟུང་བཞིར་དབྱེ་བ་ནི། ཆགས་པ་ལས་གྱུར་པ་དང༌། སེར་སྣ་དང༌། ཞེ་སྡང་དང༌། གཏི་མུག་ལས་གྱུར་པའི་རྩ་ལྟུང་ངོ༌། ། དེ་ཡང་བྱང་ཆུབ་སེམས་དཔའི་ས་ལས་གསུངས་པ་དེ་དག་སྡོམ་པ་ཉི་ཤུ་པར་ཚིགས་སུ་ སློབ་དཔོན་ཆེན་པོ་ཙནྡྲ་གོ་མིས་ བཅད་པ། ཉོན་མོངས་དྲག་ལས་བྱུང་པ་ཡི། ། སྡོམ་པ་ཞིག་པར་གང་གྱུར་པ། ། དེ་ཡི་ཉེས་པ་བཞི་པོ་ནི། །
ཕས་ཕམ་འདྲ་བར་དགོངས་པ་ཡིན། ། རྙེད་དང་བཀུར་བསྟིར་ཆགས་པ་ཡིས། ། བདག་བསྟོད་གཞན་ལ་སྨོད་པ་དང༌། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། ། ཁྲོས་ གཞན་ལ་འཚོག་པ་ནི་སྐབས་འདིར་བྱང་ཆུབ་སེམས་དཔའ་ལ་འཚོག་པ་ཉིད་དུ་བཟུང་སྟེ། འཇུག་པ་ལས། སྦྱིན་དང་ཚུལ་ཁྲིམས་ལས་བྱུང་བསྐལ་པ་བརྒྱར། ། ལེགས་བསགས་ཟད་བྱེད་གང་ཡིན་ཁོང་ཁྲོ་སྟེ། །
དེ་ཕྱིར་རྒྱལ་བའི་སྲས་ལ་ཁོང་ཁྲོ་བས། ། མཆོག་ཏུ་ལྕི་བའི་སྡིག་པ་གཞན་མེད་དོ། ། ཞེས་པ་དང༌། དགེ་སློང་གི་རྡེག་པའི་ལྟུང་བྱེད་ཀྱི་ཡུལ་དགེ་སློང་ཡན་ལག་ཏུ་དགོས་པ་དང་འདྲའོ། ། ཞེས་ཁ་ཅིག་འཆད་ཀྱང་གཞུང་ལས་སྤྱིར་གསུངས་པས་སེམས་ཅན་གཞན་གང་ཡང་རུང་བ་བཟུང་ངོ། ། མཆན། པས་གཞན་ལ་འཚོག་པ་དང༌། ། ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་སོ། །
རྩ་ལྟུང་བཞི་པོ་དེ་དག་ནི་མདོ་ན་འཐོར་ནས་བཞུགས་པ་རྣམས་འཕགས་པ་ཐོགས་མེད་ཀྱིས་བྱང་ཆུབ་སེམས་དཔའི་སར་བསྡུས་པ་ ཉེས་བྱས་བཞི་བཅུ་རྩ་དྲུག་ཀྱང་དེ་བཞིན་ནོ་ སྟེ། དེ་ཉིད་བྱང་ས་ལས། བཅོམ་ལྡན་འདས་ཀྱིས། མདོ་སྡེ་གཞན་དེ་དང་དེ་དག་ཏུ་ཐོར་བུར་གསུངས་པ་དེ་དག ། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་འདིར་ཚང་བར་བཤད་དོ། ། ཞེས་གསུངས་སོ། ། སྐབས་འདིར་དཔལ་མར་མེ་མཛད་ཡེ་ཤེས་ནི་རྩ་ལྟུང་བཞི་པོ་རེ་རེ་ལ་གཉིས་གཉིས་སུ་ཕྱེ་ནས་བརྒྱད་དུ་བཞེད་དེ། རྙེད་པ་དང་བཀུར་བསྟི་ལ་ཆགས་པས་བདག་ལ་བསྟོད་པ་དང༌། གཞན་ལ་སྨོད་པ་སྟེ་གཉིས་དང༌། སྡུག་བསྔལ་ཞིང་མགོན་མེད་པ་ལ་སེར་སྣས་ཆོས་མི་སྟེར་བ་དང༌།
ནོར་ རྣམ་པར་གཏན་ལ་དབབ་པ་བསྡུས་པ་ལས། བྱང་ཆུབ་སེམས་དཔའ་གལ་ཏེ་དགེ་བའི་ཕྱོགས་ལ་ལྟོས་པའི་ཕྱིར་ཡིན་གྱི། འདོད་པའི་ཁམས་སུ་གཏོགས་པ་མ་ཡིན་པས་སློང་ལ་སྦྱིན་པར་མི་བྱེད་ན་ཡང་ཁ་ན་མ་ཐོ་བ་མེད་པ་ཁོ་ན་ཡིན་ནོ་ཞེས་སོ། ། མཆན། མི་སྟེར་བ་སྟེ་གཉིས་དང༌། གཞན་གྱིས་འགལ་བ་བྱས་པ་བཤད་ཀྱིས་སྦྱངས་ཀྱང་ཁྲོ་བའི་བསམ་པ་ཞེ་ལ་བཟུང་སྟེ་མི་ཉན་པ་དང༌། ཁྲོས་པས་གཞན་ལ་བརྡེག་པ་སྟེ་གཉིས་དང༌། ཐེག་པ་ཆེན་པོ་སྤོང་བར་བྱེད་པ་དང༌། དམ་ཆོས་འདྲར་སྣང་སྟོན་པ་སྟེ་གཉིས་གཉིས་སུ་དབྱེའོ། ། ཞེས་གསུངས་ཤིང༌།
བྱང་ཆུབ་སེམས་དཔའི་ས་ལས་ཀྱང་དོན་དེ་ལྟར་གསལ་ཙམ་སྣང་ངོ༌། ། ཁ་ཅིག་ན་རེ་རྩ་ལྟུང་བརྒྱད་དུ་མི་འགྱུར་ཏེ། སེར་སྣས་ཆོས་ནོར་གཉིས་ཀ་མི་སྟེར་ན་རྩ་ལྟུང་ཡིན་གྱི། རེ་རེ་མི་སྟེར་ན་ཉེས་བྱས་སོ། ། དེ་བཞིན་དུ་བཤད་ཀྱང་མི་ཉན་པ་དང༌། ཁྲོས་པས་གཞན་ལ་བརྡེག་པ་གཉིས་ཀ་བྱས་ན་རྩ་ལྟུང་ཡིན་གྱི། གང་རུང་རེ་རེ་བྱས་ན་ཉེས་བྱས་སོ། ། ཐེག་ཆེན་སྤོང་བ་དང་དམ་ཆོས་འདྲར་སྣང་སྟོན་པ་གཉིས་ཀ་བྱས་ན་རྩ་ལྟུང་ཡིན་གྱི། གང་རུང་རེ་རེ་བྱས་ན་ཉེས་བྱས་ཞེས་ཟེར་ཏེ། འོན་ཀྱང་སྔ་མ་ལྟར་བཟུང་ངོ༌། །
གསུམ་པ་ལུགས་དེ་གཉིས་ཀྱི་དགོངས་པ་གཏན་ལ་དབབ་པ་ནི། འོ་ན་བྱང་ཆུབ་སེམས་དཔའི་རྩ་ལྟུང་བཞི་བཅུ་ཞེ་བརྒྱད་གསུངས་པ་དང༌། བཅུ་དགུར་གསུངས་པ་གཉིས་འགལ་བར་མི་འགྱུར་རམ་ཞེ་ན། འདི་ལ་པཎྜི་ཏ་རྣམས་ཀྱི་བཞེད་ལུགས་མི་འདྲ་བ་གསུམ་སྟེ། རྩ་ལྟུང་བཞི་པོ་ལས་གཞན་རྣམས་བཏགས་པ་བར་བཞེད་པ་དང༌། རྩ་ལྟུང་བཞི་པོར་གཞན་རྣམས་འདུས་པར་བཞེད་པ་དང༌། བཞི་པོར་མ་འདུས་པའི་རྩ་ལྟུང་མང་པོར་བཞེད་པའོ། ། དང་པོ་ནི། བྱང་ཆུབ་སེམས་དཔའི་འདུལ་བ་འཛིན་པ་ཆེན་པོ་སློབ་དཔོན་བྱང་ཆུབ་བཟང་པོའི་བཞེད་པ་སྟེ། དེ་ཡང་རྩ་ལྟུང་བཞིར་གསུངས་པ་ངེས་དོན་ཡིན་གྱི།
ནམ་མཁའི་སྙིང་པོའི་མདོ་ལས་གསུངས་པ་བཅོ་བརྒྱད་ནི་རྩ་ལྟུང་ཉིད་མ་ཡིན་ཡང༌། རྩ་ལྟུང་དུ་བཏགས་པར་བཞེད་དེ། སྡོམ་པ་ཉི་ཤུ་པའི་འགྲེལ་པ། སློབ་དཔོན་དེ་ཉིད་ཀྱིས་མཛད་པ་ལས། དེ་ལྟར་ཕམ་པར་འགྱུར་བའི་ལྟུང་བ་བཞི་པོ་ཁོ་ན་སྟོན་ལ། འཕགས་པ་ནམ་མཁའི་སྙིང་པོའི་མདོ་ལས་ནི། ཕམ་པར་འགྱུར་བའི་ལྟུང་བ་གཞན་མང་དུ་ཡང་གསུངས་པ་ཇི་ལྟར་ཡིན་ཞེ་ན། དེ་ནི་སྡོམ་པ་ཐོབ་པ་འཇིག་པའི་རྒྱུ་ནི་མ་ཡིན་ནོ། ། དེ་ལྟ་མོད་ཀྱི་སྡོམ་པ་མ་བླངས་པའི་སྔར་བསྐྲུན་པའི་དགེ་བའི་རྩ་བ་ལྷ་དང་མིའི་བདེ་བ་ཕུན་སུམ་ཚོགས་པ་རྣམ་པར་གཅོད་པའི་རྒྱུ་ཡིན་ཏེ། མདོ་སྡེ་དེ་ཉིད་ལས།
རྒྱལ་རིགས་སྤྱི་བོ་ནས་དབང་བསྐུར་བའི་རྩ་བའི་ལྟུང་བ་ནི་ལྔ་སྟེ། རྩ་བའི་ལྟུང་བ་དེ་དག་དང་ལྡན་ན། རྒྱལ་རིགས་སྤྱི་བོ་ནས་དབང་བསྐུར་བའི་སྔོན་བསྐྲུན་པའི་དགེ་བའི་རྩ་བ་ཐམས་ཅད་འཇིག་པར་བྱེད་ཅིང༌། ལྷ་དང་མི་བདེ་བ་རྣམས་ལས་ཕམ་པར་འགྱུར་ངན་སོང་དུ་འགྲོ་བར་འགྱུར་ཞེས་གསུངས་སོ། ། ཞེས་འཆད་དོ། ། གཉིས་པ་ནི། པཎྜི་ཏ་ཆེན་པོ་འཇིགས་མེད་འབྱུང་གནས་སྦས་པའི་བཞེད་པ་སྟེ། དེ་ཡང་བྱང་ཆུབ་སེམས་དཔའི་རྩ་ལྟུང་ནི་བཞི་པོ་ཁོ་ན་ཡིན་ལ། མདོ་སྡེ་ནམ་མཁའི་སྙིང་པོ་ལ་སོགས་པ་ནས་གསུངས་པའི་བཅུ་དགུ་པོ་དེ་ཡང་རྩ་ལྟུང་མཚན་ཉིད་པ་ཡིན་མོད་ཀྱི། དེ་རྣམས་ནི་བཞི་པོའི་ཁོངས་སུ་འདུས་པ་ཡིན་ནོ་ཞེས་བཞེད་དེ།
དེ་ཉིད་ཀྱིས་མཛད་པའི་ཐུབ་པའི་དགོངས་པའི་རྒྱན་ སྡེ་སྣོད་ལས་གསུངས་པའི་བཞི་པོ་ཉིད་ཀྱིས་གཞན་འདི་རྣམས་ཡང་དག་པར་བསྡུས་པའོ། ། ཞེས་བཤད་དོ་ ལས། རྒྱལ་བློན་གྱི་རྩ་ལྟུང་གཉིས་པ་ཐེག་པ་ཆེན་ དམ་པའི་ཆོས་སྤོང་བའི་ནང་ནས་ པོའི་ཆོས་སྤོང་བ་དང༌། ལས་དང་པོ་པའི་རྩ་ལྟུང་དང་ བློ་མ་སྦྱངས་པ་ལ་སྟོང་ཉིད་བསྟན་པས་ཉན་པ་པོའི་བྱང་ཆུབ་ཀྱི་སེམས་ཉམས་པར་བྱེད་པ་ པོ་དང༌། བྱང་ཆུབ་ ཐབས་མཁས་པའི་མདོ་ལས་གསུངས་པ་འདི་ ཀྱི་སེམས་འདོར་བ་གསུམ་ནི་ཐེག་པ་ཆེན་པོ་སྤོང་བ་ཡིན་ལ། རྒྱལ་པོའི་རྩ་ལྟུང་ལྔ་ ལོག་ལྟས་ཀུན་ནས་བླངས་ཏེ་གཞན་མི་དགེ་བ་བཅུ་ལ་འགོད་པ་ པ་དང༌། ལས་དང་པོ་པའི་རྩ་ལྟུང་གཉིས་པ་ནི་དམ་ཆོས་འདྲར་སྣང་སྟོན་པ་ཡིན་པས་ སངས་རྒྱས་སྒྲུབ་པའི་བསམ་སྦྱོར་ལས་བཟློག་སྟེ་ཐེག་པ་དམན་པ་ལ་སྦྱོར་བ། དེ་ལྟར་ལྔ་ རྩ་ལྟུང་ དང་དགེ་འདུན་གྱི་དབྱེན་ མཚམས་མེད་བྱེད་པའི་ནང་ནས་ བྱེད་པ་དང་དྲུག་ རྩ་ལྟུང་ ནི། བྱང་ཆུབ་སེམས་དཔའི་སྡེ་ བྱང་ས་ཐེག་པ་ཆེན་པོ་སྤོང་བྱེད་ཅིང་ སྣོད་ལས་གསུངས་པའི་རྩ་ལྟུང་བཞི་ དམ་ཆོས་འདྲར་སྣང་སྟོན་པའོ་ཞེས་དང་ པར་འདུའོ། ། ལས་དང་པོ་པའི་རྩ་ལྟུང་གསུམ་ སོ་སོ་ཐར་པ་སྤངས་ཏེ་ཐེག་ཆེན་ལ་སྦྱོར་བ་ པ་དང༌།
དེའི་རྩ་ལྟུང་བཞི་པ་ ཉན་ཐོས་ཀྱི་སྡེ་སྣོད་བཤད་ཉན་འགོག་པ་ ནི་གཞན་ལ་སྨོད་པ་ཡིན་ལ་ལས་དང་པོ་པའི་རྩ་ལྟུང་དྲུག་ སྟོང་ཉིད་མ་རྟོགས་པར་རྟོགས་སོ་ཞེས་རྫུན་སྨྲ་བ་ པ་ནི་བདག་ལ་བསྟོད་པ་ཡིན་ཅིང༌། ལས་དང་པོ་པའི་རྩ་ལྟུང་ལྔ་པ་ རྙེད་པ་དང་བཀུར་བསྟིའི་ཆེད་དུ་བདག་བསྟོད་གཞན་སྨོད་པ་ ནི་བདག་བསྟོད་གཞན་སྨོད་གཉིས་ཡིན་པས། དེ་ལྟར་རྩ་ལྟུང་བཞི་ནི་བྱང་ཆུབ་སེམས་དཔའི་སྡེ་སྣོད་ལས་གསུངས་པའི་རྩ་ལྟུང་དང་པོར་འདུའོ། ། བསྟོད་དང་བཀུར་སྟི་ཆགས་པ་ཡིས། ། བདག་བསྟོད་གཞན་ལ་སྨོད་པའོ། ། རྒྱལ་བློན་གྱི་རྩ་ལྟུང་གསུམ་པ་རབ་ཏུ་བྱུང་བ་ལ་བརྡེག་པ་ལ་སོགས་བྱེད་པ་དང༌། ཕ་དང་མ་དང་དགྲ་བཅོམ་པ་གསོད་པ་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་སྟེ་མཚམས་མེད་བཞི་སྟེ་གཞན་ལ་འཚོག་པ་ཡིན་པས། བྱང་ཆུབ་སེམས་དཔའི་སྡེ་སྣོད་ལས་གསུངས་པའི་རྩ་ལྟུང་གསུམ་པར་འདུའོ། ། ཁྲོས་པས་གཞན་ལ་འཚོག་པ་དང༌།
ཞེས་པ། རྒྱལ་བློན་གྱི་རྩ་ལྟུང་དང་པོ་ དཀོན་མཆོག་གསུམ་གྱི་ནོར་བརྐུ་བ་ དང༌། རྩ་ལྟུང་གསུམ་པ་ཆོས་ རབ་ཏུ་བྱུང་བའི་ གོས་འཕྲོག་པ་དང༌། ལས་དང་པོ་པའི་རྩ་ལྟུང་བདུན་པ་ བློན་པོ་ལ་སོགས་པས་ དཀོན་མཆོག་གསུམ་གྱི་ནོར་ དགེ་སྦྱོང་རྣམས་ རྐུར་འཇུག་པ་དང༌། རྐུ་ བློན་པོ་ལ་སོགས་པ་དཀོན་མཆོག་གསུམ་གྱི་ནོར་འཕྲོག་པའམ་ བ་གཉིས་དང༌། ལས་དང་པོ་པའི་རྩ་ལྟུང་བརྒྱད་པ་ནང་དུ་ཡང་དག་འཇོག་གི་འཚོ་བ་ཁ་ཏོན་བྱེད་པ་ལ་སྟེར་བ་དང་དེ་ འཚོ་བ་ཁ་དོན་པས་ ལེན་པ་གཉིས་ཏེ་དྲུག་ པོའི་ཐ་མ་ནི་པཎྜི་ཏ་ཆེན་པོ་འཇིགས་མེད་འབྱུང་གནས་སྦས་པས་ཀྱང་དེ་ལྟར་རྩ་ལྟུང་དུ་བགྲངས་ཤིང༌། བོད་ཀྱི་དགེ་བའི་བཤེས་གཉེན་སྔ་མ་དག་ཀྱང་ཡང་དག་འཇོག་གི་ལོངས་སྤྱོད་རྣམས། ། ཁ་ཏོན་བྱེད་ལ་སྦྱིན་ལེན་དང༌། ། ཞེས་རྣམ་པ་གཞན་དུ་སྒྱུར་ན་ཁ་ཏོན་པའི་ལྟུང་བའོ། ། ཞེས་འཆད་མོད་ཀྱི་དེ་ནི་མདོ་དང་བསླབ་བཏུས་ལས་དངོས་སུ་མ་བྱུང་བས་དཔྱད་དགོས་པར་སེམས་སོ། །
མཆན། ནི་ནོར་གྱི་སེར་སྣ་ཡིན་ལ། ཞི་གནས་འདོར་དུ་འཇུག་པ་ནི་ཆོས་ཀྱི་སེར་སྣ་ཡིན་པས་རྩ་ལྟུང་བདུན་པོ་དེ་དག་ནི་བྱང་ཆུབ་སེམས་དཔའི་སྡེ་སྣོད་ལས་གསུངས་པའི་རྩ་ལྟུང་གཉིས་པར་འདུ་སྟེ། རྩ་བའི་ལྟུང་བ་བཞི་པོ་ལས་གཞན་མེད་དོ་ཞེས་དེ་ལྟར་བཤད་དོ། ། དེ་ལྟར་པཎྜི་ཏའི་བཞེད་ལུགས་དེ་གཉིས་ནི་འདིར་བཏང་སྙོམས་སུ་བྱའོ། ། གསུམ་པ་ནི། འཕགས་པ་འཇམ་པའི་དབྱངས་ཀྱི་རྗེས་སུ་བཟུང་བའི་སློབ་དཔོན་ཆེན་པོ་ཞི་བ་ལྷའི་བཞེད་པ་སྟེ། དེའང་དེ་དག་ཐམས་ཅད་རྩ་ལྟུང་མཚན་ཉིད་པ་ཡིན་ཞིང་བདག་བསྟོད་གཞན་སྨོད་དང་ཐེག་ཆེན་སྤོང་བ་མ་གཏོགས་པའི་ལྟུང་བ་དེ་རྣམས་ནི། ཕན་ཚུན་གཅིག་གིས་གཅིག་མ་བསྡུས་པར་བཞེད་དེ། དེ་ཡང་བསླབ་བཏུས་ལས་རྩ་ལྟུང་བཅོ་བརྒྱད་གསུངས་ཏེ།
སྔར་གྱི་རྩ་ལྟུང་བཅུ་དགུ་པོ་རྣམས་ལས་བློན་པོའི་རྩ་ལྟུང་དང་པོ་བཞི་ནི་རྒྱལ་པོའི་ལྟུང་བ་དང་པོ་བཞི་དང་དོན་གཅིག་པས་བཞི་པོ་ཐ་དད་དུ་མ་བྱས་པར་རྩ་ལྟུང་བཅོ་ལྔ་བཤད་ནས། ཡང་དེ་ཉིད་ལས། ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང༌། ། བསྒྲིམས་ཏེ་དགའ་བར་བྱེད་པས་ན། ། སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་བརྡེག་པ་དང༌། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་གསུམ་པོ་དེ་རྣམས་བཅོ་ལྔ་པོ་ལས་ཐ་དད་དུ་བགྲངས་ཏེ་དེ་ལྟར་ན་བཅོ་བརྒྱད་དོ། །
དེ་ཡང་བྱང་ས་ལས་བཤད་པའི་རྩ་ལྟུང་རྣམས་ལས། བདག་བསྟོད་གཞན་སྨོད་དང༌། ཐེག་ཆེན་སྤོང་བ་ནི་བསླབ་བཏུས་སུ་གཞུང་ལོགས་སུ་མ་སྨོས་ཏེ། བདག་བསྟོད་གཞན་སྨོད་ནི་ལས་དང་པོ་པའི་རྩ་ལྟུང་ལྔ་ རང་གི་ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་བསྟི་དང༌། ། ཚིགས་བཅད་སྒྱུ་ཡིས་གཞན་སྨོད་དང༌། ། ཞེས་པའི་ལྟུང་བ་ པ་དང་ཁྱད་པར་མེད་ཅིང༌། ཐེག་ཆེན་སྤོང་བ་ནི་རྒྱལ་བློན་གྱི་རྩ་ལྟུང་དམ་ཆོས་སྤོང་བར་འདུས་པའི་ཕྱིར་རོ། ། གལ་ཏེ་ནམ་མཁའི་སྙིང་པོའི་མདོ་ལས་གསུངས་པའི་ལྟུང་བ་དེ་དག་ཐམས་ཅད་རྩ་ལྟུང་བཏགས་པ་བ་ཡིན་པར་བཞེད་པ། སློབ་དཔོན་བྱང་ཆུབ་བཟང་པོ་ལྟར་འཐད་ལ།
དེ་དག་བྱང་ཆུབ་སེམས་དཔའི་རྩ་ལྟུང་མཚན་ཉིད་པ་ཡིན་པར་ནི་མི་འཐད་དེ། གལ་ཏེ་ཡིན་ན་དེ་དག་གིས་བྱང་ཆུབ་སེམས་དཔའི་སྡོམ་པ་གཏོང་བར་འགྱུར་བ་ལས། དེ་དག་གིས་སྡོམ་པ་མི་གཏོང་བའི་ཕྱིར་རོ། ། གལ་ཏེ་སྡོམ་པ་བཏང་ན་ནི་ཕྱིར་འཆོས་པའི་ཚེ་སྡོམ་པ་བླངས་དགོས་པར་འགྱུར་ན། འདིར་ནི་སྡོམ་པ་བླང་བར་མ་གསུངས་ཀྱི། བྱང་ཆུབ་སེམས་དཔའ་ནམ་མཁའི་སྙིང་པོ་ལ་བརྟེན་ནས་ལྟུང་བ་སྦྱངས་པས་སོར་ཆུད་པར་གསུངས་པས་སོ་ཞེ་ན། དེ་ནི་སྔར་ལྟུང་བ་སྦྱངས་ནས་རྒྱུད་དག་པར་གྱུར་པ་ན་སྡོམ་པ་བླང་བར་དགོངས་པ་ཡིན་གྱི། དེ་དག་གིས་སྡོམ་པ་མ་བཏང་བ་ནི་མ་ཡིན་ཏེ། དེ་ཡང་མདོ་དེ་ཉིད་ལས། རྩ་བའི་ལྟུང་བ་དེ་དག་གིས་དགེ་བའི་རྩ་བ་སྔོན་སྐྱེས་པ་ཐམས་ཅད་ཐལ་བར་རློག་སྟེ།
ཞེས་གསུངས་པས། དེ་དག་སྡོམ་པ་གཏོང་བའི་རྒྱུ་མིན་པར་མངོན་ཏེ། སྤྱིར་དགེ་བ་ཐམས་ཅད་ཐལ་བར་རློག་ན་བྱེ་བྲག་སྡོམ་པ་ཡང་ཐལ་བར་རློག་པར་འགྱུར་བས་སོ། ། ཞེས་འཆད་དོ། ། གཞན་ཡང་དེ་རྣམས་རྩ་ལྟུང་མ་ཡིན་ན། མདོ་སྡེ་དེ་ཉིད་ལས་རྩ་བའི་ལྟུང་བ་ཞེས་གསུངས་པ་དང༌། ཕམ་པར་གྱུར་ཅིང་ཞེས་རྣམ་གྲངས་ཀྱིས་གསུངས་པ་དང་འགལ་ལོ། ། འདིར་ནི་སློབ་དཔོན་བྱང་ཆུབ་བཟང་པོ་ན་རེ། མདོ་ལས་ཕམ་པའི་ལྟུང་བར་གསུངས་པ་དེ་ནི་རྒྱལ་བློན་སྡོམ་པ་མ་བླངས་པས་སྡིག་ཤིན་ཏུ་ལྕི་བའི་ལས་བྱས་པ་ལ་དགོངས་སོ་གསུང་ཡང༌། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བའི་རྩ་བའི་ལྟུང་བ་ལྔ་སྟེ།
ཞེས་གསུངས་པས། རྒྱལ་པོ་དེ་སྡོམ་པ་དང་ལྡན་པར་མངོན་ཏེ། སྡོམ་མེད་ལ་ལྟུང་བ་མི་བསྐྱེད་པའི་ཕྱིར་རོ། ། དེས་ན་བདག་ཉིད་ཆེན་པོ་ཞི་བ་ལྷས་བསླབ་པ་ཀུན་ལས་བཏུས་པར། རྩ་བའི་ལྟུང་བ་བསྡུ་བའི་ཚིག་ལེའུར་བྱས་པ་ལས། རྩ་ལྟུང་བཅོ་བརྒྱད་དུ་གསུངས་པའི་རྗེས་སུ་འབྲང་བར་བྱའོ། ། གལ་ཏེ་བྱང་ཆུབ་སེམས་དཔའ་དགེ་སློང་ཡིན་ན་ནི། མི་ཚངས་པར་སྤྱོད་པ་ལ་སོགས་པ་ཉན་ཐོས་དང་ཐུན་མོང་བའི་ཕམ་པ་བཞི་ཡང་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་དང་འགལ་བའི་རྩ་བའི་ལྟུང་བ་ཡིན་ཏེ། བྱང་ཆུབ་སེམས་དཔའི་ས་ལས། བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི་སོ་སོ་ཐར་པའི་སྡོམ་པ་རིས་བདུན་པོ་གང་ཡིན་པ་སྟེ།
ཞེས་གསུངས་པས་ཤེས་སོ། ། འོན་ཀྱང་དེ་དག་ནི་ འཁོར་ལོ་བསྒྱུར་བ་ལ་སོགས་པ་ བྱང་ཆུབ་སེམས་དཔའ་འགའ་ཞིག་ལ་ལྟུང་བར་མ་ངེས་པའི་ཕྱིར། བསླབ་བཏུས་སུ་རྩ་ལྟུང་ཉིད་དུ་མ་བགྲངས་སོ། ། དེང་སང་ཁ་ཅིག་ན་རེ། དབུ་མ་ལུགས་ཀྱི་སེམས་བསྐྱེད་ལ་རྩ་ལྟུང་བཅུ་དགུ་ཡིན་ཅིང༌། སེམས་ཙམ་ལུགས་ལ་རྩ་ལྟུང་བཞི་ཡིན་ནོ། ། ཞེས་ཟེར་ཡང༌། དབུ་མ་དང་སེམས་ཙམ་གཉིས་ལྟ་བ་ལ་ཁྱད་པར་ཡོད་ཀྱང༌། སྤྱོད་པ་ལ་ཁྱད་པར་མེད་དོ་ཞེས་མཁས་པ་དག་འཆད་དོ། ། དེས་ན་རྩ་ལྟུང་བཅུ་དགུར་བཤད་པ་དང༌།
བཞིར་བཤད་པ་ནི་སངས་རྒྱས་ཀྱི་གདུལ་བྱ་ཐ་དད་ལ་ལྟོས་ཏེ་མདོ་སྡེ་ཐ་དད་དུ་ལྟུང་བ་གཞན་དང་གཞན་དུ་གསུངས་པ་ལ་འགལ་བ་མེད་པར་ཤེས་པར་བྱའོ། ། རྩ་ལྟུང་དེ་དག་ལ་ནམ་མཁའི་སྙིང་པོའི་མདོ་དང་བསླབ་བཏུས་ལས་ཕམ་པ་ཡིན་པར་བཤད་ཀྱང༌། བྱང་ས་ལས། ཕམ་པའི་གནས་ལྟ་བུའི་ཆོས་བཞི་ཞེས་བཤད་ཅིང༌། ཡང་དེ་ཉིད་ལས། བྱང་ཆུབ་སེམས་དཔའི་ཉེས་པ་འདི་དག་ཐམས་ཅད་ནི་ཉེས་བྱས་སུ་བསྡུ་བར་བྱ་རིག་པར་བྱ་ཞེས་གསུངས་པས་ཕམ་པ་ལྟ་བུའི་ཉེས་བྱས་སོ། ། རྩ་ལྟུང་གི་དབྱེ་བ་རྣམས་བཤད་ཟིན་ཏོ། ། ཞེས་བཤད་པ་ཡང་ལེགས་པར་བཤད་པ་ཆེས་མཆོག་ཏུ་གོར་མ་ཆག་པ་ཉིད་དུ་དད་པ་བསམ་གྱིས་མི་ཁྱབ་པས་ལྷུར་བྱེད་པ་བརྗོད་ཟིན་ཏོ། །
མདོར་ན་སྨོན་འཇུག་གི་སེམས་བསྐྱེད་པ་དང༌། དེའི་སྡོམ་མཆོག་ལེན་ཚུལ།
བསླབ་བྱ་སློབ་ཚུལ། ཕྱིར་བཅོས་ཚུལ་འདི་དག་ལ། རྒྱལ་པོ་ཨིནྡྲ་བྷོ་ཏི། འཕགས་པ་ཀླུ་སྒྲུབ། སློབ་དཔོན་ཞི་བ་ལྷ། འཕགས་པ་ཐོགས་མེད། ཙཎྜ་གོ་མི། སློབ་དཔོན་མཆེ་བའི་སྡེ། སློབ་དཔོན་དཔའ་བོ། སློབ་དཔོན་ཞི་བ་འཚོ་རྣམས་ཀྱི་ལུགས་མི་འདྲ་བས་ལག་ལེན་སྟབས་གཅིག་ཏུ་བྱས་ན།
མཐུན་པར་སྒྲུབ་མི་ནུས་པ་ཤ་སྟག་ཏུ་སྣང་བས་ཇི་ལྟར་བྱ་སྙམ་ན། འདི་ལ་བོད་ཕྱི་མའི་མཁས་པ་ཙོང་ཁ་པ་དང༌། དགེ་ལེགས་དཔལ་ལ་སོགས་པ་ཁ་ཅིག ། སློབ་དཔོན་དེ་དག་ཆོས་ཚུལ་དང་མཐུན་པར་བསྒྲུབ་པའི་ལག་ལེན་བྱ་དགོས་ཏེ། མ་བྱས་ན་ཤིང་རྟ་ཆེན་པོ་རྣམས་ཀྱི་དགོངས་པ་མི་མཐུན་པར་འགྱུར་ཞིང༌། དེ་ལྟ་ན་ཆོས་ཀྱི་གནས་ལུགས་མི་མཐུན་པ་དུ་མ་ཡོད་པར་འགྱུར་བའི་ཕྱིར། ། ཉེས་པ་ཆེན་པོ་ཡོད་དོ་ཞེས་སྨྲ་བ་དེས་ནི། སངས་རྒྱས་ཀྱི་བསྟན་པའི་སྙིང་པོ་བྱང་ཆུབ་ཀྱི་སེམས་ཀྱི་ཤིང་རྟའི་སྲོལ་འཛུམ་པར་བྱེད་པའི་གཏམ་དུ་གོ་སྟེ། དེ་ལྟར་ན་ཉན་ཐོས་སྡེ་པ་བཅོ་བརྒྱད་ཀྱི་འདུལ་བའི་དགག་སྒྲུབ་ཀྱི་བསླབ་བྱ་ཐམས་ཅད་ཀྱང་མཐུན་པར་སྒྲུབ་པའི་ལག་ལེན་དེ་ཡང་བྱར་རིགས་ཏེ། རྟགས་ཁྱབ་མཚུངས་པའི་ཕྱིར།
འདོད་ན་སྡེ་པ་སོ་སོའི་ལག་ལེན་ལྟར་བྱས་ན་གྲོལ་བ་ཐོབ་ཀྱི། ལག་ལེན་བསྲེས་ནས་ཉམས་སུ་བླངས་པས་རྣམ་གྲོལ་ལ་གེགས་བྱེད་པར་གསུངས་པ་དེ་འདིར་ཡང་མཚུངས་པ་ཡིན་ཏེ། སངས་རྒྱས་དང་ས་ལ་གནས་པའི་བྱང་སེམས་རྣམས་རང་གང་འདུལ་གྱི་སློབ་མ་ཁམས་དབང་ཐ་དད་པའི་རྗེས་འཇུག་སོ་སོ་བ་འདུལ་ཚུལ་མི་འདྲ་བ་མཐའ་ཡས་པ་ལ་གདམས་པ་དང་རྗེས་བསྟན་མཐའ་ཡས་པར་འབྱུང་བ་དེ་ཐམས་ཅད་སོ་སོར་མ་འདྲེས་པར་བྱས་ནས། སློབ་མ་ལ་བསགས་སྦྱང་བྱེད་པའི་ཕྲིན་ལས་ཟབ་མོ་དེ་རང་ཅག་སོ་སྐྱེས་དེའི་ལག་ལེན་ཐམས་ཅད་མི་མཐུན་པ་མེད་པར་གཅིག་ཏུ་མཐུན་པར་སྒྲུབ་པའི་ཉམས་ལེན་ཉི་ཚེ་བ་གཅིག་ཏུ་བྱས་པའི་ཕྱིར། དེ་ལྟར་བྱེད་པར་མི་རུང་བ་ཡང༌། མགོན་པོ་ཨ་ཏི་ཤ་ཉིད་ཀྱིས་གསུངས་ཏེ་ལམ་སྒྲོན་རང་འགྲེལ་དུ། དེ་དག་ནི་མཚོན་པ་ཙམ་སྟེ། འདི་ལྟར་སྔོན་གྱི་མཁས་པ་ཆེན་པོ་དེ་དག་གི་ལུགས་འདིར་བཀོད་པར་གྱུར་ན་ནི་གཞུང་མང་བར་འགྱུར་རོ། ། སློབ་དཔོན་ཆེན་པོ་དེ་རྣམས་ནི་ཐེག་པ་ཆེན་པོའི་ལམ་ལ་ཚད་མའི་སྐྱེས་བུར་གྱུར་པ། བྱམས་པ་དང་སྙིང་རྗེ་ཆེན་པོ་ལ་གོམས་པ།
བྱང་ཆུབ་ཀྱི་སེམས་རྣམ་པ་གཉིས་ལ་ཐུགས་བརྟན་པ། དེ་ལ་སློབ་དཔོན་ཁ་ཅིག་གིས་ཕྱག་རྒྱ་ཆེན་པོའི་དངོས་གྲུབ་བརྙེས་པའོ། ། ལ་ལས་ནི་བདེན་པ་གཟིགས་པའོ། ། ལ་ལས་ནི་འཇིག་རྟེན་ཆོས་མཆོག་ཆེན་པོ་བརྙེས་ནས་སྤྲུལ་པའི་སྐུ་ལས་གནང་བ་ཐོབ་པ་དག་ཡིན་པ་དང༌། མདོ་ལས་ཀྱང་དེ་དག་ཇི་ལྟར་བཞེད་པ་བཞིན་དུ་བཅོམ་ལྡན་འདས་ཀྱིས་གསུངས་པས། དེ་དག་ནི་ལམ་ཆེན་པོ་ཉིད་ཡིན་ནོ་ཞེས་ཁོང་དུ་ཆུད་པར་བྱའོ། ། འོན་ཀྱང་རང་རང་གི་བླ་མ་དག་ཅི་ལྟར་གནང་བའི་ལུགས་དེ་བཟུང་བར་བྱའོ་ཞེས་བདག་གི་བླ་མ་གསུང་ངོ༌། ། ཞེས་འབྱུང་བའི་བླ་མ་ཡང་རྗེ་གསེར་གླིང་པ་དང༌། བྱང་ཆུབ་བཟང་པོ་གཉིས་ལ་མཛད་གདའ་བས། ཆོས་ཚུལ་འདི་ལྟ་བུ་ལ་ཆོས་འདི་ཉིད་ཐུགས་ཉམས་སུ་བཞེས་པ་ཉིད་དཔང་པོ་དང་ཚད་མར་རིགས་སོ། །
བྱང་སེམས་ཀྱི་ཚུལ་ལ་སློབ་ཚུལ་མི་འདྲ་བ་དུ་མ་ཡོད་པས་ཆོས་ཀྱི་གནས་ལུགས་མི་མཐུན་པ་དུ་མ་ཡོད་པར་འགྱུར་སྙམ་པ་ནི་རང་ཉིད་མ་རིག་པ་ཆེན་པོར་གསལ་བའི་མངོན་རྟོགས་ཡང་དག་པ་ཡིན་ཏེ། ཆོས་ཀྱི་གནས་ལུགས་མི་མཐུན་པ་དུ་མ་ཡོད་པ་དེ་ཀུན་རྫོབ་ཏུ་ཡིན་ན་མེ་ཆུ་སོགས་མི་མཐུན་པ་དུ་མ་ཡོད་པ་མི་འགལ་ཞིང༌། དོན་དམ་ལ་བསམས་ན་ཆོས་ཀྱི་གནས་ལུགས་མི་མཐུན་པ་དུ་མ་ཡོད་པ་ལས་ལོག་ནས་མཐུན་པའི་གཅིག་ཡོད་པར་ཡང་མི་འགྲུབ་ན། མི་མཐུན་པ་དུ་མ་ཡོད་པ་ཁོ་བོ་ཅག་གི་རྨི་ལམ་དུའང་མི་འོང༌། སྐབས་འདིར་ཟི་ལུང་ཆོས་རྗེས། སེམས་ཙམ་པའི་ལྟ་བ་རྒྱུད་ལྡན་རང་དོན་ཡིད་བྱེད་ཤས་ཆེ་བས། དེའི་གཉེན་པོར་སྨོན་སེམས་སྦྱངས་ནས་འཇུག་སྡོམ་ལེན་པ་ཡིན་ལ། དབུ་མའི་ལྟ་བ་རྒྱུད་ལྡན་རང་དོན་ཡིད་བྱེད་ཤས་ཆུང་བས་སྨོན་སེམས་སྦྱོང་མི་དགོས་པས་སྨོན་འཇུག་གཉིས་ཀའི་སྡོམ་པ་སྟབས་སུ་ལེན་ཆོག་པ་ཡིན་ཟེར་བ་དང༌། ཡང་སེམས་ཙམ་པ་མཐར་ཐུག་ཐེག་པ་གསུམ་དུ་འདོད་པས་སྨོན་སྡོམ་མི་བཞེད་པར་སྨོན་པ་ལོག་པས་ཉན་རང་དུ་འགྱུར་ལ། སྨོན་སྡོམ་བཞག་ན་དེ་གཏོང་བའི་ཉེས་པས་རིགས་ཆད་དུ་འགྲོ་ལ།
དབུ་མ་པས་ཉན་ཐོས་ཀྱི་མྱང་འདས་ལ་ཐར་པ་གོ་ཆོད་མེད་པས། ཉན་རང་ལ་སྨོན་པའི་ཕན་ཡོན་ལས་སྨོན་སེམས་གཏོང་བའི་ཉེས་པ་ཆེ་བས། སྨོན་པ་ལ་སྡོམ་པ་བཞག་པ་ཡིན་ཟེར་རོ། ། འདི་ནི་རྟོག་བཏགས་མ་གཏོགས་ཁུངས་ཅི་ཡང་ཡོད་པར་མ་མཐོང་སྟེ། ཁྱེད་ཀྱི་ཞེན་དོན་ལ་བསྙེགས་ན། སྨོན་སེམས་སྔོན་དུ་སྦྱང་དགོས་ན་སྨོན་པ་ལ་སྡོམ་པ་མི་འཇོག་པའི་རྗེས་ཁྱབ་དང༌། སྨོན་སེམས་སྔོན་དུ་སྦྱང་མི་དགོས་ན་སྨོན་པ་ལ་སྡོམ་པ་འཇོག་པའི་ལྡོག་ཁྱབ་འདི་ཅིས་སྒྲུབ། འདི་འདྲ་ལ་ཁྱབ་པ་ཞིག་སྲིད་ན། སྔགས་ཀྱི་སྡོམ་པའི་སྐབས་སུ་རིགས་ལྔའི་སྡོམ་པ་སྔར་བསྒྲགས་ནས་བློ་སྦྱོང་བར་བྱས་ནས། ཕྱིས་དེས་རིགས་ལྔའི་སྡོམ་པ་བཟུང་བར་རྒྱུད་སྡེ་ནས་བཤད་འདུག་པ་ལ།
དེའི་ཚེ་རྒྱལ་བ་རིགས་ལྔ་པོ་ལ་སྡོམ་པ་མི་འཇོག་པའི་ཁྱབ་པ་བཅས་ན། ཁྱེད་ལ་འགོག་བྱེད་ཀྱི་རིགས་པ་ཅི་ཞིག་ཡོད། ཁྱབ་པ་དེ་ལྟ་ན་ངེས་འབྱུང་གི་བློ་སྔོན་དུ་མི་དགོས་ན་ངེས་པར་འབྱུང་བ་སོ་སོ་ཐར་པ་ལ་སྡོམ་པར་འཇོག་པའི་ཁྱབ་པ་ཡང་ཁས་ལེན་རིགས་པར་གྱུར་ཏེ། སྨོན་སེམས་སྔོན་དུ་སྦྱང་མི་དགོས་ན་སྨོན་པ་ལ་སྡོམ་པ་འཇོག་པའི་ཁྱབ་པ་མཚུངས་པའི་ཕྱིར། འདོད་ན་རང་ཚིག་འགལ་བའི་ཞེན་དོན་གྱི་ངེས་འབྱུང་གི་སྡོམ་པ་ངེས་འབྱུང་གི་སྡོམ་པ་ཡིན་པར་བསལ་སོང་སྟེ། དེ་འདྲ་སྡོམ་པ་དེ་ལ་ངེས་འབྱུང་གི་བློ་སྔོན་དུ་མ་སོང་དགོས་ཤིང༌། བློ་དེ་སྔོན་དུ་མ་སོང་པའི་ཁྱབ་པ་ཡང་བཅས་པའི་ཕྱིར། ཡང་ཁྱེད་ཀྱི་ཞེན་དོན་གྱིས་སྨོན་པ་སྡོམ་པའི་རྣམ་བཞག་བྱས་ན། རིགས་ཆད་ཀྱི་གང་ཟག་འབྱུང་བའི་ཁྱབ་པ་ཞིག་བཅས་པ་འདུག་པ་དེ་ནི་སེམས་ཙམ་ལུགས་མིན་ཏེ། སེམས་ཙམ་པས་རིགས་ཆད་ཀྱི་རིགས་སེམས་ཅན་གྱི་ཁམས་ན་ཡོད་པ་དེའང་དང་པོ་ནས་རིགས་ཆད་ཀྱི་རིགས་ཡོད་པར་ཁས་ལེན་པ་ཡིན་གྱི།
སྔར་རིགས་ཡོད་པ་ཕྱིས་རྐྱེན་གྱིས་ཆད་པར་མི་འདོད་པའི་ཕྱིར། ཞར་ལ་སྨོན་པ་ལ་སྡོམ་པའི་རྣམ་བཞག་བྱས་ན་མཐར་ཐུག་ཐེག་པ་གསུམ་དུ་འཇོག་པ་ལ་ཉམས་པར་ཁྱབ་པ་ཞིག་ཀྱང་ཐོན་སྣང་བས། དེ་ལྟ་ན་མདོ་བསྟན་བཅོས་དུ་མ་ནས་མཐར་ཐུག་ཐེག་པ་གསུམ་དུ་ཡང་གྲུབ། དཔེར་ན་ཐེག་པ་ཆེན་པོ་མདོ་སྡེ་རྒྱན་ལས། མཐར་ཐུག་ཐེག་པ་གསུམ་དུའང་གསུངས་པ་དང་སྨོན་པ་ལ་སྡོམ་པའི་རྣམ་བཞག་དོན་གྱིས་བསྟན་པར་ཐལ། དེར་སྨོན་པའི་སེམས་བསྐྱེད་པའི་མི་མཐུན་ཕྱོགས་གཞི་དང་བཅས་པ་སྤོང་བའི་སེམས་བསྐྱེད་པ་བསྟན་པའི་ཕྱིར་མ་གྲུབ་ན། གྲུབ་པར་ཐལ། དེར་ཐེག་པ་ཆེན་པོའི་སེམས་བསྐྱེད་ཀྱི་རྣམ་བཞག་གི་ལུས་ཡོངས་རྫོགས་བསྟན་པ་གང་ཞིག ། དེ་བསྟན་པས་ཡན་ལག་སྨོན་འཇུག་གི་སྡོམ་པ་ཡང་བསྟན་པར་གྲུབ་པའི་ཕྱིར། ཕྱི་མ་ལ་མ་ཁྱབ་བོ་ཞེ་ན།
ཁྱབ་པར་ཐལ། བྱང་ཆུབ་ཏུ་སེམས་བསྐྱེད་དང་དེའི་སྡོམ་པ་ཡིན་ན་ཡན་ལག་དེ་གཉིས་སུ་མ་འདུས་པ་མེད་པའི་ཕྱིར། བསླབ་བཏུས་ལས། བྱང་ཆུབ་ཀྱི་སེམས་དེ་ནི་རྣམ་པ་གཉིས་ཏེ། བྱང་ཆུབ་ཏུ་སྨོན་པའི་སེམས་དང༌། བྱང་ཆུབ་ཏུ་ཆས་པའི་སེམས་སོ། ། ཞེས་འབྱུང་ངོ༌། ། རྩ་བ་ལ་ཁྱབ་པ་མེད་སྙམ་ན། ས་པཎ་གྱིས་བདག་གི་བླ་མ་ས་སྐྱ་པའི་ཞལ་ནས། སྨོན་སེམས་སྨོན་པའི་སེམས་བསྐྱེད་པ།
སྨོན་པ་མི་ཉམས་པར་བསྲུང་བ་དང་གསུམ། འཇུག་པའི་སེམས་འཇུག་པའི་སེམས་བསྐྱེད་དོ། ། འཇུག་པ་མི་ཉམས་པར་བསྲུང་བ་ནི་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པར་ངེས་སོ། ། དེའི་རྗེས་སུ་འབྲངས་ནས་སྨོན་འཇུག་གི་སེམས་ཀྱང་སྡོམ་པ་མིན་ལ། ། སྨོན་འཇུག་གི་སེམས་བསྐྱེད་པ་ལ་མི་མཐུན་པའི་ཕྱོགས་གཞི་དང་བཅས་པ་སྤོང་སེམས་ཡོད་ན་གཉིས་ཀའང་སྡོམ་པར་འགྱུར་སྟེ། མཚན་ཉིད་དང་ལྡན་པའི་ཕྱིར། སྡོམ་པའི་མཚན་ཉིད་དང་ལྡན་ཡང་སྡོམ་པར་མི་འགྱུར་ན་སྡོམ་པ་གཞན་ཐམས་ཅད་ཀྱང་སྡོམ་པར་མི་འགྱུར་རོ། ། ཞེས་གསུངས་གདའ་བ་ལས་འགལ་བ་ཉིད་དུ་སྨྲས་པ་ཁྱེད་ཅག་ས་སྐྱ་པའི་བསྟན་འཛིན་དུ་ཁས་འཆེས་པ་དེ་ཐུགས་ལས་ཆུང་ངུར་བགྱིད་ན་ཅིས་མི་འཐད་སྙམ་མོ། ། མཆན། སྨོན་པ་ལ་སྡོམ་པ་ཡོད་པར་ཡང་དངོས་ཤུགས་ཀྱིས་བཤད་པ་དུ་མ་མཐོང་བས།
གཞུང་རེ་རེ་ལ་ཡང་གཞུང་དོན་ཚད་ལྡན་རྩོམ་པ་པོས་ནང་འགལ་ཁས་ལེན་པར་རིགས་སམ། རིགས་ན་དམ་པའི་གཞུང་ལུགས་སུ་འགྱུར་རམ། ཡང་ཁྱེད་ཀྱི་ཞེན་དོན་ལ་ཉན་རང་གི་མྱང་འདས་ལ་ཐར་པ་གོ་ཆོད་པོ་མེད་པས། སྨོན་པ་ལ་སྡོམ་པའི་རྣམ་བཞག་རིགས་པའི་ཁྱབ་པ་ཞིག་བཅས་འདུག་པ། དེ་ལྟ་ན་འཇུག་པ་སེམས་བསྐྱེད་ལའང་སྡོམ་པའི་རྣམ་བཞག་འཐད་པའི་རྟགས་ལ་རྟགས་དེ་སྦྱོར་བ་ཡང་མི་འཐད་པ་མེད་པར་མཚུངས་པས། སྨོན་པ་ལ་སྡོམ་པ་ཡོད་པ་ཁོ་ནའི་སྒྲུབ་བྱེད་དུ་འདྲེན་པ་ལ་རྒྱུ་མཚན་དང་དགོས་པ་ཅི་ཡོད། དེས་ན་ཁྱེད་ཀྱི་གཞན་ལ་མ་གྲགས་པའི་ཁྱད་ཆོས་རེ་འཇོག་པར་འདོད་ནས། ཚིག་གིས་འཕོངས་པའི་ངལ་བ་དུ་མས་རང་ཉིད་ཉམས་པར་ཡང་ནས་ཡང་དུ་བྱས་པའི་རྗེས་སུ་ཡང་ངལ་བ་དེ་ཉིད་སྐྱབས་པའི་ཕྱིར། ངལ་བ་ཤ་ཐང་དུ་བྱས་པ་ནི་རྟག་ཏུ་དུབ་པ་ཐམས་ཅད་ཀྱིས་དུབ་པར་ཟད་དོ། ། འདིར་འདི་ཡང་ཤེས་པར་བྱ་དགོས་ཏེ།
ཤར་ཙོང་ཁ་པ་ཆེན་པོའི་གསུང་གིས། བྱང་ཆུབ་སེམས་དཔའི་རྒྱུད་ཀྱི་སོ་ཐར་གྱི་སྡོམ་པ་ལ་རྩ་ལྟུང་བྱུང་ཡང་ཐུན་ཚོད་ལས་སྨོན་སེམས་མ་བཏང་ན་སོ་ཐར་གྱི་སྡོམ་པ་དེ་སླར་གསོ་བར་རུང་སྟེ། དེ་ནི་བྱང་སེམས་ཀྱི་ཁྱད་ཆོས་ཡིན་པའི་ཕྱིར། ཞེས་གསུངས་ལ། དེའི་ཤེས་བྱེད་དུ་ཉེ་བ་འཁོར་གྱི་མདོ་ལས། བྱང་སེམས་ཀྱི་རྩ་ལྟུང་གཉེན་པོས་ཟིན་ཏེ་ཐུན་ཚོད་ལས་མ་འདས་ན་རྩ་ལྟུང་དུ་མི་འགྱུར་བར། རྒྱ་བོད་ཀྱི་མཁས་གྲུབ་ཇི་སྙེད་པ་ཞིག་གིས་འདྲེན་པ་དེ་འདྲེན་པར་མཛད་མོད། དེ་ནི་ལུང་ཚིག་ལ་དངོས་སུ་བསྙེན་པར་ཟད་དེ། མདོ་དེར། ཉེ་བ་འཁོར་ཇི་ལྟར་ན།
ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ཀྱི་བསླབ་པ་བཅོས་སུ་ཡོད་པ་ཡིན་ལ། ཉན་ཐོས་ཀྱི་ཐེག་པ་རྣམས་ཀྱི་བསླབ་པ་བཅོས་སུ་མེད་པ་ཡིན་ཞེ་ན། ཉེ་བ་འཁོར་འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ནི་གལ་ཏེ་སྔ་དྲོའི་དུས་ཀྱི་ཚེ་ཉེས་པ་བྱུང་ལ། གུང་ཚིགས་ཀྱི་དུས་ཀྱི་ཚེ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བར་གནས་པར་བྱེད་ན། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་གཏུགས་པ་དེ་ཁོ་ན་ཡིན་ཞེས་འབྱུང་བས་ཐུན་ཚད་ལས་མ་འདས་ན་བྱང་སེམས་ཀྱི་རྒྱུད་ཀྱི་བྱང་སྡོམ་མི་ཉམས་པར་གསུངས་ལ། དེ་ལྟ་མིན་ན་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་གཏུགས་པ་ཁོ་ན་ཡིན་ཞེས་མི་སྨོན་པར་ཉན་ཐོས་ཀྱི་ཚུལ་ཁྲིམས་ཡོངས་སུ་མ་གཏུགས་པ་ཁོ་ན་ཡིན་ཞེས་འདོན་པར་ཡང་འགྱུར་ལ། ཐུན་ཚོད་དྲུག་བཤད་ནས། བྱང་སྡོམ་ལ་ཕྱིར་བཅོས་བཏུབ་པ་དང༌། ཉན་ཐོས་ཀྱི་སོ་ཐར་སྡོམ་པ་ལ། ཕྱིར་བཅོས་མི་བཏུབ་པའི་རྒྱུ་མཚན་ནི།
ལུང་དེའི་མཇུག་བསྡུད་དུ། ཉེ་བ་འཁོར་དེ་ལྟ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པ་ནི་བཅོས་སུ་ཡོད་པ་ཡིན་ཏེ། དེ་ལ་ནི་བྱང་ཆུབ་སེམས་དཔའ་འགྱོད་པའི་ཀུན་ནས་ལྡང་བ་ཧ་ཅང་བསྐྱེད་པར་མི་བྱ་ཞིང༌། ཧ་ཅང་ཡིད་ལ་གཅགས་པར་མི་བྱའོ། ། ཉེ་བ་འཁོར་དེ་ལ་ཉན་ཐོས་ཀྱི་ཐེག་པ་པ་ཡང་དང་ཡང་དུ་ཉེས་པ་བྱུང་ན་ནི། ཉན་ཐོས་ཀྱི་ཐེག་པའི་ཚུལ་ཁྲིམས་ཀྱི་ཕུང་པོ་ཉམས་པ་དང་རབ་ཏུ་ཉམས་པ་དང་ཡོངས་སུ་གཏུགས་པ་ཡིན་པར་རིག་པར་བྱའོ། ། དེ་ཅིའི་ཕྱིར་ཞེ་ན། ཉན་ཐོས་ཀྱི་ཐེག་པ་པས་ནི་ཉོན་མོངས་པ་ཐམས་ཅད་སྤང་བའི་ཕྱིར། མགོ་དང་གོས་ལ་མེ་འབར་བ་ལྟར་བྱ་དགོས་པའི་ཕྱིར་ཏེ། དེ་ལྟར་ན་ཉན་ཐོས་ཀྱི་ཐེག་པ་ལ་ལྷག་པའི་བསམ་པས་ཡོངས་སུ་མྱ་ངན་ལས་འདའ་བར་འདོད་པ་རྣམས་ཀྱི་བསླབ་པ་ནི་བཅོས་སུ་མེད་པ་ཡིན་ནོ་ཞེས་པས།
ཉན་ཐོས་ཀྱི་སོ་ཐར་ནི་རྩ་ལྟུང་བྱུང་ན་ཕྱིར་བཅོས་མེད་དེ། ཉན་ཐོས་ཀྱི་ཐེག་པ་ཉིད་ཀྱི་ལུགས་དབང་བཙན་པར་ལུགས་འདིར་ཡང་མཛད་པ་ལ། ཁྱེད་ཀྱི་བཤད་སྲོལ་འདི་ནི་ཐེག་ཆེན་གྱི་ལུགས་སུ་བསྙད་ནས། ཉན་ཐོས་སོ་ཐར་གྱི་ཕམ་པ་གཞན་དོན་གྱི་དགོས་ཆེད་དང་མི་ལྡན་ཀྱང༌། བག་ཡངས་སུ་གློད་དུ་འཇུག་པའི་གཏམ་སྔོན་ཆད་འཛམ་བུའི་གླིང་དུ་མ་བྱུང་པ་ཞིག་སྟེ། འདི་ལྟ་བུ་ནི་སྔོན་ཡངས་པ་ཅན་པའི་དགེ་སློང་རྣམས་མི་རུང་བའི་གཞི་བག་ཡངས་སུ་སྤྱོད་པ་ལྟ་བུའོ། ། ཞེས་བསྟན་པ་ལ་བཅོས་པ་དག་ཟེར་ལ། ཡང་ཐབས་ལ་མཁས་པའི་མདོར། ཇི་ལྟ་ཇི་ལྟར་འཁོར་བར་འགྱུར་བ་དེ་ལྟར་སེམས་ཅན་ཡོངས་སུ་སྨིན་པར་བྱེད་དོ། ། ལྟུང་བ་འདི་ཡང་ཆོས་བཞིན་དུ་གསོ་བར་བྱའོ། །
ཕྱིས་ཉེས་པར་མི་བྱའོ་སྙམ་དུ་སེམས་སོ། ། རིགས་ཀྱི་བུ་ཡོངས་སུ་བརྟག་པ་བཟུང་ན་གལ་ཏེ་རབ་ཏུ་བྱུང་བའི་བྱང་ཆུབ་སེམས་དཔའ་རྩ་བའི་ལྟུང་བ་བཞི་པོ་ཐམས་ཅད་ཞིག་པར་གྱུར་ཀྱང༌། ཐབས་ལ་མཁས་པ་འདིས་སེལ་བར་བྱེད་པ་ལྟ་ན་བྱང་ཆུབ་སེམས་དཔའ་ལ་ལྟུང་བར་མི་འགྱུར་བ་ང་སྨྲའོ་ཞེས། ཐེག་པ་ཆེན་པོའི་དགེ་སློང་གཞན་དོན་དུ་ཕམ་པ་སྤྱད་པས་ཐབས་མཁས་ཀྱིས་ཟིན་པས་ཉེས་པར་མི་འགྱུར་བར་བཤད་པའི་ལུང་དེ། ཐེག་ཆེན་གྱི་རྒྱུད་ཀྱི་ཐེག་དམན་སོ་སོ་ཐར་པའི་དགེ་སློང་གི་སྡོམ་པ་ལ་རྩ་ལྟུང་བྱུང་བ་ཕྱིར་བཅོས་བྱེད་ཆོག་པའི་ལུང་དུ་འདྲེན་པ་ནི་སྔོན་ཆད་ཤིང་རྟ་ཆེན་པོ་ཀླུ་སྒྲུབ་ཐོགས་མེད་ནས་ད་ལྟའི་བར་གཅིག་ཀྱང་མ་བྱུང་བས། ཁྱོད་ཀྱི་ལེགས་བཤད་གསར་པ་འདི་ནི་ཐར་པ་དང་ཐམས་ཅད་མཁྱེན་པའི་ཐབས་ལ་བླང་དོར་དུ་བྱེད་པ་རྣམས་ལ་ཆོག་གོ་ཞེས་བསྟན་པ་ལ་གཅེས་སྤྲས་སུ་བྱེད་པ་དག་ཟེར་རོ།། །། ༈ རྡོ་རྗེའི་གསུང༌། སོ་སོ་སྐྱེ་བོ་ལ་ཡང་འཇུག་པ་སེམས་བསྐྱེད་པའི་སྡོམ་པ་སྐྱེ་ཞེས་བྱ་བ་འདི་ལ། སྐབས་དོན་དང་འཕྲོས་དོན་ལ། བྱང་ཆུབ་ཀྱི་སེམས་བསྐྱེད་པའི་རང་བཞིན་ཅུང་ཟད་ཙམ་ཞིག་ཀྱང་བཀའ་སྩལ་པ་ལས།
དང་པོ་ནི། རྒྱ་གར་ན་སློན་དཔོན་ཛེ་ཏཱ་རི་སོགས་ཁ་ཅིག ། བྱང་ཆུབ་རང་གིས་མ་ཐོབ་པ་ན་ཡང་དག་པར་བླངས་པ་བརྡ་ལས་བྱུང་བའི་སེམས་བསྐྱེད་ནི་སྨོན་པ་སེམས་བསྐྱེད་པ་ཡིན་ལ། བྱང་ཆུབ་རང་གིས་ཐོབ་པ་ན་ཆོས་ཉིད་ཀྱིས་ཐོབ་པ་ནི་འཇུག་པ་སེམས་བསྐྱེད་པ་སྐྱེས་པ་ཡིན་ཟེར་བ་ལས། ཞལ་སྔ་ནས་དེ་ནི་དོན་དམ་བྱང་ཆུབ་ཀྱི་སེམས་མཚན་ཉིད་པ་སྐྱེས་མཚམས་ལ་བསམས་ནས། དོན་དམ་པའི་བྱང་ཆུབ་ཀྱི་སེམས་རང་ཉམས་སུ་དང་པོར་མྱོང་བ་ལ་འཇུག་པ་ལ་དགོངས་ཏེ་གསུངས་ན་མི་རིགས་པ་མེད་ཀྱང༌། ཀུན་རྫོབ་བྱང་ཆུབ་སེམས་ཀྱི་དབང་དུ་བྱས་པའི་འཇུག་པ་སེམས་བསྐྱེད་པ་དང་དེའི་སྡོམ་པ་སོ་སོ་སྐྱེ་བོ་ལ་མེད་པར་འཆད་ན་བདེ་བར་གཤེགས་པའི་དགོངས་པར་འགྲོ་བ་མ་ཡིན་ཏེ། དེ་ལྟ་ན་མོས་སྤྱོད་ཀྱི་སར། བྱང་ཆུབ་ཀྱི་བར་དུ་དགེ་རྩ་གོང་འཕེལ་དུ་འགྱུར་བའི་རྟེན་གྱི་སྡོམ་པ་མེད་པའི་ཕྱིར། གྲུབ་སྟེ།
དེར་སྨོན་སེམས་ཀྱི་སྡོམ་པ་ཙམ་ལས་འཇུག་སེམས་བསྐྱེད་པའི་སྡོམ་པ་ཡོད་པ་མ་ཡིན་པའི་ཕྱིར། ཁྱབ་པ་ནི། དཔལ་མར་མེ་མཛད་ཡེ་ཤེས་ཀྱིས། འཇུག་སེམས་བདག་ཉིད་སྡོམ་པ་མ་གཏོགས་པ། ། ཡང་དག་སྨོན་པ་བླངས་ཀྱང་འཕེལ་བ་མེད། ། ཅེས་སོ། ། འཇུག་སྡོམ་སོ་སོ་སྐྱེ་བོའི་དབང་དུ་བྱས་ནས་དེའི་རྩ་ལྟུང་དང་བསླབ་བྱ་སོགས་བསྟན་གྱི། འཕགས་པའི་དབང་དུ་བྱས་པ་མ་ཡིན་པ་ནི། དཔལ་ལྡན་བློ་སེམས་མཚོས། སྡོམ་པ་ཉི་ཤུ་པའི་འགྲེལ་པར།
འདི་ནི་བྱང་ཆུབ་སེམས་དཔའ་སོ་སོ་སྐྱེ་བོའི་དབང་དུ་བྱས་པ་ཡིན་གྱི། ས་ལ་གནས་པ་ལ་ནི་ལྟུང་བ་ཡང་མེད་ལ། བསླབ་པར་བྱ་བ་ཡང་བསམ་གྱིས་མི་ཁྱབ་པའི་ཕྱིར། ཞེས་དང༌། འཇུག་སྡོམ་གྱི་དབང་དུ་བྱས་ནས་བསླབ་བཏུས་ལས། འདི་བརྗོད་པར་བྱ་སྟེ། ཅི་སར་མ་ཆུད་པ་ལ་ཡང་བྱང་ཆུབ་སེམས་དཔའི་སྡོམ་པ་ཡོད་དམ་མེད་ཅེ་ན། ཡོད་པར་རིག་པར་བྱ་སྟེ། ནམ་མཁའི་སྙིང་པོའི་མདོ་ལས། རྙེད་པ་དང་བཀུར་བསྟིའི་ཕྱིར་ན་ལྟུང་བའི་རྩ་བར་བརྗོད་ལ།
ས་བཅུ་པའི་མདོ་ལས། ས་དང་པོ་ལ་བདག་གིས་སེམས་འདི་དག་ལ་ཡོ་བྱད་མང་པོ་ཐམས་ཅད་ཉེ་བར་སྦྱིན་ནོ་སྙམ་ནས། སུ་ལས་ཀྱང་བཀུར་བསྟི་ཅི་ཡང་མི་འདོད་ཞེས་འབྱུང་ངོ༌། ། ཞེས་སོ། ། འོ་ན་སོ་སྐྱེ་ལ་འཇུག་སྡོམ་ཡོད་ན་འཕགས་པ་དང་གཉིས་བསླབ་པ་གཅིག་གམ་ཐ་དད། གཅིག་ན་སོ་སོ་སྐྱེ་བོས་མི་ནུས་ལ། འཕགས་པ་ལ་མི་དགོས། ཐ་དད་ན་བསླབ་པ་ཐ་དད་དུ་འགྱུར་རོ་ཞེ་ན། དཔལ་མར་མེ་མཛད་ཀྱིས། གཅིག་ཀྱང་མི་ནུས་པ་དང་མི་དགོས་པ་ལ་བསླབ་འདས་ཀྱི་ཉེས་པ་ཡོད་པ་མ་ཡིན།
ཞེས་དང༌། ཡང་ཉན་ཐོས་ལུགས་ཀྱི་སྡོམ་པ་དང༌། ཐེག་ཆེན་ལུགས་ཀྱི་སྡོམ་པ་དང་གཅིག་གམ་ཐ་དད་ཞེ་ན། སྡོམ་པའི་ཚུལ་ཁྲིམས་དང་གཅིག་ལ། སེམས་ཅན་དོན་བྱེད་དང་དགེ་བ་ཆོས་བསྡུད་དང་ཐ་དད་དོ་ཞེས་གསུངས་པས་ཀྱང༌། ཐེག་ཆེན་པ་ལྟར་ན་ལྷ་དང་བྱིས་པའི་དགེ་སློང་མེད་པ་ལ་གནོད་བྱེད་རྙེད་པར་དཀའོ། །
གཉིས་པ་ལ། བྱང་ཆུབ་ཏུ་སེམས་བསྐྱེད་པའི་མཚན་ཉིད། དམིགས་ཡུལ། གྲོགས།
དབྱེ་བ་དང་བཞི་ལས། དང་པོ་ནི། བྱང་ཆུབ་ཏུ་སེམས་བསྐྱེད་པ་སྤྱིའི་མཚན་ཉིད་གཞན་དོན་དང་བྱང་ཆུབ་ཀྱི་དོན་ཙམ་འཛིན་པ་དེ་གཉིས་དོན་གཉེར་དང་མཚུངས་ལྡན་ནོ། ། དེ་ཡང་དོན་ཙམ་གྱི་སེམས་མིན་པ་བཅད་ལ། ཡུལ་དང་གྲོགས་ཀྱིས་སེམས་ཙམ་བཅད་ནས་བྱང་ཆུབ་ཀྱི་སེམས་སུ་གྲུབ་བོ། ། བྱེ་བྲག་སྨོན་སེམས་ཀྱི་མཚན་ཉིད་ནི། གཞན་དོན་དང་བྱང་ཆུབ་ཀྱི་དོན་ཙམ་འཛིན་པ་ལས་གཞན་དོན་བྱེད་པར་གྱུར་ཅིག ། བྱང་ཆུབ་ཐོབ་པར་གྱུར་ཅིག་པའི་སྨོན་ལམ་ཙམ་དང་ལྡན་པའོ། ། འཇུག་སེམས་ཀྱི་མཚན་ཉིད་ནི། ཡུལ་གྲོགས་གོང་བཞིན་ལས་དེ་དག་དོན་དུ་གཉེར་བས་དེའི་སྤྱོད་པ་ལ་སློབ་ཆེད་ཀྱི་བྱང་སྡོམ་བླངས་ནས་དེའི་ལམ་དུ་ཞུགས་པའོ། །
སྨོན་འཇུག་འདི་གཉིས་ལ་ཕྱི་མ་ལ་སྡོམ་པའི་ཟུར་སྦྱར་ལ། སྔ་མ་ལ་མ་སྦྱར་བ་ནི་སྨོན་སེམས་སྐྱེས་པ་ལ་སྨོན་སྡོམ་སྐྱེས་པ་ཤས་ཆུང་ལ། འཇུག་སེམས་སྐྱེས་པ་ན་འཇུག་སྡོམ་མི་ལེན་པ་ཤས་ཆུང་བའི་དབང་དུ་བྱས་སོ། ། དེས་ན། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་འབྱུང་ལ། སངས་རྒྱས་ཀྱི་སར་ཀུན་རྫོབ་སེམས་བསྐྱེད་དུ་གྱུར་པའི་འཇུག་སེམས་དང་དེའི་སྡོམ་པ་ཡོད་པར་འདོད་པ་ལྟར་ན། འདོད་པའི་བྱེད་པ་མེད་ཀྱང་བྱ་བ་ཡོད་པ་ལ་འཆད་དགོས་ཞེས་སྐྱོབ་པ་འབྲི་ཁུང་པ་བཞེད་དོ། ། གཉིས་པ་ནི།
ཡུལ་ཐོབ་བྱའི་དམིགས་པ་བྱང་ཆུབ་དང༌། ཆེད་དུ་བྱ་བའི་དམིགས་པ་གཞན་དོན་ནོ། ། གསུམ་པ་ནི། དེའི་གྲོགས་གཞན་དོན་དུ་བྱང་ཆུབ་དོན་གཉེར་གྱི་སེམས་བྱུང་འདུན་པ་ཡིན་ཏེ། དྲངས་མ་ཐག་པའི་ལུང་གི་འདོད་སྒྲས་བསྟན་ལ། དེར་མ་ཟད་གཞན་དོན་དུ་བྱང་ཆུབ་ལ་སེམས་མངོན་པར་འདུ་བྱེད་པའི་སེམས་བྱུང་སེམས་པའང་ཡིན་ཏེ། ཇི་སྐད་དུ། བྱང་ཆུབ་སེམས་དཔའི་སེམས་པ་དེ། ། དོན་གཉིས་ལྡན་པའི་སེམས་བྱུང་བ། ། ཅེས་དང༌།
ཡང་བདག་བླ་ན་མེད་པའི་བྱང་ཆུབ་ཐོབ་པ་དང་གཞན་དོན་བྱེད་པའི་སྨོན་ལམ་ཡང་ཡིན་ཏེ། བྱང་ཆུབ་སེམས་དཔའི་ས་ལས། དེ་ལྟ་བས་ན་དེ་ནི་ཡང་དག་པའི་སྨོན་ལམ་གྱི་དངོས་པོའི་ངོ་བོ་ཉིད་ཡིན་ནོ། ། ཞེས་བཤད་ལ། གཞན་ཡང་མཚུངས་ལྡན་གྱི་དབང་དུ་བྱས་ན་མི་ཟད་པ་བརྒྱད་ཅུ་དང༌། འདུན་སོགས་ཉེར་གཉིས་ཀྱི་མཚུངས་ལྡན་ལས་སེམས་བསྐྱེད་པ་ཉེར་གཉིས་སུ་བཞག་པའང་ཡོད་དོ། ། འོ་ན་འདུན་པ་སེམས་པ་སྨོན་ལམ་སོགས་སེམས་བསྐྱེད་ཀྱི་གྲོགས་ཡིན་ཡང་ངོ་བོར་མི་རུང་སྟེ། སེམས་བྱུང་ཡིན་པའི་ཕྱིར་ཞེས་པ་ལ། སྔ་རབས་པ་ཁ་ཅིག ། སེམས་དེ་དང་མཚུངས་ལྡན་གྱི་སེམས་སེམས་བྱུང་རྫས་གཅིག་པའི་ཕྱིར།
སེམས་བསྐྱེད་ཀྱི་ངོ་བོར་མ་ཁྱབ་པ་མེད་དེ། དངོས་པོ་མངོན་གྱུར་འདི་སྐད་ཅིག་མ་ལྐོག་གྱུར་གྱི་ངོ་བོར་མ་ཁྱབ་པ་མེད་པ་བཞིན་ནོ། ། ཞེས་ཟེར་རོ། ། བཞི་པ་ལ། ས་མཚམས་ཀྱི་དབྱེ་བ། སྨོན་འཇུག་གི་དབྱེ་བ། རགས་ཕྲའི་དབྱེ་བའོ། ། དང་པོ་ནི། སྔར་སྨོན་པའི་སེམས་བསྐྱེད་པ་དེ་སོ་སོ་སྐྱེ་བོའི་ས་ནས་བདག་གཞན་མཉམ་པར་མོས་པ་ཙམ་ལས་བྱུང་བས་མོས་པས་སྤྱོད་པ་དང༌། ས་དང་པོ་ནས་བདུན་པའི་བར་བདག་གཞན་མཉམ་པའི་ཕན་བདེའི་ལྷག་པའི་བསམ་པ་ཐོབ་ཅིང༌།
མཐོང་སྤང་ལས་གྲོལ་བའི་ལྷག་བསམ་རྣམ་པར་དག་པ་དང༌། ས་བརྒྱད་པ་ཡན་ཆད་ན་རྣམ་པར་སྨིན་པས་རྣམ་པར་སྨིན་པ་དང༌། སངས་རྒྱས་ཀྱི་ས་ན་སྒྲིབ་པ་སྤངས་པས་སྒྲིབ་པ་སྤངས་པའི་སེམས་བསྐྱེད་དེ། ས་མཚམས་དེ་དང་དེའི་བར་ནི་སེམས་བསྐྱེད་དེ་དང་དེ་བཞག་པ་ཡིན་ཏེ། ཇི་སྐད་དུ། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང༌། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་བའོ། ། ཞེས་སོ། །
གཉིས་པ་ནི། ཇི་སྐད་དུ། འགྲོ་བར་འདོད་དང་འགྲོ་བ་ཡི། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་འབྱུང་ལ། བྱང་ཆུབ་ཀྱི་ལམ་དུ་ཞུགས་པ་དང་མ་ཞུགས་པ་ནི། དབུ་མའི་པའི་ལུགས་ལྟར་ན། སྨོན་སྡོམ་བླང་བ་ནས་ཞུགས་པ་དང༌།
སེམས་ཙམ་པའི་ལུགས་ལྟར་ན་བྱང་སར་བཤད་པའི་སྨོན་པ་སེམས་བསྐྱེད་པའི་ཆོ་གས་སྨོན་པ་སེམས་བསྐྱེད་པ་ཙམ་ནས་ཞུགས་པ་ཡིན་གྱི། དེ་ལྟར་མ་ཡིན་པའི་སྨོན་སེམས་ཙམ་པོ་བ་དང༌། ཆོ་གས་མ་བསྐྱེད་པའི་སྨོན་པ་སེམས་བསྐྱེད་པས་ནི་བྱང་ཆུབ་ཀྱི་ལམ་དུ་ཞུགས་པ་མ་ཡིན་ཞེས་བཀའ་གདམས་ཀྱི་ཡིག་རྙིང་ལ་ལར་བྲིས་འདུག་ཅིང༌། ལམ་ཞུགས་ལ་ཐེག་ཆེན་སེམས་བསྐྱེད་གོ་ཆོད་པོ་ཡོད་མེད་ཀྱང་གནད་འདིས་ཤེས་པར་འགྱུར་རོ། ། གསུམ་པ་ནི། རགས་པ་བརྡ་ལས་བྱུང་བ་ཀུན་རྫོབ་བྱང་ཆུབ་ཀྱི་སེམས་ཀྱི་བདག་ཉིད་སྨོན་པ་དང་འཇུག་པའི་སྡོམ་པ། ཕྲ་བ་ཆོས་ཉིད་ཀྱིས་ཐོབ་པ་དོན་དམ་བྱང་ཆུབ་ཀྱི་སེམས་སོ། ། རགས་ཕྲ་ཡང་རྐྱེན་གཞན་གྱི་ཆོ་ག་ལས་བྱང་ཆུབ་ཀྱི་སེམས་སྐྱེས་པ་ནི་ཀུན་རྫོབ་ཀྱི་དེ་དང༌། དེ་གོམས་པ་ལས་ཚོགས་རྫོགས་པའི་མཐུས། སོ་སོ་རང་རིག་གི་ཡེ་ཤེས་ཀྱི་སྟོང་ཉིད་རྟོགས་པའི་རྐྱེན་ནམ།
ཆོས་ཉིད་ལས་བྱང་ཆུབ་ཀྱི་སེམས་སྐྱེས་པ་ནི་དོམ་དམ་སེམས་བསྐྱེད་རྒྱུད་ལ་སྐྱེས་སོ་ཞེས་བྱ་བར་འཇོག་ལ། བོད་ཁ་ཅིག་མཐོང་ལམ་གྱི་མཉམ་བཞག་སྟོང་པ་ཉིད་མེད་པར་དགག་པ་ཞིག་ཡུལ་དུ་བྱས་པ་ན། དོན་དམ་སེམས་བསྐྱེད་སྔོན་དུ་བྱས་པ་དང༌། དོན་དམ་སེམས་བསྐྱེད་རྒྱུད་ལ་ཤར་ཞེས་བརྗོད་པ་ཡང་ཞིབ་པར་འཆད་མ་ཤེས་སོ་ཞེས་ཟེར་བའང་སྣང་ངོ༌། ། དེས་ན་སེམས་བསྐྱེད་དང་པོ་དེ་སྐྱེ་བའི་རྒྱུ་ཚོགས་ཀྱང༌། ཇི་སྐད་དུ། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། ། མི་བརྟན་པ་དང་བརྟན་འབྱུང་བ། ། གཞན་གྱིས་བསྟན་པའི་སེམས་བསྐྱེད་བཤད། །
ཅེས་སོ། ། སེམས་བསྐྱེད་པ་གཉིས་པ་སྐྱེ་བའི་རྒྱུ་ཚོགས་ནི། སངས་རྒྱས་བརྒྱ་ལས་མི་ཉུང་བའི་ཞལ་མཐོང་ནས་ལུང་གི་ཆོས་ཐོབ་པ་ཡོངས་སུ་འཛིན་པ་དམ་པ་དང༌། བསྐལ་པ་བརྒྱ་ལས་མི་ཉུང་བར་བསོད་ནམས་དང་ཡེ་ཤེས་ཀྱི་ཚོགས་བསགས་པས་སྒྲུབ་པའི་ཆོས་འཛིན་པས་སྒྲུབ་པ་དམ་པ་དང༌། མཉམ་བཞག་ན་རྣམ་པར་མི་རྟོག་པའི་ཤེས་རབ་སྐྱེས་པས། རྟོགས་པའི་ཆོས་འཛིན་པས་རྟོགས་པ་དམ་པ་སྟེ། དམ་པ་གསུམ་གྱིས་ཟིན་པའི་དགེ་བའི་ཚོགས་རྒྱ་ཆེར་བསགས་པ་ན་དོན་དམ་པའི་སེམས་བསྐྱེད་རྒྱུད་ལ་སྐྱེ་བ་ཡིན་ཏེ། ཇི་སྐད་དུ། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབ་བསགས། །
ཆོས་ལ་མི་རྟོག་ཡེ་ཤེས་ནི། ། སྐྱེ་ཕྱིར་དེ་ནི་དམ་པར་འདོད། ། ཅེས་འབྱུང་བས། དེང་སང་བོད་གངས་ཅན་འདིར་དོན་དམ་བྱང་སེམས་རྒྱུད་ལ་སྐྱེས་པ་ཡིན་གསུང་བ་པོ་རྣམས་ཚེ་རབས་སྔ་མ་རྣམས་སུ་འདི་ལྟ་བུའི་རྒྱུ་ཚོགས་ལ་ལེགས་པར་བསླབས་པ་དང་མ་བསླབས་པའི་ཐུགས་མྱོང་གི་ཐོག་ནས་དགོངས་ཏེ་གསུང་དགོས་ཀྱི་གཞན་དུ་མི་ཟད་པ་ངན་འགྲོའི་གཡང་ས་ཆེན་པོར་འཕྱན་པའི་ལུས་སུ་འགྱུར་ཉེན་ཆེའོ། ། ༈ རྡོ་རྗེའི་གསུང༌། ཅི་རིགས་ཀྱི་ཚུལ་ཁྲིམས་ཀྱི་སྡོམ་པར་འགྱུར། ཞེས་ཟེར་བ་ནི་འདོན་པ་མ་དག་སྟེ། བསླབ་པའི་སྣ་གཅིག་གམ་གཉིས་ལ་སོགས་པ་ཅི་རིགས་པར་ནོད་པས་སེམས་བསྐྱེད་པའི་སྡོམ་པ་འཛིན་པ་ཡོད་ཅེས་བཏོན་ན། སྐྱོབ་པའི་དགོངས་པར་འགྲོ་བ་ཡིན། འདི་ལ་ཁ་ཅིག་བསླབ་བཏུས་དང༌།
བྱང་ས་ལྟ་བུ་ནས་བཤད་པའི་བསླབ་གཞི་ཚང་བ་ཞིག་འཛིན་ནུས་མ་གཏོགས་པར་བྱང་སེམས་ཡེ་མི་སྐྱེ་ཟེར་བ་ལ། ཞལ་སྔ་ནས། བསླབ་པའི་སྣ་ཅི་རིགས་བཟུང་སྟེ། བྱང་ཆུབ་ཀྱི་སེམས་བསྐྱེད་པའི་སྡོམ་པ་འཛིན་པ་ཡོད་དེ། བསླབ་བཏུས་ལས། དེ་བས་ན་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སྤྱན་སྔར་བསླབ་པ་འདིའི་ནང་ནས་བསླབ་པ་གང་ཡང་རུང་བ་སྒྲུབ་པར་འདོད་པ་ཡང་དག་པར་ལེན་པར་བྱེད་དོ། ། ཅེས་དང༌། ཡང་དེར། དེ་བས་ན་བསླབ་པ་གཅིག་སྒྲུབ་པ་དང༌། བསླབ་པ་གཞན་སྒྲུབ་པར་མ་ནུས་ཀྱང་ལྟུང་བར་མི་འགྱུར་ཏེ།
འཕགས་པ་སློབ་དཔོན་མི་ཟད་པས་བསྟན་པའི་མདོ་ལས་གསུངས་པ། སྦྱིན་པའི་དུས་ན་ཚུལ་ཁྲིམས་བརྟུལ་བའི་བཏང་སྙོམས་ལ་སོགས་པ་རྒྱ་ཆེར་གསུངས་པ་ཡིན། ཞེས་པས་ཀྱང་ཕྱིན་དྲུག་གང་རུང་རེ་སྒྲུབ་པ་གཙོར་བྱས་པའི་བྱང་སྡོམ་ཡོད་པའི་དབང་དུ་བྱས་ཏེ་གསུངས་པ་ལ། ཡང་དེ་ཉིད་ལས། སྡོམ་པ་བདག་ཉིད་ཀྱི་སྟོབས་དང་སྦྱར་ཏེ་བླངས་ནས་བཟུང་བར་བྱའོ་ཞེས་འབྱུང་བའི་ཕྱིར། ཞེས་གསུངས་སོ། ། བྱང་ཆུབ་སེམས་དཔའ་བློ་དང་སྦྱངས་པ་བརྩོན་པ་ཆེ་བའི་དབང་རྣོན་ལ་ནི། གཉེན་པོ་དང་བསླབ་གཞི་དང༌། དུས་ལ་སྦྱར་ནས་སྡོམ་པ་ལེན་པ་ཡིན་ཏེ། སྤྱོད་པ་དཔག་ཡས་ཀྱི་བསླབ་པ་དང༌།
དུས་ཀྱང་བྱང་ཆུབ་བར་གྱི་སྡོམ་པ་འཛིན་པ་ཡིན་ཏེ། ཇི་སྐད་དུ། འཁོར་བ་ཐོག་མ་མེད་པ་ཡི། ། སྔོན་གྱི་ཐ་མ་ཇི་སྲིད་པར། ། དེ་སྲིད་སེམས་ཅན་ཕན་དོན་དུ། ། སྤྱོད་པ་དཔག་ཡས་སྤྱད་པར་བྱ། ། འཇིག་རྟེན་མགོན་པོའི་སྤྱན་སྔར་འདིར། ། བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་འབྱུང་བས། འདི་ལྟ་བུའི་སྡོམ་པ་སོ་སྐྱེ་ལས་དང་པོ་ལ་དཀའ་བས་གོང་དུ་བཤད་པའི་བསླབ་པའི་སྣ་ཅི་རིགས་བསྲུང་བའི་བྱང་སྡོམ་རྒྱུད་ལ་བསྐྱེད་ཅིང་སྦྱངས་ནས་ཕྱིས་དབང་རྣོན་དུ་གྱུར་པ་ན་བཤད་མ་ཐག་པའི་སྡོམ་པ་དེ་ལེན་པ་ཡིན་ནོ། །
དེ་ལྟར་བྱང་ཆུབ་ཏུ་སེམས་བསྐྱེད་ཚུལ་གྱི་རྣམ་གྲངས་དུ་མ་གསུངས་པ་ལ། བོད་འདིར་དུས་ཕྱི་མར་ས་དགེ་སོགས་ཀྱིས་ད་ལྟ་རང་རེས་བྱང་ཆུབ་ཏུ་སེམས་བསྐྱེད་པ་ན། ཆོ་གའི་ཡན་ལག་སོགས་མདོ་སྡེ་སོགས་ནས་རྒྱས་པར་བཤད་པ་རྣམས་ཡེ་མ་ཚང་ན། བྱང་ཆུབ་ཀྱི་སེམས་བསྐྱེད་ཀྱང་བྱང་སྡོམ་མི་སྐྱེ་ཟེར་བ་ལ། བཀའ་བརྒྱུད་རིན་པོ་ཆེའི་ཞལ་ནས། ཆོ་གའི་ཚིག་རིགས་ཚང་མ་ཚང་ལ་མ་ལྟོས། བྱང་ཆུབ་ཀྱི་སེམས་ཐུགས་ལ་མངའ་བ་གཞན་རྒྱུད་ལ་བྱང་སེམས་བསྐྱེད་ནུས་པ་ཞིག་ལ། སློབ་མ་བྱང་ཆུབ་ཀྱི་སེམས་སྐྱེ་རུང་ཞིག་ལ་སྒོ་གསུམ་གྱི་ཐབས་གང་བྱས་ཀྱང་བྱང་སྡོམ་སྐྱེ་བས། དེ་ཀས་བྱང་སྡོམ་སྐྱེས་པའི་གོ་ཆོད། དེ་ལྟར་མིན་པའི་ཚིག་ཚོགས་ཀྱི་ཆོ་ག་བརྒྱ་སྟོང་བྱས་ཀྱང་བྱང་སྡོམ་མི་སྐྱེ་ཞེས་གསུངས་པ་དེ་ཉིད་དཔལ་ལྡན་ཨ་ཏི་ཤའི་དགོངས་པ་ཡིན་ཏེ།
པོ་ཏོ་བའི་དཔེ་བུམ་སྔོན་པོར། ཇི་སྐད་དུ། དེ་ཡང་པོ་ཏོ་བ་ཡབ་སྲས་ཀྱི་ཉན་པོ་བྱ་བ་གནས་ཆུང་ཞིག་ཡོད་པ་དེ་ན་བཞུགས་པའི་དུས་སུ། དགེ་འདུན་ཐག་མ་བས་ལྷ་མོ་ཆེའི་རབ་གནས་བྱས་ནས་གཏང་རག་མཆོད་པའི་ནུབ་མོ་སེམས་བསྐྱེད་ཞུས་པའི་དུས་སུ། པོ་ཏོ་བའི་ཞལ་ནས། བྱམས་པ་དང་སྙིང་རྗེ་རྣལ་མར་སྐྱེ་དགོས་བྱ་བ་དེ་ཡང་བྱང་ས་ལ་འཇུག་པར་འདོད་པའི་ཆེད་ཡིན་པས། ད་བྱང་ཆུབ་ཏུ་སེམས་བསྐྱེད་ནས་བསླབ་བྱ་ལ་སློབ་དགོས་པས། དེ་ལ་ཁ་ཅིག་ན་རེ། སྨོན་པའི་བསླབ་བྱ་ལྔ་ལ་ཡང་ཡང་དུ་བྱང་ཆུབ་ཀྱི་སེམས་སྦྱོང་བ་ལེགས་སམ། ཐུང་བ་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །
ཅེས་བྱ་བ་དེ་མདོར་བསྡུས་ཏེ་ལེགས་ཟེར་ནས་འདྲི་བ་བྱུང་སྟེ། གཡོག་གཅིག་གིས་དཔོན་ཅིག་ལ་ཟན་དྲོན་པོ་གཅིག་བྱའམ་གྲང་མོ་ཞིག་གང་བྱ་འདྲིར་བྱུང་ནས་འདྲ་ཡིས་བྱས་པས་གྲང་མོ་ཞིག་བྱུང་བའི་གཏམ་རྒྱུད་བཞིན། ཚིག་གིས་དོན་འདྲེན་པར་བྱེད་པ་ཡིན་པས་དོན་གཅིག་རྒྱུད་ལ་སྐྱེར་བཏུབ་ན་ཚིག་རིང་ཐུང་འདྲ་སྟེ། དོན་རང་སྐྱེ་བ་ལ་དཀའ་ཉེན་ཡོད་གསུང༌། གཞན་ཡང་པོ་ཏོ་བ་ལ་ཞང་ཚ་ཆུང་པས། བྱང་ཆུབ་ཀྱི་ཉིན་ལན་གསུམ་མཚན་གསུམ་སྦྱང་བ་ལ་ནམ་གུང་གི་དེ་བག་དཀའ་བར་གདའ་ཞུས་པས། ཡེ་ཙམ་རང་བྱང་སེམས་མཉམ་རྗེས་གཉིས་སུ་སྲིལ་གྱིས་འབྱོངས་ན་ནམ་གུང་གིས་མ་གྲུབ་ཀྱང་བཟོད་དེ། བྱ་བ་གསུང་སྐད། དགེ་བཤེས་སྟོན་པ་ལ་དགེ་བཤེས་སྤྱན་སྔས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་འདོད་པའི་བློ་རྣལ་མ་ཞིག་སྐྱེས་ན་ཚིག་མེད་ཀྱང་ཆོག་གམ།
ཚིག་ཀྱང་གལ་ཆེ་བ་ལགས་ཞུས་པས། དོན་དེ་སྐྱེར་བཏུབ་ན་ཚིག་མེད་ཀྱང་ཆོག ། བྱང་སེམས་སྐྱེ་བ་དེ་ཉིད་དྲན་པར་བྱ་བའི་ཆེད་དུ་ཚིག་མདོར་བསྡུས་པ་ཡང་དང་ཡང་དུ་བྱ་བར་གསུངས་པ་ཡིན། རྣལ་མར་བྱང་སེམས་མེད་པའི་ཚིག་གིས་ཅི་ཞིག་བྱ་གསུང་སྐད། དེ་བས་ན་སེམས་ཅན་ལ་ཕན་བདེ་འདོད་པའི་བྱམས་པ་དང་སྡུག་བསྔལ་དང་བྲལ་བར་འདོད་པའི་སྙིང་རྗེ་དང༌། དེའི་ཆེད་དུ་རྫོགས་པའི་སངས་རྒྱས་ཐོབ་པར་འདོད་པའི་བྱང་ཆུབ་ཀྱི་སེམས་གསུམ་པོ་དེ་སྙིང་ནས་མ་ཡེངས་པར་སྤྱོད་ན་ཚིག་དེ་མེད་ཀྱང་དེ་བྱང་ཆུབ་ཀྱི་སེམས་སྦྱངས་པ་ཡིན་ཏེ། སེམས་སྐྱེ་མི་ཐུབ་པའི་ཚིག་རྐྱང་པ་ཁྲམ་པས་ཀྱང་ཤེས་ཏེ། དེས་བྱང་ཆུབ་ཀྱི་སེམས་སྦྱོང་བའི་གོ་མི་ཆོད་གསུང༌། ཞེས་འབྱུང་བས། འཇུག་སྡོམ་བསྐྱེད་པའི་ཆོ་ག་དཔེ་ཁྱེར་མས་མི་ཆོག་ཞེས་མཐའ་ཅིག་ཏུ་སྨྲ་བ་ཡང་ལེགས་པར་གསལ་བ་ཡིན་ཏེ།
སེམས་བསྐྱེད་སྐྱེ་བའི་རྒྱུ་ཚོགས་སེམས་ཅན་ཐམས་ཅད་སངས་རྒྱས་སུ་འགོད་ཆེད། སངས་རྒྱས་ཐོབ་འདོད་ཀྱི་ཆེད་དུ་དམྱལ་མེར་བསྐལ་པར་གནས་ཀྱང་བཟོད་པའི་བློ་སྐྱེ་བ་ཞིག་ཡོད་ན། དེ་ཉིད་བླ་མ་ལ་མ་ལྟོས་པར་རང་གི་བློ་ཉིད་ཀྱིས་ཡི་དམ་ཙམ་གྱིས་ཀྱང་བྱང་སྡོམ་སྐྱེ་བ་ལ་དེ་ལྟར་རོ། ། བྱང་སྡོམ་འབོག་ཆོག་གི་རྒྱུན་བཙུགས་ཀྱང་སེམས་བྱང་ཆུབ་ཏུ་མ་གྱུར་ན་བྱང་སྡོམ་སྐྱེ་བ་མི་སྲིད་པའི་ཕྱིར། དཔེར་ན་དེང་སང་སློབ་མའི་རྒྱུད་རྡོ་རྗེ་བཞིའི་བྱ་བ་ལ་དབང་བའི་ཉམས་རྟོགས་འཆར་བའི་དབང་ཐོབ་མི་ཐོབ་ཀྱི་དབང་བསྐུར་ཐོབ་མི་ཐོབ་ལ་མི་འཇོག་པར། བླ་མས་དབང་བསྐུར་ན། དེའི་ཆོ་ག་བློ་ལ་ཐོན་མི་ཐོན་གྱིས་དབང་བསྐུར་ཐོབ་མ་ཐོབ་པར་འཇོག་པས། དེ་འདྲའི་དབང་སྐུར་སྟོང་ཕྲག་ཐོབ་པ་རློམས་པ་རྣམས་ཀྱང༌། སྒོ་གསུམ་ཐ་མལ་དུ་ལུས་པ་མ་གཏོགས་སྒོ་གསུམ་ལ་རྡོ་རྗེ་བཞིའི་ཉམས་མྱོང་ཅུང་ཟད་ཀྱང་མི་འཆར་བ་ལྟ་བུར་འདུག་པས་དེ་འདྲར་ཉེན་ཆེན་པོར་མ་སོང་བ་གལ་ཆེའོ།། །། ༈ རྡོ་རྗེའི་གསུང༌།
ཉོན་མོངས་པ་ཅན་མིན་པའི་ལྟུང་མེད་བྱ་བ་ནི་ཤིན་ཏུ་འདོན་པ་མ་དག་སྟེ། བཅས་ལྟུང་གི་ཀུན་ནས་སློང་བྱེད་ལ་ཉོན་མོངས་ཅན་ཁོ་ནར་མ་ངེས་ཞེས་འདོན་པ་ཡིན་ལ། དེ་ཡང་དགེ་བ་དང་ལུང་མ་བསྟན་གྱི་ཀུན་སློང་གིས་བྱང་ཆུབ་སེམས་དཔའི་བཅས་འགལ་ལས་འདས་པ་ན་ངན་སོང་དུ་ལྟུང་བ་དེ་དོན་གྱིས་ཉོན་མོངས་པ་ཅན་གྱིས་བསླངས་པར་སོང་བས་ངན་སོང་དུ་ལྟུང་བ་ཡིན་གྱི། མ་ཡིན་ན་དེར་མི་ལྟུང་ཞེས་ཟེར་རོ། ། འདིར་ཞལ་སྔ་ནས་བཅས་འགལ་དེ་འདྲ་བ་དེའི་དབང་གིས་དེ་ངན་སོང་དུ་ལྟུང་བ་དེའི་ཚེ་ན། བཅས་འགལ་དེའི་ཀུན་སློང་དགེ་བ་དང་ལུང་མ་བསྟན་གྱི་ལས་ཀྱི་ཆ་ནས་ངན་སོང་འཕེན་བྱེད་དུ་གྱུར་པ་མིན་ཡང༌། བཅས་འགལ་གྱི་ཉེས་པའི་ཆ་ནས་ངན་སོང་དུ་འཕེན་པར་བྱེད་པའི་དོན་ཡིན་པས་ཁྱད་པར་འབྱེད་པར་བྱའོ་ཞེས་བཀའ་སྩལ་ཏོ། ། གཞུང་དུ་བརྗེད་ངས་ཉོན་མོངས་པ་ཁོ་ན་ཡིན་ཟེར་བ་དང༌། ཉེ་ཉོན་ཡིན་ཟེར་བ་ཡང་སྐྱོབ་པའི་དགོངས་པ་མིན་ཏེ། དེ་ལྟར་ན་མི་དགེ་བ་བརྗེད་ངས་པའང་ཉོན་མོངས་ཡིན་པར་འགྱུར་བ་དང༌།
མངོན་པ་འོག་མར་བརྗེད་ངས་ཉེ་ཉོན་གྱི་གྲངས་སུ་མི་འོང་ངོ༌། ། སྐྱོབ་པའི་དགོངས་པ་ནི། དགེ་བའི་དྲན་པ་ཉམས་ཏེ་བརྗེད་ངས་པས་རྨོངས་པ་སོགས་ཉོན་མོངས་པ་ཅན་གྱི་སེམས་བྱུང་ས་མང་པོ་སར་འཆད་པ་ཞིག་འབྱུང་ངོ་ཞེས་དགོངས་པ་ཡིན་ཏེ། མཛོད་ལས། རྨོངས་དང་བག་མེད་ལེ་ལོ་དང༌། ། མ་དད་པ་དང་རྨུགས་དང་རྒོད། ། ཉོན་མོངས་ཅན་ལ་རྟག་ཏུ་འབྱུང༌། ཞེས་སོ། ། གཞུང་དུ་རྒྱུད་ལུང་གཉིས་དྲངས་འདུག་པའི། ཁམས་གསུམ་སེམས་ཅན་བསད་པ་བས། །
དྲན་པ་ཉམས་པ་སྡིག་པ་ཆེ། ། ཟེར་བ་སོགས་ནི་རྙིང་མ་བའི་ལུང་ཚིག་འདྲ་མོ་ཞིག་འདུག་པས་ཇི་ལྟར་ཡིན་མི་ཤེས་གསུངས་སོ།། །། ༈ རྡོ་རྗེའི་གསུང༌། ཉེས་པར་མི་འགྱུར་བས་མི་དགེ་བ་གནང་བ་མེད། ཅེས་པའང༌། གསལ་བར་བཏོན་ན་འདི་ལྟ་སྟེ། མི་དགེ་བ་རང་རྒྱུད་པའི་རང་ལྡོག་ཐབས་ཀྱིས་མ་ཟིན་ན་ཉེས་པར་མི་འགྱུར་བའམ་ཡེ་གནང་གི་སྐབས་མེད་ཅེས་བྱའོ། །
འདི་ལ་ཁ་ཅིག ། སོ་སོའི་སྐྱེ་བོས་ཀྱང་སེམས་ཅན་ལ་བརྩེ་བས་མ་བཟོད་པར་ཕན་ཐོགས་ན་མི་དགེ་བ་ལ་སྤྱད་ཀྱང་རྣམ་སྨིན་གྱི་འབྲས་བུ་མི་མྱོང་སྟེ། བརྩེ་བས་བསླངས་པའི་མི་དགེ་བའི་ལས་ཡིན་པའི་ཕྱིར་ཞེས་ཟེར་བ་ལ།
ཞལ་སྔ་ནས་སེམས་ཅན་ལ་བརྩེ་བའི་ཀུན་སློང་གི་ཕན་འདོགས་ཀྱི་ཆ་ནས་བསགས་སྦྱངས་ཡར་འཕེལ་དུ་འགྱུར་ཡང༌། དེའི་ཆེད་དུ་རང་གི་སྡིག་པ་དང་མི་དགེ་བ་བསྐྱེད་ན་བཤགས་སོགས་ཀྱིས་མ་སྦྱངས་ན་དེའི་འབྲས་བུས་ངན་སོང་གི་རྣམ་སྨིན་མྱོང་དགོས་ཏེ། མགོན་པོ་འབྲི་ཁུང་པའི་བཞེད་ཀྱིས་དཀར་ནག་ཟང་ཐལ་ཡིན་པའི་ཕྱིར། འོ་ན་འདི་འདྲ་བའི་ལས་སོ་སོ་སྐྱེ་བོ་ལ་གནང་བ་ཡོད་དམ། ཡོད་ན་ཅི་འདྲ་ཞིག་གི་སྒོ་ནས་གནང་བ་ཡིན་ཅེ་ན། བྱང་ཆུབ་སེམས་དཔའི་རྫོགས་པའི་སངས་རྒྱས་ཀྱི་སར་མྱུར་བར་འགྲོ་བའི་ཐབས་མཁས་ཀྱིས་སོ་སྐྱེ་ལའང་རང་དོན་ཡལ་དོར་གྱི་བརྩེ་བས་ཁ་ན་མ་ཐོ་བའི་སྦྱོར་བ་གནང་བ་ནི། ལས་དེ་སྤྱད་ན་ངན་སོང་གི་རྣམ་སྨིན་མི་མྱོང་བའི་ཆ་ནས་གནང་བ་མིན་ལ། དེ་མྱོང་ཀྱང་རང་དོན་ཡལ་དོར་གྱི་བརྩེ་བས་དྲངས་པའི་བྱང་ཆུབ་ཀྱི་སེམས་གོང་དུ་འཕེལ་བར་འགྱུར་བ་ཞིག་ཡོད་པའི་ཆ་ནས་གནང་བ་ཡིན་ཏེ། བྱང་སེམས་སོ་སྐྱེ་དེ་འདྲ་བས་སེམས་ཅན་གྱི་དོན་དུ་སྲོག་ལྟ་བུ་བཅད་པས་གནས་སྐབས་དམྱལ་བ་ལ་སོགས་པར་སྐྱེས་ཀྱང་དེ་སངས་རྒྱས་པ་ལ་བསྐལ་པ་མང་པོའི་ཚོགས་བཟླུམས་པས་འཕྲལ་གྱི་ཉེས་པ་ཅུང་ཟད་ལས་ཕུགས་ཀྱི་ཕན་ཡོན་ཆེ་བའི་ཕྱིར་ཏེ། དཔེར་ན་ཚོང་པ་གཡོ་ཅན་དེད་དཔོན་སྙིང་རྗེ་ཆེན་པོས་བསད་པ་ན།
གཡོ་ཅན་དེ་རང་གི་མ་རྒན་ཡིན་པས། མ་བསད་ན་རང་དམྱལ་བར་སྐྱེ་བ་ཤེས་པ་དེ་གཏི་མུག་མེད་པའི་དགེ་རྩ་ཡིན། གཡོ་ཅན་དེས་ཚོང་པ་ལྔ་བརྒྱ་པོ་བསད་ དེ་བསྐལ་བཟང་ཀྱི་བྱང་ཆུབ་སེམས་དཔར་འགྱུར་རྒྱུའི་བྱང་སེམས་ཡིན་པས་དེ་དང་བྱང་ཆུབ་ཀྱི་ཁྱད་པར་དུ་འགྱུར་ ན། སེམས་ཅན་དེ་དག་གི་སྲོག་ དེ་དང་བྱང་ཆུབ་ཀྱི་བར་ཆད་དུ་འགྱུར་བའི་སྡུག་བསྔལ་ དང༌། བསད་པ་པོ་དམྱལ་བར་སྐྱེ་བ་ལ་མི་བཟོད་པའི་སྙིང་རྗེ་སྐྱེ་བ་དེ་ཞེ་སྡང་མེད་པའི་དགེ་རྩ་ཡིན། མ་བསད་ནས་རང་དམྱལ་བར་སྐྱེ་ཡང་འཛེམས་པ་མེད་པར་སེམས་ཅན་དེ་དག་གི་འདི་དང་ཕྱི་མའི་དོན་གྲུབ་ན་ཅི་མ་རུང་སྙམ་པ་དེ་འདོད་ཆགས་མེད་པའི་དགེ་བའི་རྩ་བ་ཡིན། དེ་གསུམ་གྱི་བསམ་པས་ཀུན་ནས་སླངས་སྟེ་དགེ་བ་དེས་སེམས་ཅན་ཐམས་ཅད་མྱུར་དུ་རྫོགས་བྱང་ཆུབ་པའི་སེམས་བསྐྱེད་བསྔོ་བས་ཟིན་པས་དེའི་འབྲས་བུ་དེད་དཔོན་སྙིང་རྗེ་ཆེན་པོ་རྫོགས་པའི་བྱང་ཆུབ་ལ་བསྐལ་པ་མང་པོས་ཉེར་སོང་ཡང་སྦྱར་བ་སྲོག་གཅོད་ཀྱི་ལས་འབྲས་དེས་རེ་ཞིག་ངན་སོང་ འདི་ལ་ཁ་ཅིག་རྒྱུའི་ཀུན་སློང་ཞེ་སྡང་མེད་པའི་དགེ་བའི་རྩ་བ་ཡིན་ཀྱང་དུས་ཀྱི་ཀུན་སློང་ཞེ་སྡང་སྟེ། ཉོན་མོངས་པ་མེད་ན་སྦྱོར་རྐྱང་བུ་སུས་མི་དགེ་བའི་ལས་སུ་འཇོག་བྱེད་ཀྱི་ཆོས་མ་ཚང་བས་ལས་དེ་ངན་སོང་གྱི་རྣམ་སྨིན་འབྱིན་མི་ནུས་ཟེར་བའང་ཡོད། མཆན། དུ་སྐྱེས་པ་བཞིན།
དེ་ལྟར་སྐྱེས་ནའང་བྱང་སེམས་ཀྱི་བློས་ཟིན་པའི་འབྲེལ་བའི་ཆ་ནས་རྣམ་སྨིན་ཡང་བ་དང་རྒྱུན་རིང་པོར་མྱོང་རྒྱུ་ལས་ཐུང་ངུ་ཙམ་ལས་མི་མྱོང་བར་ཡང་འགྱུར་རོ། ། སོ་སྐྱེ་ལ་མི་དགེ་བ་རང་རྒྱུད་ཀྱི་རང་ལྡོག་ཐབས་མཁས་ཀྱིས་ཟིན་པའི་ཆ་ནས་ཉེས་པ་ཆུང་ཡང་ཉེས་པ་གཏན་མི་འབྱུང་བ་མིན་པ་འདི་ནི་རྒྱུ་ལམ་བྱེད་པའི་ལུགས་མིན་ལ། གསང་སྔགས་སུ་ནི་སོ་སྐྱེ་ལ་མི་དགེ་བ་རང་རྒྱུད་ཀྱི་རང་ལྡོག་ཐབས་མཁས་ཀྱིས་ཟིན་པའམ་ཐབས་མཁས་ཀྱི་དགེ་བའི་ངོ་བོར་བསྐྱེད་པ་ན་ཉེས་པ་གཏན་མི་འབྱུང་བ་ཞིག་ཀྱང་གསུངས་ལ། དེ་ལྟའི་ཚེ་ན། ཡེ་བཀག་ཡེ་གནང་དང་འགལ་བར་སེམས་པར་ནི་མི་བྱ་སྟེ་ཡེ་བཀག་ཡེ་གནང་གི་གནད་ལ་གོང་དུ་གནས་དང་ཡུལ་དང་དུས་དང་ཁམས་རྒྱུད་དང་དབང་པོ་ལ་སོགས་པ་རྩི་དགོས་པར་བཤད་པ་དྲན་པར་བྱ་དགོས་སོ། ། དགོངས་གཅིག་རྙིང་པར། འདི་ཐད་དུ་ས་ཐོབ་ཀྱི་དགེ་བ་ལྟར་སྣང་སྤྱད་པས་ངན་སོང་དུ་ལྷུང་བ་ཡོད་པར་བཤད་གདའ་བ་ནི། དཔལ་མགོན་འབྲི་ཁུང་པའི་དགོངས་པ་ཡིན་པ་རྨི་ལམ་དུའང་ལྟ་མི་འཚལ་ལོ།། །། ༈ རྡོ་རྗེའི་གསུང༌། ཐབས་ལ་མཁས་པ་ལ་མི་དགེ་བ་ཡོད་ན་དེའི་འབྲས་བུ་འབྱུང་བྱ་བ་ལེགས་པར་བཏོན་ན་འདིར་སྣང་སྟེ།
ས་ཐོབ་པའི་འཕགས་པས་མི་ཚངས་སྤྱོད་ལྟར་ཐབས་མཁས་ཀྱིས་བསྟེན་པ་དེ་མི་དགེ་བ་མ་ཡིན་ལ་ཡིན་ན་འབྲས་བུ་ངན་སོང་ལ་སོགས་པ་ཡང་སྐྱེད་པར་བྱེད་ལ། དེ་ལྟ་ན་དེ་ཐབས་མཁས་ཀྱི་ཕ་རོལ་ཏུ་ཕྱིན་པས་ཟིན་པར་ཡང་མ་སོང་ངོ༌། ། ཞེས་བཀའ་སྩལ་ཏོ། ། འདི་ལ་སྐབས་དོན་དང་འཕྲོས་དོན་བརྗོད་པ་གཉིས་ལས། ཁ་ཅིག ། ས་ཐོབ་པས་དབང་པོ་གཉིས་སྤྲོད་ལྟ་བུ་དང༌། སེམས་ཅན་གྱི་སྲོག་འགག་པར་བྱེད་པ་ལྟ་བུ་མི་དགེ་བ་ཡིན་ཏེ། ལས་དེ་ལྟ་བུ་དེ་མཐའ་གཅིག་ཏུ་མི་དགེ་བ་ཡིན་པའི་ཕྱིར། ཞེས་ཟེར་བ་ལ། ཞལ་སྔ་ནས་ལས་དེ་ལྟ་བུ་མཐའ་གཅིག་ཏུ་མི་དགེ་བ་ཡིན་པ་རྟགས་མ་གྲུབ་སྟེ།
དེ་ལྟ་ན་སངས་རྒྱས་ཁ་སྦྱོར་ཡན་ལག་བདུན་ལྡན་དུ་བཞུགས་པ་དང༌། ཧེ་རུ་ཀ་རྣམས་ཀྱིས་དྲག་པོ་སོགས་ཀྱི་སྲོག་འཕྲོག་པར་བྱས་པ་སོགས་ལའང་ཧ་ཅང་ཐལ་ཆེས་པའི་ཕྱིར་རོ། ། ཞེས་གསུངས་པ་ཡིན་ལ། འདིར་ས་ཐོབ་པ་འཁོར་ལོ་བསྒྱུར་བའི་རྒྱལ་པོས་བཙུན་མོ་སྟོང་གི་མངལ་བདེ་བར་བཙའ་བ་ལྟ་བུ་ནི། འཕགས་པ་ལ་བཙུན་མོ་བཙུན་མོ་རང་རྒྱུད་པ་མ་ཡིན་པར་སྒྱུ་མ་ལྟ་བུར་འཆར་བས་ཆགས་པ་སོགས་བསྐྱེད་པའི་གཞིར་ཡང་མ་གྲུབ་ལ། བཙུན་མོ་དེ་དག་བདེ་བར་མངལ་དང་ལྡན་པའི་བསམ་པ་ནི་མཁའ་ཁྱབ་ཀྱི་སེམས་ཅན་ཐམས་ཅད་དང༌། ཁྱད་པར་བཙུན་མོའི་ཚོགས་རབ་ཏུ་སྨིན་པའི་ཆེད་དང༌། སྦྱོར་བ་སྤྲུལ་པ་ལ་སོགས་ཀྱི་སྒོ་ནས་བཙུན་མོའི་ལུས་སེམས་ཆགས་སོགས་ཀྱི་གདུང་མེད་དུ་བྱེད་པར་མ་ཟད། ཚུལ་ཁྲིམས་དང་བསམ་གཏན་དང་ཤེས་རབ་ཀྱི་བདེ་དགས་ཚིམ་པར་བྱེད་པ་ཡིན་ལ། དེ་ལྟར་བྱེད་ནུས་པ་ཡང་འཕགས་པ་ས་ཐོབ་པའི་ཐབས་མཁས་ཤེས་རབ་ཟབ་རྒྱས་ཀྱི་མཐུ་ལས་འགྲུབ་པ་ནི།
འཁོར་ལོ་བསྒྱུར་རྒྱལ་དེ་ལྟ་བུ་འདོད་ཡོན་ལ་སྤྱད་ཀྱང༌། དེའི་ཆགས་སོགས་ཀྱི་དབང་དུ་འགྲོ་བ་ལྟ་ཅི་སྨོས་རང་གི་གདུལ་བྱ་དག་ཀྱང་འདོད་ཡོན་ལ་སྤྱད་ཀྱང་དེའི་ཆགས་སོགས་ཉེས་པ་མི་བསྐྱེད་པར་དེ་ལ་བརྟེན་ནས་བླ་མེད་བྱང་ཆེན་གྱི་དགེ་རྩ་གོང་འཕེལ་དུ་འགྱུར་ཏེ། འདི་ལྟར་སེམས་ཅན་ཡིད་འོང་དུ་མཐོང་བའི་བྱམས་ཤུགས་དྲག་ཀྱང་འདོད་ཆགས་ཅུང་ཟད་ཀྱང་མི་འདྲེ་བ་དང༌། སེམས་ཅན་གྱི་སྡུག་བསྔལ་ལ་མི་བཟོད་པའི་སྙིང་རྗེ་ཤུགས་དྲག་རྒྱུན་རིང་བ་ཡོད་ཀྱང་མྱ་ངན་གྱིས་ནོན་ནས་དགེ་བ་ལ་མི་སྤྲོ་བའི་ལེ་ལོ་མེད་པ་དང༌། དགའ་བའི་ཚད་མེད་པ་དང་ལྡན་ཡང་དམིགས་པ་ལས་གཡེང་བའི་ཡ་ཡོ་མེད་པ་དང༌། བཏང་སྙོམས་ཆེན་པོ་དང་ལྡན་ཡང་འགྲོ་བའི་དོན་ལ་སྐད་ཅིག་ཀྱང་མི་གཡེལ་བ་སྟེ། སྟོབས་མཚུངས་སྒྲུབ་པའི་གེགས་ཐམས་ཅད་ཤེས་རབ་ཀྱིས་འགོག་པའི་ཕྱིར། དེའི་ཚེ་མཐར་ཐུག་བཙུན་མོ་དང་གཉིས་སྤྲོད་ཀྱི་རེག་པའི་བདེ་བ་བདག་གིར་བྱེད་པ་ཡང་མ་ཡིན་ཏེ། བྱང་འཕགས་ཀྱིས་འདོད་ཁམས་པའི་ལུས་རང་རྒྱུད་པ་འཛིན་པ་མ་ཡིན་པའི་ཕྱིར། དེ་མི་འཛིན་ན་སྐྱེ་རྒ་ན་འཆིའི་རྟེན་བྱེད་པའི་ལུས་རང་རྒྱུད་པ་ཡོད་པ་མ་ཡིན་ཞིང༌།
དེ་མེད་ན་འཛག་བདེའི་རེག་པ་ཆེད་གཉེར་གྱི་ལུས་ཁམས་དང་པས་བསྡུས་ཀྱང་ཡོད་པ་མིན་པས་དེ་མེད་ན་རྟེན་དེ་ལ་དེའི་རེག་བདེའང་འབྱུང་བའི་སྐབས་ཡོད་པ་མ་ཡིན་པའི་ཕྱིར། འཕགས་པས་མི་ཚངས་པར་སྤྱོད་པ་ལྟར་སྣང་བ་ནི་རྒྱུ་འབྲས་ངོ་བོ་ཉིད་ག་ནས་བསམས་ཀྱང་མི་དགེ་བར་འགྱུར་བ་མ་ཡིན་ལ་སྲོག་གཅོད་མ་བྱིན་ལེན་སོགས་ལའང་འདིའི་རིགས་ཀྱིས་ཤེས་སོ། ། གཉིས་པ་ནི། སྤྱིར་བྱང་སེམས་ལ་ལུས་ངག་གི་མི་དགེ་བ་བདུན་གནང་བྱ་བ་ནི། བྱང་འཕགས་ཁོ་ནའི་དབང་དུ་བྱས་པ་མ་ཡིན་ཏེ། དེས་ན་བཅས་པ་དང་རང་བཞིན་གྱི་ཁ་ན་མ་ཐོ་བ་ཞེས་པའི་ཉེས་ལྟུང་རྣམས་འདིའི་རྣམ་བཞག་མ་འཁྲུལ་ཞེས་པ་ལའང་མགོན་པོ་འབྲི་ཁུང་པའི་ལུགས་ཀྱི་རྒྱུ་འབྲས་དཀར་ནག་ཟང་ཐལ་ཞེས་བྱ་བའི་ཆོས་ཚུལ་གྱི་ཕྲ་གསང་འདི་མ་ཤེས་པར་གཞན་དུ་རྟོག་མི་ནུས་ཏེ། ཐར་པ་དང་ཐམས་ཅད་མཁྱེན་པ་ཐོབ་པ་ལ་སྐབས་ཐོབ་རྐྱེན་གྱི་ཁྱད་པར་གྱིས་གེགས་སུ་འགྱུར་ན་དགེ་བར་གྲགས་པ་ཞིག་གི་རྒྱུ་ཡིན་ཀྱང་མི་དགེ་བའི་རྒྱུ་འབྲས་སུ་ཟང་ཐལ་ལེ་དང༌། ཡང་དེ་ཐོབ་པ་ལ་སྐབས་ཐོབ་རྐྱེན་གྱི་ཁྱད་པར་གྱིས་དེ་ཐོབ་བྱེད་ཀྱི་རྒྱུར་སོང་ན་མི་དགེ་བར་གྲགས་པ་ཞིག་གི་རྒྱུ་ཡིན་ཀྱང༌། དགེ་བའི་རྒྱུ་འབྲས་སུ་ཟང་ཐལ་ལེར་གྱུར་པ་ཉིད་དུ་སྨྲ་དགོས་པའི་ཕྱིར། དེ་ཡང་སྤྱིར་ལུས་ངག་གི་མི་དགེ་བ་བདུན་པོ་ཉན་ཐོས་ཀྱི་ལུགས་ཀྱི་སོ་ཐར་གྱི་སྡོམ་ལྡན་ཡིན་མིན་གང་གིས་དཔྱད་ཀྱང་རྣམ་སྨིན་ངན་སོང་དུ་སྐྱེ་བའི་ཉེས་ལྟུང་གི་རང་བཞིན་གྱིས་ཁ་ན་མ་ཐོ་བ་ཡིན་པ་ལ་ཉན་ཐོས་ལུགས་ཀྱི་སོ་ཐར་གྱི་སྡོམ་པ་དངོས་ཕམ་བྱེད་མིན་པའི་ཡིད་ཀྱི་ཉེས་པ་གསུམ་པོ་རང་བཞིན་གྱི་ཁ་ན་མ་ཐོ་བ་ཡིན་པར་ ( མིན་པར་ཟེར་དགོས་པའི་དཔྱད།
) བཅས་པའི་ཁ་ན་མ་ཐོ་བ་ཉིད་ཡིན་ཏེ། རང་བཞིན་གྱི་ཁ་ན་མ་ཐོ་བ་ལ་ཉན་ཐོས་ལུགས་ཀྱི་སོ་ཐར་གྱི་སྡོམ་ལྡན་ལ་གནང་བ་མེད་ཅིང༌། དེའི་ལས་འབྲས་ཡིན་ན་ངེས་པར་རྣམ་སྨིན་གྱི་འབྲས་བུ་ངན་སོང་ལ་སོགས་པར་སྐྱེ་ངེས་ཀྱི་ལས་ཡིན་པའི་ཕྱིར། ལུགས་དེར་དེ་ལྟ་ཡིན་དུ་ཆུག་ཀྱང་ཐེག་ཆེན་བྱང་སེམས་གྱི་སྡོམ་པར་བཅས་རང་གི་ཁ་ན་མ་ཐོ་བ་དེ་དེ་ལྟར་མཐའ་གཅིག་ཏུ་ངེས་པར་མི་འཇོག་སྟེ། ཐེག་ཆེན་བྱང་སེམས་ཀྱི་སྡོམ་པ་དེ་ལུས་ངག་གི་སྤོང་བ་བདུན་ནམ་བཞི་པོ་གང་རུང་གི་རིག་བྱེད། རིག་བྱེད་ཡིན་མིན་གྱིས་བསྡུས་པའི་གཟུགས་ཅན་མ་ཡིན་པར་ཡིད་ཀྱི་གསུམ་པོ་སྤྱི་སྒོས་གཙོ་བོར་སྤོང་བའི་སེམས་དཔའ་མངོན་འགྱུར་དང་དབང་ལྡན་རྒྱུན་ཆགས་པ་གང་རུང་གི་སྡོམ་པ་ཡིན་ལ། དེའི་ཚེ་བྱང་སྡོམ་དེ་ལྡན་གྱི་བྱང་ཆུབ་སེམས་དཔའ་དེ་ལ་སྔར་ཉན་ཐོས་ལུགས་ཀྱི་སོ་ཐར་གྱི་སྡོམ་ལྡན་ལ་རང་བཞིན་གྱི་ཁ་ན་མ་ཐོ་བར་བཤད་པའི་ལུས་ངག་གི་མི་དགེ་བ་བདུན་ནི་འདིར་བཅས་པའི་རང་བཞིན་གྱི་ཁ་ན་མ་ཐོ་བ་ཉིད་དུ་འགྱུར་བ་དང༌། དེར་ཡིད་ཀྱི་ཉེས་པའི་བཅས་འགལ་རྣམས་འདིར་ནི་རང་བཞིན་གྱི་ཁ་ན་མ་ཐོ་བ་ཉིད་དུ་འགྱུར་བ་ཉིད་ཀྱི་ཕྱིར། བྱང་སེམས་སྡོམ་ལྡན་ལ། སྙིང་རྗེར་བཅས་ན་མི་དགེ་མེད། །
ཅེས་སྣང་བ་ཡོད་པའི་ཕྱིར། བྱང་སྡོམ་རྒྱུད་ལྡན་ལ་ལུས་ངག་གི་མི་དགེ་བ་དག་བཅས་ལྟུང་དུ་གྲུབ་བོ། ། འོ་ན་ཉེ་བ་འཁོར་གྱིས་ཞུས་པའི་མདོ་དང་བྱང་ས་སོགས་ནས་ལུས་ངག་གི་སྤོང་བ་བདུན། བྱང་སྡོམ་གྱི་ཉེས་སྤྱོད་སྡོམ་པའི་ཚུལ་ཁྲིམས་ཀྱི་མི་མཐུན་ཕྱོགས་ཀྱི་དགག་བྱར་བཤད་པ་ཉིད་ཀྱི་ལུགས་འདིར་ཡང་རང་བཞིན་གྱི་ཁ་ན་མ་ཐོ་བ་ཁོ་ནར་ངེས་སོ་སྙམ་ན་མ་ཡིན་ཏེ། ཉན་ཐོས་ཀྱི་རྩ་ལྟུང་བཞི་བྱང་སྡོམ་གྱི་རྩ་ལྟུང་དུ་མདོ་སྡེ་ལ་ལར་གསུངས་པ་དང་དོན་གྱིས་འཕངས་ཏེ་བཞག་པ་ནི་གཞན་ངོར་དགག་དགོས་ཁྱད་པར་བ་དང་མ་འདོམས་ན་བསྲུང་བྱའི་གཙོ་བོར་བསྔགས་ཤིང་ཉན་ཐོས་ཀྱིས་རྩ་ལྟུང་འབྱུང་བའི་ཉེས་པ་སོ་ན་གནས་ན་དེ་དག་རང་བཞིན་གྱི་ཁ་ན་མ་ཐོ་བར་ཡང་འགྱུར་སྟེ། སྔགས་ཀྱི་སྡོམ་པར་ཡང༌། ཕྱི་རུ་ཉན་ཐོས་སྤྱོད་པ་སྐྱོང༌། ། ཞེས་དང༌། ཁྱོད་ཀྱི་སྲོག་གཅོད་མི་བྱ་ཞིང༌། ། ཞེས་འབྱུང་བ་ལྟ་བུ་ཡིན་ལ།
དགག་སྒྲུབ་ཁྱད་པར་ཅན་གྱི་དབང་དུ་ན་ཉན་ཐོས་ཀྱི་སྡོམ་པ་ལ་རྩ་ལྟུང་དུ་གྱུར་པའི་རང་བཞིན་གྱི་ཁ་ན་མ་ཐོ་བར་གྲགས་པ་ནི་ཞིབ་མོར་དཔྱད་ན་ཉན་ཐོས་རང་ལུགས་ཀྱི་རྩ་ལྟུང་འབྱུང་བའི་ཉེས་པ་སོ་ན་གནས་པའི་དགག་བྱའི་ཉེས་པའང་མི་འབྱུང་བ་ཉིད་ཀྱི་ལུགས་འདིར་བཅས་པའི་ཁ་ན་མ་ཐོ་བར་ཡང་འགྱུར་བས་གནང་བཀག་གི་དཀར་ནག་ཟང་ཐལ་འདི་ལ་ཆེས་དཔྱོད་ལྡན་དག་དཔྱོད་ཅིག ། མཆན། བྱང་འཕགས་ལ་མི་དགེ་བའི་ལས་མེད་པའི་ཕྱིར། བྱང་སེམས་སོ་སྐྱེ་ལའང་ཐེག་དམན་ལུགས་ཀྱི་སོ་ཐར་གྱི་སྡོམ་ལྡན་ཡིན་ན་བྱང་སེམས་ལ་མི་དགེ་བ་བདུན་གནང་བའི་ཚེ། བསླབ་བཏུས་སུ། སོ་ཐར་གྱི་སྡོམ་པ་འབུལ་དགོས་པར་གསུངས་པ་ནི་འཇིག་རྟེན་པའི་སྨོད་པ་སྤོང་བའི་ཕྱིར། ཐེག་དམན་ནས་བཤད་ཚོད་ཀྱི་སོ་ཐར་སྡོམ་པ་ཉམས་བྱེད་ཀྱིས་མ་ཉམས་སོ་ཞེས་པ་ཙམ་ཞིག་ཉན་ཐོས་ཀྱི་བསྟན་པ་དང་མཐུན་པར་སྒོ་བསྟུན་པའི་ཕྱིར་དགོངས་ཏེ་གསུངས་ལ།

དེ་ལྟ་མིན་ན་བྱང་སྡོམ་སྐྱེ་བ་དང་གནས་པའི་རྟེན་ལ་ཉེས་སྤྱོད་སྡོམ་བྱེད་ཀྱི་དོན་གྱི་སོ་ཐར་གྱི་ཚུལ་ཁྲིམས་དང་སྡོམ་པ་དགོས་པར་བཤད་པ་དོན་མེད་དུ་འགྱུར་བས་སོ། ། དེ་ལ་ལོག་གཡེམ་གནས་པའི་ཡུལ་ལྟ་བུ་ལ་མཚོན་ན། ཡུལ་ནི་འདོད་པ་མ་བརྟེན་ན་དེ་འཆི་བར་འགྱུར་ལ། དེ་ལ་འཁོན་གྱིས་བསམ་པ་འཛིན་ཅིང་དེ་མི་ཚངས་སྤྱོད་འདོད་ཀྱིས་གཟེར་བའོ། ། མནར་སེམས་ལ་བརྟེན་ནས་སྡིག་པ་མང་དུ་འཕེལ་བ་ལ་སྤྱོད་པ་དང༌། འདོད་པ་ལ་བསྟེན་ན་དགེ་བ་ལ་འཛུད་ཅིང་མི་དགེ་བ་འདོར་བའི་བརྩེ་བས་འཁྲིག་ན་ཉེས་པར་ཡང་མི་འགྱུར་ལ། བསོད་ནམས་མང་དུ་འཕེལ་ལོ། ། སྤྱིར་སེམས་ཅན་གྱི་དོན་རླབས་པོ་ཆེ་དང་འབྲེལ་ན་བྱང་སེམས་ཀྱི་འདོད་ཆགས་ནི། བྱམས་པ་ཆེན་པོའི་བདག་ཉིད་ཀྱིས་ཉེས་མེད་ཀྱི་སྐབས་སྲིད་དེ། བུ་མོ་དཔལ་ཡོན་ཅན་བྱང་སེམས་དགའ་བྱེད་ལ་ཆགས་པའི་དབང་གིས་ཤི་འཕོས་པས་ལྷར་སྐྱེས་ལ་བྱང་སེམས་ལ་ཞེ་སྡང་གི་དབང་གིས་ནི་དེ་ལྟ་མ་ཡིན་ཏེ། སྟོང་གསུམ་གྱི་སེམས་ཅན་བསད་པ་བས་བྱང་སེམས་ལ་ཞེ་སྡང་བའི་རྣམ་འགྱུར་བསྟན་པས་ངན་སོང་གི་སྡུག་བསྔལ་མྱོང་ཚབས་ཆེར་བསྟན་པ་ཡིན་ནོ། །
དེ་ཡང་ཇི་སྐད་དུ། བྱང་ཆུབ་སེམས་དཔའ་རྣམས་ཀྱིས་ནི། ། རང་གི་བྱ་ལ་ཆགས་ཟད་བྱ། ། གཞན་གྱི་བྱ་ལ་ཆགས་འཕེལ་བྱ། ། ཤེས་རབ་སྙིང་རྗེ་འཕེལ་བའི་རྒྱུ། ། དེ་ཕྱིར་བྱང་ཆུབ་རྩ་བ་གཉིས། ། ཞེས་གསུངས་སོ། ། དེ་ཡང་ཅུང་ཟད་རྒྱས་པར་བཤད་ན། ཐབས་ལ་མཁས་པའི་མདོར། བྲམ་ཟེའི་ཁྱེའུ་སྐར་མ་ལོ་བཞི་ཁྲི་ཉིས་སྟོང་གི་བར་དུ་ཚངས་པར་སྤྱོད་པའི་དབང་དུ་བྱས་ནས།
དེ་གོམས་པ་བདུན་པ་ལ་གནས་ཏེ། སྙིང་རྗེ་སྐྱེས་ནས་བདག་གི་བརྟུལ་ཞུགས་འདི་བཤིག་སྟེ་སེམས་ཅན་དམྱལ་བར་སོང་ཡང༌། སེམས་ཅན་དམྱལ་བའི་སྡུག་བསྔལ་དེ་མྱོང་བར་བཟོད་ཀྱི་བུད་མེད་འདི་ཤིར་འོང་གིས་བདེ་བར་གྱུར་ཅིག་ཅེས་རིགས་ཀྱི་བུ་བྲམ་ཟེའི་ཁྱེའུ་སྐར་མ་དེ་སླར་ལོག་སྟེ། བུད་མེད་དེའི་ལག་པ་གཡས་པ་ནས་བཟུང་སྟེ། སྲུ་མོ་ཁྱོད་ཅི་འདོད་པ་བྱའི་ལོངས་ཤིག་ཅེས་དེ་སྐད་སྨྲས་སོ། ། རིགས་ཀྱི་བུ་ང་འདོད་པ་ངན་པ་དང་ལྡན་པའི་སྙིང་རྗེ་ཆེན་པོའི་སེམས་བསྐྱེད་པས་ཀྱང་བསྐལ་པ་ཁྲིར་འཁོར་བ་ཕྱིར་བསྙིལ་ཏེ་སྤོང་བར་གྱུར་ཏོ། ། རིགས་ཀྱི་བུ་སེམས་ཅན་གང་དག་སེམས་ཅན་དམྱལ་བར་སྐྱེ་བར་འགྱུར་བ་དེ་བྱང་ཆུབ་སེམས་དཔའ་ཐབས་མཁས་པ་ཚངས་པའི་འཇིག་རྟེན་དུ་སྐྱེ་བར་འགྱུར་བ་ལ་ལྟོས་ཤིག་ཅེས་འབྱུང་ངོ༌། ། ཞེས་དང༌། ཡང་དེ་ཉིད་ལས། བྱང་ཆུབ་སེམས་དཔའ་དགའ་བྱེད་ལ་བུ་མོ་དཔལ་གྱི་མཆོག་ཆགས་པར་གྱུར་པའི་དབང་དུ་བྱས་ནས།
དགའ་བྱེད་སྨོན་ལམ་ཕྱི་ཕྱིར་འདེབས་པ་ནི། བུད་མེད་གང་དག་ཆགས་སེམས་ཀྱིས་ལྟ་བར། ། དེ་ནི་བུད་མེད་ལུས་ཀྱང་ཡོངས་སྤངས་ཏེ། ། སྐྱེས་བུ་ཡངས་པའི་སེམས་ཅན་འགྱུར་བར་ཤོག ། གང་གི་སེམས་ཅན་གཞན་དག་དམྱལ་འགྲོ་དང༌། ། དེ་ཉིད་དཔའ་བོ་དག་ལ་ཆགས་བསྐྱེད་ན། ། མཐོ་རིས་འགྲོ་ཞིང་སྐྱེས་པ་ཉིད་འགྱུར་བ། ། དེ་ཡི་ཡོན་ཏན་འདི་འདྲ་ཀུན་དགའ་ལྟོས། ། སུ་ཞིག་རྩི་རྒྱལ་གྲགས་པ་ཆེན་པོ་ཡིས། ། བྱང་ཆུབ་སེམས་དཔའ་རྣམས་ལ་ཞེ་སྡང་བསྐྱེད། །
དེ་དག་ཉོན་མོངས་ལས་ཀྱང་བདེ་སྦྱིན་ན། ། དེ་ལ་བཀུར་བསྟི་བྱེད་པ་སྨོས་ཅི་དགོས། ། ཞེས་འབྱུང་ངོ༌། ། དེ་ལྟར་ཐབས་གཞན་གྱིས་སེམས་ཅན་ཕན་བདེ་ལ་བཀོད་ན་འདོད་ཆགས་ལས་བྱུང་བའི་ཉེས་པ་ཡང་ཉེས་པ་མ་ཡིན་པར་བཤད་དོ། ། ཡང་དེ་ལས། སྨད་འཚོང་མ་ལྟར་དོན་བྱས་ནས་བྱང་ཆུབ་སེམས་དཔའི་བཏང་སྙོམས་བྱེད་དེ། སེམས་ཅན་དེ་འདོར་རོ་ཞེས་རྒྱས་པར་གསུངས་པས་འདོད་ཆགས་ཀྱི་སྒོ་ནས་སེམས་ཅན་དེ་སྨིན་པར་བྱས་ན་ནི། སེམས་ཅན་དེ་ལ་བཏང་སྙོམས་ཀྱིས་འདོར་བར་གསུངས་ཏེ། དེ་ཡང་སེམས་དཔས་སེམས་ཅན་འདོད་ཆགས་ཀྱི་སྡུག་བསྔལ་གྱིས་གདུངས་པ་དེ་ལ་སྙིང་རྗེས་ཆགས་ནས་འཁྲིག་པ་བསྟེན་པ་ཡིན་གྱི། དེའི་ཉོན་མོངས་པ་དང་འདོད་པའི་ཡོན་ཏན་ལ་ནི་ཆགས་པ་མ་ཡིན་ཏེ།
དེ་ལ་ནི་མགོ་ལ་མེ་ཤོར་བའམ། དུག་སྦྲུལ་གྱི་སོས་བཏབ་པ་ཙམ་གྱི་སེམས་ཀྱིས་ངེས་པར་འབྱུང་བའི་ཕྱིར། རང་ཆགས་པ་ལས་མ་གྲོལ་ན་གཞན་ཆགས་པ་ལས་སྒྲོལ་མི་ནུས་པའི་ཕྱིར། མདོ་སྡེ་རྒྱན་ལས། མགོ་ལ་སེམས་ཅན་ཁུར་ཆེན་ཁྱེར་བ་ཡིས། ། སེམས་དཔའ་མཆོག་ནི་དལ་གྱིས་འགྲོ་མི་མཛེས། ། བདག་གཞན་སྣ་ཚོགས་འཆིང་བས་རབ་བཅིངས་པས། ། བརྩོན་པ་བརྒྱ་འགྱུར་དུ་ནི་བྱ་བའི་རིགས། ། ཞེས་འབྱུང་ངོ༌།། །། ༈ རྡོ་རྗེའི་གསུང༌།
རང་གཞན་བརྗེས་པས་ཉེས་པར་འགྱུར་བའི་སྐབས་ཡོད་ཅེས་པ་འདི་ལ་ཕྱོགས་སྔ་ནི། ད་ལྟ་ཁ་ཅིག ། སོ་སྐྱེ་ལས་དང་པོ་པ་བྱང་ཆུབ་ཏུ་སེམས་བསྐྱེད་མ་ཐག་པ་ཞིག་གིས་ཀྱང་གཞན་གྱི་སྲོག་འཚོ་བའི་ཆེད་དུ་རང་གི་ཤ་བཅད་དེ་སྦྱིན་པ་ལ་སོགས་པ་ནི་མཆོག་ཏུ་བསྔགས་པའོ། ། ཞེས་ཟེར་བ་ལ། ཞལ་སྔ་ནས། ལས་དང་པོ་པས་དང་པོར་བདག་གཞན་མཉམ་པའི་བློ་ཡང་སྐྱེ་བར་དཀའ་བའི་སྐབས་སུ་རང་གི་ལུས་གྱ་ཚོམ་དུ་སྟེར་བ་སོགས་བྱས་ན། བྱང་སེམས་བསྐྱེད་པ་ལས་ཉམས་པའི་ཉེན་ཡོད་པས། དང་པོར་བདག་གཞན་མཉམ་པའི་བློ་སྦྱོངས་དེ་རྒྱུད་ལ་སྐྱེས་པ་ན། དང་པོར་བསམ་པའི་ཆ་ནས་བདག་གཞན་བརྗེ་བའི་བློ་སྦྱོང༌། དེ་འབྱོངས་པ་ན།
སྦྱོར་བས་ས་གཞིས་ཡོ་བྱད་སོགས་གཏོང་བ་དང༌། བུ་ཆུང་མ་སོགས་གཏོང་བ་ཆེན་པོ་དང༌། དེ་ནས་ཡན་ལག་ཉིང་ལག་སོགས་ཤིན་ཏུ་གཏོང་བ་རྣམས་རིམ་གྱིས་སྦྱང་དགོས་ཀྱི། དང་པོར་བློ་དང་སྦྱོར་བ་མ་འབྱོངས་པ་ནས་དེ་ལྟར་བྱར་མི་རུང་སྟེ། བསླབ་བཏུས་ལས། གང་གིས་སྐྱོ་བར་འགྱུར་བའི་བརྩོན་འགྲུས་དེ་ཇི་འདྲ་བ་ཞིག་ཡིན་ཞེ་ན། གང་འདི་སྟོབས་ཆུང་བ་ལས་ལྕི་བའམ་ཡུལ་རིང་པོར་རྩོམ་པའམ། མོས་པ་ཡོངས་སུ་མ་སྨིན་པ་རྣམས་བྱ་དཀའ་བའི་ལས་རྣམས་རྩོམ་པ་སྟེ། དཔེར་ན་རང་གི་ཤ་སྦྱིན་པ་ལ་སོགས་པ་ལྟ་བུའོ། ། འདིས་སེམས་ཅན་རྣམས་ལ་ལུས་སྦྱིན་ཟིན་མོད་ཀྱི།
འོན་ཀྱང་དུས་མ་ཡིན་པར་ཡོངས་སུ་སྤྱད་པ་ལས་བཟློག་པར་ཟད་དེ། གཞན་དུ་ན་སེམས་ཅན་དེ་དག་ལ་བྱང་ཆུབ་སེམས་དཔའ་སྐྱོ་བར་གྱུར་པས་བྱང་ཆུབ་ཀྱི་སེམས་ཀྱི་ས་བོན་ཆུད་ཟ་བའི་ཕྱིར་འབྲས་བུ་ཆེན་པོ་ཆུད་ཟ་བར་འགྱུར་རོ། ། དེའི་ཕྱིར་འཕགས་པ་ནམ་མཁའ་མཛོད་ཀྱི་མདོ་ལས། དུས་མ་ཡིན་པར་འདོད་པ་ནི་བདུད་ཀྱི་ལས་སོ། ། ཞེས་གསུངས་སོ། ། ཞེས་འབྱུང་བའི་ཕྱིར། དེས་ན་སེར་སྣ་སོགས་སྦྱིན་པའི་གེགས་དང་བྲལ་ཡང་གཞན་དོན་དུ་ལུས་བཏང་ན། དོན་ཆེན་མི་འགྲུབ་པའི་དུས་དང༌། རང་གཞན་གྱི་སྲོག་གཅོད་པའི་སླད་དུ་སློང་བ་དང༌། བདུད་རིགས་ཀྱི་ལྷས་བརླབས་པ་ཐོ་འཚམ་པའི་བསམ་པས་སློང་བ་དང༌།
སྨྱོན་པ་དང་སེམས་འཁྲུག་པའི་བླ་རྡོལ་གྱི་ཕྱིར་ལུས་སློང་བ་ནི་སྦྱིན་པར་བྱ་བ་མ་ཡིན་ནོ། ། འོ་ན་ལུས་ཀྱི་སྦྱིན་པ་དེ་ནི། ལུས་གཏོང་བ་བློ་ལ་བྱ་དཀའ་བའི་རིགས་ལ་མི་གཏོང་བར། བྱ་སླ་ཞིང༌། དེས་དོན་གཉིས་ཕུན་སུམ་ཚོགས་པ་འགྲུབ་པའི་དུས་ན་སྦྱིན་ཏེ། ཇི་སྐད་དུ། གང་ཚེ་རང་གི་ལུས་ལ་ནི། ། ཚོད་སོགས་ལྟ་བུའི་བློ་སྐྱེས་པ། ། དེ་ཚེ་ཤ་ལ་སོགས་གཏོང་བ། ། དེ་ཚེ་དཀའ་བ་ཅི་ཞིག་ཡོད། །
ཅེས་འབྱུང་བའི་ཕྱིར། སྐབས་དེ་ཙ་ན་སོ་སྐྱེའི་དུས་ཡིན་ཀྱང་ལུས་སོགས་གཏོང་བར་རིགས་ཏེ། དེས་བྱང་ཆུབ་ཆེན་པོ་ལ་བར་གཅོད་མི་བྱ་བར་བྱང་ཆེན་མྱུར་དུ་འགྲུབ་བྱེད་ཀྱི་རྒྱུར་སྟོབས་སུ་སོང་བའི་ཕྱིར། གཞུང་དུ་རྗེ་འཕགས་གྲུས་སེམས་ཅན་གྱི་སྡུག་བསྔལ་བླངས་པས་ཞབས་སྙུང་ཟེར་བ་བྲིས་གདའ་བ། དེ་ལ་དགོངས་གཅིག་འགྲེལ་བྱེད་སྔ་མས། དགོངས་པ་ཅན་མ་ཡིན་པར་སྒྲ་ཇི་བཞིན་པར་འཆད་འདུག་ཀྱང༌། ཁོ་བོས་ནི་དེ་སྒྲ་ཇི་བཞིན་པ་མིན་པའི་དགོངས་པ་ཅན་གྱི་གསུང་དུ་གོ་སྟེ། གསུངས་པའི་དགོངས་གཞི་སེམས་ཅན་གྱི་སྡུག་བསྔལ་བསལ་བའི་ཕྲིན་ལས་ལ་མངའ་བརྙེས་པས། ཐུགས་རྗེ་ནུས་མཐུ་བྱིས་རླབས་དང་ལྡན་པ་ལ་དགོངས་སོ། ། དགོས་པ་ནི།
སེམས་ཅན་གྱི་སྡུག་བསྔལ་སེལ་བའི་ཆེད་དུ་སྟེ། གདུལ་བྱ་ལས་དང་པོ་འགའ་ཞིག་བདག་གཞན་བརྗེས་པའི་སྦྱོར་བས་བྱང་སེམས་ཀྱི་བསམ་པ་གཏོང་བ་ནི་གནས་སྐབས་དང་མཐར་ཐུག་གི་སྡུག་བསྔལ་དུ་འགྱུར་བས་དེ་སེལ་བའི་དགོས་པའོ། ། དངོས་ལ་གནོད་བྱེད་ནི། བདག་གཞན་བརྗེ་བའི་བསམ་སྦྱོར་སྐད་ཅིག་རེས་ཀྱང་རང་གི་སྡུག་བསྔལ་མི་ཟད་པ་མྱོང་གྱུར་དག་པར་བཤད་པའོ། ། དེད་དཔོན་མཛའ་བོའི་བུ་མོའི་བྱུང་བ་དང༌། བདག་གཞན་བརྗེ་བའི་བསམ་སྦྱོར་བྱས་པས་གཞན་གྱི་སྡུག་བསྔལ་བདག་གིས་མྱོང་ན་རང་གིས་མ་བྱས་པའི་ལས་འབྲས་རང་ཉིད་ཀྱིས་ཉམས་སུ་མྱོང་བར་འགྱུར་བ་ལ་སོགས་པས་གནོད་དོ། ། གཞུང་དུ་ལས་དང་པོ་པས་བདག་གཞན་བརྗེ་བ་ནི་མི་རུང༌། དེ་ལྟ་ནའང་ལམ་གཏོང་ཙམ་ནི་རུང་ཟེར་བ་བྲིས་གདའ་ཞིང༌། ལམ་གཏོང་གི་དོན་ཡང༌། དགོངས་གཅིག་འགྲེལ་བྱེད་སྔ་རབས་པས།
བདག་གི་བདེ་དགེ་འདིས་སེམས་ཅན་ཐམས་ཅད་ཀྱི་བདེ་དགེའི་གོ་ཆོད་པར་གྱུར་ཅིག ། བདག་གི་སྡུག་བསྔལ་འདིས་སེམས་ཅན་ཐམས་ཅད་ཀྱི་སྡུག་བསྔལ་གྱི་གོ་ཆོད་པར་གྱུར་ཅིག་པའི་བློ་སྦྱོང་བ་ཡིན་ཞེས་འཆད་གདའ་བ། འདི་ཡང་ཐབས་མཁས་ཀྱི་བློ་སྦྱོང་བའི་སྨོན་ལམ་དུ་མི་རུང་བ་མིན་ཀྱང༌། བདག་གཞན་བརྗེ་མི་རུང་བའི་སྒྲུབ་བྱེད་དུ་བཀོད་ན་ནི་འབྲེལ་ཅི་ཡང་ཡོད་པ་མ་ཡིན་ནོ། ། འོ་ན་གཞན་གྱི་སྡུག་བསྔལ་བདག་གིས་ལེན་པར་མི་རུང་ན་སྐྱེས་བུ་དམ་པ་ལ་ལའི་ ཇོ་བོ་བླ་མ་བྱམས་པའི་རྣལ་འབྱོར་པ་ལ་ རྣམ་ཐར་ལས། ཁྱིའི་སྒལ་པར་དབྱུག་པ་རྒྱབ་པ་གསན་པས་སྐྱེས་བུ་དམ་པ་དེའི་སྐུ་རྒྱབ་ཏུ་སྐྲངས་འབུར་བྱུང་བྱ་བ་དེ་ཅི་ཡིན་ཞེ་ན། དེ་ནི་དེ་ལ་མི་བཟོད་པའི་བརྩེ་ཤས་འཁྲུངས་པའི་མཐུ་ལས་ཏེ། བརྩེ་ཤས་ཀྱིས་ལུས་སེམས་གཉིས་ཀ་ལ་གདུང་བ་མི་བཟོད་པ་འབར་བའི་ཤུགས་ཆེ་བས་སྐུ་སྒལ་རྒྱབ་ཏུ་རླུང་སེམས་འདུས་པས་སྐྲངས་འབུར་བྱུང་བ་མངོན་པ་སྟེ། གཞན་ལུས་མཚོན་གྱིས་བཅེར་བ་ན་རང་ལུས་བ་སྤུ་ལྡང་ཞིང་ཚ་ཞུམ་བྱེད་པ་ལྟ་བུ་དང༌། སྐྱུར་པོ་མཐོང་ན་ཁ་ཆུ་འཛག་པ་ལྟར་ཤེས་པར་བྱ་དགོས་ཀྱི།
དེའི་ཚེ་ཁྱིའི་སྐྲངས་འབུར་མི་ལ་འབྱུང་བ་དང་ཁྱིའི་ན་ཚ་རང་ལ་འཕོས་པའང་ག་ལ་ཡིན། དེ་ལྟ་ནའང་དམ་པ་དེའི་རྒྱུད་ལ་རྐྱེན་དེས་ཁྱིའི་ཟུག་ཟེར་ལས་ཆེ་བའི་ཁྱིའི་སྡུག་བསྔལ་བའི་སྡུག་བསྔལ་ཞིག་ནི་དེ་སྐབས་སུ་ཉམས་སུ་བཞེས་པ་ཡིན་ནོ། ། འོ་ན་བྱང་ཆུབ་སེམས་དཔའ་སོ་སོ་སྐྱེ་བོས་བྱང་ཆུབ་ཀྱི་རྒྱུར་གོང་འཕེལ་དུ་འགྲོ་བཞིན་པར་གཞན་དོན་དུ་ལུས་གཏོང་བར་བསམ་སྦྱོར་ལ་ནུས་པ་ཐོབ་ན་དེ་ལྟར་བྱ་ཡི། དེ་ལྟར་མི་ནུས་ན་ནི། སྐབས་དེར་ལུས་མ་བཏང་ན་ཉེས་པ་མེད་དེ། བསླབ་བཏུས་ལས། མདོར་ན་རང་གི་ནུས་པ་མ་ཡིན་པའི་སྤྱོད་ཡུལ་རྣམས་ལྟུང་བ་མེད་དེ། དེ་དོན་དུ་མི་འགྲུབ་པས་བསླབ་པ་བཅས་པ་མེད་པའི་ཕྱིར། གཞན་ནི་རང་བཞིན་གྱི་ཁ་ན་མ་ཐོ་བ་དང་བཅས་པ་ཡིན་པར་བཟུང་བ་ཉིད་དོ། ། རང་གི་ནུས་པའི་སྤྱོད་ཡུལ་མིན་པ་གང་ལ་བརྩོན་པར་བྱེད་ན་ལྟུང་བར་འགྱུར་ཏེ།
དེ་བསམ་མི་དགོས་པར། སྤྱིར་སྡིག་པ་བཤགས་པའི་ནང་དུ་འདུས་པས། དེ་ལས་གྲོལ་བར་འགྱུར་རོ། ། ཞེས་གསུངས་སོ། ། འདིར་ལུས་གཏོང་བའི་དུས་དང་དུས་མ་ཡིན་པ་ལས། ལྟུང་བ་དང་ལྟུང་མེད་དེའི་གཟུགས་བརྙན་དུ་འགྱུར་ཚུལ་ལ། བསླབ་བཏུས་ཀྱི་མཆན་རྙིང༌། ཡོངས་ཀྱི་དགེ་བའི་བཤེས་གཉེན་པོ་ཏོ་བས་མཛད་པར་འདི་ལྟར་སྣང་སྟེ། སར་ཆུད་པས་ལུས་མི་གཏོང་ན་ལྟུང་བ་དངོས། དེར་མ་ཆུད་པས་ལུས་མི་གཏོང་བ་ལྟུང་བརྙན།
ཆུད་པས་གཏོང་ན་ལྟུང་མེད་དངོས་སར་མ་ཆུད་པས་ལུས་གཏོང་ན་ལྟུང་བ་མིན་པའི་གཟུགས་བརྙན་ནོ། ། འདི་བཞིན་ཕྱིན་དྲུག་གི་སྤྱོད་པ་དང༌། ཚུལ་ཁྲིམས་གསུམ་ལའང་སྦྱར་ན། ལོངས་སྤྱོད་ལ་ཆོས་གོས་ལྷག་མི་གཏོང་བ་ལྟུང་བ་དངོས། རེ་རེ་མི་གཏོང་ན་ལྟུང་བའི་གཟུགས་བརྙན། ལྷག་མ་གཏོང་ན་ལྟུང་མེད། རེ་རེ་བ་དེ་གཏོང་ན་ལྟུང་མེད་ཀྱི་གཟུགས་བརྙན་ནོ། ། དེ་བཞིན་དུ་ཆོས་སྣོད་དུ་མི་རུང་བ་ལ་སྟོན་ན་ལྟུང་བ་དངོས། སྣོད་མི་རུང་ལ་མི་སྟོན་ན་ལྟུང་བའི་གཟུགས་བརྙན། སྣོད་རུང་ལ་སྟོན་ན་ལྟུང་མེད།
སྣོད་རུང་ལ་ཆོས་མི་སྟོན་ན་ལྟུང་མེད་ཀྱི་གཟུགས་བརྙན་ཏེ། ཚུལ་ཁྲིམས་སོགས་ལ་དེ་ལྟར་སྦྱར་རོ། ། དེ་ལྟར་སྡོམ་པའི་ཚུལ་ཁྲིམས་ལ་སྲོག་གཅོད་པ་ལྟུང་བ། དེ་སྤངས་པ་ལྟུང་མེད། གཞན་དོན་དུ་གཅོད་པ་ལྟུང་བའི་གཟུགས་བརྙན། གཞན་དོན་དུ་མ་བཅད་པ་ལྟུང་མིན་གྱི་གཟུགས་བརྙན། ཆང་འཐུང་བ་སོགས་ལའང་དེས་འདྲེའོ། ། དགེ་བ་ཆོས་སྡུད་ལ། སྦྱིན་པ་ལ་སེར་སྣ་བྱས་པ་ལྟུང་བ་དངོས། མ་བྱས་པ་ལྟུང་མེད།
ཕན་པའི་ཆེད་དུ་མ་བྱིན་པ་ལྟུང་བའི་གཟུགས་བརྙན། གནོད་པའི་ཕྱིར་སྦྱིན་པ་ལྟུང་མེད་ཀྱི་གཟུགས་བརྙན་ནོ། ། སེམས་ཅན་དོན་བྱེད་ལ། ནད་པའི་རིམ་གྲོ་མ་བྱས་པ་ལྟུང་བ། དེ་བྱས་པ་ལྟུང་མེད། དེའི་གཡོག་ལས་དོན་ཆེ་བ་ཡོད་དེ། མ་བྱས་ན་ལྟུང་བའི་གཟུགས་བརྙན། རང་གི་ཐོས་བསམ་སོགས་གལ་ཆེན་བཞག ། ནད་གཡོག་ཡོད་བཞིན་རང་གིས་དེ་བྱས་ན་ལྟུང་མེད་ཀྱི་གཟུགས་བརྙན་ཏོ་ཞེས་གསལ་བར་བྲིས་གདའོ། ། དེས་ན་མགོ་དང་རྐང་ལག་སོགས་གཏོང་བ་ནི་གཙོ་ཆེར་ས་ཐོབ་ནས་བཞག་ལ།
དེའང་བསླབ་བཏུས་ལས། བྱང་ཆུབ་སེམས་དཔའ་ལུས་ལོངས་སྤྱོད་དགེ་བའི་རྩ་བ་གསུམ་གཏོང་སྲུང་དག་པ་སྤེལ་བ་བཞི་བཤད་པའི་སྐབས་ལས། ལས་དང་པོ་པ་ནི་སྲུང་བ་གཙོ་བོར་སྒྲུབ་པར་བྱ་ལ། མོས་པས་སྤྱོད་པ་ནི་དག་པ་གཙོ་བོར་སྒྲུབ་པའོ། ། ས་དང་པོ་ནས་བདུན་པའི་བར་ལ་གནས་པས་ནི་གཏོང་བ་གཙོ་བོར་སྒྲུབ་བོ། ། དག་པ་ས་གསུམ་ལ་གནས་པས་ནི་སྤེལ་བ་གཙོ་བོར་བསྒྲུབ་པར་བྱའོ། ། ཞེས་འཆད་ལ། དེ་ཡང་ལས་དང་པོ་པས་ལུས་བསྲུང་བ་ལ་དགོས་པ་ཅི་ཞེ་ན། བསླབ་བཏུས་ལས། དེ་བས་སེམས་ཅན་ལོངས་སྤྱོད་ཕྱིར། །
ལུས་ལ་སོགས་པ་བསྲུང་བར་བྱ། ། ཞེས་དཔེར་ན་སྨན་གྱི་ལྗོན་ཤིང་ཆེན་པོའི་མྱུ་གུ་མ་བསྲུང་ན། སེམས་ཅན་མང་པོ་ལ་ཕན་མི་ཐོགས་ཤིང༌། བསྲུངས་ན་སེམས་ཅན་མང་པོ་ལ་ཕན་ཐོགས་པ་ལྟར། ལས་དང་པོ་པའི་བྱང་ཆུབ་སེམས་དཔའ་ལུས་དང་ལོངས་སྤྱོད་ལ་སོགས་པ་རྣམས་མ་བསྲུངས་ཤིང་དུས་མིན་པར་སྤྱད་ན། སེམས་ཅན་དཔག་ཏུ་མེད་པ་ལ་ཕན་པ་རྒྱ་ཆེན་པོ་མི་འགྲུབ་ཅིང་བསྲུངས་ན་འགྲུབ་པར་འགྱུར་བས། དེའི་ཕྱིར་སེམས་ཅན་ལ་ཕན་པ་རྒྱ་ཆེན་པོ་བསྒྲུབ་པར་འདོད་པས། བདག་གི་ལུས་དང་ལོངས་སྤྱོད་ལ་སོགས་པ་དུས་མིན་པར་སྤྱོད་པ་དང༌། ཆུད་ཟོས་པར་འགྱུར་བ་ལས་བསྲུང་བར་བྱ་སྟེ། དེ་ཉིད་ལས།
དཔེར་ན་སྨན་ཤིང་ལྗོན་པ་བལྟ་སྡུག་པ། ། རྩ་བ་ལ་སོགས་སྤྱད་འོས་ས་བོན་ནི། ། བྱིན་ཡང་དུས་མིན་སྤྱད་ལས་བསྲུང་བྱ་བ། ། རྫོགས་པའི་སངས་རྒྱས་སྨན་ཤིང་དེ་བཞིན་ནོ། ། ཞེས་སོ། ། འོ་ན་བྱང་སེམས་སོ་སོ་སྐྱེ་བོ་ལུས་གཏོང་བ་ཙམ་གྱིས་བྱང་ཆེན་ལས་བསམ་པ་བཟློག་སྲིད་ན་དེ་གཞན་དོན་དུ་དམྱལ་མེ་ལའང་འཇུག་ནུས་པར་བཤད་གདའ་བ་ཅི་ཞེ་ན། དེ་ནི་བྱང་སེམས་དབང་རྣོན་གྱི་དབང་དུ་བྱས་པ་སྟེ། བྱང་སེམས་དེ་ལྟ་བུ་ལ་གཞན་དོན་དུ་རང་གི་ལུས་སེམས་ལ་ཚོར་བ་སྡུག་བསྔལ་མྱོང་བ་དེ་གཞན་དོན་དུ་གྱུར་པའི་དགའ་བདེས་ཐུགས་རྒྱུད་ལེགས་པར་སིམ་པས་ཟིལ་གྱིས་ནོན་ནས། སྡུག་བསྔལ་དེའི་རོ་ཆེར་མི་མྱོང་བས་བྱང་ཆུབ་ཀྱི་སེམས་རྒྱུད་ལ་སྐྱེས་པའི་དགའ་བདེའི་རོ་བདའ་བ་དེ་ཉིད་ཇི་ཆེར་ཉམས་སུ་མྱོང་བ་ཡིན་ནོ། ། བྱང་ཆུབ་ཀྱི་སེམས་རྒྱུད་ལ་སྐྱེས་པའི་ལུས་སེམས་ཀྱི་དགའ་བདེ་ནི།
འཁོར་འདས་ཀྱི་དགའ་བདེ་གང་གིས་ཀྱང་བསྒྲུན་དུ་ཡོད་པ་མིན་ཏེ། སངས་རྒྱས་ཀྱི་ཆོས་སྐུའི་ཡོན་ཏན་གཙང་རྟག་བདག་བདེ་བཞིའི་བདེ་བའི་ཉེར་ལེན་གྱི་རྒྱུའི་དགའ་བ་དང་བདེ་བ་ཡིན་པའི་ཕྱིར། འདི་ཉིད་ལ་གསང་སྔགས་ནས་དཔལ་རྡོ་རྗེ་སེམས་དཔའི་དགའ་བ་དང་བདེ་བ་དང༌། འདོད་ཆགས་ཆེན་པོ་དང་མགུ་བ་ཆེན་པོ་ཞེས་བྱ་ལ། དེ་ལའང་རྒྱུའི་ཐེག་པར་ནི་བརྟེན་པ་བྱང་ཆུབ་ཀྱི་སེམས་རྒྱུད་ལ་སྐྱེས་པའི་བདེ་དགའི་ཆ་ནས་དགའ་བ་དང་བདེ་བར་བཞག་ལ། འབྲས་བུའི་ཐེག་པར་ནི་བྱང་ཆུབ་ཀྱི་སེམས་དེ་སྐྱེ་བའི་རྟེན་ལྷན་ཅིག་སྐྱེས་པའི་རིགས་ལ་གནས་པའི་ཆོས་དབྱིངས་ཡེ་ཤེས་ཀྱི་ངོ་བོའི་ཁམས་དཀར་དམར་ཞུ་བའི་དགའ་བདེའི་ཆ་ནས་དགའ་བདེར་བཞག་སྟེ། དེ་ཡང་རྟེན་གྱི་སྟོབས་ཀྱི་དགའ་བདེའི་དབང་གིས། བརྟེན་པའི་དགའ་བདེ་གོང་འཕེལ་དུ་འགྱུར་བ་ནི་སྔགས་བླ་མེད་ཀྱི་རྡོ་རྗེའི་རྣལ་འབྱོར་སྒོམ་ནས་འབྱུང་བ་ལྟ་བུ་ནི་རྒྱུ་ལམ་བྱེད་པའི་རྣལ་འབྱོར་པ་ལས་འབྱུང་བ་མ་ཡིན་ཏེ། བརྟེན་པའི་དགའ་བདེ་ལས། རྟེན་གྱི་སྟོབས་ཀྱི་ཁྱད་པར་དུ་བྱས་པའི་དགའ་བདེ་ཡོད་པ་མ་ཡིན་པའི་ཕྱིར།
དེས་ན་རྟེན་བརྟེན་པའི་འབྲེལ་བ་མཆོག་གི་དགའ་བ་དང་བདེ་བ་ཆེན་པོ་འདི་ལ་བླ་ན་མེད་པའི་རྒྱུད་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བྱ་བ་ཡང་འདི་ཉིད་ལ་ངོས་འཛིན་པ་ཡིན་ཏེ། ཇི་སྐད་དུ། ལྷ་དང་མི་ཡི་བདེ་བ་ནི། ། བསྡུ་བྱས་རྡོ་རྗེ་འཛིན་པ་ཡི། ། བཅུ་དྲུག་ཆར་ཡང་མི་ཕོད་དོ། ། ཞེས་འབྱུང་སྟེ། དེ་ཡང་ཁ་ཅིག་གིས་འཁྲིག་པའི་རེག་ཚོར་གྱི་དགའ་བདེ་ཁོ་ན་ལ་ངོས་འཛིན་གིན་འདུག་པ་ནི་འཐད་པ་མིན་ཏེ། འཁྲིག་པའི་ཚོར་བདེ་ནི་མིའི་བདེ་བ་ལས་མ་འདས་པས། དེས་དེའི་བདེ་བ་ལ་ཆར་མི་ཕོད་པའི་ཕྱིར། དེ་ལྟ་ནའང་དེའི་བདེ་བ་དེ་རྒྱུད་ལ་བསྐྱེད་པའི་ཐབས་སུ་ནི་ལས་དང་ཡེ་ཤེས་དང་ཕྱག་རྒྱ་ཆེན་པོ་དང༌།
ཆོས་དང་དམ་ཚིག་གི་ཕྱག་རྒྱ་སོགས་མ་བསྟེན་པར་ཡོད་པ་ནི་མ་ཡིན་ནོ། ། འདིར་དགོངས་གཅིག་འགྲེལ་བྱེད་སྔ་རབས་པས་བདག་གཞན་བརྗེ་བའི་སྨོན་ལམ་ཡང་འདེབས་མི་རུང་སྟེ་མཐའ་བཙན་པས། རང་ཐོག་ན་དེའི་སྡུག་བསྔལ་བྱུང་ན་བྱང་ཆུབ་ཏུ་འགྲོ་བའི་ལམ་གྱི་གེགས་བྱེད་པའི་ཕྱིར། ཇི་སྐད་དུ། ཆོས་རྣམས་ཐམས་ཅད་རྐྱེན་བཞིན་དུ། ། འདུན་པའི་རྩེ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་སྨིན་པར་འགྱུར། ། ཞེས་ཟེར་བ་ནི། འཇིག་རྟེན་གསུམ་གྱི་མགོན་པོ་འབྲི་ཁུང་པའི་དགོངས་པར་འཆད་པ་ནི།
སེམས་ཅན་དམྱལ་བ་ཆེན་པོར་སྐྱེ་བའི་ལས་ཡིན་ཏེ། ཐེག་པ་ཆེན་པོའི་ཆོས་ཀྱི་གནད་བཅོས་པ་དེ་ལྟ་བུའི་ཆོས་ཚུལ་དེ་ནི་འཕགས་པས་གསུངས་སོ་ཞེས་སྐུར་པ་ཆེན་པོ་བཏབ་པའི་ཕྱིར་རོ། ། འོ་ན་སྐྱོབ་པ་དེའི་དགོངས་པ་དེ་ཇི་ལྟར་ཞེ་ན། སྨོན་ལམ་བཏབ་པ་ལས་འགྲུབ་པའི་སྨོན་ལམ་ཞིག་དང༌། མི་འགྲུབ་ཀྱང་འདེབས་དགོས་པའི་སྨོན་ལམ་ཞིག་དང་གཉིས་ཡོད་པ་ལས། དང་པོ་ལ་དགོངས་ཏེ། སྨོན་ལམ་མཐའ་བཙན་པ་ཡིན་ཏེ། བདག་གཞན་རྒྱུད་བསྡུས་ཀྱི་དགེ་བའི་རྩ་བ་བསྔོ་རྒྱུར་བྱས་པའི་སྨོན་ལམ་ཡིན་མིན་ཅི་ཡིན་ཀྱང༌། མཁའ་ཁྱབ་ཀྱི་སེམས་ཅན་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཐོབ་པར་གྱུར་ཅིག ། ཅེས་པ་ལྟ་བུའོ། །
གཉིས་པ་ནི་མི་འགྲུབ་ཀྱང༌། བྱང་སེམས་ཐབས་མཁས་ཀྱི་བློ་སྦྱོང་བའི་ཆེད་དུ། སེམས་ཅན་ཐམས་ཅད་ཀྱི་སྡུག་བསྔལ་བདག་ལ་སྨིན་པར་གྱུར་ཅིག ། ཅེས་མཛའ་བོའི་བུ་མོའི་སྨོན་ལམ་ལྟ་བུ་དང༌། སེམས་ཅན་མ་ལུས་ཤིང་ལུས་པ་མེད་པ་ཐམས་ཅད་སྔོན་ལ་སངས་རྒྱས་ནས་བདག་རྗེས་ལ་འཚང་རྒྱ་བའི་སྨོན་ལམ་རྫི་བོ་ལྟ་བུའི་སེམས་བསྐྱེད་པས་ཁྱད་པར་དུ་བྱས་པའི་སྨོན་ལམ་ལྟ་བུའོ། ། གནས་མིན་སྨོན་ཀྱང་མི་འགྲུབ་པ་ནི། དྲི་མེད་བྱིན་གྱིས་ཞུས་པའི་མདོར། བུ་མོས་སྨྲས་པ། ཆོས་རྣམས་ཀྱི་ཆོས་ཉིད་སྨོན་ལམ་གྱི་དབང་གིས་བསྒྱུར་མི་ནུས་སོ། ། གལ་ཏེ་ནུས་པར་གྱུར་ན་སེམས་ཅན་ཐམས་ཅད་མྱ་ངན་ལས་འདའོ། །
ཞེས་དེ་བཞིན་གཤེགས་པ་རེ་རེའི་དགོངས་པ་དེ་སྨོན་ལམ་གྱི་དབང་གིས་ཇི་ལྟར་མི་འགྲུབ། རྣམ་གྲངས་འདིས་ན་ཆོས་རྣམས་ཀྱི་ཆོས་ཉིད་ནི་སྨོན་ལམ་གྱི་དབང་གིས་བསྒྱུར་བར་མི་ནུས་པར་རིག་པར་བྱའོ། ། ཞེས་གསུངས་སོ། ། འོ་ན་བདག་གཞན་བརྗེ་བའི་སྨོན་ལམ་ལས་དང་པོ་པས་གདབ་རུང་ན། ལག་ལེན་ནམ་བྱར་རུང་བ་ནི་མི་སྐྱེ་བའི་ཆོས་ལ་བཟོད་པ་ཐོབ་ཙམ་ནས་ཡིན་ཏེ། བཟོད་པ་མ་ཐོབ་པས་མི་རུང་བ་ཡང་མིན་པས་བརྟན་པ་ཐོབ་པ་ཞིག་ནི་ངེས་པར་བཟུང་བས། ཇི་སྐད་དུ། དམ་པའི་ཆོས་ནི་སྤྱོད་པའི་ལུས། ། ཕྲན་ཚེགས་ཆེད་དུ་བཏང་མི་བྱ། ། དེ་ལྟར་བྱས་ན་སེམས་ཅན་གྱི། །
བསམ་པ་མྱུར་དུ་རྫོགས་མི་འགྱུར། ། སྙིང་རྗེའི་བསམ་པ་མ་དག་པར། ། ལུས་འདི་བཏང་བར་མི་བྱ་སྟེ། ། ཅི་ནས་འདི་དང་གཞན་དག་ཏུ། ། དོན་ཆེན་འགྲུབ་པའི་རྒྱུར་གཏོང་ངོ༌། ། ཞེས་འབྱུང་བས་དོན་ཆེན་འགྲུབ་པའི་ཆེད་དུ་བློ་ཇི་ལྟར་སྦྱངས་ནས་གཏོང་ཞེ་ན། ཇི་སྐད་དུ། ཚོད་མ་ལ་སོགས་སྦྱིན་པ་ལ། ། འདྲེན་པས་ཐོག་མར་སྦྱོར་པར་མཛད། ། དེ་གོམས་གྱུར་པས་ཕྱི་ནས་ནི། །
རིམ་གྱིས་རང་གི་ཤ་ཡང་གཏོང༌། ། གང་ཚེ་རང་གི་ལུས་ལ་ནི། ། ཚོད་སོགས་ལྟ་བུའི་བློ་སྐྱེས་ན། ། དེ་ཚེ་ཤ་ལ་སོགས་གཏོང་བ། ། དེ་ཚེ་དཀའ་བ་ཅི་ཞིག་ཡོད། ། ཅེས་འབྱུང་བས། ཁྱད་པར་བསམ་པ་དག་པ་ནི་ལུས་གཏོང་བ་ལ་དཀའ་ཚེགས་ཅི་ཡང་ཡོད་པ་མིན་ཏེ། ཇི་སྐད་དུ། ལུས་བཅད་སྟེར་ཞིང་བདག་གི་སྡུག་བསྔལ་གྱིས། ། གཞན་དག་རྣམས་ཀྱི་དམྱལ་བ་ལ་སོགས་པའི། །
སྡུག་བསྔལ་རང་རིག་ཉིད་དུ་མཐོང་ནས་ནི། ། དེ་བཅད་བྱ་ཕྱིར་མྱུར་དུ་བརྩོན་འགྲུས་རྩོམ། ། ཞེས་སོ། ། ལས་དང་པོ་པའི་རབ་བྱུང་ལོངས་སྤྱོད་ཡོངས་སུ་མི་འཛིན་པས་ཆོས་ཀྱི་སྦྱིན་པའི་ཡན་ལག་ཏུ་ཉེ་བར་མཁོ་བའི་སྣག་སྨྱུག་ཤོག་བུ་ལྟ་བུ་ལས་ལྷག་པའི་འབྲུ་དབྱིག་སོགས་ཀྱང་སྦྱིན་པར་མ་གསུངས་སོ། །
སྤྱིར་ལུས་གཏོང་བ་ལ་ལུས་རིལ་པོ་བྲན་གཡོག་ལྟ་བུར་གཏོང་བ་ན། ཆོས་བཞི་དང་ལྡན་དགོས་ཏེ་བསམ་པ་བྱམས་སྙིང་རྗེས་བསླང་བ་དང༌། གང་ལ་བཏང་བའི་སེམས་ཅན་དེ་ལ་ཕན་པ་དང་བདེ་བར་འགྱུར་བ་དང༌། བཏང་བ་ལ་གཞན་མ་དད་པ་མེད་པ་དང༌། བཏང་བ་དེས་རང་གཞན་གྱི་དགེ་བ་རྒྱ་ཆེན་པོའི་བར་ཆད་དུ་མི་འགྱུར་བའོ། ། ལུས་ཀྱི་ཆ་ཤས་ནས་གཏོང་བ་ན།
ཆོས་བདུན་དང་ལྡན་དགོས་ཏེ། སྔ་མ་བཞི་དང༌། སྙིང་རྗེ་དག་པ་དང༌། བདེ་བར་འགྲོ་བའི་ཏིང་ངེ་འཛིན་ཐོབ་པ་དང༌། བདེན་པ་བརྗོད་པ་འགྲུབ་པའོ་ཞེས་འཆད་ལ། ལོངས་སྤྱོད་གཏོང་བ་ན་སེམས་ཅན་མིན་པའི་ལོངས་སྤྱོད་གཏོང་ན་ཆོས་བཞི་དང་ལྡན་དགོས་ཏེ། ལུས་རིལ་པོ་གཏོང་བ་ལ་སྔར་བཤད་པ་བཞིན་ནོ། ། སེམས་ཅན་གྱི་ལོངས་སྤྱོད་བཏང་ན་ཆོས་ལྔ་དང་ལྡན་དགོས་ཏེ། སྔ་མ་བཞི་དང་གང་བཏང་བའི་སེམས་ཅན་དེ་ལ་མི་གནོད་པ་སྟེ། དེ་ཡང་བྱང་ཆུབ་སེམས་དཔའི་ས་ལས།
བྱང་ཆུབ་སེམས་དཔས་རང་གི་བུ་དང་ཆུང་མ་ལ་སོགས་པ་གང་སྦྱིན་པའི་སེམས་ཅན་དེ་ཡིད་མི་དགའ་བཞིན་དུ་གཞན་ལ་སྦྱིན་དུ་མི་རུང་བཞིན། དགའ་ཡང་སེམས་ཅན་དེ་ལ་གནོད་པར་གྱུར་ན་སེམས་ཅན་སྦྱིན་དུ་མི་རུང་བར་བཤད་དོ། ། འོ་ན་ཐམས་ཅད་སྒྲོལ་གྱིས་བུ་དང་བུ་མོ་སྡུག་བསྔལ་བའི་གནས་སུ་བྲམ་ཟེ་ལ་སྦྱིན་པ་དང་འགལ་ལོ་ཞེ་ན། ཐེག་བསྡུས་ལས། སྤྲུལ་པའི་སྐྱེས་རབས་སྣ་ཚོགས་བསྟན་པས། སེམས་ཅན་གཞན་ལ་གནོད་པ་བྱ་བས། དེ་ལས་གཞན་པའི་སེམས་ཅན་ལ་ཕན་འདོགས་པ་ཀུན་ཏུ་སྟོན། ཞེས་གསུངས་ཤིང༌། ཐེག་པ་ཆེན་པོའི་བཤད་སྦྱར་ལས། ཐམས་ཅད་སྒྲོལ་ལ་སོགས་པའི་སྐྱེས་པའི་རབས་ལས།
བྲམ་ཟེ་ལ་བུ་གཉིས་པ་ལ་སོགས་པ་སྤྲུལ་ཏེ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ནི་སེམས་ཅན་གཞན་ལ་གནོད་པས། སེམས་ཅན་གཞན་ལ་ཕན་འདོགས་པ་མི་མཛད་པའི་ཕྱིར། གལ་ཏེ་དེ་ལྟར་ན་སྤྲུལ་པའི་སྦྱིན་པ་ལ་སོགས་ཕ་རོལ་ཏུ་ཕྱིན་པ་རྣམས་ཇི་ལྟར་རྫོགས་པར་འགྱུར་ཞེ་ན། ལེན་པ་པོ་ལ་སྤྲུལ་པ་དང་མ་སྤྲུལ་པ་ཕན་བཏགས་པར་མཚུངས་པའི་ཕྱིར། ཞེས་འབྱུང་ངོ༌། ། གཞུང་དུ་ཇོ་བོའི་སྙན་རྒྱུད་ཤ་རིའི་བུ་ས་དྲུག་པ་ནས་ཕྱིར་ལོག་ཟེར་བ་ནི། སྐྱོབ་པའི་དགོངས་པར་ལྟ་ག་ལ་འཚལ་ཏེ། བྱང་སེམས་དབང་རྣོན་ཐེག་དམན་དུ་སྦྱོར་ལམ་ནས་མི་ལྡོག་དབང་བརྟུལ་ས་ཐོབ་ནས་མི་ལྡོག་པར་གསུང་རབ་ནས་བཤད་འབྱུང་པའི་ཕྱིར།
ཞར་ལ་འདི་ཤེས་པར་བྱ་དགོས་ཏེ། སྔགས་རྙིང་མ་བས། དཔེ་དཀར་དང་མ་མོ་སོགས་བྱང་སེམས་ས་བརྒྱད་པ་བ་སོ་སོ་སྐྱེ་བོའི་ལྷ་དང་འདྲེར་ལྟུང་བར་འདོད་པ་ལ་རྒྱ་བོད་ཀྱི་མཁས་གྲུབ་གྲགས་ལྡན་དག་གིས། ལུགས་འདི་སངས་རྒྱས་ཀྱི་དགོངས་པ་མིན་པར་འཆད་ཀྱང༌། དཔལ་དབྱངས་ཅན་དགའ་བར་མིང་པའི་བོ་དོང་པས། རྙིང་མའི་ལུགས་འདི་འདྲ་བ་མི་སྲིད་པ་ནི་མ་ཡིན་ཏེ། རྒྱུའི་ཐེག་པ་ནས་བཤད་པའི་ས་བཅུ་གཅིག་དེས། ཚོགས་ལམ་ལ་བཞི་གསུམ་བཅུ་གཉིས་ཡོད་པའི་བཅུ་གཅིག་བར་བགྲོད་ལ། བཅུ་གཉིས་པ་དེ་ནས་ངེས་པར་སྔགས་ལམ་ལ་འཇུག་པས། དེའི་ཚེ་ན་རྒྱུའི་ཐེག་པར་བགྲོད་ཚོད་ཀྱི་ས་བརྒྱད་པ་བ་ཡང་ཡིན།
འབྲས་བུའི་ཐེག་པ་ལ་ལྟོས་ན་ཚོགས་ལམ་གསུམ་པ་སྐོར་གསུམ་པའི་བར་པ་ལ་གནས་པ། དོན་ལ་སོ་སྐྱེ་ཡིན་པའི་ལམ་ཞུགས་ཤིག་ལམ་ལས་ཉམས་པ་ཡོད་པས། དཔེ་དཀར་ཡང་དེ་འདྲ་བ་ཞིག་ཡིན་བྱས་ན་མི་འགལ་ལོ་ཞེས། ཁོ་བའི་རྗེས་འཇུག་དག་ཟེར་གྱིན་སྣང་ངོ༌། ། ཡང་རང་སངས་རྒྱས་མང་པོ་ཐེག་ཆེན་ལ་ཞུགས་ནས་འགའ་ཞིག་འདི་ལ་བརྒྱད་པ་ཐོབ་ནས་ཕྱིར་ལྡོག་པར་གསུངས་པ་འདི་ལ། བོད་ཁ་ཅིག ། རང་སངས་རྒྱས་ཐེག་ཆེན་ལ་ཞུགས་ནས་མ་དག་པ་སྟེ། ས་བརྒྱད་པ་ཕྱིན་གྱི་དཀའ་སྤྱད་ལ་ཡིད་སྐྲག་ནས་བློ་ཕྱིར་ལྡོག་པ་ཡིན་གྱི། ས་བརྒྱད་པ་ཐོབ་ནས་སའི་གོ་འཕང་ལས་ཉམས་པ་ནི་མ་ཡིན་ནོ་ཞེས་ཟེར་རོ། ། དེ་ལ་ཁོ་བོའི་བླ་མ་ཕ་རས་པ་ཆེན་པོའི་ཞལ་ནས་དེ་ལྟར་གསུངས་པ་ནི།
རང་རྒྱལ་ཐེག་ཆེན་དུ་འཇུག་པ་དམན་པའི་ས་བརྒྱད་པ་རང་རྒྱལ་གྱི་ས་ཉིད་ལས་ཕྱིར་ལྡོག་སྟེ། ཐེག་ཆེན་གྱི་ཚོགས་ལམ་ནས་འཇུག་པ་ཡིན་ལ། རང་རྒྱལ་གྱི་ས་ལས་ཕྱིར་ལྡོག་པའང་སྤངས་རྟོགས་ལས་ཕྱིར་བཟློག་པ་མིན་གྱི། རང་དོན་ཡིད་བྱེད་ཀྱི་བསམ་པ་ལས་ལོག་པའི་ཆ་ནས་ས་བརྒྱད་པ་ལས་ལོག་པར་བཏགས་པའོ་ཞེས་གསུངས་པ་ནི་ནོར་བ་ཐམས་ཅད་དང་བྲལ་བའོ།། །། ༈ རྡོ་རྗེའི་གསུང༌། བྱང་ཆུབ་སེམས་དཔའ་ལ་གནོད་པ་བྱས་པའི་གནོད་པའི་ལས་ཀྱི་ཆ་ནས། གནོད་བསྐྱལ་བ་པོ་ལ་བདེ་བ་འབྱུང་མི་སྲིད་ཅེས་པ་ཡིན་ལ། ཕྱོགས་སྔ་ནི། བྱང་སེམས་ལ་གནོད་པ་བྱས་པས་འབྲས་བུ་བདེ་བ་བསྐྱེད་དེ། བྱང་སེམས་ལ་བཟང་ངན་ལུང་མ་བསྟན་གྱི་ལས་འབྲེལ་ཐོགས་ཚད་འབགས་འཚེངས་ཡིན་པའི་ཕྱིར།
ཞེས་ཟེར་ལ། ཞལ་སྔ་ནས། དེ་ག་ལ་འཐད་དེ། སློབ་དཔོན་ཟླ་བས། གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས། ། སྦྱིན་དང་ཁྲིམས་གྱུར་དགེ་བ་བསྐལ་པ་བརྒྱར། ། བསགས་པ་སྐད་ཅིག་གཅིག་གིས་འཇོམས། ། ཞེས་འབྱུང་བས། དགེ་བའི་འབྲས་བུ་བྱང་སེམས་ལ་ཁྲོས་པས་འཇོམས་པར་གསུངས་པའི་ཕྱིར། འཇོམས་ཚུལ་ཡང་ལས་མི་དགེ་བ་ཆེན་པོས།
ལས་དགེ་བ་ཆུང་ངུ་འཇོམས་ནུས་པ་དེ་ལྟ་ཡིན་ཡང༌། མི་དགེ་བ་ཆེན་པོས་དགེ་བ་ཆེན་པོ་འཇོམས་མི་ནུས་པས། འཇོམས་པར་གསུངས་པ་ནི། མི་དགེ་བའི་ལས་དེས་དགེ་བའི་ལས་འབྲས་རྒྱང་སྲིང་བ་ཙམ་དུ་བྱེད་པ་ལ་དགོངས་ཀྱི། མ་འོངས་པ་ན་རྐྱེན་དང་འཕྲད་ན་འབྲས་བུ་མི་འབྱིན་པ་ནི་མིན་ནོ། ། དེ་ལྟ་ན་འཇིག་རྟེན་པའི་དགེ་བས་སྤང་བྱ་མི་དགེ་བའི་ས་བོན་སྤོང་མི་ནུས་པ་ཡང་མ་ཡིན་ནོ། ། ཁྱད་པར་བྱང་སེམས་ལ་གནོད་པ་བསྐྱལ་ནས་ངན་སོང་ལ་སོགས་པར་འགྲོ་བ་ནི། སྤྱོད་འཇུག་ལས། གལ་ཏེ་དེ་འདྲའི་རྒྱལ་སྲས་སྦྱིན་བདག་ལ། ། ངན་སེམས་ཅུང་ཟད་བསྐྱེད་པར་བྱེད་ནའང་དེས། །
ངན་སེམས་བསྐྱེད་པའི་གྲངས་བཞིན་བསྐལ་པར་ནི། ། དམྱལ་བར་གནས་པར་འགྱུར་ཞེས་ཐུབ་པས་གསུངས། ། ཞེས་འབྱུང་བ་ཡིན་ཞེས་བཀའ་སྩལ་ཏོ། ། ཁ་ཅིག་བྱང་སེམས་ལ་ཁྲོས་པས་དགེ་རྩ་སྟོབས་ཆེན་པ་ཡིན་ཡང་འཇོམས་པ་ཡོད་དེ། ཆོས་སྤོང་བའི་ལས་འབྲས་མྱོང་དགོས་ཀྱང་གཉེན་པོ་སྟོབས་བཞིའི་སྒོ་ནས་བཤགས་པའི་ནུས་པས། དེའི་ལས་འབྲས་སྦྱོང་ནུས་པ་འདིར་མཚུངས་པའི་ཕྱིར་ཞེས་ཟེར་རོ། ། འདིར་འདི་ཤེས་དགོས་ཏེ། ལོག་ལྟ་དང་ངན་འགྲོའི་རྒྱུར་གྱུར་པའི་མི་དགེ་བའི་ས་བོན་མ་སྤངས་ཀྱང༌། རྐྱེན་དང་འཕྲད་ན་ལོག་ལྟ་སོགས་ངན་འགྲོའི་རྒྱུས་ངན་འགྲོར་མི་སྐྱེ་བ་ཡོད་དེ། སྦྱོར་ལམ་རྩེ་མོ་དང་བཟོད་པ་ཐོབ་པ་ལྟ་བུའོ། །
འོ་ན་གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་འབྱུང་གནས་དེ་ལ་སྐྱབས་སུ་མཆི། ། ཞེས་བྱང་ཆུབ་སེམས་དཔའ་ལ་གནོད་པ་བྱས་པས་འབྲས་བུ་ཡིད་འོང་འབྱིན་པར་བཤད་པ་དང་འགལ་ཞེ་ན། འདིའི་འགལ་སྤོང་དུ། སྔ་རབས་པ་ཁ་ཅིག་བྱང་ཆུབ་སེམས་དཔའ་ལ་ངན་སེམས་སྐྱེས་གྲངས་ཀྱི་དམྱལ་བར་འགྲོ་བར་བཤད་པ་ནི། སེམས་དཔའ་ལ་མི་གནོད་ཀྱང༌། གནོད་སེམས་སྐྱེས་པས་ངན་འགྲོར་འགྲོ་ལ། འདི་ནི་བྱང་ཆུབ་སེམས་དཔའ་ལ་གནོད་པར་སོང་ཡང༌། གནོད་སེམས་མེད་པའི་དབང་དུ་བྱས་ཏེ་ཕན་སེམས་ཀྱི་ཟས་བྱིན་པས་ཤི་བ་ལྟ་བུའོ་ཟེར། ཁ་ཅིག་ན་རེ།
སྔ་མ་ནི་སེམས་དཔས་གནོད་སྐྱེལ་བ་པོ་ལ་འདི་ལས་འདི་སྤྱད་པས་དུ་ཁ་མྱོང་བར་མ་གྱུར་ཅིག་ཅེས་སྨོན་ལམ་མ་བཏབ་པས་ངན་སོང་དུ་སོང་བ་ཡིན་ལ། འདི་ནི་སྨོན་ལམ་བཏབ་པས་དེར་མ་སོང་བའི་དབང་དུ་བྱས་སོ། ། ཞེས་ཟེར་བ་ལ། ཁ་ཅིག་དེ་མི་རིགས་ཏེ། སེམས་དཔས་སྨོན་ལམ་བཏབ་མ་བཏབ་ཀྱི་སེམས་ཅན་ལ་སྡུག་བསྔལ་འབྱུང་མི་འབྱུང་གི་རྗེས་སུ་འགྲོ་ལྡོག་བྱེད་ན། སེམས་དཔས་སེམས་ཅན་སྡུག་བསྔལ་ཅན་ལ་སྡུག་བསྔལ་མི་འབྱུང་བའི་སྨོན་ལམ་འདེབས་སམ་མི་འདེབས། མི་འདེབས་ན་གཞན་གྱི་སྡུག་བསྔལ་བསལ་ནུས་བཞིན་དུ་མ་བསལ་བས་སེམས་དཔར་མི་འགྱུར། འདེབས་ན་སེམས་ཅན་ཐམས་ཅད་སྡུག་བསྔལ་མི་འབྱུང་བར་འགྱུར། དེ་འདོད་ན་སེམས་ཅན་ལ་བདེ་སྡུག་འབྱུང་བ་སེམས་ཅན་གྱིས་ལས་སྤྱད་པ་ལས་སངས་རྒྱས་བྱང་སེམས་ཀྱི་ཕྲིན་ལས་གཙོ་བར་ཐལ། འདོད་པ་དེའི་ཕྱིར།
འདོད་ན། མདོ་ལས། གཟུངས་བརྗོད་པ་ལ་སོགས་ཀྱིས་ཚེ་འདི་དང་ཕྱི་མའི་སྡུག་བསྔལ་ཞི་བ་ལ་སོགས་དུ་མ་ཞིག་བརྗོད་ནས། ལས་ཀྱི་རྣམ་སྨིན་དམིགས་ཀྱིས་བསལ་བས་གནོད་དོ་ཞེས་ཟེར་རོ། ། འོ་ན་ཅི་ལྟར་རིགས་སྙམ་ན། སྡིག་པ་ལ་བྱང་ཆུབ་ཀྱི་སེམས་དང་སེམས་དཔའ་ལ་གནོད་སེམས་དང༌། གནོད་བསྐྱལ་བ་ལས་སྡིག་ཆེ་བ་མེད་པའི་ཆ་ནས་དངོས་ཀྱི་འབྲས་བུ་དམྱལ་བར་སྐྱེ་བ་ལ་དགོངས་ནས་སྔར་གྱི་དེ་གསུངས་ལ། དགེ་བ་ལ་བྱང་ཆུབ་ཀྱི་སེམས་དང་སེམས་དཔའ་ལ་འབྲེལ་པར་གྱུར་པའི་དགེ་བ་ལས་ཆེ་བ་མེད་པས། སེམས་དཔའ་དང་འབྲེལ་བའི་ལས་ཀྱི་ཆ་ནས་བརྒྱུད་དེ་གདུལ་བྱར་གྱུར་ནས་མ་འོངས་པའམ། དང་པོར་གནོད་བསྐྱལ་ཡང་རྐྱེན་དེས་ད་ལྟ་ཉིད་དུའང་རིགས་སད་ནས་སེམས་བསྐྱེད་པ་སོགས་ཀྱི་ཕན་བདེར་འབྲེལ་བ་ལ་དགོངས་ནས།
གསུང་ཕྱི་མ་དེ་གསུངས་པས་འགལ་བ་མ་ཡིན་ཏེ། ཇི་སྐད་དུ། མི་བླུན་པོ་དེ་དག་ཆོས་འདུལ་བ་དེ་ཉིད་ཀྱིས་ངེས་པར་འབྱུང་བར་འགྱུར་རོ། ། ཞེས་སོགས་གསུངས་པའི་ཕྱིར། དཔེར་ན་བྱང་སེམས་རྒྱལ་བ་བློ་གྲོས་ཀྱིས་བྱང་སེམས་རབ་ཏུ་དབང་པོ་ལ་ངན་སེམས་སྐྱེས་པ་དང༌། རྒྱལ་པོ་དཔའ་བས་བྱིན་གྱིས་མེ་ཏོག་ཟླ་མཛེས་བཀྲོངས་པས་དངོས་ཀྱི་འབྲས་བུ་ངན་སོང་དུ་ཡུན་རིང་པོར་དུ་ཁ་མྱོང་ཡང༌། ཕྱིས་བྱང་སེམས་དེ་དག་གི་གདུལ་བྱར་གྱུར་ཏེ། འཇམ་དཔལ་དང༌། ཤཱཀ་ཐུབ་ཏུ་གྱུར་པ་ལྟ་བུའོ། ། འདི་འདྲ་ལ་དགོངས་ནས་ཞང་བཀའ་རྒྱ་ལས།
ཁོ་བོ་ལ་དད་ན་གསོལ་བ་ཐོབ། མ་དད་ན་ལོག་ལྟ་སྒོམས། བཏང་སྙོམས་ཀྱི་ཡུལ་དུ་མ་བཞོག་ཅིག་བྱ་བ་དང༌། གྲུབ་ཆེན་རིན་པོ་ཆེ་ཀརྨ་པཀྴིས། ཁོ་བོ་ལ་བཟང་འབྲེལ་ངན་འབྲེལ་ལུང་མ་བསྟན་གྱི་འབྲེལ་ཐོགས་ཚད་ཁོ་བོ་རང་གིས་འདྲེན་པས་འབྲེལ་པ་ཞོག ། ཁོ་བོ་དང་ཐུགས་རྗེ་ཆེན་པོ་ཐ་དད་མིན་པའི་ཕྱིར་ཐུགས་རྗེ་ཆེན་པོར་སྒོམས། མ་ཎི་བཟློས། སྐུ་བཞི་ངོ་སྤྲོད་ཀྱི་གནད་ལ་མཉམ་པར་ཞོག ། ཅེས་གསུངས་སོ།། །། ༈ རྡོ་རྗེའི་གསུང༌།
དགེ་མི་དགེའི་འབྲས་བུ་ངེས་པར་སོ་སོར་སྨིན་བྱ་བའི་ཕྱོགས་སྔར། དགོངས་གཅིག་པ་སྔ་མས། ལས་ཀྱི་འཕེན་རྫོགས་མུ་བཞིར་བཤད་པ་དེ་བཞག་འདུག་པ་ནི། ནོར་བ་བླ་ན་མེད་པ་ཡིན་པས་མ་སྨོས་ལ། འདིའི་ཕྱོགས་སྔ་ནི་མི་དགེ་བ་ལས་འབྲས་བུ་བདེ་བ་འབྱུང་སྟེ། ལྟ་བར་ དོན་ལ་སྤྱོད་པ་ར་རོག་ཕད་རོག་ལ་སོང་ ར་རོག་ཕད་རོག་ཡིན་པའི་ཕྱིར་དང༌། ཀུན་བཟང་ཀློང་ཡངས་ཀྱི་རྒྱས་མ་སྨིན་པའི་དགེ་བ་ཐམས་ཅད་དམྱལ་བར་སྐྱེ་བའི་རྒྱུ་ཡིན་ཏེ། རིག་པ་ཁྱི་ཆུང་གི་དབྱིངས་བརྡལ་བ་ཆེན་པོའི་ཐིག་ལེ་ངོ་མ་ཤེས་པར་བྱས་པའི་ལས་ཡིན་པའི་ཕྱིར། ཞེས་རྫོགས་ཆེན་པ་སྔ་རབས་པ་ཁ་ཅིག་ཟེར། ཞལ་སྔ་ནས་འདི་ལྟ་བུ་ནི་སངས་རྒྱས་བཅོམ་ལྡན་འདས་ཀྱི་ཐེག་པ་གསུམ་དང༌།
མདོ་སྔགས་གང་གིའང་དགོངས་པ་མིན་ཏེ། དེ་ལྟར་སྨྲ་བ་ནི་མུ་སྟེགས་པའི་གཞུང་ཉིད་གསལ་བས། ཐར་པ་འདོད་པ་རྣམས་གཡང་ས་ལྟར་བལྟ་བར་བྱའོ་ཞེས་བཀའ་སྩལ་ཏོ། ། འདིར་ཞར་ལ་འདི་ཤེས་པར་བྱ་སྟེ། དགེ་མི་དགེའི་ལས་འབྲས་སོ་སོར་ངེས་པ་དེ་ལྟ་ན་འདྲེས་པའི་ལས་དེའི་འབྲས་བུ་ཇི་ལྟར་འགྱུར་ཞེ་ན། འདྲེས་པའི་ལས་ཞེས་བཤད་པའི་ལས་དེ་ནི་དགེ་སྡིག་གི་ལས་འདྲེས་ནས་རང་ངོ་གཅིག་ཏུ་གྱུར་ཏེ། འབྲས་བུ་བདེ་བའམ་སྡུག་བསྔལ་གང་རུང་རེ་བསྐྱེད་པ་དང༌། ཡང་ན་ལས་དེས་འབྲས་བུ་བདེ་སྡུག་སོ་སོར་བསྐྱེད་པའང་མ་ཡིན་ལ། འོ་ན་ཇི་ལྟར་ཡིན་ཞེ་ན། ལས་ལམ་ཅིག་གི་སྦྱོར་དངོས་ཀྱི་ནང་ན།
རྣམ་སྨིན་དཀར་ནག་གཉིས་འབྱིན་ནུས་ཀྱི་ལས་ཞིག་ལ་འཆད་པ་ཡིན་ཏེ། དེའང་མངོན་པ་གོང་མར། རྒྱུ་དུས་ཀྱི་ཀུན་སློང་གནག་ལ། དེའི་དུས་ཀྱི་ཀུན་སློང་དཀར་པོ་ཞིག་ཡོད་པ་དེ་རང་ངོ་དཀར་པོ་ཡིན་ཡང༌། རང་གི་རྒྱུའི་ཀུན་སློང་དེ་རྣམ་སྨིན་ནག་པོ་འབྱིན་བྱེད་ཡིན་ལ། དེའི་དུས་ཀྱི་ཀུན་སློང་དཀར་པོའི་ཆ་ནས་རྣམ་སྨིན་དཀར་པོ་འབྱིན་པ་ཞིག་ཀྱང་མེད་པ་མིན་ཏེ། དཔེར་ན་རྒྱུའི་ཀུན་སློང་ཞེ་སྡང་གིས་བསླངས་ཏེ་བསད་པའི་ཆེད་དུ་ནོར་མང་པོ་སྦྱིན་གཏོང་གི་ཚེ་ན་ལས་ལམ་ཚར་ཅིག་ཡིན་ཡང༌། རྒྱུའི་ཀུན་སློང་ཞེ་སྡང་དེ་ནི་རྣམ་སྨིན་ནག་པོ་འཕེན་བྱེད་དང༌། དུས་ཀྱི་ཀུན་སློང་མ་ཆགས་པའི་དགེ་བ་དེས་རྣམ་སྨིན་ནག་པོ་དོན་ལ་བསྐྱེད་མི་སྲིད་ཅིང༌། མ་ཆགས་པ་དགེ་བའི་ཆ་ནས་རྣམ་སྨིན་དཀར་པོ་ཞིག་ཀྱང་འབྱུང་མོད་ཀྱི།
ལས་ལམ་ཚར་ཅིག་པོ་དེའི་དབང་དུ་ནི་ནག་པོ་དེ་འགྲུབ་བྱེད་ཀྱི་རྒྱུར་འགྱུར་ཏེ། སྔར་ཞེ་སྡང་གིས་བྱས་པའི་ལས་དེ་ཚར་ཕྱིན་བྱེད་དུ་བྱས་པའི་ཕྱིར། དེས་ན་རྒྱུའི་ཀུན་སློང་དཀར་ལ་དུས་ཀྱི་ཀུན་སློང་གནག་པའི་ལས་དང་དེའི་འབྲས་བུ་ལའང་དེ་ལྟར་རིགས་འདྲེ་བས་འདྲེས་མའི་ལས་དང་འབྲས་བུ་ལ་དེ་ལྟར་ཤེས་པར་བྱའོ། ། ཡང་འདྲེས་མའི་ལས་ཀྱི་འཆད་ཚུལ་ལ། མངོན་པ་འོག་མར། འདྲེས་མའི་ལས་ནི་སྤེལ་མའི་དོན་ཏེ། དཔེར་ན་སོ་ཐར་སྡོམ་ལྡན་ཞིག་གི་རྒྱུད་ལ་ཞེ་སྡང་དྲག་པོ་སྐྱེས་པའི་ཚེ་ན། ཞེ་སྡང་དེ་དང་ཞེ་སྡང་མེད་པའི་དགེ་བས་ཀུན་ནས་བསླངས་པའི་སྡོམ་གཟུགས་ཅན་དུ་གྱུར་པ་གཉིས་ཅིག་ཆར་བྱུང་བ་དེའི་ཚེ་ན། ཕན་ཚུན་རྣམ་སྨིན་འབྱིན་པའི་ནུས་པ་འཇོམས་པར་མི་ནུས་པ་དེ་ལ་ནི། རྒྱུད་ཀྱི་སྒོ་ནས་འདྲེས་མའི་ལས་ཞེས་བརྗོད་ལ།
གཉིས་པ་དེའི་རྣམ་སྨིན་ཡང་ཐོག་མར་མཐོ་རིས་སུ་སྨིན་ནས། རྗེས་ངན་སོང་དུ་སྡོམ་པ་བསྲུང་བའི་ལས་འབྲས་བདེ་བའི་དཔལ་སྤྱོད་པའང་འབྱུང་བས་རྣམ་སྨིན་འདྲེས་མར་མྱོང་བས་འདྲེས་མའི་ལས་དང་ལས་འབྲས་ནི་དེ་ལྟར་རོ། ། སྤྱིར་དགེ་བ་དང་མི་དགེ་བའི་ལས་གཉིས་དགེ་ལས་སྟོབས་ཆེ་སྟེ། དགེ་བའི་ལས་ཀྱིས་མི་དགེ་བའི་ལས་རྒྱུ་འབྲས་ཀྱི་ནུས་པ་འཇོམས་པའི་གཉེན་པོ་བྱེད་པའི་ཕྱིར། དགེ་བ་དང་མི་དགེ་བའི་འབྲས་བུ་གཉིས་ཀྱང་དགེ་འབྲས་སྟོབས་ཆེ་བ་ནི། འཁོར་བ་ན་སྲིད་རྩེའི་སྙོམས་འཇུག་ལས་ལྷག་པའི་དགེ་བ་མེད་པས་དེའི་འབྲས་བུ་སྲིད་རྩེ་བ་བསྐལ་པ་བརྒྱད་ཁྲི་ཐུབ་ཅིང༌། འཁོར་བ་ན་མཚམས་མེད་ལས་ཆེ་བའི་མི་དགེ་བ་མེད་པས་དེའི་འབྲས་བུ་མནར་མེད་དུ་བར་བསྐལ་གཅིག་ལས་མི་སྐྱེ་བ་ལྟ་བུའོ། ། དེ་ལྟ་ནའང་འདོད་ཁམས་ཀྱི་དགེ་མི་དགེ་གཉིས་ནི་མི་དགེ་བ་སྟོབས་ཆེ་སྟེ། འདོད་ཁམས་ཀྱི་མི་དགེ་བའི་འབྲས་བུ་བར་བསྐལ་ཅིག་ཏུ་མནར་མེད་དུ་སྐྱེ་ལ། འདོད་པའི་དགེ་བ་མཆོག་གིས།
གཞན་འཕྲུལ་དབང་བྱེད་རང་ལོ་ཁྲི་དྲུག་སྟོང་ལས་གནས་སུ་མེད་དོ། ། སྤྱིར་འཁོར་བ་དང་མྱ་ངན་ལས་འདས་པ་ཆེན་པོ་ཐོབ་བྱེད་ཀྱི་ལས་གཉིས་ཀྱང༌། མྱང་འདས་ཆེན་པོ་ཐོབ་བྱེད་ཀྱི་ལས་སྟོབས་ཆེ་སྟེ། མྱང་འདས་ཆེན་པོ་ཐོབ་བྱེད་ཀྱི་ལས་དེས་མྱང་འདས་དེ་ལས་གཏན་དུ་བར་ཉམས་པ་མེད་པར་བྱེད་ནུས་ལ། འཁོར་བ་ཐོབ་བྱེད་ཀྱི་ལས་དེས་འཁོར་བ་ལས་གཏན་དུ་བར་གནས་པ་ལ་ཉམས་པ་མེད་པར་བྱེད་མི་ནུས་པའི་ཕྱིར་རོ། ། གཅིག་ཏུ་དཀར་བ་ལས་བདེ་བ་དང༌། གཅིག་ཏུ་གནག་པ་སྡུག་བསྔལ་དང༌། རྒྱུ་དུས་ཀྱི་ཀུན་སློང་ལྟ་བུ་དཀར་ནག་འདྲེས་མའི་ལས་བསགས་པའི་དབང་གིས་ལས་འབྲས་ལ་འཕེན་ འདིའི་འཕེན་རྫོགས་ཀྱི་དོན་ནི་ རྫོགས་མུ་བཞིར་ སྐྱེ་བ་ཕྱི་མའི་ནང་གི་སྐྱེ་མཆེད་དྲུག་གི་ངོ་བོ་རྣམ་སྨིན་བསྐྱེད་བྱེད་ནི་འཕེན་བྱེད་ཀྱི་ལས་དང༌། རྒྱུ་མཐུན་དང་བདག་པོ་དང་སྐྱེས་བུ་བྱེད་པའི་འབྲས་བུ་འགྲུབ་པ་ཤས་ཆེ་བ་རྫོགས་བྱེད་ཀྱི་ལས་གཉིས་ལས། དཔེར་ན་མཐོ་རིས་ཡོན་ཏན་བདུན་འབྱོར་ལྟ་བུ་ནི་རྫོགས་བྱེད་ཀྱང་དགེ་ལས་ཀྱི་རྫོགས་པ་སྟེ།
ཇི་སྐད་དུ། ཚེ་རིང་དེ་བཞིན་ནད་མེད་དང༌། ། གཟུགས་དང་བསྐལ་པ་བཟང་དང་རིགས། ། ནོར་དང་ཤེས་རབ་དག་དང་བདུན། ། ཡོན་ཏན་མདོ་སྡེ་དག་ལས་གསུངས། ། ཞེས་སོ། ། འཕེན་རྫོགས་ཀྱི་ཁྱད་པར་ཡང༌། དཔེར་ན་ལྷའི་སྐྱ་རིས་དང་མཚན་རྫོགས་ལྟ་བུའོ། ། མཆན།
འགྱུར་ཏེ།
དགེ་བའི་ལས་ཀྱིས་མཐོ་རིས་གསུམ་པོར་འཕེན་ཞིང་དེར་ཡང་བདོ་བས་ཚེ་རྫོགས་པ་དགེ་བའི་འཕེན་རྫོགས་ཀྱི་མུ་དང༌། མི་དགེ་བའི་ལས་ཀྱི་ངན་སོང་དུ་འཕེན་ཞིང་སྡུག་བསྔལ་གྱི་ཚེ་རྫོགས་པས་མི་དགེ་བའི་འཕེན་རྫོགས་ཀྱི་མུ་དང༌། དགེ་བས་མཐོ་རིས་སུ་འཕངས་ཀྱང༌། མི་དགེ་བའི་ལས་འབྲས་ཀྱིས་དེར་ནད་སོགས་སྡུག་བསྔལ་གྱི་ཚེ་རྫོགས་པས་མི་དགེ་བའི་འཕེན་རྫོགས་ཀྱི་མུ་དང༌། འཕེན་བྱེད་དགེ་བ་དང༌། རྫོགས་བྱེད་མི་དགེ་བའི་མུ་དང༌། མི་དགེ་བས་ངན་སོང་དུ་འཕངས་ཀྱང་དགེ་བའི་ལས་འབྲས་ཀྱིས་དེར་བདེ་སྐྱིད་ཀྱི་ཚེ་རྫོགས་པས། འཕེན་བྱེད་མི་དགེ་བ་དང༌། རྫོགས་བྱེད་དགེ་བའི་མུ་སྟེ། དཔེར་ན་ཡི་དྭགས་ཀྱི་རྒྱལ་པོ་གཤིན་རྗེ་ཆོས་རྒྱལ་དང༌།
ཀླུའི་ ཆོས་རྒྱལ་དང་ཀླུ་རྒྱ་མཚོ་གཉིས་ནི་ཡར་གནས་ཡིན་པས་ལས་དབང་གིས་དེར་སྐྱེས་པ་མིན་ཀྱང་གྲགས་ཆེ་བས་དཔེར་བཀོད་པ་ཡིན་གྱི་གཞན་དེ་འདྲའི་རིགས་ཀྱི་ཀླུ་དང་ཡི་དྭགས་ཡོད་པ་བསམ་པའོ། ། མཆན། རྒྱལ་པོ་རྒྱ་མཚོ་ལྟ་བུའོ། ། དེས་ན་འཕེན་རྫོགས་མུ་བཞིར་ཡོད་པ་ལས། བྱེ་སྨྲས་ལས་གཅིག་གིས་ལུས་གཅིག་འཕེན་ལ། རྫོགས་བྱེད་དུ་མ་ཡོད་པར་འདོད་དེ། མཛོད་ལས། གཅིག་གིས་སྐྱེ་བ་གཅིག་འཕེན་ནོ། ། ཡོངས་རྫོགས་བྱེད་པ་དུ་མ་ཡིན། ། ཞེས་འབྱུང་ལ།
ཀུན་ལས་བཏུས་ལས་ནི། ལས་གཅིག་གིས་ལུས་གཅིག་འཕེན་པའི་ལས་ཀྱང་ཡོད། ལས་གཅིག་གིས་ལུས་དུ་མ་འཕེན་པའི་ལས་ཀྱང་ཡོད། ལས་དུ་མས་ལུས་ཅིག་འཕེན་པའི་ལས་ཀྱང་ཡོད། ལས་དུ་མས་ལུས་དུ་མ་འཕེན་པའི་ལས་ཀྱང་ཡོད་གསུངས་ཏེ། འགྲེལ་པ་ལས། ལས་ཀྱི་སྐད་ཅིག་གིས་ཚེ་གཅིག་ཁོ་ནའི་རྣམ་སྨིན་གྱི་ས་བོན་གསོ་བ་དང༌། ལས་དེས་ཚེ་རབས་དུ་མའི་རྣམ་སྨིན་གྱི་ས་བོན་གསོ་བ་དང༌། ལས་ཀྱི་སྐད་ཅིག་མང་པོས་གཅིག་པོ་དེ་ཉིད་ཀྱི་ས་བོན་ཡང་ཡང་གསོ་བ་དང༌། མང་པོ་ཕན་ཚུན་ལྟོས་ནས་ཚེ་རབས་གཅིག་ནས་གཅིག་ཏུ་བརྒྱུད་པའི་ས་བོན་གསོ་བ་ལ་བཤད་ བཤད་པ་འདི་ཐམས་ཅད་ལས་ཚུལ་ཐ་དད་པས་སོ་སོར་བདེན་ཏེ།
བུད་མེད་རང་གི་བུ་ལ་སྙིང་རྗེ་སྐྱེས་པའི་ལས་གཅིག་གིས་ཚངས་པར་སྐྱེས་པ་ལྟ་བུ་ལས་གཅིག་གིས་ལུས་གཅིག་འཕེན་པ་དང༌། འཕགས་པ་མ་འགགས་པས་བདག་ནི་བསོད་ནམས་གཅིག་པུ་དེའི་རྣམ་པར་སྨིན་པས་སུམ་ཅུ་རྩ་གསུམ་གྱི་ལྷར་ལན་བདུན་སྐྱེས་ཤིང༌། ད་ལྟར་ཡང་ཡང་ཤཱཀྱ་ཕྱུག་པོར་སྐྱེས་སོ་ཞེས་གསུངས་པ་དང༌། འཕགས་པ་འོད་སྲུངས་ཀྱི་རང་སངས་རྒྱས་ལ་མུ་གེའི་ཚེ་ཁྲེ་རྒོད་བྲེ་ཆུང་གང་ཕུལ་བས་བྱང་སྒྲ་མི་སྙན་དང་སུམ་ཅུ་རྩ་གསུམ་དུ་ལན་སྟོང་རེ་སྐྱེས་ནས་བྲམ་ཟེ་ཕྱུག་པོར་སྐྱེས་པ་ལྟ་བུ་ལས་གཅིག་གིས་ལས་དུ་མ་འཕེན་པ་དང༌། ལྷ་བྱིན་ལྟ་བུ་ཚེ་རབས་དུ་མར་བསགས་པའི་ལས་ཀྱིས་ལུས་གཅིག་འགྲུབ་པ་དང༌། འཕགས་པ་ཉེ་སྡེ་ལྟ་བུ་ལས་དུ་མའི་ས་བོན་རྐྱེན་གྱིས་གསོས་ནས་ལུས་དུ་མ་འགྲུབ་པ་སོགས། མདོ་སྡེ་དག་ནས་དུ་མ་ཞིག་གསུངས་པའི་ཡིད་ཆེས་པར་ཟུང་ཞིག་ དོ། ། མྱོང་བར་ངེས་པ་དང་མ་ངེས་པའི་ལས་ལའང༌། སའི་དངོས་གཞི་ལས། མྱོང་བར་འགྱུར་བར་ངེས་པའི་ལས་ནི།
བསམ་བཞིན་དུ་བྱས་པ་དང༌། བསགས་པ་གང་ཡིན་པའོ། ། མྱོང་བར་འགྱུར་བར་མ་ངེས་པའི་ལས་ནི། བསམ་བཞིན་དུ་བྱས་ལ། མ་བསགས་པ་གང་ཡིན་པའོ། ། ཞེས་མི་དགེ་བ་བཅུ་དང༌། མཚམས་མེད་ལྔ་དང༌། བསླབ་པ་ལས་ཉམས་པ་ལྟ་བུ་ལ་འགྱོད་ཅིང་བཤགས་ན་མ་བསགས་པའི་ལས་ཞེས་བྱ་བ་རྣམ་སྨིན་གྱི་འབྲས་བུ་འབྱིན་པ་བཟློག་ཐུབ་པར་བཤད་དེ། བརྒྱད་སྟོང་འགྲེལ་ཆེན་ལས། འདི་ལྟར་གང་དག་གཉེན་པོའི་ཕྱོགས་ཉེ་བ་ན་འགྲིབ་པའི་ཆོས་ཅན་ཡིན་པས་དེ་དག་ནི་སྟོབས་དང་ལྡན་པའི་གཉེན་པོས་གཏན་ཟད་པར་སྲིད་པ་ཡིན་ཏེ།
དཔེར་ན་གསེར་གྱི་གཡའ་ལ་སོགས་པ་བཞིན་ནོ། ། དམ་པའི་ཆོས་ཀྱི་སྒྲིབ་པ་ལ་སོགས་ཀྱང་ཇི་སྐད་བཤད་པའི་ཆོས་ཅན་ཡིན་ནོ་ཞེས་བྱ་བའི་རིགས་ཀྱི་ལྟུང་བའི་གནས་ནི་མ་ལུས་པར་ཟད་པར་འགྱུར་བ་ཡིན་ནོ། ། གང་ཡང་ལས་རྣམས་བསྐལ་པ་བརྒྱར་ཡང་ནི་ཞེས་བྱ་བ་ལ་སོགས་པ་གསུངས་པ་དེ་ནི། གཉེན་པོའི་ཕྱོགས་སྒོམ་པ་མེད་ན་ཞེས་ཤེས་པར་བྱ་སྟེ། དེ་ལྟ་མ་ཡིན་ན་རིགས་པ་དང་འགལ་བ་དང་མདོ་སྡེ་མང་པོ་དང་འགལ་བར་ཡང་འགྱུར་རོ། ། ངེས་པར་མྱོང་བར་གསུངས་པ་ཡང་འདི་ཉིད་ཀྱིས་བཤད་པ་ཡིན་ནོ། ། མ་ངེས་པར་གསུངས་པ་ནི་གཉེན་པོའི་ཕྱོགས་མ་སྒོམས་སུ་ཟིན་ཀྱང་འབྲས་བུ་རེས་འགའ་བ་ཉིད་ལས་ཡིན་པར་ངེས་པར་བྱའོ། ། ཞེས་གསུངས་སོ། ། དགེ་མི་དགེའི་ལས་མང་པོ་རྒྱུད་ལ་ཡོད་པ་རྣམས་ཀྱི་སྨིན་ཚུལ་ནི། ལས་གང་ལྕི་བ་དེ་ཐོག་མར་སྨིན་ནོ། །
ལྕི་ཡང་མཉམ་ན་འཆི་བའི་དུས་ན་གང་མངོན་དུ་གྱུར་པ་དེ་ཐོག་མར་སྨིན་ནོ། ། དེ་ཡང་འདྲ་ན་གང་གོམས་པ་ཤས་ཆེ་བ་དེས་སོ། ། དེ་ཡང་འདྲ་ན་ཐོག་མར་བྱས་པ་དེ་སྔོན་ལ་སྨིན་ཏེ། མཛོད་འགྲེལ་དུ། ལས་ཀྱི་འཁོར་བར་ལྕི་གང་དང༌། ། ཉེ་བ་གང་དང་གོམས་པ་གང༌། ། སྔོན་བྱས་གང་ཡིན་དེ་ལས་ནི། ། སྔ་མ་སྔ་མ་རྣམ་སྨིན་འགྱུར། ། ཞེས་སོ། ། ཡང་ལས་ལ་བསམ་གྱིས་མི་ཁྱབ་པའི་ལས་དང༌།
ཁྱབ་པའི་ལས་དང༌། དང་པོ་ནི་རང་ཅག་ཚུར་མཐོང་གིས་བསམ་པར་མི་བྱ་སྟེ། རྨ་བྱའི་མདོངས་འགྲུབ་པའི་ལས་བཞིན་ཏེ། རྒྱང་འཕེན་པས་ལས་ཚུལ་འདིའི་རྒྱུ་འབྲས་བསམས་པས་ཆད་ལྟ་དང༌། ངོ་བོ་ཉིད་རྒྱུར་སྨྲ་བས་ལས་ཚུལ་འདིའི་རྒྱུ་འབྲས་བསམས་པས་རྟག་ལྟ་ལ་སོགས་པ་འབྱུང་ངོ༌། ། དེས་ན་སངས་རྒྱས་ཀྱི་ཀུན་རྫོབ་གཟིགས་པའི་ལས་ཚུལ་ཡང་བསམ་གྱིས་མི་ཁྱབ་པའི་ལས་ཚུལ་ཡང་བསམ་གྱིས་མི་ཁྱབ་པའི་ལས་ཚུལ་ཡིན་ཏེ། སངས་རྒྱས་ཀྱི་ཀུན་རྫོབ་གཟིགས་ཚུལ་ནི། རང་ཅག་ཚུར་མཐོང་གི་བློ་ལ་འགལ་འདུ་ཅན་ཞིག་མ་གཏོགས་བདེ་བར་འཆར་མི་ནུས་པའི་ཕྱིར། བོད་གང་དག་ཀུན་རྫོབ་ཀྱི་བདེན་པ་ཡིན་ན་རང་ཅག་ཚུར་མཐོང་གིས་བསམ་པར་ནུས་ལ། དོན་དམ་གྱི་བདེན་པ་ཡིན་ན་རང་ཅག་ཚུར་མཐོང་གིས་བསམ་པར་མི་ནུས་པར་འཆད་པ་ནི་མང་དུ་མ་ཐོས་པ་སྟེ་ཚུར་མཐོང་གི་ཀུན་རྫོབ་པའི་བསམ་མི་ཁྱབ་པའི་ལས་ཚུལ་རྣམས་བསལ་བྱར་མེད་པ་དང༌།
སོ་སྐྱེ་ངེས་འབྱེད་ཀྱི་སྐབས་སུ་དོན་དམ་བདེན་པ་ལ་བསལ་བྱར་བྱས་ནས་མི་སྐྲག་པའི་བཟོད་པ་ཐོབ་པར་ཡང་གསུངས་པའི་ཕྱིར་རོ།། །། ༈ རྡོ་རྗེའི་གསུང༌། བརྗེད་པའི་རྒྱུས་བྱང་སྡོམ་མི་གཏོང་བ་ཡོད་ཅེས་འདོན་དགོས་ཀྱི། བརྗེད་པའི་རྒྱུ་ལས་བྱང་སེམས་འཆོར་མི་སྲིད་ཅེས་འདོན་པ་ནི་ཧ་ཅང་ཐལ་ཆེས་པར་བཏོན་པས་འཐད་པར་མི་སེམས་སོ། ། འདིའི་ཕྱོགས་སྔ་གཞུང་དུ་བཀོད་འདུག་པ་དེ་ལ་ནི་བདག་གིས་གོ་བ་ཆེར་མ་རྙེད་ལ། ཕྱོགས་སྔ་ནི་ཁ་ཅིག ། གདོན་གྱིས་བསླབས་པ་དང༌། ཚེ་བརྗེས་པས་བྱང་ཆུབ་ཀྱི་སེམས་བརྗེད་པས་ཀྱང་བྱང་སྡོམ་གཏོང་ངོ་ཞེས་སྨྲ་བ་དེའོ། ། འདིར་ཞལ་སྔ་ནས། བརྗེད་པས་གཏོང་རྒྱུར་མི་རུང་སྟེ།
བྱང་ས་ལས། བྱང་ཆུབ་སེམས་དཔའ་གང་གིས་སྨོན་ལམ་ཡང་བཏང་ལ་ཕམ་པའི་གནས་ལྟ་བུའི་ཆོས་རྣམས་ཀྱིས་ཀུན་ནས་དཀྲིས་པ་ཆེན་པོ་ཡང་ཀུན་ཏུ་མ་སྤྱད་ན་ཚེ་བརྗེས་སུ་ཟིན་ཀྱང་འོག་དང་སྟེང་དང་ཐད་ཀ་ཐམས་ཅད་དུ་སྐྱེས་པ་ན། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པས་སྤངས་པར་མི་འགྱུར་རོ། ། བྱང་ཆུབ་སེམས་དཔའ་ཚེ་བརྗེས་ཏེ་བརྗེད་ན་ཡང་དགེ་བའི་བཤེས་གཉེན་བསྟེན་པ་ལ་བརྟེན་ནས་དྲན་པ་གསོ་བའི་ཕྱིར་ཡང་དང་ཡང་དུ་ནོད་པར་ཟད་ཀྱི། གསར་དུ་ཡང་དག་པར་ལེན་པ་ནི་མ་ཡིན་ནོ། ། ཞེས་དང༌། སློབ་དཔོན་ཆེན་པོ་ཞི་བ་འཚོས་སྡོམ་པ་ཉི་ཤུ་པའི་འགྲེལ་པར་ཡང་བརྗེད་ངས་ཀྱིས་སྡོམ་པ་གཏོང་རྒྱུར་མ་གསུངས་ཏེ། ཇི་སྐད་དུ། གལ་ཏེ་མ་གུས་པ་དང་སྙོམས་ལས་དང་ལེ་ལོས་ཉེས་པ་བྱུང་ན་ཉོན་མོངས་པ་ཅན་གྱིས་ཉེས་པར་འགྱུར་རོ། ། གལ་ཏེ་བརྗེད་པས་ཉེས་པ་བྱུང་ན་ནི་ཉོན་མོངས་པ་ཅན་མིན་པའི་ཉེས་པར་འགྱུར་རོ། །
སེམས་འཁྲུགས་པ་ལ་ནི་ཉེས་པ་མེད་དོ། ། ཞེས་པ་ལ་སོགས་ཀྱི་ཤེས་པར་བྱའོ།། །། ༈ རྡོ་རྗེའི་གསུང༌། སྒྲིབ་པ་གསུམ་ཉོན་མོངས་པའི་སྒྲིབ་པར་གཅིག ། ཡི་གེ་ཉམས་པ་ཡིན་ཏེ། སྒྲིབ་པ་གསུམ་གར་རྣམ་རྟོག་གི་བདག་ཉིད་ཀྱི་སྒྲིབ་པར་གཅིག ། ཅེས་བྱ་བར་བཏོན་ན་ལེགས་པར་གསུངས་པ་ཉིད་དྲི་མ་ཐམས་ཅད་དང་བྲལ་བར་འགྱུར་རོ། ། དེ་ཡང་ཕྱོགས་སྔ་ནི། ཁ་ཅིག་རྣམ་རྟོག་ཡིན་ན་སྒྲིབ་པར་མ་ངེས་ཏེ། ཡང་དག་པའི་རྟོག་པ་འཕགས་ལམ་གྱི་ཡན་ལག་ཏུ་གྱུར་པའང་ཡོད་པའི་ཕྱིར་ཞེ་ན།
ཞལ་སྔ་ནས་ཡང་དག་པའི་རྟོག་པ་དེ་རྟོག་པའི་ཆ་ནས་ནི་སྒྲིབ་པ་ཡིན་ཏེ། ཡུལ་དང་ཡུལ་ཅན་གཉིས་སུ་སྣང་བའི་ཆ་ནས་དམིགས་པ་དང་རྣམ་པའི་སྤྲོས་རྟོག་དེ་ནི་སྒྲིབ་པ་ཡིན་པའི་ཕྱིར། དེ་ལྟར་ནའང་འཕགས་ལམ་གྱི་ཡན་ལག་ཏུ་འཇོག་པ་ནི་གནས་ལུགས་ཀྱི་དོན་ལ་རྟོག་པའི་ཆ་ནས་སྒྲིབ་པ་སེལ་བའི་བྱ་བ་བྱེད་པས་དེར་འཇོག་པ་ཡིན་ཏེ། ལས་དང་པས་དཀོན་མཆོག་གསུམ་ལ་དངོས་པོ་རང་རྒྱུད་པར་འཛིན་ནས་དད་པ་བྱས་པ་དེ་སྒྲིབ་པ་ཡིན་ཀྱང༌། ལས་དང་པས་དེ་ལྟར་བྱས་པ་ལ་བརྟེན་བསོད་ནམས་ཀྱི་ཚོགས་རྫོགས་པ་དང༌། སྒྲིབ་པ་བྱང་བའི་བྱ་བ་བྱེད་པ་བཞིན་ནོ། ། སྤྱིར་སྒྲིབ་པ་གསུམ་ཆར་ལ་རྟོག་པར་འཇོག་ཚུལ་ལ། སློབ་དཔོན་སེང་གེ་བཟང་པོས་ཉོན་སྒྲིབ་ས་ཐོབ་ནས་ཕལ་ཆེར་སྤངས་ཟིན་ཀྱང༌། སྒོམ་ལམ་ས་དགུར་ཤེས་སྒྲིབ་ཀྱི་རྣམ་རྟོག་སྤོང་བྱར་ཡོད་པས། དེ་ལ་ཉོན་སྒྲིབ་ཏུ་བཏགས་པའམ།
ཡང་ན་སྒོམ་ལམ་དུའང་ཉོན་སྒྲིབ་རྟོག་པ་ཡོད་པའི་དབང་དུ་བྱས་ནས་སྒྲིབ་པ་གཉིས་ཅིག་ཅར་རྟོག་པའི་བདག་ཉིད་ཅན་དུ་བཤད་པ་ཡིན་ཏེ། ཇི་སྐད་དུ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ་ཞེས་འབྱུང་བའི་ཕྱིར། མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ། ཆུང་ངུ་ནི་ཆེན་པོས་སེལ་ཏོ་ཞེས་བྱ་བའི་དཔེས། རྣམ་རྟོག་ཆེན་པོ་དང་འབྲིང་དང་ཆུང་ངུ་རྣམས་རེ་རེ་བཞིན་དུ་ཆུང་ངུ་འབྲིང་དང་ཆེན་པོའི་བྱེ་བྲག་གི་ཐ་དད་པའི་ཕྱིར། ཞེས་གསུངས་ལ། དེར་མ་ཟད་སྒྲིབ་པ་གསུམ་གའང་ཡང་དག་མིན་རྟོག་གི་ངོ་བོ་ལས་གཞན་མ་ཡིན་ཏེ། དབུ་མཐའ་ལས། ཡང་དག་མ་ཡིན་ཀུན་རྟོག་ནི། །
སེམས་དང་སེམས་བྱུང་ཁམས་གསུམ་པ། ། ཞེས་སེམས་ཅན་གྱི་རྒྱུད་ལ་ཡོད་པའི་ཉོན་མོངས་པ་དང་ཤེས་བྱའི་སྒྲིབ་གྱུར་གྱི་སེམས་སེམས་བྱུང་ཁམས་གསུམ་པའི་སྣང་ཆ་དང་བཅས་པའང་ཡང་དག་མིན་རྟོག་གི་བདག་ཉིད་དུ་བཤད་པའི་ཕྱིར། ཡང་དག་མིན་རྟོག་དེའི་ཡོངས་གྲུབ་ཀྱི་གནས་ལུགས་ལ་སྒྲིབ་པས་གློ་བུར་གྱི་དྲི་མ་སྟེ། ཀུན་ནས་ཉོན་མོངས་པ་དང་ལས་ལ་སོགས་པའི་རྐྱེན་ལས་བྱུང་བར་ཡང་བཤད་པའི་ཕྱིར། ཇི་སྐད་དུ། གཞན་གྱི་དབང་གི་ངོ་བོ་ནི། ། རྣམ་རྟོག་ཡིན་ཏེ་རྐྱེན་ལས་བྱུང༌། ། ཞེས་སོ། ། འོ་ན་གཞན་དབང་དེ་རྟོག་པ་སྒྲིབ་པའི་ངོ་བོར་སྐྱེས་པ་དེ་ལ་བག་ཆགས་ཀྱི་གཞན་དབང་དང༌། ཀུན་བྱང་གི་ངོ་བོར་མ་གྲུབ་པའི་གཞན་དབང་སྟེ།
དང་པོ་ཀུན་གཞིའི་སྟེང་གི་བག་ཆགས། གཉིས་པ་དེས་བསྐྱེད་པའི་ཡང་དག་ཡིན་པའི་ཀུན་རྟོག་ཐམས་ཅད་དེ། ཐེག་བསྡུས་ལས། གཞན་གྱི་དབང་གི་ངོ་བོ་ཉིད་ལ་རྣམ་པ་དུ་ཡོད་ཅེ་ན། མདོར་བསྡུ་ན་གཉིས་ཏེ། བག་ཆགས་ཀྱི་ས་བོན་གྱི་གཞན་དབང་དང༌། ཀུན་ནས་ཉོན་མོངས་པ་དང་རྣམ་པར་བྱང་བའི་ངོ་བོར་མ་གྲུབ་པའི་གཞན་དབང་སྟེ། གཞན་དབང་རྣམ་པ་འདི་གཉིས་གཞན་གྱི་དབང་ངོ༌། ། ཞེས་གསུངས་སོ། ། ཡང་དག་མིན་རྟོག་གིས་བསྡུས་པའི་གཞན་དབང་ཡིན་ན།
འཁྲུལ་ཤེས་ཡིན་ཏེ། མདོ་སྡེ་རྒྱན་ལས། རྣམ་གསུམ་རྣམ་གསུམ་སྣང་བ་ཅན། ། གཟུང་དང་འཛིན་པའི་མཚན་ཉིད་དོ། ། ཞེས་པའི་འགྲེལ་པར། དབྱིག་གཉེན་གྱིས། རྣམ་གསུམ་དང་པོ་གནས་དོན་ལུས་སུ་སྣང་བའོ། ། རྣམ་གསུམ་གཉིས་པ་ནི་ཡིད་དང་འཛིན་པ་དང་རྣམ་པར་རྟོག་པའོ། ། ཞེས་གསུངས་སོ། ། དགོངས་གཅིག་རྙིང་མར།
འདིའི་སྐབས་སུ། བྱང་སེམས་ནོར་བཟང་ས་བཅུ་པ་ཡིན་ཀྱང༌། ཡིད་འཕྲོག་མ་ལ་ཆགས་པའི་གདུང་བ་སྐྱེས་པ་དང༌། དེའི་སྒྲུབ་བྱེད་ལ་དུད་འགྲོའི་བྱང་སེམས་ཡོད་ཅེས་བྲིས་གདའ་བ་འདི་ལ་གོ་རྒྱུ་ཆེར་མི་འདུག་ནའང༌། རྒྱལ་པོ་ནོར་བཟང་ས་བཅུ་པ་ཡིན་མིན་དཔྱད་པ་དང༌། བྱང་སེམས་ས་བཅུ་པ་ལ་གཉིས་སྤྲོད་འདོད་པའི་ཆགས་པ་ཡོད་མེད་དཔྱད་པ་གཉིས་ལས། བྱང་ཆུབ་སེམས་དཔའ་ནོར་བཟང་ནི་སྟོན་པ་འདི་ཉིད་ཡིན་ལ། སྟོན་པ་འདི་ནི་སྔོན་མར་མེ་མཛད་ལ་མི་སྐྱེ་བའི་ཆོས་ལ་བཟོད་པ་ཐོབ་པར་ཡང་གསུངས་ཤིང༌། མར་མེ་མཛད་ནི་འདི་ནས་བསྐལ་པ་གྲངས་མེད་གཅིག་གི་སྔ་རོལ་ཏུ་བྱུང་བར་བཤད་པས། མི་སྐྱེ་བའི་ཆོས་བཟོད་ནི་ས་བརྒྱད་པ་ལྟ་བུ་ལ་བྱས་ནས།
ནོར་བཟང་གི་སྐབས་སུ་ས་བཅུ་པར་དོན་གྱིས་གྲུབ་སྟེ། དེའི་བྱུང་བ་ལ། བསྐལ་པ་འདི་ཉིད་ཀྱི་དབང་དུ་བྱས་པར་གསལ་བས། ནོར་བཟང་ལ་ཡིད་འཕྲོག་མས་ལམ་བསྟན་པའི་སྐབས་སུ། འདི་ནས་བྱང་ཕྱོགས་ན་རི་ནག་པོ་གསུམ་མཆིས་སོ། ། དེའི་ཕ་རོལ་ན་ཡང་གསུམ་མོ། ། དེའི་ཕ་རོལ་ན་ཡང་གསུམ་མོ། ། དེ་ནས་རི་བོ་གངས་ཅན་མཆིས་སོ། ། དེ་ནས་རི་བོ་ཕུར་པའི་རྩེ་མོ་མཆིས་སོ། ། ཞེས་འབྱུང་བ་དང༌།
མཛོད་དུ། འདི་ནས་བྱང་དུ་རི་ནག་པོ། ། དགུ་འདས་དེ་ནི་གངས་རི་བོ། ། ཞེས་པ་དང་གནད་གཅིག་པ་དང༌། མིའམ་ཅིའི་སྡོང་པོས་ཞུས་པའི་མདོར། གངས་ཅན་དེའི་བྱང་ཕྱོགས་སུ་རི་བོ་སྤོས་ངད་ལྡང་བའི་འགྲམ་དུ་མིའམ་ཅིའི་གྲོང་ཁྱེར་ཡོད་པར་གསུངས་པའི་ཕྱིར། བསྐལ་པ་བཟང་པོ་འདི་ཉིད་ཀྱི་སྐྱེས་རབས་སུ་གྲུབ་པའི་ཕྱིར། ཁྱབ་སྟེ། བསྐལ་བཟང་འདི་ཙམ་པའི་དུས་ན་ནི་སྟོན་པ་འདི་དག་ས་ལ་གནས་པར་འཇོག་ན་ས་བཅུ་པ་ས་མ་ཡིན་པར་བརྗོད་མི་ནུས་པའི་ཕྱིར་རོ། ། མཐའ་གཅིག་ཏུ་རྒྱལ་པོ་ནོར་བཟང་ས་བཅུ་པར་ཡང་འཇོག་དཀའ་སྟེ་ཡབ་སྲས་མཇལ་བའི་མདོར་སྟོན་པ་འདི་བསྐལ་པ་དཔག་ཏུ་མེད་པའི་གོང་རོལ་དུ་སངས་རྒྱས་དབང་པོའི་ཏོག་བྱ་བར་སངས་རྒྱས་པར་ཡང་བཤད་པའི་ཕྱིར་རོ། །
གཉིས་པ་ལ། ཉན་ཐོས་སློབ་པ་འཕགས་པ་རིམ་གྱིས་སའི་རྒྱུན་ཞུགས་དང་ཕྱིར་འོང་ལ། མཐོང་སྤང་གི་ཆགས་སོགས་ནི་བདེན་པ་ལ་དམིགས་པ་ཡིན་པས་དེ་ནི་མེད་ཀྱང༌། སྒོམ་སྤང་གི་ཆགས་སོགས་ནི་ཤེས་བྱ་གཟུགས་སོགས་ཡུལ་ལ་ལོག་པར་ཞུགས་པ་ཡིན་པས་དེ་དེའི་རྒྱུད་ལ་ཡོད་པར་འདོད་པའོ། ། དེ་ལྟ་ནའང་ཕྱིར་མི་འོང་དང་དགྲ་བཅོམ་པའི་རྒྱུད་ལ་ནི་དབང་པོ་གཉིས་སྦྱོར་གྱི་འདོད་ཆགས་ཡོད་པ་མིན་ཏེ། འདོད་པའི་འདོད་ཆགས་ཐམས་ཅད་དང་བྲལ་བའི་ཕྱིར། ཐེག་པ་ཆེན་པོའི་ཆོས་མངོན་པ་གོང་མར། བྱང་ཆུབ་སེམས་དཔའ་རྣམས་ནི་བདེན་པ་རྣམས་མངོན་པར་རྟོགས་པར་བྱས་ནས། ས་བཅུ་རྣམས་སུ་སྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོའི་ལམ་སྒོམ་གྱི། ཉོན་མོངས་པའི་སྒྲིབ་པའི་གཉེན་པོའི་ལམ་སྒོམ་གྱིས་ཉོན་མོངས་པའི་སྒྲིབ་པའི་གཉེན་པོ་ནི་མ་ཡིན་ཏེ།
དེ་བྱང་ཆུབ་ཐོབ་པ་ན་ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་ཅིག་ཅར་སྤོང་ངོ༌། ། ཅིག་ཅར་དགྲ་བཅོམ་པ་དང༌། དེ་བཞིན་གཤེགས་པར་འགྱུར་རོ། ། དེ་ཉོན་མོངས་པ་མ་སྤངས་སུ་ཟིན་ཀྱང་སྔགས་དང་སྨན་གྱི་ཡོད་པའི་དུག་ལྟ་བུ་དང༌། དཔེར་ན་སྤངས་པའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་མི་བསྐྱེད་དོ། ། ཞེས་པའི་ས་བཅུ་རྒྱུན་མཐའི་བར་དུ་འགྲོ་རྒྱུ་ཉོན་མོངས་དང༌། ཉོན་མོངས་དེས་ཉེས་པ་མི་བསྐྱེད་དེ། དེའི་མཐུ་མེད་པའི་ཕྱིར་ཡོད་པའི་དུག་ལྟར་བཤད་པའི་ཉོན་མོངས་ཤིག་ས་བཅུ་ལའང་ཡོད་པར་བཤད་པའི་ཉོན་མོངས་དེ་ཉོན་མོངས་པའི་རིས་ཅི་འདྲ་ཞིག་གོ་སྙམ་ན། དེ་ནི་སེམས་དཔའ་སྲིད་པར་བསམ་བཞིན་དུ་སྐྱེ་བ་ཡོངས་སུ་འཛིན་པའི་སེམས་བྱུང་ཆགས་པའི་རྣམ་པ་ཅན་ཞིག་ལ་བཤད་དེ།
མདོ་ལས། བློ་གྲོས་རྒྱ་མཚོ་གང་གིས་བྱང་ཆུབ་སེམས་དཔའ་ཀུན་ཏུ་སྦྱོང་བ་བྱེད་ཀྱང་ཉོན་མོངས་པའི་སྐྱོན་གྱིས་མ་གོས་པ་དགེ་བ་དང་མཚུངས་པར་ལྡན་པའི་ཉོན་མོངས་པ་ནི་འདི་དག་གོ་ཞེས་དང༌། ཡང་དེར། བཅོམ་ལྡན་འདས་གང་གི་ཚེ་དགེ་བ་ལགས་ན། དེ་ཅི་སླད་དུ་ཉོན་མོངས་པ་ཞེས་བགྱི། བཀའ་སྩལ་པ། བློ་གྲོས་རྒྱ་མཚོ་འདི་ལྟ་སྟེ། དེ་ལྟ་བུའི་རང་བཞིན་གྱི་ཉོན་མོངས་པ་འདི་དག་གིས་བྱང་ཆུབ་སེམས་དཔའ་ཁམས་གསུམ་ལ་ཀུན་ཏུ་སྦྱོར་བ་ལ་ཁམས་གསུམ་པ་ཡང་ཉོན་མོངས་པ་ལས་བྱུང་བ་ཡིན་ནོ། ། ཞེས་གསུངས་པའི་ཕྱིར་རོ། ། དེ་ལྟར་ནའང་ས་བཅུ་པའི་རྒྱུད་ལ་འདོད་པའི་འཁྲིག་ཚོར་དོན་གཉེན་གྱི་ཆགས་པ་ཡོད་པར་ནི་ཕྱོགས་འདིར་མ་བཤད་དོ། །
དེ་ནི་བསམ་གཏན་དང་པོ་ཙམ་ཐོབ་བྱེད་ལའང་སེམས་ལས་སུ་མི་རུང་བར་གེགས་བྱེད་ཀྱི་ཆ་ནས་སྤོང་དགོས་པའི་ཕྱིར། ཐེག་ཆེན་འཕགས་པའི་ཏིང་ངེ་འཛིན་གྱི་སྒོ་རྒྱ་མཚོ་ལྟ་བུ་ལ་མཉམ་པར་འཇོག་ཅིང་རྣལ་འབྱོར་དུ་བྱེད་པ་ལ་ནི་འཁྲིག་ཆགས་སྐྱེ་བའི་གོ་སྐབས་མེད་པར་གྲུབ་པས་ས་བཅུ་པ་ལ་འཁྲིག་ཆགས་ལྟ་ག་ལ་འཚལ།
ཤར་ཙོང་ཁ་པ་ཆེན་པོའི་གསུང་གིས། ཕར་ཕྱིན་ཐེག་པའི་རང་ལམ་གྱི་ས་བཅུ་པ་དེ་སྔགས་ལམ་ལ་འཇུག་པ་ན་དབང་གསུམ་པ་བསྐུར་དགོས་པས་དེ་ལ་དབང་པོ་གཉིས་སྦྱོར་གྱི་ཚོར་བ་དོན་གཉེར་ཡོད་ཅིང༌། དེ་ལྟ་ནའང་འཁྲིག་ཆགས་ཡོད་དགོས་པ་མ་ཡིན་ཞེས་འདོད་པར་སྣང་སྟེ། དེས་བྱས་པའི་རིམ་ལྔ་སྒྲོན་གསལ་དུ། དགྲ་བཅོམ་པ་དང་ཕྱིར་མི་འོང་ཟས་གོས་ལ་ཆགས་པ་དང༌། ཟས་གོས་འདོད་པའི་དོན་གཉེར་ཡོད་པ་ལྟར། ས་བཅུ་པ་བ་ལྟ་བུ་ཉོན་མོངས་ཟད་པས་དབང་པོ་གཉིས་སྦྱོར་གྱི་བདེ་བ་སྲེད་པར་ཟད་ཀྱང༌། བདེ་བ་དོན་དུ་གཉེར་བའི་འདོད་པ་སྐྱེ་བ་མི་འགལ་ཏེ།
དེ་ལྟ་མ་ཡིན་ན། ཕྱི་རོལ་པས་འདོད་པ་ཡོད་ན་ཆགས་པ་ཡོད་པར་བཟུང་ནས། ངག་སྨྲ་བས་ཆགས་ཅན་དུ་དཔོགས་པ་མི་ཁེགས་པར་འགྱུར་རོ། ། ལུང་རྣམ་འབྱེད་ལས། འདོད་པ་ལ་ཆགས་པ་དང་བྲལ་མ་བྲལ་གྱི་དབང་པོ་ལས་སུ་རུང་བའི་རྒྱུ་སོ་སོར་གསུངས་པས་ན། འདོད་ཡོན་ལ་སྲེད་པ་ཟད་པས་ཕྱག་རྒྱ་བསྟེན་མི་རུང་ངོ་ཞེས་སྨྲ་བ་ནི་སྔགས་དང་ཕ་རོལ་ཏུ་ཕྱིན་པ་གཉིས་ཀ་ལ་མང་དུ་ཐོས་པ་དང་མི་ལྡན་པའི་གཏམ་མོ་ཞེས་བྲིས་གདའ་བ་ཡང་ལེགས་པར་མ་མཐོང་སྟེ། ཕར་ཕྱིན་པའི་ས་བཅུ་པ་དེ་སྔགས་ལམ་ལ་འཇུག་པ་ན་དབང་གསུམ་པ་བསྐུར་བ་དེའི་ཚེ། དེ་དབང་པོ་གཉིས་སྦྱོར་གྱི་ཚོར་བདེ་དོན་དུ་གཉེར་བ་ག་ལ་ཡིན་ཏེ། དེས་དངོས་ཀྱི་དོན་དུ་གཉེར་བྱ་འཛག་མེད་ཀྱི་བདེ་བ་དོན་དུ་གཉེར་བ་ཡིན་ལ། དབང་པོ་གཉིས་སྦྱོར་བ་ནི་དེའི་ཞར་བྱུང་ཙམ་དུ་ཟད་པའི་ཕྱིར།
སྤྱིར་གསང་སྔགས་སུ་འདོད་པའི་སས་བསྡུས་ཀྱི་འཁྲིག་ཆགས་ཙམ་ཡིན་ན་ཆགས་སོགས་ལམ་གྱི་མི་མཐུན་པའི་ཕྱོགས་ཀྱི་ཉོན་སྒྲིབ་ཀྱི་ཆགས་པ་ཡིན་པས་ཀྱང་མ་ཁྱབ་སྟེ། རྗེས་དྲན་ལ་སོགས་པའི་སྐབས་སུ། ཕྱི་ནང་གི་ཕྱག་རྒྱ་ལ་ཉེ་བར་དམིགས་ནས་འཁྲིག་པའི་ཆགས་པ་ཆེན་པོ་ཡང་ནས་ཡང་དུ་བསྐྱེད་དགོས་པར་གསུངས་པའི་ཕྱིར། ཇི་སྐད་དུ། ཕྱག་རྡོར་སྟོད་འགྲེལ་ལས། དེ་ནས་ཏིང་ངེ་འཛིན་ཞེས་བྱ་བ་ནི། འདོད་པ་ལྷ་ལ་རྗེས་སུ་ཆགས་པའི་ལས་གང་ཞིག་འགྱུར་བ་མེད་པའི་བདེ་བ་ཐོབ་པ་སྟེ། དེ་ལ་གཅིག་ཏུ་གྱུར་པའི་སེམས་བཟུང་བ་དང་འཛིན་པ་དང་བྲལ་བ་ནི། དེ་བཞིན་གཤེགས་པ་རྣམས་ཀྱི་ཏིང་ངེ་འཛིན་གྱི་ཡན་ལག་གོ ། ཞེས་དང༌།
དྲི་མེད་འོད་དུ་ཤེས་རབ་ལ་སྤྲོས་བྲལ་ཟླ་བའི་ཐིག་ལེ་ཞེས་པ་ལ། འདིར་ཤེས་རབ་ལ་ཆགས་པས་སྤྲོས་པ་ནི་ཟླ་བའི་ཐིག་ལེ་ཡིན་པ་ནི་ཟླ་སྤྲོས་ཟླ་བའི་ཐིག་ལེ་སྟེ། རྡོ་རྗེ་ནོར་བུར་གནས་པ་དེའི་གསང་བ་དང་ལྟོ་བ་དང་སྙིང་གར་འགྱུར་མེད་གང་ཡིན་པ་ནི་སྒྲུབ་པ་ལ་ཞེས་པ་གསུམ་པ་སྒྲུབ་པའི་ཡན་ལག་འགྱུར་རོ། ། དེ་ལྟར་སྒྲུབ་པའི་ཡན་ལག་བྱའོ། ། བདེ་བ་མ་ཉམས་པ་གཅིག་པུ་ཞི་བ་ཞེས་པ་ལ། འདིར་བདེ་བ་མ་ཉམས་པས་བྱང་ཆུབ་ཀྱི་སེམས་སྐད་ཅིག་པུ་གང་ཡིན་པ་དེ་ནི་ཞི་བ་ཞེས་གསུངས་ཏེ་ལྷན་སྐྱེས་ཡེ་ཤེས་རྣལ་འབྱོར་འདིས་ནི་སྒྲུབ་པ་ཆེན་པོ་ལ་ཞེས་པ་ནི་སེམས་ཀྱི་འགྱུར་བ་མེད་པའི་བདེ་བ་དང༌། ལྷན་ཅིག་སྐྱེས་པ་ཉིད་སྒྲུབ་པ་ཆེན་པོའི་ཡན་ལག་བཞི་པའོ། ། ཞེས་དང༌། ཡང་ཕྱག་རྡོར་སྟོད་འགྲེལ་ལས། ཕྱག་རྒྱ་ཆེན་མོའི་རྗེས་སུ་ཆགས་པ་དང་འགྱུར་བ་མེད་པའི་བདེ་བ་དེ་ནི་བཞི་པ་ཡང་དེ་བཞིན་གྱི་དབང་བསྐུར་བའོ། །
ཞེས་དང༌། ཁྱད་པར་འཇིག་རྟེན་པའི་རྒྱུད་ཀྱི་ཆགས་པས་སྐྱེ་བོ་འཆིང་ལ། དཔའ་བོ་དང་རྣལ་འབྱོར་མ་སྟེ་བྱང་ཆུབ་སེམས་དཔའ་ཆེན་མོ་འཇིག་རྟེན་ལས་འདས་པ་རྣམས་ཀྱི་རྒྱུད་ཀྱི་ཆགས་པ་ནི་ཉོན་མོངས་པ་སྒྲིབ་འགྱུར་གྱི་ཆགས་སོགས་སྤོང་བྱེད་དུ་བཤད་ལ་འདི་ནི་ཕྱི་རོལ་པ་དང་ནང་པ་སངས་རྒྱས་པའི་ཕར་ཕྱིན་ཐེག་པར་མ་ཟད་རྣལ་འབྱོར་རྒྱུད་ཕྱིན་ཆད་ཉམས་སུ་ལེན་པའི་སངས་རྒྱས་པས་ཀྱང་མི་ཤེས་ཏེ། ཇི་སྐད་དུ། ཆགས་པས་འཇིག་རྟེན་འཆིང་འགྱུར་ལ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། བཟློག་པའི་སྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། དབང་མདོར་བསྟན་ལས་ཀྱང༌། ཆགས་བྲལ་ལས་གཞན་སྡིག་པ་མེད། །
བདེ་བ་ལས་གཞན་བསོད་ནམས་མེད། ། དེ་ཕྱིར་འགྱུར་མེད་བདེ་བར་སེམས། ། མི་བདག་རྟག་ཏུ་གནས་པར་བྱ། ། གཞོན་ནུ་མ་ཡི་དགའ་བ་ནི། ། མེད་པར་བདེ་བ་སྨྲ་མི་ནུས། ། ལང་ཚོའི་དགའ་བ་ཐོབ་པས་ན། ། བདེ་བ་ཆེན་པོ་རང་གིས་རིག ། དེ་བཞིན་ཏིང་འཛིན་དང་བྲལ་བའི། ། བདེ་བ་སྨྲ་བར་ནུས་མ་ཡིན། ། འགྱུར་མེད་ཏིང་འཛིན་ཐོབ་པ་ན། །
རྣལ་འབྱོར་པ་ཡིས་རང་རིག་འགྱུར། ། འགྱུར་མེད་ལས་སྐྱེས་བདེ་རིག་པ། ། ཐམས་ཅད་མཁྱེན་ལའང་ཐེ་ཚོམ་ཟད། ། དེ་ལྟ་ནའང་ཡིད་བདེ་མིན། ། ཆགས་བྲལ་ཉིད་དུ་མི་བྱའོ། ། ཞེས་དང༌། དེས་ས་ཐོབ་པས་རྗེས་དྲན་གྱིས་ཡན་ལག་གཙོ་བོར་སྒོམ་པ་ན། གཏུམ་མོ་འབར་བས་བྱང་སེམས་དུས་མེར་བཞག་པའི་སྣང་བ་ལ། འདོད་པའི་ལྷའི་སྟོང་གཟུགས་འཆར་བ་ལ་རྗེས་སུ་ཆགས་ཤིང་བདེ་བ་དྲན་པས་རྗེས་དྲན་ཏེ། འདོད་པའི་གནས་སྐབས་བཅུ་ཉམས་སུ་མྱོང་བ་ལས་དེའི་བོགས་འབྱིན་དུ་ལས་ཀྱི་ཕྱག་རྒྱ་ལའང་ཇེ་ཆེར་ཆགས་པར་བྱ་དགོས་པར་གསུངས་ཏེ།
དུས་ཞབས་སྙན་བརྒྱུད་ལས། རླུང་སེམས་དྲག་ཏུ་ཐིག་ལེར་འཛུད། ། ཆགས་པས་ལས་རྒྱ་མང་ལ་སྦྱར། ། བདེ་ཆེན་རོ་མཉམ་དག་ཏུ་བྱ། ། འདི་མིན་མཆོག་ནི་མི་འགྲུབ་ཅེས། ། གསུངས་པས་ངེས་པར་འདི་སྒྲུབ་བྱ། ། ཞེས་འབྱུང་ངོ༌། ། ཁྱད་པར་སྔགས་བླ་མེད་པའི་ཆགས་ལམ་པས། དབང་པོ་གཉིས་ཀྱིས་ཚོར་བ་བདེ་བ་དོན་དུ་གཉེར་ན་ཆགས་བྲལ་གྱི་ལམ་དུ་འགྲོ་བས་དེ་ནི་འདི་སྤང་བར་བྱ་བ་ཁོ་ན་ཏེ། དྲི་མེད་འོད་དུ།
བཅོམ་ལྡན་འདས་ཀྱི་ངེས་པ་འདིའི་ཕྱིར། དབང་པོ་གཉིས་ཀྱི་སྙོམས་པར་འཇུག་པས་ཀྱང་ཕྱི་རོལ་གྱི་དབང་པོ་ལས་སྐྱེས་པའི་འགྱུར་བའི་བདེ་བ་རྣམ་པར་སྤང་ནས་བྱང་ཆུབ་ཀྱི་མཐར་ཐུག་པའི་བར་དུ་ཕྱག་རྒྱ་ཆེན་མོ་རང་གི་སེམས་ཀྱི་སྣང་བ་ཙམ་འདི་རྣལ་འབྱོར་པས་བསྒོམ་པར་བྱའོ། ། ཞེས་དང༌། དབང་པོ་གཉིས་སྦྱོར་གྱི་ཚོར་བདེའི་ཆགས་བྲལ་ནི་ལྷག་པར་སྤང་བྱ་སྟེ། དབང་རྡོར་བསྟན་ལས། འཕོས་པ་ལས་ནི་ཆགས་བྲལ་འགྱུར། ། ཆགས་བྲལ་ལ་ཡང་སྡུག་བསྔལ་འབྱུང༌། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་འགྱུར། ། ཤི་བས་སླར་ཡང་དེ་རྣམས་ཀྱིས། །
སྲིད་པའོ་སྲིད་ལས་སླར་འཆི་འཕོ། ། དེ་ལྟར་སེམས་ཅན་གྱི་སྲིད་པ། ། ཆགས་བྲལ་ལས་བྱུང་གཞན་དུ་མིན། ། དེ་ཕྱིར་འབད་པ་ཐམས་ཅད་ཀྱིས། ། འཕོ་བའི་བག་ཆགས་རྣམ་པར་སྤངས། ། ཞེས་འབྱུང་ལ། འདི་སྔགས་ཀྱི་ཐེག་པར་མ་ཟད། ཕར་ཕྱིན་ཐེག་པར་ཡང་ཆགས་པ་ཡིན་ན་ཉོན་སྒྲིབ་ཀྱི་ངོ་བོར་གྱུར་པའི་ཆགས་པ་ཡིན་དགོས་པར་མ་གསུངས་ཏེ། ཉོན་སྒྲིབ་ཀྱི་ངོ་བོའི་ཆགས་པ་ནི། ཀུན་ལས་བཏུས་པར།
འདོད་ཆགས་གང་ཞེ་ན་ཁམས་གསུམ་པའི་རྗེས་སུ་ཆགས་པ་སྟེ། སྡུག་བསྔལ་བསྐྱེད་པའི་ལས་ཅན་ནོ། ། ཞེས་འབྱུང་བའི་འགྲེལ་པར། ཉོན་མོངས་པར་གྱུར་པའི་དམིགས་པ་ནི་ཁམས་འོག་མ་གཉིས་ན་ཡིད་འོང་གི་ཉེར་ལེན་གྱི་ཕུང་ལྔ་དང༌། གཟུགས་མེད་ན་མིང་བཞིའོ། ། རྣམ་པ་ནི། དེ་ལ་ཆགས་པ་སྐྱེ་བར་འགྱུར་བའི་ཆོས་སོ། ། དབྱེ་ན་འདོད་གཟུགས་གཟུགས་མེད་ཀྱི་སྲེད་པ་གསུམ། ལས་ནི་སྡུག་བསྔལ་ཀུན་བསྐྱེད་པའི་ལས་ཅན་ནོ། ། ཞེས་འབྱུང་བས་རང་གི་ཉེར་ལེན་གྱི་ཕུང་པོ་ལྔ་ལ་དམིགས་ཏེ།
དེས་ཁམས་གསུམ་གྱི་འཁོར་བ་གང་རུང་ཐོབ་འདོད་ཀྱི་ཆགས་པ་ཞིག་ལ་ཉོན་མོངས་སུ་གྱུར་པའི་ཆགས་པར་འཇོག་གི ། དེ་ལྟར་མིན་པར་ཟག་མེད་ཀྱི་ཕུང་ལྔ་དམིགས་ནས་འཛག་མེད་རྡོ་རྗེ་སེམས་དཔའ་བདེ་བ་ཐོབ་འདོད་ཀྱི་ཆགས་པ་ནི་ཉོན་སྒྲིབ་ཀྱི་ཉོན་མོངས་སུ་གྱུར་པའི་ཆགས་པར་འགར་ཡང་མི་འོང་བར་གྲུབ་བོ། ། ཞེས་འབྱུང་བའི་ཟབ་མོའི་སྐལ་པ་ཅན་ནི་རྒྱ་ཆེན་ཆོས་ཀྱི་སྤྱན་ལྡན་དག་གི་རྗེས་སུ་འགྲོ་བ་ལ་འཁྲུལ་པའི་ཚིག་གིས་བསླད་པར་མི་ནུས་ཀྱང༌། བློ་གྲོས་ཀྱི་མཐུ་ཞན་པ་འགའ་ནི་ཚིག་གིས་ཟོལ་སྦྱོར་ཙམ་ལ་མཆོག་ཏུ་བཟུང་ནས་ཆོས་ཀྱི་གནད་མང་དུ་བཅོས་པ་དག་ལ་སྙིང་པོར་བྱེད་པའང་གངས་ཅན་གྱི་ལྗོངས་འདིར་ཕྱིས་རབ་འབྱམ་དུ་གྱུར་པ་ཞིག་གོ། །། ༈ རྡོ་རྗེའི་གསུང༌། བདེན་པ་ནི་གྲུབ་མཐའ་ཇི་སྙེད་པས་བསྒྲིབ་བྱ་བ་འདིའང༌། རྟོག་པའི་གྲུབ་མཐའ་ཐམས་ཅད་ནི་ཡུལ་གྱི་གནས་ལུགས་དོན་དམ་བདེན་པ་མངོན་དུ་བྱེད་པའི་ཤེས་པར་མི་རུང་ཞེས་བརྗོད་ན་མཛེས་པར་འགྱུར་རོ། ། འདིར་ཕྱོགས་སྔ་ནི། འཕགས་པའི་མཉམ་བཞག་ཡེ་ཤེས་ཀྱི་ངོ་ན་གྲུབ་མཐས་དཔྱད་བཟོད་པའི་ལྟ་བ་རང་སྐྱ་ཐུབ་པ་ཡོད་ཟེར་བ་དང༌། འཕགས་པའི་མཉམ་བཞག་ཡེ་ཤེས་ཀྱི་ངོ་ན་གྲུབ་མཐའ་རྣམ་པ་བཞི་ཡོད་ཟེར་བ་དང༌།
འཕགས་པའི་མཉམ་བཞག་ཡེ་ཤེས་དང་དེའི་ཡུལ་སྟོང་པ་ཉིད་ཀྱང་རྟོག་གེའི་གྲུབ་པའི་གྲུབ་མཐའ་དང་མཐུན་དགོས་ཏེ། རྟོག་གེའི་དུས་ཀྱང་འཇིག་རྟེན་པའི་ཐོས་བསམ་སྒོམ་བྱུང་གི་ཤེས་རབ་དེ་དང་རིགས་འདྲའི་རྒྱུན་ལས། རྣལ་འབྱོར་པ་འཇིག་རྟེན་ལས་འདས་པའི་ཐོས་བསམ་སྒོམ་པའི་ཤེས་རབ་དང་དེའི་ཡུལ་གྱི་སྟོང་པ་ཉིད་ལ་མཉམ་པར་འཇོག་རྒྱུར་བྱུང་བའི་ཕྱིར། ཁྱད་པར་རྗེ་རེ་མདའ་པས། དབུ་མ་རང་རྒྱུད་པའི་གྲུབ་མཐའི་ལྟ་བ་ནི། མཐོང་ལམ་མ་ཐོབ་ཀྱི་བར་དུ་འགྲོ་ལ། ཐོབ་ནས་ལྟ་བ་དེ་འདོར་ལ། དབུ་མ་ཐལ་འགྱུར་པའི་གྲུབ་མཐའི་ལྟ་བ་དེས་ནི་སངས་རྒྱས་མ་ཐོབ་ཀྱི་བར་གྱི་རྗེས་ཐོབ་ཐམས་ཅད་དུ་འགྲོ་ལ་སངས་རྒྱས་ཐོབ་ནས་འདོར་ཟེར་བ་ལྟ་བུའོ། ། འདིར་ཞལ་སྔ་ནས། འཕགས་པའི་མཉམ་བཞག་ཡེ་ཤེས་ཀྱི་ངོ་ན་ཡོད་མེད་ཡིན་མིན་ལ་སོགས་སུ་གྲུབ་པ་དང་མ་གྲུབ་པའི་སྤྲོས་པ་ཐམས་ཅད་དང་བྲལ་བའི་ཕྱིར།
དེ་ལ་གྲུབ་མཐའི་དཔྱད་པ་དང་རྟོག་པའང་ཡོད་པ་མིན་ལ། དེར་ལྟ་བ་རང་རྐྱ་ཐུབ་པ་ཞེས་བྱ་བར་འཇོག་ནུས་པ་མ་ཡིན་ཏེ། ཆོས་ཐམས་ཅད་ལ་ངོ་བོ་ཉིད་མེད་ན་རང་རྐྱ་ཐུབ་པའི་ཆོས་མི་སྲིད་ལ། ཆོས་ཐམས་ཅད་ལ་ངོ་བོ་ཉིད་མེད་པར་ཁོང་དུ་ཆུད་པའི་གནས་སྐབས་ནི་འཕགས་པའི་མཉམ་བཞག་གི་དུས་ན་ཡིན་པའི་ཕྱིར། ཡང་འཕགས་པའི་མཉམ་བཞག་ཡེ་ཤེས་སུ་གྱུར་པའི་བདེ་སྟོང་དབྱེར་མེད་ལྟ་བུ་ཞིག་ཡོད་དུ་ཟིན་ཀྱང༌། ཡེ་ཤེས་ལས་རྫས་གཞན་པའི་རྟོག་གེས་བཏགས་པ་ལྟ་བུའི་གྲུབ་མཐའ་འང་མ་ཡིན་ལ། འཕགས་པའི་མཉམ་བཞག་ཡེ་ཤེས་དང་དེའི་ཡུལ་གྱི་སྟོང་ཉིད་ཀྱང་སོ་སྐྱེའི་དུས་ཀྱི་ཐོས་སྒོམ་སོགས་སྦྱངས་པ་ལས་བྱུང་བ་ཡིན་ཀྱང༌། སོ་སྐྱེའི་རྟོག་གེས་དེ་ལྟར་བཏགས་པའི་གྲུབ་མཐའ་དང་མཐུན་མི་དགོས་པར་མ་ཟད། རྟོག་གེ་པའི་དུས་སུ་དེ་བཞིན་ཉིད་དང་དེ་ལ་རྟོག་ཚུལ་ངེས་པ་ཁོ་ན་ལས་འདས་དགོས་པར་བཤད་པ་ཡིན་ཏེ། རྗེ་བཙུན་གྱིས།
ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཕྱིར་ན་བསམ་བྱ་མིན། ། ཆོས་ཉིད་ཟབ་ཕྱིར་འཇིག་རྟེན་པས། ། སྒོམ་པ་ལ་སོགས་ཡུལ་མ་ཡིན། ། ཞེས་འབྱུང་བའི་ཕྱིར་རོ། ། དབུ་མ་ཐལ་རང་གི་ལྟ་བ་ལའང་ལོག་རྟོག་བཟློག་ནས་བསྒྲུབ་བྱ་རྒྱུད་ལ་སྒྲུབ་ཚུལ་གྱི་ཁྱད་པར་ཙམ་མ་གཏོགས། ལྟ་བ་རང་གི་ངོ་བོ་ལ་ཟབ་ཁྱད་ཡོད་པ་མ་ཡིན་ཏེ། གཉིས་ཀྱང་ཡུལ་གྱི་གནས་ཚུལ་སྤྲོས་བྲལ་ཞིག་ལྟ་བར་བྱེད་པ་ལ་ཁྱད་པར་མེད་པའི་ཕྱིར། དེ་ལྟ་བུའི་ལྟ་བ་དེ་སངས་རྒྱས་ཀྱི་ས་ན་དོར་བ་ཡང་ཁྱེད་རང་རྣམས་ཀྱི་ལུགས་ལྟར་ནའང་མི་འཐད་དེ། དེང་སང་ལུང་ཆོས་པ་སྤྱི་ལ་རླུང་ལྟར་གྲགས་པའི་རང་བཞིན་རྣམ་དག་གི་ལྟ་བ་དང་གློ་བུར་རྣམ་དག་གི་ལྟ་བ་གཉིས་ལས།
ཕྱི་མའི་དབང་དུ་བྱས་ནས་ས་རེ་འཕར་བ་ན་ལྟ་བ་གསར་རྟོགས་རེ་ཡོད་ཀྱང༌། དང་པོའི་དབང་དུ་བྱས་ན་གསར་རྟོགས་མེད་པས། རང་བཞིན་རྣམ་དག་གི་ལྟ་བ་ས་དང་པོར་བལྟ་བྱར་ཡོད་པ་དེ་སངས་རྒྱས་ཐོབ་པའི་ཚེ་བལྟ་བྱར་མེད་པ་ཡང་མ་ཡིན་པའི་ཕྱིར་རོ། ། ཁོ་བོ་ཅག་ལ་ནི་འཕགས་པ་རྣམས་ལ་བློའི་བཏགས་པ་དང་ཡུལ་དང་ཡུལ་ཅན་དུ་བལྟ་བའི་གྲུབ་སྤྲོས་ཀྱི་ལྟ་བ་འདི་ཙམ་དུ་འདི་ཡོད། འདི་ཙམ་དུ་འདི་འདོར་ཐམས་ཅད་སྨྲ་བསམ་བརྗོད་པས་དབེན་པ་ལ་ནི་བལྟ་བ་རྣམ་དག་ལ་མཉམ་པར་བཞག་གོ ། ཞེས་པའི་མིང་ཙམ་བརྗོད་ཀྱང་ཚིག་གི་དབུལ་བར་གྱུར་བ་ལས་བྱ་ཐབས་མ་རྙེད་དོ། ། དེས་ན་རྟོག་པས་བརྟགས་ཤིང་དེའི་ངོར་ཡོད་མེད་ལ་སོགས་མཐའ་གཅིག་ཏུ་གྲུབ་པ་ལྟར་སྣང་བའི་མཐའ་ཐམས་ཅད་ནི་ཡང་དག་པ་མིན་ལ། དེ་ལྟར་གནས་ཚུལ་དུ་འཛིན་པའི་འཛིན་སྟངས་ཐམས་ཅད་ནི། རྟེན་འབྱུང་གི་རིགས་པ་ཉིད་ཀྱིས་འགོག་ཅིང་ཁེགས་པར་ཡང་ནུས་པ་ཡིན་ཏེ། དཔལ་ལྡན་ཟླ་བས།
གང་ཕྱིར་དངོས་པོ་བརྟེན་ནས་རབ་བྱུང་བས། ། རྟོག་པ་འདི་དག་བརྟགས་པར་མི་ནུས་ཏེ། ། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་ཐམས་ཅད་གཅོད་པར་བྱེད། ། ཅེས་འབྱུང་བའི་ཕྱིར། རྟོག་པས་བརྟགས་པའི་གྲུབ་པའི་དངོས་པོ་ཤིག་ཡོད་ན་གྲུབ་མཐའ་དབང་བཙན་པར་འགྱུར་ཞིང་གྲུབ་པའི་དངོས་པོ་དེ་འདྲ་བ་ཞིག་གིས་དོན་དམ་ཤེས་པས་དོན་དེ་བདེན་པ་མངོན་དུ་བྱེད་བཏུབ་ཏུ་ཆུག་ཀྱང༌། རྟོག་པས་བརྟགས་པའི་གྲུབ་པའི་དངོས་པོ་རང་རྒྱུད་པ་ནི་སྲིད་པ་མ་ཡིན་ཏེ། དཔལ་ལྡན་ཟླ་བས། རྟོག་རྣམས་དངོས་པོ་ཡོད་ན་འགྱུར་བ་སྟེ། ། དངོས་པོ་ཇི་ལྟར་མེད་པར་ཡོངས་དཔྱད་ཟིན། །
དངོས་པོ་མེད་པར་འདི་རྣམས་མི་འབྱུང་དཔེར། ། བུད་ཤིང་མེད་པར་མེ་ཡོད་མིན་དེ་བཞིན། ། ཞེས་འབྱུང་བའི་ཕྱིར། དེས་ན་ཟབ་མོ་སྟོང་པ་ཉིད་ཀྱི་རང་བཞིན་ཇི་ལྟ་བ་ཁོང་དུ་ཆུད་པ་ལ་ནི། རྟོག་གེས་བཏགས་པའི་གྲུབ་པ་དང་ལྟ་བ་ལས་ཀྱི་མཐའ་ཐམས་ཅད་མ་ཞིག་མ་གྲོལ་ན་མི་འབྱུང་ཞིང༌། དེ་དག་ཞིག་གྲོལ་གྱི་ཚེ་འབྱུང་བར་བསྟན་ཏེ། དཔལ་ལྡན་ཟླ་བས། སོ་སོ་སྐྱེ་བོ་རྣམས་ནི་རྟོག་པས་བཅིངས། ། མི་རྟོག་རྣལ་འབྱོར་པ་ནི་གྲོལ་གྱུར་པས། ། རྟོག་རྣམས་ལོག་པར་གྱུར་པ་གང་ཡིན་དེ། །
རྣམ་པར་དཔྱད་པའི་འབྲས་བུར་མཁས་རྣམས་བཞེད། ། ཅེས་དང༌། སློབ་དཔོན་ཆེན་པོ་འཕགས་པ་ལྷས་ཀྱང༌། དངོས་པོ་རང་བཞིན་གྱིས་ཡོད་ན། ། སྟོང་མཐོང་ཡོན་ཏན་ཅི་ཞིག་ཡོད། ། རྟོག་པ་མཐོང་བས་འཆིང་བ་སྟེ། ། དེ་ཉིད་འདིར་ནི་འགོག་པ་ཡིན། ། ཞེས་འབྱུང་བའི་ཕྱིར་རོ། ། འོ་ན་གྲུབ་མཐའི་རྟགས་དཔྱད་ཀྱིས་གྲུབ་པའི་སྟོང་ཉིད་ཀྱི་ལྟ་བ་ཡང་མི་འདོད་དམ་ཞེ་ན། མི་སྟོང་པའི་ཆོས་གང་ཡང་གྲུབ་མཐས་མེད་པར་གཏན་ལ་ཕབ་རྗེས་སྟོང་ཉིད་དུ་བལྟ་རྒྱུའི་ཆོས་ཤིག་གྲུབ་མཐས་གྲུབ་རྒྱུར་བྱུང་ན་སྤྲོས་མཚན་ལས་མ་འདས་པའི་ཕྱིར།
གྲུབ་མཐའི་བརྟགས་པས་གྲུབ་པའི་སྟོང་ཉིད་ཀྱི་ལྟ་བ་ཞེས་བྱ་བ་ནི་ཁོ་བོས་ཡང་དག་པར་མི་བརྗོད་དོ། ། འོ་ན་ཁྱེད་ཅག་སྟོང་ཉིད་ཀྱི་ལྟ་བ་གོ་ཆོད་པོ་ཞིག་ཁས་ལེན་ནམ་མི་ལེན་ཞེ་ན། སྟོང་པ་ཉིད་ཀྱི་ལྟ་བ་ཞེས་པ་ཙམ་ཞིག་གིས་ཐ་སྙད་གཞན་གྱི་རྗེས་བརྗོད་ཙམ་ནི་བྱེད་ཀྱི། དེའང་གནས་སྐབས་གང་གི་ཚེ་ན། རྗེས་ཐོབ་བསོད་ནམས་ཚོགས་སོག་གཙོ་བོར་བྱེད་པ་ཡིན་ཏེ། སྦྱིན་ཚོགས་ཀྱི་བསོད་ནམས་ཡོངས་སུ་དག་བྱེད་ལ་འཁོར་གསུམ་རྣམ་དག་གི་སྟོང་ཉིད་ཀྱི་ལྟ་བས་ཟིན་དགོས་པའི་ཕྱིར་དང༌། དེ་ཡང་སོ་སྐྱེ་ལ་མོས་པ་དང༌། འཕགས་པ་ལ་དེ་ཁོ་ན་ཡིད་བྱེད་ཀྱིས་སོ། ། དེར་མ་ཟད། སོ་སྐྱེའི་དུས་ཐོས་པ་དང་བསམ་པའི་ཤེས་རབ་ཀྱི་ཡུལ་དུའང་སྟོང་ཉིད་ཀྱི་ལྟ་བ་ཞེས་པའི་ཐ་སྙད་ཙམ་ཞིག་སྨྲ་བར་བྱེད་ཀྱང༌།
དེ་ནི་སྟོང་པ་ཉིད་ཀྱི་ལྟ་བ་གོ་ཆོད་པར་འཇོག་པ་མ་ཡིན་ལ། འཕགས་པའི་མཉམ་བཞག་ཡེ་ཤེས་ཚོགས་སོག་གཙོ་བོར་གྱུར་པ་ནི། སྟོང་ཉིད་ཀྱི་ལྟ་བ་གོ་ཆོད་པོ་སོགས་ཁས་ལེན་བྱ་ལེན་བྱེད་ལེན་པ་ཐམས་ཅད་ཀྱི་དམིགས་པ་དང་རྣམ་པ་དང་མཚན་མ་ཐམས་ཅད་དང་བྲལ་བས་ཅི་ཡང་བྱེད་མི་ཤེས་པ་ཡིན་ཏེ། དཔལ་ལྡན་ཟླ་བས། འཕགས་པ་རྣམས་ཀྱི་དོན་དམ་ནི་ཅང་མི་གསུང་བ་ཡིན་ནོ་ཞེས་འབྱུང་བའི་ཕྱིར། འོ་ན་ཟབ་མོའི་དེ་བཞིན་ཉིད་ཁོང་དུ་ཆུབ་པ་ན་རྟོག་གེས་བཏགས་པའི་ལྟ་གྲུབ་ཐམས་ཅད་འཇིག་པར་འགྱུར་ན། ཉེས་པ་ཡོད་དམ་སྙམ་ན། ཉེས་པ་མེད་པར་མ་ཟད་ཕན་ཡོན་ལྷག་པར་ཆེ་བ་ཡིན་ཏེ། རྒྱན་སྟུག་པོ་བཀོད་པ་ལས། སྟོང་པ་ཉིད་ཀྱི་ལྟ་ཐོས་དང༌། །
ལ་ལའི་ལྟ་བ་མ་ཞིག་ན། ། གསོར་མི་རུང་བའི་ལྟ་ཅན་ཏེ། ། སྨན་པས་བོར་བའི་ནད་པ་བཞིན། ། ཞེས་དང༌། སློབ་དཔོན་འཕགས་པ་ལྷས། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པ་མཛད་ཕྱིར་གསུངས་པ་མིན། ། འོན་ཀྱང་མེ་ཡི་བུད་ཤིང་ལྟར། ། འདི་ཡིས་ཕས་ཀྱིས་རྒོལ་བ་སྲེག ། ཅེས་དང༌།
དཔལ་ལྡན་ཟླ་བས། བསྟན་བཅོས་ལས་དཔྱད་རྩོད་ལ་ཆགས་པའི་ཕྱིར། ། མ་མཛད་རྣམ་གྲོལ་ཕྱིར་ནི་དེ་ཉིད་བསྟན། ། ཞེས་འབྱུང་ངོ༌། ། དེ་ལྟར་ཆོས་ཐམས་ཅད་ཀྱི་བདག་མེད་པའི་དེ་བཞིན་ཉིད་ཡུལ་དང་ཡུལ་ཅན་གྱི་སྤྲོས་མཚན་གྱི་འཇུག་པ་ཐམས་ཅད་ནུབ་པ་ན། རྟོག་གེ་ལ་ཤར་བའི་ལྟ་གྲུབ་ཀྱི་འཆིང་བ་ཐམས་ཅད་ངང་གིས་འཇིག་པར་འགྱུར་བ་ནི་ཆོས་སླ་བ་ཡིན་ཏེ། དཔལ་ལྡན་ཟླ་བས། དངོས་རྣམས་མཐའ་དག་དངོས་པོ་མེད་པར་རྟོགས་སུ་གཞུག་པར་ནི། ། ནུས་པ་ཆེ་སླ་ཇི་ལྟར་དེ་ལྟར་རང་བཞིན་གཞན་དག་ལ། ། ཁོང་དུ་ཆུབ་པར་བདེ་བླག་ཏུ་ནི་ནུས་པ་མ་ཡིན་ནོ། །
རྟོག་གེ་ངན་པའི་དྲ་བས་འཇིག་རྟེན་ཅི་སྟེ་འདིར་བཅོལ་བྱེད། ། ཅེས་འབྱུང་བའི་ཕྱིར། ཁྱད་པར་རྟོག་པས་བཏགས་པའི་གཟུང་འཛིན་གྱི་གྲུབ་མཐའ་ཐམས་ཅད་ནི་མཐོང་བས་སྤང་བར་བྱ་བ་ཡིན་པ་དང༌། ཇི་སྲིད་རྟོག་པའི་སྲུང་སྡོམ་རང་རྒྱུད་པ་ཡོད་པ་དེའི་ཚེ་ཆོས་ཐམས་ཅད་སྒྱུ་མ་དང་རྨི་ལམ་དང་ནམ་མཁའ་ལྟར་རྟོག་པའི་ཆ་ནས་སྲུང་སྡོམ་སོགས་བསོད་ཚོགས་བླ་ན་མེད་པ་དཔག་ཏུ་ཡོད་པ་མ་ཡིན་པ་ནི། རྗེ་བཙུན་ཏཻ་ལོ་པས་གངྒཱ་མར། འདུལ་བ་མདོ་སྡེ་མངོན་པ་ལ་སོགས་པའི། ། རང་རང་གཞུང་དང་གྲུབ་པའི་མཐའ་ཡིས་ནི། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཞེས་འདོད་འབྱུང་བས་འོད་གསལ་མ་མཐོང་སྒྲིབ། ། རྟོག་པའི་སྲུང་སྡོམ་དམ་ཚིག་དོན་ལ་འགལ། །
ཞེས་འབྱུང་ངོ༌། ། རྟོག་གེས་བཏགས་པའི་ལྟ་གྲུབ་ཐམས་ཅད་ཞིག་གྲོལ་གྱི་དུས་དེར་ནི། འགལ་བ་ཐམས་ཅད་འགལ་མེད་དུ་གྲོལ། སྤང་བྱ་ཐམས་ཅད་གཞི་མེད་དུ་དག །

སྣང་སྲིད་ཀྱི་ཆོས་ཐམས་ཅད་ཆོས་དབྱིངས་ཡེ་ཤེས་ལས་གཞན་དུ་མ་རྙེད། རྣམ་པར་རྟོག་པ་ཆོས་སྐུར་ཤར་བྱ་བ་རྣམས་འབྱུང་བ་ཡིན་ཏེ། དཔལ་ཕག་མོ་གྲུབ་པས། གྲུབ་མཐའ་ཐ་དད་མང་གྱུར་ཀྱང༌། ། རྟོག་པའི་འདོད་ལྕགས་མ་གཏོགས་པ། ། ངོ་བོ་ཉིད་ཀྱིས་གྲུབ་པ་མེད། ། རྟོག་པ་ཆོས་སྐུར་རྟོགས་ཙ་ན། ། གྲུབ་མཐའ་ལ་ཞེན་པའི་འདོད་འདུན་ཞི། ། ཞེས་པ་དང༌། རྗེ་ནེ་རིང་པས། བཀའ་བརྒྱུད་འདི་ལ་ལྟ་བ་མེད། །
ལྟ་བ་བྱ་བ་གྲུབ་མཐའ་ལ་ཟེར་བ་ཡིན། ། རྗེ་དམ་པ་རྒྱ་གར་གྱི་ཞལ་ནས། གྲུབ་མཐའ་ཞིག་པ་ལ་ལྟ་བ་གདའ་ཡེ་ཞེས་དང༌། ཁྱད་པར་རང་བྱུང་རྒྱལ་བ་མཆོག་གི་གསུང་གིས། ཕྱོགས་ལས་རྣམ་རྒྱལ་གྱི་སྤྱོད་པའི་རྣམ་རྒྱལ་དུ་འཇོག་བྱེད་ནི་གསུམ་སྟེ། ལྟ་བ་ཐམས་ཅད་ཞིག་པས་ལྟ་བ་ལས་རྒྱལ། འཆི་བ་དང་ཉོན་མོངས་པ་དང་གཟུགས་ལ་སོགས་པའི་ཕུང་ལྔ་དང་ཡོན་ཏན་ལ་མཆོག་ཏུ་འཛིན་པ་མེད་པས་བདུད་བཞི་ལས་རྒྱལ། ཐེག་པ་ཐམས་ཅད་གཅིག་ཏུ་རྟོགས་པས་ཐེག་དམན་ལས་རྒྱལ། དེ་ལྟར་ཞེན་པ་དང་ལྟ་བ་བཅད་པའི་ཕྱིར་རྣམ་པར་རྒྱལ་བ་ཞེས་བྱའོ། ། ཞེས་གསུངས་པའི་ཕྱིར་རོ། །
དེས་ན་སྤྲོས་འཛིན་གྱི་ལྟ་གྲུབ་ཐམས་ཅད་ཀྱི་ཞེན་པ་དང་མ་བྲལ་བར་ཟབ་མོ་དབུ་མའི་བདུད་རྩིའི་རོ་མཆོག་མྱོང་བ་མིན་པ་ནི། དཔལ་ལྡན་ཟླ་བ། ཇི་ལྟར་ཆོས་འདི་གཞན་དག་ལ། ། མེད་པ་དེ་བཞིན་ལུགས་འདིར་ཡང༌། ། གཞན་ལ་ཡོད་པ་མ་ཡིན་ཞེས། ། མཁས་པ་རྣམས་ཀྱི་ཤེས་པར་གྱིས། ། ཞེས་འབྱུང༌།། ༈ རྡོ་རྗེའི་གསུང༌། ཉན་ཐོས་ཀྱིས་ཕྱོགས་གཅིག་བབས་ཀྱི་གནས་ལུགས་མཐོང་བྱ་བ་ནི་གཞུང་བརླིང་བས། འདི་ལ་འདོན་ཚུལ་གཉིས་སུ་བྱ་སྟེ།
ཉན་རང་གིའང་བདག་མེད་པའི་གནས་ཚུལ་ཕྱོགས་རེ་བ་མངོན་དུ་བྱེད་པ་ཡོད། ཅེས་པ་དང༌། ཉན་རང་གི་ཆོས་ཀྱི་བདག་མེད་ཉི་ཚེ་བ་རྟོགས་པ་ཡོད། ཅེས་གཉིས་སུ་འདོན་པ་ལས། འདི་ལ་ཕྱོགས་སྔའི་ཁྱད་པར་ནི་མ་མཛད་ཅིང༌། དེ་ཡང་དང་པོའི་དབང་དུ་བྱས་ན། འཕགས་པ་བྱམས་པའི་དགོངས་པ་ལྟར་ན། ཉན་ཐོས་འཕགས་པ་ལ་གང་ཟག་གི་བདག་མེད་པ་རྟོགས་པའམ་མངོན་དུ་བྱས་ལ། རང་རྒྱལ་དགྲ་བཅོམ་པས་ནི་བཟུང་བ་ཆོས་ཀྱི་བདག་མེད་པ་རྟོགས་པ་དང༌། མངོན་དུ་བྱེད་པ་ཡོད་ཀྱང༌།
འཛིན་པ་ཆོས་ཀྱི་བདག་མེད་རྟོགས་པའམ་མངོན་དུ་བྱེད་པ་ནི་མ་ཡིན་པས་ཆོས་ཀྱི་བདག་མེད་པ་མཚན་ཉིད་པ་རྟོགས་པ་མེད་པར་བཞེད་ལ། སྤྱིར་ཉན་རང་གི་བདེན་པ་བཞིའི་གནས་ལུགས་མཐོང་བའི་ཚེ། བདེན་པ་བཞིའི་ཕྱོགས་གཅིག་ནི་སྡུག་བསྔལ་བདེན་པ་ཡིན་ལ། དེའི་བབས་ཀྱི་གནས་ལུགས་ལ། མི་རྟག་སྡུག་བསྔལ་སྟོང་བདག་མེད་བཞི་ཡོད་པས། དེ་ལྟར་འཕགས་པས་མངོན་སུམ་དུ་མཐོང་བ་ལ་དགོངས་ཏེ། ཉན་ཐོས་ཀྱི་ཕྱོགས་གཅིག་བབས་ཀྱི་གནས་ལུགས་མཐོང་ཞེས་རྡོ་རྗེའི་བཀའ་མདུད་དུ་མཛད་དོ། ། གཉིས་པའི་དབང་དུ་བྱས་ནས་མགོན་པོ་ཀླུའི་དགོངས་དོན་ཟླ་གྲགས་ཞབས་ཀྱིས་འགྲེལ་ཚུལ་ལྟར་ན། ཉན་རང་ལ་ཆོས་ཀྱི་བདག་མེད་པ་མཚན་ཉིད་པ་རྟོགས་པ་ཡོད་ཀྱང༌། ཆོས་ཀྱི་བདག་མེད་རྒྱས་པའི་ཁྱབ་པའི་ཆོས་ཀྱི་བདག་མེད་རྟོགས་པས་མ་ཁྱབ་པས།
ཉན་རང་གི་རྟོགས་པའི་ཆོས་ཀྱི་བདག་མེད་དེ་ལ་ནི་ཉི་ཚེ་བའི་ཆོས་ཀྱི་བདག་མེད་པའོ་ཞེས་བརྗོད་པར་མཛད་ལ། དེའི་ཚུལ་ཅུང་ཟད་བརྗོད་ན། འཕགས་པ་བྱམས་པའི་རྣམ་ཐར་དུ། བྱང་ཆུབ་ཏུ་སེམས་སྐྱེད་མ་ཐག་པ་དེས་ཀྱང༌། ཉན་རང་ཟིལ་གྱིས་གནོན་ཏེ། རྒྱལ་བུ་གཞོན་ནུས་བློན་པོ་རྒན་པོ་ཡང་ཟིལ་གྱིས་གནོན་པའི་དཔེས་གསུངས་ལ། ཟིལ་གྱིས་གནོན་བྱེད་གང་ཞེ་ན། བྱང་ཆུབ་ཀྱི་སེམས་ཏེ། དེ་ལ་ཀུན་རྫོབ་དང་དོན་དམ་པ་གཉིས་ཡོད་པའི་དང་པོའི་ཆ་ནས་ཡིན་གྱི། གཉིས་པའི་ཆ་ནས་མ་ཡིན་ཏེ།
ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པའི་ཕྱིར། འོན་ཀྱང་ཀུན་རྫོབ་བྱང་ཆུབ་ཏུ་སེམས་བསྐྱེད་པ་སྐྱེས་པའི་ཆ་ནས་ཟིལ་གྱིས་གནོན་ཞེས་བརྗོད་ཀྱང༌། མོས་སྤྱོད་ཀྱི་སེམས་ནི་ཉན་རང་ཟིལ་གྱིས་གནོན་མི་ནུས་ཏེ། དེར་ནི་བྱང་སེམས་མི་བརྟན་པའི་ཕྱིར་ཏེ། བདག་གཞན་མཉམ་ཉིད་དུ་རྟོགས་པ་མེད་པའི་ཕྱིར། རྒྱལ་བུ་མཚན་དང་མི་ལྡན་པའམ་རྒྱལ་སར་མ་ཕྱིན་པའི་ཆ་ནས་བློན་པོ་ཟིལ་གྱིས་མི་ནོན་པ་བཞིན་ནོ། ། ས་ཐོབ་ནས་ནི་བསོད་ནམས་ཉན་རང་ཟིལ་གྱིས་གནོན་ནུས་ཏེ། བདག་གཞན་མཉམ་ཉིད་དུ་རྟོགས་པ་བརྟན་པའི་ཕྱིར། མཚན་ལྡན་གྱི་རྒྱལ་བུས་བློན་པོ་ཟིལ་གྱིས་གནོན་པ་བཞིན་ནོ། ། འོ་ན་བློ་སྟོབས་ཀྱི་ཉན་རང་ཟིལ་གྱིས་ག་ནས་གནོན་ནུས་ཞེ་ན།
འཇུག་པར། རིང་དུ་སོང་བར་བློ་ཡང་ལྷག་པར་འབྱུང༌། ། ཞེས་འབྱུང་བས། ས་དྲུག་པར་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་མཐུ་ལས། ས་བདུན་པ་རིང་དུ་སོང་བ་དེར་ཉན་རང་བློའི་སྟོབས་ཀྱིས་ཟིལ་གྱིས་གནོན་ཏེ། དེར་ཐབས་ཀྱི་ཕར་ཕྱིན་རྫོགས་པས་སེམས་ཀྱི་སྐད་ཅིག་རེ་རེ་ཞིང་འགོག་སྙོམས་ལ་འཇུག་ལྡང་ནུས་ཤིང༌། ཉན་རང་གིས་དེ་ལྟར་མི་ནུས་པའི་ཕྱིར། ཉན་རང་གི་སེམས་ཀྱིས་སྐད་ཅིག་རེར་འགོག་སྙོམས་ལ་འཇུག་ལྡང་མི་ནུས་ཀྱང༌། ཆོས་ཀྱི་བདག་མེད་མཚན་ཉིད་པ་མ་རྟོགས་པ་མ་ཡིན་པར་སྒྲུབ་པའི་རིགས་པ་ནི། འདི་ལྟར།
ཉན་རང་གི་ཆོས་ཀྱི་བདག་མེད་པ་རྟོགས་པ་མེད་ན་ཆོས་ཅན། ཉོན་མོངས་ཀྱི་བག་ཉལ་སྤང་བར་མི་འགྱུར་ཏེ། གནས་ལུགས་རྟོགས་པའི་ཤེས་རབ་མེད་པའི་ཕྱིར། ཕྱི་རོལ་པའི་ཆགས་བྲལ་བཞིན། ཁྱབ་པ་ཡོད་དེ། ཕུང་པོ་ལ་མི་རྟག་པ་དང་སྡུག་བསྔལ་བར་ལྟ་བ་ལ་སོགས་པས་ཆོས་ཅན། ཆགས་སོགས་དྲུངས་འབྱིན་པར་ནུས་པ་མ་ཡིན་ཏེ། མི་རྟག་པ་དང་སྡུག་བསྔལ་བ་སོགས་ཕུང་པོ་གནས་ལུགས་ལ་ཕྱིན་ཅི་ལོག་ཏུ་ཞུགས་པ་ནི་ཆགས་སོགས་སུ་ལྟ་བ་དང་མཚུངས་པའི་ཕྱིར། རྟགས་གྲུབ་པའི་ཚུལ་ནི། ཆགས་པ་དང་སྡང་བས་སྡུག་མི་སྡུག་ཏུ་ལྟ་བ་ཕུང་པོའི་གནས་ཚུལ་ལས་ཕྱིན་ཅི་ལོག་ཏུ་སོང་བ་ལྟར་མི་རྟག་སྡུག་བསྔལ་གྱི་ངོ་བོར་བལྟ་བ་ཡང་ཕུང་པོའི་གནས་ཚུལ་ཕྱིན་ཅི་ལོག་ཏུ་སོང་བར་ཐལ།
ཕུང་པོ་དེ་མི་རྟག་པ་དང་སྡུག་བསྔལ་བའི་རང་བཞིན་གྱིས་གདོད་མ་ནས་སྟོང་པའི་ཕྱིར། ཡང་དེ་ལ་འདི་ལྟར་རྟོག་སྟེ། ཕུང་པོ་མི་རྟག་པ་ལ་སོགས་པར་བལྟས་པས། ཉོན་མོངས་ཀྱི་བག་ཉལ་མི་སྤང་ཡང༌། གང་ཟག་གི་བདག་མེད་རྟོགས་པའི་ཆ་དེས་སྤོང་ངོ་སྙམ་ན་ནི། ཕུང་པོ་ལ་མི་རྟག་པ་ལ་སོགས་པའི་བདག་གི་མཚན་མ་མ་སྤངས་པར་མཚོན། གང་ཟག་གི་བདག་མེད་རྟོགས་ནུས་པ་མ་ཡིན་ཏེ། གང་ཟག་གི་བདག་ཏུ་སྒྲོ་བཏགས་པའི་གཞི་ཕུང་པོ་ལ་བདག་ཏུ་ལྟ་བ་མ་ལྡོག་པའི་ཕྱིར། ཁྱབ་པ་ཡོད་དེ། མགོན་པོ་ཀླུ་སྒྲུབ་ཞབས་ཀྱིས།
ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་པ་ལས་ཡང་ལས་ཏེ། ། དེ་ལྟར་ཡང་ནི་སྐྱེ་བ་ཡིན། ། ལམ་གསུམ་ཐོག་མ་དབུས་མེད་པར། ། འཁོར་བའི་དཀྱིལ་འཁོར་འགལ་མེ་ཡི། ། འཁོར་ལོ་ལྟ་བུར་ཕན་ཚུན་གྱི། ། རྒྱུ་ཅན་འདི་ནི་འཁོར་བར་འགྱུར། ། ཞེས་འབྱུང་བའི་ཕྱིར། འཁོར་བ་འགྲུབ་པ་ལ་རིམ་གྱིས་འཇུག་པ་ན།
དང་པོར་ཕུང་པོ་ལ་བདེན་པར་ཞེན་པའི་མ་རིག་པའམ་རྨོངས་པའི་བློ་སྐྱེ་བས། དེ་ཉིད་སྲིད་པའི་རྩ་བར་ཡང་བཤད་པས། ཆོས་ཀྱི་བདག་ཏུ་བལྟ་བ་ནི་ཉོན་མོངས་པའི་སྒྲིབ་པ་ཐམས་ཅད་བསྐྱེད་པར་ཡང་ལུགས་འདི་ལ་གྲགས་པ་ཡིན་ནོ། ། འཇུག་འགྲེལ་ལས། དེ་ལྟར་ན་རེ་ཤིག་སྲིད་པའི་ཡན་ལག་གིས་ཡོངས་སུ་བསྡུས་པས་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ ། ཞེས་འབྱུང་བའི་ཕྱིར་རོ། ལུགས་འདི་ལ་ཀུན་རྫོབ་ལ་བདག་བདེན་དུ་ལྟ་བ་ནི་སྲིད་རྩ་ཉོན་མོངས་པ་ཅན་གྱི་མ་རིག་པ་ཡིན་པ་བསྙོན་མེད་དུ་བཤད་སྣང་ལ། དེ་ལྟ་ནའང་བདེན་འཛིན་ལ་ཉོན་མོངས་ཅན་གྱིས་ཁྱབ་མ་ཁྱབ་ཅེས་དགོས་ན། ཁོ་བོ་ཅག་བདེན་འཛིན་ལ་ཉོན་མོངས་ཅན་གྱིས་མ་རིག་པ་ཡིན་ན་བདེན་བཞི་ལ་གང་ཟག་གི་བདག་ཏུ་ལྟ་བ་དང་མཚུངས་ལྡན་གྱི་སེམས་བྱུང་མ་རིག་པ་ཡིན་དགོས་ལ། ཡུལ་ལ་ལོག་པར་ཞུགས་པའི་བདེན་འཛིན་འཁོར་བར་སྐྱེ་བའི་རྒྱུ་མ་ཡིན་པ་ཉིད་ཀྱིས་ཉོན་མོངས་ཅན་གྱི་མ་རིག་པ་ལ་ཡིན་པ་ཉིད་ཀྱི་ཕྱིར།
དེ་ལྟ་ནའང་ཆོས་ཀྱི་བདག་མེད་པ་ཞེས་པ་དེ་ཉན་རང་ངམ་བྱང་སེམས་དག་གིས་མངོན་སུམ་དུ་རྟོགས་པའི་རྗེས་ལ་བདེན་འཛིན་གྱིས་བསྡུས་པའི་ཉོན་མོངས་ཅན་ནམ་ཉོན་མོངས་པ་ཅན་མིན་པའི་བློ་རྨོངས་པའི་མ་རིག་པའི་སེམས་ལས་བྱུང་བའི་རྒྱུ་བ་ནི་ཡོད་པ་མིན་ཏེ། དེ་ལྟའི་འཕགས་པ་ལ་མཉམ་བཞག་ཏུ་ནི་བདེན་སྣང་མེད་ལ་རྗེས་ཐོབ་ཏུ་བདེན་སྣང་ཡོད་ཀྱང་བདེན་པར་འཛིན་པ་མེད་པའི་ཕྱིར། འཇུག་འགྲེལ་ལས། དེ་ཡང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ་འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བས་གཟིགས་པ་རྣམས་ལ་ནི་བཅོས་མའི་རང་བཞིན་ཡིན་གྱི་བདེན་པ་མ་ཡིན་ཏེ། བདེན་པར་མངོན་པར་རློམ་པ་མེད་པའི་ཕྱིར། ། ཞེས་འབྱུང་ངོ༌། ། བོད་དག་དཔལ་ལྡན་ཟླ་བའི་ལུགས་ལ། བདེན་འཛིན་ལ་ཉོན་མོངས་ཅན་གྱི་མ་རིག་པས་མ་ཁྱབ་སྟེ། འཕགས་པའི་རྒྱུད་ལ་བདེན་འཛིན་ཀུན་བརྟགས་དང་མངོན་འགྱུར་བ་མེད་ཀྱང་བདེན་འཛིན་ལྷན་སྐྱེས་དང་དབང་ལྡན་དང་བག་ཉལ་ཡོད་ལ། དེ་ནི་ཤེས་སྒྲིབ་ཏུ་འཇོག་དགོས་པའི་ཕྱིར།
ཇི་སྐད་དུ། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་སོགས་དང༌། གཞན་ཡང་བྱམས་ཆོས་ཀྱི་ལུང་ཅི་རིགས་འདྲེན་ནས་འཆད་པར་སྣང་ཡང་འབྲེལ་ཡོད་པར་མ་གོ་སྟེ། ཁྱེད་ཅག་བདེན་འཛིན་ལྷན་སྐྱེས་སུ་གྱུར་པའི་དབང་ལྡན་བག་ཉལ་དེ་དག་དམིགས་རྣམ་འཛིན་པས་ལྡན་མིན་འདུ་བྱེད་ཡིན་པར་འཆད་པ་ཉིད་ཀྱི་ཕྱིར། དེ་ལྟ་བུ་ནི་བདག་འཛིན་དུ་བཤད་ན་རང་ཚིག་དང་འགལ་བར་འགྱུར་བ་དང༌། བདེན་འཛིན་གྱི་བག་ཉལ་བདེན་འཛིན་ཡིན་ན་ཧ་ཅང་ཐལ་བ་དང༌། མི་ཐལ་ན་དཔལ་ལྡན་ཟླ་བའི་ལུགས་ལ་ཉོན་སྒྲིབ་ཀྱི་བག་ཉལ་ཡིན་ན་ཉོན་སྒྲིབ་ཡིན་ཞེས་ཀྱང་སྨྲ་དགོས་པར་མཚུངས་ཤིང༌། ལུང་དེ་ནི་དམིགས་རྣམ་འཛིན་པའི་རྟོག་པ་ཤེས་སྒྲིབ་ཏུ་བཤད་པས་དམིགས་རྣམ་མི་འཛིན་པའི་བེམས་པོ་ཤེས་སྒྲིབ་ཡིན་པ་ལ་འབྲེལ་ཅི་ཡང་ཡོད་པ་མ་ཡིན་པའི་ཕྱིར་དང༌།
ལུང་དེ་སྤྱིར་འཁོར་གསུམ་དུ་འཛིན་པ་ཤེས་སྒྲིབ་ཡིན་བྱས་པ་ཙམ་སྟོན་གྱི་བདེན་འཛིན་དང་སྦྱོར་བ་ཐོགས་མེད་འགྲེལ་ཆེན་དུ་དམིགས་གསལ་མེད་པའི་ཕྱིར་དང༌། དེར་མ་ཟད་བྱམས་ཆོས་ནས་ཉན་རང་གི་ཆོས་ཀྱི་བདག་མེད་ཉན་རང་གིས་མི་རྟོགས་པར་གསུངས་པའི་སྐབས་དང་འབྲེལ་བའི་ལུང་འདིར་དེ་རྟོགས་པར་གསུངས་པའི་སྐབས་དང་འབྲེལ་བའི་འཕྲོས་དོན་གྱི་སྒྲུབ་བྱེད་དུ་དྲངས་ན་ཕྱིན་ཅི་ལོག་ཏུ་འགྱུར་བའི་ཕྱིར། ཡང་ཟི་ལུང་མཆོག་ལྡན་པས་ཉན་རང་འཕགས་པས་ཆོས་ཀྱི་བདག་མེད་རྟོགས་ཀྱང་ཆོས་ལ་བདེན་པར་འཛིན་པ་མི་སྤོང་སྟེ། དེས་ཤེས་སྒྲིབ་ཏུ་གྱུར་པའི་བདེན་འཛིན་ཆེད་དུ་གཉེར་ནས་སྤོང་བའི་བར་ཆད་ལམ་མེད་པར་ཕྱིར་དང༌། དེས་ཆོས་ཐམས་ཅད་བདེན་པར་མེད་པ་དེ་དོན་དམ་པའི་བདེན་པར་འཛིན་པའི་བདེན་འཛིན་ཡོད་པའི་ཕྱིར། དེས་ན་བདེན་འཛིན་དེ་ལྟ་བུ་ཤེས་སྒྲིབ་ལས་འོས་མེད་དུ་སྨྲའོ། ། ཅི་ཉན་རང་གིས་ཆོས་ཀྱི་བདག་མེད་དམ་བདེན་མེད་རྟོགས་ན་ཆོས་ཀྱི་བདག་མེད་དང་བདེན་མེད་དེའི་བཟློག་ཕྱོགས་དང་བདག་འཛིན་དང་བདེན་འཛིན་སྤོང་བའི་བར་ཆད་མེད་ལམ་བསྐྱེད་པ་ཡོད་དམ་མེད། མེད་ན་དེས་ཆོས་ཀྱི་བདག་མེད་ཅི་ལྟར་རྟོགས། ཡོད་ན་ཆོས་ལ་བདེན་འཛིན་སྤང་བའི་བར་ཆད་མེད་ལམ་ཡོད་པར་དོན་གྱིས་གྲུབ་པས་ཁྱེད་ཀྱི་ཚིག་གི་ཟོལ་གྱི་ཤེས་སྒྲིབ་ཏུ་གྱུར་པའི་བདེན་འཛིན་ཆེད་དུ་གཉེར་ནས་སྤོང་བའི་བར་ཆད་མེད་ལམ་མེད་དོ། ། ཞེས་པ་དེའང་སྙིང་པོ་མེད་པའི་ཚིག་ཏུ་སོང༌།
སྤྱིར་ཡང་ཤེས་སྒྲིབ་འཛིན་རང་ཤེས་སྒྲིབ་བདེན་མེད་དུ་འཛིན་པ་སོགས་ཀྱི་སྒྲིབ་པ་སྤོང་བའི་བར་ཆད་མེད་ལམ་ཟུར་ཁྱད་ཅན་དགོས་པ་ཐེག་པ་ཆེ་ཆུང་གི་གསུང་རབ་གང་ན་བཤད། ཉན་རང་གི་དོན་དམ་བདེན་པ་དོན་དམ་བདེན་པར་འཛིན་པའི་བདེན་འཛིན་ཡོད་ན་དེའི་ཕྱིར་ཉན་རང་གི་ཆོས་ཀྱི་བདེན་མེད་རྟོགས་པར་ཡང་འགྱུར་ལ། དོན་དམ་བདེན་པའང་ཆོས་ཡིན་པ་ཉིད་ཀྱི་ཕྱིར། དེར་མ་ཟད་ཉན་རང་གི་ཕུང་པོ་བདེན་མེད་དུ་རྟོགས་པ་མཚོན། ཕུང་པོ་བདེན་གྲུབ་པར་ལྟ་བ་ཡོད་པར་ཐལ། དེས་དེ་བདེན་པར་འཛིན་པའི་ཕྱིར། མ་ཁྱབ་ན། ཤེས་བྱ་མེད་པར་ཤེས་བྱ་བསལ་བ་ནི། ། བདེ་བླག་རྙེད་ཅེས་བྱ་བ་ལ་སོགས་པའི་ཡུལ་ལ་སྒྲོ་སྐུར་དུ་ལྟ་བ་སུན་ཕྱུངས་པས་ཡུན་གྱི་སྒྲོ་སྐུར་གྱི་ལྟ་བ་སུན་འབྱིན་པར་འགྱུར་བ་ལའང་ཡིད་བརྟན་མེད་པར་འཛིན་པའོ། ། ཇི་ལྟར་གཉེན་པོ་ཡིན་ཞེ་ན་ཇི་ལྟར་དེ་དག་མེད་པའོ། །
ཞེས་དང༌། ཉི་ཁྲི་སྣང་བར། རྣམ་པ་མངོན་པར་ཞེན་པ་མེད་པ་ལ་སོགས་པ་ཡིན་ནོ། ། ཞེས་གསུངས་པ་གང་ཡིན་པ་འདི་ལ་དཔྱད་པར་བྱ་སྟེ། གལ་ཏེ་རེ་ཞིག་མངོན་པར་ཞེན་པ་མེད་པ་ཙམ་མངོན་པར་ཞེན་པ་མེད་པ་ཡིན་ན། དེ་ལྟ་ན་ནི། མེད་པ་ཡིན་པའི་ཕྱིར་གཉེན་པོར་མི་རིགས་སོ། ། འོན་ཏེ་གང་མངོན་པར་ཞེན་པ་མ་ཡིན་པ་ཡིན་ན་ནི་མིག་ལ་སོགས་པར་ཐལ་བར་འགྱུར་རོ་ཞེ་ན། ཇི་ལྟར་མི་མཐུན་པ་ཡིན་པ་དེ་ལྟར་ནི་མངོན་པར་ཞེན་པ་ཡིན་ལ་ཇི་ལྟར་ན་གཉེན་པོ་ཡིན་པ་དེ་ལྟར་ནི་མངོན་པར་ཞེན་པ་མ་ཡིན་ནོ། ། ཞེས་བདག་མེད་དུ་ཞེན་པའི་ལྟ་སྒོམ་འགོག་པ་ན་དགག་སྒྲ་ལ་མེད་པ་དང་གཞན་པ་དང་མི་མཐུན་པའི་ཕྱོགས་གསུམ་ལས་རང་གར་གང་ལའང་ཞེན་པ་མེད་ཙམ་ནི་མ་ཡིན་ཅིང༌།
ཞེན་པ་མེད་ཙམ་གྱི་དངོས་པོ་གཞན་གྱིས་ཀྱང་ཞེན་པ་དེ་འགོག་པ་མིན་གྱི། བདེན་པ་དང་བདེན་མེད་དུ་ཞེན་པ་དང་འཛིན་པ་དང་རློམ་པ་ནི་ཞེན་པ་དང་རློམ་པའི་ཕྱག་བྱ་བྱེ་བྲག་པ་ཡིན་ཏེ་དེ་དག་ནི་དགག་པ་དེ་དག་གིས་མི་མཐུན་པའི་ཕྱོགས་ཡིན་ལ་དགག་པ་དེའི་མི་མཐུན་ཕྱོགས་འཛིན་ཞེན་གྱི་ཁྱབ་བྱེད་འཇུག་པའི་དེར་རྟོགས་པ་འགོག་པའི་གཉེན་པོ་གང་ཡིན་པ་དེས་ནི་རྣམ་པ་མངོན་ཞེན་ལ་སོགས་འགོག་ནུས་ཞེས་སྟོན་པ་ཡིན་པས། དེ་ལྟར་ན་མཐར་ཐུག་ཡིད་བྱེད་ཀྱི་ཆའི་མཚན་མ་འགར་ཡང་དམིགས་པ་མེད་པ་ཉིད་ཀྱིས་འཛིན་པ་ཐམས་ཅད་འགོག་པར་ཡང་གྲུབ་བོ། ། དེ་ལྟར་གྲུབ་པ་ན་མེད་འཛིན་ལ་སོགས་ལྟ་སྒོམ་འཁྲུལ་པ་ཅན་དུ་སྙིང་ནས་ངེས་པར་མི་འགྲོངས་ན་ནི་སྐྱེས་བུ་དེ་དག་ལུག་ལྟར་ལྐུག་པ་མ་ཡིན་ནམ། དེས་ན་སྤྲོས་བྲལ་གྱི་ལྟ་སྒོམ་འཆུགས་པ་མེད་པ་ནི་ཡིད་ལ་མི་བྱེད་པའི་ལྟ་སྒོམ་ཁོ་ན་ཡིན་ཏེ། རྒྱལ་བའི་ཡུམ་ལ་སོགས་པའི་ཟབ་མོའི་མདོ་རྒྱུད་ཐམས་ཅད་དུ་བཤད་པའི་ཕྱིར། དེ་ལྟར་ནའང་གངས་ཅན་གྱི་ལྗོངས་འདིར་ནི་ཡིད་ལ་མི་བྱེད་པའི་ལྟ་སྒོམ་ཐམས་ཅད་ཧ་ཤང་གི་ལུགས་ཡིན་ནོ། ། ཞེས་སྨྲ་བ་དེ་དག་གིས་ནི་ཟབ་མོའི་མདོ་རྒྱུད་ཐམས་ཅད་སྤོང་བར་བྱེད་དོ། ། ཞེས་དོན་གྱི་མནའ་ཆུ་འཐུང་བར་བྱས་པ་ཡིན་ནོ། ། ཁྱད་པར་མེད་འཛིན་དང་བྲལ་བའི་ལྟ་སྒོམ་དབུ་མའི་བལྟ་སྒོམ་མ་ཡིན་ན་མེད་འཛིན་སོགས་ནི་རྟོག་དཔྱོད་ཀྱི་ས་པ་དག་ལ་ཡོད་ཀྱི།
དེ་རྟོག་དཔྱོད་ཀྱི་ས་པ་མིན་པ་ལ་མེད་པ་ཉིད་ཀྱི་ཕྱིར། བསམ་གཏན་གཉིས་པ་ཡན་ཆད་ཀྱི་སྐྱེ་འཕགས་ཀྱི་རྒྱུད་ལ་དབུ་མའི་ལྟ་བ་ཡེ་འབྱུང་དུ་མི་རུང་བར་འགྱུར་བས། འདི་ལྟ་བུ་ཡིད་དུ་མི་འོང་བའི་མི་སྙན་པར་སྨྲ་བ་འདི་ལ་སུ་ཞིག་ཉན་པར་བྱེད། ༈ རྡོ་རྗེའི་གསུང༌། རྟོགས་པ་གཅིག་གིས་ས་ལམ་མ་ལུས་བགྲོད་ཅེས་པ་འདི་ལ་འདོན་ལུགས་གཉིས་ཡོད་པས། ས་ལམ་མ་ལུས་ཆོས་ཉིད་རྣམ་དག་རྟོགས་པ་གཅིག་གིས་བགྲོད་ཅེས་དང༌། ཡང་ན། ས་དང་ལམ་རྣམས་རྟོགས་པའི་སྐད་ཅིག་རྣམས་ཀྱིས་བགྲོད། ཅེས་གཉིས་སུ་འདོན་པའི་དང་པོ་ལྟར་ན། ཞང་རིན་པོ་ཆེས།
ཕྱག་རྒྱ་ཆེན་པོ་གཅིག་ཆོད་ལ། ། རྨོངས་པས་ས་ལམ་རྩི་བ་འཁྲུལ། ། འོན་ཀྱང་རྨོངས་པ་དགའ་བྱའི་ཕྱིར། ། མཚན་ཉིད་ཐེག་པའི་ས་ལམ་རྣམས། ། འདིར་ཡང་དོད་པོ་རྩི་བར་བྱ། ། ཞེས་གསུངས་པ་ནི། ས་རྣམས་རང་བཞིན་རྣམ་དག་གི་ཆོས་ཉིད་མངོན་སུམ་དུ་རྟོགས་པ་ཡིན་ཞིང༌། རང་བཞིན་རྣམ་དག་གི་ཆོས་ཉིད་ལ་དབྱེ་བ་མེད་པ་དང༌། དེ་རྟོགས་པའི་ཡེ་ཤེས་ཀྱི་ནི་མཐོང་སྒོམ་ཐམས་ཅད་དུ་ཁྱད་པར་མེད་པ་དང༌། དེ་རྟོགས་པའི་རིམ་པ་ལས་ས་ལམ་སོ་སོར་བརྩིས་པ་མིན་གྱིས་གློ་བུར་དྲི་བྲལ་གྱི་གསར་རྟོགས་ཀྱི་ཆ་ནས་ས་ལམ་སོ་སོར་བཞག་པ་ལ་དགོངས་ཏེ།
སློབ་དཔོན་ཀླུ་སྒྲུབ་ཀྱིས། ཆོས་ཤེས་པ་ཡི་འོག་ཏུ་ནི། ། ཤིན་ཏུ་ཕྲ་བའི་དངོས་ལ་ཡང༌། ། འདི་ལ་བྱེ་བྲག་ཡོད་མ་ཡིན། ། ཞེས་དང༌། འཇུག་འགྲེལ་ལས། དེ་ནི་ཤེས་པའི་རང་བཞིན་ཡིན་པ་ཉིད་ཀྱིས་རང་གི་ངོ་བོའི་སྒོ་ནས་དབྱེ་བར་བྱ་བར་མི་ནུས་ཏེ། ཇི་ལྟར་བར་སྣང་བྱ་རྗེས་མཁས་རྣམས་ཀྱིས། ། བརྗོད་པར་ནུས་མ་ཡིན་ཞིང་མི་མཐོང་བ། ། དེ་བཞིན་རྒྱལ་བའི་སྲས་ཀྱི་ས་ཀུན་ཡང༌། །
བརྗོད་མི་ནུས་ན་མཉན་པར་ག་ལ་ནུས། ། ཞེས་དང༌། སློབ་དཔོན་སེང་གེ་བཟང་པོས་ཀྱང༌། ཇི་སྐད་བཤད་པའི་མཐོང་བའི་ལམ་གྱིས་མངོན་སུམ་དུ་བྱས་པའི་དངོས་པོ་ལས་ཐ་མི་དད་པ་ལ་དམིགས་པའི་ཕྱིར། མཐོང་བ་དང་སྒོམ་པ་དག་ཐ་དད་དུ་གྱུར་པ་མེད་པས་སྒོམ་པའི་ལམ་མཚན་ཉིད་པ་རྣམ་པར་བཞག་པ་ནི་མེད་དོ་ཞེས་དང༌། སྤྱོད་བསྡུས་ལས། རིམ་གྱིས་འཇུག་པས་རྫོགས་པའི་རིམ་པ་ལ་བསླབས་པས། གཅིག་ཆར་རང་གི་སེམས་རྒྱུད་རྣམ་པར་དག་པར་འགྱུར་ཏེ། ཞེས་གསུངས་སོ། །
གཉིས་པ་ལྟར་ན།
སྦྱོར་མཐོང་སྒོམ་གསུམ་གྱི་ཡེ་ཤེས་རྣམས་ཀྱིས་རང་རང་གི་སྤང་བྱ་རྣམས་མགོ་གནོན་པ་དང༌། ས་བོན་འབྱིན་པར་བྱེད་པ་ན། ཡུལ་གང་ལ་རྟོགས་པའི་ཡེ་ཤེས་ཐམས་ཅད་སྐད་ཅིག་མའི་ངོ་བོར་སྐྱེ་བ་ཡིན་ཏེ། མཐོང་ལམ་ཤེས་བཟོད་སྐད་ཅིག་བཅུ་དྲུག་ལྟ་བུ་དང༌། སྔགས་སུ་མངོན་བྱང་ཉི་ཤུའི་སྐད་ཅིག་དང༌། དེ་ཉིད་བཅུ་དྲུག་དང༌། བདེན་དོན་བཅུ་གཉིས་དང༌། དགའ་བ་བཞིའི་སྐད་ཅིག་ལ་སོགས་པའི་ཚུལ་གྱིས་སྐྱེ་བའི་ཕྱིར། ཇི་སྐད་དུ། ཤེས་རབ་ཆེན་པོའི་སྐད་ཅིག་ལ། །
ཆོས་ཀུན་ཁོང་དུ་ཆུད་པ་འཆང༌། ། ཆོས་ཀུན་མངོན་པར་རྟོགས་པ་སྟེ། ། ཐུབ་པ་བློ་མཆོག་འབྱུང་པོའི་བདག ། ཅེས་གསུངས་སོ། ། མདོ་དང་སྔགས་ཀྱི་ལམ་བསྒོམས་པ་ལས་སྐྱེས་པའི་ཡེ་ཤེས་སྐད་ཅིག་མ་ལའང་ཕྲ་བ་དང་ཆེས་ཕྲ་བ་མིན་པ་དང་ཡིན་པའི་ཁྱད་པར་ཡོད་དེ། མདོ་དང་སྔགས་ཀྱི་ལམ་ལ་མྱུར་བུལ་ཡོད་པའི་རིགས་པས་ཤེས་སོ་ཞེས། ཁོ་བོའི་རྗེ་བཙུན་བླ་མས་གསུང་ངོ༌། ། དེས་ན་ས་དང་ལམ་གྱི་བགྲོད་ཚུལ་ནི་རིམ་འཇུག་ལས། ཧལ་ཆོད་དུ་བྱར་ཡོད་པ་ནི་མ་ཡིན་ཏེ། ལང་གཤེགས་ལས།
དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་ཆེན་པོས་རང་གི་སེམས་སྣང་བའི་རྒྱུད་རྣམ་པར་དག་པར་བྱ་བའི་ཕྱིར་ཡང་གསོལ་བ་བཏབ་པ། བཅོམ་ལྡན་འདས་རང་གི་སེམས་སྣང་བའི་རྒྱུད་གཅིག་ཆར་རམ་རིམ་གྱིས་འཇུག་པས་སམ་ཇི་ལྟར་རྣམ་པར་དག་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ་རང་གི་སེམས་སྣང་བའི་རྒྱུད་ནི་རིམ་གྱིས་འཇུག་པས་རྣམ་པར་དག་པར་འགྱུར་ཏེ་གཅིག་ཆར་ནི་མ་ཡིན་ནོ། ། འདི་ལྟ་སྟེ། བློ་གྲོས་ཆེན་པོ་ཤིང་ཨ་མྲའི་འབྲས་བུ་ནི་རིམ་གྱིས་སྨིན་པར་འགྱུར་གྱི་གཅིག་ཆར་ནི་མ་ཡིན་ནོ། ། བློ་གྲོས་ཆེན་པོ། དེ་བཞིན་སེམས་ཅན་རྣམས་ཀྱི་རང་གི་སེམས་སྣང་བའི་རྒྱུད་ཀྱང་རིམ་གྱིས་རྣམ་པར་འདག་སྟེ་གཅིག་ཆར་ནི་མ་ཡིན་ནོ། ། བློ་གྲོས་ཆེན་པོ་འདི་ལྟ་སྟེ། རྫ་མཁན་གྱི་སྣོད་རྣམས་ནི་རིམ་གྱིས་བྱེད་ཀྱི་གཅིག་ཆར་ནི་མ་ཡིན་ནོ། །
བློ་གྲོས་ཆེན་པོ་དེ་བཞིན་དུ། དེ་བཞིན་གཤེགས་པ་ཡང་སེམས་ཅན་རྣམས་ཀྱི་རང་གི་སེམས་སྣང་བའི་རྒྱུད་རིམ་གྱིས་རྣམ་པར་སྦྱོང་ཏེ། གཅིག་ཆར་ནི་མ་ཡིན་ནོ། ། ཞེས་གསུངས་སོ། ། ཞར་ལ་འདི་ཤེས་པར་བྱ་སྟེ། འདིར་བཀའ་གདམས་པའི་བླ་མ་ཁ་ཅིག་གི་གསུང་གིས། མདོ་ལས་སྔགས་ལམ་ཉེ་བར་བཤད་པ་དེ་དྲང་དོན་ཡིན་ཏེ་ཚེ་གཅིག་གིས་སངས་རྒྱས་སྒྲུབ་མི་ནུས་པའི་ཕྱིར། ཁྱབ་པ་ཡོད་དེ། རྒྱུན་ཐུང་ངུས་སྒྲུབས་ནས་འགྲུབ་པ་དེ་མཆོག་གི་འབྲས་བུ་མ་ཡིན་པའི་ཕྱིར། གྲུབ་སྟེ།
ཉན་རང་གི་འབྲས་བུ་དམན་པས་ཚེ་གསུམ་ཙམ་གྱིས་འགྲུབ་ལ། རྫོགས་བྱང་གི་འབྲས་བུ་མཆོག་ཏུ་གྱུར་པས་བསྐལ་པ་གྲངས་མེད་གསུམ་ལ་སོགས་པར་ཡང་འགྲུབ་དཀའ་བའི་ཕྱིར། བྲ་བོ་ཞག་དྲུག་ཅུས་སྨིན་ལ། འབྲས་སཱ་ལུ་ཟླ་བ་དྲུག་གིས་སྨིན་པ་ལྟ་བུའོ། ། ཞེས་གསུངས་ནས། ཚེ་གཅིག་གིས་འཚང་རྒྱ་བ་ལ་མཐོང་ལམ་ཙམ་ཐོབ་པ་ལ་དགོངས་ན་རུང་གི ། ཚེ་གཅིག་གིས་སངས་རྒྱས་ཐོབ་པ་མི་སྲིད། མཐོང་ལམ་ཙམ་ལ་དགོངས་ན། མདོའི་ལམ་གྱི་དབང་དུ་ན་ཡང་དེ་འདྲ་ཡོད་དེ། འཕགས་པ་རྟག་ཏུ་ངུས་ཚེ་གཅིག་ལ་མཐོང་ལམ་ཐོབ་པ་བཞིན་ནོ། །
ཞེས་གསུངས་པ་ནི། སྔགས་ཀྱི་ལམ་ལ་བསྙད་པའི་བསྟན་པ་ལ་རྨ་འབྱིན་པ་དགག་པའི་དགོངས་པ་ཅན་གྱི་གསུང་དུ་གསལ་ཏེ། དེ་ལྟ་མིན་ན། ཇོ་བོ་རང་གི་ལམ་ཡིག་ལ་སོགས་པར་ཡང༌། ཕྱག་རྒྱ་ཆེན་པོའི་དངོས་གྲུབ་ཐུགས་ལ་འཁྲུངས་པའི་བཀའ་དྲིན་ཅན་གྱི་བླ་མ་ཐམས་ཅད་ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་ཤ་སྟག་ཏུ་དངོས་ཤུགས་དུ་མ་ནས་བསྟན་འདུག་པ་དང་འགལ་བའི་ཕྱིར།། ༈ རྡོ་རྗེའི་གསུང༌། ཡོན་ཏན་འབྱུང་བ་མུ་དྲུག་བྱ་བ་འདི་ཡང་དག་པར་བཏོན་ན། ས་ཐོབ་པའི་རྟགས་གདུལ་བྱ་ལ་སྟོན་ཚུལ་མུ་དྲུག་ཏུ་ཡོད་པ་ཅེས་འདོན་རྒྱུ་ཡིན་ལ། དེ་ཡང་རྗེ་བཙུན་སྒམ་པོ་པ་ཡང་སློབ་ཉིད་སློབ་དང་བཅས་པ་དག་ལ་སྐལ་བ་མཆོག་ཚེ་གཅིག་སངས་རྒྱས་པ་དང༌། འབྲིང་ས་ཐོབ་པ་དང༌།
ཐ་མའང་སྦྱོར་ལམ་ལ་སོགས་པ་ལ་འགོད་པ་ནི། ས་ཆེན་པོའི་རྡུལ་གྱི་གྲངས་ཀྱང་ཟད་དུ་མེད་པར་བྱོན་པ་ལ་གང་ཟག་ཆོས་བརྒྱད་ཀྱི་དྲི་མ་ཅན་ཁ་ཅིག་གིས་ལོག་པར་ལྟ་བ་དང༌། ཕྲག་དོག་གིས་ཀུན་ནས་དཀྲིས་པའི་མཐུ་ལས། ཚུལ་འདི་ནི་ཟོག་པོ་དང༌། འཇིག་རྟེན་བསླུ་བར་བྱེད་པ་ཡིན་པར་སྨྲ་སྟེ། དེ་ལྟར་ཡིན་ན་དེའི་རྟགས་དང་མཚན་མ་སྣང་དགོས་པ་ལས་མི་སྣང་བའི་ཕྱིར་དང༌། སྣང་བའི་ཚེ་ནའང་དེ་ནི་གཡོ་སྒྱུ་དང་བདུད་ཀྱིས་བརླབས་པས་དེ་ལྟར་སྣང་བའི་ཕྱིར་ཞེས་ཟེར་བ་ལ། ཞལ་སྔ་ནས། སྐལ་བ་དང་མི་ལྡན་པའི་བློ་ལ་དེ་ལྟར་འཆར་བ་བདེན་ཡང༌། སྐལ་བ་དང་ལྡན་མི་ལྡན་གྱི་ཁྱད་པར་ལས།
ས་ཐོབ་པའི་རྟགས་སྟོན་ཚུལ་ནི། ལམ་རིམ་ཅན་དུ་བགྲོད་ནས་ས་ཐོབ་ཀྱི་རྟགས་སྟོན་པའི་མུ་དང༌། གཅིག་ཆར་བསྒྲོད་ནས་དེའི་རྟགས་སྟོན་པའི་མུ་དང༌། ས་ཐོབ་ཀྱི་རྟགས་སྐལ་མེད་ལ་སྣང་བར་མི་ནུས་པས་མི་སྟོན་པའི་མུ་དང༌། རེས་ས་ཐོབ་པའི་རྟགས་དང་རེས་མ་ཐོབ་པའི་རྟགས་ལྟར་སྟོན་པའི་མུ་དང༌། རྣལ་འབྱོར་ཅན་ལ་དེའི་རྟགས་སྟོན་ཅིང༌། རྣལ་འབྱོར་ཅན་མ་ཡིན་པས་དེའི་རྟགས་མི་མཐོང་བའི་མུ་དང༌། དངོས་སུ་ས་ཐོབ་པའི་རྟགས་མ་མཐོང་ཀྱང༌། ལུང་གི་རྟགས་ཀྱིས་ས་ཐོབ་པར་མཚོན་པའི་མུ་སྟེ་དྲུག་ལས། དང་པོ་ནི།
རྗེ་ནཱ་རོ་པས་དཀའ་བ་བཅུ་གཉིས་སྤྱད་ཅིང་མོས་སྤྱོད་ཀྱི་སར་ནན་ཏན་དུ་མཛད། ཕྱིས་ཆུ་བོ་གངྒཱའི་འགྲམ་དུ་ཏཻ་ལོས། འདི་ནི་རང་རིག་ཡེ་ཤེས་ཏེ། ། ཞེས་སོགས་ཀྱིས་ས་ཐོབ་པར་ངོ་སྤྲད་ནས། གླང་ཆེན་གྱི་རོ་མཁའ་ལ་བགྲོ་བ། སྤུ་གྲི་བཞུས་ཏེ་གསོལ་བ་ལ་སོགས་ཐུན་མོང་དང་མཆོག་གི་དངོས་གྲུབ་ས་ཐོབ་པའི་རྟགས་དང་མཚན་མའི་རྫུ་འཕྲུལ་བསྟན་པ་ལྟ་བུའོ། ། གཉིས་པ་ནི། རྗེ་བཙུན་གླིང་རས། ཕག་གྲུའི་སྐུ་མདུན་དུ་ལོ་བཅུ་གཉིས་འདག་སྦྱར་ལ་བཞུགས་པ། ཞག་བདུན་ནས་ཆོས་ཉིད་ཀྱི་བདེན་པ་གཟིགས་ཏེ།
གཅིག་ཆར་བར་གྲགས་ནས་དེའི་རྟགས་བསྟན་པ་ལྟ་བུའོ། ། གསུམ་པ་ནི། རྒྱལ་བ་ཡང་དགོན་པ་རིགས་ལྔ་ལ་དབང་བསྐུར་བའི་རྡོ་རྗེ་སློབ་དཔོན་ཡིན་ཡང༌། རེས་སྤྲང་སྨྱོན་གྱིས་བཟི་བར་སྣང་བའམ་དེར་སྟོན་པ་དང༌། ཞང་རིན་པོ་ཆེ་འཁོར་ལོ་བདེ་མཆོག་དངོས་ཡིན་ཡང༌། རེས་སྡེ་འཁྲུག་མཛད་པར་སྣང་ཞིང་དེར་སྟོན་པ་ལྟ་བུའོ། ། ཞང་གསུམ་ཐོག་པ་ལ། ཕག་གྲུ་པས། ཁྱོད་ཀྱིས་རྗེ་བཙུན་སྒམ་པོ་ལ་ཅི་ལྟར་མཐོང་བྱས་པས། མཐོང་རྒྱུ་ཅི་ཡོད།
རྒད་པོ་མགོ་སེ་ཡེ་རེ་བ། རྣ་བ་བེར་ཐུལ་གྱིས་གཏུམས་པ་ཞིག་ཏུ་གདའ་ཟེར་བ་དང༌། རྗེ་དུས་མཁྱེན་ལ། མདོ་སྨད་དུ་སྡིག་ཅན་ཞིག་ལ་ཞལ་བསྟན་པས་ཅི་ཡང་མ་མཐོང་ལྟ་བུ་དང༌། སྔོན་རྗེ་བཙུན་བྱམས་མགོན་ཁྱི་རོར་མཐོང་བ་དང༌། ལྷ་སའི་ཇོ་བོ་སངས་རྒྱས་དངོས་ལྟ་བུའི་བྱིན་བརླབས་ཅན་གྱི་རྟེན་ཡིན་ཀྱང་སྐྱི་གཡོར་དགེ་འདུན་སྡེ་འཁྲུག་གི་དུས་ལ་དག་པའི་ལས་ཅན་གྱིས་མཆི་མ་འཛག་པར་སྣང་བ་ལྟ་བུའོ། ། བཞི་པ་ནི། རྗེ་ཀརྨ་པཀྴི་ལྟ་བུ་ས་ཐོབ་པའི་རྫུ་འཕྲུལ་དང་རྟགས་སྟོན་ཅིང་ཀརྨ་པའི་སྤྲུལ་སྐུ་ཕྱི་མ་རྣམས་ཀྱིས་རེས་དེ་ལྟར་མི་སྟོན་པ་ལྟ་བུའོ། ། ལྔ་པ་ནི། གདུལ་བྱ་དུས་ལ་བབ་ན་ཀརྨ་པའི་མཆོག་གི་སྤྲུལ་སྐུ་རྣམས་ཀྱིས།
འཇམ་པའི་དབྱངས་ཀྱིས་བྱིན་གྱིས་བརླབས་པའི་རྒྱ་ཧོར་གྱི་རྒྱལ་པོ་ལ་སོགས་པའི་སྐལ་ལྡན་གྱི་ངོར་རྫུ་འཕྲུལ་གྱི་བཀོད་པ་བྱིས་འཕགས་ཐུན་མོང་བ་ཕལ་གྱི་བློར་མི་ཤོང་བ་བསྟན་པ་ལྟ་བུའོ། ། འདི་ནི་དཔལ་དྭགས་བརྒྱུད་པའི་སར་གནས་ཐམས་ཅད་ཀྱི་རྣམ་ཐར་དུ་ཡོད་དོ། ། སློབ་མ་ལས་ཅན་ལ་ཡེ་ཤེས་དབབ་པ། དབང་བསྐུར་བ། རྟོགས་པ་བསྐྱེད་པ། གེགས་སེལ་བ། ངོ་སྤྲད་པ་སོགས་ཀྱི་སྐབས་སུ་ཧེ་རུ་ཀ་ཡབ་ཡུམ་ལ་སོགས་པར་སྤྲུལ་ནས་རྒྱུད་དག་པར་མཛད་པ་ལྟ་བུའོ། ། དྲུག་པ་ནི། སངས་རྒྱས་ཀྱི་ཤིང་རྟ་ཆེན་པོ་རྣམས་ལུང་བསྟན་པ་ལྟ་བུ་དང༌། མདོ་ཏིང་འཛིན་རྒྱལ་དང༌།
སྙིང་རྗེ་པད་དཀར་ནས། རྗེ་སྒམ་པོ་པ་ས་ཐོབ་པར་ལུང་བསྟན་པ་དང༌། སྙིང་རྗེ་པད་དཀར་ནས་རྗེ་དུས་མཁྱེན་ས་ཐོབ་ཏུ་ལུང་བསྟན་པ་དང༌། འཇམ་དཔལ་རྩ་རྒྱུད་ནས་ཞང་རིན་པོ་ཆེ་འཕགས་པར་ལུང་བསྟན་པ་དང༌། མེས་སྲོང་བཙན་གྱིས་རྗེ་སྒོམ་ཚུལ་འཕགས་པར་ལུང་བསྟན་པས། དེ་དག་འཕགས་པར་གྲུབ་ལ། དེ་གྲུབ་པས། འཕགས་པ་ལ་རྫུན་མི་མངའ་བས། འཕགས་པ་ནང་ཕན་ཚུན་འདི་ལྟར་ཡིན་པར་ལུང་བསྟན་པའང་འཁྲུལ་པ་མེད་པས། ཞང་རིན་པོ་ཆེས།
རྗེ་དུས་མཁྱེན་སངས་རྒྱས་སེང་གེ་སྒྲར་ལུང་བསྟན་པ་དང༌། རྗེ་དུས་མཁྱེན་གྱིས་རྗེ་འབྲི་ཁུང་པ། འཕགས་པ་ཀླུ་སྒྲུབ་ཡིན་པར་ལུང་བསྟན་པ་དང༌། རྗེ་ཀརྨ་པཀྴིས། བོད་དུ་ཀརྨ་པ་བཅུ་གཅིག་འབྱོན་ཞིང༌། བྱམས་པའི་དུས་སུ། རྒྱལ་པོ་དྲུང་དུ་སྐྱེ་བ་བཞེས་པ་དང༌། དགའ་ལྡན་དུ་བྱང་སེམས་བློ་གྲོས་རིན་ཆེན་དུ་སྤྲུལ་པ་དང༌། རྒྱ་གར་ནུབ་ཏུ་ཡེ་ཤེས་མཁའ་འགྲོར་སྤྲུལ་ནས་སྐལ་མཆོག་ཚེ་གཅིག་ཏུ་འཚང་རྒྱ་བའི་དངོས་གྲུབ་སྟེར་བར་མཛད་ཅེས་གསུངས་པ་ལྟ་བུའོ། ། མདོར་ན་དཔལ་ལྡན་དྭགས་པོ་བཀའ་བརྒྱུད་ཚད་ལྡན་གྱི་ཡོན་ཏན་སྟོན་ཚུལ་གྱི་མུ་འདི་ལྟར་སྟོན་པའི་གང་ཟག་འདི་དག་ས་ཐོབ་རང་རྒྱུད་པར་བཞག་དཀའ་སྟེ།
འདས་དུས་བསྐལ་པ་གྲངས་མེད་ནས་སངས་རྒྱས་པ་རྣམས་ཞིང་འདིར་ས་ཐོབ་ཚུལ་བསྟན་པའི་ཕྱིར་རོ། ། འདི་ལྟ་བུ་ལ་ཟོག་པོར་མཐོང་བ་ཡང༌། ལས་ཀྱི་སྒྲིབ་པས་མཐོང་བ་ཕྱིན་ཅི་ལོག་ཏུ་གྱུར་པ་རྣམས་ལ་བདེན་ཏེ། རྗེ་འོད་ཟེར་ཞབས་ཀྱི་མགུར་ལས། སྔོན་སངས་རྒྱས་ལ་ལེགས་སྐར་ལོག་ལྟ་སྐྱེས། ། དེ་སངས་རྒྱས་མ་ཉེས་ལེགས་སྐར་ཉེས། ། སྔོན་རྗེ་བཙུན་ལ་དར་ལོས་ཟོག་པོར་མཐོང༌། ། དེ་རྗེ་བཙུན་མ་ཉེས་དར་ལོ་ཉེས། ། དུས་དེང་སང་དྭགས་པོ་བཀའ་བརྒྱུད་ལ། ། སེར་གཟུགས་སུ་བཅོས་པ་ཁ་ཅིག་གིས། །
བླུན་མཐོང་སྐུར་པ་དཔག་མེད་འདེབས། ། དེ་བཀའ་བརྒྱུད་མ་ཉེས་སེར་གཟུགས་ཉེས། ། རྗེ་ཆོས་གྲགས་རྒྱ་མཚོ་བྱ་བ་དེ། ། འཕགས་མཆོག་སྤྱན་རས་གཟིགས་དབང་ཡིན། ། ཁོང་ཐུགས་རྗེ་བཟོད་མེད་རྩལ་བསྐྱེད་ནས། ། ལྷ་སར་བསྟན་པ་འཛུགས་བཞེད་ལ། ། རྟགས་ཙམ་འཛིན་འགས་དམག་གིས་བཅོམ། ། དེ་སྤྱན་རས་གཟིགས་དབང་ག་ལ་ཉེས། ། རྟགས་ཙམ་གྱི་དགེ་བདུན་འདུས་པ་རྣམས། ། རྗེ་སྤྱན་རས་གཟིགས་ལ་འབྲེལ་པ་ཐོགས། །
འབྲེལ་དེས་ཀྱང་མཛད་པ་དོན་ལྡན་ཡིན། ། ཞེས་གསུངས་པའི་ཕྱིར་རོ། ། སྤྱིར་བྱང་ཆུབ་སེམས་དཔའ་ཡིན་ཡང་རང་གི་སྤང་རྟོགས་དེ་ས་ལམ་མཐོ་དམན་ཅི་ཙམ་ཡིན་པ་དང༌། ས་གང་ལ་གནས་པའང་མི་ཤེས་པའང་ཡོད་དེ། རྔ་བོ་ཆེའི་མདོ་ལས། དེ་བཞིན་གཤེགས་པའི་བྱིན་རླབས་ཀྱི་ཆེ་བ་བརྗོད་པའི་སྐབས་སུ། འོད་སྲུང་དཔེར་ན་རེ་ཞིག་ཀུན་དགའ་བོ་རང་ཉིད་ཀྱིས་འབྲས་བུ་ཐོབ་པར་མི་ཤེས་ཏེ། འདིས་ས་བཅུ་ཐོབ་པ་ཡིན་ཡང༌། བདག་གིས་ནི་འབྲས་བུ་མ་ཐོབ་བོ་སྙམ་དུ་བདག་ཉིད་ཀྱིས་ཤེས་སོ། ། དེ་ཅིའི་ཕྱིར་ཞེ་ན།
ངའི་བྱིན་རླབས་ཀྱིས་གྱུར་ན་ས་བདུན་པ་དང་བརྒྱད་པ་ལ་གནས་པ་ལྟ་ཅི་སྨོས་ཞེས། རང་ཉིད་ཀྱི་འབྲས་བུ་ཐོབ་པ་ཙམ་དུ་ཡང་མི་ཤེས་པར་དེ་བཞིན་གཤེགས་པས་བྱིན་གྱིས་བརླབས་པ་ན། དེ་གསང་སྔགས་ལ་སོགས་དང་རིགས་གནས་སོགས་མི་ཤེས་པར་བྱིན་གྱིས་བརླབས་པར་བྱེད་པའང་འདིས་མཚོན་ཏེ་ཤེས་པར་བྱ་ལ། དེར་མ་ཟད་རྗེ་སྒམ་པོ་པས། དེང་སང་གི་དགེ་བའི་བཤེས་གཉེན་ཕལ་ཆེ་བ་འདི་སངས་རྒྱས་བྱང་ཆུབ་སེམས་དཔའི་སྤྲུལ་པ་ཤ་སྟག་ཏུ་གདའ་བ་ལ། སོ་སོ་སྐྱེ་བོ་ལྟར་སྟོན་པ་ནི། སངས་རྒྱས་དང་བྱང་སེམས་རྣམས་ཀྱིས་རང་རེ་ཐ་མལ་པ་གདུལ་བའི་སླད་དུ་སོ་སྐྱེར་སྤྲུལ་བའི་སྟོབས་ཀྱིས་དགེ་བཤེས་པ་རྣམས་ཀྱང་རང་གིས་རང་ལ་སངས་རྒྱས་དང་བྱང་ཆུབ་སེམས་དཔའི་སྤྲུལ་པར་མི་ཤེས་པར་གདའ་ཞེས་གསུངས་སོ། ། དགོངས་གཅིག་འགྲེལ་པ་རྙིང་མར། ད་ལྟ་ས་ཐོབ་པའི་རྟགས་ཚེ་ཕྱི་མར་འབྱུང་བ་དང༌། ས་ཐོབ་པ་ལ་དེའི་རྟགས་མེད་པའང་ཡོད་ཟེར་བར་བྲིས་གདའ་བ་ནི་སྐྱོབ་པའི་དགོངས་པ་མ་ཡིན་ཏེ།
ལུང་དང་རིགས་པ་གང་གིས་ཀྱང་མི་འགྲུབ་པའི་ཕྱིར་རོ། ། གྲུབ་སྟེ། དེ་ལྟ་ན་བླ་མེད་ཀྱི་བྱང་ཆུབ་ཐོབ་པ་ལའང་དེ་ལྟར་རིགས་པར་ཐལ་ཞིང༌། དེ་ནི་སུས་ཀྱང་འདོད་མི་ནུས་པའི་ཕྱིར། སེམས་ཀྱི་ངོ་བོའི་བདེན་པ་མཐོང་བ་ལ་དེ་མཐོང་བའི་ཡོན་ཏན་མི་འབྱུང་མི་སྲིད་ཀྱང༌། ཡོན་ཏན་བརྒྱ་ཕྲག་བཅུ་གཉིས་པོ་དེ་མ་ཐག་སྟོན་ངེས་པར་ནི་མཐའ་གཅིག་ཏུ་སྨྲ་མི་ནུས་ཏེ། རྗེ་འབྲི་ཁུང་པས། མཐོང་ལམ་ཐོབ་མ་ཐག་ཡོན་ཏན་བརྒྱ་ཕྲག་བཅུ་གཉིས་མ་བསྟན་ན། དེ་མཐོང་ལམ་ཐོབ་པ་མ་ཡིན་པའི་ལུང་ཞིག་རྙེད་ན། རྟ་ལ་དར་ཡུག་བཏགས་ཏེ་གནང་ངོ་ཞེས་གསུངས་པའི་ཕྱིར།
དེ་ཡང་མདོ་སྡེ་རྒྱན་ལས། དབང་པོ་ལྔ་རྣམས་གཞན་གྱུར་ན། ། དོན་ཀུན་འཇུག་དང་ཐམས་ཅད་ལ། ། ཡོན་ཏན་བརྒྱ་ཕྲག་བཅུ་གཉིས་འབྱུང༌། ། འབྱོར་པ་དམ་པ་ཐོབ་པར་འགྱུར། ། ཞེས་འབྱུང་བའི་མདོ་ཁུངས་ས་བཅུ་པའི་མདོ་ལས། ས་དང་པོར་དེ་ལ་གནས་པའི་བྱང་ཆུབ་སེམས་དཔའ་ནི་ཕལ་ཆེར་འཛམ་བུའི་གླིང་གི་དབང་པོར་འགྱུར་ཞིང༌། དབང་ཕྱུག་ཆེན་པོ་ལ་དབང་རབ་ཏུ་ཐོབ་བྱ་བ་ནས་འདོད་ན་བརྩོན་འགྲུས་རྩོམ་པ་རྣམས་ཇི་ལྟ་བུས་ཁྱིམ་དང་ཆུང་མ་དང་ལོངས་སྤྱོད་ཐམས་ཅད་སྤངས་ཏེ། དེ་བཞིན་གཤེགས་པའི་བསྟན་པ་ལ་རབ་ཏུ་འབྱུང་བ་དང༌། རབ་ཏུ་བྱུང་ནས་ཀྱང་སྐད་ཅིག་ཐང་ཅིག་ཡུད་ཙམ་ཞིག་ལ་ཏིང་ངེ་འཛིན་བརྒྱ་རབ་ཏུ་ཐོབ།
སྙོམས་པར་ཡང་དག་པར་འཇུག་པ་དང༌། སངས་རྒྱས་བརྒྱ་མཐོང་བ་དང་དེ་དག་གིས་བྱིན་གྱིས་བརླབས་ཀྱང་ཡང་དག་པར་ཤེས་པ་དང༌། འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང༌། ཞིང་བརྒྱར་འགྲོ་བ་དང༌། འཇིག་རྟེན་གྱི་ཁམས་བརྒྱ་སྣང་བར་བྱེད་པ་དང༌། སེམས་ཅན་བརྒྱ་ཡོངས་སུ་སྨིན་པར་བྱེད་པ་དང༌། བསྐལ་པ་བརྒྱར་གནས་པར་བྱེད་པ་དང༌། བསྐལ་པ་བརྒྱ་ལ་སྔོན་དང་ཕྱིར་མཐར་འཇུག་པ་དང༌། ཆོས་ཀྱི་སྒོ་བརྒྱ་རྣམ་པར་འབྱེད་པ་དང༌། ལུས་བརྒྱ་ཀུན་ཏུ་སྟོན་པ་དང༌།
ལུས་རེ་རེ་ཡང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་ཀུན་ཏུ་བསྟན་པའི་བརྩོན་འགྲུས་རྣམ་པ་དེ་ལྟ་བུ་བརྩོམ་མོ། ། ཞེས་གསུངས་པས། ས་དང་པོར་ཡོན་ཏན་བརྒྱ་ཕྲག་བཅུ་གཉིས་འབྱུང་བར་གསུངས་པ་དེ་གང་དུ་ས་དང་པོ་ཐོབ་པའི་ལུས་ཀྱི་རྟེན་འཁོར་ལོ་བསྒྱུར་བའི་རྒྱལ་པོར་གྱུར་ཏེ་ཚེ་སྟོད་ས་ཐོབ་ནས་ཚེ་སྨད་ལ་རབ་ཏུ་བྱུང་ཞིང་ནགས་སུ་སྒོམས་པས་ཡོན་ཏན་དེ་དག་སྐྱེ་བར་གསུངས་ཀྱི། ས་ཐོབ་མ་ཐག་ཡོན་ཏན་དེ་དག་བསྟན་པར་དེར་མ་གསུངས་པའི་ཕྱིར། ཡང་ན་ས་དང་པོ་ཚེ་དེར་ཐོབ་ཅིང་ས་གཉིས་པའི་རྟོགས་པ་མ་འཁྲུངས་པའི་བར་དུ་ས་དང་པོ་ཐོབ་པ་དེ་འཁོར་ལོ་སྒྱུར་རྒྱལ་གྱི་སྐྱེ་བ་བཟུང་ནས་ཡོན་ཏན་དེ་དག་སྒྲུབ་པར་ཡང་བཤད་དུ་ཡོད་དོ། ། ཞར་ལ་འདི་ཤེས་པར་བྱ་དགོས་ཏེ། ཉན་རང་གི་ལྷག་བཅས་དགྲ་བཅོམ་གྱི་སྐབས་སུ་ན་རྒ་འཆི་བའི་སྡུག་བསྔལ་མ་འོངས་པ་ན་སྐྱེ་འགྱུར་བཅོམ་ཡང༌། ད་ལྟ་དེ་དང་མ་བྲལ་ལ། བྱང་འཕགས་ས་དང་པོར་ཉོན་མོངས་པ་དང་ཕུང་སོགས་གདོད་ནས་སྟོང་པར་རྟོགས་པས། དེའི་འབྲས་བུ་འགོག་བདེན་ཐོབ་པ་ན་སྐྱེ་སོགས་ཀྱི་སྡུག་བསྔལ་མ་འོངས་པ་ལྟ་ཞོག །
ད་ལྟ་བ་དང་ཡང་བྲལ་བ་ཡིན། དེའི་ཚུལ་སྡུག་བསྔལ་ཆོས་བཟོད་སྐྱེས་པ་དང་མ་དག་པའི་ཕུང་པོ་བཙན་ཐབས་སུ་འགག་པ་ནི་མ་ཡིན་ལ། མོས་སྤྱོད་ཀྱི་ས་ནས་རིམ་གྱིས་འགག་པའི་ཕྱིར། ཇི་ལྟར་འགགས་ན་མོས་སྤྱོད་ཆེན་པོའི་ཚེ། བསྐལ་པ་ཕྱི་མའི་མཐར་ཐུག་པར་རྣམ་པར་མི་རྟོག་པའི་ཤུགས་ཀྱི་སྣང་བ་ཐོབ་ཅིང་ཏིང་ངེ་འཛིན་དང་བཟུང་དང་རིག་པ་གྲངས་མེད་པ་རྣམ་པར་རོལ་པ་དང༌། འདིའི་ལུས་ཀྱི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གནོན་པར་དཀོན་མཆོག་སྤྲིན་ལས་གསུངས་པའི་ཕྱིར། སྡུག་བསྔལ་གྱི་བདེན་པར་གྱུར་པའི་ལུས་ལ་ནུས་པ་དེ་ལྟ་བུ་མེད་པར་ཡང་འགྲུབ་པས་འགགས་པའི་ཚུལ་ནི་དེ་ལྟའོ། ། ཡང་ན་སེམས་ཙམ་པའི་ལུགས་ལྟར་ན། ལུས་སུ་སྣང་བའི་རྣམ་རིག་ཙམ་ལས་བེམ་པོར་གྱུར་པའི་ལུས་མེད་ལ། ལུས་ལ་བེམ་འཛིན་གྱི་འཁྲུལ་པ་དག་པ་ན།
ལུས་དབང་ལ་སོགས་ལ་གནས་གྱུར་པའི་ཚེ། རྣམ་སྨིན་གྱི་ལུས་དང་བྲལ་བར་ཡང་འཇོག་ནུས་པ་ཡིན་ནོ། ། སྤྱིར་ས་ལ་གནས་པའི་བྱང་སེམས་ཀྱི་སྐྱེ་སོགས་སྤངས་ཀྱང་གཞན་དོན་དུ་སྐྱེ་སོགས་མཚན་ཉིད་པའི་སྲིད་པ་འཛིན་པའི་ཚུལ་ཞིག་སྲིད་པ་ན། བྱང་ཆུབ་སེམས་དག་པའི་ལུས་ལ་དབང་ཐོབ་པའི་ལུས་དེ་ནི་སྤྲུལ་བསྒྱུར་སྣ་ཚོགས་བྱེད་པས། འཁོར་བའི་སྐྱེ་རྒ་སོགས་མཚན་ཉིད་པ་མིན་ལ། དེ་ལྟ་བུའི་ལུས་ལའང་སྤྲུལ་པ་དང་རང་རྒྱུད་ཀྱིས་སྡུག་བསྔལ་དུ་གྱུར་པ་གཉིས་ཡོད་ལ། གཞན་དོན་དུ་སྐྱེ་སོགས་མཚན་ཉིད་པའི་སྲིད་ཚུལ་འཛིན་པ་ལའང་བྱིས་པའི་སྣང་ངོ་ན་འབྱུང་བ་དང་འབྱུང་འགྱུར་གྱི་ལུས་རང་རྒྱུད་པ་དང་འཕགས་པ་རང་གི་གཟིགས་ངོ་ན་དེ་དང་བྲལ་བའི་སྒྱུ་མ་ཙམ་གྱི་ལུས་སུ་སྣང་བའི་ཁྱད་པར་ཀྱང་ཡོད་དོ།། །། ༈ རྡོ་རྗེའི་གསུང༌། རྒྱུ་ལམ་འབྲས་བུ་ཐམས་ཅད་དུ་ཚོགས་གཉིས་ཟུང་འཇུག་ཏུ་བསག ། ཅེས་པ་འདིའང་འདོན་པ་མ་དག་སྟེ།
ལམ་དུ་མ་ཞུགས་པ་རྒྱུ་དུས་ཙམ་ལ་ཚོགས་གཉིས་ཟུང་འཇུག་ཏུ་བསག་ཏུ་མེད་པའི་ཕྱིར་དང༌། སྤྱིར་ཡང་བྱེད་པ་གཅིག་གིས་བྱ་བ་ཚོགས་གཉིས་ཅར་དུས་གཅིག་ལ་བསྒྲུབ་པ་ཞིག་ལ་ཚོགས་གཉིས་ཟུང་འཇུག་ཏུ་བསག་ཅེས་ཐ་སྙད་བརྗོད་པ་ཡིན་ལ། དེ་ནི་ས་མ་ཐོབ་པར་མི་འབྱུང་ལ། བྱེད་པ་གཅིག་གིས་བྱ་བ་ཚོགས་གཉིས་རིམ་པར་སྒྲུབ་པ་ཞིག་ལ་ཚོགས་གཉིས་ཟུང་འབྲེལ་དུ་བསྒྲུབ་ཞེས་ཐ་སྙད་བྱེད་པ་ཡིན་ནོ། ། འོ་ན་ཇི་ལྟར་བཏོན་པས་དག་པར་འགྱུར་ཞེ་ན། ཚོགས་གཉིས་པོ་བསོག་པ་ནི་གཞི་ལམ་འབྲས་གསུམ་ག་ལ་ལྟོས་ནས་བཞག་པའམ་བསོག་པ་ཡིན། ཅེས་བཏོན་པས་དག་པར་མཐོང་བས་སོ། ། དེའང་གཞི་ལ་ཀུན་རྫོབ་དང་དོན་དམ་པའི་བདེན་པ་གཉིས་ལས་ཀུན་རྫོབ་བདེན་པ་ལ་བརྟེན་ནས་ལམ་སྦྱིན་སོགས་ཐབས་ཆའི་བསོད་རྣམས་ཀྱི་ཚོགས་རྫོགས་པར་བྱས་ནས། འབྲས་བུ་ཀུན་རྫོབ་གཟུགས་སྐུ་འབྱུང་བྱེད་ལ། དོན་དམ་བདེན་པ་ལ་བརྟེན་ནས་ལམ་སྟོང་ཉིད་སྒོམ་པ་སོགས་ཤེས་རབ་ཀྱི་ཆའི་ཡེ་ཤེས་ཀྱི་ཚོགས་རྫོགས་པར་བྱས་ནས།
འབྲས་བུ་དོན་དམ་ཆོས་སྐུ་འབྱུང་བར་བྱེད་ལ། དེ་ལྟ་བུའི་ཚོགས་གཉིས་པོ་བསོག་པ་ནི་གཞི་ལམ་འབྲས་གསུམ་ལ་མ་ལྟོས་པར་བཞག་པ་འབྱུང་དུ་ཡོད་པ་མ་ཡིན་ནོ། ། དེས་ན་གཞི་བདེན་པ་གཉིས་ཀྱི་གནས་ཚུལ་ལ་རྨོངས་ཏེ་ཕྱིན་ཅི་ལོག་ཏུ་ཞུགས་པའི་ཀུན་རྫོབ་རྒྱུ་འབྲས་ཐམས་ཅད་ནི་འཁོར་བ། དེ་གཉིས་ཀྱི་གནས་ལུགས་ལ་རྨོངས་པ་དང་བྲལ་བའི་ཤེས་རབ་ཀྱིས་ཕྱིན་ཅི་མ་ལོག་པར་ཞུགས་པའི་ཀུན་རྫོབ་པའི་རྒྱུ་ནི་མྱང་འདས་ཀྱི་རྒྱུ་དང་འབྲས་བུ་ནི་མྱ་ངན་ལས་འདས་པའོ། ། འོ་ན་ཡེ་ཤེས་ཀྱི་ཚོགས་ཤེས་པར་གྱུར་པ་དང༌། ཆོས་ཀྱི་སྐུ་སྟོབས་སོགས་ཀྱི་བདག་ཉིད་དུ་གྱུར་པ་རྣམས་དོན་དམ་བདེན་པ་མཐར་ཐུག་པ་དེ་ཡིན་ནམ་མིན། ཡིན་ན་སྐྱེ་འགག་སོགས་བྱེད་པར་འགལ། མིན་ན་དེ་དག་དོན་དམ་བདེན་པར་བཞག་པ་འགལ་ཞེ་ན། དེ་གྱུར་གྱི་སྐྱེ་འགག་གི་ཆ་སོགས་ནས་དེ་དོན་དམ་བདེན་པར་བཞག་པ་མ་ཡིན་ཀྱང༌། དེ་ལ་དོན་དམ་བདེན་པར་བརྗོད་པའི་རྒྱུ་མཚན་ཡོད་དེ།
ཡེ་ཤེས་ཀྱི་ཚོགས་སུ་གྱུར་པའི་ཤེས་རབ་དེའི་ངོ་ན་དོན་དམ་བདེན་པ་སྟོང་པ་ཉིད་བཞག་པས་ཡུལ་དེ་དང་ཆ་འདྲ་བར་ཡུལ་ཅན་ཡང་སྤྲོས་པ་ཐམས་ཅད་ཞི་བའི་ཆ་ནས་དེར་བརྗོད་པ་དང༌། སྟོང་ཉིད་དོན་དམ་བདེན་པ་དེའང་སྤྲོས་པ་ཐམས་ཅད་དང་བྲལ་བ་བཞིན་དུ། རྣམ་པ་ཐམས་ཅད་མཁྱེན་པའི་རྟོགས་པ་ཡེ་ཤེས་ཆོས་ཀྱི་སྐུ་དེ་ཡང་གཟུང་འཛིན་གྱི་སྤྲོས་པ་ཐམས་ཅད་ཞི་བའི་ཆ་ནས་དེར་བརྗོད་པའི་ཕྱིར། དེའང་ཀུན་རྫོབ་ཀྱི་བདེན་པ་ནི་མཐའ་གཅིག་ཏུ་བདེན་གྲུབ་པར་དོན་གང་ལའང་མི་གནས་པས། གནས་སྐབས་པའི་འཆིང་གྲོལ་ཐམས་ཅད་འཐད་ཅིང༌། དེ་ལྟར་རྟོགས་པའི་བསོད་ནམས་ཚོགས་སོག་གི་རྣམ་གྲོལ་གྱི་རྒྱུ་བྱེད་པ་དང༌། དོན་དམ་བདེན་པ་ནི་བདེན་གྲུབ་པའི་ཆོས་གང་གིའང་སྟོང་པ་ཉིད་ཙམ་ལས་གཞན་པའི་དོན་དམ་བདེན་པ་ཞེས་བཞག་ཏུ་མེད་པས། གནས་སྐབས་འཆིང་གྲོལ་བྱེད་པ་ཐམས་ཅད་ལ་གེགས་བྱེད་དང་བྲལ་བས། འཆིང་གྲོལ་ཐམས་ཅད་འཐད་ཅིང༌། དེ་ལྟར་རྟོགས་པའི་ཡེ་ཤེས་ཚོགས་སོག་གི་རྣམ་གྲོལ་གྱི་རྒྱུ་བྱེད་པར་གྲུབ་བོ། །
དགོངས་གཅིག་རྙིང་པར། རྒྱུ་བསོད་ནམས་ཀྱི་ཚོགས་ལས་འབྲས་བུ་ཡེ་ཤེས་ཀྱི་ཚོགས་འབྱུང་བ་དེ་ཕྱོགས་སྔ་བྱེད་པ་དང༌། ལམ་མ་ཞུགས་ལ་ཚོགས་གཉིས་ཟུང་འཇུག་ཏུ་བསགས་པ་ཡོད་པར་འདོད་པ་ནི་འཁྲུལ་པ་འབའ་ཞིག་ཏུ་ཟད་དོ། ། ཁ་ཅིག་བདེན་པ་གཉིས་ཀར་སྐུ་གཉིས་ཀྱི་རྒྱུར་སྨྲ་བའང་ཡོད་དེ། ཁྱབ་ཆེས་པར་འགྱུར་བའི་ཕྱིར། དེ་ན་ཀུན་འབྱུང་དང་སྡུག་བསྔལ་སོགས་སངས་རྒྱས་ཀྱི་རྒྱུར་འགྱུར་བ་དང༌། རྣམ་གྲངས་མིན་པའི་དོན་དམ་བདེན་པ་དེ་རྒྱུ་འབྲས་དང་ངོ་བོ་ཉིད་ཐམས་ཅད་སྟོང་པར་བཤད་པ་དང་འགལ་བའི་ཕྱིར། དེའང་བཀའ་བརྒྱུད་འདིའི་བླ་མ་གོང་མ་ཁ་ཅིག་གི་གསུང་གིས། སེམས་ཅན་གྱི་སེམས་གསལ་རིག་འདི་གདོད་ནས་གསལ་རིག་ཙམ་གྱི་ངོ་བོར་ཡང་སྐྱེ་འགག་གནས་པ་དང་བྲལ་བ་དེ་རང་བཞིན་དུ་གནས་པའི་རིགས་ཡིན་ལ། དེ་ཉིད་ཡེ་ཤེས་ཀྱི་ཚོགས་གཙོ་བོར་གྱུར་པའི་བསག་སྦྱང་གི་ཁྱད་པར་དུ་བྱེད་པ་ནི་ཆོས་སྐུའི་རྒྱུར་འཇོག་ལ་རང་བཞིན་དུ་གནས་པའི་རིགས་དེ་དང་འབྲལ་མི་ཤེས་པའི་བརྩེ་སོགས་ཐོགས་མེད་ཡོད་པ་དེ་རྒྱས་འགྱུར་གྱི་རིགས་ཡིན་ལ།
དེ་ཉིད་བསོད་ནམས་ཚོགས་སོག་གི་གཙོ་བོར་གྱུར་པའི་བསག་སྦྱང་གིས་ཁྱད་པར་དུ་བྱེད་པ་ནི་འབྲས་བུ་གཟུགས་སྐུའི་རྒྱུར་འཇོག་ལ། སྐུ་དེ་གཉིས་མངོན་དུ་བྱས་པ་ན་ཆོས་སྐུ་ཉིད་ལ་རང་གཞན་གྱི་རྒྱུད་དང་དེའི་ཤེས་པ་སོགས་གང་གིའང་མཚན་མ་ཞི་བའི་ཆ་ནས་སངས་རྒྱས་ལ་ཡེ་ཤེས་མེད་ཟེར་བའི་གྲུབ་མཐའ་བྱུང་བའང་བདེན་ལ། ཡང་གཟུགས་ཀྱི་སྐུ་ཉིད་ལ་དག་པ་རྣམས་ཀྱི་ངོར། རང་གཞན་གྱི་རྒྱུད་གང་གིས་མ་བསྡུས་ཀྱང་གཟུང་འཛིན་གཉིས་སུ་མེད་པའི་སྒྱུ་མ་ལྟ་བུའི་ཡེ་ཤེས་ལ་ཡོད་པའི་གནང་བ་འཆར་བའི་ཆ་ནས་སངས་རྒྱས་ལ་ཡེ་ཤེས་ཡོད་ཟེར་བའི་གྲུབ་མཐའ་བྱུང་བའང་བདེན་ཏོ། ། ཞེས་འཆད་པའང་སྣང་ངོ༌།། །། ༈ རྡོ་རྗེའི་གསུང༌། མཐོ་དམན་གང་དུའང་ཞིང་བདམ་པ་གནད་ཟབ། ཞེས་པའང་དག་པར་བཏོན་ན། ལས་དང་པོ་པས་ཚོགས་བསག་གི་ཞིང་མཐོ་སར་བདམ་པ་གནད་ཟབ་ཞེས་བཏོན་ན་དག་པར་འགྱུར་རོ། ། འདིར་ཁ་ཅིག་གིས་སྡིག་པ་བཤགས་པ་སོགས་ཀྱི་ཡུལ་དཀོན་མཆོག་ཡིན་ཡང༌།
ཚོགས་བསག་ཡུལ་ལ་ཞིང་བཟང་ངན་ཁྱད་པར་མེད་པས། དཀོན་མཆོག་དང་སེམས་ཅན་ཞིང་སར་མཆོག་གྱུར་དུ་མཉམ་པ་ཡིན་ཏེ། ཚོགས་བསག་པ་ནི་སངས་རྒྱས་ཐོབ་བྱེད་ཡིན་ལ། སངས་རྒྱས་ཀྱིས་ནི་སེམས་ཅན་གྱི་དོན་མཛད་པ་མ་གཏོགས། གཞན་རང་བདེ་འདོད་ཕྱིར་སངས་རྒྱས་པར་མཛད་པ་མིན་ལ། འཚང་རྒྱ་བར་བྱེད་པ་ལའང་རང་དོན་དུ་མ་ཆགས་པར་ལུས་ལོངས་སྤྱོད་དགེ་རྩ་དང་བཅས་པ་སེམས་ཅན་ལ་གཏོང་བ་ལས་ཐབས་མེད་པའི་ཕྱིར། སེམས་ཅན་རྣམས་ལ་ལས་དང་པོ་པས་ཀྱང་བསོད་ནམས་ཀྱི་ཚོགས་གྱུར་གྱི་ཟང་ཟིང་སོགས་དཀོན་མཆོག་དང་མཉམ་པར་དངོས་སུ་མཆོད་རིགས་སོ་ཞེས་ཟེར་རོ། ། འདིར་ཞལ་སྔ་ནས། ཚོགས་བསག་ཡུལ་དཀོན་མཆོག་དང་སེམས་ཅན་ཕལ་པ་དངོས་སུ་ཞིང་ས་མཆོག་ཏུ་མཉམ་པར་རྟོགས་པའི་བློ་ཕྱིར་མི་ལྡོག་པ་འཕགས་པ་ལ་འབྱུང་ལ། དེ་ལྟ་བུའི་དབང་དུ་བྱས་ན་དེ་ལྟར་འཐད་དུ་ཆུག་ཀྱང༌།
ལས་དང་པོ་པས་ནི་དེ་ལྟ་བུའི་གནད་རིག་པའི་བློ་ཕྱིར་མི་ལྡོག་ཀྱང་མེད་ལ་འཕགས་པ་ལྟར་སེམས་ཅན་ལ་ཟང་ཟིང་སོགས་ཀྱི་སྦྱིན་པ་ལྷུར་དུ་བྱས་ནས་བྱང་ཆེན་ལ་འགོད་པ་སངས་རྒྱས་མཆོད་པའི་ཕུལ་ཡིན་ཏེ། སེམས་ཅན་གྱི་ཕན་བདེ་སྒྲུབ་པ་ལས་ལྷག་པའི་སངས་རྒྱས་མཆོད་པའི་ཚོགས་ཀྱང་མི་སྲིད་པའི་ཕྱིར། དེ་ལྟ་བུའི་གནད་རྟོགས་པའང་མེད་ལ། སྤྱིར་འཕགས་པ་དེ་ཁོ་ན་ཉིད་ཡིད་བྱེད་ཀྱི་ཚོགས་སོག་ཏུ་ཡོད་པས། དཀོན་མཆོག་དང་སེམས་ཅན་ཕལ་པ་རང་བཞིན་རྣམ་དག་གི་ཆ་ནས་ཞིང་ལ་བཟང་ངན་གྱི་ཁྱད་པར་མེད་པ་མངོན་སུམ་དུ་རྟོགས་ནས་དེ་གཉིས་ཚོགས་བསག་གི་ཡུལ་མཉམ་པར་ཤེས་པའང་མེད་ཅིང༌། དེ་ནི་དཀོན་མཆོག་ཉིད་ཡོན་ཏན་གྱིས་ཆེ་བས་ཚོགས་བསག་ཡུལ་གྱི་ཞིང་དུ་མོས་པ་ཆེ་བའི་སྒོ་ནས་ཚོགས་དཔག་མེད་བསག་པ་ཡོད་ལ། ཕལ་པ་ལ་དམིགས་ནས་དེ་ལྟར་བྱེད་པ་ཤས་ཆུང་བའི་ཕྱིར། ལས་དང་པོ་པ་སྙིང་རྗེའི་མཐུ་བརྟན་པ་མ་ཡིན་པས། ཞིང་དཀོན་མཆོག་རང་ལ་བརྟེན་ནས་ཚོགས་བསགས་ན་ཚོགས་གོང་འཕེལ་དང༌། དེར་བསགས་པའི་སྤྲོས་བརྩོན་གྱི་གོམས་ཤུགས་ཇེ་ཆེར་འགྱུར་ལ།
ཚོགས་བསགས་ཀྱི་ཞིང་མར་འདམས་ནས་ཚོགས་བསགས་ན། དགེ་ཚོགས་ཉམས་པའི་རྐྱེན་དུ་ཡང་འགྱུར་ཏེ། དེ་སྐད་དུ། འཇིག་རྟེན་མགོན་པོ་ཉིད་ཀྱི་ཞལ་སྔ་ནས། ཡུལ་དམན་པ་གསུམ་པོ་གཅེས་བྱ་ཞེས། ། བླ་མ་གོང་མས་གསུངས་གྱུར་ཀྱང༌། ། གནོད་པ་སྐྱེལ་བས་གཅེས་གྱུར་ན། ། རང་ཉིད་ལ་གནོད་པ་རྒྱུན་མི་འཆད། ། དམ་པ་མ་ཡིན་གཅེས་གྱུར་ན། ། སངས་རྒྱས་བསྟན་ལ་གནོད་པར་འགྱུར། །
སེམས་ཅན་གཅེས་པར་བཟུང་གྱུར་ན། ། ཉོན་མོངས་དུག་ལྔའི་མངའ་ཐང་རྒྱས། ། ཞེས་འབྱུང་བའི་ཕྱིར། དེའི་དོན་ཅུང་ཟད་བརྗོད་ན། དུག་གསུམ་རྒྱུད་ལྡན་གྱི་ངན་སོང་གསུམ་ཚོགས་བསགས་ཀྱི་ཞིང་དུ་ལྷག་པར་གཅེས་པ་བླ་མ་དཀོན་མཆོག་གིས་གསུངས་པ་ནི། དེ་དག་སངས་རྒྱས་ཐོབ་པར་བྱེད་པ་ལ་དེའི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་རླབས་ཆེན་བསྐྲུན་དགོས་པས། དེ་ལྟར་བསྐྱེད་པའི་ཞིང་དུ་སེམས་ཅན་དེ་དག་ལ་ལྷག་པར་གཅེས་པའི་སྙིང་རྗེ་ལས་དང་པོ་པའི་གནས་སྐབས་ནས་བསྐྱེད་ལ། ས་ཐོབ་པ་ན་ནམ་མཁའ་མཛོད་ཀྱི་སྦྱིན་པ་ལ་རང་དབང་ཐོབ་པ་ན། ཁ་ན་མ་ཐོ་བ་མེད་པའི་ཟང་ཟིང་གི་ཚོགས་རྒྱ་ཆེན་པོས་སེམས་ཅན་དེ་དག་གིས་དངོས་སུ་གནས་སྐབས་དང་བརྒྱུད་ནས་མཐར་ཐུག་གི་རེ་བ་བསྐོང་ནུས་པས་དུས་དེར་ཞིང་ཡར་མར་ཁྱད་མེད་དུ་བདམས་ཀྱང་དགེ་ཚོགས་གོང་འཕེལ་དུ་འགྲོ་བ་ཡིན་ཀྱང༌། ལས་དང་པོ་པས་མི་བསྲུན་པའི་སེམས་ཅན་དེ་དག་ལ་ད་ལྟ་ཚོགས་བསགས་ཡུལ་དུ་བྱས་ནས་ཟང་ཟིང་གིས་མཆོད་ན།
ཡོ་བྱད་དེས་འཚོ་བཞིན་པར་གཞན་ལ་གནོད་པ་དཔག་མེད་སྐྱེལ་བའི་རྒྱུར་འགྱུར་ལ། དེ་ལྟ་ན་ཚོགས་མི་རྫོགས་པའི་ཁར་སྒྲིབ་པ་དཔག་མེད་བསག་པའི་རྐྱེན་དུ་འགྱུར་ཏེ། འཁོར་བ་ཐོག་མེད་ནས་ཁ་ན་མ་ཐོ་བའི་ཟང་ཟིང་གི་རང་ཞིང་སར་བྱས་ནས་རང་ལ་མཆོད་པས་འཚོ་བ་དེས་འཚོ་བཞིན་པར་རང་གཞན་ལ་གནོད་པ་རྒྱུན་མི་འཆད་དུ་བསྐྱལ་བས་སྒྲིབ་པ་འཕེལ་བ་ལྟར་འདིར་ཡང་འགྱུར་བའི་ཕྱིར་རོ། ། ཁྱད་པར་སྐྱེས་བུ་དམ་པ་མ་ཡིན་པའི་ཞིང་དམན་པ་ལ་ཟང་ཟིང་གི་ཚོགས་ཀྱིས་མཆོད་ན། དམ་པ་མིན་པ་དེས་སེམས་ཅན་དང་བསྟན་པ་ལ་གནོད་སྐྱེལ་བའི་ཆེད་ཀྱི་འཚོ་བར་འགྱུར་བས། དེ་ལྟ་ན་ཚོགས་བསགས་དེས་ནི་སེམས་ཅན་དེ་དག་ལོག་འཚོ་ལ་ལོངས་སྤྱོད་པའི་ཁ་ན་མ་ཐོ་བ་ལ་སྦྱར་བའི་ཉེས་པ་དང༌། བདག་ཉིད་ཀྱང་སེམས་ཅན་ལོག་པར་སྤྱོད་པ་ལ་འཚོ་བ་སྦྱར་ནས་མི་དགེ་བའི་རྒྱུན་འཕེལ་བའི་རྐྱེན་གྱིས་ཁ་ན་མ་ཐོ་བ་བསགས་པས་རྒྱུད་རྨས་པར་འགྱུར་བས་སངས་རྒྱས་ཀྱི་བསྟན་པ་ལ་གནོད་པས་ན། དེ་ལྟ་བུའི་ཞིང་ལའང་མར་འདམས་པར་བྱས་ནས་ཚོགས་གསོག་པ་ནི་ཆེས་མི་རིགས་སོ། ། ཡང་ན་སེམས་ཅན་ལ་གཅེས་འཛིན་བྱས་ནས་སེམས་ཅན་དེ་དག་འཁོར་བའི་བདེ་འབྲས་ཐོབ་པའི་ཆེད་དུ་དེ་ལ་ཟང་ཟིང་གི་ཚོགས་ཀྱིས་མཆོད་ཀྱང་བྱང་ཆུབ་ཆེན་པོའི་ཚོགས་སུ་མི་འགྲོ་བས་སེམས་ཅན་ལ་གཅེས་པར་འཛིན་པ་ཙམ་དུ་ཟད་དོ། ། གཅེས་འཛིན་བྱས་ཀྱང་སེམས་ཅན་ལ་ཕན་འདོགས་ཐབས་བླ་མེད་མ་ཤེས་པས།
སྦྱིན་ཚོགས་སོགས་དེའི་རྒྱུས་སེམས་ཅན་དེ་དག་འཁོར་བར་སྐྱེ་བ་ན། དེའི་ལས་ཉོན་རྒྱུན་མར་བསགས་ནས། སྡུག་བསྔལ་གསུམ་གྱི་ངོ་བོའི་འཁོར་བ་ལུ་གུ་རྒྱུད་དུ་འགྱུར་བའི་ཉེན་ཆེ་བའི་ཕྱིར། དེར་མ་ཟད་ཞིང་དམན་པ་མི་བསྲུན་པ་ལ་ཟང་ཟིང་དང་མི་འཇིགས་པ་སྦྱིན་པས་མཆོད་པའི་རྒྱུས་ཟང་ཟིང་གི་ཡོ་བྱད་དེ་ལ་བརྟེན་ནས་སྡིག་པ་དཔག་མེད་སྒྲུབ། མི་འཇིགས་པའི་དཔུང་སྟོབས་ཀྱིས་སེམས་ཅན་དང་དཀོན་མཆོག་ལ་གནོད་པ་ཚད་མེད་བྱེད། བྱང་ཆུབ་སེམས་དཔས་སྦྱིན་གཏོང་རྒྱ་ཆེར་མཛད་པས། སྦྱིན་པར་མ་ཤེས་པར་བྱང་སེམས་དེ་ལ་ཆོམ་རྐུན་དུ་བྱས་པར་རློམ་པས་ང་རྒྱལ་བ་དང༌། སེམས་ཅན་མི་བསྲུན་པ་དེ་ལྟ་བུའི་ལོག་སྒྲུབ་ཀྱིས་བྱང་ཆུབ་སེམས་དཔའི་ཐུགས་སུན་དབྱུང་ནས་བྱང་སེམས་གཏོང་བའི་རྐྱེན་བྱེད་པ་དང༌། ཡང་ཞིང་མར་བདམས་ཀྱི་ཚོགས་གསོག་བྱས་པས་བྱང་སེམས་ཀྱིས་ཁོ་བོས་ནི་ཞིང་མཆོག་ཏུ་གྱུར་པ་ལ་བསོད་ནམས་མ་བསགས་པར་འདི་ལྟ་བུ་ལ་ཞིང་སར་གྱུར་ཏོ། ། འདི་ལྟ་བུ་ལས་ཞིང་མཆོག་ཏུ་གྱུར་པ་མ་རྙེད་པས།
བདག་གིས་བྱང་ཆུབ་ཐོབ་པའང་ཇི་ལྟར་འགྱུར་སྙམ་དུ་བྱང་ཆུབ་སྒྲུབ་པ་ལ་སྤྲོ་ཤི་བར་བྱེད་པའི་ཉེས་པ་བསྐྱེད་པས། ལས་དང་པོ་པས་ཞིང་དམན་པ་ལ་ཚོགས་བསགས་ཀྱི་ཞིང་དུ་མི་བྱེད་པ་ནི་བྱང་ཆུབ་ཀྱི་སེམས་འཕེལ་བའི་ཐབས་ཀྱི་མན་ངག་གི་གནད་ཤིན་ཏུ་ཆེའོ། ། ཁྱད་པར་སྦྱིན་པ་གཏོང་ཡུལ་ས་ཐོབ་ནས་སོ་སྐྱེ་ཕལ་པ་མི་བསྲུན་པ་ལ་ལུས་གཏོང་བ་གདུལ་བྱ་འདུལ་ཐབས་ཀྱི་སྦྱིན་སོགས་ཀྱི་ཕར་ཕྱིན་རྫོགས་པས་ཐབས་མཁས་ཀྱི་སྤྱོད་པ་རླབས་ཆེན་དུ་འགྱུར་ལ། སོ་སྐྱེ་མངོན་ཤེས་མེད་པས་གཞན་རྒྱུད་འདུལ་བའི་ཐབས་ཤེས་ཀྱི་བློ་གྲོས་དམན་པས་ནི་སེམས་ཅན་དམན་པ་ལ་ཞིང་མར་བདམས་ནས་ལུས་སོགས་གཏོང་བ་ནི་བྱང་སེམས་ཐབས་ལ་མི་མཁས་པའི་མཆོད་སྦྱིན་དུ་རྒྱལ་བ་སྲས་བཅས་ཀྱིས་གསུངས་པ་ལྟར། རྗེ་བཙུན་སྒམ་པོ་པའང་བཞེད་པར་གསལ་ཏེ། དྭགས་པོའི་ཆོས་བཞིའི་འགྲེལ་པར་ལྷོ་ལ་ཡག་པས་འོན་ཀྱང་ལུས་སྦྱིན་པ་ནི་ས་དང་པོ་ཡན་ཆད་ཀྱི་དབང་དུ་བྱས་པ་ཡིན་ལ། ལས་དང་པོ་པས་ནི་བསམ་པས་བཏང་ཞིང་རིག་པར་དགེ་བའི་གྲོགས་དང་དགེ་ལ་བསྐུལ་བར་བྱའོ། ། བསོད་ནམས་བཏང་བ་ནི་འཕྲལ་དུ་བསགས་པས་རྐྱེན་བྱས་ནས་དུས་གསུམ་གྱི་དགེ་བའི་རྩ་བ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་མཐར་ཐུག་རྫོགས་པའི་བྱང་ཆུབ་ཏུ་བསྔོ་ཞིང་གནས་སྐབས་སུ་ཇི་ལྟར་ཕན་བདེ་བཞིན་དུ་སྨོན་ལམ་འདེབས་པ་སྟེ། ལས་དང་པོ་པས་མཁས་པའི་རྗེས་སུ་འབྲང་ཞིང་གོང་དུ་འགྱུར་ནས་ཇི་ལྟར་ཕན་བདེ་བཞིན་དུ་སྨོན་ལམ་རྒྱ་ཆེར་འདེབས་པའོ། ། ཞེས་འབྱུང་བས།
བྱང་སེམས་ལས་དང་པོ་པས་ཉམས་འོག་ཏུ་མ་ཆུད་པར་བྱང་སེམས་ཀྱི་བྱ་དཀའ་བའི་སྤྱོད་པ་ལ་གྱ་ཚོམས་སུ་འཇུག་པར་མི་བྱ་སྟེ་བདག་ཉིད་ཉམས་ཀྱི་དྭོགས་པའི་ཕྱིར། རང་བློ་ལེགས་པར་སྦྱངས་ནས་རང་ཉམས་ཀྱི་ལྟ་བའི་གདེང་ཇི་ཙམ་ཡོད་པ་དང་མཐུན་པར་དེའི་སྤྱད་པ་སྤྱོད་པ་ལ་བསླབ་པ་སློབ་ཚུལ་འདི་ལ་ས་པཎ་པས། དྭགས་པོ་བཀའ་བརྒྱུད་པས་བདག་གཞན་བརྗེ་བ་དང༌། གཏོང་བ་ཆེན་པོ་དང༌། ཤིན་ཏུ་གཏོང་བ་སོགས་བྱང་ཆེན་གྱི་སྤྱོད་པ་བཀག་གོ་ཞེས་གསུངས་པ་འདི་དྭགས་པོ་བཀའ་བརྒྱུད་པ་དང་ལྷ་དང་བཅས་པའི་འཇིག་རྟེན་དག་གི་བར་དུ་སེལ་བཅུག་པའི་གསུང་དུ་སྣང་ནའང༌། བྱང་ཆུབ་སེམས་དཔའི་གསུང་ཡིན་པས་སེམས་ཅན་གྱི་དོན་དུ་མི་འགྱུར་བ་ནི་འགའ་ཡང་ཡོད་པ་མིན་ནོ།། །། ༈ རྡོ་རྗེའི་གསུང༌། ཆེད་དུ་བདག་ཏུ་བཟུང་ནས་ཚོགས་བསགས་པའི་ཐབས་མཁས་བྱ་བ་འདི་ཡང་དག་པར་བཏོན་ན། ལས་དང་པོ་པ་དངོས་པོར་འཛིན་པ་དང་མ་བྲལ་བའི་རིང་དངོས་འཛིན་དང་བཅས་པར་ཚོགས་བསགས་པ་ཐབས་མཁས་ཡིན་བྱ་བར་བཏོན་ན་དག་པར་འགྱུར་སྟེ། ཞལ་སྔ་ནས་སོ་སྐྱེ་ལས་དང་བས་དགེ་བའི་རྩ་བ་ཅི་དང་ཅི་བྱེད་པ་ཐམས་ཅད་ལ།
ནམ་མཁའ་དང་སྒྱུ་མ་ལྟ་བུའི་བློས་བྱེད་པར་རློམ་ཀྱང་གོ་ཡུལ་ཉེས་ན་མཐར་དགེ་མེད་སྡིག་མེད་ཀྱི་ལྟ་སྤྱོད་སྐྱོང་བ་ཞིག་འབྱུང་ཤས་ཆེ་བས། རང་རེ་རྣམས་ཐོག་མེད་ནས་དངོས་འཛིན་དམ་པ་དཀོན་མཆོག་སོགས་ལའང་རང་བདེན་པར་བཟུང་ནས་སྐྱབས་ཞུས། ཚོགས་བསགས་བྱས་ན་དགེ་སྡིག་དང་རྒྱུ་འབྲས་ཀྱི་བླང་དོར་ལ་བརྩོན་དུ་འགྲོ་ཞིང༌། དེ་ལྟར་བརྩོན་པ་ཆེན་པོས་དགེ་ཚོགས་དཔག་མེད་བསགས་ན་དངོས་འཛིན་གྱི་སྒྲིབ་པ་ཤས་ཆུང་དུ་འགྲོ་ལ། དེ་ནས་རྒྱུད་སྨིན་པ་སྟོབས་ལྡན་དུ་སོང་བའི་ཚེ་ཆོས་ཐམས་ཅད་ལ་དངོས་འཛིན་དང་བྲལ་བའི་སྒྱུ་མ་དང་ནམ་མཁའ་ལྟ་བུའི་བློ་ཡིས་དགེ་རྩ་གསོག་ཏུ་ཡོད་པ་ཞིག་འབྱུང་བ་ཡིན་པས་དེ་ལྟར་བསླབ་པ་ནི་དགེ་རྩ་སོག་པའི་ཐབས་མཁས་པའི་ཁྱད་པར་དུ་ཤེས་པ་བྱའོ། ། ཞེས་གསུངས་སོ། ། འདི་དང་མཐུན་པར་དགེ་བའི་བཤེས་གཉེན་ཆེན་པོ་སྤོ་ཏོ་བའི་དཔེ་བུམ་རྩ་འགྲེལ་དུ། ཇི་སྲིད་དངོས་པོར་འཛིན་པ་བརྟན་རིང། ། སྐྱབས་ལ་སྒྱུ་མ་ཙམ་དུའང་མི་བསམ། ། ནམ་མཁའི་བདག་ཉིད་སྨོས་ཀྱང་ཅི་དགོས། །
དངོས་པོར་ཞེན་པ་ཁོ་ནས་འཇུག་བྱ། ། དེ་ལྟར་མིན་ན་རིང་ལ་མངོན་ཞེན། ། སྐྱབས་དངོས་མེད་པར་གུས་པ་མི་འབྱུང༌། ། དེ་བས་དེ་ནི་དོ་གལ་ཆེན་པོས། ། གསུངས་ཕྱིར་དེ་ལ་དེ་ལྟར་གོམས་བྱ། ། ཞེས་གསུངས་ཤིང༌། དེའི་འགྲེལ་པར་རྒྱུད་བླ་མའི་འགྲེལ་པར། སངས་རྒྱས་བལྟར་མེད། ཆོས་མཉན་དུ་མེད། དགེ་འདུན་སྒྲུབ་ཏུ་མེད་བྱ་བར་གསུངས་ཏེ།
འོ་སྐོལ་ལ་སངས་རྒྱས་ཡོད་པ་ལྟར་བྱ། ཆོས་ཐམས་ཅད་མཉན་དུ་ཡོད་པ་ལྟར་བྱ། དགེ་འདུན་སྒྲུབ་ཏུ་ཡོད་པར་བྱ་གསུང་སྐད། དེ་ལྟར་མ་བྱས་པར་རང་བདག་ཏུ་མངོན་པར་ཞེན་པར་བྱས་ནས་སྐྱབས་གནས། སངས་རྒྱས་རྣམས་ནི་ཆོས་ཀྱི་སྐུ། ། འདྲེན་པ་རྣམས་ནི་ཆོས་ཉིད་བལྟ། ། ཆོས་ཉིད་ཤེས་པར་བྱ་མིན་ཏེ། ། ཞེས་གསུངས་པ་ལྟ་བུར་བྱས་ནས་ཁ་སྟོང་དུ་སོང་ན་གུས་པ་མི་འབྱུང་བའི་སྐྱོན་ཡོད་པས་དེ་བས་ན། རང་བདག་གི་འཛིན་པ་དང་མ་བྲལ་བའི་རིང་ལ་ཨ་ཅང་ཆེས་ཏེ། རང་གི་རྒྱུད་ལ་སྒྱུ་མ་ལྟར་འཛིན་ཡང་སྐྱབས་དངོས་པོ་རང་དུ་སྒོམས།
དེ་ནས་རང་གང་ཟག་གི་བདག་མེད་སྒོམ་ཡང་ཆོས་ཀྱི་བདག་མེད་མི་སྒོམ་བར་དུ་སྐྱབས་དངོས་པོར་སྒོམ། རང་མཁའ་ལྟར་ཆོས་ཀྱི་བདག་མེད་གོམས་ནས་ཆོས་ཀྱི་སྐུར་སྒོམ། དེ་ལྟར་མ་བྱས་ན། རྒྱལ་ལ་སོགས་ལ་ཆགས་པ་ཕྲ། ། ཞེས་པའི་ཁར་འགྲོ་བས་སྔ་མ་ལྟར་བྱ་བ་མན་ངག་ཡིན་གསུངས་ཞེས་བྲིས་གདའ་བ་ལུང་དིའི་མགོ་བོར། ཇི་སྲིད་དངོས་པོར་འཛིན་པ་རྟན་རིང༌། ། ཞེས་པ་རྩ་འགྲེལ་འདི་རི་བོ་དགེ་ལྡན་པའི་ཕྱོགས་འཛིན་ཕྱི་རབས་པ་ཁ་ཅིག ། ཀུན་རྫོབ་ཚད་གྲུབ་ཏུ་སྟོན་ཏོ་ཞེས་བྱ་བ་ནི་འབྲེལ་ཅི་ཡང་ཡོད་པར་མ་གོ་སྟེ། ཆོས་ཐམས་ཅད་ལ་དངོས་པོར་སྣང་ཞིང་དེར་འཛིན་ཐོག་མེད་ཀྱི་མ་རིག་པས་བསླད་པའི་འཁྲུལ་པ་ཡིན་ལ་འཁྲུལ་པ་དེ་རྒྱུད་ལ་ཡོད་རིང་དངོས་འཛིན་དང་བཅས་པའི་དགེ་རྩ་བྱེད་པ་ན་ཇི་སྲིད་བསགས་སྦྱང་གི་ནུས་པ་སྨིན་པ་ན། དངོས་འཛིན་ཐམས་ཅད་ཀྱི་འཁྲུལ་པ་ཚད་མས་མ་གྲུབ་པ་རང་སར་དག་པ་ན།
སྒྱུ་མ་དང་ནམ་མཁའ་ལྟ་བུའི་དགེ་རྩ་བསག་ཏུ་ཡོད་པར་གསུངས་པ་ཉིད་ཀྱིས་འཁྲུལ་པ་ཚད་གྲུབ་ལ་གནོད་པར་མཐོང་བའི་ཕྱིར།
ངག་དོན་རྡོ་རྗེའི་གསུང་འདི་ནི་ཐར་འདོད་དག་ལམ་ཡང་དག་པ་ལ་སྦྱོར་བའི་ཚུལ་བླ་ན་མེད་པ་ཞིག་སྟེ། མདོ་ལས། འཇིག་རྟེན་ནི་ང་དང་རྩོད་པར་བྱེད་ཀྱི་ང་ནི་འཇིག་རྟེན་དང་ལྷན་ཅིག་རྩོད་པར་མི་བྱེད་དེ། འཇིག་རྟེན་ན་གང་ཡོད་པར་འདོད་པ་དེ་ཉིད་ང་ཡང་ཡོད་པར་འདོད་དོ། ། འཇིག་རྟེན་ན་གང་མེད་པར་འདོད་པ་དེ་ཉིད་ང་ཡང་མེད་པར་འདོད་དོ། ། ཞེས་དང༌། རིགས་པ་དྲུག་ཅུ་པ་ལས། དགོས་པའི་དབང་གིས་རྒྱལ་བ་རྣམས། ། ང་དང་ང་ཡི་ཞེས་གསུངས་ལྟར། །
ཕུང་པོ་ཁམས་དང་སྐྱེ་མཆེད་རྣམས། ། དེ་ནི་དགོས་པའི་དབང་གིས་གསུངས། ། ཞེས་དང༌། བསོད་ནམས་འདོད་པས་སྟོང་པ་ཉིད། ། ཀུན་ཚེ་བརྗོད་པར་བྱ་མིན་ཏེ། ། གནས་མ་ཡིན་པར་སྦྱར་བའི་སྨན། ། དུག་ཏུ་འགྱུར་བ་མ་ཡིན་ནམ། ། ཞེས་སོགས་བྱུང་བའི་ཕྱིར། གདུལ་བྱའི་དབང་པོ་དང་འཚམ་པར་བསགས་སྦྱང་གི་ལྟ་སྤྱོད་ཀྱང་རྒྱུད་དང་དུས་དང་འབྲེལ་བ་ཉིད་ཅེས་སོ།། །། ༈ རྡོ་རྗེའི་གསུང༌།
འཁོར་འདས་ཐམས་ཅད་ཀྱི་དགེ་བ་བྱང་ཆུབ་ཏུ་བསྔོ་བ་བཞུགས། ཞེས་པ་འདི་ནི། ཐར་པ་དང་ཐམས་ཅད་མཁྱེན་པ་སྒྲུབ་པ་ལ་གཅེས་པར་གྱུར་པའི་སྲོག་མིག་ལྟར་གྱུར་པ་ཡིན་པས་སྐྱོབ་པའི་དགོངས་པ་གང་ཡིན་འཁྲུལ་མེད་དུ་བཤད། དེ་མ་འཁྱོར་བའི་ཚིག་རྗེས་འཁྱམས་པོ་ཁུངས་མེད་དུ་བསྟན། དེ་ལ་ཀླན་ཀ་འགོད་པ་དམ་པའི་ལུགས་ལས་ཕྱི་རོལ་དུ་གྱུར་ཚུལ་བཤད། ཕྱི་རོལ་དུ་སོང་བ་དེ་ལེགས་བཤད་དུ་རློམ་ནས་དྭོགས་གཅོད་བྱས་པ་ལ་སྙིང་པོ་ཅི་ཡང་མ་རྙེད་པར་བསྟན་པ་དང༌། དེ་ལས་འཕྲོས་པའི་དོན་བཤད་པ་དང༌། ཐུན་མོང་མིན་པ་སྔགས་ལུགས་ཀྱི་དགེ་བ་ཟབ་ཁྱད་དུ་བཤད་པ་ལས། དང་པོ་ནི། སྐྱོབ་པའི་བཞེད་ཀྱི་དགེ་རྩ་བསྔོ་བའི་མན་ངག་གི་ལུང་ཁུངས་འགོད།
དེའི་གོ་དོན་བཤད་པའོ། ། དང་པོ་ནི། སྐྱོབ་པ་ཉིད་ཀྱིས་དགེ་རྩ་བསྔོ་བའི་མན་ངག་ཞལ་ནས་གསུངས་པ་དེ་ནི་འདི་ཡིན་ཏེ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པའི་ཆེད་དུ་བསྔོ་བས་དེ་ལྟར་ཐོབ་པར་གྱུར་ཅིག ། ཅེས་འདོན་བྱ་ལ་བསྔོ་བ་དང་སྨོན་ལམ་སྟབས་སུ་མཛད་པའོ། ། བསྔོ་བའི་ཚུལ་འདི་ལྟར་དགོངས་པ་ཡང༌། རྡོ་རྗེ་རྒྱལ་མཚན་ཆོ་ག་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། །
བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོར་རེད་གྱུར་ཅིག ། ཅེས་དང༌། རྒྱལ་བའི་སྲས་ཀྱིས་འདི་ལ་བསླབ་བྱ་སྟེ། ། ཇི་སྙེད་གང་ཡོད་ཐམས་ཅད་མ་ལུས་པར། ། ཁམས་རྣམས་ཀུན་ཀྱང་ཡོངས་སུ་བསྡུ་བྱ་སྟེ། ། ཅི་ནས་བདེ་གཤེགས་སྟོབས་པ་འཇུག་པར་བསྔོ། ། ཞེས་སོ། ། གཉིས་པ་ནི། འགྲོ་བ་ཐམས་ཅད་ཀྱི་དགེ་བ་བྱས་སོ་ཅོག་ཇི་སྙེད་པ་ཞེས་སྤྱིར་བཏང་དུ་བཟུང་ནས་བྱེ་བྲག་དུས་གསུམ་གྱི་དགེ་རྩ་ཅི་མཆིས་པ་ཐམས་ཅད་ཀུན་ཏུ་བཟང་པོར་གྱུར་པའི་སངས་རྒྱས་དང་བྱང་ཆུབ་སེམས་དཔའི་མཛད་པ་དང་གོ་འཕང་དེ་འདྲའི་ས་དག་ཐོབ་པའི་ཆེད་དུ་བསྔོ་བས།
དགེ་བ་དེ་ནི་ཀུན་ནས་ཀུན་ཏུའམ་ཡང་ནས་ཡང་དུ་བཟང་པོར་རེད་པར་གྱུར་ཅིག་པའོ། ། འོ་ན་གཞན་གྱིས་བྱས་པའི་དགེ་བ་རང་གིས་བསྔོས་པས་བསྔོ་བར་མི་ནུས་སྙམ་ན་མ་ཡིན་ཏེ། རང་གཅིག་པུས་བྱས་པའི་དགེ་བ་ནི་ལུད་མེད་པའི་ཞིང་གི་ས་བོན་དང་འདྲ་ལ། གཞན་གྱིས་བྱས་པའི་དགེ་བ་ལ་ཡི་རང་ཞིང༌། དགེ་བ་དེ་རང་གིས་བྱས་པའི་དགེ་བ་དང་ལྷན་ཅིག་སྡོམས་ནས་བསྔོས་ན་དགེ་ཚོགས་རྫོགས་ཡུལ་ཆེ་བ་ནི་ལུད་ཀྱིས་བྲན་པའི་ས་བོན་བཞིན་དུ་གསུངས་པ་ཡིན་ཏེ། ཡུམ་ལས། དེ་ནས་བྱང་ཆུབ་སེམས་དཔའ་ཆེན་པོ་བྱམས་པས་སྨྲས་པ། རབ་འབྱོར་བྱང་ཆུབ་སེམས་དཔའ་ཆེན་པོས་རྗེས་སུ་ཡི་རང་བ་དང་ལྡན་པའི་བསོད་ནམས་བྱ་བའི་དངོས་པོ་གང་ཡིན་པ་སེམས་ཅན་ཐམས་ཅད་དང་ཐུན་མོང་དུ་བྱས་ཏེ། དེ་ཡང་མི་དམིགས་པའི་ཚུལ་གྱིས་བླ་ན་མེད་བྱང་ཆུབ་ཏུ་བསྔོ་བ་གང་ཡིན་པ་དང༌། ཞེས་པ་ནས།
བསྔོ་བ་འདི་ནི་རབ་དང་དམ་པ་ཕུལ་གཙོ་བོ་དང་མཆོག་ཅེས་སོ། ། མཐོ་བཙུན་གྲུབ་རྗེས། བསོད་ནམས་བྱས་པའི་ཚོགས་ཆེན་དག ། སེམས་ཅན་རྣམས་ལ་ཡོངས་བསྔོ་བར། ། ཐུབ་པ་ཁྱོད་ཀྱིས་གང་གསུངས་པ། ། དེ་གཞན་བསྟན་བཅོས་ལས་མ་བཤད། ། ཅེས་འབྱུང་བའི་ཕྱིར་རོ། ། ལུང་གཉིས་པའི་དོན་ནི། རྒྱལ་བའི་སྲས་པོ་རྣམས་ཀྱིས། འཁོར་འདས་ཀྱི་དགེ་རྩ་གྲངས་ཀྱི་ཆ་ནས་ཇི་སྙེད་གང་ཡོད་མ་ལུས་པ་དང༌།
ངོ་བོའི་ཆ་ནས་དགེ་བའི་རྩ་བའི་ཁམས་དང་རྒྱུ་དང་རིགས་ཀུན་ཡོངས་སུ་བསྡུས་ཏེ། བདེ་གཤེགས་ཀྱི་སྟོབས་ཐོབ་པའི་རྒྱུར་བསྔོ་བའོ། ། གཉིས་པ་ནི། དགོངས་གཅིག་འགྲེལ་བྱེད་སྔ་རབས་པས། ཡོད་དགེ་དེ་ལང་གཤེགས་སོགས་ནས་བསྟན་པའི་སེམས་ཅན་གྱི་རྒྱུད་ཀྱི་གཤེགས་སྙིང་འདུས་མ་བྱས་རྟག་བརྟན་ཐེར་ཟུག་མཚན་དཔེས་སྤྲས་པ་དེ་ཡིན་ལ། དེ་ལྟ་བུ་ཞིག་བསྔོ་རྒྱུའི་དགེ་རྩར་མ་བྱས་ན་ནི་དགེ་བ་ཐམས་ཅད་རྫོགས་བྱང་གི་སར་འགྲོ་མི་ནུས་པ་སྟེ། བར་མ་དོར་ཆུད་འཛའ་བའི་ཕྱིར་ཞེས་ཟེར་རོ། ། དེ་ནི་སྐྱོབ་པའི་དགོངས་པ་མ་ཡིན་ཏེ། སེམས་ཅན་གྱི་རྒྱུད་ཀྱི་གཤེགས་སྙིང་འདུས་མ་བྱས་པ་རྟག་བརྟན་ཐེར་ཟུག་མཚན་དཔེས་སྤྲས་པ་དེ་འདྲ་ཤེས་བྱ་ལ་གཞི་མ་གྲུབ་ཅིང་མདོ་རྣམས་སུ་དངོས་བསྟན་དེ་ལྟར་གསུངས་པ་ནི། འཕགས་ཡུལ་དུ་བྱུང་བའི་དབུ་མ་པའི་སློབ་དཔོན་ཆེན་པོ་རྣམས་ཀྱིས་དགོངས་པ་ཅན་དུ་བཀྲལ་བའི་ཕྱིར་ཏེ།
ཆོས་དབྱིངས་སྟོང་པ་ཉིད་ཙམ་ལས་ཆོས་ཅན་འཆིང་གྲོལ་སྣ་ཚོགས་འཐད་པ་དང༌། ལྷག་པར་ཆོས་དབྱིངས་རང་བཞིན་སྟོང་པ་ཉིད་འདུས་བྱས་མ་བྱས་ཀྱིས་བདེན་པ་ནི་དེ་བཞིན་གཤེགས་པའི་རྒྱུའི་སྙིང་པོའོ། ། ཞེས་པ་ཙམ་ལ་དགོངས་ནས་དེ་ལྟར་བསྟན་པར་བཞེད་པའི་ཕྱིར་རོ། ། ཆོས་དབྱིངས་ཉིད་སངས་རྒྱས་ཀྱི་རྒྱུར་གསུངས་པ་ཡང༌། ཆོས་དབྱིངས་རང་མཚན་པ་ཞིག་ཡོད་ན། རྒྱུ་རང་མཚན་པ་ཞིག་ཡོད་དགོས་ལ། དེ་ཡང་འདིར་མི་བཞེད་དེ། ལྟོས་ནས་བཞག་པའི་རྒྱུ་ཙམ་ཞིག་ཡིན་གྱི། དེ་ལྟོས་ནས་བཞག་པའི་འབྲས་བུ་ཞིག་བསྐྱེད་པས་སངས་རྒྱས་ཀྱི་རྒྱུ་འབྲས་རང་མཚན་པ་དང༌། རང་རྒྱུད་དུ་གྲུབ་པའང་མཁས་པ་ཆེན་པོ་འདི་དག་གིས་མི་བཞེད་པའི་ཕྱིར་རོ། །
ཆོས་ཐམས་ཅད་ཀྱི་རང་བཞིན་དབྱིངས་ནི་སྟོང་པ་ཉིད་ཡིན་པའི་རྒྱུའི་དབང་དུ་བྱས་ཏེ། ཆོས་འབྱུང་དུ་རུང་བ་ཡིན་ལ། དེ་ལྟར་མ་ཡིན་ན་དེ་ལྟར་མི་རུང་བ་ནི། རྒྱལ་བ་མཆོག་གི་དགོངས་པ་མཐར་ཐུག་པ་ཡིན་ཏེ། འཕགས་པ་ཀླུས། གལ་ཏེ་འདི་དག་ཀུན་སྟོང་ན། ། འབྱུང་བ་མེད་ཅིང་འཇིག་པ་མེད། ། གང་ཞིག་སྤོང་དང་འགག་པ་ལས། ། མྱ་ངན་འདའ་བར་འགྱུར་བར་འདོད། ། གལ་ཏེ་འདི་ཀུན་མི་སྟོང་ན། །
འབྱུང་བ་མེད་ཅིང་འཇིག་པ་མེད། ། གང་ཞིག་སྤོང་དང་འགག་པ་ལས། ། མྱ་ངན་འདའ་བར་འགྱུར་བར་འདོད། ། སྤངས་པ་མེད་པ་ཐོབ་མེད་པ། ། ཆད་པ་མེད་པ་རྟག་མེད་པ། ། འགག་པ་མེད་པ་སྐྱེ་མེད་པ། ། དེ་ནི་མྱང་ངན་འདས་པར་བརྗོད། ། ཅེས་འབྱུང་བའི་ཕྱིར། ཡང་ཆོས་ཐམས་ཅད་སྟོང་པ་ཉིད་ཡིན་བཞིན་པ་ལས། སངས་རྒྱས་ཀྱི་མཚན་དཔེ་སོགས་ཀྱི་རྒྱུ་རྟེན་ཅིང་འབྲེལ་འབྱུང་ཙམ་དུ་རིགས་ཀྱི་མིང་ཅན་ཞིག་སེམས་ཅན་གྱི་རྒྱུད་ལ་ཡོད་པ་དེ་ལ་དགོངས་ཏེ་བདེ་གཤེགས་སྙིང་པོ་འདུས་མ་བྱས་པ་དང་རྟག་བརྟན་དང་ཁམས་དགེ་བ་ལ་སོགས་པར་ཡང་གསུངས་སོ། །
ཡང་དོལ་བུ་བ་ཆེན་པོ་དཔོན་སློབ་དག ། ཆོས་མངོན་པར། འདུས་མ་བྱས་པའི་དགེ་བ་ནི་དེ་བཞིན་ཉིད་དོ། ། ཞེས་དང༌། དབུས་མཐར། དགེ་གཉིས་ཐོབ་པར་བྱ་བའི་ཕྱིར། ། ཞེས་དང༌། དེའི་འགྲེལ་པར། དགེ་བ་ནི་འདུས་བྱས་དང་འདུས་མ་བྱས་སོ། ། ཞེས་གསུངས་པས།
ཡོངས་གྲུབ་འདུས་མ་བྱས་དེ་དོན་དམ་བདེན་པ་ཡིན། དེ་དགེ་བའི་མཆོག་ཡིན་པས་བསྔོས་པ་དང་དེ་ལ་བརྟེན་ནས་ཡེ་ཤེས་ཀྱི་ཚོགས་བསགས་པས་དོན་དམ་བདེན་པར་གྱུར་པའི་སངས་རྒྱས་གོ་ཆོད་པོ་དེ་ཐོབ་པ་ཡིན་ལ། འདུས་བྱས་ཀྱི་དགེ་ཚོགས་བསགས་བསྔོས་ཀྱིས་ནི་ཀུན་རྫོབ་གཞན་སྣང་གི་སངས་རྒྱས་ཙམ་གྱི་རྒྱུ་ལས་མི་བྱེད་དོ། ། ཞེས་ཟེར་རོ། ། ལུང་དེ་དག་གི་དོན་ནི། སེམས་ཙམ་པས་དེ་བཞིན་ཉིད་གནས་ལུགས་ལ་ཡོད་པའི་ཆོས་ཤིག་ཡིན་པ་ལ་བསམས་ནས་དེ་དངོས་པོ་ལས་གཞན་དངོས་མེད་དུ་མི་འདོད་དེ། འཕགས་པའི་ཤེས་མཐོང་གི་ཡུལ་དང༌། དེ་སྔོན་དུ་བྱས་པས་གློ་བུར་གྱི་དྲི་མ་རྣམས་སྦྱོར་བའི་ཆེད་དུ་དོན་བྱེད་ནུས་ཀྱི་དངོས་པོ་འདོད་པའི་ཕྱིར། དེ་ལྟ་ནའང་འདུས་མ་བྱས་པ་ནི་དེ་ཐོག་མ་མེད་པ་ནས་ཡོད་ཀྱི་གསར་དུ་བྱས་པར་མི་འཇོག་པ་ལ་བསམ་པའོ། ། སྤྱིར་དགེ་བ་དང་དགེ་བའི་རྩ་བ་ཡིན་མིན་ལ་ཁྱད་པར་ཤེས་དགོས་ཏེ།
དགེ་བ་ཙམ་ནི་བདེ་བ་དང་ལེགས་པ་དང་སྐྱིད་པ་དང་སྡུག་བསྔལ་བ་དང་བྲལ་བ་ཙམ་ལ་འཇོག་པས། དེའི་དབང་དུ་ན་ཆོས་ཉིད་དང༌། དེ་བཞིན་ཉིད་དང༌། རྒྱུ་བདེ་གཤེགས་སྙིང་པོ་དང༌། མྱ་ངན་ལས་འདས་པ་དང་ཡང་དག་པར་རྫོགས་པའི་སངས་རྒྱས་ལ་སོགས་པའང་དགེ་བ་ཡིན་ཏེ་བདེ་བ་དང་ལེགས་པ་ཡིན་པའི་ཕྱིར། དེ་སྐད་དུ་མཛོད་རྩ་འགྲེལ་ལས། ཐར་པ་བླ་ན་མེད་པ་ཡིན། ། ཞེས་པའི་སྐབས་སུ། མྱ་ངན་ལས་འདས་པ་ལས་ཆེས་ཁྱད་པར་འཕགས་པ་ནི་མེད་ཀྱི། དེ་ནི་དགེ་བ་དང་རྟག་པ་ཡིན་པའི་ཕྱིར།
ཐམས་ཅད་པས་ཁྱད་པར་དུ་འཕགས་པ་ཡིན་ནོ་ཞེས་དང༌། ཡང་དེར་འདུས་མ་བྱས་རྣམས་དགེ་བ་དང་ལུང་མ་བསྟན་པའི་བྱེ་བྲག་གིས་གཉིས་སུ་བྱའོ་ཞེས་བརྟག་འགོག་དགེ་བར་གསུངས་ལ། དེ་དག་དགེ་བའི་རྩ་བ་ནི་མ་ཡིན་ཏེ། བདེ་བ་དང་ལེགས་པར་གྲུབ་ཟིན་པས་སླར་བདེ་ལེགས་ཐོབ་བྱེད་ཀྱི་རྒྱུ་མ་ཡིན་པའི་ཕྱིར་དང༌། སོ་སོར་བརྟག་འགོག་ཀྱང་ལུགས་དེ་པས་རྟག་རྫས་སུ་འདོད་པའི་ཕྱིར། མི་དགེ་བ་དང་མི་དགེ་བའི་རྩ་བ་ལ་ཡང་དེ་ལྟར་ཤེས་དགོས་ལ། འོ་ན་འདུས་མ་བྱས་ཀྱི་དགེ་བ་ཐོབ་བྱར་བཤད་པའི་དགེ་བ་ཅི་ཞེ་ན། ལུགས་དེ་ནི་རྒྱུ་ཁ་ན་མ་ཐོ་བ་དང་བྲལ་བའི་རང་བཞིན་སྔོན་སོང་གི་འབྲས་བུ་སྡུག་བསྔལ་འགོག་པའི་གོ་འཕང་དུ་གྱུར་པའི་དེ་བཞིན་ཉིད་དགེ་བ་དེ་འདྲ་བ་དེ། ཀུན་བརྟགས་སོགས་ཀྱི་སྟོང་པར་རྟོགས་པ་ལ་འདུས་མ་བྱས་ཀྱི་དགེ་བ་ཐོབ་བྱར་འཇོག་པ་ཡིན་ནོ། ། མཆོག་ཏུ་འགྱུར་བ་མེད་པའི་དབུ་མ་པ་ལྟར་ན།
དེ་བཞིན་ཉིད་ནི་བརྗོད་པ་ཙམ་དུ་ཟད་ཀྱི། གནས་ལུགས་ལ་ཡོད་པ་དང་མེད་པའི་དངོས་པོ་དང་དངོས་པོ་མེད་པ་ལ་སོགས་པ་གང་དུ་སྨྲ་བསམ་བརྗོད་པ་ཐམས་ཅད་དང་བྲལ་བར་བཞེད་པ་ཡིན་ནོ། ། དོན་དམ་བདེན་པ་ཞེས་པ་དང༌། ཡོངས་གྲུབ་ཞེས་པའང་ཟབ་མོ་སྟོང་པ་ཉིད་བརྗོད་པའི་མིང་གི་རྣམ་གྲངས་ཙམ་དུ་ཟད་ཀྱི། སེམས་ཙམ་པའི་འདོད་པ་ལྟར། ཡོངས་གྲུབ་ཞེས་པའི་དངོས་པོ་གཞི་གྲུབ་ཞིག་ལ་དོན་དམ་བདེན་པར་བརྗོད་པ་དང༌། དེའི་རང་བཞིན་ཡེ་ཤེས་སུ་འདོད་པ་ལྟར་ནི་མ་ཡིན་ནོ། ། སྤྱིར་ཇོ་ནང་པའི་བཞེད་པའི་འདུས་མ་བྱས་ཀྱི་དགེ་བ་སོགས་ཀྱི་འདུས་མ་བྱས་ནི་འདུས་བྱས་མ་ཡིན་པ་རང་བྱུང་གི་ངོ་བོར་གྲུབ་པ་ཞིག་ལ་འཆད་ཀྱིན་འདུག་པ་ནི། སེམས་ཙམ་པའི་ལུགས་སུ་ནི་ནམ་དུའང་འོང་དོན་མེད་དོ། ། དབུ་མ་པ་དག་གིས་ཡེ་ཤེས་ནི་དོན་དམ་བདེན་པ་མཚན་ཉིད་པར་མི་འདོད་དེ།
དོན་དམ་བདེན་པ་བློའི་སྤྱོད་ཡུལ་ལས་འདས་པ་ཁོ་ནར་བརྗོད་པའི་ཕྱིར་རོ། ། དགོངས་གཅིག་འགྲེལ་བྱེད་སྔ་རབས་པས། རྗེ་འབྲི་ཁུང་པའི་གསུང་གིས། རྒྱ་མཚོ་ལྟ་བུའི་ཁམས་དགེ་བ། ། བྱས་བསགས་གཉེར་མ་རླབས་ཆེན་གྱིས། ། ཞེས་པའི་ཁམས་དགེ་བ་དེ་འདུས་མ་བྱས་ཀྱི་དགེ་བ་ལ་དགོངས་ཞེས་སྨྲ་མོད། འཐད་པར་མ་མཐོང་སྟེ། དངོས་བསྟན་གྱི་ཡིག་དོན་ལ་མ་ཞུགས་པར་མཐོང་བའི་ཕྱིར་ཏེ། སྤྱིར་དགེ་བའི་རྩ་བའི་ཁམས་དང་རིས་ནི་རྒྱ་མཚོ་ལྟ་བུ་ལ། སྐྱེས་བུ་ཡང་ནས་ཡང་དུ་བསགས་པའི་ལས་ཆུའི་གཉེར་མའི་རླབས་གྲངས་ལྟ་བུ་དེ་བྱང་ཆུབ་ཏུ་བསྔོ་དགོས་པར་བསྟན་པ་ལས།
གཞན་དུ་འདུས་མ་བྱས་ཀྱི་དགེ་བ་བསྔོ་བའི་རྒྱུ་མཚན་ཅི་ཡང་མ་མཐོང་བའི་ཕྱིར་རོ། ། གསུམ་པ་ནི། དགོངས་ཅིག་འགྲེལ་བྱེད་སྔ་རབས་པ་ལ་ཁ་ཅིག་གིས་འདི་ལྟར་བརྒོལ་ཏེ། ཆོས་དབྱིངས་དགེ་བ་དེ་ཆོས་ཅན། བསྔོ་རྒྱུར་བྱས་པས་འདུས་བྱས་སུ་ཐལ། ཆོས་དབྱིངས་བསྔོ་བས་འགྱུར་བའི་ཕྱིར། མི་འགྱུར་ན་བསྔོ་བ་དོན་མེད་པར་ཐལ་ལོ། ། ཞེས་ཟེར་རོ། ། ཁོ་བོས་ནི་རྗེ་འབྲི་ཁུང་པའི་དགོངས་པ་དབུ་མའི་ལུགས་སུ་འགྲེལ་བ་ལྟར་ན། ཆོས་དབྱིངས་འགྱུར་མེད་དང་འགྱུར་བཅས་གང་དུའང་མི་བརྗོད་དེ།
ཆོས་དབྱིངས་ཉིད་སྤྲོས་པ་ཐམས་ཅད་དང་བྲལ་བའི་ཕྱིར། ཁྱད་གཞི་བརྗོད་པར་མི་ནུས་ན་ཁྱད་ཆོས་དེ་ལས་ཀྱང་བརྗོད་པར་མི་ནུས་པ་བཞིན་ནོ། ། དེ་ལྟ་ནའང༌། ཆེན་པོ་དེ་དག་གི་རིགས་པ་དེ་ནི་དམ་པའི་གསུང་དུ་མ་སོང་བ་ནི། ཀུན་མཁྱེན་བུས་ཕར་ཕྱིན་ཊི་ཀར། ཆོས་ཉིད་ཀྱི་དགེ་བའི་ངོ་བོ་འདུས་མ་བྱས་ཀྱི་ཆ་ནས་འགྱུར་དུ་མེད་ཀྱང༌། བསྔོ་བའི་ཆ་ནས་འགྱུར་དུ་མི་རུང་བ་མ་ཡིན་ལ། དེ་ཙམ་གྱིས་ཆོས་ཉིད་ཀྱི་དགེ་བའི་ངོ་བོ་འདུས་བྱས་སུ་མི་འགྱུར་བས་ཁྱབ་པ་མེད་ལན་དང༌། ཆོས་ཉིད་འདུས་མ་བྱས་ཀྱི་ཆ་མི་འགྱུར་ན་བསྔོ་བ་དོན་མེད་པའི་ཁྱབ་པའང་མེད་པའི་ལན་མཛད་པ་ཡིན་ཏེ། ཁྱབ་པ་མེད་ཚུལ་ནི།
ཆོས་ཉིད་ཀྱི་དགེ་བ་འདུས་མ་བྱས་ཀྱིས་འདུས་མ་བྱས་ཀྱི་ཆའི་རང་ངོ་མི་འགྱུར་ཡང༌། དེའི་དགེ་བའི་ཆ་བསྔོ་བ་བྱས་པ་དོན་མེད་མིན་ཏེ། ཆོས་དབྱིངས་ཀྱི་དགེ་བ་དེ་བྱང་ཆུབ་ཆེན་པོར་བསྔོས་པས་དེ་དྲི་བཅས་དྲི་མེད་དུ་འགྱུར་བར་བྱེད་པའི་ཕྱིར། ཁྱབ་སྟེ། དེ་སྐད་དུ། ཀུན་ནས་ཉོན་མོངས་རྣམ་པར་དག ། དེ་ནི་དྲི་བཅས་དྲི་མ་མེད། ། ཅེས་འབྱུང་བའི་ཕྱིར་རོ། ། ཡང་ཆོས་ཀྱི་དབྱིངས་འདུས་མ་བྱས་པའི་དགེ་བའི་ཆ་དེ་བསྔོ་བས་བསྔོས་པས་འགྱུར་དུ་རུང་ཡང༌། ཆོས་དབྱིངས་འདུས་མ་བྱས་པའི་ཆ་དེ་འདུས་བྱས་སུ་མི་ཐལ་ཏེ།
ཆོས་དབྱིངས་དགེ་བའི་ཆ་བསྔོ་བས་བསྔོས་པས་འགྱུར་བས། ཆོས་དབྱིངས་འདུས་མ་བྱས་ཀྱི་ཆ་དེ་ཉམས་པའམ། དེ་ལ་གནོད་བྱར་མ་སོང་བའི་ཕྱིར། དཔེར་ན་རང་བཞིན་གནས་རིགས་བསགས་སྦྱང་གི་ཁྱད་པར་དུ་བྱས་པས་ཆོས་ཀྱི་སྐུར་གནས་འགྱུར་ཡང༌། དེས་རང་བཞིན་གནས་རིགས་འདུས་མ་བྱས་ཡིན་པ་ལས་ཉམས་པར་བྱེད་ཅིང་གཅོད་པར་བྱེད་པ་མ་ཡིན་པ་བཞིན་ནོ། ། ཞེས་གསུངས་པ་ནི་གཟུ་བོར་གནས་པ་དམ་པའི་གསུང་མཆོག་ཏུ་གོ་བས། མི་ཕྱེད་པའི་དད་པ་བླ་ལྷག་ཏུ་སྐྱེས་སོ། ། ཁྱད་པར་དེ་བཞིན་ཉིད་དམ། ཆོས་དབྱིངས་སམ་སྤྲོས་པ་དང་བྲལ་བ་སྟོང་པ་ཉིད་ཀྱི་དགེ་བ་ཙམ་ཞིག་ནི་ཁོ་བོས་ཀྱང་བརྗོད་ལ། དེ་ལ་བརྟེན་ནས་བསྔོ་བ་དང༌།
བསོད་ནམས་ཀྱི་ཚོགས་བསགས་པ་དང༌། བྱང་ཆུབ་ཆེན་པོར་སེམས་བསྐྱེད་པ་ཐམས་ཅད་དོན་དམ་འབྲས་བུ་དང་བཅས་པ་ཡིན་ཏེ། དེ་བཞིན་ཉིད་ཀྱི་དགེ་བའམ་བདེ་བ་ལེགས་པའི་ངང་ཚུལ་དང་བྲལ་བའི་ཆོས་ཀྱིས་ནི་རྟེན་འབྱུང་གི་བྱ་བ་ཅི་ཡང་མི་བྱེད་པའི་ཕྱིར། རི་བོང་གི་རྭ་བཞིན་ལས་འདི་ནི་དེ་འདྲ་མ་ཡིན་པའི་ཕྱིར། དེ་སྐད་དུ། རྡོ་རྗེ་རྒྱལ་མཚན་ལས། དེ་བཞིན་ཉིད་ཀྱི་ངང་ཚུལ་ཅི་འདྲ་དང༌། ། དེ་བཞིན་ཉིད་ཀྱི་རང་བཞིན་ཅི་འདྲ་དང༌། ། དེ་བཞིན་ཉིད་ཀྱི་མཚན་ཉིད་ཅི་འདྲ་དང༌། ། དེ་འདྲ་ལས་རྣམས་ཀུན་ཀྱང་ཡོངས་སུ་བསྔོ། །
ཞེས་དང༌། ཆོས་ཉིད་ཀུན་ཏུ་འགྲོ་བ་ཇི་འདྲ་བ། ། དེ་བཞིན་དེ་དག་ཡོངས་སུ་བསྔོ་བར་བྱེད། ། ཅེས་དང༌། སམྦུ་ཊར། བཅོམ་ལྡན་འདས་ཀྱིས་བཀའ་སྩལ་པ། དགེ་བ་གཉིས་ཐོབ་པའི་དོན་དུ་དགེ་བ་འདུས་བྱས་དང་འདུས་མ་བྱས་རྟག་ཏུ་སེམས་ཅན་ལ་ཕན་པའི་ཕྱིར་དང༌། སེམས་ཅན་ལ་ཤིན་ཏུ་ཕན་པའི་དོན་དུ་འཁོར་བ་མི་སྤོང་བའི་ཕྱིར་ཞེས་དང༌། ཆོས་ཀྱི་དབྱིངས་རང་བཞིན་གྱི་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས་དེ་བཞིན་དུ་གྱུར་ཅིག ། ཅེས་འབྱུང་ངོ༌། །
ཡང་དགོངས་ཅིག་འགྲེལ་བྱེད་སྔ་རབས་པ་ལྟར་སྨྲ་བ་ཁ་ཅིག་འདི་སྐད་དུ་ཡང་ལན་འདེབས་བྱེད་པར་སྣང་སྟེ། ཅི་ས་སྐྱ་པ་ཁྱེད་ཆོས་ཀྱི་དབྱིངས་དགེ་བ་མ་ཡིན་ནོ་ཞེས་སྨྲ་བ་ནི། ངེད་ལ་བླུན་མཐོང་གི་བརྙས་པ་ཙམ་དུ་སྨྲ་ན་ནི་རུང་གི ། དེ་ལྟ་མ་ཡིན་ན་འཁོར་ལོ་བར་མཐའི་མདོ་སྔགས་རྣམས་སུ་ཆོས་ཀྱི་དབྱིངས་ནི་རང་བཞིན་གྱིས་རྣམ་པར་དག་པ། གཙང་བ། སྒྲིབ་པ་དང་བྲལ་བ། དགེ་བ། མཆོག་ཏུ་ཞི་བ་ཁོ་ནར་བཤད་པ་དེ་ཁོ་བོས་མ་མཐོང་ངོ་ཞེས་གཞན་ལ་གསལ་བར་སྟོན་བཞེད་པ་ཉིད་དུ་གོ་ལ། ཁྱེད་བཞེད་པའི་ཆོས་དབྱིངས་དེ་རིགས་ཚོགས་ལས་གསུངས་པའི་ཆོས་ཅན་གང་དང་གང་ཡིན་པ་ཐམས་ཅད་གདོད་ནས་སྟོང་པའི་སྟོང་ཉིད་ལ་ངོས་བཟུང་ངམ་བྱམས་ཆོས་ལས་གསུངས་པའི་འཕགས་པ་གསུམ་གྱི་བདེན་མཐོང་གི་རྒྱུར་གྱུར་པ་ལ་བཤད་པ་དེ་ལ་བཟུང༌། དང་པོ་ལྟར་ན།
ཆོས་ཅན་འདུས་བྱས་བསགས་དགེ་དེ་བསྔོ་བས་འགྱུར་བ་ན། དེ་ཉིད་གདོད་ནས་སྟོང་པའི་ཆོས་ཉིད་དེའང་ཆོས་ཅན་དེ་ལས་གཞན་དུ་བརྗོད་མི་ནུས་པས་དེ་འགྱུར་མེད་དུ་གྲུབ་པའི་རང་བཞིན་དུ་གནས་པར་ཡང་བརྗོད་མི་ནུས་ཏེ། བཀའ་བརྒྱུད་འདིའི་རྗེ་བཙུན་གོང་མ་ཁ་ཅིག་གི་གསུང་གིས། གཤིས་གང་དུའང་མ་གྲུབ་པ་ལ་དོན་དམ་བདེན་པ་དང༌། ཆོས་དབྱིངས་དང་ཆོས་ཉིད་དུ་བརྗོད་ལ། རྩལ་ཅིར་ཡང་འཆར་དུ་རུང་བ་ལ་ཀུན་རྫོབ་བདེན་པ་དང༌། ཆོས་ཅན་དུ་བརྗོད་པ་ཙམ་དུ་ཟད་པས་དེ་གཉིས་ཐ་དད་པའི་རང་བཞིན་དུའང་མེད་པས་བདེན་གཉིས། གཅིག་འགག་པའི་རྗེས་སུ་ཅིག་ཤོས་མི་འགག་སྟེ། གནས་པར་ཡང་མི་བཞེད་པའི་ཕྱིར་རོ། ། དེས་ན་བདེན་པ་གཉིས་སོ་སོར་རང་བདེན་པར་གྲུབ་པས།
བདེན་པའི་རྟེན་ཅིང་འབྲེལ་བར་འབྱུང་བའི་ཆོས་ཙམ་ལ་བརྟགས་ངོ་ནས་འདུས་བྱས་དང་འདུས་མ་བྱས་དང་དེ་གཉིས་ཀ་མིན་པར་གང་དུའང་བརྗོད་པར་མཐོང་ལ། གང་དུ་བརྗོད་ཀྱང་སྣང་བརྟགས་ཀྱི་ཆོས་ཐམས་ཅད་སྤྲོས་པ་དང་བྲལ་བ་ལས་གཞར་ཡང་གཡོ་བ་མ་ཡིན་ཏེ། བདག་ཉིད་ཆེན་པོ་ཀ་མ་ལ་ཤཱི་ལས། དེ་ཁོ་ན་ཉིད་དེ་ཡང་རྣམ་པ་ཐམས་ཅད་དུ་བརྗོད་པར་བྱ་བ་མ་ཡིན་ཡང་ཐ་སྙད་ཀྱི་དབང་གིས་འདུས་བྱས་མ་ལུས་པའི་ཆོས་ཉིད་ཡིན་པའི་ཕྱིར། འདུས་བྱས་ཞེས་བྱ་བར་ཡང་ཐ་སྙད་བཏགས་ལ། དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང༌། དུས་ཐམས་ཅད་དུ་གནས་པའི་ཕྱིར་འདས་མ་བྱས་ཞེས་བྱ་བར་བསྟན་ཏོ། ། དེ་ཁོ་ན་ཉིད་ནི་ངོ་བོ་ཐམས་ཅད་ལས་འདུས་པའི་མཚན་ཉིད་ཡིན་པའི་ཕྱིར་དེ་གཉིས་ཀའི་ངོ་བོ་མ་ཡིན་ནོ་ཞེས་འབྱུང་བའི་ཕྱིར། བདེན་པར་རྟོགས་པ་དག་འདུས་བྱས་པ་དང་འདུས་མ་བྱས་པ་དང༌། འགྱུར་དུ་རུང་བ་དང་འགྱུར་དུ་མི་རུང་བའི་ཆོས་སོ་སོ་ནས་སྒྲུབ་བདེན་རང་རྒྱུད་པར་རྟོགས་ཀྱང༌།
མཚན་མར་བལྟ་བ་གྲོལ་ལོ་ཅོག་གི་མཁྱེན་ངོར་འདུས་བྱས་མ་བྱས་འགྱུར་དུ་བཏུབ་མི་བཏུབ་པའི་ཆོས་རང་བདེན་པར་ནི་བདེན་པ་གཉིས་ཀར་གྲུབ་པར་ལྟ་ག་ལ་ཡོད་ཅིང༌། རྟེན་ཅིང་འབྲེལ་ངོར་ནི་ཆོས་ཐམས་ཅད་ཅིར་ཡང་རུང་བ་ཉིད་ཀྱིས་འདི་ནི་མི་སྲིད་དོ། ། ཞེས་སོ་སོ་སྐྱེ་བོ་དག་མཐའ་ཅིག་ཏུ་ངེས་བཟུང་དུ་མི་རུང་སྟེ། ཤེས་པར་བྱ་བའི་ཆོས་ནི་རྫོགས་པའི་སངས་རྒྱས་ཁོ་ནས་མཁྱེན་གྱི། གཞན་གྱིས་བསམ་གྱིས་མི་ཁྱབ་པའི་ཕྱིར།
འོ་ན་ངེས་དོན་གྱི་མདོ་སྡེ་རྣམས་ལས། མཁའ་དབྱིངས་ལ་ཆར་སྤྲིན་སྣ་ཚོགས་སྐྱེ་འགག་བྱེད་ཀྱང་ནམ་མཁའ་སྐྱེ་འགག་མི་བྱེད་པ་བཞིན། ཆོས་དབྱིངས་ལ་ཀུན་རྫོབ་སྣ་ཚོགས་སྐྱེ་འགག་བྱེད་ཀྱང་ཆོས་ཉིད་དོན་དམ་བདེན་པ་སྐྱེ་འགག་མི་བྱེད་པར་གསུངས་སོ་སྙམ་ན། སྐྱོན་མེད་དེ། ཆར་སྤྲིན་གྱི་གོ་ས་ལས་གཞན་པའི་ནམ་མཁའ་ཞིག་ཡོད་ནས་དེས་སྐྱེ་འགག་མ་བྱས་པ་མ་ཡིན་གྱི།
ནམ་མཁའ་ནི་ཆར་སྤྲིན་གྱི་གོ་ས་ལས་གཞན་དུ་མེད་པ་ཉིད་ཀྱིས་སྐྱེ་འགག་མ་བྱས་པས་ནམ་མཁའ་ནི་དེ་ཙམ་ལས་འདི་ལྟ་བུ་ཞེས་བཟུང་དུ་མེད་པ་བཞིན། ཀུན་རྫོབ་སྣ་ཚོགས་ཀྱི་གོ་ས་ལས་གཞན་དུ་དོན་དམ་ཞིག་ཡོད་ན་དེས་སྐྱེ་འགག་མ་བྱས་པ་མ་ཡིན་གྱི་དོན་དམ་ནི་ཀུན་རྫོབ་ཀྱི་གོ་ས་ལས་གཞན་དུ་མེད་པ་ཉིད་ཀྱིས་སྐྱེ་འགག་མ་བྱས་པས།

དོན་དམ་ནི་དེ་ཙམ་ལས་འདི་ལྟ་བུའོ་ཞེས་བཟུང་དུ་མེད་པ་སྟེ། མདོར་ན་ཀུན་རྫོབ་ཉིད་ཀྱང་དཔྱད་པའམ། གནས་ཚུལ་སེམས་པ་ན་སྐྱེ་འགག་བྱེད་པར་མི་འགྲུབ་པ་ཉིད་ལ་དོན་དམ་དུ་བརྗོད་པ་ཙམ་ལས། དོན་དམ་བདེན་པ་ཞེས་པའི་ཆོས་སྐྱེ་འགག་དང་བྲལ་བ་བསྔོ་བས་མི་འགྱུར་བའི་ཆོས་ཞིག་ཡོད་པར་ནི་ལྟ་ག་ལ་འཚལ། འོ་ན་བཅོམ་ལྡན་འདས་དུས་ཀྱི་འཁོར་ལོར། བུམ་པ་ཞིག་ཀྱང་དེའི་ནམ་མཁའ་མི་ཞིག་པའི་དཔེས་ཀུན་རྫོབ་འཇིག་ཀྱང་དོན་དམ་མི་འཇིག་པར་གསུངས་པའི་དགོངས་པ་ཅི་ཡིན་ཞེ་ན། ཀུན་རྫོབ་ནི་རྫུན་པ་ཉིད་ཀྱིས་འཇིག་པ་དང༌། རྒྱུན་ཆད་པ་ལ་སོགས་པར་སྣང་དུ་རུང་ལ། དོན་དམ་བདེན་པ་ནི་སྟོང་པ་ཉིད་ཙམ་ལས་བདེན་རྫུན་གང་དུའང་སྐྱེ་འཇིག་ཏུ་མི་སྣང་བའི་དོན་ཡིན་གྱི་དོན་དམ་བདེན་པ་སྐྱེ་འཇིག་མེད་པ་འགྱུར་མེད་ཀྱི་དངོས་པོར་ཡོད་པའི་དོན་ག་ལ་ཡིན། གཉིས་པ་ནི། ཆོས་དབྱིངས་དེ་བསྔོ་བ་ལ་སོགས་པའི་དགེ་བས་འགྱུར་དུ་རུང་བ་འདོད་པ་ཡིན་ཏེ་འཕགས་པའི་ཆོས་ཀྱི་རྒྱུ་ཡིན་པའི་ཕྱིར་ཏེ།
མཐོང་ལམ་ཆོས་བཟོད་སྐྱེ་བའི་སྔ་རོལ་གྱི་སྦྱོར་ལམ་ཆོས་མཆོག་གི་ཡེ་ཤེས་ཐ་མ་བཞིན་ནོ། ། འདིའི་དབང་དུ་བྱས་པའི་ཆོས་དབྱིངས་ནི་སྟོང་ཉིད་ཀྱི་ཆ་ནས་གཙོ་བོར་མི་བརྗོད་པར་ཡེ་ཤེས་ཀྱི་ཆ་ནས་གཙོ་བོར་བརྗོད་པ་དང༌། ཡེ་ཤེས་དེའང་དེ་བཞིན་ཉིད་ལ་མཉམ་བཞག་ཚོགས་གསོག་གཙོ་ཆེ་བས་ཆོས་སྐུ་སྒྲུབ་བྱེད་དུ་ཆེར་བསྔགས་པ་དང༌། དེ་ཙམ་ལ་དགོངས་ནས་རྒྱུ་ཡེ་ཤེས་ཀྱི་ཚོགས་དང་འབྲས་བུ་ཆོས་སྐུ་ལ་དོན་དམ་བདེན་པར་བཞག་པ་ཡོད་ཀྱང་དེ་ཙམ་དུ་བཞག་པས་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པར་ནི་འཇོག་དཀའ་བ་ཡིན་ནོ། ། དེས་ན་འདིའི་དབང་དུ་བྱས་ཏེ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་འབྱུང་ངོ༌། ། ཡང་ཆོས་ཀྱི་དབྱིངས་འདུས་མ་བྱས་པ་བསྔོ་བས་བསྒྱུར་དུ་མི་རུང་བ་ཅན་གྱི་དགེ་བ་གཏན་མ་ཡིན་ནོ་ཞེས་མཐའ་ཅིག་ཏུ་འཆད་ན་ནི་བཅོམ་ལྡན་འདས་ལ་བརྒོལ་བར་ཡང་དྭོགས་ཏེ། བཅོམ་ལྡན་འདས་ཀྱིས་ཆོས་དབྱིངས་སྟོང་ཉིད་འདུས་མ་བྱས་པ་དེ་འཕགས་པའི་རིགས་སུ་བཤད་པ་གང་ཞིག་རིགས་དེ་ནི་གོང་ནས་གོང་དུ་འགྱུར་བ་ལས་འབྲས་བུ་དེ་བཞིན་གཤེགས་པ་ཉིད་དུ་འགྱུར་བའི་ཕྱིར།
གཞན་འགྱུར་མེད་ན་ཆོས་དབྱིངས་རིགས་དང་ས་བོན་དང་རྒྱུར་བཞག་པ་ལའང་དགོས་པ་མ་མཐོང་ཞིང༌། འཕགས་པའི་རིགས་ནི་མི་དགེ་བ་དང་ལུང་མ་བསྟན་དུ་མི་འོས་ཏེ། འཕགས་ཆོས་དང་འདྲ་བ་ཉིད་ཀྱི་དགེ་བའི་ངོ་བོར་མེད་ན། དེས་འཕགས་ཆོས་ཀྱི་དགེ་བ་བསྐྱེད་མི་ནུས་པའི་ཕྱིར། དེས་ན་དཀོན་མཆོག་བརྩེགས་པ་ལས། འོད་སྲུངས་སེམས་ནི་ཡོངས་སུ་བཙལ་བ་ན་མི་དམིགས་སོ། ། གང་མི་དམིགས་པ་དེ་ནི་ཉེ་བར་མི་དམིགས་སོ། ། གང་ཉེ་བར་མི་དམིགས་པ་དེ་ནི་འདས་པ་མ་ཡིན་མ་འོངས་པ་མ་ཡིན་པ་ད་ལྟར་བྱུང་བ་མ་ཡིན། གང་འདས་པ་མ་ཡིན་མ་འོངས་པ་མ་ཡིན་ད་ལྟར་བྱུང་བ་མ་ཡིན་པ་དེ་ནི་དུས་གསུམ་ལས་འདས་པ་ཡིན་ནོ། ། གང་དུས་གསུམ་ལས་འདས་པ་དེ་ནི་ཡོད་པའང་མ་ཡིན་མེད་པའང་མ་ཡིན་ནོ། །
གང་ཡོད་པའང་མ་ཡིན་མེད་པའང་མ་ཡིན་པ་དེ་ནི་མ་སྐྱེས་པའོ། ། གང་མ་སྐྱེས་པ་དེ་ལ་ནི་ངོ་བོ་ཉིད་མེད་དོ། ། གང་ངོ་བོ་ཉིད་མེད་པ་དེ་ལ་སྐྱེ་བ་མེད་དོ། ། གང་སྐྱེ་བ་མེད་པ་དེ་ལ་འགག་པ་མེད་དོ། ། གང་འགག་པ་མེད་པ་དེ་ལ་འབྲལ་བ་མེད་དོ། ། གང་ལ་འབྲལ་བ་མེད་པ་དེ་ལ་འགྲོ་བ་ཡང་མེད་འོང་བ་ཡང་མེད་དོ། ། ཤི་འཕོ་བ་ཡང་མེད། སྐྱེ་བ་ཡང་མེད། དེ་ལ་གྲོལ་བ་ཡང་མེད་འོང་བ་ཡང་མེད། འཆི་འཕོ་བ་ཡང་མེད།
སྐྱེ་བ་ཡང་མེད་པ་དེ་ལ་འདུ་བྱེད་ཅི་ཡང་མེད་དོ། ། གང་ལ་འདུ་བྱེད་ཅི་ཡང་མེད་པ་དེ་ནི་འདུས་མ་བྱས་པའོ། ། གང་འདུས་མ་བྱས་པ་དེ་ནི་འཕགས་པ་རྣམས་ཀྱིས་རིགས་སོ། ། ཞེས་སོགས་རྒྱ་ཆེར་འབྱུང་བ་ལ་མཁྱེན་པ་ཅན་དག་ཤེས་རབ་ཀྱི་དབང་པོ་རྒྱས་པས་ལེགས་པར་གཟིགས་དགོས་པའི་གནད་གསང་དུ་གོ་ལ། ཡང་ཁ་ཅིག་གི་ལུགས་ལྟར་ལུང་དེས་ཆོས་དབྱིངས་སྟོང་ཉིད་མེད་དགག་འཕགས་རིགས་སུ་སྟོན་པ་ཡིན་ལ་ཆོས་དབྱིངས་སྟོང་ཉིད་མེད་དགག་རྟོགས་པ་ན་འཕགས་པར་འཇོག་པའི་སྒྲུབ་བྱེད་དོ། ། ཞེས་འཆད་ན་ནི། ཅི་མེད་པར་དགག་པ་རྟོགས་རྒྱུར་བྱུང་ན་ཆོས་ཐམས་ཅད་འདུས་མ་བྱས་པའི་ཆོས་དབྱིངས་མེད་པར་དགག་པ་ཡང་གང་གིས་འགྲུབ་སྟེ། དེ་ལྟར་རྟོགས་པར་བྱ་བ་དང་རྟོགས་པར་བྱེད་པའི་སྒྲུབ་ཆོས་དག་དོར་རྒྱུ་མ་བྱུང་བའི་ཕྱིར། ཆོས་དབྱིངས་འདུས་མ་བྱས་མེད་དགག་ཏུ་རྟོགས་པའི་ཡེ་ཤེས་འཕགས་རིགས་སུ་འཇོག་ན་ཤེས་པ་ནི་འདུས་བྱས་ཉིད་ཀྱི་ཕྱིར། མདོར་འདུས་མ་བྱས་པ་དེ་ནི་འཕགས་པ་རྣམས་ཀྱི་རིགས་སོ་ཞེས་འབྱུང་བ་གང་ཡིན་པ་དེའང་བརྗོད་པར་བྱ་བས་སྟོང་པར་མི་འགྱུར་དྲང༌།
ཡང་གོ་ཆེན་པས། དཔལ་ལྡན་ས་སྐྱ་པཎྜི་ཏ་པའི་བཞེད་པས་མདོ་ལས་བདེན་གཉིས་གཅིག་དང་ཐ་དད་ལས་སྐྱོན་བརྗོད་པ་ནི་དོན་དམ་པའི་དབང་དུ་བྱས་པ་ཡིན་པས། དོན་དམ་པར་གཅིག་དང་ཐ་དད་གཉིས་ཀ་ལས་གྲོལ་ལ། ཐ་སྙད་དུ་དངོས་ཡོད་དངོས་མེད་ལྟར་གཅིག་པ་བཀག་པའི་ཐ་དད་ཡིན་ཅེས་གསུངས་པ་འདི་ཉིད་རིགས་པས་འཐད་པར་མཐོང་སྟེ་ཞེས་སྨྲའོ། ། དེ་ལྟ་ན་ཐ་སྙད་དུའང་བདེན་གཉིས་ཐ་སྙད་དུ་སྨྲ་བ་ལ་མདོར་བརྗོད་པའི་སྐྱོན་དེ་ས་སྐྱ་པས་ཇི་ལྟར་སྤང༌། མདོར་ན་བདེན་གཉིས་ངོ་བོ་གཅིག་པ་ཀུན་རྫོབ་ཆོས་ཅན་གྱི་དགེ་རྩ་བསྔོས་ནས་དེའི་ཆོས་ཉིད་དོན་དམ་ཀྱང་བསྔོ་བར་རུང་བར་འགྱུར་ཏེ། དེ་གཉིས་ཀྱི་ངོ་བོ་གཅིག་པའི་ཕྱིར་ཞེས་པ་ལ་ཁྱབ་པ་མེད་ལན་སྨྲ་འདོད་ནས་བདེན་གཉིས་ཐ་དད་ཀྱི་གྲུབ་མཐའ་སྨྲ་ཞིང་དེའི་མཐུན་དཔེར་དངོས་པོ་དང་དངོས་མེད་ལྟ་བུ་ཞེས་འཛིན་དགོས་བྱུང་བ་ནི་བདེན་གཉིས་ཡ་བྲལ་དང༌། དོན་དམ་བདེན་པ་དངོས་མེད་ཇི་ལྟར་བར་སྨྲས་པས་དོན་དམ་བདེན་པ་འཆད་པའི་མཐའ་ཉིད་དུ་ཁས་བླངས་པ་ཉིད་ཀྱི་ཕྱིར། དཔལ་ལྡན་ས་སྐྱ་པཎྜི་ཏའི་ལུགས་དེ་ནི་ཀླུ་སྒྲུབ་ལ་སྙིང་ནད་དུ་བྱས་ཏེ་སྨྲས་པར་ཟད་དེ། བྱང་ཆུབ་སེམས་འགྲེལ་ལས།
ཀུན་རྫོབ་ལས་ནི་ཐ་དད་པར། ། དེ་ཉིད་དམིགས་པ་མ་ཡིན་ཏེ། ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། ། མེད་ན་མི་འབྱུང་ངེས་པའི་ཕྱིར། ། བྱས་དང་མི་རྟག་ཇི་བཞིན་ནོ། ། ཞེས་ལེགས་པར་བཤད་པ་རབ་འབྱམས་ཞིང་མུ་མེད་པར་བཤད་པ་དང་འགལ་བ་ཉིད་དུ་སྨྲས་པའི་ཕྱིར་དང༌། དོན་དམ་བདེན་པ་ནི་ཀུན་རྫོབ་དང་རྣམ་པ་ཀུན་ཏུ་གཅིག་པ་བཀག་པའི་ཐ་དད་པའི་དངོས་མེད་ཉིད་ཀྱི་ཕྱིར་རི་བོང་གི་རྭ་ལྟར་གྲུབ་པས་དོན་དམ་བདེན་པའི་བདེན་པ་ལས་བརྩམས་ཏེ་ཡེ་ཤེས་ཀྱི་ཚོགས་སོག་པ་ཐམས་ཅད་ཀྱང་འབད་པ་དོན་མེད་པ་ཉིད་དུ་ཐལ་ལོ། ། དེས་ན་ས་སྐྱ་པ་ལ་ཞེན་པ་ཆེ་བར་སྐད་པ་རྣམས་ཀྱང་ས་སྐྱ་པ་ལ་སྨེད་ལོག་མགོ་དཀྲིས་ཆེར་མ་ཚོགས་ཆེའོ། ། གཞན་ཡང་ཆེ་བའི་ཆེ་མཆོག་ས་སྐྱ་པཎྜི་ཏ་ལྟ་བུས་ཀྱང་འཛེམས་མེད་བག་བཅོལ་ཁོ་ནར་གསུངས་པ་ནི་ཆེས་མི་འོས་ཏེ།
གལ་ཏེ་ཆོས་ཉིད་དེ་བཞིན་ཉིད། ། བསྔོ་བྱའི་དགེ་བ་མ་ཡིན་མོད། ། བྱང་ཆུབ་སེམས་དཔའི་བློ་སྦྱོང་ལ། ། བསྔོས་ཀྱང་ཉེས་པ་མེད་སྙམ་ན། ། མ་ཡིན་འདི་ལ་ཉེས་པ་ཡོད། ། དམིགས་པའི་འདུ་ཤེས་ཡོད་པའི་ཕྱིར། ། བསྔོ་བ་དུག་དང་བཅས་པར་འགྱུར། ། འདི་འདྲའི་བསྔོ་བ་བྱས་གྱུར་ན། ། སྦལ་པ་རྨ་ཅན་ཇི་བཞིན་དུ། ། བསྔོ་བ་ཐམས་ཅད་འཇིག་པར་འགྱུར། །
ཞེས་གསུངས་གདའ་བ་ནི་ཐལ་ཆེས་ཏེ། དེ་ལྟར་ན་འཇིག་རྟེན་པའི་ལམ་དུ་ཆོས་ཉིད་དེ་བཞིན་མངོན་དུ་བྱེད་པ་ལ་སྒྲིབ་བྱེད་ཀྱི་དྲི་མ་སེལ་བའི་ཆེད་དུ་དམིགས་ནས་བསྔོ་བ་ལ་སོགས་པའི་དགེ་བ་བྱས་སོ་ཅོག་གིས་བསྔོ་བ་ལ་སོགས་པའི་དགེ་བ་དེ་དག་རྨང་ནས་འཇིག་པར་འགྱུར་ཏེ། ཉིད་ཀྱི་གཞུང་དེ་ཉིད་ཀྱི་ཕྱིར་རོ། ། འདོད་ན་སོ་སྐྱེ་ལས་དང་པོ་པས་དེ་ཉིད་ལ་དམིགས་ནས་ཐོས་བསམ་སྒོམ་གསུམ་གྱི་ཤེས་རབ་ཀྱི་དགེ་བ་བྱས་སོ་ཅོག་གིས་ཀྱང་ཐོས་བསམ་སྒོམ་གསུམ་གྱི་ཤེས་རབ་ཀྱི་དགེ་རྩ་མཐའ་དག་རྨང་ནས་འཇིག་པར་འགྱུར་བར་མཚུངས་པས་གཞུང་འདི་ལྟར་འདོན་ན་མཛེས་ཏེ། གལ་ཏེ་ཆོས་ཉིད་དེ་བཞིན་ཉིད། ། སྒོམ་བྱའི་དགེ་བ་མ་ཡིན་མོད། ། བྱང་ཆུབ་སེམས་པའི་བློ་སྦྱོང་ལ། ། སྒོམས་ཀྱང་ཉེས་པ་མེད་སྙམ་ན། ། མ་ཡིན་འདི་ལ་ཉེས་པ་ཡོད། ། དམིགས་པའི་འདུ་ཤེས་ཡོད་པའི་ཕྱིར། །
སྒོམ་པ་དུག་དང་བཅས་པར་འགྱུར། ། འདི་འདྲའི་སྒོམ་པ་བྱས་གྱུར་ན། ། སྦལ་པ་རྨ་ཅན་ཇི་བཞིན་དུ། ། སྒོམ་པ་ཐམས་ཅད་འཇིག་པར་འགྱུར། ། ཞེས་འདོན་རིགས་པའི་ཕྱིར། གཞན་ཡང་ཆོས་ཀྱི་དབྱིངས་སྤྲོས་པ་དང་བྲལ་བ་ཐེག་པ་ཆེན་པོའི་ལམ་བདེན་གྱི་ངོར་སྐྱེས་པ་དེའང་ཐོག་མ་བར་ཐ་ཐམས་ཅད་དུ་དགེ་བ་ཉིད་ཀྱི་ཕྱིར་དམིགས་པ་དང་བཅས་པར་འགྱུར་ཏེ། ཉིད་ཀྱིས། ཆོས་དབྱིངས་སྤྲོས་དང་བྲལ་བ་ལ། ། དགེ་བར་བྱེད་ན་དམིགས་པར་འགྱུར། ། དམིགས་དང་བཅས་པའི་འདུ་ཤེས་ཀྱིས། །
བསྔོ་བ་དུག་དང་བཅས་པར་གསུངས། ། ཞེས་བརྗོད་པའི་ཕྱིར། འདོད་ན། དེ་དམིགས་བཅས་མ་ཡིན་ཏེ། དམིགས་པའི་མཚན་མ་དྲུངས་འབྱིན་བྱེད་ཡིན་པའི་ཕྱིར། ཡང་ཁྱེད་ལྟར་ན། མོས་པ་ཡིད་བྱེད་པའི་དུས་ཀྱི་དམིགས་མེད་ཀྱི་བསྔོ་བ་ཆོས་ཅན་དུག་བཅས་ཀྱི་བསྔོ་བ་ཡིན་པར་ཐལ། དེ་བཞིན་ཉིད་སྟོང་པ་ཉིད་ལ་དམིགས་པའི་བསྔོ་བ་དེ་དུག་བཅས་ཀྱི་བསྔོ་བ་ཡིན་པ་གང་ཞིག ། ལས་དང་པོ་པས་དམིགས་མེད་ཀྱི་བསྔོ་བ་ནི། སྦྱིན་སོགས་ཀྱི་དགེ་བ་དེ་རང་རྒྱུད་པར་མ་དམིགས་པར་རང་བཞིན་སྟོང་པ་ཉིད་ཀྱི་དམིགས་པ་དང་བྲལ་བའི་སྒོ་ནས་བསྔོ་བར་བྱེད་པའི་ཕྱིར།
ཇི་སྐད་དུ། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། ། དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། ཞེས་གསུངས་པ་དེ་མོས་པ་ཡིད་བྱེད་དང༌། དེ་ཁོ་ན་ཉིད་ཡིད་བྱེད་ཀྱི་སྐབས་གཉིས་ཀར་སྦྱར་བའི་དབང་དུ་བྱས་པའོ། ། དེ་ལྟར་མིན་པར་དམིགས་མེད་ཀྱི་བསྔོ་བ་ཞེས་པ་སྦྱིན་སོགས་བློ་ལ་མ་དམིགས་པ་ཙམ་བྱས་པ་ནི་སྦྱིན་སོགས་མི་དམིགས་པའི་བསྔོ་བར་མི་འགྲོ་སྟེ། སྦྱིན་སོགས་བློ་ལ་མ་དམིགས་པ་ཙམ་དུ་ཟད་པའི་ཕྱིར། རྩ་བར་འདོད་ན།
སོ་སྐྱེའི་དུས་ཀྱི་བསྔོ་བ་ལ་དུག་ཅན་གྱི་བསྔོ་བས་ཁྱབ་པར་སོང་བས་རིགས་པ་དང་མི་རིགས་པ་ཞེས་ཤེས་ལྡན་དག་གིས་དཔྱོད་ཅིག ། ཡང་དེའི་ཞར་བྱུང་དུ་བརྗོད་ན། བེམ་པོ་སེམས་ཅན་ཁམས་ཉིད་དུ། ། འདོད་པ་མུ་སྟེགས་འགའ་ཡི་ལུགས། ། ཡིན་གྱི་སངས་རྒྱས་པ་ལ་མེད། ། རིག་པ་ཡིན་ན་རྣམ་ཤེས་ཀྱི། ། ཚོགས་བརྒྱད་ཉིད་ལས་འདའ་བ་མེད། ། ཅེས་བྲིས་གདའ་བ་དེ་ལྟ་ན་ལམ་འབྲས་སངས་རྒྱས་པའི་ལུགས་མིན་པའམ་ཡང་ན་དཀྱིལ་འཁོར་བཞི་སེམས་ཅན་གྱི་ཁམས་མ་ཡིན་པ་གང་རུང་ཞིག་ཁས་ལེན་དགོས་པར་འགྱུར་ཏེ། སྐུ་བཞིའི་སྒྲུབ་གཞི་ནི་སེམས་ཅན་གྱི་ཁམས་སུ་གྱུར་པའི་དཀྱིལ་འཁོར་བཞི་ཡིན་ནོ་ཞེས་ལམ་འབྲས་བུ་དང་བཅས་པ་ཐམས་ཅད་ཀྱི་སྲོག་ཏུ་འཆར་གྱིན་འདུག་པའི་ཕྱིར་རོ། ། དེ་ལྟ་ན།
ལུས་རྩའི་དཀྱིལ་འཁོར། རྩ་ཡི་གེའི་དཀྱིལ་འཁོར། ཁམས་བདུད་རྩིའི་དཀྱིལ་འཁོར། སྙིང་པོ་རླུང་གི་དཀྱིལ་འཁོར་ཞེས་བེམ་པོ་ཉིད་སེམས་ཅན་གྱི་ཁམས་སུ་བཤད་གདའ་བ་དེ་མུ་སྟེགས་ལུགས་སུ་གྲུབ། ཡང་ན་དཀྱིལ་འཁོར་བཞི་སེམས་ཅན་གྱི་ཁམས་མ་ཡིན་ན། ལུས་ཐབས་རྒྱུད་དུ་བཞག་པ་དོན་མེད་དུ་སོང་བ་དང༌། དཀྱིལ་འཁོར་བཞི་གཞི་དུས་ཀྱི་རྡོ་རྗེ་བཞི་ཡིན་པར་བཤད་པ་དང་འགལ། ལྷག་པར་ཉིད་ཀྱི་བསྟན་འཛིན་ཆེན་པོས། རྣམ་དག་དཀྱིལ་འཁོར་བཞི་ཡི་འཛིན་པ་ལ། ། རྣམ་དཀར་དབང་བཞིའི་ཆར་རྒྱུན་ལེགས་ཕབ་ནས། །
རྣམ་གྲོལ་སྐུ་བཞིའི་ལོ་ཐོག་རྒྱས་མཛད་པའི། ། ཞེས་བཤད་གདའ་བའི་དཀྱིལ་འཁོར་བཞི་པོ་དེ་སེམས་ཅན་གྱི་ཁམས་མ་ཡིན་པས། རྣམ་གྲོལ་སྐུ་བཞིའི་ལོ་ཐོག་གི་རྒྱུར་ཡང་མི་འགྱུར་བའི་ཕྱིར། ཁོ་བོ་ཅག་སློབ་དཔོན་ཟླ་བ་གྲགས་པའི་རྗེས་སུ་འབྲངས་ནས་སངས་རྒྱས་ལ་ཡེ་ཤེས་ཡོད་པ་འགོག་པའི་སེང་གེའི་སྒྲ་ཆེན་པོ་བསྒྲགས་པའི་དབང་དུ་ན་གང་བྱས་ཀྱང་སླ་ལ། དེ་ལྟ་མིན་ན་སངས་རྒྱས་ཀྱི་ཡེ་ཤེས་ལྔ་རིགས་པ་མིན་པའམ་ཡང་ན་རྣམ་ཤེས་ཚོགས་བརྒྱད་གང་རུང་ཡིན་དགོས་པ་དང༌། དེར་ཡང་མི་འདོད་ན་བེམ་པོ་དངོས་མེད་གང་རུང་དུ་འདོད་དགོས་སོ། ། དང་པོ་ལྟར་ན་ཡེ་ཤེས་ཡིན་པར་འགལ། གཉིས་པ་ལྟར་ན་གནས་གྱུར་གྱི་ཡེ་ཤེས་བརྙེས་པར་འགལ། དེ་ལྟ་བུ་རིག་པ་ཙམ་དང་རྣམ་ཤེས་ཚོགས་བརྒྱད་གང་ཡང་མིན་ན་ནི་དངོས་པོ་ཡིན་ནམ་དངོས་མེད་ཡིན། དངོས་མེད་ཡིན་ན་ཡེ་ཤེས་ལྔ་ལ་དོན་བྱེད་མེད་པས་མིང་ཙམ་དུ་ཟད་དེ།
ཉིད་ཀྱིས་ཀྱང༌། དངོས་མེད་ཡིན་ན་དོན་བྱེད་མེད། ། ཅེས་གསུངས་པའི་ཕྱིར། དངོས་པོ་ཡིན་ན། ཉིད་ཀྱིས། དངོས་པོ་ཡིན་ན་བེམ་པོ་དང༌། ། རིག་པ་གཉིས་སུ་ཁ་ཚོན་ཆོད། ། ཞེས་སྨྲས་པས། རིག་པ་ནི་མིན་པས་ད་བེམ་པོ་ལས་འོས་ཅི་ཡོད། དེས་ན་འདི་ལྟ་བུའི་གསུང་འཇམ་ཀླས་པ་ཕལ་ཆེ་བ་ནི་མཐའ་བསྡུ་བར་མཛད་ན་ལེགས་པར་གསལ་ལོ། །
བཞི་པ་ནི། སྡོམ་གསུམ་རབ་དབྱེ་ལས། ཆོས་དབྱིངས་ཡོད་པ་མ་ཡིན་ཏེ། ཡོད་ཙམ་ལ་མི་རྟག་པས་ཁྱབ་པར་བཤད་པ་ལ། ཟི་ལུང་པས་མཁས་པར་འདོད་ནས་ཞིབ་ཆ་བྱས་པ་ནི། ཡོད་པ་ཉིད་ལ་མི་རྟག་པས། ། ཁྱབ་པར་ཆོས་ཀྱི་གྲགས་པས་གསུངས། ། ཡོད་པ་ཙམ་ལ་དེས་ཁྱབ་པར། ། རིགས་པའི་གཞུང་ལུགས་གང་གིས་སྟོན། ། ཅེས་མཐིང་བསླད་བྱས་ནས་རང་ལུགས་འཇོག་པ་ན།
བཏགས་ཡོད་ལ་མི་རྟག་པས་མ་ཁྱབ་པ་ཉིད་སྒྲ་མི་ཐུབ་ཅིང༌། རྫས་ཡོད་ལ་མི་རྟག་པས་ཁྱབ་པས་ཉིད་སྒྲ་ཐོབ་པས། དངོས་མེད་ཀུན་ལ་ངོ་བོའི་རྐྱེན་སྦྱིན་པ་སྒྲ་དང་རྟོག་གེའི་ལུགས་ལ་མེད་དོ་ཞེས་ཟེར་རོ། ། འོ་ན་སྟོང་པ་ཉིད་དང་རི་བོང་གི་རྭ་ཉིད་ཅེས་པ་ལ་སོགས་པ་ལ་དངོས་པོ་བརྗོད་པའི་རྐྱེན་དང་རྣམ་དབྱེ་དང་པོའི་ངོ་བོ་བརྗོད་པའི་རྐྱེན་སྦྱར་མི་རིགས་ཏེ། འདོད་པ་དེའི་ཕྱིར། འདོད་ན། ཤུ་ནྱ་ཏཱ། སྟོང་པ་ཉིད། བྷཱ་ཝ་ཏཱ། དངོས་པོ་ཉིད།
ཨ་བྷཱ་ཝ་ཏཱ། དངོས་མེད་ཉིད། ཞེས་པ་རྣམས་ལ། དངོས་པོ་བརྗོད་པའི་རྐྱེན་བྱིན་པའི་ཕྱིར། གྲུབ་སྟེ། ཏཱ་དེ་དག་ནི་ཀ་ལཱ་པར་དངོས་པོ་ལ་ཏཱ་ཏྭ་དག་གོ ། ཞེས་པའི་དངོས་པོའི་རྐྱེན་ཡིན་པའི་ཕྱིར། རིགས་པའི་གཞུང་ལས་ཀྱང༌། སྤྱི་ནི་དངོས་མེད་ངོ་བོ་ཡིན། ། ཞེས་དང༌།
ཚད་མ་རྟག་པ་ཉིད་ཡོད་མིན། ། ཞེས་དངོས་མེད་དང༌། རྟག་པའང་དངོས་མེད་དུ་མདོ་སྡེ་པ་འདོད་པ་ལྟར་ན། ངོ་བོ་དང་ཉིད་སྒྲ་སྦྱར་བ་སོགས་དུ་མ་མཐོང་བའི་ཕྱིར། ལྔ་པ་ནི། ཆོས་ཀྱི་རྗེ་ས་སྐྱ་པཎ་ཆེན་གྱིས་ཀྱང་ཆོས་དབྱིངས་དགེ་བར་མི་འཐད་པའི་བཤད་པ་ཐལ་ཆེས་པའི་ཞོར་དུ་ཆོས་དབྱིངས་ལ་བསྔོ་བ་མེད་པར་ཡང་གསུངས་ལ། དེ་ལྟ་ན་ཤེས་བྱ་ལ་ཆོས་ཅན། བསྔོ་བ་མེད་པར་ཐལ། ཤེས་བྱ་ཡིན་ན་ཆོས་དང་ཆོས་དབྱིངས་ཀྱིས་མ་བསྡུས་པ་མེད་པ་གང་ཞིག ། ཆོས་ཀྱི་དབྱིངས་ལས་མ་གཏོགས་པའི་ཆོས་མེད་པའང་ཉིད་ཀྱི་འདོད་པ་གང་ཞིག །
བསྔོ་བ་ནི་ཆོས་ཡིན་ལ། ཆོས་ཀྱི་དབྱིངས་ལ་ནི་བསྔོ་བ་མེད་པའི་ཕྱིར། རྟགས་ཟུར་དང་པོ་དང་གསུམ་པ་ནི་ཚད་མས་གྲུབ་ལ། གཉིས་པ་དང་བཞི་པ་ནི་ཉིད་ཀྱིས་ཁས་བླངས་པ་ཡིན་ཏེ། ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་ཕྱིར་ཞེས་དང༌། དེས་ན་ཆོས་ཀྱི་དབྱིངས་ལ་ནི། ། བསྔོ་བ་མེད་ཅེས་རྒྱལ་བས་བཤད། ། ཅེས་འདོན་པའི་ཕྱིར། རྟགས་རྣམས་རིམ་བཞིན་ཚད་མ་དང༌། ཁས་བླངས་ཀྱིས་གྲུབ་པས་ཁྱབ་པའང་གྲུབ་འདོད་ན་ཅིར་འགྱུར་ལེགས་པར་དགོངས་ཤིག །
ཡང་ཇོ་ནང་པ་སོགས་ཆོས་ཉིད་དོན་དམ་བདེན་པ་བསྔོ་བྱའི་དགེ་བ་ཡིན་ཏེ། ཆོས་ཉིད་མི་འགྱུར་བ་བདེན་པའི་བྱིན་རླབས་ཀྱི་མཐུས་དེ་དེ་བཞིན་ཉིད་དུ་འགྲུབ་པར་གྱུར་ཅིག་ཅེས་བརྗོད་པའི་ཕྱིར། ཞེས་ཟེར་བ་ལ། ཁོ་བོའི་ཕ་རས་པ་ཆེན་པོའི་ཞལ་ནས། ཆོས་ཉིད་དོན་དམ་བདེན་པ་འགྱུར་མེད་ཀྱི་མཐུས་ཆོས་ཅན་འདུས་བྱས་མ་བྱས་ཀྱི་དགེ་རྩ་འགྱུར་བྱེད་དུ་ཅི་ལྟར་འབྲེལ། ནམ་མཁའ་རྟག་པའི་མཐུས་མྱུ་གུ་སྐྱེ་བའི་འགྱུར་བ་ལ་ཅི་ཞིག་ཕན། འོ་ན་འདིར་བསྟན་གྱི་ཆོས་ཉིད་མི་འགྱུར་བ་ཞེས་པ་ནི། དགེ་བའི་ལས་ལས་འབྲས་བུ་བདེ་བ་འབྱུང་བའི་ཆོས་ཉིད་གཞན་དུ་མི་འགྱུར་བའི་བདེན་པ་དེ་བྱང་ཆེན་གྱི་ཆེད་དུ་བསྔོས་པས་མཐུ་ནུས་གོང་དུ་འཕེལ་ཏེ། མྱུར་དུ་བྱང་ཆུབ་ཐོབ་པའི་རྒྱུ་ཚོགས་སུ་འགྲོ་བའམ། ཡང་ན་འདུས་བྱས་ཀྱི་དགེ་རྩས་གློ་བུར་གྱི་དྲི་མ་དག་བྱེད་ཡིན་ལ།
དེའང་ཆོས་ཉིད་རང་བཞིན་གྱི་རྣམ་དག་མིན་ན་གློ་བུར་རྣམ་དག་ཏུའང་མི་འགྱུར་བ་རྟེན་འབྲེལ་གྱི་དབང་གིས་བདེན་པས་དེར་བདེན་སྟོབས་བརྗོད་པ་ཡིན་གྱི། དེ་ལས་ཆོས་ཉིད་རྟག་པའི་བདེན་བརྗོད་ཀྱིས་ཆོས་ཅན་མི་རྟག་པ་ལ་ཕན་གནོད་གང་ཡང་ཡོད་པ་མིན། ཞེས་གསུངས་སོ། ། ཡང་ས་སྐྱ་པཎྜི་ཏས། གལ་ཏེ་ཆོས་ཀྱི་དབྱིངས་ཡིན་ན། ། ཇི་སྙེད་ཅེས་བྱའི་སྒྲ་མི་འཐད། ། ཡོད་ཅེས་བྱ་བའི་སྒྲ་ཡང་འགལ། ། དེ་ཡི་རྒྱུ་མཚན་འདི་ལྟར་ཡིན། ། ཇི་སྙེད་ཅེས་བྱ་མང་པོའི་སྒྲ། ། ཆོས་ཀྱི་དབྱིངས་ལ་མང་ཉུང་མེད། །
དེ་ནི་སྤྲོས་བྲལ་ཡིན་ཕྱིར་རོ། ། ཞེས་གསུངས་གདའ་བ། དེ་ལྟ་ན་འགྲེལ་པ་དོན་གསལ་སོགས་ལས་ཆོས་ཀྱི་དབྱིངས་ཁོ་ན་སངས་རྒྱས་ཀྱི་རྒྱུར་བཤད་པའི་སྐབས་ལྟ་བུར་ཆོས་དབྱིངས་ཡོད་པར་བཤད་དམ་མེད་པའི་སྒྲ་སྦྱོར། གཉིས་པ་ལྟར་ན་རྒྱུར་བཞག་པ་དང༌། དང་པོ་ལྟར་ན་རང་ཚིག་དང་འགལ། ཆོས་དབྱིངས་ལ་མང་སྒྲ་མི་སྦྱོར་ན། གསུང་རབ་ལས། ནམ་མཁའི་ཁམས་ཇི་སྙེད་པ་དེ་སྙེད་དང༌། ཆོས་ཀྱི་དབྱིངས་ཇི་སྙེད་པ་དེ་སྙེད་ཅེས་པའི་སྒྲ་ཡང་འབྱུང་མི་རིགས་པར་འགྱུར་བ་དང༌། ཆོས་དབྱིངས་དང་ཟབ་མོ་སྟོང་པ་ཉིད་ཀྱི་ཚུལ་གཅིག་པ་ལ་བསམས་ནས།
སྟོང་ཉིད་ལ་མང་ཚིག་གི་སྒྲ་སྦྱོར་མི་རིགས་སོ་སྙམ་ན་ཡང༌། མིང་སོགས་བྲལ་བའི་ཆོས་རྣམས་ལ། ། ཞེས་པ་རྣམས་སྒྲས་མ་ངེས་པར་འགྱུར་ལ། ཁྱད་པར་སྤྲོས་བྲལ་ཡིན་པས་ཇི་སྙེད་པ་སོགས་མང་ཚིག་གི་སྒྲ་སྦྱོར་བ་མི་འཐད་ན། ཆོས་ཉིད་ཀྱི་མང་ཚིག་ཏུ་མ་ཟད་ཆོས་ཅན་ལའང་མང་ཚིག་གི་སྒྲ་སྦྱོར་བར་རིགས་པ་མ་ཡིན་ཏེ། མང་ཚིག་ཉིད་ཀྱང་སྤྲོས་བྲལ་ཡིན་པའི་ཕྱིར། མཁས་པ་དག་དོན་ལ་མི་འཛེམ་པར་ཆོས་ལ་དབང་ཟ་བས་ཀྱོག་པོར་བཤད་པ་ལ་མི་འཛེམ་ནའང༌། དངོས་བསྟན་གྱི་ཚིག་འཁྲུལ་པ་དང་བཅས་པ་ལ་ཅུང་ཟད་ཙམ་ལ་དྭོགས་ཟོན་བྱས་ན་ཅིས་མི་ལེགས་ཞེས་ཁ་ཅིག་ཟེར་རོ། ། དྲུག་པ་ནི། འཇིག་རྟེན་མགོན་པོས།
ཡོད་པའི་དགེ་བ་ཞེས་རྩལ་དུ་བཏོན་ནས་བཤད་པའི་ཡོད་པ་ནི། དོན་བྱེད་མི་ནུས་པའི་དངོས་མེད་ནི་མ་ཡིན་ལ། དོན་བྱེད་པ་ཅན་གྱི་དངོས་པོའི་དགེ་བ་ཉིད་ལ་ངོས་འཛིན་པ་ཡིན་ཏེ། འདི་ལྟའི་དངོས་ཡོད་ཀྱི་དགེ་བ་ནི་འཁོར་ལོ་ཐ་མ་དང་སྔགས་གཞུང་ནས་བཤད་པའི་བདེ་གཤེགས་སྙིང་པོ་བྱ་བ་དེ་ཉིད་ལ་སངས་རྒྱས་ཀྱི་རྒྱུ་ཉིད་དུ་མཛད་ནས་བསྔོ་རྒྱུའི་དགེ་རྩར་གསུངས་ཏེ། རྒྱན་སྟུག་ལས། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་པས་སྟོན་པར་མཛད། ། སྙིང་པོ་ཀུན་གཞིར་གྲགས་པ་ཡང༌། །
བློ་ཞན་རྣམས་ཀྱིས་མི་ཤེས་སོ། ། ཞེས་སྙིང་པོ་དགེ་བར་གསུངས་ལ། དེ་ཉིད་བསྔོས་པས་འགྱུར་བའི་དགེ་རྩར་ཡང་དེ་ཉིད་དུ་གསུངས་ཏེ། རྒྱན་སྟུག་ལས། ཆུ་དང་མེ་ཤེལ་ནོར་བུ་དང༌། ། ཡོངས་སུ་དག་པའི་མཚན་ཉིད་ཅན། ། ཉི་ཟླའི་ཟེར་གྱིས་ཕོག་ཙམ་ན། ། དེ་དག་རང་གི་འོད་ཟེར་འབྱིན། ། དེ་བཞིན་ཀུན་གཞིའི་རྣམ་ཤེས་ཀྱང༌། ། བདེ་གཤེགས་སྙིང་པོ་ཁམས་དགེ་བར། །
ཟག་མེད་ཡོན་ཏན་ལྡན་པ་སྟེ། ། བསྔོས་པར་གྱུར་ན་འབྲས་བུ་འབྱིན། ། ཞེས་པའི་སྙིང་པོ་མི་རྟག་པའི་འགྱུར་བ་ཅན་ཁོ་ནར་བཤད་ཅིང༌། དེར་མ་ཟད་སངས་རྒྱས་ཀྱི་སྙིང་པོའི་དགེ་བ། ཉན་རང་དང་བྱང་ཆུབ་སེམས་དཔའི་རྒྱུའི་དགེ་བའི་ཁམས་དང་མངོན་མཐོ་ལྷ་མིའི་རྒྱུའི་དགེ་བ་སོགས་མདོར་ན་འཁོར་འདས་ཀྱི་ལེགས་ཡོན་གྱི་ཁམས་ཐམས་ཅད་ཡོངས་སུ་བསྡུས་ནས་བྱང་ཆུབ་ཆེན་པོ་ཐོབ་བྱེད་ཀྱི་རྒྱུའི་དགེ་བར་བསྔོ་བ་དང༌། བསྔོས་པས་ཀྱང་དེའི་རྒྱུར་འགྲོ་བར་བཅོམ་ལྡན་འདས་ཉིད་ཀྱིས་བཀའ་སྩལ་པ་ནི། ཕལ་ཆེན་བསྔོ་བའི་ལེའུ་བཅུ་པ་ལས། རྒྱལ་བའི་སྲས་ཀྱིས་འདི་ལ་བསླབ་བྱ་སྟེ། ། གང་དག་ཇི་སྙེད་དགེ་བ་ཐམས་ཅད་དང༌། ། ཁམས་རྣམས་ཀུན་ཀྱང་ཡོངས་སུ་བསྡུ་བྱས་ཏེ། །
ཅི་ནས་བདེ་གཤེགས་སྟོབས་ལ་འཇུག་ཕྱིར་བསྔོ། ། ཞེས་འབྱུང་ངོ༌། ། འོ་ན་དགེ་བའི་རྩ་བ་འདི། སེམས་ཅན་ཐམས་ཅད་ལ་རིས་སུ་མ་ཆད་པར་ཡོད་པའི་ཕྱིར་ན་སེམས་ཅན་ཐམས་ཅད་སངས་རྒྱས་ཀྱི་རྒྱུ་ཅན་གྱི་ཕྱིར་སེམས་ཅན་ཐམས་ཅད་འཚང་རྒྱ་བར་ཡང་གསུངས་ཏེ། འོ་ན་དགེ་ཁམས་འདི་སེམས་ཅན་རྣམས་ལ་ཇི་ལྟར་ཡོད་སྙམ་ན། མགོན་པོ་བྱམས་པས། སངས་རྒྱས་པད་ངན་སྦྲང་རྩི་སྦྲང་མ་ལ། ། སྦུན་ལ་སྙིང་པོ་མི་གཙང་ནང་ན་གསེར། ། ས་ལ་གཏེར་དང་མྱུག་སོགས་འབྲས་ཆུང་དང༌། ། གོས་ཧྲུལ་ནང་ན་རྒྱལ་བའི་སྐུ་དང་ནི། །
བུད་མེད་ངན་པའི་ལྟོ་ན་མི་བདག་དང༌། ། ས་ནང་གསེར་གྱི་གཟུགས་ཡོད་ཇི་ལྟ་བར། ། གློ་བུར་ཉོན་མོངས་དྲི་མས་བསྒྲིབས་པ་ཡི། ། སེམས་ཅན་རྣམས་ལ་དེ་བཞིན་ཁམས་འདི་གནས། ། ཞེས་འབྱུང་བས། སངས་རྒྱས་ཀྱི་རྒྱུའི་ཡོད་དགེ་འདི་ལ་སེམས་ཀྱི་དག་པར་ཡང་བརྗོད་དེ། འདིའི་ཆོས་ཅན་གྱི་ཆ་ལ་དགོངས་ཏེ། ཇི་སྐད་དུ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། །
ཞེས་དང༌། དེའི་ཆོས་ཉིད་ཀྱི་ཆ་ལ་དགོངས་ཏེ། ཇི་སྐད་དུ། སེམས་ཀྱི་རང་བཞིན་ཆོས་རྣམས་ནི། ། ཐམས་ཅད་ལ་ཡང་གནས་པ་མེད། ། ཅེས་འབྱུང་བ་དེ་ཉིད་དགེ་བར་གནས་པ་ལ། ཉོན་མོངས་སོགས་མི་དགེ་བ་གང་གིས་ཀྱང་བསྒྱུར་དུ་མེད་དེ། ཇི་སྐད་དུ། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། །
ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། ། ཞེས་འབྱུང་ལ། འོ་ན་དགེ་བ་དེ་རྐྱེན་གཞན་མི་དགེ་བ་དང་འབྲེལ་ནས་དེར་བསྔོས་ན་འཁོར་བའི་རྒྱུར་འགྱུར་རམ་སྙམ་ན། མིན་ཏེ། ཇི་སྐད་དུ། རང་བཞིན་འགྱུར་བ་མེད་པ་དང༌། ། དགེ་དང་རྣམ་པར་དག་པའི་ཕྱིར། ། དེ་བཞིན་ཉིད་འདི་གསེར་གྱི་ནི། ། གཟུགས་དང་མཚུངས་པར་བརྗོད་པ་ཡིན། །
ཞེས་འབྱུང་ལ། དེས་ན་སྙིང་པོ་ཡོད་དགེ་དེ་ནི་བསྔོས་པས་འབྲས་བུ་སྐྱེ་བྱེད་ཀྱི་རྒྱུ་ཡང་དག་པ་སྟེ། རྒྱུད་བླའི་འགྲེལ་ཆེན་དུ། དེ་བཞིན་གཤེགས་པའི་ཁམས་ནི་དེ་ཐོབ་པའི་རྒྱུ་ཡིན་པས་འདིར་ཁམས་ཀྱི་དོན་ནི་རྒྱུའི་དོན་ཏོ། ། ཞེས་འབྱུང་ངོ༌། ། འོ་ན་སྙིང་པོ་ཡོད་དགེའི་སེམས་འདི་འཁོར་བ་པའི་རྒྱུད་ལ་ཡོད་པས། སངས་རྒྱས་ཀྱི་སར་བསྔོས་ན་དེར་ཅང་འགྲོའམ་སྙམ་ན་ཆེས་འགྲོ་སྟེ། དཔལ་སམྦུ་ཊི་ལས། གདུལ་དཀའ་ཆགས་སོགས་བསྒོས་པའི་སེམས་འདི་ནི། ། རྡོ་རྗེ་ཅན་གྱིས་འཁོར་བ་ཡིན་པར་གསུངས། །
ཆགས་སོགས་དྲི་མས་གོས་པ་རབ་བསལ་ཏེ། ། རྟོག་པ་ལས་ནི་གྲོལ་ཞིང་རབ་བསལ་ན། ། གཟུང་དང་འཛིན་པ་མེད་པའི་སེམས་དཔའ་མཆོག ། དེ་ནི་མྱ་ངན་འདས་མཆོག་འགྲོ་བར་འགྱུར། ། ཞེས་དང༌། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་མྱང་འདས་སོ། ། ཞེས་འབྱུང་ལ། འདི་ཉིད་མགོན་པོ་ཀླུས།
རྫོགས་སངས་རྒྱས་ཀྱི་དགོངས་པ་ལེན་པ་ནའང་འདི་སྐད་དུ་གསུང་སྟེ། སངས་རྒྱས་ཀྱི་ཁམས་དེ་སེམས་བསྐྱེད་དང་བསྔོ་བ་སྨོན་ལམ་སོགས་ཚོགས་གཉིས་བསགས་པས་རབ་ཏུ་སྦྱངས་པ་ན་སངས་རྒྱས་སུ་འགྱུར་བར་གསུངས་ཏེ། ཇི་སྐད་དུ། ས་བོན་མེད་པར་འབྲས་ཡོད་པར། ། ཤེས་ལྡན་གང་གིས་བསྒྲུབ་པར་ནུས། ། ས་བོན་གྱུར་པའི་ཁམས་དེ་ནི། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་སྦྱངས་པར་གྱུར་པ་ལས། ། སངས་རྒྱས་གོ་འཕང་ཐོབ་པར་འགྱུར། ། ཞེས་འབྱུང་བས།
ཤིང་རྟ་གཉིས་ཀྱི་དགོངས་པའང་གཅིག་པ་ཉིད་ལས་ཐ་དད་པར་གསུངས་པའི་གནས་ཡོད་པ་མ་ཡིན་ནོ། ། དེས་ན་སྙིང་པོའི་ཡོད་དགེ་རྣམ་རྟོག་དྲི་མའི་སྦུབས་སུ་ཆུད་པ་འདི་བླ་མ་དམ་པས་ངོ་སྤྲོད་གནད་དུ་ཐེབས་པའི་རང་ཞལ་ཙིར་ཟིན་དུ་མོས་གུས་དྲག་པོས་རང་ངོ་འཕྲོད་པའི་སེམས་བསྐྱེད་དང་བསྔོ་བ་སོགས་ཀྱིས་སྦྱངས་པ་བྱས་པ་ན། རྒྱུ་དུས་ཀྱི་བདེ་གཤེགས་སྙིང་པོ་ཉིད་ལས་འབྲས་དུས་ཀྱི་བདེ་གཤེགས་སྙིང་པོ་ཉིད་མངོན་སུམ་དུ་མཐོང་བ་ཡིན་ཏེ། རྗེ་བཙུན་སྒམ་པོ་པས། རང་ལས་སྐྱེས་པའི་རྣམ་རྟོག་འདི། ། ཆོས་སྐུ་ཡིན་པར་ཙིར་གྱིས་ཟུང༌། ། ཉམས་སུ་མྱོང་ན་སྙིང་པོ་མཐོང༌། ། ཞེས་དང༌། རྗེ་སྤྱན་སྔ་གྲགས་འབྱུང་གིས་ཀྱང༌། ཆོས་དབྱིངས་རྣམ་དག་ཁམས་དེ་ཉིད། །
རྐྱེན་གྱི་རྗེས་འབྲངས་འཁོར་འདས་འབྱུང༌། ། མ་བསྔོས་འཁོར་བ་མཐའ་མེད་འབྱུང༌། ། བསྔོས་པས་མཚན་མའི་རྒྱ་ལས་གྲོལ། ། ཞེས་འབྱུང་ལ། ཟག་མེད་ཀྱི་དགེ་བ་དེ་ཉིད་མངོན་དུ་གྱུར་ནས་དེ་ལ་གཏོང་བསྲུང་དག་སྤེལ་ལ་སློབ་པ་ལ་ནི་དུག་བཅས་ཀྱི་བསྔོ་སོགས་འབྱུང་བ་མིན་ཏེ། རྗེ་ཨོ་རྒྱན་པས། གདོད་ནས་འཁོར་གསུམ་ཡོངས་སུ་དག ། མཚན་མའི་སྐྱོན་གྱིས་མི་གོས་ཏེ། ། དམིགས་པའི་དུག་ཏུ་ག་ལ་འགྱུར། ། སྦལ་པ་རྨ་ཅན་ག་ལ་འདྲ། །
ཞེས་འབྱུང་བས། ས་སྐྱ་པ་སོགས་མང་པོས་རང་བྱུང་ཕྱག་རྒྱ་ཆེན་པོའི་ཡེ་ཤེས་ལ་བཅོས་མིན་དུ་བཞག་པའི་ངང་ནས་བསྔོ་བ་བྱས་པས། དུག་ཅན་གྱི་བསྔོ་བར་འགྱུར་བ་སོགས་དགག་པ་ཁ་ཐལ་བ་དུ་མ་བྱས་པའི་ཕྱོགས་སྔ་ནི་རྒྱལ་བ་སྲས་དང་སློབ་མར་བཅས་པ་ཐམས་ཅད་འོང་གིན་འདུག་པས་རྗེས་འཇུག་རྣམས་ཀྱང་རྗེས་བཟློས་དལ་བུར་བྱས་ན་ཉེན་ཆུང་ངོ༌།། །། ༈ རྡོ་རྗེའི་གསུང༌། བླ་མ་དང་སངས་རྒྱས་ལ་ཡང་བསྔོ་བ་དགོས་བྱ་བ་འདི་དག་པར་བཏོན་ན། སངས་རྒྱས་དང་བླ་མའི་མཛད་ཕྲིན་གྱི་དགེ་རྩ་རང་རེ་སེམས་ཅན་གྱིས་བསྔོ་བར་བྱ་དགོས་ཞེས་འདོན་པར་བྱའོ། ། དེ་ལ་འདིར་ཞལ་སྔ་ནས། ཡུམ་ལས། ཤཱ་རིའི་བུས་ཀཽ་ཤི་ཀ་སངས་རྒྱས་བཅོམ་ལྡན་འདས་རྣམས་ཀྱིས་དང་པོར་ཐུགས་བསྐྱེད་པ་ནས་དམ་པའི་ཆོས་གནས་ཀྱི་བར་གྱི་དགེ་བའི་རྩ་བ་ཐམས་ཅད་དང་བྱང་ཆུབ་སེམས་དཔའ་དང༌། རང་སངས་རྒྱས་དང་ཉན་ཐོས་རྣམས་ཀྱི་དགེ་བའི་རྩ་བ་ཐམས་ཅད་རྣམ་པ་ཐམས་ཅད་མཁྱེན་པ་ཉིད་དུ་བསྔོ་བར་བདག་གིས་ཞུ་བ་སྐྱེས་སོ། །
ཞེས་འབྱུང་བ་ལྟར་ཉམས་ལེན་དུ་རིགས་ཏེ། སངས་རྒྱས་དང་བྱང་སེམས་བླ་མ་དམ་པ་རྣམས་ཀྱིས་སེམས་ཅན་གྱི་དོན་དུ་དགེ་བའི་མཛད་ཕྲིན་ཅི་སྙེད་དོ་ཅོག་སླར་རང་རེས་བློས་བཟུང་ཏེ་སེམས་ཅན་གྱི་དོན་དུ་བསྔོས་པས་རང་རེའི་རྒྱུད་ཀྱི་ཚོགས་རྫོགས་ཡུལ་དང༌། ལྷག་པར་བསྔོ་བ་ལ་བརྟེན་པའི་བསགས་སྦྱང་གི་མཐུ་ཆེར་འགྲོ་བའི་ཕྱིར། དེ་ལྟ་བུའི་བསྔོ་བ་བྱེད་པ་ན་ཡང་སྦྱོར་བ་རྟེན་གསལ་བཏབ་ནས་ཡན་ལག་བདུན་པ་སྔོན་དུ་སོང་བས། སངས་རྒྱས་བྱང་སེམས་རྣམས་ཀྱི་དགོངས་པ་བསྐུལ། སེམས་ཅན་ལ་ཕྲིན་ལས་མྱུར་དུ་འཇུག་པར་བྱེད་པའི་གསོལ་བ་གདབ། དངོས་གཞི་སྐྱབས་སེམས་རྗེས་དམིགས་མེད་ཀྱི་རྒྱས་གདབ་སྟེ། སངས་རྒྱས་དང་བླ་མ་གཙོ་བོར་གྱུར་པའི་མཛད་ཕྲིན་དང་བདག་གཞན་སེམས་ཅན་ཐམས་ཅད་ཀྱིས་དུས་གསུམ་དུ་བསགས་པའི་དགེ་རྩ་སྡོམས་ནས་སེམས་ཅན་ཐམས་ཅད་རྫོགས་བྱང་ཐོབ་པའི་ཆེད་དུ་བསྔོ་དགོས་པ་ཡིན་ཏེ། ཇི་སྐད་དུ། སངས་རྒྱས་བདེ་བ་མཐའ་ཡས་ཀྱིས། །
རྟག་ཏུ་བདེ་དང་ལྡན་པར་ཤོག ། ཅེས་དང༌། བྱང་ཆུབ་སེམས་རྣམས་ཀྱིས་ནི། ། འགྲོ་དོན་ཐུགས་ལ་དགོངས་འགྲུབ་ཤོག ། མགོན་པོ་ཡིས་ནི་གང་དགོངས་པ། ། སེམས་ཅན་རྣམས་ལ་བདེ་འབྱོར་ཤོག ། ཅེས་འབྱུང་བའི་ཕྱིར། དགོངས་གཅིག་འགྲེལ་འབྱེད་སྔ་མས་སངས་རྒྱས་སྐུ་ཚེ་ཐུང་བ་དང༌། འཁོར་བ་ངན་པ་ལྟ་བུ་ལ་རང་རེ་དགེ་བས་དེའི་སྐུ་ཚེ་རིང་བ་དང་འཁོར་དག་པའི་ཆེད་དུ་བསྔོ་བས་དེ་ལྟར་འགྲུབ་པའི་ཆེད་ཡོད་ཅེས་པ་དང༌། རང་གཞན་གྱི་དགེ་རྩ་བླ་མ་ལ་ཕན་བདེའི་ཆེད་དུ་དམིགས་ནས་བླ་མ་ལ་བསྔོས་ན་འབྲས་བུ་བླ་མ་ལ་སྨིན་ཞེས་བྲིས་གདའ་བ་ནི།
སྐྱོབ་པའི་དགོངས་པ་མ་ཡིན་ཏེ། སངས་རྒྱས་ནི་རྫོགས་སྨིན་སྦྱངས་གསུམ་མཐར་མ་ཕྱིན་པར་འཚང་རྒྱ་བ་མི་སྲིད་ལ། དེ་མཐར་ཕྱིན་པའི་སངས་རྒྱས་ལ་སྐུ་ཚེ་དང་འཁོར་ཕུན་སུམ་ཚོགས་མི་ཚོགས་པ་མི་སྲིད་པའི་ཕྱིར། འོ་ན་མཆོག་གི་སྤྲུལ་སྐུའི་ཞིང་དུ་སངས་རྒྱས་ཁ་ཅིག་སྐུ་ཚེ་ཐུང་བ་དང་འཁོར་མ་ཕུལ་མ་སྣང་བས་ནི་སངས་རྒྱས་སྐུ་ཚེ་ཐུང་བ་དང་འཁོར་མ་དག་པར་མི་འགྱུར་ཏེ། དེ་ནི་གདུལ་བྱའི་བློའི་ཉེས་པ་ཟད་པའི་ཕྱིར་རོ། ། འོན་ཏེ་འཁོར་འདས་ཀྱི་དགེ་བས་གདུལ་བྱ་དེ་དག་གི་བློའི་ཉེས་པ་དེ་བྱང་བའི་ཆེད་དུ་བསྔོ་ན་ནི་ཤིན་ཏུ་རིགས་པ་ཉིད་དོ། ། གསང་སྔགས་ཀྱི་བླ་མ་ནི་སྐྱོན་མེད་ཡོན་ཏན་ཀུན་ལྡན་རྫོགས་པའི་སངས་རྒྱས་ཡིན་པས་དེ་ཕན་བདེ་གོ་འཕང་ལ་འགོད་པའི་ཆེད་དུ་བསྔོ་བ་སོགས་བྱེད་ན་ལོག་ལྟ་མི་ཟད་པ་ཡིན་པས་མི་རུང༌། འོ་ན་ཇི་ལྟར་བྱ་སྙམ་ན། གདུལ་བྱའི་ངོར་བླ་མ་རིན་པོ་ཆེ་སྐུ་ཚེ་ཕྲིན་ལས་རྒྱས་པར་མཛད་དུ་གསོལ་བའི་ཆེད་དུ་གསོལ་བ་བཏབ་ཅིང་བསགས་སྦྱང་བྱས་པའི་དགེ་བ་ཐམས་ཅད་སེམས་ཅན་སངས་རྒྱས་ཐོབ་པའི་ཆེད་དུ་བསྔོ་བ་དང་བསྔོ་བ་དེའི་དགེ་བས་ཀྱང་སེམས་ཅན་ཐམས་ཅད་སངས་རྒྱས་ཐོབ་པའི་ཆེད་བླ་མ་རིན་པོ་ཆེའི་སྐུ་ཚེ་མཛད་ཕྲིན་རྒྱས་པའི་ཆེད་དུ་བསྔོ་བ་ན་དགེ་བའི་རྩ་བ་དཔག་མེད་བསྐྱེད་པ་ཡིན་ཏེ། ཞིང་བླ་མ་ལས་མཆོག་ཏུ་གྱུར་པ་མེད་པ་དེའི་ཕྲིན་ལས་ཀྱི་དགེ་བ་ལ་དམིགས་ནས་སྤེལ་སྦྱོང་བའི་བསྔོ་བར་སོང་བའི་ཕྱིར་ཞེས་བཀའ་སྩལ་ཏོ། །
རྒྱན་ཀུན་གཅིག་ཏུ་བསྡུས་པ་ནི། ། ཞིང་འདིར་རྒྱལ་བའི་མྱུ་གུའི་གཟུགས། ། ཀརྨ་པ་ལས་སུ་ཞིག་ཡོད། ། དེ་ཡི་མཐུ་མཆོག་འབྲི་ཁུང་པའི། ། དམ་ཆོས་དགོངས་གཅིག་ཉིན་མོ་རུ། ། མཛད་ཚེ་བདེ་གཤེགས་བགྲོད་ལམ་གྱི། ། བྱང་སྡོམ་སྙིང་པོའི་གནད་བསྡུས་འདི། ། ཚངས་དབྱངས་དྲུག་ཅུས་བཀའ་སྩལ་ཏོ། ། རྫོགས་པའི་སངས་རྒྱས་དཔལ་ཀརྨ་པ་མི་བསྐྱོད་བཟང་པོའི་ཞབས་ཀྱིས་ཉེ་བར་བསྩལ་བའོ། ། མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
