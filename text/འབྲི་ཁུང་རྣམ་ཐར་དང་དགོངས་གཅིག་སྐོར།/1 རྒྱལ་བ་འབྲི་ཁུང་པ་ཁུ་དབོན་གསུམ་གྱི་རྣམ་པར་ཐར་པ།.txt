འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༡
རྒྱལ་བ་འབྲི་ཁུང་པ་ཁུ་དབོན་གསུམ་གྱི་རྣམ་པར་ཐར་པ།
)$ ༄༅། །རྒྱལ་བ་འབྲི་ཁུང་པ་ཁུ་དབོན་གསུམ་གྱི་རྣམ་པར་ཐར་པ་བཞུགས་སོ། ། ༄༅། །འགྲན་གྱི་ཟླ་ཐམས་ཅད་དང་བྲལ་བ་མཉམ་མེད་དྭགས་པོ་བཀའ་བརྒྱུད་ཀྱི་སྤྲུལ་པའི་སྐྱེས་ཆེན་ཇི་སྙེད་བྱོན་པ་དེ་སྙེད་ཀྱི་ངོ་བོ་རྗེ་བཙུན་སངས་རྒྱས་མཉན་པ་ལ་ཕྱག་འཚལ་ཏེ། རྒྱལ་བ་འབྲི་ཁུང་པའི་ཆེ་བའི་ཡོན་ཏན་ཅུང་ཟད་ཅིག་བརྗོད་པར་བྱའོ། ། དེ་ཡང་འདི་ལྟར་ཐོས་ཏེ། མགོན་པོ་འབྲི་ཁུང་པ་སྐྱོབ་པ་འཇིག་རྟེན་གསུམ་གྱི་མགོན་པོའི་དགེ་སློང་རིན་ཆེན་དཔལ་ཞེས་བྱ་བ་བོད་ཆེན་པོའི་སར་སྐུ་འཁྲུངས་ནས་དབུས་གཙང་གི་ཡུལ་སངས་རྒྱས་ཀྱི་བསྟན་པ་དྲི་བྲལ་དུ་བཞུགས་པའི་ཕྱོགས་སུ་བྱང་ཆུབ་ཀྱི་སྙིང་པོའི་དངོས་པོ་ལེན་པའི་སླད་དུ་གཤེགས་ཏེ། དེ་ཡང་ཡང་དག་པར་རྫོགས་པའི་སངས་རྒྱས་འཁོར་བ་འཇིག་གི་ངོ་བོ་དཔལ་ཕག་མོ་གྲུ་པ་རྡོ་རྗེ་རྒྱལ་པོའི་ཞབས་སྤྱི་བོའི་རྒྱན་དུ་མཛད་དེ། དྲང་སྲོང་ཆེན་པོའི་གོ་འཕང་མཐར་ཕྱིན་པའི་ཚུལ་ཞིང་འདིར་སླར་ཡང་བསྟན་པ་གང་དྲི་མ་མེད་པའི་ཟླ་ཞལ། མཚན་དང་དཔེ་བྱད་ཀྱི་མཆོག་བསྒྲུན་དུ་མེད་པས་ཉེ་བར་བརྒྱན་པ། གསེར་གཙོ་མའི་རང་བཞིན་བཟང་པོ་ཡང་མོག་པོར་བྱེད་པའི་འོད་ཟེར་ཅན་ཉོན་མོངས་པ་དང་ཤེས་བྱའི་སྒྲིབ་པའི་རྡུལ་ཕྲ་མོ་ཙམ་ཡང་འཛིན་པ་མི་མངའ་བ།
ས་གསུམ་གྱི་བླ་མ་གཅིག་པུ་པ། མཉམ་པ་མེད་པའི་ཡེ་ཤེས་ཀྱི་མཐུས་ཆོས་ཀྱི་འཁོར་ལོ་མཐའ་ཡས་པའི་རྒྱལ་ཐབས་རྨད་དུ་བྱུང་ཞིང་རྗེས་སུ་འབྲངས་པའི་རྒྱུད་བྱང་ཆུབ་སེམས་གཉིས་ཀྱིས་འཇམ་པོར་བརྟུལ་བས་སྲིད་ཞིའི་མཐའ་གཉིས་ལ་མི་ལྟུང་བའི་གོམ་སྟབས་མཛེས་པ། འཇིག་རྟེན་དང་འཇིག་རྟེན་ལས་འདས་པའི་ཕུན་ཚོགས་མ་ལུས་པས་སྣུམ་པོར་བགྱིད་པས་ཕོངས་པ་ཀུན་བཀྲེན་པའི་ས་ལས་འདས་ཏེ། འབྱོར་པ་མི་འཇིག་པ་རབ་ཏུ་བརྟན་པ་རི་རྒྱལ་ལྟར་འགོད་ཅིང༌། ཡོན་ཏན་གྱི་མཐའ་གཏུགས་པ་མེད་པས་སྐྱེས་བུ་ཆེན་པོར་གྱུར་པ་གང་གི་ཡང་རང་བཞིན་གྱིས་ཚུལ་དཔོགས་པའི་ཚད་མ་དང་མི་ལྡན་པ། མཐོང་བ་ཙམ་གྱིས་ཟག་པ་དང་བཅས་པའི་རྒྱུ་ལས་བྱུང་བ་མ་ཡིན་པར་གང་ཟག་མཆོག་དམན་ཐམས་ཅད་ཀྱི་ངོ་བོ་ཉིད་ཀྱི་ཤེས་པ་ཀུན་དའི་འདབ་མ་ལྟར་དཀར་ཞིང་རྒྱས་པའི་སྨིན་མཚམས་ཀྱི་དཔྲལ་དབྱེས་རབ་ཏུ་ཕྱེད་པ་ལ་བདུད་རྩིའི་ཟེར་འཕྲེང་ལྟར་དཀར་བའི་མཛོད་པུ་གཡས་སུ་འཁྱིལ་བ་དང་བཅས་པས་སྐྱེ་བོ་ཀུན་ལ་མི་མཐུན་པ་མེད་པའི་དགའ་བ་བསྐྱེད་པར་མཛད་པ། རིས་མེད་པའི་ཐུགས་རྗེ་ཆེན་པོས་གཟིགས་པ་མི་གནས་པའི་ཞི་བ་ཆེན་པོས་ཟིམ་བུར་གཡོ་བའི་སྤྱན་ཨུཏྤལ་སྔོན་པོའི་མདངས་སྙིགས་མར་བྱེད་པ། བདེན་པ་རྣམ་པར་ངེས་པ་འགྲེལ་བའི་དབྱངས་མཐའ་ཡས་པའི་ཁྱོན་ཡངས་པའི་ལྗགས་ཕྲ་མོའི་དོན་འཆད་པ་ལ་ཟུར་མི་ཕྱིན་པ་མིན་པས་སྲབ་ལ་མཉེན་པས་འཇིག་རྟེན་གྱི་ཁམས་ཐམས་ཅད་ཁྱབ་པར་བཀོད་དེ། བརྗོད་པ་ལ་ཟློས་བུ་དང་རྐྱལ་བ་ཐམས་ཅད་འཇོམས་པའི་ང་རོ་སྙན་པོས་བཟུང་བར་འོས་པའི་གཏམ་ལ་རྣ་བ་བླགས་ཏེ་གཏོད་པ་རྣམས་ངང་གིས་འདུ་བ། མུ་མེད་པའི་སྐྱེ་བོ་ཀུན་དགའ་བར་བྱེད་པའི་ཚེམས་གསལ་པོར་སྟོན་ཏེ་བཏང་སྙོམས་ཀྱིས་འཛུམ་པས་ཟབ་མོ་ལ་གཞོལ་བའི་བློ་འཇོ་བ།
འོག་མིན་པའི་ལྷའི་དབང་པོ་དབང་བསྒྱུར་ལ་སོགས་པ་རང་འོད་དཔེར་བྱ་ལས་འདས་པ་ཡང༌། གང་གི་འོད་ཟེར་རྣམ་པར་འཚེར་བའི་དབུས་སུ་དུད་རིས་ལྟར་ནོག་པར་འགྱུར་ཞིང༌། བཞེངས་པ་དང་གཤེགས་པ་དང་བསྐྱོད་པ་དང་སྐྱིལ་མོ་ཀྲུང་མདུད་པ་དང་གྲོལ་བ་ན་ནམ་མཁས་ཀྱང་སྒྲ་གླག་ཅོར་དུ་སྒྲོགས་ཏེ་གཞལ་དུ་མེད་པའི་ཕྱོགས་བཅུར་འགུལ་ལྡེག་འུར་བ་དང༌། ལྷུང་ལྷུང་གི་བར་མཚམས་མེད་པར་གཡོ་བར་མཛད་པ། གཏོང་བ་ཆེན་པོ་ལ་མངོན་པར་དགྱེས་པའི་ཐག་སོར་ཡོ་བྱད་ཐམས་ཅད་རྫོགས་པའི་བྱང་ཆུབ་ལས་གཞན་དུ་ཆུད་མི་ཟ་བའི་ཕྱིར་དྲ་བ་ལྟར་འབྲེལ་བས་དགེ་འབྲས་ཀྱི་དངོས་པོ་མི་ལྟུང་བར་འཛིན་པ་དང༌། ང་རྒྱལ་དང་དྲེགས་པའི་ཉྭ་སུལ་ལང་ལོང་ཞི་བ་དང་དུལ་བར་བྱས་པའི་བྱིན་པ་རི་དྭགས་ཨེ་ན་ཡའི་བྱིན་པ་ལྟར་སྙོམས་པར་ཕྲ་ལ་ཟླུམ་པ་དང༌། བསྐལ་པ་བགྲང་དུ་མེད་པར་ཕ་རོལ་ཏུ་ཕྱིན་པ་བཅུས་ལེགས་པར་བསྒྲུབས་པའི་ཞིང་དང་འཁོར་དང་སྐུ་ཚེ་དང་ཡོ་བྱད་དང་ལང་ཚོ་དང་མཚན་དཔེ་ཡོན་ཏན་ཤེས་བྱའི་ཁོངས་སུ་ཟད་པ་མེད་ཅིང་ཕུལ་དུ་དབྱུང་དུ་མེད་པ། པདྨ་གསར་པའི་གེ་སར་ལྟར་གཙང་ཞིང་གྲུང་པོར་གྱུར་པས་ཚུ་རོལ་སྲིད་པ་གསུམ་གྱི་གནས་སུ་མི་འོང་བ། རྫུ་འཕྲུལ་གྱི་རིགས་པ་ཟབ་མོའི་སྨན་ཆེན་པོའི་མཐུས་ཆོས་ཐམས་ཅད་སྒྱུ་མ་དང་གར་བ་ལྟར་རྣམ་པར་བརླབ་སྟེ། སྟོང་པ་དང་ཞི་བ་དང་བདེན་པའི་དེ་ཉིད་ཀྱིས་རོ་གདོན་པར་མཛད་ནས།
ཕྱིན་ཅི་ལོག་གི་འཁྲུལ་པའི་མིག་བཀྲུ་བ་ལ་ཐུགས་རྗེ་ཆེན་པོས་དུས་མི་འཁྲུགས་པ་འཛིན་པ་དང༌། ཆོས་ཉིད་ཀྱི་དབང་ཕྱུག་ཆེན་པོར་གྱུར་པས་འཕགས་ལམ་གྱི་རང་བཞིན་མ་ཚང་བ་མེད་པའི་སྲིད་ཐབས་ཐེག་པ་གསུམ་སོ་སོའི་ཤེས་རབ་ཀྱི་འཇུག་པ་དང་སྦྱར་བའི་བགོ་སྐལ་འགྱེད་པ་ལ་ལྷག་ཆད་ནོར་བའི་ནོངས་པ་མི་བཞེས་པ། དུད་འགྲོའི་སྐྱེས་གནས་སུ་གཏོགས་པའི་དམན་པའི་སེམས་ཅན་བདེ་འབྲས་ཟད་པ་ཐ་ཆད་ཀྱང༌། གང་ལ་དམིགས་ནས་དགེ་བའི་བློ་གྲོས་དུས་ཀྱི་སྐད་ཅིག་གཅིག་ལ་ཐེར་འབུམ་གྱི་ཆར་བཤིག་པའི་ཆ་ཤས་གཅིག་སྐྱེས་པ་ན། སྐད་གཅིག་དེ་ཉིད་ལ་ཚངས་པ་ཆེན་པོ་ཚངས་པའི་རྒྱལ་པོ་སྟོང་ཕྲག་མང་པོས་བསྐོར་བའི་སྐལ་པ་སྦྱིན་པ་ལ་ང་ཡི་བའི་དྲི་མ་དང་བྲལ་བ། དེ་ལྟ་བུའི་སྙན་གྲགས་ཀྱིས་གཏམ་ཆེན་པོ་དེ་མཐའ་གཏུགས་པ་མ་མཆིས་པའི་སངས་རྒྱས་ཀྱི་ཞིང་མཐའ་ཡས་པ་རྣམས་སུ་བདེ་བར་གཤེགས་པ་འཚལ་ཏོ་ཅོག་དབྱངས་གཅིག་མགྲིན་གཅིག་ཏུ་འཁོར་གྱི་དཀྱིལ་འཁོར་པ་ཀུན་ལ་སྒྲོགས་པར་མཛད་དེ། ཇི་སྐད་དུ། མི་མཇེད་འཇིག་རྟེན་གྱི་ཁམས་ཞེས་བྱ་བར་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་བྱ་བའི་དེ་བཞིན་གཤེགས་པ་ཞིག་འགྲོ་བའི་བླ་མར་བྱོན་ཏེ། དེ་ཉིད་ཀྱི་བསྟན་པ་གཟུགས་བརྙན་གྱི་དུས་ལ་བབ་པ་ན། སླར་དེ་བཞིན་གཤེགས་པ་ཤཱཀྱ་ཐུབ་པ་དེ་ཉིད་བོད་གངས་ཅན་གྱི་ཁྲོད་འབྲི་སེ་བ་བྱང་ཆུབ་ཀྱི་གླིང་ཞེས་བྱ་བར་ཤཱཀྱའི་དགེ་སློང་རིན་ཆེན་དཔལ་བྱ་བར་སྤྲུལ་ཏེ་འཁོར་རྗེ་བཙུན་བྱམས་མགོན་གྱི་འདུས་པ་དང་པོར་ལས་མི་ཉུང་བའི་དབུས་སུ་ལྷའི་དབང་པོ་བརྒྱ་བྱིན་དང་ཚངས་པ་ལ་སོགས་པས་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་ཤིང༌།
ཆོས་ཀྱི་འཁོར་ལོ་ཡང་དོན་དམ་རྣམ་པར་ངེས་པ་ཐེག་པ་གཅིག་ཁོ་ནར་བསྐོར་བ་ལ་མི་གནས་པའི་མྱང་འདས་ཀྱི་ཚངས་ཚུལ་གྱི་རྒྱུད་ལེགས་པར་གྲོལ་བའི་ས་བཅུ་པའི་བྱང་ཆེན་ཤ་སྟག་འདུས་པའི་འདྲེན་པར་མཛད་ལ་བྱང་ཆུབ་སེམས་དཔའ་དེའི་རྣམ་པར་ཐར་པའང་ཁྱིམ་ནས་ཁྱིམ་མེད་པར་རབ་ཏུ་གཤེགས་ཏེ་བསྙེན་པར་རྫོགས་པ་དགེ་སློང་གི་རང་བཞིན་ཅན་སྦྱངས་པའི་ཡོན་ཏན་བཅུ་གཉིས་ལ་གནས་པ། སྒྲུབ་པ་ལ་ནན་ཏན་དུ་མཛད་ཅིང་རང་བཞིན་གྱི་རྒྱུད་ཀྱི་འཁོན་མ་ལུས་པ་སྦྱངས་པ་ཁོ་ན་ལ་འབད་པ་ལྷུར་མཛད་པ་དེ་ལྟ་བུའི་ལུས་པ་རྣམ་པར་དཀར་བ་ལས་འཕེལ་བའི་ངུར་སྨྲིག་འཛིན་པའི་རྒྱལ་མཚན་གྱི་ས་གཞི་འཁོར་ཡུག་དང་བཅས་པ་གང་བའི་འོད་ཟེར་གྱི་བདུད་སྡེ་དཔུང་ཚོགས་མ་ལུས་པ་ཚིག་ཅིང་ངུད་མི་བཟད་པར་སྒྲོགས་སུ་འཇུག་པར་འགྱུར་རོ། ། ཞེས་ལུང་སྟོན་པར་གདོན་མི་འཚལ་བའི་སྐྱོབ་པ་དེ་ནི་ཡང་དག་པར་རྫོགས་པའི་སངས་རྒྱས་དངོས་སུ་ལགས་ན། དེའི་ཡོན་ཏན་ནི་བདག་གིས་བརྗོད་པར་རྔོ་ག་ལ་ཐོགས་ཏེ། བདེ་བར་གཤེགས་པའི་ཡོན་ཏན་ནམ་མཁའི་མཐའ་དབུས་ལྟར་ཟབ་རྒྱས་ཀྱི་འཇིངས་ལ་བདག་གིས་བསྟོད་ཚིག་གི་ཚོན་རིས་འགོད་པར་མི་ནུས་པའི་ཕྱིར་བསམ་གྱིས་མི་ཁྱབ་པའི་སྒོ་ནས་ཡང་དག་པར་བསྟོད་དོ། ། འགྲན་ཟླ་མེད་པར་བཀུར་རོ། ། ཚད་མེད་པར་བསྔགས་སོ། ། དེ་ལྟ་བུའི་ཡང་དག་པར་རྫོགས་པའི་སངས་རྒྱས་སྐྱུ་ར་རིན་པོ་ཆེ་དེས་མཛད་པ་བཅུ་གཉིས་ཀྱི་ཐ་མ་ཞིང་འདིར་བསྟན་ཏེ། དངོས་ཀྱི་གདུལ་བྱ་དང་བསྟན་པ་དེ་ཉིད་སྒྲུབ་པ་པོ་ནུབ་སྟེ། རྗེས་སུ་འཇུག་པར་ཁས་ལེན་པ་ཀུན་ཡང་རྟོག་གེ་ལ་མངོན་པར་སྲེད་ཅིང་འཇིག་རྟེན་རྒྱང་འཕེན་གྱི་གཏམ་གསང་བར་བསྒྲིབས་ཏེ་རང་རང་གི་སློབ་མ་རྣམས་ལ་འདོམས་ཤིང༌།
འཇིག་རྟེན་འདི་དང་ཕྱི་མའི་ནོར་ཆེན་ཀུན་འཇོམས་པར་བྱེད་པའི་ཆོམས་རྐུན་བླ་ན་མེད་པ་ཚེ་རབས་ཕྱི་མ་ཡོད་མེད་ཀྱི་ཐེ་ཚོམ་ཅུང་ཟད་འཚལ་བའི་ངོར། ཆ་ལུགས་དང་ཁྲུས་དང་གཙང་སྦྲ་ཙམ་གྱིས་ཚུལ་འཆོས་ནས་ཚུལ་འཆོས་ཀྱི་སྨིག་རྒྱུ་དེ་ཉིད་སྐྱེ་བའི་རྒྱ་མཚོ་མཐར་འབྱིན་གྱི་ཐར་པའི་གྲུ་ཆེན་དུ་འཁྲུལ་ཏེ་སྨིག་རྒྱུའི་འཁྲུལ་ཞབས་ཀྱི་མདུད་པ་དམ་པོས་བྱིས་པའི་སྐལ་བ་བློ་གཞོན་ནུ་རྟག་འཛིན་གྱི་ཡིད་དམ་རྒན་པོར་བཅིངས་ཏེ། ལྟ་གྲུབ་ཀྱི་ཕྱོགས་རིས་བརྒྱུད་པའི་ཁ་འཛིན་ལ་སོགས་ལ་བསྙད་པའི་ངལ་བ་འབྲས་བུ་མེད་པའི་བགྱི་བ་ལ་སྙིང་པོར་མཐོང་ནས་རང་ཕྱོགས་ལ་ལྷག་པར་ཆུམས་པའི་གོ་ཆ་དང༌། གཞན་ཕྱོགས་ལ་རྣམ་པར་འཚེ་བའི་མཚོན་ཆ་བཟུང་སྟེ་རྩོད་ལྡན་མཐར་ཐུག་པའི་དུས་ལ་བབ་པ་ན་སྐྱོབ་པ་འཇིག་རྟེན་གསུམ་གྱི་མགོན་པོ་དེ་ཉིད་ཀྱིས་ལུང་བསྟན་པ་དང་མཐུན་པར། དམ་པའི་ཆོས་སྨྲ་ཞིང་སྤྱོད་པ། སེམས་ཤིང་འཛིན་པ། དམ་པའི་ཆོས་ལ་བརྟེན་ཞིང་མཆོད་ལ་བྱ་བ་བྱེད་པ། རང་བཞིན་གྱི་དྲང་བ་དང་དག་པ། སྙིང་རྗེ་ཆེན་པོའི་ཆོས་ཅན། རྟག་ཏུ་དབེན་པའི་སྤྱོད་ཡུལ་གྱིས་གཞོལ་བ།
དགེ་སློང་རྡོ་རྗེ་འཛིན་པ་དགེ་སློང་ཀུན་དགའ་རིན་ཆེན་ཞེས་བྱ་བའི་འཕགས་མཆོག་གཅིག་པུ་པ། འགྲན་ཟླ་མེད་པའི་སྟོན་པར་གྱུར་བ་ཞིག་དབུ་རུ་བྱང་གི་ཕྱོགས་འབྲི་སེ་བ་བྱང་ཆུབ་ཀྱི་གླིང་སེང་གེའི་ཁྲི་བཅུ་གསུམ་པར། བདུད་ཀྱི་སྡེ་ཕམ་པར་མཛད་པའི་རྡོ་རྗེ་དྲག་པོར་ཁྲོས་པའི་ཀྱིལ་མོ་སྐྱིལ་ཀྲུང་གཡོ་བ་མེད་པར་བཞད་པའི་དཔའ་བོ་ཆེན་པོ་ཞིག་བྱུང་སྟེ། དེ་ཡི་རྣམ་པར་ཐར་པ་ཅུང་ཟད་མཚོན་ན། སྐྱེ་བ་དང་ན་རྒ་འཆི་བའི་སྡེ་ཚོགས་ལས་རིང་དུ་གྲོལ་ཀྱང༌། སྡེ་དེ་ཉིད་ལ་ཞུགས་པའི་ཁུར་སྐྱེ་བོ་ཕལ་པའི་མིག་ལམ་དུ་བཀོད་དེ། སྐྱེ་དགུ་ཡོངས་ཀྱི་མ་འདྲེས་པའི་མཛའ་སྡུག་ཆེན་པོར་ལྷུན་གྱིས་གྲུབ་ནས་གཞལ་དུ་མེད་པའི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ཀྱི་མགྲོན་དུ་གཉེར་བ་ལ་ཞུམ་པ་མི་མངའ་བ། སྔགས་དང་སྨན་ཆེན་པོའི་རིག་པ། བཟོའི་གནས་རྣམ་པ་མང་པོ་ལ་སོགས་སྐྱེ་དགུ་ལ་ཐར་པའི་དོན་དུ་ཉེ་བར་མཁོ་བའི་ཐབས་མ་ལུས་པ་ཕུན་སུམ་ཚོགས་པའི་མཐར་ཕྱིན་ཏེ། འཇིག་རྟེན་གྱི་ཡ་མཚན་སྣ་ཚོགས་པ་ཇི་སྙེད་མཆིས་པའི་འབྱུང་ཁུངས་གཉིས་པ་མེད་པ།
ལྟ་བ་ཐ་དད་པའི་མདུད་པ་རྣམས་དགྲོལ་ཞིང་གང་དང་གང་ལ་མོས་པ་སྣ་ཚོགས་པའི་ངོར། ཉི་ཟླ་དང་ཚངས་པ་དང་བརྒྱ་བྱིན་དང་འབྱུང་བ་ཆེན་པོ་ལ་སོགས་པར་རྫུ་འཕྲུལ་གྱིས་རྩེན་ཞིང༌། ནད་ཀྱི་གདུང་བ་མཐའ་དག་ལ་ནི་རྩིའི་མཆོག་དང༌། བྲོ་འཚལ་བས་མནར་རོ་ཅོག་ལ་རོ་བྲོ་བའི་མྱོང་བ་དང༌། མཚོན་གྱིས་གཙེས་ཤིང་གཤུངས་སོ་ཅོག་ལ་རེག་བྱ་འཇམ་པའི་བྱམས་པ་ལ་འགོད་པར་མཛད་ལ། འགྲོ་བ་དེ་ཐམས་ཅད་གནོད་པའི་སེམས་མེད་པ་ལ་གཟུད་ནས་ཕྱི་ནང་གི་གཡུལ་ཆེན་པོར་མི་གཏོགས་པར་འཛིན་དུ་འཇུག་སྟེ། སེམས་དཔའ་སྟོབས་པོ་ཆེ་དེས་ནི་འགྲོ་བ་མུ་མེད་པ་ཐམས་ཅད་བྱང་ཆུབ་ཀྱི་སེམས་ཁོ་ན་ལ་ཕྱོགས་གཅིག་ཏུ་བཟླུམ་ཞིང་འདུལ་བ་དང་དགའ་བ་བྱེད་པ་འབའ་ཞིག་ལས་གཞན་དུ་མི་དྲང་བ། དེའི་ཕྱིར་སངས་རྒྱས་ཀྱི་ཞིང་བསམ་གྱིས་མི་ཁྱབ་པ་ཇི་སྙེད་ན་དམྱལ་བའི་འཇིག་རྟེན་གྱི་ཞིང་བསམ་གྱིས་མི་ཁྱབ་པའི་བར་བསམས་བཞིན་དུ་ལུས་མཐའ་ཡས་ཤིང་ངག་སྣ་ཚོགས་ལ་སེམས་ཀྱི་ཏིང་ངེ་འཛིན་གྱི་གོ་འབྱམས་ཀླས་པས་འགྲོ་འོང་འཇུག་པ་མི་ཟད་པ། དེ་ཡང་གྱ་གྱུའི་ངང་ཚུལ་གྱིས་མ་ཡིན་ཏེ། ཟབ་མོའི་ངོ་བོ་ཉིད་ཀྱིས་འདོད་པའི་ལོངས་སྤྱོད་པ་རྣམས་དང༌།
བསམ་གཏན་ལ་བསམ་གཏན་དུ་སྟོན་ཞིང་གཟུགས་མེད་པའི་སྐྱེ་མཆེད་ལ་སྐྱེ་མཆེད་དེ་ཉིད་ཀྱི་སྤྱོད་ཡུལ་ཡངས་པར་བསྟན་ཀྱང་བདུད་ཀྱི་གླགས་སུ་གྱུར་པའི་སྐབས་མི་སྟོན་པར། དཔེར་ན་འབར་བའི་ཕུང་པོ་མི་བཟད་པ་དུ་ལོང་དང་བཅས་པའི་དབུས་ན། པདྨ་གསར་པའི་འདབ་མ་དང་གེ་སར་དང་ཟེའུ་འབྲུ་དང་ལོ་འདབ་སྡོང་པོ་མ་ཉམས་པར་སྦྲང་རྩི་གཞོན་ནུའི་ཟིལ་པ་དང་བཅས་ནས་འདུག་པ་ལྟར། ངོ་མཚར་གྱི་སྙིང་པོའི་ཕྱིར་ཡང་དག་པའི་སྨན་ཡོན་ཆེན་པོ་ལ་འཇུག་པའི་དོན་དུ་ཡང་དག་པ་མ་ཡིན་པར་ཡང་སྟོན་ཏེ། སྐྱེ་བོ་རེག་བྱའི་འདོད་པ་ལ་སེམས་ཞུགས་པ་རྣམས་ལ་གཟུགས་འཚོང་དུ་བསྒྱུར་ཏེ། འདོད་ཆགས་ཀྱི་ལྕགས་ཀྱི་དྲངས་ནས་རྫོགས་པའི་སངས་རྒྱས་ཀྱི་ཡེ་ཤེས་ལ་འགོད་པ་དང༌། དེ་བཞིན་དུ་གྲོང་མི་དང་དེད་དཔོན་དང་མདུན་ན་འདོན་དང་གནའ་ཆེན་པོ་དང་རྒྱལ་ཚབ་གཞོན་ནུ་དང་རིགས་ཀྱི་སྤྱི་བོ་ནས་དབང་བསྐུར་བའི་རྒྱལ་པོ་ཆེན་པོ་དཔུང་གི་ཚོགས་ཡན་ལག་བཞིས་ལྷུན་ཆགས་པར་གྱུར་ཏེ། ཚུལ་དེ་དང་སྤྱོད་པ་དེ་ཉིད་ཀྱི་ཞགས་པས་དཀྲིས་ཏེ་བདེ་བར་གཤེགས་པའི་ཆོས་ཀྱི་སྐུར་རོ་གཅིག་ཏུ་སྡོམ་པ་དང༌། དབུལ་ཞིང་ཕོངས་པ་དག་ལ་འབྲུ་དང་དབྱིག་དང་ནོར་བུ་དང་གོས་ལ་སོགས་པ་མི་ཟད་པའི་གཏེར་ཆེན་པོར་སྒྲུབ་ཅིང༌། སྦྱིན་པ་དེའི་མཐུ་ལས་བྱང་ཆུབ་ཀྱི་སེམས་ངང་གིས་བསྐྱེད་པར་འགྱུར་ལ།
གང་དམན་པའི་གནས་ལ་ང་རྒྱལ་དང་ཁེངས་པའི་དྲི་མས་སྦགས་པའི་ཕྲག་དོག་གི་མཆེ་བའི་དུག་རྩུབ་མོར་འཛིན་པ་ལ། མཆོག་གི་གནས་ཐོབ་པ་ལ་བསྙེམས་པ་ཡོངས་སུ་བཏང་བའི་སྨན་ཆེན་པོའི་ནུས་པ་མངར་པོར་བསྟན་པས་དྲེགས་པའི་མཆེ་དུག་རང་བཞིན་གྱིས་ཐུལ་བར་མཛད་པ། ཀུན་ནས་འཇིགས་ཤིང་དངངས་ལ་སྐྲག་ཅིང་སྐྱི་ཟ་བའི་སེམས་ཅན་གང་མཆིས་པ་རེ་རེའི་དྲུང་དུ་ཡང་མི་འཇིགས་པ་སྦྱིན་པའི་གོམ་སྟབས་དང༌། བར་ཆད་ཀྱི་ཕྱོགས་བསྡིགས་པའི་ཕྱག་རྒྱ་སྣ་ཚོགས་པའི་རོལ་པ་སྟོན་ཏེ། མདུན་ན་མོར་རྟག་པར་འཚོ་ཞིང་གཞེས་པ། མདོར་ན་འཇིགས་པ་སྲུང་བ་དང་ཉིད་ཀྱི་ཕྱིར་ཕ་རོལ་ཏུ་ཕྱིན་པ་དྲུག་སྤྱད་བཟོ་བའི་ལམ་དང་འབྲེལ་བའི་སྒོ་ནས་ལྷ་དང་ཕྱི་རོལ་པའི་དྲང་སྲོང་མངོན་པར་ཤེས་པ་ལྔས་དབང་འབྱོར་བ། དཀའ་ཐུབ་སྤྱོད་པས་ཚངས་པ་མགུ་བ་ལ་ནན་ཏན་དུ་སྟོན་པ་དང༌། གཞན་ཡང་བྲན་དང་གཡོག་དང་ཞོ་ཤས་འཚོ་བ་དང་སློབ་མ་ལ་ཉེ་བར་གནས་པ་དང་ལྷན་ཅིག་གནས་པའི་ཚུལ་གྱིས་ཀྱང་འགྲོ་བའི་ཡན་ལག་དུ་མས། སེམས་ཅན་གླེན་པ་དམ་པའི་ཆོས་ཀྱི་མིག་འབྲས་ལྡོངས་པ་རྣམས་ལ་སྣང་བ་ཆེན་པོ་ལ་བརྟོད་པར་ནུས་པའི་བློ་མིག་ཀུན་དགར་བྱེད་པ་གསལ་བར་བརྟོད་ཅིང༌། དེ་ལྟ་བུའི་སྨིན་པ་དང་གྲོལ་བ་དང་སློབ་མའི་ཚོགས་བསྡུ་བ་དང༌།
བསྡུ་བའི་འབྲས་བུ་མཐས་མི་གཏུགས་པར་འཕེལ་བའི་ཡོན་ཏན་ནི་སངས་རྒྱས་བཅོམ་ལྡན་འདས་ནོངས་པ་ཐམས་ཅད་ཀྱིས་བཟུང་བ་མིན་པ་དེས་ཀྱང་བརྗོད་པར་དཀའ་ན་གཞན་ལྟ་ཅི་སྨོས། དེས་ན་བྱང་ཆུབ་སེམས་དཔའ་ཆེན་པོ་འདི་ལྟ་བུའི་སངས་རྒྱས་ཀྱི་ཞིང་ཀུན་ཏུ་བཟང་པོས་མཆོད་སྤྲིན་གྱི་དགེ་བས་འགེངས་པའི་ཚུལ་ཡང་མེ་ཏོག་དང་བདུག་པ་དང་སྤོས་དང་ཕྲེང་བ་དང་ཕྱེ་མ་དང་ན་བཟའ་དང་གདུགས་དང་བླ་བྲེ་དང་རིན་པོ་ཆེའི་རྒྱན་འཕྲེང་ཟ་རམ་ཚར་དང༌། རྒྱལ་མཚན་དང་བ་དན་དང་མལ་ཁྲི་དང་དར་གྱི་ལྡ་ལྡིའི་ཆུན་འཕྱང་ལ་སོགས་པ་རེ་རེ་བཞིན་གྲངས་ཀྱིས་མི་ལང་བ། དག་ཅིང་གསལ་ལ་སྲིད་དང་ཞེང་གི་རྒྱ་ཁྱོན་གྱི་ཚད་ཡོངས་སུ་དཔགས་པ་མིན་པ། དྭངས་ཤིང་འོད་ཟེར་སྣ་ཚོགས་སྤྲོ་བ་རྙིང་པར་མི་འགྱུར་ཞིང་ནག་ནོག་གི་ཁ་དོག་དང་ཡིད་དུ་མི་འོང་བའི་དབྱིབས་མི་ལེན་པ་རེ་རེ་ལས་ཀྱང་གྲངས་མེད་དུ་འཕེལ་ཞིང་མཁོ་བ་མིན་པའི་ཡོ་བྱད་དལ་བར་མི་གནས་པ། སངས་རྒྱས་ཀྱི་ཞིང་ཡོད་དོ་ཅོག་འབྱོར་ཚོགས་དེ་སྙེད་ཀྱིས་བར་མཚམས་མེད་པར་བཀྲམ་ཞིང་བདག་ཏུ་འཛིན་པ་མེད་པས་ཡོ་བྱད་དེ་དག་ཅི་དགའ་བར་མཆོད་ཅིང༌། དགྱེས་དགུར་རོལ་བའི་ཚིམ་པ་མུ་མེད་པ་དུས་ཇི་སྲིད་བར་རྟག་པར་དམ་པའི་དབང་པོར་གྱུར་པ་ལས་རྣམ་པར་འཕྲུལ་པ་ནི་དེའི་ངང་ཚུལ་གྱི་སྒོ་ནས་ཏེ། དེའི་བསོད་ནམས་ཀྱང་རང་གིར་བཞེས་པ་ལས་མ་ཡིན་གྱི། ཏིང་ངེ་འཛིན་གྱི་སྦྱོར་བའི་མཆོད་པས་བསྒྲུབས་པའི་མཆོག་གིས་བདུད་རྩི་དེ་ནི་འགྲོ་བ་མཐའ་དག་ལ་དེ་བཞིན་གཤེགས་པ་མཆོད་པའི་སྒོ་དང༌། སེམས་ཅན་མཐའ་ཡས་པ་ལ་གཏོང་བའི་སྒོ་དང༌།
སྦྱངས་ཡོན་གྱི་རྙོགས་པ་དང་བྲལ་བའི་ཚུལ་གྱི་སྒོ་དང༌། མི་འཁྲུགས་པ་བཟོད་པའི་སྒོ་དང༌། བརྟུལ་ཕོད་པའི་དཀའ་བ་ལེན་པ་བརྩོན་པའི་སྒོ་དང༌། ཞི་བ་ལ་རྣལ་འབྱོར་དུ་འཇུག་པ་བསམ་གཏན་གྱི་སྒོ་དང༌། དོན་ལ་རྣམ་པར་ངེས་པ་ཡང་དག་པར་འབྱེད་པ་ཤེས་རབ་ཀྱི་སྒོ་དང༌། སྦྱང་བ་ལ་རྣམ་ལྡན་ཐབས་ཀྱི་སྒོ་དང༌། ཚངས་གནས་དང་མངོན་ཤེས་དག་པའི་སྒོ་དང༌། བསྡུ་བའི་དངོས་པོ་རྒྱུད་མི་སྡོད་པའི་སྒོ་དང༌། ཚོགས་རྣམ་པ་གཉིས་ངོམས་པ་མེད་པ་ལྟུང་བའི་སྒོ་དང༌། སྟོབས་དང་དབང་པོ་རྣམ་པར་བྱང་བའི་ལམ་གྱི་སྒོ་དང༌།
བདེན་པ་བཞི་དང་རྣམ་པར་ཐར་པས་དགོས་དོན་སྒྲུབ་པའི་སྒོ་དང༌། འགོག་པ་ཆེན་པོ་མཚན་མ་ཆད་པའི་སྒོ་ལ་སོགས་ཀྱིས་ཕྱི་མོར་བྱིན་གྱི་བརླབས་ཏེ་འགྲོ་བ་ཇི་སྙེད་ལ་གཞུགས་པར་མཛད་དེ། བསམ་པ་དང་མཐུན་པར་འཇིག་རྟེན་ཆེན་པོའི་ཁ་ལོ་རང་དབང་དུ་བསྒྱུར་བ་ལ་ནི་སུས་ཀྱང་མཚན་མར་བཟུང་སྟེ་གནས་ག་གེ་དང༌། གང་ཟག་ཆེ་གེ་ལ་ཆོས་དེ་ཀེ་དང༌། རྒྱུད་སྦྱོང་ཚུལ་ཉེ་གེར་བྱས་པ་ལ་སོགས་ཕྱོགས་རེ་བ་གཅིག་གིས་ནི་དེའི་ཚད་གཞལ་བར་ཡང་མི་བཏུབ་ལ། དེ་ལྟར་དཔྱད་པར་བྱ་བ་རིག་པ་མིན་ཏེ། གང་གི་སེམས་ཅན་གྱི་ཁམས་མཐའ་ཡས་པ་ལ་གཅིག་ཏུ་སྨན་པ་ཀུན་ལ་མི་དམན་ཞིང༌། ཀུན་ལ་སྨན་པ་མཐའ་གཅིག་ཏུ་ངེས་པར་ཡང་མི་སྣང་བས། གང་ལ་ལེགས་པར་སྣང་བའི་སྤྱོད་ཚུལ་ཕྱོགས་རེ་བ་ཡང་ལེགས་པར་གྲུབ་པའི་ངོ་བོར་ཐེ་ཚོམ་དང་མ་བྲལ་ལ། གང་མི་ལེགས་པར་སྣང་བའི་སྤྱོད་ཚུལ་ཕྱོགས་རེ་བ་ཡང་སྤྱོད་ཚུལ་མི་ལེགས་པའི་ངོ་བོར་ཐེ་ཚོམ་དང་བྲལ་བའི་ཕྱིར།
ཀུན་ཏུ་ཆགས་ཐོགས་མེད་པའི་ཡེ་ཤེས་ཀྱི་སྤྱན་མི་མངའ་བ་ཚུར་མཐོང་གི་བློ་དག་ནི་གཞལ་བྱ་འཇལ་བྱེད་མཚན་ཉིད་པ་མ་ཡིན་པའི་ཕྱིར། དབང་ཐོབ་པའི་སེམས་པ་ཆེན་པོ་རྣམས་ཀྱི་གཟུགས་དང་ཆོ་རིགས་དང་འཁོར་དང་ལོངས་སྤྱོད་དང་གདུལ་བྱ་དང༌། གནས་དང་ཆོས་དང་བཙུན་མོ་དང་སྲིད་ཀྱི་ཚུལ་དག་ཞི་བ་དང་དྲག་པོར་སྐྱོང་བ་ལ་རབ་ཏུ་བྱུང་བ་ཁོ་ན་དང༌། ཁྱིམ་པ་ཁོ་ན་དང༌། ཁྱིམ་དུ་གནས་པ་ཤས་ཆེ་ལ་རབ་ཏུ་བྱུང་བའི་ཕྱོགས་ཅུང་ཟད་འདྲེས་པ་དང༌། རབ་ཏུ་བྱུང་བ་ཤས་ཆེ་ལ་ཁྱིམ་དུ་གནས་པའི་ཕྱོགས་ཅུང་ཟད་འདྲེས་པ་དང༌། ཡང་རབ་ཏུ་བྱུང་བ་དང་ཁྱིམ་པའི་སྤྱོད་པ་འདྲེས་མར་ཆ་སྙོམས་ཏེ་གནས་པ་ལ་སོགས་ཀྱི་སྐྱེ་བོ་གང་གིས་ཀྱང་བློ་བསྡུར་མི་བཏུབ་ན། རྟོག་གེ་མི་བསྲུན་པ་ཕལ་པའི་བློས་རིགས་པ་དང་གཟུ་བོར་དཔྱོད་དེ་ཞེས་ཕྱོགས་རེ་བའི་ཡིད་གར་མི་འབབ་པའི་གསང་བ་རྨད་དུ་བྱུང་བ་ནི་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱི་ཐུན་མོངས་མ་ཡིན་པའི་སྤྱོད་ཡུལ་ཁོ་ནར་གྲུབ་ལ། མདོར་ན་མཚུངས་པ་མེད་པའི་རྣལ་འབྱོར་གྱི་དབང་ཕྱུག་དེ་ཉིད་ནི། རྡོ་རྗེའི་ལུས་རྣམ་སྨིན་གྱི་ཕུང་པོ་སྒྲིབ་བྲལ་དུ་བྱས་པའི་མཚན་དཔེའི་གཟི་འོད་ཅན་མཐོང་ན་རབ་ཏུ་དགའ་བའི་ས་ལ་གྲུབ་པར་མཛད་ལ།
གསང་སྔགས་བླ་ན་མེད་པའི་ཕྱག་རྒྱའི་རྒྱས་བཅིངས་པའི་འགྱུར་ཁུགས་སྟོང་ཕྲག་བརྒྱད་ཅུ་རྩ་བཞིའི་གནས་དང་ཉེ་བའི་གནས་ཀྱི་མིང་ཅན་གྱིས་ས་བཅུ་གསུམ་གྱི་ཐེམ་སྐས་ལ་འཛེག་ཏུ་བཅུག་ནས་རྣམ་པར་མི་རྟོག་པ་མ་ཧཱ་མུ་དྲ་ཐུགས་ཀྱི་ཉིང་ཁུ། རྗེ་བཙུན་སྒམ་པོ་པ་དང༌། དཔལ་ཕག་མོ་གྲུ་པ་དང༌། རྗེ་འཇིག་རྟེན་གསུམ་གྱི་མགོན་པོ་ལ་སོགས་པ་འཁོར་ལོའི་དབང་ཕྱུག་རྣམས་ཀྱི་འོད་གསལ་བའི་རིམ་པ་མ་ལུས་པ་ཆོ་ག་ཟབ་མོའི་སྒོ་ནས་སྐལ་ལྡན་གྱི་སློབ་མ་ལ་སྐད་ཅིག་སྩལ་བར་མཛད་པས་སྒྲུབ་བརྒྱུད་རིན་པོ་ཆེའི་སྲོལ་མ་ཉམས་པར་རྒྱལ་བ་འབྲི་ཁུང་པའི་ཆོས་ཀྱི་འཁོར་ལོ་རྩིབས་བརྒྱ་སྟོང་བསྒྱུར་བར་འགྱུར་བ་དེ་སྙེད་ཀྱི་བསྟན་པ་གསལ་བྱེད་རྩིབས་སྟོང་པ་ཅན། གདུང་རབས་དྲི་བྲལ་གསེར་གྱི་མུ་ཁྱུད་འགྱུར་བ་མེད་པ་འཁོར་མར་འབྱུང་བའི་རྟོགས་ལྡན་རྣལ་འབྱོར་གྱི་དབང་ཕྱུག་བར་མ་ཆད་དུ་བྱོན་པའི་རྒྱལ་ཐབས་བླ་ན་མེད་པར་སྐྱོང་བ་ལ་རྗེ་འདི་པ་ལྟ་བུ་ནི་དུས་གསུམ་དུ་འབྱུང་བར་དཀའོ་ཞེས་སྲིད་པ་དང་ཞི་བ་ན་གནས་པའི་རྒྱུད་ཚོད་བླ་ན་མེད་པ་ཀུན་གྱིས་ཀྱང་གླགས་ཅོར་དུ་སྒྲོགས་པ་གང་ཡིན་པ་དེ་ནི། དགུང་མི་ལོ་ལྔ་བཅུ་ང་གསུམ་གྱི་བར་དུ་མཆོག་གི་སྤྲུལ་སྐུ་མཛད་དེ། རང་གཞན་གྱི་སྐྱེ་དགུ་དཔག་ཏུ་མེད་པ་བྱང་ཆུབ་ཏུ་བསྒྱུར་ཞིང༌། བདག་གཞན་གྱི་རྒྱུད་ལ་ཚོགས་གཉིས་ཀྱི་བསོད་ནམས་ཟབ་ཅིང་མུ་མེད་པ་རྒྱས་པར་འདོད་དེ་དེ་འབྲེལ་བ་ཐོགས་ཚད་ལ་ཀུན་ནས་འབྱུང་བའི་ཁོང་གཅོང་ཞི་བའི་དཔྱད་འཇམ་པོ་བསྟན་ལ། དཀའ་ཐུབ་ལྔ་པ་དང་ཁྱི་དང་བ་ལང་གི་བརྟུལ་ཞུགས་དང༌། ཉེར་རེག་གི་ཆོ་ག་ལ་རིམ་གྲོར་བགྱིད་ཅིང་ཙོག་པུར་འདུག་ནས་སེམས་ཀྱི་ཚེར་མ་རྣོན་པོར་ཕུག་ནས་དྲག་ཤུལ་གྱི་དཔུང་རྒྱུ་ཐབས་ཅན་ལོག་པའི་བསམ་སྦྱོར་དེ་དག་གི་རབ་ཏུ་རྒོལ་བ་དང༌།
རང་རང་གི་སྲོག་སྔགས་ཀྱིས་མནའ་འདོར་དུ་བཅུག་སྟེ་ཕྱིར་སྤོང་གི་ཡིད་དམ་ལ་འགོད་པའི་མཐུ་ཆེན་པོ་མངའ་བརྙེས་ཏེ། ཡེ་ཤེས་ཀྱི་མགོན་པོ་ཕྱག་བཞི་པ་ལྕམ་དྲལ་དང༌། ཡེ་ཤེས་ཀྱི་མཁའ་འགྲོ་མ་ཨ་ཕྱི་ཆོས་ཀྱི་སྒྲོན་མ་ལ་སོགས་པ་ཞི་དྲག་གི་སྐུ་གསུང་ཐུགས་ཡོན་ཏན་ཕྲིན་ལས་མཐའ་ཡས་པ་མི་ཟད་རྒྱན་གྱི་འཁོར་ལོ་མངའ་བ་རྣམས་ཀྱང་རྗེ་བཙུན་འདི་ཉིད་ཀྱིས་ཆབ་ཚིག་སྙན་གྱི་གདུབ་ཀོར་དུ་འབྲལ་བ་མེད་པར་བཟུང་ནས་ཇི་སྲིད་ནམ་མཁའ་མ་ཞིག་གི་བར་རྒྱལ་བ་འབྲི་ཁུང་པའི་བསྟན་པ་ལྷ་དང་བླ་མ་ཡིད་དམ་དཔའ་བོ་མཁའ་འགྲོ་ཆོས་སྐྱོང་སྲུང་མ་དཀོན་མཆོག་རྒྱ་མཚོའི་བྱིན་བརླབས་ལས་མི་ཉམས་པར་ཡོད་པ་འདི་ནི་སྐྱོབ་པ་ཀུན་དགའ་རིན་ཆེན་གྱི་བཀའ་དྲིན་ལགས་པས། རྣམ་པར་ཐར་པ་འདི་ནི་ཆེས་ཆེ་བ་ལགས་སོ། ། དེ་ལྟ་བུའི་སེམས་དཔའ་ཆེན་པོ་དེ་ཉིད་ཀྱང་མཁའ་ཁྱབ་ཀྱི་འགོག་པ་ཆེན་པོ་ལ་སྙོམས་པར་ཞུགས་ཏེ། རང་དོན་དམ་པ་ཆོས་ཀྱི་སྐུ་དང་གཞན་དོན་དམ་པ་གཟུགས་ཀྱི་སྐུ་གཉིས་མངོན་སུམ་དུ་མཛད་ནས་སྐུ་གདུང་གཞལ་དུ་མེད་པའི་ནོར་བུ་རིན་པོ་ཆེ་ནི་རིལ་པོ་གཅིག་ཏུ་བཞུགས་སུ་གསོལ་བ་ཡང༌། སྤྱིར་སྐྱེ་དགུ་ཐམས་ཅད་ཀྱི་ཕན་བདེའི་རྩ་ལག་ཏུ་གྱུར་པ་དང༌། ཁྱད་པར་རྒྱལ་བ་འབྲི་ཁུང་པའི་བསྟན་པ་ལ་ཞུགས་སོ་འཚལ་གྱིས་ཚོགས་གཉིས་ཀྱི་ཞིང་མཆོག་ཏུ་གྱུར་པ་འདི་ཉིད་ཧྲིལ་པོར་མཆོད་སྡོང་དུ་འཛུགས་རིགས་པས། སྐལ་བའི་ནོར་ཅན་རྣམས་ཞིང་མཆོག་དམ་པ་འདི་ཉིད་ལ་བསགས་སྦྱང་གི་ཡུལ་དུ་ནན་ཏན་མཛོད་ཅེས་ཁོ་བོ་སྨྲའོ། ། དེ་ལྟར་སྐྱོབ་པ་རིན་པོ་ཆེ་འཇིག་རྟེན་གསུམ་གྱི་མགོན་པོའི་བསྟན་པ་ལ་བྱི་དོར་གྱི་ཐེག་པ་ཆེན་པོ་ཀུན་དགའ་རིན་ཆེན་གྱི་རྣམ་པར་ཐར་པ་འདི་ནི།
རྗེ་དེ་ཉིད་ཀྱི་དབོན་སྒོམ་པ་ཆེན་པོ་མགོན་པོ་རྒྱལ་མཚན་པས་བདག་ཀརྨ་པའི་མཚན་གྱི་ས་བྱིན་གྱིས་བརླབས་པ་མི་བསྐྱོད་རྡོ་རྗེ་ལ་སྦྱོར་དགོས་ཞེས་གསོལ་བ་བཏབ་པའི་ངོར་ལེགས་པར་སྦྱར་བ་སྟེ། འདི་ཉིད་སྦྱོར་བའི་དུས་ནི་རྗེ་གོང་མ་ཀུན་དགའི་ཞལ་སྔ་ནས་ཀྱི་གདན་རབས་གཉིས་པ། སྤྱིར་སྐྱུ་རའི་གདུང་རབས་བཅོ་ལྔ་པ་རྗེ་བཙུན་རིན་པོ་ཆེ་རྣམ་པར་རྒྱལ་བ་ཆོས་ཀྱི་གྲགས་པ་ཤེས་བྱའི་གནས་ལ་གསལ་བར་ལྟ་བའི་སྤྱན་སྔ་བ་དེ་ཉིད་དགུང་ལོ་ཉི་ཤུར་བབ་པ་ན་སྨོས་པ་ཡིན་ལ། སྤྱན་སྔ་དེ་ལ་ཡང་ཆེ་བའི་ཡོན་ཏན་ཇི་ལྟ་བུ་མངའ་ན། མཚན་དང་དཔེ་བྱད་ཕུན་སུམ་ཚོགས་པ། གསུང་གྲོང་ཁྱེར་བ་སྨྲ་བའི་སྐད་དུ་མི་སྨྲ་བ་བསྟན་བཅོས་ཀྱི་གྲགས་པ་ལྟར་བརྗོད་ཅིང༌། ཐུགས་སྙིང་རྗེ་ཆེན་པོའི་རང་བཞིན་ཅན་འཁོན་དུ་འཛིན་པ་དང༌། ཡོ་བྱད་ལ་ཆགས་པ་བྲལ་བ། ང་རྒྱལ་ཞིང་མཐོན་པོའི་སྙེམས་པས་དབེན་པ། རྒྱལ་སྲིད་དང་མངའ་ཐང་གི་འབྱོར་པ་ལ་ཐུགས་ངེས་པར་འབྱུང་ནས་གཅིག་ཏུ་དབེན་པ་ལ་གཞོལ་བ།
འགྲན་མཐོར་དང་རྩུབ་མོའི་ཚིག་སྤངས་ཏེ་བརྣབ་སེམས་དང་གཞན་རྒྱུད་ཀྱི་ཉེས་པ་ལ་མ་གཟིགས་པ། རང་བཞིན་གྱི་མཛའ་བ་བརྟན་པ། སྐྱེ་བོ་དམན་པས་གཤེ་སྐུར་གྱི་ཡ་གད་དུ་བྱས་ཀྱང་བཞིན་མི་འགྱུར་ཞིང་འཚེ་བའི་སེམས་མི་འཆར་ལ། གཡོ་དང་སྒྱུ་ཡིས་སྐྱེ་བོ་བསླུ་བའི་ངག་ཆོད་པ། མཆོད་པར་འོས་པ་ལ་གོང་མར་འཛིན་ཅིང་བཤེས་སུ་བཟུང་བ་ལ་ཁ་ན་མ་ཐོ་བ་མེད་པས་ཕན་འདོགས་པ། དམན་པའི་ས་པ་ལ་ཁྱད་གསོད་ཀྱིས་ཡིད་མི་འབེབས་པ། དགྲར་འཛིན་པ་ལའང་ཐུགས་ཀུན་ཏུ་སྙོམས་པ་སྟེ། སྐྱེས་བུ་ཆེན་པོའི་རྣམ་པར་ཐར་པ་བློས་གཞལ་བ་དཀའ་བར་སྣང་ངོ༌། ། འདིར་འབད་དགེ་བས་འགྲོ་བ་ཐམས་ཅད་སྐྱོབ་པ་འཇིག་རྟེན་གསུམ་གྱི་མགོན་པོ་འབྲི་ཁུང་པའི་གོ་འཕང་ཐོབ་པར་གྱུར་ཅིག། །། མངྒ་ལཾ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
