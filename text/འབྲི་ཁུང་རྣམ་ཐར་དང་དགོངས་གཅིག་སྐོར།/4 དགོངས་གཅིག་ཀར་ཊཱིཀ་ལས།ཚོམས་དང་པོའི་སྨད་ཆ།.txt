འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༤
དགོངས་གཅིག་ཀར་ཊཱིཀ་ལས།ཚོམས་དང་པོའི་སྨད་ཆ།
)$ ༄༅༅། །དགོངས་གཅིག་ཀར་ཊཱིཀ་ལས། ཚོམས་དང་པོའི་སྨད་ཆ་བཞུགས། ། ༄༅། །དུས་གསུམ་སྒྲིབ་མེད་མཁྱེན་པའི་ཕག་གྲུ་པ། ། མ་འོངས་རྒྱ་ཆེར་ལུང་སྟོན་འབྲི་གུང་པ། ། དེ་ཚུལ་གསལ་བར་འབྱེད་བྱེད་ཀརྨ་པ། ། དེ་ཡིས་དགོངས་གཅིག་ཆོས་ཚུལ་འདིར་བརྗོད་བྱ། ། ༈ རྡོ་རྗེའི་གསུང༌། གཤིས་ལ་མི་གནས་ན་བལྟས་པས་མི་འགྱུར་བྱ་བ་འདི་བཞུགས། ཞེས་པ་འདི་དག་པར་འདུག་ནའང་དེ་རྒྱས་པར་འདོན་ན་འདིར་འགྱུར་ཏེ།
རྟོག་པ་ངན་པས་རྟེན་འབྲེལ་བཏགས་གཞག་གི་ཀུན་རྫོབ་པའི་དངོས་པོའི་གཤིས་ལ་ཐ་སྙད་དུ་ཕྱིན་ཅི་ལོག་ཏུ་བཏགས་ཀྱང་བཏགས་པ་ལྟར་བལྟས་པས་དེར་མི་འགྱུར་ཏེ། མུ་སྟེགས་ཆད་སྨྲ་བ་ངོ་བོ་ཉིད་དངོས་རྒྱུ་སྨྲ་བ་བཞིན། དུས་གསུམ་ན་གང་ཟག་ཁ་ཅིག་སྤྲོས་པའི་མཐའ་ཡིན་ན་དངོས་པོ་ཐམས་ཅད་ལ་ངོ་བོ་ཉིད་ཀྱིས་གྲུབ་པའི་རྒྱུ་དང་ངོ་བོ་དང་འབྲས་བུ་ཁོ་ནར་རྟོག་པ་སྤྲོས་མཐར་ཡིན་ཅིང་དེ་ལས་ཡོད་མེད་ལ་སོགས་སྤྲོས་མཐའ་མ་ཡིན་ནོ་ཞེས་གང་སྨྲ་བ་དེ་ནི་མུ་སྟེགས་ངོ་བོ་ཉིད་རྒྱུར་སྨྲ་བའི་ལོག་རྟོག་ཉི་ཚེ་བ་ཙམ་འགོག་ནུས་ཀྱང་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་བདག་ཉིད་ལ་བརྟེན་པའི་སྒྲིབ་གཉིས་ཀྱི་སྤྲོས་པ་ཀུན་བཏགས་དང་ལྷན་སྐྱེས་མཐའ་དག་འགོག་མི་ནུས་པས། སྤྲོས་པ་དེ་ཙམ་ཁེགས་པས་ནི་དབུ་མའི་ལྟ་སྒོམ་ཡོངས་རྫོགས་རྒྱུད་ལ་སྐྱེ་བར་མི་འགྱུར་ཞེས་བྱ་བ་འདི་བཞུགས་སོ། ། འདི་འཆད་པ་ལ། རྗེ་ཙོང་ཁ་པའི་ལུགས་ཀྱི་དབུ་མའི་ལྟ་བ་རྒྱུད་ལ་སྐྱེ་བའི་སྤྲོས་མཐའ་སྟེ་མུ་སྟེགས་སྤྱོད་པ་པས་མཐོ་བའི་དངོས་པོའི་རྒྱུ་ལས་སྐུར་པ་འདེབས་ཚུལ་གྱི་ལོག་རྟོག་ཉི་ཚེ་བར་སོང་ཚུལ་བཤད། ལོག་རྟོག་དེ་འགོག་པའི་རིགས་པ་བརྗོད་དེ་ཙམ་ཁེགས་པས་བདག་འཛིན་གཉིས་ལ་བརྟེན་ནས་སྒྲིབ་གཉིས་ཀྱི་སྤྲོས་པ་མཐའ་དག་གཅོད་མི་ནུས་པར་བསྟན་པའོ། ། དང་པོ་ནི། རྗེ་ཙོང་ཁ་པས། ཆོས་ཐམས་ཅད་བདེན་པར་དབེན།
ཞེས་པ་དང༌། དངོས་པོ་ཐམས་ཅད་ལ་ངོ་བོ་ཉིད་ཀྱི་གྲུབ་པས་དབེན་ཞིང་སྟོང་ངོ་ཞེས་པའི་བདེན་པ་དང་ངོ་བོ་ཉིད་ཀྱིས་གྲུབ་པ་དེ་ནི་ཡུལ་རང་གི་སྡོད་ལུགས་ཀྱི་དབང་གི་སྐྱེ་བའི་རྒྱུ་དང་རྐྱེན་དང༌། དེ་ཉིད་ཀྱི་དབང་དུ་བྱས་པའི་ངོ་བོ་ཉིད་ཀྱི་སྐྱེ་བ་དང་འགག་པ་ཁོ་ན་ཡིན་གྱི། དེ་ལས་གཞན་གཟུགས་གཟུགས་སུ་དོན་བྱེད་པར་བདེན་པ་དང༌། གཟུགས་སོགས་ཀྱི་དངོས་པོ་ལ་དོན་བྱེད་པའི་ངོ་བོ་ཉིད་དུ་གྲུབ་པ་འགོག་པ་ནི་དགག་བྱའི་ཁྱད་པར་ངོས་མ་ཟིན་པས་ཆོས་ཐམས་ཅད་དགག་བྱར་བྱས་པས་ཆད་ལྟ་ཆེན་པོར་སོང་བ་ཡིན་ནོ་ཞེས་སྨྲའོ། ། ཚུལ་དེ་ལྟ་བུས་དངོས་པོ་ལ་སྐུར་འདེབས་ཀྱི་ལོག་རྟོག་དེ་ནི་མུ་སྟེགས་དཔྱོད་པ་པ་དག་འགྲོ་བ་ཐམས་ཅད་ངོ་བོ་ཉིད་ཀྱི་རྒྱུ་ལས་བྱུང་བ་ཡིན་གྱིས། རྒྱུ་འགའ་ཞིག་གིས་བྱེད་པ་ནི་མ་ཡིན་ཏེ། དངོས་པོ་ཡིན་པའི་ཕྱིར། རྨ་བྱའི་མདོག་དབྱིབས་ལ་སོགས་པ་བཞིན་ནོ། ། ཞེས་སྨྲས་ཏེ།
ཉི་ཤར་ཆུ་བོ་ཐུར་དུ་འབབས་པ་དང༌། ། སྲན་ཟླུམ་ཚེར་མ་གཟང་རིང་རྣོ་བ་དང༌། ། རྨ་བྱའི་མདོག་དབྱིབས་ལ་སོགས་ཆོས་རྣམས་ཀུན། ། སུས་ཀྱང་མ་བཀོད་རང་གི་ངང་གི་བྱུང༌། ། ཞེས་སྨྲ་བར་བྱེད་ལ། ལོག་རྟོག་དེའི་ཞེན་དོན་ནི། རྒྱུ་རྐྱེན་གྱི་བྱ་བྱེད་ལས་གསུམ་གང་ལའང་མ་ལྟོས་པར་དངོས་པོ་ཡུལ་དང་ཡུལ་ཅན་གང་ཟག་སོགས་རང་གི་རང་དབང་བར་བྱུང་རྒྱལ་དུ་འབྱུང་ངོ་ཞེས་སྨྲ་བ་ཡིན་ལ། ཙོང་ཁ་པ་བཞེད་པའི་དབུ་མའི་རྟགས་ཀྱི་དགག་བྱ་ཡང་བློ་གནོད་མེད་དང་རྟོག་པས་ཕར་བཞག་མིན་པའམ་ཡུལ་རང་ངོའི་སྡོད་ལུགས་ཀྱིས་གྲུབ་པའི་དངོས་པོ་ཞེས་སྨྲ་བ་འདི་གཉིས་ཚིག་གི་འདོན་ཚུལ་ཙམ་མ་གཏོགས་བློའི་དམིགས་པ་འཛིན་སྟངས་མཐུན་པ་ཁོ་ནར་སོང་བ་ཡིན་ནོ། ། གཉིས་པ་ནི། དངོས་པོ་དང་འགྲོ་བ་ཐམས་ཅད་རང་རང་གི་ཡུལ་གྱི་སྡོད་ལུགས་ཀྱིས་རང་དབང་དུ་འབྱུང་བ་ལས།
གཞན་རྒྱུ་རྐྱེན་སོགས་ཀྱི་བསྐྱེད་བྱར་མེད་དོ་ཞེས་སྨྲ་བ་འདི་ནི་མི་འགྲུབ་སྟེ། འདི་ལྟར་སྒྲུབ་པར་བྱེད་པ་ལ་མཐུན་དཔེ་མི་འགྲུབ་པའི་ཕྱིར། སློབ་དཔོན་ཞི་བ་ལྷས། པད་མའི་སྡོང་བུ་སོགས་དབྱེ་ནི། ། རྒྱུ་ཡིས་དབྱེ་བས་བསྐྱེད་པ་ཡིན། ། ཞེས་དང༌། སློབ་དཔོན་ཀ་མ་ལ་ཤཱི་ལས་དེ་ཁོ་ན་ཉིད་སྣང་བའི་རབ་ཏུ་བྱེད་པ་ལས། གང་ཕྱིར་གང་གིས་ས་བོན་ལས། ། ཚེར་མ་ལ་སོགས་སྐྱེ་བ་ཉིད། ། རྣོ་སོགས་དེ་ཉིད་ལས་ཡིན་པས། །
དེས་ན་དཔེ་ནི་གྲུབ་པ་མེད། ། ཅེས་སོ། ། དེས་ན་དེ་ལྟ་མ་ཡིན་པར་པད་མ་བཀྲ་བ་ལྟར་མེ་ཏོག་ཐམས་ཅད་ཀྱང་བཀྲ་བར་ཅི་སྟེ་མི་འགྱུར། དེ་བཞིན་དུ་རེས་འགའ་ཚེར་མ་ཡང་ཟླུམ་པོ་དང་སྲན་མ་ཡང་རྣོ་བར་ཅིའི་ཕྱིར་མི་འགྱུར་ཏེ། དེ་ཉིད་ལས། རྒྱུ་ལ་ངེས་པ་ཡོད་པའི་ཕྱིར། ། འབྲས་བུ་ངེས་པར་འགྱུར་བ་ཡིན། ། རྒྱུ་མེད་ན་ནི་ཅི་ཡི་ཕྱིར། ། ཚེར་མ་ལ་སོགས་རྣོ་སོགས་ངེས། ། ཞེས་སོ། །
དེས་ན་དངོས་པོ་ཐམས་ཅད་རང་རྒྱུ་སྔ་མ་ལས་བྱུང་བ་ཡིན་ཅིང་སྔ་མ་དེ་ཡང་རང་གི་རྒྱུ་ལས་བྱུང་བས་རྒྱུ་ལ་ཐོག་མ་མེད་པའི་ཕྱིར་རྒྱུ་གཞན་ལ་མ་ལྟོས་པར་རང་རང་གིས་ངོ་བོ་ཉིད་ཀྱིས་སྡོད་ལུགས་ཀྱིས་གྲུབ་པའི་རང་དབང་དུ་བྱུང་བ་དང་སྐྱེ་བ་ནི་ཡོད་པ་མ་ཡིན་ཏེ། སྤྱོད་འཇུག་ལས། རྒྱུ་དབྱེ་གང་གིས་བྱས་ཞེ་ན། ། སྔར་གྱི་རྒྱུ་མཐུན་ཉིད་ལས་སོ། ། ཞེས་དང༌། རྣམ་ངེས་ལས། དེ་ཡི་དེ་གང་ལས་ཤེས་ན། རང་གི་རྒྱུས་བསྐྱེད་པ་ཡིན་ཏེ། དེ་ལྟར་རྒྱུའི་རང་བཞིན་ཐོག་མ་མེད་པར་བརྒྱུད་པ་ཡིན་ནོ། ། ཞེས་འབྱུང་བས།
ངོ་བོ་ཉིད་ཀྱི་རྒྱུ་ལས་འབྱུང་བ་དང་སྐྱེ་བ་འདི་ནི་ཚིག་གིས་དེ་ལྟར་སྨྲ་ཡང་དོན་རྒྱུ་རྐྱེན་ལས་སྐྱེ་བ་མེད་པར་འབྱུང་བ་དང་སྐྱེ་བར་སྟོན་པས། རྒྱུ་མེད་ལས་སྐྱེ་བ་འདི་ཉིད་ཀྱི་ཆད་པར་སྨྲ་བ་དངོས་པོ་ལ་ཐ་སྙད་དུ་ཡང་བསྙོན་འདེབས་པ་སྟེ། འདི་འདྲའི་རྟོག་པ་ནི་མ་བཏགས་འཇིག་རྟེན་གྱི་གྲགས་པ་མ་འཁྲུལ་བའི་ངོར་ཡང་དོན་ལ་མི་གནས་པའི་ཕྱིར། གྲུབ་མཐའ་འདི་ལྟ་བུ་ནི་ཀུན་རྫོབ་འཇིག་རྟེན་མ་རིག་པས་བསླད་པའི་འཁྲུལ་པ་ཡང་དག་ཀུན་རྫོབ་ཀྱི་ཤེས་བྱའི་དབང་དུ་བྱས་ན་ཡང་ཤེས་བྱ་དེའི་གཤིས་ལ་དེ་ལྟར་བལྟས་ཀྱང་དེར་འགྱུར་བའི་གནས་མེད་དོ། ། གསུམ་པ་ནི། ཆོས་རྣམས་ལ་རང་གི་ངོ་བོ་ཉིད་ཀྱི་འདོད་རྒྱལ་དུ་བྱུང་བའི་རྟོག་པ་ཙམ་ཁེགས་པས་ཆོས་ཐམས་ཅད་ལ་སྒྲིབ་བྱེད་སྤྲོས་པ་མ་ལུས་པ་ཁེགས་ནུས་པ་མ་ཡིན་ཏེ། འདོད་རྒྱལ་དུ་བྱུང་བ་མ་ཡིན་པའི་རྟེན་འབྲེལ་གྱི་དངོས་ཆོས་སུ་སྣང་བ་དེའི་གཤིས་ལ་མི་གནས་ཤིང་དེར་བལྟས་པས་ཀྱང་དེར་ཐ་སྙད་དུ་ཡང་འགྱུར་མི་རུང་བའི་གང་ཟག་དང་ཆོས་སུ་སྒྲོ་བཏགས་ནས་ཁམས་གསུམ་པའི་ཆགས་སྡང་རྨོངས་པ་ལ་སོགས་ཉོན་སྒྲིབ་ཀྱི་སྤྲོས་པ་དང༌། ཡང་དག་པར་རྫོགས་པའི་སངས་རྒྱས་ཀྱི་ཤེས་བྱའི་གནས་ལས་གཞན་གྱིས་རྟོགས་པར་བྱ་བ་མ་ཡིན་པའི་ཤེས་བྱའི་རྒྱུ་འབྲས་ཆེས་ཕྲ་བ་ལ་རྨོངས་པའི་མི་ཤེས་པའི་སྤྲོས་པ་མཐའ་ཡས་པ་དེ་སྙེད་ཅིག་ཡོད་པ་དེ་ལོག་རྟོག་སྔ་མ་དེ་ལོག་པ་ཙམ་གྱིས་ལྡོག་པར་བྱེད་མི་ནུས་པ་ཉིད་ཀྱི་ཕྱིར། འོ་ན་མུ་སྟེགས་པས་བཏགས་པའི་ཤེས་བྱ་ཉེར་ལྔ་སོགས་མེད་པ་དང་ཕུང་ཁམས་སྐྱེ་མཆེད་ལ་སོགས་པ་ཡང་དག་པར་ཡོད་པ་དང༌། ཡང་ཕྱི་རོལ་གྱི་དོན་མེད་ལ་ཤེས་པ་རང་རིག་རང་གསལ་ཙམ་གྱི་ཆོས་ཡང་དག་པར་ཡོད་པ་དང༌།
ཕྱི་རོལ་པས་བརྟགས་པ་ལྟར་ན་ནང་གི་བྱེད་པ་པོ་མེད་ཀྱང་གང་ཟག་དང་སྐྱེས་བུ་ཐ་སྙད་དུ་ཡང་དག་པར་ཡོད་པ་སོགས་ཀྱི་རྟོགས་པ་སྒྲིབ་པ་ཡིན་ན་རྫོགས་པའི་སངས་རྒྱས་ཀྱིས་ཀྱང་དེ་ལྟར་ཡོད་པར་བསྟན་པར་མི་འགྱུར་སྙམ་ན་སྐྱོན་མེད་དེ། རྫོགས་པའི་སངས་རྒྱས་དེ་སྐད་དུ་གསུངས་པ་ནི་འགྲོ་བ་རང་རང་གི་བློ་དང་མཚམས་པ་དྲང་དོན་ཉིད་དུ་བསྟན་ནས། མཐར་ངེས་དོན་སྤྲོས་པ་དང་བྲལ་བའི་ཞི་བ་འབའ་ཞིག་ལ་སྦྱོར་བ་ཁོ་ནའི་ཆེད་ཀྱི་ཕྱིར་ཏེ། མགོན་པོ་ཀླུས་བྱང་ཆུབ་སེམས་འགྲེལ་ལས། བདག་ཏུ་འཛིན་པ་བཟློག་པའི་ཕྱིར། ། ཕུང་པོ་ཁམས་སོགས་བསྟན་པ་ཡིན། ། སེམས་ཙམ་པོ་ལ་གནས་ནས་ནི། ། སྐལ་ཆེན་རྣམས་ཀྱིས་དེ་ཡང་སྤངས། ། ཞེས་དང༌། འདི་དག་ཐམས་ཅད་སེམས་ཙམ་ཞེས། །
ཐུབ་པས་བསྟན་པར་གང་མཛད་དེ། ། བྱིས་པ་རྣམས་ཀྱི་སྐྲག་པ་ནི། ། སྤང་བའི་ཕྱིར་ཡིན་དེ་ཉིད་མིན། ། ཞེས་དང༌། མདོ་ལས། གང་དུ་བདེ་བར་གཤེགས་པས་སྟོང་ཉིད་བཤད། ། ངེས་དོན་མདོ་སྡེའི་བྱེ་བྲག་ཤེས་པར་གྱིས། ། གང་ལས་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་རྒྱས་པར་འབྱུང་སྟེ་སྤྲོས་པ་ཆོག་གོ །
ཁྱད་པར་རི་བོ་དགེ་ལྡན་པ་ན་རེ། རྟེན་འབྲེལ་བཏགས་པ་ཙམ་གྱི་དེ་ཉིད་དུ་གྲུབ་པ་དང༌། དེར་འཛིན་སྒྲིབ་པ་མིན་པ་དང༌། དངོས་པོ་ཡོད་མེད་ལ་སོགས་པའི་ཆོས་ཀུན་རྫོབ་པའི་སྤྲོས་པར་གང་གྱུར་པ་དེ་ལ་དེར་འཛིན་པ་སྤྲོས་པ་མ་ཡིན་ནོ་ཞེས་གཞུང་བཙུགས་ཏེ་སྨྲ་བར་བྱེད་པ་འདི་ནི་རྒྱལ་བ་སྲས་བཅས་ཀྱི་ཐེག་མཆོག་དབུ་མའི་ལུགས་ལས་གང་བཀག་པ་དེ་ཉིད་ཀྱི་ཕྱོགས་སྔ་ཉིད་སྒྲ་ཇི་བཞིན་པར་ཁས་བླངས་པ་ཡིན་ཏེ། རིགས་པ་དྲུག་ཅུ་པ་ལས། གང་དག་རྟེན་ནས་དངོས་པོ་རྣམས། ། དེ་ཉིད་དུ་ནི་གྲུབ་འདོད་པ། ། དེ་དག་ལ་ཡང་རྟག་སོགས་སྐྱོན། ། དེ་དག་ཇི་ལྟར་འབྱུང་མི་འགྱུར། ། ཞེས་དང༌།
རྩ་བ་ལས། བློ་ཆུང་གང་དག་དངོས་རྣམས་ལ། ། ཡོད་པ་ཉིད་དང་མེད་ཉིད་དུ། ། ལྟ་བས་དེ་ནི་བལྟ་བྱ་བ། ། ཉེ་བར་ཞི་བ་ཞི་མི་མཐོང༌། ། ཞེས་དང༌། མདོ་ལས། མེད་དང་ཡོད་ཅེས་བྱ་བ་གཉིས་ཀ་མཐའ། ། གཙང་དང་མི་གཙང་འདི་ཡང་མཐའ་ཡིན་ནོ། ། དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། །
མཁས་པས་དབུས་ལ་གནས་པར་ཡོང་མི་བྱེད། ། ཅེས་འབྱུང་བས། ཁྱེད་རང་བཞིན་མེད་པར་སྟོང་པ་ཉིད་དང་དེའི་རང་བཞིན་དུ་ཡོད་ཅེས་སྨྲས་ཚོད་ཀྱི་ནང་ཚིག་འགལ་ཞིང་ཞེན་དོན་གྱི་བློ་ལ་ཡོད་མེད་དུ་ལྟ་བའི་སྤྲོས་འཛིན་དང་སྤྲོས་བྲལ་དུ་ལྟ་བའོ་ཞེས་ལོག་རྟོག་ཆེས་ལྕི་བའི་སྙེམ་པའི་ཁུར་ཆེན་པོ་ཁྱེར་བ་འདི་ནི་ལྟ་བ་མི་བཟད་པའི་གཡང་སར་འཆོལ་བས་ཆེས་དུབ་པར་འགྱུར་རོ། ། དེས་ན་ཙོང་ཁ་པ་ཆེན་པོས་འཁོར་འདས་དངོས་པོར་ཡོད་པ་དང༌། རྟགས་ཀྱི་དགག་བྱ་ཤེས་བྱར་མེད་པར་ཞེན་པ་ཐམས་ཅད་ཤེས་བྱ་བདེན་གཉིས་ཀྱི་རྟེན་འབྲེལ་གྱི་གནས་ཚུལ་ལ་ཕྱིན་ཅི་ལོག་ཁོ་ནར་སྒྲོ་འདོགས་དང་སྐུར་འདེབས་བྱས་པ་ཡིན་ཏེ། བཅོམ་ལྡན་འདས་ཀྱིས། མེད་ལ་ཡོད་པའི་འདུ་ཤེས་ཅན། ། དེ་དག་ཆད་པས་མྱ་ངན་འདས། ། རྐྱེན་ལས་མེད་དང་ཡོད་དེ་དག ། ང་ཡི་བསྟན་ལ་མི་གནས་སོ། །
ཞེས་དང༌། རིན་ཆེན་འཕྲེང་བར། སྨིག་རྒྱུ་ལ་ནི་འདི་ཆུ་ཞེས། ། བསམ་སྟེ་དེར་ནི་སོང་བ་ལས། ། འདི་ལ་ཆུ་ནི་མེད་དོ་ཞེས། ། འཛིན་པ་དེ་ནི་མེད་དོ་ཞེས། ། འཛིན་པ་དེ་ནི་བླུན་པ་ཉིད། ། དེ་བཞིན་སྨིག་རྒྱུ་ལྟ་བུ་ཡི། ། འཇིག་རྟེན་ཡོད་དང་མེད་པ་ཞེས། ། འཛིན་པ་དེ་ནི་བླུན་པ་ཡིན། །
ཞེས་དང༌། ། དཔེར་ན་སྒྱུ་མའི་གླང་པོ་དག ། གང་ནས་མ་འོང་གར་མི་འགྲོ། ། དེ་བཞིན་སྒྱུ་འདྲའི་འགྲོ་བ་ཡང༌། ། གང་ནས་མ་འོངས་གར་མི་འགྲོ། ། ཞེས་འབྱུང་ལ། ཁྱད་པར་ཁྱེད་བཏགས་བཞག་གི་དངོས་པོ་བཏགས་དོན་བཙལ་ན་མི་རྙེད་ཀྱང་དེ་ལྟར་བཏགས་པའི་དངོས་པོ་ཚད་མས་གྲུབ་པ་དང༌། དེ་ལྟར་གྲུབ་བཞིན་བཏགས་དོན་བཙལ་ན་དེ་དངོས་པོར་མ་གྲུབ་པར་སྨྲ་བ་ཁས་ལེན་ནང་འགལ་ཞིང་ཤེས་བྱ་རྟེན་འབྲེལ་དང་མཐུན་པར་མ་སྨྲས་པས་རིགས་པ་དང་འགལ་བར་མ་ཟད། སློབ་དཔོན་ཀླུས་གསལ་བར་ཕྱེས་པའི་དབུ་མའི་གཞུང་གི་ཕྱོགས་སྔ་མ་ཉིད་སྒྲ་ཇི་བཞིན་པར་ཁས་བླངས་པ་ཡིན་ཏེ། རྩ་བ་ལས།
དངོས་པོར་ཁས་ལེན་ཡོད་ན་ནི། ། དེ་ལ་ཆད་སོགས་འཇིགས་པ་འབྱུང༌། ། དངོས་པོར་ཁས་ལེན་མེད་རྣམས་ལ། ། ཆད་སོགས་འཇིགས་པ་ག་ལ་འབྱུང༌། ། ཞེས་དང༌། ཡོད་ཅེས་བྱ་བ་རྟག་པར་འཛིན། ། མེད་ཅེས་བྱ་བ་ཆད་པར་ལྟ། ། དེ་ཕྱིར་ཡོད་དང་མེད་པ་ལ། ། མཁས་པས་གནས་པར་མི་བྱའོ། ། ཞེས་རྒྱ་ཆེར་འབྱུང་བས་སྤྲོས་པ་ཆོག་གོ །
དེ་ལ་ཁྱེད་ན་རེ། ཁྱེད་ཀྱིས་ལུང་འཇོབ་ཇི་སྙེད་དྲངས་ཀྱང་ཁོ་བོ་ཁུངས་སུ་མི་བྱེད་དེ། ཁོ་བོའི་ལུགས་འདི་འཇམ་པའི་དཔལ་གྱི་ཞལ་ལུང་དྲི་མ་མེད་པ་ཡིན་པས་འཁྲུལ་པ་དང་བྲལ་བའོ། ། ཞེས་ཟེར་ན། ཁྱེད་ཅག་རྒྱལ་བ་སྲས་བཅས་ཀྱི་ཐེག་ཆེན་དབུ་མའི་དོན་འཆད་པ་ན་དབུ་མའི་གསུང་རབ་དཔང་དུ་མི་བྱེད་ན་མི་བྱེད་པར་རག་མོད། འོ་ན་ཁྱེད་ཅག་དབུ་མའི་གསུང་རབ་སྒྲ་ཇི་བཞིན་པ་འདི་ལྟ་བུ་འགོག་པའི་རིགས་མཆོག་འཇམ་དབྱངས་ཀྱི་ཞལ་ལུང་དྲི་མ་དང་བྲལ་བ་སྔར་རྒྱལ་བ་སྲས་བཅས་ཀྱི་དབུ་མའི་གསུང་རབ་ཀྱི་དོན་གྱི་རིགས་པ་ཐམས་ཅད་འཇིག་པར་ནུས་པའི་རིགས་པ་བླ་ན་མེད་པའི་ཁྱད་ཆོས་སྔར་མེད་གསར་བྱུང་ཞིག་ཡོད་རིགས་ཏེ། དཔེར་ན་བཅོམ་ལྡན་འདས་དང་རྒྱལ་བ་མ་ཕམ་པས་དགོངས་ཏེ་སེམས་ཙམ་སྟོན་པའི་གསུང་རབ་ཇི་སྙེད་གསུངས་པ་དེ་ཕྱིས་ཀྱང་རྒྱལ་བ་སྲས་བཅས་ཀྱིས་དེ་འགོག་པའི་དབུ་མའི་རིགས་ཚུལ་རྒྱ་ཆེར་བསྟན་པ་བཞིན་འབྱུང་བར་འཐད་པ་ཉིད་ཀྱི་ད་ནི་དེ་ལྟ་བུ་དེ་ལེགས་པར་བསྟན་པའི་དུས་ལ་བབས་སོ། ། ཁྱེད་ཅག་དེ་ལྟའི་རིགས་པ་བསྟན་དུ་མེད་བཞིན་མགོན་པོ་ཀླུ་སྒྲུབ་ཡབ་སྲས་ཀྱི་དབུ་མའི་རིགས་པ་དེ་སྙེད་དངོས་པོར་འཛིན་པའི་སྤྲོས་པ་ཐམས་ཅད་འགོག་བྱེད་ཀྱི་རིགས་པར་འཆད་བཞིན་ཁྱེད་ཅག་རིག་པ་དེ་དག་གི་དངོས་པོ་མཐའ་དག་འགོག་པའི་རིགས་པ་མ་ཡིན་པར་ཡུལ་གྱི་སྡོད་ལུགས་ཀྱིས་གྲུབ་པ་རྒྱུ་རྐྱེན་ལས་མ་སྐྱེས་པའི་དངོས་པོ་ཉི་ཚེ་བ་ཁོ་ན་འགོག་པར་རིགས་པ་ཡིན་ནོ་ཞེས་རྒྱལ་བ་སྲས་བཅས་ཀྱི་དབུ་མའི་རིགས་པ་རྣམས་ལ་རིགས་པ་གཞན་གྱི་གནོད་པས་བརྫི་བ་དགོས་ཏེ་ཆེས་སྐྲག་ནས་དེ་དག་གི་རིགས་ཚུལ་སྒྲ་ཇི་བཞིན་པར་སྨྲ་མི་ནུས་པར་རིགས་པ་དེ་དག་དོན་གཞན་ལ་དགོངས་པའོ་ཞེས་འཁྱོག་བཤད་བྱེད་པའི་དངོས་སྨྲ་བའི་རྟོག་གེ་པ་ཁྱེད་ལ་དབུ་མ་པར་ཅི་ལྟར་རེ་སྟེ། འཚོང་བར་བྱ་བའི་ཟོང་སུག་པ་ལས་མེད་ན་སྐྱེས་བུ་དེ་དག་ལ་ཕུན་སུམ་ཚོགས་པའི་ནོར་གྱིས་ཕྱུག་པར་སུ་ཡང་རེ་བ་མེད་པ་ཇི་བཞིན་པ་དེ་ཉིད་ཀྱི་ཕྱིར་རོ། ། རྒྱལ་བ་སྲས་བཅས་ཀྱིས་དངོས་པོ་མེད་པ་སྟེ་མཐའ་དང་ཕྱོགས་གང་ལ་དེར་ལྟ་བ་ཐམས་ཅད་སེལ་བར་བྱེད་པའི་མི་འཇིགས་པའི་རིགས་པ་ལ་ཁྱེད་ཅག་རིགས་པ་འཐད་ལྡན་དུ་ཐེ་ཚོམ་ཟ་བ་ཉིད་ཀྱིས་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའི་སེམས་དཔའམ་ཆེན་པོའི་དགེ་འདུན་དང༌།
དེའི་རིགས་ཚུལ་གྱི་ཆོས་ཏེ་དཀོན་མཆོག་གསུམ་ལའང་ཁྱེད་ཅག་བཏགས་དཔྱད་ཀྱི་གཞི་ཆེ་བར་བྱེད་པར་གསལ་ན་དེ་ལྟ་བུ་ནི་ཆེས་ཡ་ང་བའི་གནས་སུ་རིག་པར་བྱའོ། ། ཡང་ཁྱེད་ཅག་གཟུགས་སྟོང་པའོ་ཞེས་པའི་ལུང་དང་དབུ་མའི་རིགས་པ་ཆེན་པོ་བཞི་དང་ལྔ་ལ་སོགས་པ་རིགས་པ་བགྲང་གིས་མི་ལང་བ་ཇི་སྙེད་ཅིག་གསུངས་པ་དེ་ཐམས་ཅད་དེ་དེར་དོན་བྱེད་པའི་རང་རང་ངོ་བོས་སྒྲུབ་བྱེད་དུ་འཇུག་པ་མ་ཡིན་པ་དང༌། དེ་ལྟ་བུའི་ལུང་རིགས་དེ་དག་གིས་རང་བཞིན་གྱི་དངོས་པོར་གྲུབ་པའི་དངོས་པོ་འགོག་ནུས་ཀྱང་བཏགས་བཞག་གི་དངོས་པོ་ཚད་གྲུབ་འགོག་མི་ནུས་པ་འདི་ནི་བཅོམ་ལྡན་འདས་ཉིད་ནས་འཕགས་པ་འཇམ་དབྱངས་ཀྱིས་ཙོང་ཁ་པ་ཆེན་པོ་ཉིད་ལ་འདོམས་པའི་སྙན་རྒྱུད་ཡིན་ནོ་སྙམ་ན། དེ་ལྟར་ཡིན་ཆུག་ན་ཡང་བཅོམ་ལྡན་འདས་ཀྱིས་འཕགས་པ་འཇམ་དབྱངས་ནས་ཀླུ་སྒྲུབ་ཡབ་སྲས་ལ་འདོམས་པའི་སྙན་རྒྱུད་དང་ཆེས་མཐུན་པ་མ་ཡིན་ཏེ། དེར་ནི་ཐོས་བསམ་སྒོམ་གསུམ་ལས་བྱུང་བའི་རིགས་ཚུལ་དྲི་མ་མེད་པའི་རིགས་ཤེས་དང་རྣམ་པར་མི་རྟོག་པའི་ཡེ་ཤེས་གང་ཡིན་པ་དངོས་པོ་གཅིག་དེ་དེར་སྤྲོས་པར་མ་གྲུབ་པའི་རིག་པོ་དང་ལྟ་པོ་ནི་དངོས་པོ་ཀུན་གྱི་ལྟ་པོ་དང་ངོ་བོ་ཉིད་ཀྱི་རང་དབང་དུ་གྲུབ་པའི་གཟུགས་སྟོང་པ་ཉིད་དུ་རྟོགས་ན་བཏགས་བཞག་གི་དངོས་པོ་འཇིག་རྟེན་པ་དག་གིས་ཚད་གྲུབ་ཏུ་སྨྲ་བའི་གཟུགས་སོགས་ཐམས་ཅད་སྟོང་པ་ཉིད་ལས་གཞར་ཡང་གཡོ་བ་མེད་པ་ཁོ་ནར་གསུངས་ཏེ། སློབ་དཔོན་འཕགས་པ་ལྷས། དངོས་པོ་གཅིག་གི་ལྟ་པོ་གང༌། ། དེ་ནི་ཀུན་གྱི་ལྟ་པོར་བཤད། ། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་པ་ཉིད། །
ཅེས་འབྱུང་བའི་ཕྱིར།
ཡང་ཁྱེད་ཅག་གིས་ལུང་དེ་ལྟར་འདོན་པ་ནི་ཤེས་རབ་ཤིན་ཏུ་འཆལ་བ་ཡིན་ཏེ། ལུང་དེས་ནི་རྟགས་ཀྱི་དགག་བྱའི་དངོས་པོ་གཅིག་བཀག་པས་རྟགས་ཀྱི་དགག་བྱ་དངོས་པོ་དུ་མ་སྟེ་ཐམས་ཅད་ཁེགས་པར་འགྱུར་བ་ལ་དགོངས་པའི་ཕྱིར་སྙམ་ན། དེ་ལྟ་ན་རྟགས་ཀྱི་དགག་བྱའི་དངོས་པོ་དེ་ཤེས་བྱ་ལ་མེད་པར་མ་ཡིན་པར་འགྱུར་ཏེ། དེ་ལྟའི་དངོས་པོ་ལ་གཅིག་དང་ཐ་དད་པ་དུ་མར་གནས་པའི་གཅིག་བཀག་པས་དེ་ལྟའི་དུ་མ་ཡང་ཁེགས་པར་ཁས་བླངས་པའི་ཕྱིར། ལེགས་པར་བསམ་པ་རྒྱ་སྐྱེད་ཅིག ། འདིར་སྨྲས་པ། ཐ་སྙད་སྐྱེ་འགགས་མ་བརྟགས་བརྗོད་པ་ན། ། ཤེས་བྱ་རྟེན་འབྲེལ་ཉིད་སྨྲའི་འཇིག་རྟེན་གྱི། ། རྗེས་སུ་བརྗོད་ཅིང་རིགས་པས་སེམས་པ་ན།
བདེན་པ་གཉིས་ཀར་འགར་ཡང་བརྗོད་བྲལ་བ། ། ཚུལ་འདི་བདེན་པ་གཉིས་ལས་རབ་བརྩམས་ཏེ། ། ཤེས་བྱའི་གཤིས་ལ་གནས་པར་གྲགས་པ་ཡི། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། སྨྲ་དེ་རང་ལུགས་མིན་གྱི་གཞན་གྲགས་སོ། ། ཞེས་བརྗོད་དོ། ། ༈ རྡོ་རྗེའི་གསུང༌། མཚན་ཉིད་དང་མི་ལྡན་པའི་བླ་མས་ཡོན་ཏན་བསྐྱེད་པར་མི་ནུས་བྱ་བ་འདི་བཞུགས། ཞེས་པ་དག་པར་གདོན་ན། ཆོས་འདི་པའི་བླ་མ་གང་བླ་མར་འཇོག་བྱེད་ཀྱི་མཚན་ཉིད་དང་མི་ལྡན་པས་སློབ་མ་སྐྱོང་ན།
སློབ་མ་དེ་དང་པོར་སྡོམ་པ་གསུམ་གྱི་སྒོ་ནས་སངས་རྒྱས་ཀྱི་བསྟན་པར་འཇུག་པ་ཙམ་ཡང་མི་ནུས་ན་སངས་རྒྱས་ཀྱི་བསྟན་པར་སྨིན་པའི་སྐབས་ག་ལ་ཡོད། ཞེས་འབྱུང་ལ། དེ་ཡང་སངས་རྒྱས་ཀྱི་བསྟན་པ་ནི་ཐེག་པ་ཆུང་ངུ་དང་ཐེག་པ་ཆེན་པོ་གཉིས་ལས། དེ་སོ་སོའི་བསྟན་པར་འཇུག་པ་ལ། དེ་དག་གི་འདུལ་བ་སོ་སོ་ཐར་པའི་སྡོམ་པ་དེ་རང་རང་གི་འདུལ་བའི་སྡེ་སྣོད་ཀྱི་ཆོ་ག་ནས་བཤད་པ་བཞིན་བླངས་ནས་ལུས་ངག་ཡིད་གསུམ་སྡིག་ཏོ་མི་དགེ་བ་དང་བྲལ་བར་བྱེད། དེ་ནས་རང་རང་གི་གཞུང་ནས་བཤད་པའི་བླང་དོར་སྟོན་པའི་ཤེས་བྱ་གཏན་ལ་དབབ་པའི་ཆོས་མངོན་པའི་སྡེ་སྣོད་ལ་ཐོས་བསམ་གྱིས་ཤེས་རབ་རྒྱས་པར་བྱས་ནས་སྤང་བླང་གི་གནད་ལ་མཁས་པར་བྱེད། དེ་ནས་རང་རང་གི་གཞུང་ནས་འབྱུང་བའི་ཞི་ལྷག་གི་རྣལ་འབྱོར་བསྒོམས་ནས་རང་རང་གི་ས་ལམ་གྱི་མི་མཐུན་ཕྱོགས་སྤང་བ་དང༌། ཡོན་ཏན་བསྐྱེད་པའི་མདོ་སྡེའི་སྡེ་སྣོད་ནས་ཇི་ལྟར་བསྟན་པའི་དོན་ལ་སྒོམ་བྱུང་གི་ཤེས་རབ་ཀྱིས་ཉམས་སུ་བླངས་ནས་སྤང་བྱ་ཐམས་ཅད་སྤོང་ཞིང་བསྒྲུབ་བྱ་ཐམས་ཅད་སྒྲུབ་པར་བྱེད་དགོས་ལ། འོ་ན་དང་པོར་ཐེག་དམན་སྡོམ་པ་སྦྱིན་པར་བྱེད་པ་ལ། ཐེག་དམན་གྱི་ཕྱོགས་ལ་རབ་ཏུ་མ་བྱུང་བའི་སྡོམ་པ་དང༌།
རབ་ཏུ་བྱུང་བའི་སྡོམ་པ་གཉིས་ལས་རབ་ཏུ་མ་བྱུང་བའི་བསྙེན་གནས་དང་དགེ་བསྙེན་གྱི་ལུགས་ཀྱི་འདུལ་བ་སོ་སོ་ཐར་པའི་སྡོམ་པ་འབོགས་པའི་བླ་མ་ལའང་སྡོམ་པ་དེ་འབོགས་པར་ནུས་པའི་ཡོན་ཏན་གྱི་མཚན་ཉིད་དང་ལྡན་པ་ཞིག་གིས་ཁྱིམ་པ་ལ་སྡོམ་པ་སྦྱིན་ན་སྡོམ་པ་འཆགས་པས་ཁྱིམ་པ་དེ་ཡང་སངས་རྒྱས་ཀྱི་བསྟན་པ་ལ་འགོད་པར་ནུས་ཀྱི་དེ་ལས་གཞན་དུ་མིན་པས། དེའི་སློབ་དཔོན་དུ་འོས་པ་ཡང་དགེ་སློང་རྣམ་པར་དག་པ་ཞིག་དགོས་ཏེ། རྣམ་པར་དག་པའི་དོན་ཡང་བསླབ་པ་འཁྲུལ་བཅས་མ་ཡིན་པ་སྟེ། ཕམ་པ་མ་བྱུང་ཞིང་གཞན་ལྟུང་བ་རྣམས་ལ་ཕྱིར་བཅོས་ཀྱི་ལས་ཀྱིས་ཡོངས་སུ་དག་པར་བྱས་ཤིང་བཤགས་པར་འོས་པ་བཤགས། སྡོམ་པར་འོས་པ་བསྡམས། བྱིན་གྱིས་བརླབས་པར་འོས་པ་བྱིན་གྱིས་བརླབས་པ་ཞིག་གི་དགེ་སློང་ཞིག་དགོས་ཀྱི། དེའི་ཁར་ཐ་སྙད་དྲུག་དང་ལྡན་པ་ལས། དང་པོ་བརྗོད་ཟིན་གྱི་ལྷག་མ་ལྔ་འོག་ནས་འཆད་ལ། དེའི་ཁར་བསྙེན་གནས་དང་དགེ་བསྙེན་གྱི་སྡོམ་པ་འབོགས་ཆོག་ལ་མཁས་པའོ། ། རང་ག་བས་ཆོག་པ་ནི་མ་ཡིན་ནོ། །
ཞེས་སྡེ་པ་འདོད་དེ། ས་སྐྱ་པཎྜི་ཏས། བྱེ་བྲག་སྨྲ་བའི་བསྙེན་གནས་ཀྱང༌། ། དགེ་སློང་ལས་ལེན་གང་ཟག་ནི། ། གླིང་གསུམ་སྐྱེས་པ་བུད་མེད་དང༌། ། འགྲོ་བ་གཞན་ལ་སྡོམ་པ་བཀག ། ཅེས་འབྱུང་ངོ༌། ། བསྙེན་གནས་དགེ་སློང་ལས་ལེན་པའི་ཁུངས་གར་ཡོད་ཅེས་ཟི་ལུང་པས་ས་པཎ་ལ་དྲི་བ་སྐད་བྱེད་པ་ནི་ཟི་ལུང་པ་རང་ཉིད་ངོ་ཚ་བ་ཡིན་ཏེ། རང་གིས་སྟོན་པ་ཟླ་མེད་པ་ས་པཎ་དེས་དེ་ཙམ་ཞིག་མཐའ་མ་ཆོད་ན་ཆོས་ཐམས་ཅད་ལ་འཁྲུལ་མེད་ཀྱི་སྤྱན་མངའ་བར་ཁས་ལེན་པ་དང་འགལ་བའི་ཕྱིར་དང༌། ས་པཎ་དེ་ཟེར་བ་ཡང་ཁ་ཆེ་པཎ་ཆེན་ལྟ་བུ་ཞིག་ལ་མ་དྲིས་པར་རང་གར་བྱུང་རྒྱལ་དུ་ཡང་སྨྲ་མི་རིགས་པའི་ཕྱིར།
ཡང་ས་པཎ་གྱིས། མདོ་སྡེ་པ་རྣམས་དུད་འགྲོ་སོགས། ། འགྲོ་བ་གཞན་ལའང་སྐྱེ་བར་འདོད། ། བླང་བའི་ཡུལ་ཡང་དགེ་བསྙེན་སོགས། ། གང་ཡང་རུང་ལས་བླང་བར་གསུངས། ། ཞེས་འབྱུང་བའི་མདོ་སྡེ་པ་ནི་ཐེག་པ་ཐུན་མོང་གི་མདོ་སྡེ་འགར་དེ་སྐད་གསུངས་ཟེར་ན་རུང་གི ། དེ་ལས་གཞན་མདོ་སྡེ་པའི་གཞུང་གར་ཡོད་ཅེས། གཞུང་སྔ་མ་ལ་དྲི་བ་བྱེད་པར་རིགས་ན། འདིར་ཡང་ཟི་ལུང་པས་ས་པཎ་ལ་དྲི་བར་རིགས་སོ། ། དགེ་བསྙེན་གྱི་སྡོམ་པ་ཡང་འདུལ་བའི་མཚོ་ཊཱིཀ་ཏུ།
དགེ་བསྙེན་ཉིད་དུ་གནས་ན་དགེ་སློང་མིན་པ་ལས་བླངས་ཀྱང་རུང་ལ། དེ་དགེ་སློང་དུ་བྱེད་ན་ནི་དགེ་སློང་ཉིད་ལས་ལེན་དགོས་པར་འཆད་པ་ལ། ཕྱིས་དཔྱོད་པ་ཡོད་པར་ཁས་ལེན་པ་དག ། དེ་ནི་སྡོམ་བརྒྱད་ཀྱི་གཞུང་ལ་བརྟེན་པའི་སྡེ་པ་གཞན་གྱི་ལུགས་ཡིན་གྱི་བྱེ་སྨྲའི་ལུགས་ལ་ནི་མ་ཡིན་ནོ་ཞེས་སྨྲ་བ་དེ་ལའང་དཔྱད་པར་བྱ་དགོས་སོ། ། རབ་ཏུ་བྱུང་བའི་ཕྱོགས་དགེ་ཚུལ་སློང་གི་སྡོམ་པ་སྦྱིན་ནས་ལུང་འདོམས་པར་བྱེད་པའི་བླ་མ་ལ་བདུན་ཏེ། ལུང་གཞི་ལས། སློབ་དཔོན་ནི་ལྔ་མཁན་པོ་གཉིས་སོ། ། ཞེས་བྱུང་བས་རབ་ཏུ་བྱུང་བ་དང་བསྙེན་པར་རྫོགས་པའི་མཁན་པོ་གཉིས་ཏེ། མདོ་རྩ་ལས། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། །
ཞེས་སོ། ། སློབ་དཔོན་ལྔ་ནི་དགེ་ཚུལ་གྱི་སློབ་དཔོན་དང༌། ལས་ཀྱི་སློབ་དཔོན་དང༌། གསང་སྟེའི་སློབ་དཔོན་དང༌། གནས་ཀྱི་སློབ་དཔོན་དང༌། ཀློག་པའི་སློབ་དཔོན་ཏེ། མདོ་རྩ་ལས། དེ་ནི་སློབ་དཔོན་ཡིན་ནོ། ། གསང་སྟེ་སྟོན་པ་དང༌། ལས་བྱེད་པ་དང༌།
གནས་སྦྱིན་པ་དང༌། ཀློག་པ་ཡང་ངོ༌། ། ཞེས་འབྱུང་ལ། རབ་བྱུང་དང་བསྙེན་རྫོགས་ཀྱི་མཁན་པོར་འཇོག་བྱེད་ཀྱི་མཚན་ཉིད་ནི་ཆོས་བཞི་དང་ལྡན་པ་སྟེ། བཙུན་པ་དང༌། བརྟན་པ་དང༌། མཁས་པ་དང༌། ཕན་འདོགས་ཀྱི་ཡན་ལག་དང་ལྡན་པའོ། ། དེ་ཡང་བཙུན་པའི་ཡན་ལག་ནི། རྫོགས་པའི་སྡོམ་པ་ཕམ་པས་མ་གོས་ཤིང་ཁ་ན་མ་ཐོ་བ་ལ་འཛེམ་པ་སྟེ།
ལུང་ལས། ཚུལ་ཁྲིམས་དང་ལྡན་པ་ཞེས་བྱ་བ་ནི་ཕམ་པའི་ལྟུང་བ་བཞི་པོ་རྣམས་ལས་གང་ཡང་རུང་བ་མ་བྱུང་བའོ། ། ཞེས་པ་དང༌། རྒྱ་ཆེར་འགྲེལ་ལས། ཚུལ་ཁྲིམས་དང་ལྡན་པ་སྟེ་འཆལ་པའི་ཚུལ་ཁྲིམས་ཀྱི་སྐབས་མེད་པའི་ཕྱིར། ཞེས་པའོ། ། བརྟན་པའི་ཡན་ལག་ནི། བསྙེན་པར་རྫོགས་ནས་བར་མ་ཆད་ལོ་བཅུ་ལོན་པའོ། ། མཁས་པའི་ཡན་ལག་ནི་འདུལ་བ་ཤེས་པའོ། ། ཕན་འདོགས་ཀྱི་ཡན་ལག་ནི་ཆོས་བཅུ་གཉིས་ཏེ།
སྙིང་རྗེ་བཟོད་ལྡན་ན་འཁོར་དག་པ་དང༌། ། ཕན་འདོགས་གཉིས་བརྩོན་མཚན་མཐུན་ལྟ་བ་དང༌། ། སྨྲ་ཤེས་དོན་གོ་ཤེས་པ་རང་བཞིན་གནས། ། ཐ་མལ་ལུས་དང་ས་ནི་རང་བཞིན་གནས། ། ཞེས་འབྱུང་བའི་བཅུ་གཉིས་པོ་དེ་ལས་དང་པོ་ལྔའི་སྒྲུབ་བྱེད་ནི། ལྔ་ཚན་གྱིས་དང་པོ། ནད་གཡོག་དང་ཞེས་པའི་ཊཱི་ཀར། ནད་གཡོག་དང་ཅེས་བྱ་བ་འདི་ནི་སྙིང་རྗེ་དང་ལྡན་པ་ཉིད་དང་སྡུག་བསྔལ་ལ་ཅི་མི་མཉམ་པ་བསྟན། ཞེས་དང༌། སུམ་བརྒྱ་པ་ལས།
ནད་པ་སྙིང་བརྩེ་འཁོར་ནི་དག་པ་དང༌། ། ཆོས་དང་ཟང་ཟིང་ཕན་འདོགས་ལ་བརྩོན་པ། ། ཞེས་འབྱུང་ལ། ཟང་ཟིང་གི་ཕན་འདོགས་ནི། མཁན་པོ་བླ་མ་གང་དག་གང་དུ་བསོད་སྙོམས་ལ་རྒྱུ་བ་ན་འཚེ་བ་མེད་པའི་ཡུལ་དུ་བསོད་སྙོམས་འཚོལ་གྱི་འཚོ་བ་དཀོན་པའི་ཡུལ་དུ་མི་རྒྱུ་བ་ལ་འཆད་ཀྱི་བླ་མས་ནོར་བསགས་ནས་སློབ་མ་ལ་ཕོགས་དང་ནར་མ་སྟེར་བ་ལྟ་བུ་ནི་ཆོས་འདུལ་བར་རབ་ཏུ་བཀག་པར་ཤེས་པར་བྱའོ། ། མཚན་མཐུན་པ་སོགས་བཞིའི་སྒྲུབ་བྱེད་ནི། ཇི་སྐད་དུ། མཚན་དང་ཁས་བླངས་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་སོ། ། ཞེས་དང༌། སྨྲ་བ་པོ་ཉིད་ལ་ཡོད་པ་སྟེ་ཞེས་དང༌།
རྣམ་པར་རིག་བྱེད་ལས་དོན་གོ་བའོ། ། ཞེས་དང༌། ཤེས་པ་རང་བཞིན་དུ་གནས་པ་དགོས་པ་ནི། ལུང་ཞུ་བ་ལས། མཁན་པོ་སྨྱོན་པས་བསྙེན་པར་རྫོགས་པར་བགྱི་ན་བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་ནི་འདས་པ་དང་བཅས་པའོ། ། ཞེས་བསྐྱེད་པར་གསུང་པའོ། ། ལུས་ཐ་མལ་དུ་གནས་དགོས་པ་ནི། ལུང་ཞུ་བ་ལས། བལ་ཁུར་ལ་སོགས་པའི་ལྟུང་བ་བསྐྱེད་པ་ལ་རྟེན་སྤྲུལ་པ་མ་ཡིན་པ་དགོས་པར་གསུངས་པའི་གནད་ཀྱིས་སྦྱོར།
ས་རང་བཞིན་དུ་གནས་པ་དགོས་པ་ནི། ས་གཞན་ན་གནས་པ་ཡིན་ན་མཁན་པོ་བྱེད་པ་ལ་སོགས་པ་ཁྱད་པར་ཅན་གྱི་སྤྱོད་པ་སྤང་དགོས་པའི་ཕྱིར། དེ་རྣམས་རེ་རེ་ནས་བགྲངས་ན་ཆོས་བཅོ་ལྔ་ཡོད་པས་མཚན་ཉིད་དེ་དག་དང་ལྡན་ན་མཁན་པོ་དང་གནས་ཀྱི་སློབ་དཔོན་དུ་བྱ་བ་ན་དེ་དག་བྱེད་ཆོས་སུ་འཇོག་གོ ། ཁྱད་པར་མཁན་པོ་བྱེད་པ་ལ་ལྔ་ཕྲུག་ཏུ་སྦྱར་བ་ཉེར་ལྔ་ལས་གང་ཡང་རུང་བ་དང་ལྡན་པ་ཞིག་དགོས་ལ། ལྔ་ཚན་སོ་སོའི་དོན་ཡི་གེས་འཇིགས་པས་འདིར་མི་འཆད་དོ། ། སློབ་དཔོན་ལ། དགེ་ཚུལ་གྱི་སྡོམ་པ་འབོགས་པའི་སློབ་དཔོན་དུ་འཇོག་བྱེད་ཀྱི་མཚན་ཉིད་ནི། དགེ་སློང་ཆོས་དྲུག་ལྡན་གྱི་སྟེང་དུ་དགེ་ཚུལ་གྱི་སྡོམ་པ་འབོགས་ཆོག་ལེགས་པར་ཤེས་པ་དང་བདུན་ནོ། ། ཆོས་དྲུག་ནི། བསྙེན་རྫོགས་ཀྱི་སྡོམ་པ་རྣམ་པར་དག་པ་དང༌།
མཚན་མཐུན་པ་དང༌། ལྟ་བ་མཐུན་པ་དང༌། ཐ་སྙད་གསུམ་དང་ལྡན་པ་དང༌། ལུས་ཐ་མལ་པར་གནས་པ་དང༌། ས་རང་བཞིན་དུ་གནས་པ་རྣམས་སོ། ། གསང་སྟོན་དུ་འཇོག་བྱེད་ཀྱི་སློབ་དཔོན་གྱི་མཚན་ཉིད་ནི། ཆོས་དྲུག་ལྡན་གྱི་ཁར་བར་ཆད་དྲི་བའི་ཆོ་ག་ལེགས་པར་ཤེས་པའོ། ། ལས་བྱེད་པའི་སློབ་དཔོན་གྱི་མཚན་ཉིད་ནི། ལས་ཀྱི་ཁ་སྐོང་གི་ཆོས་དང་ལྡན་ཞིང་ལས་ཀྱི་ཆོ་ག་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་པ་ཞིག་དགོས་ལ། ཁྱད་པར་དགེ་སློང་གི་སྡོམ་པ་སྦྱིན་པ་ནི་གང་ཟག་གིས་བྱར་མེད་པས་དེ་དགེ་འདུན་ལ་རག་ལས་པས་དགེ་འདུན་དེར་ཁ་སྐོང་སུ་འོས་པའི་དགེ་སློང་ལ་ནི་མཚན་ཉིད་འདི་དག་དང་ལྡན་པ་ཞིག་གིས་ལས་བྱས་ན་དེར་འགྱུར་བས་མི་འདུག་པར་འགྲེང་བ་མ་ཡིན།
གང་ལ་བྱ་བ་མ་ཡིན། འདུན་པ་དང་ཡོངས་སུ་དག་པའི་ཆོ་ག་ལས་མ་ཡིན། བསྙེན་པར་རྫོགས་པ་མ་ཡིན། ཉམས་པ་མ་ཡིན། མཚམས་མེད་བྱས་པ་མིན། སྡིག་ལྟ་ཅན་མ་ཡིན། ས་གཞན་ན་གནས་པ་མ་ཡིན། ཐ་དད་དུ་གནས་པ་མ་ཡིན། འཁྲུལ་བཅས་མ་ཡིན། མཚམས་གཞན་ན་གནས་པ་མ་ཡིན།
དཀོན་མཆོག་གཞན་མ་ཡིན། རང་བཞིན་དུ་མི་གནས་པ་མ་ཡིན། མཚན་མི་མཐུན་པ་མ་ཡིན་པ་སྟེ་བཅུ་གཉིས་ལས། ཆོས་ཕྱོགས་པས་ལས་བྱེད་ན་ཐ་དད་དུ་གནས་པ་མ་གཏོགས་གཞན་བཅུ་གསུམ། ཆོས་མིན་ཕྱོགས་པས་ལས་བྱེད་ན་སྡིག་ལྟ་ཅན་མིན་པ་མ་གཏོགས་གཞན་བཅུ་གསུམ་ཚང་དགོས་སོ། ། དེ་ལས་འཕྲོས་པ་དགེ་འདུན་གྱི་མཚན་ཉིད་ཀྱང་ཁ་སྐོང་གི་ཆོས་རྣམས་དང་ལྡན་ཞིང་མི་མཐུན་པ་གཉིས་དང་བྲལ་བ་སྟེ། མ་འདུས་པའི་མི་མཐུན་པ་ནི། མཚམས་ནང་དེའི་དགེ་སློང་ཁ་སྐོང་བར་འོས་པ་ལུས་སམ་འདུན་པས་མ་འདུས་པ། སྨྱོན་པའི་གནང་བ་བྱིན་པ་མ་ཡིན་པ། གཞི་གནས་པ་ངེས་པར་ཤེས་སམ།
འཕྲིག་པ་དེ་ལ་མི་མཐུན་པའི་ལས་བྱེད་པ་མ་ཡིན་པ། གསོལ་བ་ཙམ་ཡང་མ་ཐོས་པ་ཡིན་ན་ལས་མི་ཆགས་པས་དེར་འདུ་བར་འོས་པ་ཐམས་ཅད་འདུས་པས་མ་འདུས་པའི་མི་མཐུན་པ་མེད་པ། འདུས་པ་ཕྱིར་བཟློག་ལ་ཆོས་མི་ལྡན་གྱི་ལས་ཡིན་ན་དགེ་སློང་གང་རུང་གིས་བཟློག་ནའང་ལས་མི་ཆགས་མོད་ཀྱི། འདི་ཆོས་ལྡན་གྱི་ལས་ཡིན་པས་དེ་ལ་ལས་དེའི་མཚམས་ཀྱི་ཁོངས་སུ་གཏོགས་པ། སྤྱོད་ལམ་ལས་མ་ཉམས་པ། རང་བཞིན་དུ་གནས་པ། ངག་ཡང་དག་པར་བསྡམས་པ། འདུལ་བ་མངོན་པར་ཤེས་པ། ནད་དང་བཅས་པ་མ་ཡིན་པ་སྟེ་ཆོས་དྲུག་ལྡན་གྱི་དགེ་སློང་གི་ལས་འདི་བྱ་བར་མི་འོས་སོ་ཞེས་བཟློག་ན་ལས་མི་ཆགས་མོད་ཀྱི། དེར་དགེ་སློང་ཐམས་ཅད་ཅང་མི་གསུང་བའི་ཚུལ་གྱིས་གནང་བ་སྟེར་བར་བཞུགས་པས་ཕྱིར་བཟློག་པ་ཡང་མེད་པ་ཞིག་དགོས་སོ། །
གནས་ཀྱི་སློབ་དཔོན་གྱི་མཚན་ཉིད་ནི། མཁན་པོའི་སྐབས་སུ་བཤད་པའི་ཁར་ཆོས་འདུལ་བའི་སྤང་བླང་གི་ལུང་འབོགས་པ་ལ་བློ་གྲོས་ཀྱིས་སློབ་མའི་རྒྱུད་དག་པར་བསྒྲུབ་ནུས་པའོ། ། ཀློག་པའི་སློབ་དཔོན་ནི་ཆོས་ལྔ་དང་ལྡན་པ་སྟེ། རབ་བྱུང་ལ་རང་རང་གི་སྡོམ་པ་དག་པ། ས་རང་བཞིན་དུ་གནས་པ། ལྟ་བ་མཐུན་པ། མཚན་མཐུན་པ། རང་གི་བསླབ་བྱའི་ཆོས་དེ་ལེགས་པར་ཤེས་པ། དེ་ཡང་རྒྱལ་བའི་གསུང་རབ་ཀྱི་ལུང་སྡེ་སྣོད་གསུམ་ལ་འཆད་རྩོད་རྩོམ་པའི་བློ་གྲོས་ཀྱི་སློབ་མའི་རྒྱུད་བསླབ་པ་གསུམ་གྱི་ནོར་ལྡན་དུ་སྒྲུབ་ནུས་པ་ཞིག་དགོས་ཀྱི། སློབ་མའི་རྒྱུད་ལ་ཚིག་ཤར་ཤུར་གྱི་གོ་དོན་ཙམ་ཆགས་ནུས་ཙམ་གྱིས་ནི་དེའི་མཚན་ཉིད་མི་རྫོགས་སོ། །
དེས་ན་ཐེག་དམན་གྱི་བསྟན་པའི་སྒོར་ཞུགས་པ་ལ་ལུས་ངག་གི་ཉེས་སྤྱོད་རགས་པ་ཙམ་སྤངས་ནས་ངན་སོང་ལས་དངོས་དང་བརྒྱུད་ནས་འཁོར་བ་ལས་སོ་སོར་ཐར་བར་བྱེད་པའི་ཚུལ་ཁྲིམས་རིན་པོ་ཆེ་བླངས་ནས་དང་པོར་ཐར་པའི་སྒོ་ཆེན་འབྱེད་པའི་སངས་རྒྱས་ཀྱི་བསྟན་པ་ལ་འཇུག་པ་ན་འཇུག་བྱེད་ཀྱི་བླ་མ་ལ་མཚན་ཉིད་འདི་ལྟ་བུ་དང་ལྡན་པ་ཞིག་དགོས་སོ་ཞེས་ཤེས་བྱ་ཐམས་ཅད་མཁྱེན་པའི་སྟོན་པ་དེས་ངེས་པར་འཁྲུལ་མེད་དུ་གཟིགས་ནས་དེར་བཅས་པ་ཡིན་གྱི། དེ་ལས་གཞན་འདུལ་བ་སོ་སོ་ཐར་པའི་བླ་མའི་མཚན་ཉིད་ནི། དྲས་དྲུབ་ཀྱི་གོས་ཀྱིས་ལུས་བསྒྱུར་ཞིང་ཁྲུས་ཉི་ཚེ་བ་ལ་བརྩོན་པ་དང་ཆང་དང་དགོངས་ལྟོ་ཙམ་བཟའ་བཏུང་མི་བྱེད་པར་འཁོར་ལོངས་སྤྱོད་དུ་མ་དང་ལྡན་པ་ཙམ་གྱི་བླ་མ་དེ་དག་གི་མཚན་ཉིད་རྫོགས་པ་ལྟ་ག་ལ་ཞིག་ཕྱོགས་སུ་ཉེ་བ་ཡང་མ་ཡིན་ནོ། ། ཐེག་པ་ཆེན་པོའི་བསྟན་པའི་སྒོར་འཇུག་པ་ལའང་རྒྱུ་ཕར་ཕྱིན་ཐེག་པའི་བསྟན་པའི་སྒོར་འཇུག་བྱེད་ཀྱི་བླ་མའི་མཚན་ཉིད་དང༌། འབྲས་བུ་གསང་སྔགས་རྡོ་རྗེ་ཐེག་པར་འཇུག་བྱེད་ཀྱི་བླ་མའི་མཚན་ཉིད་གཉིས་ལས། དང་པོ་ལ། ཐེག་ཆེན་གྱི་བསྟན་པར་འཇུག་པ་ལ་བསླབ་གསུམ་རིམ་ནོད་ཀྱི་སྒོ་ནས་འཇུག་དགོས་ཏེ། གདུལ་བྱ་དག་སྒོ་གསུམ་གྱི་སྒྲིབ་པ་རགས་པ་རྣམས་བསལ་སླ་བས་སྔ་མར་སྤང་བར་བྱེད་ནུས་ཀྱི་ཕྲ་བ་དེ་ལྟ་མ་ཡིན་པའི་ཕྱིར། དང་པོར་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ནོད་ཡུལ་གྱི་བླ་མའི་མཚན་ཉིད་བྱེ་བྲག་ཏུ་བཤད། བྱང་ཆུབ་སེམས་དཔའི་བསླབ་པ་གསུམ་ག་དྲི་ནོད་ཡུལ་གྱི་བླ་མའི་མཚན་ཉིད་སྤྱིར་བཤད་པ་གཉིས་ལས།
དང་པོ་ནི། ཤིང་རྟ་གཉིས་ཀྱི་བྱང་ཆུབ་ཏུ་སེམས་བསྐྱེད་ལེན་པའི་ཆོ་ག་རྣམས་སུ་དེ་ལེན་ཡུལ་གྱི་བླ་མའི་མཚན་ཉིད་ལ་འདི་ལྟར་བཤད་སྣང་སྟེ། ཐེག་པ་ཆེན་པོའི་བརྟུལ་ཞུགས་དང་ལྡན་ཞིང་བརྡ་སྤྲོད་པའི་ཆོ་ག་ལ་མཁས་པ་སློབ་མ་ཡང་དག་པའི་ལམ་ལ་བཀྲི་བར་ནུས་པ་སྟེ། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་བཏང་ངོ༌། ། ཞེས་དང༌། བྱང་ས་ལས།
བྱང་ཆུབ་སེམས་དཔའམ་སྨོན་ལམ་བཏབ་པའི་ཕྱིར། ཆོས་མཚུངས་པ། སྡོམ་པ་བླངས་པ། མཁས་པ། ངག་གི་རྣམ་པར་རིག་བྱེད་ཀྱི་དོན་འཛིན་པ་དང་གོ་བར་ནུས་པ། ཅེས་དང༌། གཞན་དུ་ཐེག་ཆེན་གྱི་ཚུལ་ལ་མི་གནས་ན་ཆོ་གའི་རིག་བྱེད་ལུང་སྡེ་སྣོད་གསུམ་ལ་མཁས་ཀྱང་ནོད་པར་མི་བྱ་སྟེ། བྱང་ས་ལས། མཁས་པ་ཡིན་དུ་ཟིན་ཀྱང་བྱང་ཆུབ་སེམས་དཔའ་ཐམས་ཅད་ལས་བྱང་ཆུབ་སེམས་དཔས་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་དེ་ནོད་པར་མི་བྱ་སྟེ། དད་པ་མེད་པ་གང་ཐོག་མར་ཚུལ་གྱི་སྡོམ་པ་ཡང་དག་པར་བླང་བ་འདི་ལ་མོས་ཤིང་མི་འཇུག་ལ་མི་རྟོག་པ་ལས་ཀྱང་ནོད་པར་མི་བྱའོ། །
ཞེས་དང༌། ཚུལ་ཁྲིམས་ཉམས་པ་དང་བསླབ་པ་དག་ལ་གུས་པར་མི་བྱེད་དེ། ལྷོད་པ་ལས་ཀྱང་ནོད་པར་མི་བྱའོ། ། ཞེས་དང༌། བརྟུལ་ཞུགས་ལ་གནས་ཀྱང་མི་མཁས་པ་ལས་མ་ཡིན་ཏེ། དེ་ཉིད་ལས། ཡིད་རྟུལ་བ་དང༌། རྨོངས་པའི་རང་བཞིན་ཅན་དང༌། ཧ་ཅང་སེམས་ཞུམ་པ་དང༌། བྱང་ཆུབ་སེམས་དཔའི་སྡེ་སྣོད་དང༌།
བྱང་ཆུབ་སེམས་དཔའི་མ་མོ་ལ་སྐུར་བ་འདེབས་པ་ལས་ཀྱང་ནོད་པར་མི་བྱའོ། ། ཞེས་འབྱུང་ངོ༌། །
གཉིས་པ་ནི། མ་ཕམ་པས་ཆོས་བཅུ་དང་ལྡན་པར་གསུངས་ཏེ། ཚུལ་ཁྲིམས་རྣམ་པར་དག་པས་དུལ་བ་དང༌། ཏིང་ངེ་འཛིན་གྱིས་ཉོན་མོངས་པ་མངོན་གྱུར་ཟིལ་གྱི་མནན་པས་ཞི་བ་དང༌། ལྷག་མཐོང་གིས་བག་ལ་ཉལ་སྤངས་པས་ཉེ་བར་ཞི་བ་དང༌། སློབ་མ་བས་ལུང་དང་རྟོགས་པའི་ཡོན་ཏན་ལྷག་པ་དང༌། ཡོན་ཏན་གོང་ནས་གོང་དུ་སྤེལ་བའི་ཕྱིར་བརྩོན་པ་དང་གསུང་རབ་ཀྱི་ཆོས་མང་དུ་ཐོས་པས་ཕྱུག་པ་དང༌། དེ་ཁོ་ན་ཉིད་ཀྱི་དོན་ཕྱིན་ཅི་མ་ལོག་པར་རྟོགས་པ་དང༌།
བརྡ་དག་ཅིང་དབྱངས་སྙན་ལ་ཚིག་སྤེལ་ལེགས་ལ་རྒྱས་བསྡུས་ལ་སོགས་པ་གདུལ་བྱ་ལ་འཚམས་པར་སྟོན་པས་སྨྲ་མཁས་པ་དང༌། ཆོས་སྟོན་པ་ནི་རྙེད་བཀུར་དང་བསྟོད་གྲགས་དང་ཐ་ན་ཤེས་ཀྱི་ཁེ་ཙམ་ཡང་ཐོབ་པ་དང་མི་འདོད་ཀྱི། གཅིག་ཏུ་གཞན་ལ་བརྩེ་བ་ཁོ་ནས་འཆད་པ་དང༌། འཁོར་གྱི་ལོག་སྒྲུབ་དང་དཀའ་སྤྱད་ཀྱི་ངལ་དུབ་དང༌། གཞན་གྱིས་དྲིས་ཤིང་བརྩད་པ་ན་སྤོབས་པ་གཏུགས་པའི་སྒོ་ནས་སྐྱོ་བ་མེད་པ་སྟེ། རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་པར་བརྩོན་བྱས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱེ་བ་སྤངས་ལ་བརྟེན། །
ཞེས་སོ། ། ཡང་ན། ཡོན་ཏན་ཕྱི་མ་ལྔ་དང་ལྡན་པ་ཡང་ཡིན་ཏེ། བྱང་ཆུབ་སེམས་དཔའ་ཐོས་མང་དང༌། ། བདེན་མཐོང་སྨྲ་མཁས་བརྩེ་བ་ཅན། ། སྐྱེ་མེད་སྐྱེས་བུ་དམ་པ་ནི། ། ཆེན་པོ་ཡིན་པར་ཤེས་པར་བྱ། ། ཞེས་སོ། ། ཡང་ན། ཐེག་ཆེན་གྱི་ཆོས་སྟོན་པའི་དགེ་བའི་བཤེས་གཉེན་ནི་ཁྱད་པར་བཞི་དང་ལྡན་པ་ཡན་ལག་དགུ་ཚང་བར་སྟོན་པ་སྟེ།
དེ་ལ་ཁྱད་པར་བཞི་ནི། རང་ཉིད་གསུང་རབ་ཀྱི་ཆོས་ལ་ཐོས་པ་རྒྱ་ཆེ་བ་དང༌། ཤེས་རབ་ཆེན་པོས་གཞན་གྱི་ཐེ་ཚོམ་གཅོད་ནུས་པ་དང༌། ཀུན་སྤྱོད་གཙང་བས་ཚིག་བཟུང་བར་འོས་པ་དང༌། སྤང་བྱ་སྡུག་བསྔལ་ཀུན་འབྱུང་དང་བླང་བྱ་འགོག་པ་དང་ལམ་གྱི་དེ་ཁོ་ན་ཉིད་གཉིས་སྟོན་པ་སྟེ། རྒྱ་ཆེ་ཐེ་ཚོམ་སྤོང་བ་དང༌། ། གཟུང་འོས་དེ་ཉིད་གཉིས་སྟོན་པ། ། འདི་ནི་བྱང་ཆུབ་སེམས་དཔའ་ཡི། ། སྟོན་པ་ཕུན་ཚོགས་ཡིན་ཞེས་བྱ། ། ཞེས་དང༌།
ཡན་ལག་དགུ་ནི། གཞན་གྱིས་བརྒལ་ཞིང་བརྩད་པ་ན་རིགས་པ་དང་མཐུན་པར་ལན་འདེབས་ཀྱི། རྒྱུད་འཁྲུགས་པར་འགྱུར་བའི་ཚིག་རྩུབ་པོ་མི་འབྱིན་པ་དང༌། མཁས་པ་དང་གཞན་གྱིས་བསྟོད་ན་ང་རྒྱལ་དང་དྲེགས་པ་མེད་པ་དང༌། ངལ་དུབ་ལ་སོགས་པས་མི་སྐྱོ་བ་དང༌། མ་ཆགས་པའི་བསམ་པས་ཆོས་ལ་དཔེ་ཁྱུད་མེད་པར་སྟོན་པས་གསལ་བ་དང༌། དོན་གཅིག་ཉིད་ཀྱང་རྣམ་གྲངས་མང་པོས་མི་ཟློས་པར་འཆད་པས་སྣ་ཚོགས་པར་སྟོན་པ་དང༌། མངོན་སུམ་ཚད་མ་སོགས་དང་མི་འགལ་བར་རིགས་པར་སྟོན་པ་དང༌། བརྡ་ལ་སོགས་པས་མི་སྟོན་གྱི་ཚིག་དང་ཡི་གེ་གྲགས་པས་སྟོན་པའི་ཕྱིར་གོ་སླ་བ་དང༌། རྙེད་གྲགས་ལ་སོགས་ཟང་ཟིང་དོན་དུ་མི་གཉེར་བ་དང༌།
གདུལ་བྱའི་བསམ་པ་བཞིན་དུ་ཐེག་པ་གསུམ་ཆར་སྟོན་པ་སྟེ། སེམས་དཔའ་མཆོག་གི་སྟོན་པ་ནི། འཇམ་ཞིང་བརྒྱགས་བྲལ་མི་སྐྱོ་བ། ། གསལ་ཞིང་སྣ་ཚོགས་རིགས་པ་དང༌། ། གོ་ཞིང་ཟང་ཟིང་མེད་ཀུན་འགྲོ། ། ཞེས་འབྱུང་བས། ཐེག་པ་ཆེན་པོ་བྱང་ཆུབ་ཀྱི་སར་ཞུགས་པར་འདོད་པའི་གང་ཟག་ཐེག་པ་ཆེན་པོའི་བསྟན་པར་འཇུག་ན་འཇུག་བྱེད་ཀྱི་བླ་མ་ཡོངས་འཛིན་དགེ་བའི་བཤེས་གཉེན་ཡིན་གྱི། མཚན་ཉིད་མ་མཐའ་ཡང་འདི་ཙམ་དང་ལྡན་པ་ཞིག་གིས་ཐེག་ཆེན་གྱི་བསྟན་པ་ལ་སྦྱོར་ནུས་ཀྱི། མཚན་ཉིད་འདི་ལྟ་དང་མི་ལྡན་པས་དེར་སྦྱོར་ནུས་པ་མ་ཡིན་ཏེ། དམུས་ལོང་གི་ལམ་མཁན་དང༌།
རྡོལ་པས་ནད་གསོ་བའི་སྨན་པ་འཚོ་བྱེད་དུ་མི་རུང་བ་བཞིན། ཡང་དག་པའི་བླང་དོར་གྱི་དེ་ཉིད་སྟོན་པའི་ཐབས་ཤེས་བརྩེ་ནུས་བརྩོན་པ་གང་དང་ཡང་མི་ལྡན་པའི་ཕྱིར། ། སྟོབས་ལྡན་གྱི་ཕྱི་བོ་རྒན་པོ་ལ་བརྟེན་ནས་ལྡང་བར་མི་ནུས་པ་བཞིན་ནོ། ། དེ་ནས། སློབ་དཔོན་ཟླ་བ་གྲགས་པས། བླ་མས་སློབ་མའི་བསམ་ཤེས་ནས། ། རྗེས་སུ་མཐུན་པར་སྦྱོར་བྱེད་པ། ། མཁས་པས་སློབ་མ་བསྡུ་བྱ་ཡི། ། བླུན་པོས་སློབ་མ་ནམ་ཡང་མིན། ། ཞེས་དང༌།
གཞན་ལས་ཀྱང༌། རང་ཉིད་ཀྱིས་ལམ་མ་མཐོང་བར། ། ཇི་ལྟར་གཞན་དག་ཡོངས་སུ་འདྲེན། ། ལོང་བ་གཉིས་ནི་འགྲོགས་གྱུར་ན། ། གཉིས་ཀ་སྡུག་པར་ཐེ་ཚོམ་མེད། ། ཞེས་འབྱུང་ངོ༌། ། གཉིས་པ་འབྲས་བུ་རྡོ་རྗེ་ཐེག་པར་འཇུག་བྱེད་ཀྱི་བླ་མའི་མཚན་ཉིད་ནི། རྡོ་རྗེ་ཐེག་པ་འདིར་ཡང་བསྟན་པ་ལ་རིམ་པར་འཇུག་དགོས་ཏེ། གདུལ་བྱའི་རྒྱུད་ཀྱི་སྒྲིབ་གསུམ་མངོན་གྱུར་ས་བོན་བག་ལ་ཉལ་རྣམས་རིམ་གྱིས་སྤོང་བ་ལས་ཅིག་ཅར་སྤོང་མི་ནུས་པའི་ཕྱིར། དང་པོར་གདུལ་བྱའི་རྒྱུད་ཀྱི་སྒོ་གསུམ་གྱི་སྒྲིབ་གསུམ་མངོན་གྱུར་སྡོམ་པའི་ཚུལ་ཁྲིམས་ཡང་དག་པར་བླང་བའི་སྒོ་ནས་རྡོ་རྗེ་ཐེག་པའི་བསྟན་པར་འཇུག་དགོས་ལ།
དེ་ལྟར་འཇུག་པར་བྱ་བའི་རྡོ་རྗེ་ཐེག་པའི་སློབ་མ་དེའི་བསླབ་བྱའི་སྡོམ་པ་དང་ཚུལ་ཁྲིམས་ཀྱང་དཔལ་རྡོ་རྗེ་སེམས་དཔའི་སྡོམ་པ་དང་ཚུལ་ཁྲིམས་ཉིད་ལམ་དུ་བྱེད་པའི་ཕྱིར་ལེན་དགོས་ཀྱི། རྒྱུའི་ཐེག་པ་པ་ལྟར་སློབ་པའི་བྱང་ཆུབ་སེམས་དཔའི་སྡོམ་པ་དང་ཚུལ་ཁྲིམས་ཙམ་བླངས་པས་རྡོ་རྗེ་ཐེག་པའི་བསྟན་པའི་སྒོར་འཇུག་ནུས་པར་ཕྱིན་དྲུག་བཟུང་བ་ལས་ལུགས་དེ་པའི་བསྟན་པ་དང་སྡོམ་པ་ལ་སོགས་པར་འཇོག་པའི་ཕྱིར། དེ་ལྟ་ན། སློབ་མ་ལ་དེ་ལྟའི་བསླབ་སྡོམ་བྱིན་བྱེད་ཀྱི་བླ་མ་ལ་ཡང་དེ་ལྟའི་བསླབ་སྡོམ་གྱི་མཚན་ཉིད་སྐྱོན་མེད་དང་ལྡན་ནས་བླ་མ་རང་གི་རྒྱུད་ཡོངས་སུ་དག་པས་སློབ་མའི་རྒྱུད་ལ་ཚོགས་གཉིས་རྫོགས་པ་དང་སྒྲིབ་གཉིས་སྤང་བར་འགྱུར་བའི་ནུས་པ་དང་ལྡན་པ་ཞིག་དགོས་ཏེ། དུས་འཁོར་ལས། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་ལ་ལྷག་པར་གནས། ། དེ་ཉིད་བསྒོམས་ཤིང་མ་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལ་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེ་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་གྲགས་པའོ། ། ཞེས་འབྱུང་བས་འདིར་རྡོ་རྗེ་སེམས་དཔར་གྲགས་པ་ཞེས་སྔགས་ཀྱི་རྡོ་རྗེ་སློབ་དཔོན་སོ་སོ་སྐྱེ་བོ་ཡིན་ཀྱང་མཆོག་ཏུ་མི་འགྱུར་བའི་ཚངས་སྤྱོད་དང་ལྡན་པའི་གཞི་ལམ་གྱི་རྡོ་རྗེ་སེམས་དཔའ་ལ་འབྲས་དུས་ཀྱི་རྡོར་སེམས་གང་གིས་མཆོག་ཏུ་མི་འགྱུར་བའི་བདེ་ཆེན་གྱི་རྡོ་རྗེ་སེམས་དཔའི་དམ་ཚིག་གི་སྤྲུལ་པར་བྱིན་གྱིས་བརླབས་པས་ཁྱད་པར་དུ་བྱས་པ་དེས་རྡོ་རྗེ་སློབ་དཔོན་དུ་འཇོག་པའི་མཚན་ཉིད་དང་ལྡན་པ་ཡིན་ཏེ།
འགྲེལ་པར། དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་ཏུ་གྲགས་པ་སྟེ། སྤྲུལ་པའི་སྐུས་སོ་ཞེས་པ་ནི་རྡོ་རྗེ་སློབ་དཔོན་བསྟེན་པའི་ངེས་པའོ་ཞེས་འབྱུང་བ་དང༌། དོན་དམ་བསྙེན་པར་ཡང༌། ཆགས་མེད་འདོད་ཆགས་ཆེན་པོ་དེ་ནི་སེམས་བཅིངས་པ། ། དབང་པོ་གཉིས་བདེ་སྦྱོར་ཞིང་བརྟུལ་ཞུགས་ཆེན་པོ་ཅན། ། ཕྱག་རྒྱ་དག་ལ་སྦྱོར་ཡང་ཆགས་པ་ཉམས་མི་མངའ། ། རྣལ་འབྱོར་གྱིས་ནི་ཟླ་བ་དག་གི་ལམ་ཉམས་པ། ། ཤེས་རབ་མེད་ལ་རྣལ་འབྱོར་སྟོབས་ཀྱིས་རབ་ཏུ་ཞུགས། ། དཔག་མེད་བདེ་བའི་བདུད་རྩི་བཏུང་ལ་ཆགས་པ་སྟེ། །
སྡིག་འཕྲོག་རྡོ་རྗེ་འཛིན་པ་དེ་ནི་བླ་མ་དཔལ། ། ཞེས་འབྱུང་ངོ༌། ། འོ་ན་དེ་ལྟའི་རྡོ་རྗེ་སེམས་དཔའི་བསླབ་སྡོམ་དེ་ཡང་སློབ་པའི་གང་ཟག་དང་དགེ་འདུན་ལྟ་བུ་ཞིག་གི་མདུན་དུ་བླངས་པས་ནོད་པར་ནུས་པ་ཡང་མ་ཡིན་ཏེ། དེ་ལྟར་ནོད་ཡུལ་གྱི་བླ་མ་དེ་ནི་རྡོ་རྗེ་སེམས་དཔའ་དང་དབྱེར་མེད་པ་གདན་གསུམ་ཚང་བའི་རྟེན་དང་བརྟེན་པའི་དཀྱིལ་འཁོར་གྱི་མཚན་ཉིད་ཡོངས་སུ་རྫོགས་པར་ལྡན་པའི་རྡོ་རྗེ་སློབ་དཔོན་དང་ལྡན་པ་ཞིག་ལས་རྡོ་རྗེ་ཐེག་པའི་བསླབ་སྡོམ་དེ་ནོད་དགོས་པར་རྡོ་རྗེ་འཆང་ཉིད་ཀྱིས་བཅས་པའི་ཕྱིར། དེས་ན་རྟེན་དང་བརྟེན་པའི་དཀྱིལ་འཁོར་དེ་སློབ་མ་གང་ལ་མངོན་དུ་འགྱུར་བའི་ནུས་པ་མ་ཐོབ་པའི་སློབ་དཔོན་ནི་རྡོ་རྗེ་ཐེག་པར་འཇུག་བྱེད་ཀྱི་སློབ་དཔོན་མཚན་ཉིད་དང་ལྡན་པ་མ་ཡིན་ཏེ། དེ་མངོན་དུ་འགྱུར་བྱེད་ཀྱི་མངོན་འགྱུར་ཚང་བ་ལ་མ་མཐའ་ཡང་རྡོ་རྗེའི་སློབ་དཔོན་དེ་དཀྱིལ་འཁོར་དྲུག་ལ་དབང་ཐོབ་པ་ཞིག་དགོས་ཏེ། ཇོ་བོ་ཨ་ཏི་ཤས། ཁྱོད་བོད་དད་པ་ཆེ་བས་དབང་སྐུར་དུ་རུང་བའི་སློབ་མ་ནི་རྙེད་པར་འདུག ། དབང་བསྐུར་བར་ནུས་པའི་སློབ་དཔོན་ནི་མི་རྙེད་པར་འདུག དབང་བསྐུར་བའི་རྡོ་རྗེ་སློབ་དཔོན་ཡང་དཀྱིལ་འཁོར་དྲུག་ལ་དབང་ཐོབ་པ་ཞིག་དགོས་ཏེ།
རྡུལ་ཚོན་གྱི་དཀྱིལ་འཁོར་ནི་བྲི་བ་ལ་མཁས་པ། ཏིང་ངེ་འཛིན་གྱི་དཀྱིལ་འཁོར་སྒོམ་པ་ལ་མཁས་པ། ཡེ་ཤེས་ཀྱི་དཀྱིལ་འཁོར་འབེབས་པ་ལ་མཁས་པ། ལུས་ཀྱི་དཀྱིལ་འཁོར་བྱིན་གྱིས་བརླབས་པ་ལ་མཁས་པ། རིག་འཛིན་གྱི་དཀྱིལ་འཁོར་ངོ་སྤྲོད་པ་ལ་མཁས་པ། སངས་རྒྱས་ཀྱི་དཀྱིལ་འཁོར་མཆོད་པ་ལ་མཁས་པའོ། ། ཞེས་གསུངས་པའི་རྡུལ་ཚོན་གྱི་དཀྱིལ་འཁོར་བྲི་བ་ལ་མཁས་པ་ཡང་ལྷ་དང་གཞལ་ཡས་ཁང་གི་ཕྱག་ཚད་ཕྱི་ནང་གཞན་གསུམ་གྱི་དག་པ་དང་སྦྱར་ནས་ཞིང་དག་གི་སྦྱོར་བའི་རྒྱུ་འབྲས་ཐུན་མོང་མིན་པའི་ཤེས་རབ་ཀྱི་འདོན་སྒོམ་འཁྲུལ་མེད་དུ་བློས་དཀྱིལ་འཁོར་པ་བསླང་ནུས་ལ་འཆད་ཀྱི། ཐིག་ཚོན་ཀྱོག་ཙམ་རེ་ལ་བརྟེན་པའི་དཀྱིལ་འཁོར་འབུམ་ཙམ་བྲིས་ནུས་པ་ལྟ་བུ་ལ་མི་གཟུང་ངོ། ། ཏིང་ངེ་འཛིན་དང་ཡེ་ཤེས་ཀྱི་དཀྱིལ་འཁོར་གཉིས་ཀྱང་དམ་ཡེ་བསྲེ་བའི་ནུས་པ་དང་ལྡན་པ་དགོས་ཀྱི་བློའི་རྒྱས་འདེབས་ནུས་ཙམ་ལ་མི་བཟུང་ངོ༌། ། ལུས་ཀྱི་དཀྱིལ་འཁོར་བྱིན་གྱིས་རློབས་པ་ལ་མཁས་པ་ཡང་བྱེད་པ་དེས་དཔོན་སློབ་གཉིས་ཀའི་མ་དག་པའི་ལུས་སེམས་སྦྱང་བར་ནུས་ཤིང་དག་པའི་ལུས་སེམས་ལྷག་པའི་ལྷ་ཡིན་པ་ལ་ཡིན་པར་ནུས་ལྡན་དུ་བྱིན་གྱི་རློབ་ནུས་པ་ལ་བྱེད་ཀྱི།
ལུས་དཀྱིལ་གྱིས་ལྷ་གྲངས་འགོད་ནུས་པ་ཙམ་ལ་མི་བཟུང་ངོ༌། ། རང་བཞིན་གྱི་དཀྱིལ་འཁོར་ངོ་སྤྲོད་པ་ལ་མཁས་པའང་བླ་མས་རྒྱུ་འབྲས་དབྱེར་མེད་པ་རང་བཞིན་ལྷུན་གྱིས་གྲུབ་པའི་རྟེན་བརྟེན་པའི་དཀྱིལ་འཁོར་པ་ཡང་དག་པར་སྒྲུབ་པ་དེ་ནི་དཔོན་སློབ་གཉིས་ཆར་གྱི་རྡོ་རྗེ་ཐེག་པའི་བསོད་ནམས་ཀྱི་དགེ་ཚོགས་བསགས་པའི་སྟོབས་ཀྱིས་སྨིན་གྲོལ་གྱི་ལམ་དུ་འགྱུར་ངེས་པའི་དཀྱིལ་འཁོར་ཡང་དག་པར་ངོ་སྤྲད་ནས། དེ་ལས་གཞན་བདུད་སོགས་ཀྱིས་དཀྱིལ་འཁོར་པར་སྟོན་པ་སོགས་རིང་དུ་བསྐྲོད་པའི་ནུས་པ་ཐོབ་པ་ལ་བཟུང་གི་དཀྱིལ་འཁོར་གྱི་ལྷ་ངོ་སྟོན་པ་ལ་ལྷའི་སྐུ་མདོག་ཕྱག་མཚན་གྲངས་སོགས་མ་ནོར་ཞིང་བྱ་བའི་ངག་ལྕེ་བདེ་ཙམ་ལ་མི་བཟུང་ངོ༌། ། སངས་རྒྱས་ཀྱི་དཀྱིལ་འཁོར་མཆོད་པ་ལ་མཁས་པའང་མཆོད་བྱའི་རྫས་རྡོ་རྗེ་སློབ་དཔོན་རང་གི་རྒྱུད་ཀྱི་བདེ་ཆེན་གྱི་ཏིང་ངེ་འཛིན་དང་ཤེས་རབ་ཀྱི་རོས་མཆོད་སྤྲིན་མཐའ་ཡས་པར་བྱིན་གྱིས་བརླབས་ནས་མཆོད་ནུས་པ་ལ་བྱེད་ཀྱི། འཕྲལ་ཤ་ཆང་ཇ་སོགས་མཆོད་པ་བཟང་བ་དང་ལག་སྟབས་འགྲིག་ཅིང་ངག་གྲེ་འགྱུར་སྙན་པ་དང་གདོན་ཤར་གོམས་པ་ཙམ་ལ་མི་བཟུང་ངོ༌། ། དེས་ན་སློབ་མ་རྡོ་རྗེ་ཐེག་པའི་དཀྱིལ་འཁོར་དུ་བཅུག་ནས་བསླབ་སྡོམ་ལ་སོགས་པ་དབང་བསྐུར་བའི་ཆོ་ག་སྦྱོར་དངོས་ཚང་བས་ནོད་དེ་སྔགས་ཀྱི་བསྟན་པ་ལ་འཇུག་པར་བྱེད་པའི་བླ་མ་དེ་ལ་མ་མཐའ་ཡང་ཡོན་ཏན་གྱི་མཚན་ཉིད་དེ་ཙམ་ཚང་བ་ཞིག་དགོས་ཀྱི། རྡོ་རྗེ་ཐེག་པའི་བླ་མ་གང་གིས་རྡོ་རྗེ་ཐེག་པའི་དཀྱིལ་འཁོར་པ་ཡང་དག་པ་དེ། རྡོ་རྗེ་ཐེག་པར་སྨིན་གྲོལ་དུ་རུང་བའི་སློབ་མ་ལ་མངོན་དུ་འགྱུར་བར་བྱེད་མི་ནུས་པ་དེས་ནི་ནམ་ཡང་རྡོ་རྗེ་ཐེག་པའི་གདུལ་བྱ་དག་རྗེས་སུ་འཛིན་པར་མ་གནང་གི ། རྗེས་སུ་འཛིན་པ་སྐད་བྱས་ཏེ་མཚན་ཉིད་དང་མི་ལྡན་པའི་དཔོན་སློབ་གསང་སྔགས་ཀྱི་ཆོས་ཀྱི་དམ་ཚིག་གིས་སྦྲེལ་བར་བསྙད་ཀྱང་དཔོན་སློབ་གཉིས་ཀ་ཚེ་འདིར་མི་བདེ་བ་མ་སྤངས་བཞིན་དུ་སེམས་ཅན་དམྱལ་བ་ཆེན་པོར་སྐྱེ་བར་འགྱུར་བས་དེའི་ཚུལ་དུ་རྒྱས་པར་ལུང་ལ་སོགས་པས་སྤྲོས་ན་ཡི་གིས་འཇིགས་པས་བཞག་གོ ། ཁ་ཅིག་སངས་རྒྱས་ཀྱི་ཐེག་པ་ཆེ་ཆུང་གི་བསྟན་པ་ལ་དང་པོར་འཇུག་ཚུལ་ཁྱོད་ཀྱིས་བཤད་པའི་བགྲང་ཚར་དེ་ནི་ཕྱོགས་གཅིག་པ་ཡིན་པས་དེར་མ་ངེས་ཏེ།
སངས་རྒྱས་ཀྱི་ཐེག་པ་ཆེ་ཆུང་གི་བསྟན་པ་ལ་འཇུག་ཚུལ་དང་འཇུག་བྱེད་ཀྱི་བླ་མའི་མཚན་ཉིད་སོགས་ཀྱང་དེ་ལྟར་མ་ངེས་པའི་རྣམ་གྲངས་དུ་མ་ཡོད་པའི་ཕྱིར་སྙམ་ན། སངས་རྒྱས་ཀྱི་ཐེག་པ་ཆེ་ཆུང་གི་བསྟན་པ་ལ་འཇུག་ཚུལ་དང་འཇུག་བྱེད་བླ་མའི་མཚན་ཉིད་གདུལ་བྱའི་བློ་དང་མཚམས་པའི་མོས་དབང་ཐ་དད་པ། དུ་མ་མེད་དོ་ཞེས་ཁོ་བོ་ཅག་མི་སྨྲ་ཞིང༌། དེ་ལྟ་ན་ཡང་འདས་པའི་སངས་རྒྱས་ཇི་སྙེད་དང༌། ད་ལྟར་གྱི་སངས་རྒྱས་ཀྱི་ཇི་སྙེད་པ་དང༌། མ་འོངས་པའི་སངས་རྒྱས་ཇི་སྙེད་འབྱོན་པ་དེ་ཐམས་ཅད་དང་པོར་ཐར་པའི་ལམ་ལ་གཤེགས་པ་དང༌། ཕྱིས་ངེས་ལེགས་ཆེན་པོ་རྒྱུ་འབྲས་ཀྱི་ཐེག་པ་གཉིས་སུ་གཤེགས་པའི་ལམ་ལ་ནི་མི་འདྲ་བ་གསུམ་ཡོད་པར་མ་གསུངས་ཤིང༌། དེའི་ཐར་ལམ་གྱི་སྡིག་སྤང་དགེ་སྒྲུབ་ཀྱི་ཚུལ་ཡང་ཐེག་པ་ཆེ་ཆུང་གསང་སྔགས་དང་བཅས་པར་ལུས་ངག་གི་མི་དགེ་བ་བཅུ་སྤོང་ཞིང་དགེ་བཅུ་སྒྲུབ་པ་ལ་སྒྲུབ་ཚུལ་གྱི་ཆོ་ག་བསླབ་བྱ་སོགས་རྒྱས་བསྡུས་ཡོད་ཀྱང་སྒྲུབ་པ་རང་གི་ངོ་བོ་ལ་ཁྱད་པར་མེད་པ་དང༌། རྒྱུའི་ཐེག་པ་ཡང་སེམས་བསྐྱེད་པའི་ཆོ་ག་བསླབ་བྱ་སོགས་ལས་དང་པོ་པ་ལ་ཡུལ་དུས་ཀྱི་ཁམས་དབང་མོས་པས་མི་འདྲ་བ་དུ་མས་རབ་ཏུ་ཕྱེ་བ་ལས་སངས་རྒྱས་བཅོམ་ལྡན་འདས་སོ་སོས་འཇིག་རྟེན་གྱི་ཁམས་སྣ་ཚོགས་པ་བཅས་ཚུལ་སྣ་ཚོགས་པ་ཡོད་ཀྱང་སྨོན་འཇུག་ཏུ་སེམས་བསྐྱེད་ཅིང་སྡོམ་པ་བླངས་ནས་བྱང་ཆུབ་ཀྱི་སྤྱོད་པ་ལ་ལམ་ལྔར་སློབ་པའི་སྒྲུབ་པ་རང་གི་ངོ་བོ་ལ་མི་མཐུན་པའི་ཁྱད་པར་ཅུང་ཟད་ཀྱང་མེད་པ་དང༌། འབྲས་བུའི་ཐེག་པར་གདུལ་བྱའི་ཁམས་དབང་མོས་པའི་རིགས་ལས་དཀྱིལ་འཁོར་སོ་སོར་དབང་བསྐུར་བའི་ཆོ་ག་སོ་སོ་བ་དག་གིས་བསླབ་སྡོམ་ནོད་ཚུལ་སྣ་ཚོགས་པ་ཡོད་ཀྱང༌།
དང་པོར་དཀྱིལ་འཁོར་དུ་བཅུག་ནས་དབང་བསྐུར་བའི་སྒོ་ནས་སྔགས་ཀྱི་བསྟན་པར་བཞུགས་པ་དང༌། དེར་བཅུག་ནས་སྔགས་ཀྱི་ཀུན་ཏུ་སྤྱོད་པས་སྔགས་ཀྱི་ལམ་ལྔ་ཐབས་ཤེས་རྟེན་འབྲེལ་སྦྱར་བས་བགྲོད་པའི་སྒྲུབ་པ་རང་གི་ངོ་བོ་ལ་མི་མཐུན་པ་ཅུང་ཟད་ཀྱང་མེད་པས། གང་ཐེག་པ་ཆེ་ཆུང་གི་བསྟན་པ་ལ་འཇུག་སྨིན་གྲོལ་བའི་སྦྱོར་དངོས་རྗེས་གསུམ་ནི་འདི་ཁོ་ན་ལྟར་གནས་པའམ་མ་ངེས་པ་ཡིན་ཏེ། སེམས་ཅན་གྱི་ཁམས་སྦྱོང་བ་ལ་འཕགས་པ་གཟུངས་དབང་གིས་ཞུས་པའི་མདོར། ནོར་བུ་མཁན་གྱི་ནོར་བུ་ལ་སྦྱང་བ་གསུམ་གྱི་དཔེར་མཛད་ནས་ནོར་བུའི་སྦྱོང་ཐབས་བསྟན་པ་དང༌། དེ་པས་གདུལ་བྱ་དབང་པོ་རྟུལ་འབྲིང་རྣོན་པོའི་བྱེ་བྲག་གིས་རང་རྒྱུད་ཀྱི་སྒྲིབ་པ་རགས་ཕྲ་སྤང་བར་ནུས་མི་ནུས་ཀྱི་བྱེ་བྲག་ལས། འཁོར་བ་ལ་ཆགས་བྲལ་གྱི་ལམ་དང༌། སྲིད་ཞི་གཉིས་ཀ་ལ་ཆགས་བྲལ་གྱི་ལམ་དང༌། མཆོག་ཏུ་མི་འགྱུར་བའི་བདེ་བ་ལ་རྗེས་སུ་ཆགས་པ་ཆེན་པོའི་ལམ་གསུམ་དུ་ངེས་པར་བསྟན་ནས། ཉི་ཚེ་བའི་མྱང་འདས་དང༌།
བླ་ན་མེད་པའི་མྱང་འདས་དང༌། རྡོ་རྗེ་སེམས་དཔའི་རིགས་དྲུག་པའི་མྱང་འདས་གསུམ་ལ་འགོད་པར་མཛད་པ་ཉིད་ཀྱི་སངས་རྒྱས་ཀྱི་བསྟན་པའི་འཇུག་པ་དང་བགྲོད་ཚུལ་འཁྲུལ་པ་མེད་པར་བསྟན་པའི་ཕྱིར། དེས་ན་ལས་དང་པོ་པ་གང་དག་ཐེག་པ་ཆེ་ཆུང་གི་བསྟན་པར་འཇུག་བྱེད་ཀྱི་བླ་མ་ལ་ཡོན་ཏན་མཚན་ཉིད་དེ་ལྟར་བཤད་ནས། ལམ་དངོས་ལ་སྨིན་གྲོལ་བྱེད་པའི་བླ་མ་ལ་ཡོན་ཏན་གྱི་མཚན་ཉིད་ཇི་ལྟ་བུ་དང་ལྡན་པ་ཞིག་དགོས་ན། ཐེག་ཆེན་ནི་ཚོགས་ལམ་ཆེན་པོ་ཐོབ་ན་ཆོས་རྒྱུན་གྱི་ཏིང་ངེ་འཛིན་ཐོབ་སྟེ། སངས་རྒྱས་མཆོག་གི་སྤྲུལ་སྐུའི་ཞིང་ཐམས་ཅད་དུ་རྫུ་འཕྲུལ་གྱི་མཐུས་སྐད་ཅིག་ལ་བགྲོད་དེ་མཆོག་གི་སྤྲུལ་སྐུ་བླ་མར་བསྟེན་ཆོག་པས་མཆོག་གི་སྤྲུལ་སྐུའི་ཡོན་ཏན་དེ་དག་རང་རེའི་དངོས་ཀྱི་བླ་མའི་མཚན་ཉིད་དུ་བཞུགས་པ་ཡིན་ལ་གསང་སྔགས་ལྟར་ན་སྔགས་ཀྱི་ཚོགས་ལམ་ཆེན་པོ་ཐོབ་པ་ན། མདོའི་མཆོག་གི་སྤྲུལ་སྐུར་མ་ཟད་སྔགས་ཀྱི་མཆོག་གི་སྤྲུལ་སྐུ་ཡང་བླ་མར་བསྟེན་པས་ཆོག་ལ་མདོ་སྔགས་སོ་སོ་ནས་བཤད་པའི་ས་ཐོབ་ནས་ནི་མདོ་སྔགས་སོ་སོའི་ལམ་གྱིས་ཐོབ་པའི་སངས་རྒྱས་ལོངས་སྤྱོད་རྫོགས་སྐུ་ཡང་བླ་མར་བསྟེན་ཆོག་པས་ལོངས་སྐུའི་ཡོན་ཏན་དེ་དག་དེ་སྐབས་ཀྱི་བླ་མའི་མཚན་ཉིད་དུ་ཡོད་པས་སློབ་མ་རང་གི་རྒྱུད་ཚོད་ཀྱི་རྗེས་སུ་འགྲོ་ལྡོག་ལས་དངོས་ཀྱི་བླ་མ་དམ་པའི་ཡོན་ཏན་གྱི་མཚན་ཉིད་ཆེ་ཆུང་གི་སྣང་བ་འཆར་བ་ཡིན་པས་རང་གི་བསགས་སྦྱང་མཐར་ཕྱིན་པ་ན་རང་ཉིད་སྐུ་གསུམ་གྱི་ཡོན་ཏན་གྱི་མཚན་ཉིད་རྫོགས་པའི་བླ་མ་དམ་པར་འགྱུར་བས། ཇི་སྐད་དུ། བདག་ཉིད་བདག་གི་མགོན་ཡིན་གྱི། ། ཞེས་འབྱུང་བ་ཉིད་ཀྱི་ཕྱིར།
བདག་ཉིད་བདག་གི་སྐྱབས་དང་བླ་མར་འགྱུར་བས། བཀའ་བརྒྱུད་རིན་པོ་ཆེའི་ཞལ་ནས། རང་སེམས་བླ་མར་མ་གྱུར་ན། ། བརྡའ་བཟུང་བླ་མས་ཅི་ཞིག་བྱ། ། ནང་གི་བླ་མ་ཞིག་མཇལ་ཙ་ན། ། བླ་མའི་སྒྲོ་འདོགས་དེ་རུ་ཆོད། ། ཅེས་འབྱུང་བ་ཡང་དོན་འདི་ལྟ་བུ་ལ་དགོངས་པའོ། ། གངས་ཅན་གྱི་ཁྲོད་འདིར་ཕྱག་རྒྱ་ཆེན་པོའི་ཡེ་ཤེས་བསྐྱེད་པར་བྱ་བ་ལ་རྟོགས་ལྡན་གྱི་བླ་མ་དམ་པ་དགོས་ཞེས་གྲགས་པར་སྣང་ཡང་ཟབ་མོ་ཕྱག་རྒྱ་ཆེན་པོ་ཞེས་རྒྱུད་སྡེ་ནས་གྲགས་པའི་དབང་བཞི་པའི་དོན་དང༌། དབང་བཞི་པ་ཡང་བཅོམ་ལྡན་འདས་དུས་ཀྱི་འཁོར་ལོ་ཁོང་དུ་མ་ཆུབ་པར་མི་འབྱུང་བར་གསུངས་ན་རྒྱུད་སྡེར་གྲགས་པའི་ཕྱག་རྒྱ་ཆེན་པོ་དོན་ཏུ་གཉེར་བར་འདོད་པ་དེས་ནི་དབང་བཞི་པ་རྒྱུད་སྡེ་ཐམས་ཅད་ཀྱི་རྩེ་མོར་སྟོན་པ་དེ་ཉིད་འཆད་ཤེས་པའི་བླ་མ་བསྟེན་པར་འབྱུང་བ་ནི་མ་ཡིན་ཏེ། དུས་འཁོར་ལས།
ཤེས་རབ་ཡེ་ཤེས་དག་ནི་སེམས་དང་དེའི་སྣང་བ་དག་ཀྱང་རྣམ་པ་བཅུ་པོ་ཉིད་དུ་འགྱུར། ། དབང་བསྐུར་དྲི་མེད་རི་བོང་ཅན་མཚུངས་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། ། དེ་ལ་མྱ་ངན་འདས་པ་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། ། སངས་རྒྱས་ཞལ་འདི་གང་གི་ཐུགས་དང་ཞལ་ལ་གནས་པ་དེ་ནི་དཔལ་ལྡན་བླ་མའོ། ། ཞེས་འབྱུང་བས་འདི་སྐབས་ཀྱི་དཔལ་ལྡན་བླ་མ་ནི་རྫོགས་རིམ་གྱི་སྦྱོར་བ་ཡན་ལག་དྲུག་འཇིག་རྟེན་པའི་ལམ་དུ་བསྐྱེད་ནས་འཇིག་རྟེན་ལས་འདས་པ་མཐོང་ལམ་རྫོགས་པ་དང༌། ཡང་དེ་འཕགས་པའི་སློབ་ལམ་དུ་བསྐྱེད་ནས་སངས་རྒྱས་ཀྱི་སར་རྫོགས་པའི་ཡན་ལག་དྲུག་གི་ལམ་ཆ་གཉིས་ལས་ཕྱི་མའི་ཏིང་ངེ་འཛིན་གྱི་ཡན་ལག་མཐར་ཐུག་པ་ཡོད་པར་གྱུར་ན་སྐབས་འདིའི་དཔལ་ལྡན་བླ་མ་དམ་པ་མཆོག་ཡིན་ཀྱང་མ་མཐའ་དང་པོའི་ཏིང་ངེ་འཛིན་གྱི་ཡན་ལག་རྫོགས་པའི་ས་དང་པོ་ཐོབ་པར་མ་གྱུར་པ་ལ་འདི་འཐད་ཀྱི། དཔལ་ལྡན་བླ་མར་མི་འཇོག་པ་དྲི་མེད་འོད་དུ་རྒྱ་ཆེར་གསལ་ན་དེང་སང་ཕྱག་ཆེན་སྟོན་པའི་རྟོག་ལྡན་གྱི་བླ་མར་ཁས་འཆེ་བ་རྣམས་ཕོ་ཚོད་ཚོད་ཀྱི་ཤིང་དྲལ་དུ་སོང་ཞིག ། ༈ རྡོ་རྗེའི་གསུང༌། རྟོགས་པ་བསྐྱེད་པའི་ཐབས་མོས་གུས་ཁོ་ནར་ངེས་བྱ་བ་འདི་བཞུགས། ཞེས་པ་འདི་དག་པར་བཏོན་ན།
བྱང་ཆུབ་ཀྱི་ཆོས་རྒྱུད་ལ་སྐྱེད་པར་བྱེད་པ་ལ་དད་པ་གལ་ཆེ་ཞིང༌། ལྷག་པར་གསང་སྔགས་ཀྱི་ལམ་ལ་བླ་མ་ཉིད་དཀོན་མཆོག་གསུམ་གྱིས་རྩ་བ་སྐུ་གསུམ་ཡེ་ཤེས་ལྔ་ལྡན་གྱི་ངོར་ཡིད་ཆེས་ནས་དེའི་གོ་འཕང་ཐོབ་འདོད་ཀྱི་དད་མོས་ཀྱི་བླ་མ་དེ་ཉིད་ཀྱི་རྡོ་རྗེ་བཞི་ལ་དབང་བྱིན་རླབས་ལེན་པ་མེད་ན་སྔགས་ལམ་དུ་འཚང་རྒྱ་བར་མི་ནུས་བྱ་བ་འདི་བཞུགས། ཞེས་བྱ་སྟེ། དེ་ཡང་སྲིད་ཞི་གཉིས་ལ་མི་གནས་པའི་བྱང་ཆུབ་ཐོབ་པར་བྱེད་པ་ལ་དང་པོར་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་སྐྱེ་དགོས་ཏེ། བྱང་ཆུབ་ཀྱི་སེམས་དེ་ཡང་གང་ལ་བཞུགས་པའི་རྫོགས་པའི་སངས་རྒྱས་དང་སར་གནས་ཀྱི་དགེ་འདུན་ལ་སོགས་པ་ལ་ཡོན་ཏན་མཐའ་ཡས་དང་ལྡན་པར་མཐོང་ཞིང་ཆོས་གང་ཟག་དེ་དག་གི་ཕུན་ཚོགས་བདག་རྒྱུད་ལ་བསྐྱེད་འདོད་ཀྱི་དད་པ་སྐྱེས་པ་ན་སྨོན་པ་དང་འཇུག་པའི་བྱང་སེམས་སྐྱེ་ལ། དེ་མེད་པར་དེའི་སེམས་དང་དེའི་སྡོམ་པ་དང་མདོར་ན་ཀུན་རྫོབ་དང་དོན་དམ་པའི་སེམས་བསྐྱེད་པ་གཉིས་དང༌། དེ་གཉིས་ལ་བརྟེན་པའི་ཚོགས་གཉིས་བསགས་ནས་འབྲས་བུ་སྐུ་གཉིས་ཐོབ་པ་སོགས་མངོན་མཐོ་ངེས་ལེགས་ཀྱི་ཡོན་ཏན་འབྱུང་བ་མེད་པས། གནས་དང་གནས་མིན་འབྱེད་པའི་དད་པ་ནི་ཐར་འདོད་རྣམས་ལ་ཆེས་གཅེས་པ་ཡིན་ཏེ། དཀོན་མཆོག་སྒྲོན་མེ་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། །
རྒྱལ་སྲས་རྣམས་ཀྱི་ཆོས་ལ་དད་བྱེད་པ། ། བྱང་ཆུབ་བླ་ན་མེད་ལ་དད་གྱུར་ན། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། ། ཞེས་དང༌། བསླབ་བཏུས་ལས། དད་པའི་རྩ་བ་བརྟན་བྱས་ཏེ། ། བྱང་ཆུབ་ལ་ནི་བློ་བརྟེན་བྱ། ། ཞེས་འབྱུང་ལ། དད་པ་དེ་ཡང་ཇི་ལྟ་བུ་ཞིག་སྙམ་ན། མངོན་པ་ཀུན་ལས་བཏུས་པར།
དད་པ་གང་ཞེ་ན། ཡོད་པ་ཉིད་དང༌། ཡོན་ཏན་ཅན་དང༌། ནུས་པ་རྣམས་ལ་མངོན་པར་ཡིད་ཆེས་པ་དང༌། དང་བ་དང་འདོད་པ་སྟེ། འདུན་པའི་རྟེན་བྱེད་པའི་ལས་ཅན་ནོ། ། ཞེས་འབྱུང་བས། ཡོད་པ་ཉིད་ནི་ལས་འབྲས་དང་སྡུག་ཀུན་གཉིས་ལ་སོགས་པ་ཕུང་པོ་ལྔའི་རྒྱུ་འབྲས་སོ། ། ཡོན་ཏན་ནི་དཀོན་མཆོག་གསུམ། ནུས་པ་རྣམས་ནི་འགོག་བདེན་ཏེ།
འགོག་པ་བདག་གིས་ཐོབ་པར་ནུས་པ་དང༌། ལམ་བདག་རྒྱུད་ལ་བསྐྱེད་པར་བྱ་ནུས་སྙམ་པ་སྟེ་ལས་འབྲས་དང་སྡུག་ཀུན་ལ་བསླུ་མེད་དུ་ཡིད་ཆེས་པའི་དད་པ་དང༌། སྡུག་ཀུན་སོགས་ཀྱི་ཉེས་པ་ལས་གྲོལ་བའི་དཀོན་མཆོག་གསུམ་སྐྱོན་ཐམས་ཅད་ཀྱིས་དབེན་ཞིང་ཡོན་ཏན་གྱི་བདག་ཉིད་ཡིན་པས་དེ་མདུན་དུ་བྱས་པའི་སྒོ་ནས་སྤུ་ཟིང་བྱེད་པ་དང་མཆི་མ་འབྱུང་བ་ལ་སོགས་དང་བའི་དད་པའོ། ། འགོག་པ་ཐོབ་འདོད་དང་ལམ་རྒྱུད་ལ་བསྐྱེད་པར་འདོད་པ་ནི་འདོད་པའི་དད་པའོ། ། དེ་ཡང་དང་པོར་དཀོན་མཆོག་གི་ཡོན་ཏན་མཐོང་བ་དང་ཐོས་པ་ལས་སེམས་དང་བ་དང༌། དེ་ལས་དེའི་ཡོན་ཏན་ཐོབ་པར་འདོད་པ་དང༌། ཡོན་ཏན་དེ་སྒྲིབ་བྱེད་ཀྱི་ཉེས་པ་ལ་ཉེས་པར་ཡིད་ཆེས་ན་ཉེས་སྐྱོན་རྣམས་སྤོང་བར་བྱེད་པའི་ལས་ཀྱི་རྟེན་བྱེད་པ་ནི་དད་པ་ཡིན་ནོ། ། དེས་ན་དད་པ་ཡོད་མེད་ཀྱི་ཕན་ཡོན་དང་ཉེས་དམིགས་ནི། མདོ་ལས། དད་པ་སྔོན་འགྲོ་མ་ལྟར་བསྐྱེད་པ་སྟེ། །
ཡོན་ཏན་ཐམས་ཅད་སྲུང་ཞིང་འཕེལ་བར་བྱེད། ། དགོས་པ་སེལ་ཞིང་ཆུ་བོ་རྣམས་ལས་སྒྲོལ། ། དད་པ་བདེ་ལེགས་གྲོང་ཁྱེར་མཚོན་བྱེད་ཡིན། ། ཞེས་དང༌། དད་པ་བདུད་ཀྱི་ལས་ལས་འདའ་བྱེད་ཅིང༌། ། ཐར་པའི་ལམ་མཆོག་སྟོན་པར་བྱེད་པ་ཡིན། ། ས་བོན་མ་རུལ་ཡོན་ཏན་རྣམས་ཀྱི་རྒྱུ། ། དད་པ་བྱང་ཆུབ་ཤིང་ནི་རྣམ་པར་བསྐྱེད། ། ཅེས་དང༌། ཆོས་བཅུ་པ་ལས།
གང་གི་འདྲེན་པ་ངེས་འབྱུང་བ། དད་པ་ཐེག་པ་མཆོག་ཡིན་ཏེ། ། དེ་ཕྱིར་བློ་དང་ལྡན་པའི་མིས། ། དད་པ་རྗེས་སུ་འབྲང་བ་བསྟེན། ། མ་དད་པ་ཡི་མི་དག་ལ། ། དཀར་པོའི་ཆོས་རྣམས་མི་སྐྱེ་སྟེ། ། ས་བོན་མེ་ཡིས་འཚིག་པ་ལ། ། མྱུ་གུ་སྔོན་པོ་ཇི་བཞིན་ནོ། ། ཞེས་འབྱུང་ངོ༌། ། ཁྱད་པར་སྔགས་ལམ་གྱི་རྩ་བ་རྡོ་རྗེ་སློབ་དཔོན་ཉིད་ལ་རག་ཏེ།
ཇི་སྐད་དུ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲང་གསུང༌། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། ཅེས་འབྱུང་བའི་ཕྱིར། དེ་ལྟ་ན་སློབ་མ་གང་གི་དངོས་གྲུབ་སློབ་དཔོན་གྱི་རྗེས་སུ་འབྲང་ཚུལ་ཇི་ལྟ་བུ་ཞེ་ན། སློབ་མ་གང་གི་གཞི་རྒྱུད་ཀྱི་སངས་རྒྱས་ཀྱི་དྲི་མ་དང་བཅས་པ་ན་རྡོ་རྗེ་སློབ་དཔོན་ཁྱབ་བདག་རིགས་དྲུག་པ་འབྲས་རྒྱུད་རྣམ་པར་དག་པའི་སྐུ་གསུང་ཐུགས་ཡེ་ཤེས་རྡོ་རྗེ་བཞིའི་ཕྲིན་ལས་ཀྱི་འབྲས་རྒྱུད་ཀྱི་རྡོ་རྗེ་བཞི་པོ་དེ་ཉིད་ཀྱིས་གཞི་རྒྱུད་ཀྱི་རྡོ་རྗེ་བཞི་ལ་དབང་བསྐུར་བྱིན་གྱིས་བརླབས་ནས་གཞི་རྒྱུད་ཀྱི་རྡོ་རྗེ་དྲི་བཅས་དེས་རང་རྒྱུད་ཀྱི་དྲི་མ་དེ་སྦྱོང་བའི་ནུས་པ་རྙེད་ནས་གཞི་རྒྱུད་ཀྱི་རྡོ་རྗེ་བཞི་ལམ་རྒྱུད་ཀྱི་རྡོ་རྗེ་བཞིར་སྨིན་ནས་ལམ་རྒྱུད་ཀྱི་རྡོ་རྗེ་བཞི་པོ་དེ་འབྲས་རྒྱུད་ཀྱི་རྡོ་རྗེ་བཞི་པོར་མངོན་དུ་འགྱུར་བའི་ཆེད་དུ་སླར་འབྲས་རྒྱུད་ཀྱི་རྡོ་རྗེ་བཞིའི་བདག་ཉིད་ཅན་གྱི་བླ་མ་རྡོ་རྗེ་སློབ་དཔོན་ལས་རྡོ་རྗེ་བཞིའི་དབང་བཞི་བླངས་ནས་རང་རྒྱུད་ཀྱི་རྡོ་རྗེ་བཞི་ལ་བསྒྲིབ་པའི་སྒྲིབ་པ་སྦྱང་བར་བྱེད་པ་ཡིན་ལ། དེ་ལྟ་བུའི་སློབ་མའི་རྡོ་རྗེ་བཞི་དང་བླ་མའི་རྡོ་རྗེ་བཞི་སྦྱང་གཞི་སྦྱོང་བྱེད་སྦྱངས་འབྲས་བཞིའི་རྟེན་འབྲེལ་བསྒྲིགས་པ་མེད་པར་སྔགས་ལུགས་ཀྱི་སྒོ་ནས་མངོན་པར་རྫོགས་པར་འཚང་རྒྱ་བ་ཡོད་པ་མ་ཡིན་ཏེ། སྦྱང་གཞི་རྡོ་རྗེ་སློབ་མའི་རྒྱུ་རྒྱུད་ཀྱི་རྡོ་རྗེ་བཞི་དང༌།
སྦྱོང་བྱེད་རྡོ་རྗེ་སློབ་དཔོན་གྱི་རྡོ་རྗེ་བཞིའི་ཕྲིན་ལས་ཀྱིས་དབང་བསྐུར་ཞིང་བྱིན་གྱིས་བརླབས་པ་བྱེད་པ་པོ་ལ་ཡོད་པའི་སྦྱོང་བྱེད་དང༌། རྡོ་རྗེ་སློབ་མའི་རྡོ་རྗེ་བཞི་ལ་རྡོ་རྗེ་སློབ་དཔོན་གྱི་དབང་དང་བྱིན་རླབས་ཀྱིས་བྱ་བ་ལས་སུ་གྱུར་ནས་ལམ་རྒྱུད་རྡོ་རྗེ་བཞིར་གྱུར་པས་ལམ་གྱི་འཁྲུལ་པ་དང་བྲལ་བའི་རྡོ་རྗེ་བཞི་ལེགས་པར་སྦྱངས་པས་རྡོ་རྗེ་སློབ་དཔོན་རྫོགས་པའི་སངས་རྒྱས་ཀྱི་འབྲས་རྒྱུད། ཇི་ལྟ་བ་དེ་ལྟ་བར་མངོན་དུ་བྱེད་པའི་ཕྱིར། སྦྱང་གཞི་ལ་སོགས་པའི་རྟེན་འབྲེལ་གྱི་ཚོགས་པ་འདི་དག་ནོར་མེད་དུ་མ་འགྲིག་ན་མཆོག་གི་དངོས་གྲུབ་ཐོབ་པའི་གནས་མེད་པའི་ཕྱིར། སློབ་མའི་རྒྱུ་རྒྱུད་སློབ་དཔོན་གྱི་འབྲས་རྒྱུད་ལྟར་ནམ་གྱུར་པ་ན། བཀའ་བརྒྱུད་རིན་པོ་ཆེའི་གསུང་གིས། རྟོགས་པ་བྱིན་བརླབས་ཀྱི་འཕོ་བ་ཐུགས་ཡིད་གཅིག་ཏུ་འདྲེས་པ། ཁྱུང་མ་འཕུར་བུ་འཕུར་དུ་ལྡིང་བ་མོས་གུས་ཚད་དུ་སྐྱོལ་བ་ཞེས་བྱ་བ་དེ་འབྱུང་ངོ༌། ། ཞེས་འཆད་དོ། ། དེས་ན་དེ་ལྟར་སྟོན་པ་བཅོམ་ལྡན་འདས་ནས་དེང་སང་རྩ་བའི་བླ་མའི་བར་བྱོན་པའི་བླ་མ་རྡོ་རྗེ་འཛིན་པ་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་བཞུགས་པ་ཞིག་ལས་རང་རྒྱུད་ཀྱི་རྡོ་རྗེ་བཞི་ལ་སྒྲིབ་བྱེད་ཀྱི་དྲི་མ་ལམ་ལྔར་སྤང་བྱ་ཐམས་ཅད་དབང་བཞིའི་ཆུ་བོ་ཆེན་པོ་བཞི་བླངས་ནས་འཁྲུད་ཅིང་རྡོ་རྗེ་བཞིའི་ནུས་པ་བླུགས་པའི་སྒོ་ནས་མངོན་པར་རྫོགས་པར་སངས་རྒྱས་པ་ཡིན་པས།
རྩ་བའི་བླ་མ་དེ་ལ་འབྲས་དུས་ཀྱི་རིགས་དྲུག་པའི་རྡོ་རྗེ་ཡིན་མིན་གྱི་ཐེ་ཚོམ་ཟ་བ་ཙམ་གྱིས་སློབ་མའི་རྒྱུད་ལ་མཆོག་གི་དངོས་གྲུབ་ལ་གེགས་བྱེད་པ་ཡིན་ཏེ། དེ་ལྟའི་བླ་མ་དེ་འབྲས་རྒྱུད་ཀྱི་སངས་རྒྱས་ཡིན་ངོ་ཤེས་ལ་ཡིན་མིན་ཐེ་ཚོམ་དུ་བྱེད་པ་ལས་སྡིག་པའི་ལས་ཆེ་བ་མེད་པའི་ཕྱིར། འོ་ན་དེང་སང་སོ་སྐྱེའི་རྡོ་རྗེ་སློབ་དཔོན་དུ་བཟུང་ནས་དེ་དུས་ཀྱི་དེ་འབྲས་རྡོ་རྗེ་སློབ་དཔོན་ཇི་ལྟར་ཡིན་སྙམ་ན། སོ་སྐྱེའི་རྡོ་རྗེ་སློབ་དཔོན་གྱིས་སོ་སྐྱེའི་རྡོ་རྗེ་སློབ་མ་བཟུང་བ་ན། བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་ནས་རང་གི་སོ་སྐྱེའི་རྡོ་རྗེ་སློབ་དཔོན་དེ་ཉིད་ཀྱི་བར་རྒྱུ་རྒྱུད་དམ་ཚིག་པ་དང་འབྲས་རྒྱུད་རྣམ་པ་དབྱེར་མེད་དུ་བསྲེ་བའི་དབང་བྱིན་རླབས་ཀྱི་སྨིན་གྲོལ་བར་མ་ཆད་དུ་ཡོད་པ་ན་སོ་སྐྱེའི་རྡོ་རྗེ་སློབ་དཔོན་དེས་སོ་སྐྱེའི་རྡོ་རྗེ་སློབ་མ་རྗེས་སུ་བཟུང་བ་ན་འབྲས་རྒྱུད་རྣམ་པར་དག་པའི་སངས་རྒྱས་ཇི་སྙེད་པ་དེ་དག་སོ་སྐྱེའི་རྡོ་རྗེ་སློབ་དཔོན་དེ་དག་གི་སྒོ་གསུམ་ལ་ཞུགས་ཏེ། སློབ་མ་དེ་དག་གི་རྒྱུད་ཡོངས་སུ་སྨིན་གྲོལ་དུ་མཛད་པ་འདི་ནི་སྔགས་ཀྱི་སངས་རྒྱས་ཐམས་ཅད་ཀྱི་ཆོས་ཉིད་ཡིན་ཏེ། མདོ་སྡེ་བ་ཚྭ་ཅན་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་ཀྱི་གནས། ། ངའོ་སྙམ་དུ་ཡིད་བྱོས་ལ། །
དེ་ཚེ་དེ་ལ་གུས་པ་བསྐྱེད། ། ཞེས་འབྱུང་ལ། འདི་ལྟ་བུ་ལ་བཀའ་དྲིན་དྲན་པའི་གུས་པ་བསྐྱེད་པའི་བསོད་ཚོགས་ལས་བསོད་ནམས་ཀྱི་ཚོགས་ཆེས་ཆེ་བ་མེད་པའི་ཕྱིར། ཕར་ཕྱིན་ཐེག་པ་ལྟ་བུར་ཚོགས་གཉིས་བསྐལ་པ་གངྒཱའི་ཀླུང་དུ་བསགས་པ་ལས་འདིར་སྔགས་ཀྱི་རྡོ་རྗེ་སློབ་དཔོན་ལ་དང་བའི་དད་པ་སྐད་ཅིག་ཏུ་སྐྱེས་པ་ཚོགས་ཆེ་ཞིང་སྒྲིབ་པ་སྦྱང་ཕུལ་ཆེ་བས། བཀའ་བརྒྱུད་རིན་པོ་ཆེའི་ཞལ་ནས། ཕྱག་རྒྱ་ཆེན་པོའི་རྟོག་པ་ཡི། ། ཐབས་ལ་མོས་གུས་ལས་གཞན་མེད། ། ཅེས་དང༌། དུས་འཁོར་ལས། བསྐལ་པ་དུས་གསུམ་ཐམས་ཅད་དུ། །
དཀོན་མཆོག་གསུམ་ལ་མཆོད་པ་དང༌། ། སྲོག་ཆགས་བྱེ་བའི་ཚེ་སྐྱབས་པས། ། ཚེ་འདིར་སངས་རྒྱས་མི་ཐོབ་སྟེ། ། ཡོན་ཏན་རྒྱ་མཚོའི་བླ་མ་ལ། ། དང་བའི་ཡིད་ཀྱིས་མཉེས་བྱས་ན། ། མཆོག་དང་ཐུན་མོང་དངོས་གྲུབ་ནི། ། ཚེ་འདི་ཉིད་ལ་ངེས་པར་ཐོབ། ། ཞེས་འབྱུང་ལ། དེ་ནས་བསོད་ཚོགས་ལ་བླ་མའི་མོས་གུས་ལས་ཆེ་བ་མེད་པས་དེ་གདུལ་བྱ་རྣམས་ཀྱི་བསགས་ཆེད་རྫོགས་པའི་སངས་རྒྱས་ཉིད་ཀྱིས་ཀྱང་རང་གི་སྔར་དང་པོའི་རྡོ་རྗེ་ཐེག་པར་འཇུག་བྱེད་ཀྱི་རྡོ་རྗེ་སློབ་དཔོན་ལ་བཀའ་དྲིན་དྲན་པའི་ཕྱག་མཛད་པ་ཡིན་ཏེ། ཇི་སྐད་དུ།
སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། འདི་ཡིན་པར་ནི་བསམ་པར་བྱ། ། ཞེས་དང༌། གཞན་ཡང༌། ཇི་སྐད་དུ། དབང་ཆོག་ཐོབ་གང་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་རྣམས། །
དུས་གསུམ་བྱོན་ནས་ཕྱག་འཚལ་ལོ། ། ཞེས་འབྱུང་ལ། དེས་ན་དུས་གསུམ་གྱི་སངས་རྒྱས་ཐམས་ཅད་དུས་བསྐལ་པ་མང་པོར་མཆོད་པ་བས་བླ་མའི་བ་སྤུ་ཉག་གཅིག་དུས་སྐད་ཅིག་ཏུ་མཆོད་པ་བསོད་ནམས་ཆེ་བར་རྒྱུད་སྡེ་རབ་འབྱམས་ནས་གསུངས་པས་རྩ་བའི་བླ་མ་ཉིད་སངས་རྒྱས་སུ་ཡིད་ཆེས་ཞིང་དེའི་གོ་འཕང་ཐོབ་འདོད་ཀྱི་མོས་གུས་ཁོ་ན་བྱས་པའི་བསགས་སྦྱང་གཅིག་པུས་བསོད་ཚོགས་མ་ལུས་པ་རྫོགས་པར་འགྱུར་བ་གདོན་མི་འཚལ་བ་མ་ཡིན་ཏེ་ས་སྐྱ་པའི་དགྱེས་རྡོར་གྱི་མན་ངག་གི་གཞུང་ལས་ཀྱང༌། དབང་པོ་རབ་བླ་མའི་རྣལ་འབྱོར་གྱི་ལམ། འབྲིང་དམ་ཚིག་དང་སྡོམ་པའི་ལམ། ཐ་མ་ལུས་སོ་སོར་རྟོག་པའི་འགོག་པ། ཞེས་གསུམ་འབྱུང་བའི་དང་པོ་ཡང་བླ་མ་རྡོ་རྗེ་འཆང་ཆེན་པོ་ཉིད་ལ་བསག་སྦྱང་བྱས་པའི་ཚོགས་ཉིད་ཚོགས་ཆེ་བར་རྒྱ་ཆེར་བསྔགས་པ་ཡིན་པས། ས་སྐྱ་པས་ཀྱང་བཀའ་རྒྱུད་རིན་པོ་ཆེའི་ཞལ་ལུང་ལས་འབྱུང་བའི། འདི་དང་ཕྱི་མ་དུས་རྣམས་ཐམས་ཅད་དུ། ། སྐྱབས་མགོན་རེ་ས་གཞན་ན་མི་འདུག་ཅིང༌། །
བླ་མའི་མོས་གུས་གཅིག་པུས་ཆོས་ལགས་པའི། ། གཅིག་ཆོག་རྒྱལ་པོ་བླ་མ་རིན་པོ་ཆེ། ། བླ་མ་སངས་རྒྱས་རིན་ཆེན་ལ་གསོལ་བ་འདེབས། ། ཞེས་འབྱུང་བའི་མོས་གུས་དཀར་པོ་ཆིག་ཐུབ་ལ་སྨད་པ་དང་འགོག་པ་སྐད་བྱེད་པ་ནི་ངོ་ཚ་བ་དང་ཁྲེལ་མེད་པ་ཡིན་ཏེ། རང་ཉིད་མཆོག་ཏུ་ཟབ་པར་འདོད་པའི་ཆོས་ལ་རང་ཉིད་ཀྱི་ཅིར་ཡང་མི་རུང་བར་སྨྲས་པའི་ཕྱིར། དེས་ན་བཀའ་བརྒྱུད་རིན་པོ་ཆེའི་ཞལ་ནས། ཕྱག་རྒྱ་ཆེན་པོ་ཆོས་ཀྱི་སྐུ་རྟོགས་པར་བྱེད་པ་ལ་བླ་མ་ལ་ཆོས་སྐུའི་མོས་པ་སྐྱེ་བ་ཞིག་ངེས་པར་དགོས་ལ། དེ་ལྟ་བུའི་མོས་གུས་ལ་དུས་མཐའི་མོས་གུས་དགོས། ཞེས་འབྱུང་ལ། དེ་སྐབས་ཀྱི་ཕྱག་རྒྱ་ཆེན་པོ་དང་ཆོས་སྐུ་ནི་མཚོན་བྱེད་དང་མཚོན་བྱའི་དཔེ་དོན་གྱི་ཡེ་ཤེས་ལ་དགོངས་ལ།
བླ་མ་རྡོ་རྗེ་འཛིན་པ་དེ་ལ་ཆོས་སྐུའི་མོས་པ་སྐྱེས་ཞེས་པ་ནི། བླ་མ་དེའི་རྩ་དག་པ་སྤྲུལ་སྐུ། རླུང་དག་པ་ལོངས་སྐུ། ཐིག་ལེ་དག་པ་ཆོས་སྐུ། ཡེ་ཤེས་དག་པ་ངོ་བོ་ཉིད་སྐུ་དང༌། བླ་མ་སྐུ་དགེ་འདུན་དཀོན་མཆོག ། གསུང་དམ་ཆོས་དཀོན་མཆོག ། ཐུགས་སངས་རྒྱས་དཀོན་མཆོག་ཡིན་པར་རྟོགས་པའི་ཤེས་རབ་དང་དེ་ཐོབ་འདོད་ཀྱི་དད་པ་གཉིས་དགོས་པར་བསྟན། ཇི་སྐད་དུ། བླ་མ་སངས་རྒྱས་བླ་མ་ཆོས། །
དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པ་བླ་མ་ཡིན། ། བླ་མ་དཔལ་ལྡན་རྡོ་རྗེ་འཆང་ཞེས་འབྱུང་ལ། དུས་མཐའི་མོས་གུས་ནི་རྩ་བའི་བླ་མ་ལ་རིགས་དྲུག་པ་རྡོ་རྗེ་འཆང་དུ་འདུ་ཤེས་པའི་བསོད་ཚོགས་བསགས་ན་ལྷན་སྐྱེས་ཀྱི་ཡེ་ཤེས་དུས་མཐའི་སྐད་ཅིག་ཏུ་སྐྱེ་བར་འགྱུར་བ་ལ་དགོངས་ནས། གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། གང་གི་དྲིན་གྱིས་བདེ་ཆེན་ཉིད། །
སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། ཅེས་འབྱུང་ངོ༌། ། དེས་ན་སྟོན་པ་ཡང་དག་པར་རྫོགས་པའི་སངས་རྒྱས་རིགས་དྲུག་པ་རྡོ་རྗེ་འཆང་ནས་རྩ་བའི་བླ་མ་སོ་སོ་སྐྱེ་བོའི་རྡོ་རྗེ་སློབ་དཔོན་ཡིན་ཀྱང་དེའི་བར་ལ་དབང་བྱིན་རླབས་ཀྱི་སྨིན་གྲོལ་གྱི་རྒྱུན་ལམ་ཡོད་པ་ཞིག་ལ་དབང་དང་ལམ་གྱི་ཆུ་བོ་མ་ནུབ་པ་ཞེས་བརྗོད་པ་ཡིན་གྱི། དེ་ལས་གཞན་སྐྱེ་འཕགས་ཀྱི་སྐལ་བ་དང་འཚམས་པའི་དབང་ལམ་གྱི་རྟོགས་པ་གང་གིའང་རྒྱུན་མེད་པར་དབང་ཚིག་ཐུན་གྱི་བར་མ་ཆད་དུ་ལེན་པ་ལ་དབང་གི་ཆུ་བོ་བར་མ་ཆད་པར་རེ་བ་ནི་རྒྱལ་རིགས་སྤྱི་བོ་ནས་དབང་བསྐུར་བའི་རྒྱུན་ཆད་པ་ན་དམངས་རིགས་དག་རྒྱལ་རིགས་སྤྱི་བོ་ནས་དབང་བསྐུར་བའི་རྒྱུད་པ་སྤེལ་འདོད་ནས་རྒྱལ་པོའི་བཙུན་མོ་དང་ལྷན་ཅིག་སྦྱོར་བ་དང་འདྲའོ། ། ཞེས་བཀའ་བརྒྱུད་རིན་པོ་ཆེའི་གསུང་ངོ༌། ། དེས་ན། ཇི་སྐད་དུ། སངས་རྒྱས་ཉིད་ཀྱང་བརྩོན་ལྡན་པ། །
ཚེ་འདི་ཉིད་ལ་སྟེར་བར་བྱེད། ། ཅེས་འབྱུང་བའི་ཚེ་གཅིག་ལ་སངས་རྒྱས་སྟེར་ནུས་ཀྱི་རྡོ་རྗེ་སློབ་དཔོན་ལ་མ་གུས་པ་ཅུང་ཟད་ཀྱིས་ཀྱང་མཆོག་གི་དངོས་གྲུབ་ལ་གེགས་བྱེད་པར་མ་ཟད་དངོས་གྲུབ་ཐོབ་པས་སྨད་ཀྱང་དེ་དག་དམྱལ་བ་ཆེན་པོར་ལྷུང་སྟེ། ཇི་སྐད་དུ། སློབ་མ་གང་ཞིག་གྲུབ་བརྙེས་ནས། ། ཁེངས་པས་བླ་མར་ཕྱག་མི་བྱེད། ། སྨད་པས་དམན་པའི་གནས་བྱས་ཏེ། ། ངེས་པར་ངན་འགྲོར་འགྲོ་བར་འགྱུར། ། ཞེས་འབྱུང་བས་དཔལ་ལྡན་བླ་མ་རྡོ་རྗེ་འཛིན་པ་ལ་སྐལ་མཆོག་རྡོ་རྗེ་ཐེག་པའི་སློབ་མ་དག་གིས་གུས་པར་བསྟེན་པར་རིགས་སོ། ། ༈ རྡོ་རྗེའི་གསུང༌། ལྟ་བ་རྟོགས་པ་དང་ལྡན་པ་ཞེས་བྱ་བ་འདི་བཞུགས།
ཞེས་བྱ་བ་དག་པར་བཏོན་ན། དབུ་མ་ཐལ་འགྱུར་བ་དག་སློབ་པ་དང་མི་སློབ་པའི་མཉམ་བཞག་ན་ཡུལ་སྣང་བ་དང་ཡུལ་ཅན་བློ་ཡོད་པར་མི་བཞེད་བྱ་བ་འདི་བཞུགས། ། ཞེས་འདོན་དགོས་པ་ཡིན་ཏེ། འཇིག་རྟེན་གསུམ་མགོན་ཀླུ་སྒྲུབ་ཀྱི་སྤྲུལ་སྐུ་ཡིན་ལ། འབྲི་གུང་གླིང་པ་ཟླ་གྲགས་ཀྱི་སྤྲུལ་སྐུར་མཛད་ནས། ཟླ་གྲགས་ཀྱི་བཞེད་པ་གངས་ཅན་གྱི་ཁྲོད་འདིར་བསྐང་བ་ལ་བསམས་བཞིན་བྱོན་པའི་ཕྱིར། ལྟ་བ་སྟེ་མཉམ་བཞག་ལ་རྟོགས་བྱ་རྟོགས་བྱེད་ཡོད་པར་འདོད་པ་ལ་དབུ་མ་རང་རྒྱུད་པ་ཕྱིན་གྱི་གྲུབ་མཐའ་ལ་ཡོད་ཀྱི་ཐལ་འགྱུར་བས་གཞན་གྲགས་ཙམ་དུ་ཡང་དེར་མི་བརྗོད་པའི་ཕྱིར། དེས་ན་དབུ་མ་རང་རྒྱུད་པའི་ཕྱོགས་འཛིན་པའི་བོད་ཁ་ཅིག་འདི་སྐད་དུ་ཟེར་སྟེ། སློབ་པ་དང་མི་སློབ་པའི་རྣལ་འབྱོར་མངོན་སུམ་གྱི་ཆོས་ཉིད་ལ་མཉམ་པར་བཞག་པ་ན་ཡུལ་སྣང་མེད་དང་ཡུལ་ཅན་བློ་མེད་དུ་འདོད་པ་ནི་རྣམ་པར་འཁྱམས་པ་ཡིན་ཏེ། དེ་ལྟ་ན་མཉམ་པར་བཞག་པའི་གང་ཟག་དེ་ལ་ཡིད་ཀྱི་ཤེས་པ་ཡོད་དམ་མེད།
དང་པོ་ལྟར་ན་དེས་ཡུལ་བདག་མེད་མ་རྟོགས་ན་མཐོང་སྒོམ་མཉམ་བཞག་ཡེ་ཤེས་སུ་འགལ། རྟོགས་ན་དེ་ཉིད་བློ་ཡིན་པས་ཁས་བླངས་ཉམས། གཉིས་པ་ལྟར་ན་གང་ཟག་ལ་ཡིད་ཤེས་མེད་པའི་གནས་སྐབས་འགོག་པའི་སྙོམས་འཇུག་ལ་སོགས་ལྔར་ངེས་པ་མ་ཡིན་པར་འགྱུར་ཏེ། ལྔ་པོ་དེ་དག་མ་ཡིན་པའི་མཐོང་སྒོམ་མཉམ་བཞག་ནའང་ཡིད་ཤེས་མེད་པའི་ཕྱིར། འདོད་ན། སུམ་ཅུ་པ་ལས། ཡིད་ཀྱི་རྣམ་ཤེས་འབྱུང་བ་ནི། ། རྟག་ཏུ་འདུ་ཤེས་མེད་པ་དང༌། ། སྙོམས་པར་འཇུག་པ་རྣམ་གཉིས་དང༌། ། སེམས་མེད་གཉིད་དང་བརྒྱལ་མ་གཏོགས། །
ཞེས་འབྱུང་བ་དང་འགལ། གཞན་ཡང་བློ་མ་ཡིན་ན་ཏིང་ངེ་འཛིན་མེད་པས་མཉམ་བཞག་ཏུ་མི་འཐད་པ་དང༌། བདག་མེད་མ་རྟོགས་པས་བདག་གཉིས་སུ་འཛིན་པའི་སྒྲོ་འདོགས་མི་ཆོད་པ་དང༌། ཤེས་རབ་མ་ཡིན་པས་སྤང་བྱའི་ས་བོན་གྱི་གཉེན་པོར་མི་འགྱུར་བ་དང་ཤེས་བཟོད་སྐད་ཅིག་བཅུ་དྲུག་ལ་སོགས་པའི་རྣམ་བཞག་མི་རུང་བ་དང༌། བྱེད་པ་མེད་པས་ཆོས་ཉིད་མངོན་སུམ་གསར་མཐོང་མེད་པ་དང༌། མཐོང་ཟིན་གོམས་པ་དང༌། དེའི་སྟོབས་ཀྱིས་ཡུལ་གསལ་བར་རྟོགས་པ་སོགས་ཐེག་ཆེན་གྱི་ལམ་གྱི་རྣམ་བཞག་ཐམས་ཅད་ནུབ་པར་འགྱུར་བ་དང༌། སློབ་པའི་མཉམ་བཞག་ལ་ཡུལ་ཡུལ་ཅན་གྱིས་དབེན་ན་རྗེས་ཐོབ་ཏུ་ཡང་ཡུལ་ཡུལ་ཅན་དུ་ལྡང་བར་མི་ནུས་སོ་ཞེས་ཟེར་རོ། ། དེ་ལྟར་སྨྲ་བ་དེ་ནི་ཆེས་མི་རིགས་ཏེ། མཐོང་སྒོམ་མཉམ་བཞག་ན་ཡིད་ཤེས་རྟོག་བཅས་ཡོད་དམ་རྟོག་མེད་ཡོད།
དང་པོ་ལྟར་ན་མི་རིགས་ཏེ། ཆོས་ཉིད་ལ་མཉམ་པར་བཞག་པ་ན་དེ་ཉིད་ལ་མངོན་སུམ་ལས་དེ་ལ་སྒྲ་རྟོག་གི་རྒྱུ་བ་ཙམ་ཡང་མེད་པར་ཐེག་པ་ཆེན་པོའི་མདོ་སྔགས་རབ་འབྱམས་ལས་འབྱུང་བའི་ཕྱིར། རྟོག་མེད་ཀྱང་ཡོད་པར་མི་རིགས་ཏེ། རིགས་ན་ཡུལ་ཆོས་ཀྱི་སྐྱེ་མཆེད་ལ་དམིགས་ནས་དེ་འཛིན་པའི་རྟོག་མེད་ཀྱི་ཤེས་པ་དམིགས་དགོས་པ་ལས། ཡུལ་ཆོས་ཀྱི་སྐྱེ་མཆེད་ལ་སོགས་པ་ནི་མཚན་མ་དང་སྤྲོས་པ་ཉིད་ཡིན་ལ། མཚན་མ་ལ་ཉེ་བར་སྤྱོད་ན་ཟབ་མོ་སྟོང་པ་ཉིད་ཀྱི་ཚུལ་ལ་ཤེས་རབ་ཀྱི་ཕ་རོལ་ཏུ་ཕྱིན་པར་འགྱུར་བའི་འཕགས་རྒྱུད་ཀྱི་མཁྱེན་པ་མིན་པར་རྒྱལ་བའི་ཡུམ་ལས་ལེགས་པར་བཤད་པའི་ཕྱིར། ཡུལ་བདག་མེད་དང་སྟོང་ཉིད་རྟོགས་ཞེས་བྱ་བ་འདི་ནི་འགར་ཡང་མཐོང་བ་དང་རྟོགས་པ་མེད་པ་ལ་མཐོང་རྟོགས་ཀྱི་སྒྲ་སྦྱར་བ་ཡིན་ཏེ། མདོ་ལས། འགའ་ཡང་མཐོང་བ་མེད་པ་ནི་དེ་ཁོ་ན་ཉིད་མཐོང་བའོ། ། ཞེས་དང༌།
ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་ཀྱང༌། ། ནམ་མཁའ་ཇི་ལྟར་མཐོང་ཞེས་དོན་དེ་བརྟག་པར་གྱིས། ། ཞེས་འབྱུང་བས་རྣམ་ཤེས་ཀྱི་རྒྱུ་བ་སོགས་སྤྲོས་པ་ཐམས་ཅད་དང་བྲལ་བའི་ཡེ་ཤེས་མ་སྐྱེས་མི་འགག་པ་དེར་ཡོད་དོ་ཞེས་གཞན་གྲགས་ཙམ་དུ་ཐ་སྙད་བྱས་ཀྱི། ཡང་དག་པར་ན་མཉམ་གཞག་དེར་ཡེ་ཤེས་ཡོད་མེད་ཀྱི་སྨྲ་བསམ་གྱི་བརྗོད་པ་དང་བྲལ་བའི་ཕྱིར། ཡིད་ཤེས་མེད་པའི་གནས་སྐབས་ལྔ་ཐུན་མོང་གི་ཆོས་མངོན་པ་ནས་བཤད་ཀྱང་ལྔ་ཁོ་ནར་ངེས་པར་མ་བཤད་པ་དང༌། བཤད་ན་ཡང་ལུགས་དེ་པས་སངས་རྒྱས་ཀྱི་མཉམ་བཞག་ལ་ཡང་ཡིད་ཀྱི་ཤེས་པ་ཡོད་པར་འདོད་དགོས་ལ། དེར་ཡང་འདོད་རིགས་པ་མ་ཡིན་ཏེ། ཡིད་ཤེས་གནས་གྱུར་ནས་སོར་རྟོགས་ཡེ་ཤེས་ཀྱི་ངོ་བོ་ཡོད་པར་འདོད་པའི་ཕྱིར། ཐུན་མོང་མིན་པའི་ཤེར་ཕྱིན་གྱི་མདོ་ནས་ཆོས་རྣམས་ཀྱི་ཆོས་ཉིད་དོན་དམ་བདེན་པའི་མིང་ཅན་ལ་མཉམ་པར་གཞག་པ་དེ་ཚེ་ཡུལ་དང་ཡུལ་ཅན་དང་ཡིད་ཀྱི་རྒྱུ་བ་སོགས་དམིགས་རྣམ་ཐམས་ཅད་ཀྱིས་དབེན་པར་བཤད་དེ། མདོ་ལས་ཀུན་རྫོབ་ཀྱི་བདེན་པ་གང་ཞེ་ན།
ཇི་སྙེད་འཇིག་རྟེན་གྱི་ཐ་སྙད་གདགས་པ་དང་ཡི་གེ་དང་སྐད་དང་བརྡ་བསྟན་པ་དག་གོ ། དོན་དམ་པའི་བདེན་པ་ནི་གང་ལ་སེམས་རྒྱུ་བ་ཡང་མེད་ན་ཡི་གེའི་རྣམ་པ་ལྟ་ཅི་སྨོས། ཞེས་འབྱུང་བ་དོན་དམ་པའི་བདེན་པ་གང་གིས་ཁོང་དུ་ཆུབ་པར་འཇོག་པ་དེ་ལ་ནི་སེམས་ཀྱི་རྒྱུ་བ་དེ་རྟོག་མེད་ཀྱི་ཤེས་པ་ཡང་མེད་ན་ཡི་གེ་དེ་སྒྲ་དོན་འདྲེས་འཛིན་གྱི་ཤེས་པས་ཀྱང་དམིགས་པར་ལྟ་ག་ལ་ཡོད་ཅེས་བསྟན་པ་ཉིད་ཀྱིས་ཁ་ཅིག་གིས་དོན་དམ་བདེན་པ་རང་ལྡོག་མེད་དགག་ལ་སེམས་ཀྱི་རྒྱུ་བ་མེད་པར་བསྟན་པ་ལས་དེའི་མཉམ་བཞག་ལ་བློ་མེད་མ་བསྟན་ཞེས་འདོད་པ་ཡང་གྱི་ན་བ་ཉིད་ཡིན་པ་དང༌།

ཁྱད་པར་དོན་དམ་བདེན་པ་སྒོ་གསུམ་གྱི་སྤྱོད་ཡུལ་གྱི་ངོ་བོར་གྱུར་ན་དེ་ལྟའི་དོན་དམ་བདེན་པ་དེ་ནི་ཐ་སྙད་པར་འགྱུར་བས་དོན་དམ་བདེན་པ་ལ་མཉམ་བཞག་ཏུ་མི་འགྱུར་བས་མཉམ་བཞག་བློ་མེད་ཁོ་ནར་གྲུབ་སྟེ། མདོ་ལས། འཇམ་དཔལ་དོན་དམ་པའི་བདེན་པ་གང་ཡིན། འཇམ་དཔལ་གྱིས་སྨྲས་པ། ལྷའི་བུ་དོན་དམ་པར་དོན་དམ་པའི་བདེན་པ་ལུས་དང་ངག་དང་ཡིད་ཀྱི་ངོ་བོར་གྱུར་ན་དེ་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོའོ། ། ཀུན་རྫོབ་ཀྱི་བདེན་པ་ཁོ་ནར་འགྱུར་རོ། ། ལྷའི་བུ། གཞན་ཡང་དོན་དམ་པར་ན་དོན་དམ་པའི་བདེན་པ་ནི་ཐ་སྙད་ཐམས་ཅད་ལས་འདས་པའོ། ། ཞེས་རྒྱ་ཆེར་འབྱུང་བས་མཉམ་བཞག་བློ་ཡོད་དུ་སྟོན་པའི་མདོ་བསྟན་བཅོས་ནི་དྲང་དོན་དང༌། མཉམ་བཞག་བློ་བྲལ་དུ་སྟོན་པའི་མདོ་བསྟན་བཅོས་ནི་ངེས་དོན་དུ་ཤེས་པར་བྱ་དགོས་སོ། ། བློ་མ་ཡིན་ན་ཏིང་ངེ་འཛིན་དང་ཤེས་རབ་ཏུ་མི་འགྲུབ་པས་མཉམ་བཞག་ཏུ་མི་འཐད་ཅེས་པའང་མཚན་མ་དང་སྤྲོས་པ་དང་དངོས་པོ་དང་རང་བཞིན་གྱི་ཏིང་ངེ་འཛིན་དང་ཤེས་རབ་དང་འདོད་པའི་ཕྱོགས་ལ་དེ་ལྟར་ཁྱབ་པ་འཆའ་བ་ཡོད་དུ་ཆུག་ཀྱང་མཚན་མ་དང་སྤྲོས་པ་དང་དངོས་པོ་དང་རང་བཞིན་དབེན་པའི་ཏིང་ངེ་འཛིན་དང་ཤེས་རབ་ལ་ནི་ཏིང་ངེ་འཛིན་དང་ཤེས་རབ་ལ་སོགས་ཡོད་མེད་གང་དུ་བརྗོད་ཅིང་རྟོག་ན་འཕགས་པའི་མཉམ་བཞག་ལས་ཕྱིན་ཅི་ལོག་ཏུ་འགྱུར་ཏེ།
གང་ཡོད་མེད་ལ་སོགས་ལ་མངོན་པར་ཕྱོགས་པའི་ཆ་གང་ཡིན་པ་གསུམ་ནི་ཡང་དག་པའི་ཆོས་ཉིད་དང་དེ་ལ་མཉམ་པར་བཞག་པའི་མཉམ་བཞག་ཡང་དག་པ་མ་ཡིན་པའི་ཕྱིར། ཆོས་ཉིད་མཉམ་གཞག་ལ་བློ་མེད་ན་བདག་མེད་རྟོགས་པའི་ཤེས་རབ་ཀྱིས་བདག་འཛིན་གྱི་སྒྲོ་འདོགས་མི་གཅོད་པ་དང༌། སྤང་བྱའི་ས་བོན་གྱི་གཉེན་པོ་མི་འགྱུར་བའི་ཉེས་པ་ཡང་མེད་དེ། ཐ་སྙད་དུ་ཡང་བདག་འཛིན་གྱི་སྒྲོ་འདོགས་དང་སྤང་བྱའི་ས་བོན་གྱི་བྱ་བ་ཡོད་པ་ན་དེ་སྤོང་བྱེད་ཀྱི་བདག་མེད་རྟོགས་པའི་ཤེས་རབ་དེས་སྒྲོ་འདོགས་གཅོད་ཅིང་གཉེན་པོ་འགྱུར་ལ། གང་བྱ་བ་དེ་ཉིད་འགགས་པ་ན་དེར་ལྟོས་ཀྱི་བྱེད་པ་ཡང་དམིགས་པ་མ་ཡིན་པས་བདག་ལྟ་དང་དེའི་ས་བོན་སོགས་ཀྱི་འཇུག་པ་ཡོད་པ་ན་དེ་དག་སྤོང་བྱེད་ཀྱི་སོ་སོར་རྟོགས་པའི་ཤེས་རབ་འཇུག་ལ་མཐར་སོར་རྟོག་གི་ཤེས་རབ་ཉིད་ཀྱང་དམིགས་པ་མེད་པ་ཆོས་ཀྱི་དབྱིངས་སུ་ཉེ་བར་ཞི་བར་འགྱུར་བ་ནི། དབུ་མ་མཆོག་གི་དགོངས་པ་བླ་ན་མེད་པར་གནས་པ་ཡིན་ཏེ། འོད་སྲུངས་ཀྱིས་ཞུས་པ་ལས། འོད་སྲུངས་འདི་ལྟ་སྟེ། དཔེར་ན། ཤིང་གཉིས་རླུང་གིས་དྲུད་པ་ལས་མེ་འབྱུང་སྟེ།
བྱུང་མ་ཐག་ཏུ་ཤིང་དེ་གཉིས་ཚིག་པར་བྱེད་དོ། ། དེ་བཞིན་དུ་ཡང་དག་པར་སོ་སོའི་རྟོག་པ་སྤང་གཉེན་ཉིད་དུ་རྟོག་པ་ཡོད་ན་འཕགས་པ་ཤེས་རབ་ཀྱི་དབང་པོ་སྐྱེ་སྟེ། སྐྱེས་མ་ཐག་ཏུ་ཡང་དག་པར་སོ་སོར་རྟོག་པ་ཉིད་ཚིག་པར་བྱེད་དོ། ། ཞེས་འབྱུང་ལ། དཔལ་ཀརྨ་པ་རང་བྱུང་ཞབས་ཀྱིས། སྤང་གཉེན་ཉིད་དུ་རྟོགས་པ་དང༌། ། འབྲས་བུའི་མཚན་འཛིན་གཞི་བྲལ་བ། ། དེ་ཚེ་ནམ་མཁའི་སྐུ་ཅན་ལ། ། མཚན་གྱི་མེ་ཏོག་རྒྱས་པར་འགྱུར། ། ཞེས་དང༌།
སྤྱོད་འཇུག་ལས། དཔྱད་བྱ་རྣམ་པར་དཔྱད་བྱས་ནས། ། རྣམ་དཔྱོད་ལ་ནི་རྟེན་ཡོད་མིན། ། བརྟེན་མེད་ཕྱིར་ན་མི་སྐྱེ་སྟེ། ། དེ་ཡང་མྱ་ངན་འདས་པར་བརྗོད། ། ཅེས་འབྱུང་བས། ཇི་ལྟའི་དོན་ལ་མཉམ་པར་བཞག་པ་དེ་ནི་མྱ་ངན་ལས་འདས་པ་ཉིད་ཀྱི་དབྱིངས་སུ་ཉེ་བར་བཞུགས་པ་ཡིན་ནོ་ཞེས་བསྟན་ཏེ། མ་དཔྱད་པ་ན་ཤེས་བཟོད་སྐད་ཅིག་བཅུ་དྲུག་སོགས་ཀྱི་རྣམ་བཞག་མི་རུང་བར་ཡང་མི་འགྱུར་ཏེ། ཡུལ་དང་ཡུལ་ཅན་བཅུ་དྲུག་པོ་རིམ་ཅན་དུ་གྱུར་ནས་ཡུལ་དང་ཡུལ་ཅན་དེ་ཐམས་ཅད་ཀྱང་ཆུ་ལ་ཆུ་བཞག་ལྟར་སྐྱེ་བ་མེད་པར་གཉིས་སྣང་ནུབ་པར་སྤྲོས་པ་ཐམས་ཅད་ཉེ་བར་ཞི་བས་འཇུག་པ་འགལ་བ་ཅུང་ཟད་ཀྱང་མེད་པའི་ཕྱིར། དཔྱད་པ་ན་མཐོང་བའི་ལམ་སྐད་ཅིག་ཉིད་ལ་རང་བཞིན་སྐྱེ་བ་མེད་པར་རྟོགས་པས་ཁམས་དང་སའི་སྒྲིབ་པ་མཐོང་བས་སྤང་བར་བྱ་བ་བདེན་པ་བཞིའི་ལོག་ཞུགས་བཅུ་དྲུག་སོགས་སྤང་བར་བྱེད་ཀྱི།
མཉམ་བཞག་དེར་ཤེས་པ་བཅུ་དྲུག་སྦྲེང་ཆར་དུ་སྐྱེ་དགོས་པ་ཡང་མ་ཡིན་ཏེ། དེ་ལྟར་སྐྱེ་དགོས་སོ་ཞེས་འབྱུང་བ་ནི་དངོས་སྨྲ་བའི་གདུལ་བྱ་ལ་དགོངས་ཏེ། ཐེག་པ་ཐུན་མོང་བའི་གསུང་རབ་ཏུ་འབྱུང་བ་ནི་ངེས་དོན་མིན་ནོ་ཞེས། མ་ཕམ་པས། སྐད་ཅིག་གཅིག་པའི་བཟོད་པ་ཡིས། ། བསྡུས་པ་དེ་འདིར་མཐོང་བའི་ལམ། ། ཞེས་དང༌། མགོན་པོ་ཀླུས། གལ་ཏེ་ཆོས་ཤེས་འཇུག་ཐོགས་སུ། ། འདི་ལ་བྱེ་བྲག་ཡོད་ན་ནི། །
དངོས་པོ་ཤིན་ཏུ་ཕྲ་བ་ལའང༌། ། གང་གི་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མི་མཐོང༌། ། ཞེས་འབྱུང་ལ། ཁྱད་པར་བདེན་པ་བཞི་རང་བདེན་པ་ཉིད་ཀྱི་གནས་ལུགས་འདི་ལ་བྱེ་བྲག་ཡོད་ན་ནི། ། དངོས་པོ་ཤིན་ཏུ་ཕྲ་བ་ལའང༌། ། གང་གིས་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལ་བྱུང་བའི་དོན་མི་མཐོང༌། །
ཞེས་འབྱུང་ལ། ཁྱད་པར་བདེན་པ་བཞི་རང་བདེན་པ་མཉམ་བཞག་ཡེ་ཤེས་ཀྱི་ཤེས་བཟོད་བཅུ་དྲུག་པོ་རང་བདེན་པས་མཐོང་ལམ་ཐོབ་པར་འདོད་པ་དེ་དག་ནི་ལོག་པའི་ང་རྒྱལ་ཅན་ཉིད་དུ་ཤེས་པར་བྱ་སྟེ། འཕགས་པ་བསམ་གཏན་གྱི་དཔེ་མཁྱུད་པའི་མདོ་ལས། དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་ནས་འདི་སྙམ་དུ་སེམས་ཏེ། བདག་ནི་ཚུལ་ཁྲིམས་དང་ལྡན་པའོ། ། བདག་ནི་ཚངས་པར་སྤྱོད་པའོ། ། བདག་ནི་འཁོར་བ་ལས་ཡང་དག་པར་འདའ་བར་འགྱུར་རོ། ། བདག་གིས་མྱ་ངན་ལས་འདས་པ་ཐོབ་པར་འགྱུར་རོ། ། བདག་ནི་སྡུག་བསྔལ་རྣམས་ལས་ཐར་བར་འགྱུར་རོ་སྙམ་དུ་རྟོག་པར་བྱེད་ཅིང་དེ་ཆོས་དགེ་མི་དགེ་སྤང་བྱ་བསྒྲུབ་བྱ་དང་སྡུག་བསྔལ་ཡོངས་ཤེས་དང་ཀུན་འབྱུང་སྤང་བྱ་དང་འགོག་པ་མངོན་བྱ་དང་ལམ་བསྒོམ་བྱར་རྟོག་གོ ། དེ་ནས་དེ་གང་ཞིག་བདག་འདུ་བྱེད་ཐམས་ཅད་ལས་འབྱོལ་བར་འགྱུར་ལ།
འདུ་བྱེད་ཐམས་ཅད་ནི་མི་རྟག་པའོ། ། འདུ་བྱེད་ཐམས་ཅད་ནི་ཀུན་ཏུ་འབར་བའོ་སྙམ་དུ་རྟོག་པར་བྱེད་དོ། ། དེ་ལྟར་རྟོག་པ་དེ་ལ་སྐྱེ་བ་དང་ལྷན་ཅིག་ཏུ་གྱུར་པའི་ཡིད་ལ་བྱེད་པ་མཚན་མ་མེད་པ་སྔོན་དུ་འགྲོ་བ་སྐྱེ་བར་འགྱུར་རོ། ། དེ་འདི་ལྟར་སྡུག་བསྔལ་ཡོངས་སུ་ཤེས་པ་དང༌། ཀུན་འབྱུང་སྤང་བ་དང༌། ཆོས་འདི་དག་གིས་ཉེན་པ་དང༌། ཆེས་ངོ་ཚ་བ་དང༌། མི་དགའ་བ་དང༌། སྨོད་པ་དང༌། སྐྲག་སྔངས་ཀུན་ཏུ་སྔངས་པར་འགྱུར།
དེ་ལ་འདི་སྙམ་དུ། གང་ཆོས་འདི་དག་གིས་ཉེན་པ་དེ་ནི་ཆོས་འདི་དག་མངོན་དུ་བྱས་པ་ཡིན་ཅིང་འདི་ནི་ཀུན་འབྱུང་སྤང་བར་བྱའོ་སྙམ་དུ་སེམས་པར་འགྱུར་རོ། ། དེ་འདི་སྙམ་དུ་འགོག་པ་མངོན་དུ་བྱའོ་སྙམ་དུ་སེམས་ཏེ། དེ་གཉིས་སུ་བརྟགས་ནས་འགོག་པ་མངོན་དུ་ཤེས་པ་ཡིན་ནོ། ། དེ་འདི་སྙམ་དུ་འགོག་པ་མངོན་དུ་བྱས་པ་དེ་ནི་འདི་ཡིན་ནོ་སྙམ་དུ་སེམས་སོ། ། དེ་འདི་སྙམ་དུ་གང་བདག་གིས་ལམ་སྒོམ་མོ་སྙམ་དུ་སེམས་ཤིང་དེ་གཅིག་པུ་དབེན་པར་སོང་ནས་ཆོས་དེ་དག་ཡིད་ལ་བྱེད་པ་ན་ཞི་གནས་ཐོབ་པར་འགྱུར་རོ། ། སྐྱེ་བ་དང་ལྷན་ཅིག་ཏུ་གྱུར་པའི་ཡིད་ལ་བྱེད་པ་དེས་དེ་ལ་ཞི་གནས་སྐྱེ་བར་འགྱུར་རོ། ། ཆོས་ཐམས་ཅད་ལ་སེམས་ཕྱིར་འབྱུང་བར་འགྱུར་ཏེ། ཕྱིར་འདྲེན་ཅིང་ཕྱིར་ལྡོག་པར་འགྱུར། དེ་དག་གིས་ཉེན་པ་དང་ཆེས་ངོ་ཚ་བ་དང་མངོན་པར་མི་དགའ་བར་འགྱུར།
དེ་འདི་སྙམ་དུ། བདག་སྡུག་བསྔལ་ཐམས་ཅད་ལས་གྲོལ་བར་འགྱུར་ཏེ། ཡང་ཕྱིས་བྱ་བ་ཅི་ཡང་མེད་ཅིང་བདག་ནི་དགྲ་བཅོམ་པར་གྱུར་ཏོ་ཞེས་བྱ་བར་བདག་ཉིད་ཤེས་སོ། ། དེ་འཆི་བའི་དུས་བྱེད་པའི་ཚེ་བདག་ཉིད་སྐྱེ་བར་མཐོང་བས་དེ་སངས་རྒྱས་ཀྱི་བྱང་ཆུབ་ལ་ཐེ་ཚོམ་དང་སོམ་ཉི་ཟ་བར་གྱུར། དེ་སོམ་ཉིར་ལྷུང་ནས་འཆི་བའི་དུས་བྱས་ནས་དམྱལ་བ་ཆེན་པོ་དག་ཏུ་ལྟུང་བར་འགྱུར་རོ། ། དེ་ཅིའི་ཕྱིར་ཞེ་ན། ཇི་ལྟར་སྐྱེ་བ་མེད་པའི་ཆོས་རྣམས་ལ་བརྟགས་ནས་དེ་བཞིན་གཤེགས་པ་ལ་སོམ་ཉི་དང་ཡིད་གཉིས་སྐྱེས་པར་བྱེད་པའི་ཕྱིར། དེས་ན་བཅོམ་ལྡན་འདས་འཇམ་དཔལ་གཞོན་ནུ་གྱུར་པས་འདི་སྐད་ཅེས་གསོལ་ཏོ། ། བཅོམ་ལྡན་འདས་འཕགས་པའི་བདེན་པ་བཞི་པོ་རྣམས་ལ་ཇི་ལྟར་འཁུམས་པར་བགྱི། བཅོམ་ལྡན་འདས་ཀྱིས་བཀའ་བསྩལ་པ།
འཇམ་དཔལ་གང་གིས་འདུ་བྱེད་ཐམས་ཅད་ལ་སྐྱེས་པར་མཐོང་བ་དེ་ནི་སྡུག་བསྔལ་ཡོངས་སུ་ཤེས་པོ་ཡིན་ནོ། ། གང་གིས་ཆོས་ཐམས་ཅད་འབྱུང་བ་མེད་པར་མཐོང་བ་ཀུན་འབྱུང་སྤངས་པ་ཡིན་ནོ། ། གང་གིས་ཆོས་ཐམས་ཅད་མྱ་ངན་ལས་འདས་པ་མཐོང་བ་དེས་ནི་འགོག་པ་མངོན་དུ་བྱས་པ་ཡིན་ནོ། ། གང་གིས་ཆོས་ཐམས་ཅད་ཤིན་ཏུ་མ་སྐྱེས་པར་མཐོང་བ་དེས་ནི་ལམ་སྒོམ་པ་ཡིན་ནོ། ། འཇམ་དཔལ་གང་གིས་དེ་ལྟར་འཕགས་པའི་བདེན་པ་བཞི་པོ་མཐོང་བ་དེས་ནི་ཆོས་འདི་དག་ནི་དགེ་བའོ། ། ཆོས་འདི་དག་ནི་མི་དགེ་བའོ། ། ཆོས་འདི་དག་ནི་སྤང་བར་བྱའོ། ། ཆོས་འདི་དག་ནི་མངོན་དུ་བྱ། སྡུག་བསྔལ་ཡོངས་སུ་ཤེས་པར་བྱ། ཀུན་འབྱུང་སྤང་བར་བྱ།
འགོག་པ་མངོན་དུ་བྱ། ལམ་སྒོམ་པར་བྱའོ་ཞེས་མི་རྟོག་རྣམ་པར་རྟོག་པར་མི་བྱེད་དོ། ། འདི་ལྟར་གང་བཏགས་པར་བྱ་བའི་ཆོས་དེ་དེས་མ་མཐོང་བའི་ཕྱིར་རོ། ། བྱིས་པ་སོ་སོ་སྐྱེ་བོ་རྣམས་ནི་ཆོས་དེ་དག་རྟོག་པ་ན་ཆགས་པར་འགྱུར་རོ། ། སྡང་བར་འགྱུར་རོ། ། རྨོངས་པར་འགྱུར་རོ། ། དེ་ཆོས་འགའ་ཡང་མི་ལེན་མི་འདོར། དེ་ལྟར་མི་ལེན་མི་འདོར་བ་དེ་ནི་ཁམས་གསུམ་ལ་སེམས་ཆགས་པར་མི་འགྱུར། ཁམས་གསུམ་ཐམས་ཅད་ལ་མ་སྐྱེས་པ་དང་སྒྱུ་མ་ལྟ་བུ་དང་རྨི་ལམ་ལྟ་བུ་དང་བྲག་ཆ་ལྟ་བུར་མཐོང་ངོ༌། ། ཆོས་ཐམས་ཅད་དེ་ལྟ་བུའི་རང་བཞིན་ཅན་དུ་མཐོང་བས་སེམས་ཅན་ཐམས་ཅད་ལ་རྗེས་སུ་ཆགས་པ་དང་ཁོང་ཁྲོ་བ་དང་བྲལ་བར་འགྱུར་རོ། །
དེ་ཅིའི་ཕྱིར་ཞེ་ན། འདི་ལྟར་དེས་གང་ལ་རྗེས་སུ་ཆགས་པ་དང༌། ཁོང་ཁྲོ་བའི་ཆོས་དེ་མ་དམིགས་པའི་ཕྱིར། དེ་སེམས་ནམ་མཁའ་དང་མཉམ་པས་སངས་རྒྱས་ཀྱང་ཡང་དག་པར་རྗེས་སུ་མི་མཐོང༌། ཆོས་དང་དགེ་འདུན་ཡང་ཡང་དག་པར་རྗེས་སུ་མི་མཐོང༌། ཆོས་ཐམས་ཅད་སྟོང་པའོ་ཞེས་བྱ་བར་ཡང་དག་པར་རྗེས་སུ་མི་མཐོང་བས་ཆོས་གང་ལ་ཡང་སོམ་ཉི་སྐྱེད་པར་མི་བྱེད་དོ། ། སོམ་ཉི་མེད་པས་ཉེ་བར་ལེན་པ་མེད་པར་འགྱུར་རོ། ། ཉེ་བར་ལེན་པ་མེད་པས་ཡོངས་སུ་མྱ་ངན་ལས་འདའོ་ཞེས་རྒྱ་ཆེར་གསུངས་པས་མཉམ་བཞག་མཐོང་བྱ་མཐོང་བྱེད་ཀྱིས་དབེན་པ་ལ་མཐོང་བྱ་མཐོང་བྱེད་དང་ལྟ་བ་རྟོགས་པ་དང་འབྲེལ་བ་ཞེས་མིང་བཏགས་པ་ཙམ་ལས། མཉམ་བཞག་བལྟ་བྱ་སྣང་བཅས་དང་རྟོགས་བྱེད་ཡེ་ཤེས་ཡོད་པར་འདོད་པ་ཐམས་ཅད་ཟབ་དོན་གྱི་མདོ་བསྟན་བཅོས་རྣམས་ལས་རྒྱ་ཆེར་བཀག་ཅིང༌། ཁྱད་པར་མདོ་ལུང་དེས་ནི་ཉན་རང་ལ་ཆོས་ཀྱི་བདག་མེད་རྟོགས་པ་ཡང་ཆེས་བསྟན་ཏེ།
མི་རྟག་སྟོང་པ་ལ་སོགས་པའི་བདེན་བཞིའི་མཚན་ཉིད་ཀྱི་ཆོས་བཅུ་དྲུག་པོ་རང་བཞིན་གྱིས་སྐྱེ་བ་མེད་པར་མ་ཤེས་ན་འཁོར་བ་ལས་མི་ཐར་བར་བསྟན་པར་སྣང་བའི་ཕྱིར། འོ་ན་ཐལ་འགྱུར་བས་མཉམ་བཞག་གི་ཡུལ་སྣང་མེད་དང་ཡུལ་ཅན་བློ་མེད་དུ་རང་ལུགས་སུ་འཇོག་གམ་ཞེ་ན། དེར་ཡང་མི་འཇོག་སྟེ། འདི་ནི་ཡོད་མེད་ཀྱི་ཕྱོགས་འཛིན་ཐམས་ཅད་འགོག་པ་ལས། རང་ལུགས་ཀྱི་འདི་ལྟར་གྲུབ་བོ་ཞེས་ཤེས་བྱ་བའི་ཆོས་འགར་ཡང་གྲུབ་པ་མེད་པ་ལས། འདི་དང་འདི་ཞེས་ཅིར་ཡང་ངོས་བཟུང་ནས་འཇོག་ནུས་པ་མ་ཡིན་པའི་ཕྱིར། ཆོས་ཉིད་གསར་མཐོང་དང་མཐོང་ཟིན་གོམས་པ་དང་ཆོས་ཉིད་ཀྱི་ཡུལ་གསར་རྟོགས་ཞེས་བྱ་བ་ལ་སོགས་དགོས་པའི་དབང་གིས་བརྡ་མཛད་པ་ཡོད་ཀྱང༌། ཆོས་ཉིད་ནི་གཞི་གྲུབ་མ་གྲུབ་ལ་སོགས་པ་གང་དུ་ཡང་སངས་རྒྱས་ཀྱིས་ཀྱང་མ་གཟིགས་པར་གསུངས་ན་དེ་ལ་གསར་མཐོང་དང་རྙིང་མཐོང་ལ་སོགས་པ་ཇི་ལྟར་རུང༌། སློབ་པའི་མཉམ་བཞག་ལ་ཡུལ་དང་ཡུལ་ཅན་གྱིས་དབེན་ཀྱང་རྗེས་ཐོབ་ཏུ་དེ་ལྟར་འབྱུང་བ་འགལ་བ་མེད་དེ། རྫོགས་པའི་སངས་རྒྱས་མ་ཐོབ་ཀྱི་བར་དུ་གཉིས་སྣང་འབྱུང་བའི་རྒྱུ་མ་རིག་པ་བཟློག་པར་མ་བྱས་པའི་ཕྱིར།
ལེགས་པར་བཤད་པ་འདི་ལྟ་བུ་ནི་སྔོན་འཕགས་པའི་ཡུལ་དང་གངས་ཅན་གྱི་ཁྲོད་དུ་བྱུང་བའི་ཐལ་འགྱུར་བར་གྲགས་པའི་དབུ་མ་པའི་བཤད་སྲོལ་ལྷད་མ་ཞུགས་པའོ། །
འོ་ན་ལྟ་བ་རྟོགས་བྱ་རྟོགས་བྱེད་དང་བྲལ་བ་དེ་ཕག་གྲུ་ཡབ་སྲས་ཀྱི་བཞེད་པ་ཡིན་ན། བདེ་གཤེགས་ཕག་གྲུས། ལྟ་བ་རྟོག་པ་དང་ལྡན་གྱུར་ན། ། ཚེ་གཅིག་ལུས་གཅིག་གི་སངས་རྒྱས་ཐོབ། ། ཅེས་འབྱུང་བ་མ་ཡིན་ནམ་ཞེ་ན། དེའི་དགོངས་པ་ནི་ཁྱོད་ཀྱིས་མ་ཤེས་པ་ཡིན་ཏེ། ལྟ་བ་ཡང་དག་པར་ལ་འཇིག་རྟེན་པའི་ལྟ་བ་དང་འཇིག་རྟེན་ལས་འདས་པའི་ལྟ་བ་གཉིས་ཡོད་པ་ལས། དང་པོ་ནི། ལས་རྒྱུ་འབྲས་ལ་ཡང་དག་པར་བསླུ་མེད་དུ་ལྟ་བ་དང༌།
གཉིས་པ་ནི། དེ་ཁོ་ན་ཉིད་ལ་བསླུ་མི་བསླུ་སོགས་སྤྲོས་པ་ཐམས་ཅད་དང་བྲལ་བར་ལྟ་བའི་དབང་དུ་བྱས་པ་གཉིས་ཡོད་པ་ལས། དེ་ལྟར་གསུངས་པ་ནི་སྔ་མའི་དབང་དུ་བྱས་ཀྱི་ཕྱི་མའི་དབང་དུ་བྱས་ན་མི་རུང་སྟེ། དེ་ཁོ་ན་ཉིད་ལ་ཡུལ་ལྟ་བ་དང་ཡུལ་ཅན་རྟོགས་པ་སོགས་ཀྱི་སྤྲོས་པ་མི་འཐད་པའི་ཕྱིར་ཏེ། བཀའ་བརྒྱུད་རིན་པོ་ཆེའི་ཞལ་མཐུན་པར། ཡིད་བྱེད་ཐམས་ཅད་དང་བྲལ་བའི་ལྟ་བ། ། མྱོང་བྱེད་ཐམས་ཅད་དང་བྲལ་བའི་སྒོམ་པ། ། ཞེས་གསུངས་པ་ཉིད་ཀྱི་ཕྱིར་ཏེ། དཔལ་ཏཻ་ལོ་པས། ཡིད་ལ་མི་བྱེད་ལྟ་བའི་རྒྱལ་པོ་མཆོག །
ཅེས་འབྱུང་ངོ༌། ། ༈ རྡོ་རྗེའི་གསུང༌། ཆེན་པོ་གསུམ་གྱིས་མ་རེག་པའི་རྟོགས་པ་ཞེས་བྱ་བ་འདི་བཞུགས། ཞེས་པ་འདི་དག་པར་བཏོན་ན། གངས་ཅན་འདིར་རྟོགས་པའི་དབུ་ཕྱག་གཉིས་ཀྱི་སྟོང་ཉིད་ཀྱི་དོན་དངོས་པོར་མེད་ཅིང་དངོས་མེད་དུ་ཡོད་པར་འདོད་པ་དབུ་ཕྱག་གི་སྟོང་ཉིད་ཀྱི་དོན་མ་ཡིན་ལ། རྫོགས་ཆེན་ནས་ཡེ་རྫོགས་ཡེ་སྟོང་གི་ཚུལ་བཤད་ཀྱང༌། དབུ་ཕྱག་ནས་འབྱུང་བའི་སྟོང་ཉིད་དང་ཐུན་མོང་མིན་པར་ཤེས་དགོས་སོ་བྱ་བ་འདིར་བཞུགས། ཞེས་འདོན་པ་ནི་ཆེས་དག་པ་ཉིད་ཡིན་ནོ། ། དེ་ལ་དབུ་ཕྱག་གི་བཞེད་ཀྱི་སྟོང་ཉིད་ལ་འཁྲུལ་བ་སྤངས་པ་དང༌། དབུ་ཕྱག་གི་སྟོང་ཚུལ་ལས་རྫོགས་ཆེན་གྱི་སྟོང་ཉིད་ཀྱི་ཚུལ་ལ་ཐུན་མོང་མ་ཡིན་པ་ཇི་ལྟར་རྣམ་པར་བཞག་པའོ། །
དང་པོ་ལ་ཕྱོགས་སྔ་འགོད་པ་དང༌། དེ་ལ་མི་འཐད་པར་བརྗོད་པའོ། ། དང་པོ་ནི། ཤར་ཙོང་ཁ་པ་ཆེན་པོ་དཔོན་སློབ་ན་རེ། ཡོད་མེད་ལ་སོགས་མཐའ་བཞི་དང་བྲལ་བའི་སྟོང་ཉིད་ཀྱི་ཚུལ་ལ་འདི་སྐད་དུ་སྨྲས་ཏེ། ཆོས་གང་དག་བདེན་པར་དོན་དམ་པར་ཡོད་པ་མ་ཡིན། ཀུན་རྫོབ་ཏུ་མེད་པ་ཡང་མིན། ཀུན་རྫོབ་ཏུ་མེད་པ་དང་བདེན་པར་ཡོད་པ་གཉིས་ཀ་མ་ཡིན། ཀུན་རྫོབ་ཏུ་མེད་པ་དང་བདེན་པར་ཡོད་པ་གཉིས་ཀ་མ་ཡིན་པ་ཡང་མ་ཡིན་པ་སྟོང་པ་ཉིད་ཀྱི་དོན་ཏོ། ། ཞེས་དང༌།
ཡང་ཡོད་པ་དང་མེད་པ་དང་གཉིས་ཀ་དང་གཉིས་མིན་གྱི་ཕྱོགས་བཞི་གར་བདེན་པར་མ་གྲུབ་པ་སྟོང་ཉིད་ཀྱི་ཚུལ་ལོ། ། ཞེས་དང༌། བདེན་པར་མེད་པའི་སྟོང་པ་ཉིད་ནི་སྟོང་པ་ཉིད་ཀྱི་རང་བཞིན་དུ་ཡོད་པས། དེ་ནི་ཀ་བུམ་ལ་སོགས་པའི་བཏགས་བཞག་གི་དངོས་པོ་ཐ་སྙད་ཚད་གྲུབ་ལས་བཏགས་དོན་བཙལ་ནས་མ་རྙེད་པ་དེ་ཉིད་སྟོང་པ་ཉིད་ཡིན་པས་སྟོང་ཉིད་དེ་ཀ་བུམ་སོགས་བརྟགས་དངོས་ཀྱི་ཆོས་ཅན་དེའི་ཆོས་ཉིད་ཀྱང་ཡིན་ནོ། ། དེ་ལྟ་ནའང་སྟོང་པ་ཉིད་རང་བཞིན་གྱིས་གྲུབ་པར་མེད་ཅེས་སྨྲའོ། ། གཉིས་པ་ནི། རང་གིས་ཡོད་མེད་དུ་ཁས་བླངས་བཞིན་ཡོད་མེད་དང་བྲལ་བའི་སྟོང་པ་ཉིད་དོ་ཞེས་སྨྲ་བ་འདི་ནི་འཁོར་བའི་ལམ་ཉིད་དུ་འགྱུར་བ་ལས་སྟོང་ཉིད་ཀྱི་ཚུལ་ཁོང་དུ་ཆུབ་ནས་ཐར་པ་དམ་པར་སྒྲོད་པའི་གནས་ཡོད་པ་མ་ཡིན་ནོ། ། ཞེས་དཔལ་ལྡན་ཟླ་བས་རྒྱ་ཆེར་བཤད་པ་ཡིན་ཏེ། ཚིག་གསལ་ལས། མ་རིག་པའི་རབ་རིབ་ཀྱིས་བློ་གྲོས་ཀྱི་མིག་ཉམས་པར་གྱུར་པ་ཉིད་ཀྱིས་འཁོར་བ་ཐོག་མ་མེད་པ་ནས་དངོས་པོ་དང་དངོས་པོ་མེད་པ་ལ་སོགས་པར་ཕྱིན་ཅི་ལོག་ཏུ་ལྟ་བ་གོམས་པ།
རང་བཞིན་མེད་པ་ཕྱིན་ཅི་མ་ལོག་པར་མཐོང་བའི་ལམ་མྱ་ངན་ལས་འདས་པ་དང་མཐུན་པར་འགྲོ་བ་ལས་ཉམས་པ། བློ་ཆུང་གང་དག་དངོས་རྣམས་ལ། ། ཡོད་པ་ཉིད་དང་མེད་ཉིད་དུ། ། ལྟ་བ་དེས་ནི་བལྟ་བྱ་བ། ། ཉེ་བར་ཞི་བ་ཞི་མི་མཐོང༌། ། བློ་ཞན་པ་ཉིད་ཀྱིས་ཡོད་པ་ཉིད་དང་མེད་པ་ཉིད་དུ་མངོན་པར་ཞེན་པ་དེ་དག་གིས་མྱ་ངན་ལས་འདས་པ་བལྟ་བར་བྱ་བ་དེ་ཉེ་བར་ཞི་ཞིང་ཞི་བའི་མཚན་ཉིད་རྟོག་པ་ཐམས་ཅད་དང་བྲལ་བ། ཤེས་པ་དང་ཤེས་བྱ་ལོག་པའི་ངོ་བོ་དོན་དམ་སྟོང་པ་ཉིད་ཀྱིས་རང་བཞིན་ཅན་མི་མཐོང་ངོ༌། ། ཇི་སྐད་དུ། རིན་ཆེན་འཕྲེང་བ་ལས། མེད་པ་པོ་ནི་ངན་འགྲོར་འགྲོ། །
ཡོད་པ་པོ་ནི་བདེ་འགྲོར་འགྲོ། ། ཡང་དག་ཇི་བཞིན་ཡོངས་ཤེས་ཕྱིར། ། གཉིས་ལས་མི་བརྟེན་ཐར་པར་འགྱུར། ། ཞེས་བཤད་དོ། ། མདོ་ལས་ཀྱང༌། བཅོམ་ལྡན་འདས་ཀྱིས། ཡོད་དང་མེད་ཅེས་བྱ་བ་གཉིས་ཀ་མཐའ། ། དག་དང་མ་དག་འདི་ཡང་མཐའ་ཡིན་ཏེ། ། དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། ། མཁས་པས་དབུས་ལ་གནས་པར་ཡོང་མི་བྱེད། །
ཡོད་དང་མེད་ཅེས་བྱ་བ་རྩོད་པ་སྟེ། ། དག་དང་མ་དག་འདི་ཡང་རྩོད་པ་ཡིན། ། རྩོད་པར་གྱུར་པས་སྡུག་བསྔལ་ཞི་མི་འགྱུར། ། རྩོད་པ་མེད་པར་གྱུར་པས་སྡུག་བསྔལ་འགག ། ཅེས་གསུངས་སོ། ། དེའི་ཕྱིར་འཁོར་བ་པའི་ལམ་གྱིས་མྱ་ངན་ལས་འདས་པ་དམ་པ་ཐོབ་པ་ཞེས་བྱ་བ་གང་ཡིན་པ་དེ་ནི་སྲིད་པ་མ་ཡིན་ནོ། ། ཞེས་འབྱུང་བས་ཁྱེད་ཅག་དངོས་ཆོས་གང་དག་ཀུན་རྫོབ་ཏུ་མེད་པ་མ་ཡིན་ན་ཡོད་དགོས་པར་སྨྲ་བས་བདེན་གཉིས་ཀྱི་ཆོས་གང་དག་ཡོད་པར་བསྟན་ནས་དགེ་བའི་ལས་ལ་འཇུག་ཀྱང་ཡོད་པར་བལྟ་བས་མཚན་འཛིན་ལས་མ་གྲོལ་བ་ཉིད་ཀྱི་ཕྱིར། བདེ་འགྲོའི་འཁོར་བ་ཙམ་ལས་མི་ཐོབ་པར་བསྟན་པ་ཡང་ཁྱེད་ཀུན་རྫོབ་ཏུ་བདེན་གཉིས་ཀྱི་དངོས་ཆོས་ཡོད་ཀྱང་དེ་བདེན་པར་མ་གྲུབ་པའི་ཁྱད་པར་སྦྱར་བ་སྟོང་ཉིད་ཀྱི་དོན་དུ་སོང་ངོ་ཞེ་ན། དེ་ཡང་མི་འཐད་དེ། བདེན་གཉིས་ཀྱི་དངོས་ཆོས་བདེན་པར་མེད་རྒྱུ་དེ་ཡང་ཁྱེད་ལྟར་ན་བདེན་གཉིས་ཀྱི་དངོས་ཆོས་ཀྱི་རང་ལྡོག་ནས་མི་བྱེད་པར་འབྲེལ་མེད་ཀྱི་ཆོས་གཞན་བདེན་པར་མ་གྲུབ་པ་བདེན་མེད་སྟོང་ཉིད་ཀྱི་དོན་དུ་འཆད་པས་བདེན་གཉིས་ཀྱི་ཆོས་བདེན་པར་མ་གྲུབ་པར་ཡང་མི་འགྱུར་བའི་ཕྱིར་དང༌།
ཀུན་རྫོབ་ཏུ་དངོས་ཆོས་ཡོད་པ་ཡོད་མཐའ་མ་ཡིན་པས་བདེན་པར་ཡོད་པ་ཡོད་མཐའ་ཡིན་ཞེས་འདོན་པ་ལྟར་ཡང་མི་རིགས་ཏེ། རིགས་ན་དཔལ་ལྡན་ཟླ་བས་དབུ་མའི་རྒྱས་འགྲེལ་ལས་གོ་སླར་མཛད་པ་འདི་ལྟ་བུར་དམིགས་ཕུག་ནས་བཤད་རིགས་པ་ལས་སྒྲོས་ཙམ་ཡང་མི་འབྱུང་བའི་ཕྱིར། དགེ་སོགས་ཀྱི་དངོས་པོ་ཀུན་རྫོབ་ཏུ་ཐ་སྙད་ཚད་གྲུབ་པར་འདོད་ནས་སྙིང་རྗེ་དང་དོན་བྱེད་པའི་དངོས་པོ་དང་འབྲེལ་མེད་ཀྱི་བདེན་སྟོང་སོགས་གང་སྒོམ་ཡང་མྱང་འདས་ཀྱི་རྒྱུར་མི་འགྲོ་བ་ནི། དཔལ་ས་ར་ཧས་ཀྱང༌། འོན་ཏེ་སྙིང་རྗེ་འབའ་ཞིག་སྒོམ་ན་ཡང༌། ། འཁོར་བ་འདིར་གནས་ཐར་པ་ཐོབ་མི་འགྱུར། ། ཞེས་འབྱུང་ངོ༌། ། ཡང་ཁྱེད་ཅག་དབུ་མའི་རང་ལུགས་སུ་ཡོད་མེད་དགག་པ་གཉིས་ཀྱི་རྣལ་མར་ཁས་ལེན་པ་དེས་ཀྱང་ཡོད་མེད་ཀྱི་མཐའ་གང་རུང་གཅིག་ངེས་པར་རང་ལུགས་ལ་ཁས་ལེན་དགོས་ཏེ། དེ་ལྟ་ན་མགོན་པོ་ཀླུ་སྒྲུབ་ཡབ་སྲས་ཀྱིས། འདུས་བྱས་མ་གྲུབ་ན་འདུས་མ་བྱས་མ་གྲུབ་པ་དང༌།
དངོས་པོ་མ་གྲུབ་ན་དངོས་མེད་མ་གྲུབ་པ་དང༌། མི་སྟོང་བ་མེད་ན་སྟོང་པ་ཡོད་པར་མི་རིགས་པ་དང༌། བཅིངས་པ་མ་གྲོལ་ན་མ་བཅིངས་པ་གྲོལ་བར་མི་རིགས་པ་དང༌། སོང་བ་ལ་མི་འགྲོ་ན་མ་སོང་བ་ལ་འགྲོ་བ་མི་འགྲུབ་པའི་ཕན་ཚུན་ལྟོས་འཇོག་གི་རིགས་ཚུལ་ཐམས་ཅད་གཞན་གྲགས་ཙམ་དུ་ཡང་མི་རིགས་པར་འགྱུར་པའི་ཕྱིར། དེ་ལྟར་འདོད་ན། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་བྱ་བ་བརྗོད་བྱས་སྟོང་པར་འགྱུར་རོ། ། ཡང་ཁྱེད་ཀུན་རྫོབ་ཏུ་མེད་པ་མ་ཡིན་ཞེས་པ་དེ་ཀུན་རྫོབ་ཀྱི་ངོ་བོ་དེ་ཉིད་མེད་པ་མ་ཡིན་པའི་དོན་དུ་འཆད་པ་ཡིན་ནམ། ཀུན་རྫོབ་ལྟར་སྣང་མེད་པ་མ་ཡིན་པ་ཡང་དག་པར་ཡོད་པའི་དོན་ལ་འཆད་པ་ཡིན།
གཉིས་པ་ལྟར་ན་ལོག་པའི་ཀུན་རྫོབ་ཡང་དག་པར་ཡོད་པར་ཁས་ལེན་དགོས་པར་འགྱུར་ལ། དེ་ལྟ་ན་འཇིག་རྟེན་ཐ་སྙད་དུ་ཡང་བདེན་རྫུན་གྱི་རྣམ་བཞག་འཐད་ལྡན་མེད་པར་འགྱུར་ལ། དང་པོ་ལྟར་ན་དོན་དམ་པར་ཡོད་པ་མིན་པར་སྨྲས་པ་དང་འགལ་ཏེ། ཁྱོད་རང་ཀུན་རྫོབ་ཀྱི་ངོ་བོ་དེ་ཉིད་དོན་དམ་པའི་ངོ་བོ་དེ་ཉིད་དང་གཅིག་པར་ཁས་བླངས་བས། ངོ་བོ་དབྱེར་མེད་ལ་གཅིག་ཡོད་གཅིག་མེད་དུ་མི་བཏུབ་པའི་ཕྱིར། ཡང་དོན་དམ་དུ་ཡོད་པ་མིན་ཞེས་པ་དེ་དོན་དམ་གྱི་ངོ་བོ་དེ་ཉིད་དུ་ཡོད་པ་མིན་པའི་དོན་དུ་འཆད་པ་ཡིན་ནམ། དོན་དམ་པའི་མིང་ཅན་དོན་དམ་བཏགས་པ་ཙམ་དུ་ཡང་དག་པར་ཡོད་པ་མིན་པ་གང་ལ་འཆད། ཕྱི་མ་ལྟར་ན། དེ་ལྟའི་དོན་དམ་དུ་ཡོད་པ་མིན་པ་དེ་ཡོད་པ་མ་ཡིན་པ་ཡང་དག་པའི་གོ་མི་ཆོད་དེ། དེ་ལྟའི་དོན་དམ་དེ་དོན་དམ་པ་ཡང་དག་པ་དེ་མ་ཡིན་པའི་ཕྱིར།
དང་པོ་ལྟར་ན། ཀུན་རྫོབ་ཏུ་མེད་པ་མ་ཡིན་པར་སྨྲས་པ་དང་འགལ་ཏེ། ཁྱོད་རང་དོན་དམ་གྱི་ངོ་བོ་དེ་ཉིད་ཀུན་རྫོབ་པའི་ངོ་བོ་དེ་ཉིད་དང་གཅིག་པར་ཁས་བླངས་པས་ངོ་བོ་དབྱེར་མེད་ལ་གཅིག་ཡོད་གཅིག་མེད་དུ་མི་བཏུབ་པའི་ཕྱིར། ཡང་ཁྱེད་ལྟར་ན་བཅོམ་ལྡན་འདས་ཀྱིས་བདེན་གཉིས་ཀྱིས་བསྡུས་པའི་ཆོས་ཐམས་ཅད་ལ་ཡོད་པ་དང་མེད་པ་དང་གཉིས་ཡིན་གྱི་ཕུང་གསུམ་དང་གཉིས་མིན་གྱི་ཕུང་གསུམ་གྱི་དངོས་སྤྲོས་དང་མཚན་མའི་ཆ་བཀག་པས། ཡོད་མེད་གཉིས་ཡིན་གཉིས་མིན་གྱི་ཕུང་གསུམ་མཐའ་བཞིའི་དངོས་སྤྲོས་དང་མཚན་མ་ཁེགས་མི་ནུས་པར་ཐལ། ཀུན་རྫོབ་ཏུ་ཡོད་མཐའ་དང་དོན་དམ་དུ་མེད་མཐའ་གཉིས་ཀ་མ་ཁེགས་ཏེ་མ་ཁེགས་པས་སོ་སོར་གཉིས་མིན་མ་ཁེགས། དེ་མ་ཁེགས་པས་གཉིས་ཀ་མ་ཡིན་པ་མ་ཡིན་པ་ཡང་མ་ཁེགས་པ་ཉིད་ཀྱི་ཕྱིར། ཡང་ཁྱེད་དོན་དམ་པར་མེད་པ་མེད་མཐའ་དང་ཀུན་རྫོབ་ཏུ་ཡོད་པ་ཡོད་མཐའ་མ་ཡིན་ནོ། ། ཞེ་ན། འོ་ན་མགོན་པོ་ཀླུས།
ཡོད་ཅེས་བྱ་བ་རྟག་པར་འཛིན། ། མེད་ཅེས་བྱ་བ་ཆད་པར་ལྟ། ། ཞེས་ཡོད་མེད་དུ་ལྟ་བ་རྟག་ཆད་དུ་ལྟ་བ་མ་ཡིན་པར་ཁྱེད་ཁས་ལེན་རིགས་པར་འགྱུར་ལ། དེ་ལྟ་ན་ཁྱེད་ལ་ཀུན་རྫོབ་རྟག་པ་མི་འགྱུར་བའི་དངོས་པོ་ལ་དོན་དམ་ཡེ་ཆད་དམ་རྒྱུན་ཆད་ཀྱི་དངོས་མེད་ཉིད་ཁས་ལེན་དགོས་པར་འགྱུར་ལ། དེ་ལྟ་ན་རྒྱལ་བ་སྲས་བཅས་ཀྱིས་དབུ་མའི་མདོ་བསྟན་བཅོས་ཐམས་ཅད་ལས་བདེན་པ་གཉིས་བསྡུས་ཀྱི་ཆོས་ལ་དངོས་པོ་དང་དངོས་མེད་ཀྱི་གྲུབ་པ་ཐམས་ཅད་རྒྱ་ཆེར་འགོག་པར་མཛད་པ་ཡང་དོན་མེད་པར་འགྱུར་རོ། ། ཡང་ཁྱེད་བདེན་པ་གཉིས་ཀར་གྱི་ཆོས་ལ་ཡོད་མེད་སོགས་སྤྲོས་མཐའ་བཞི་ཀ་བཅོམ་ལྡན་འདས་ཀྱིས་བཀག་པ་མ་ཡིན། ཤེས་བྱར་སྤྱི་ལྡོག་གི་སྟེང་ནས་ཡོད་མེད་སོགས་ཀྱི་སྤྲོས་མཐའ་བཞི་པོ་དེ་བཀག་པའོ་སྙམ་ན། འོ་ན་བདེན་གཉིས་ཀྱི་ཆོས་རེ་རེ་ཞིང་ཡོད་མེད་སོགས་མཐའ་བཞིའི་སྤྲོས་པ་ཁེགས་ཏེ་དོན་དོན་དམ་དུ་ཡོད་མཐའ་ཁེགས་ཀྱང་མེད་མཐའ་མ་ཁེགས་ཤིང་ཀུན་རྫོབ་ཏུ་མེད་མཐའ་ཁེགས་ཀྱང་ཡོད་མཐའ་མ་ཁེགས་པ་ཉིད་ཀྱི་བདེན་གཉིས་སོ་སོར་ཉི་ཚེ་བའི་སྟོང་ཉིད་ལས་བདེན་པ་གཉིས་བསྡུས་ཀྱི་ཆོས་ཐམས་ཅད་ཡོད་མེད་སོགས་མཐའ་བཞི་དང་བྲལ་བའི་ཆོས་ཀྱི་དབྱིངས་སྤྲོས་མེད་ཀྱི་ཁྱབ་པའི་སྟོང་ཉིད་མ་ཡིན་པར་ཡང་འགྱུར་བའི་ཕྱིར། ཡང་ཁྱེད་རང་ལ་གཉིས་ཀ་མ་ཡིན་པར་ཡང་མི་འགྱུར་ཏེ། བདེན་གཉིས་སོ་སོར་ཡོད་མེད་གཉིས་ཀར་ཁས་བླངས་པའི་ཕྱིར།
ཡང་གཉིས་ཀ་མ་ཡིན་པ་མ་ཡིན་པར་ཡང་མི་འགྱུར་ཏེ། གཉིས་ཀ་མ་ཡིན་པ་ཉིད་ཁྱོད་ལ་མ་གྲུབ་པ་བརྗོད་མ་ཐག་པའི་ཕྱིར། ཡང་ཁྱེད་ཀྱི་ཡོད་མེད་ཀྱི་མཐའ་བཞི་དང་བྲལ་ཚུལ་གྱི་སྟོང་ཉིད་ཀྱི་ཟབ་དོན་དེ་ལ་བརྟགས་ན་བདེན་པར་མེད་པས་ཡོད་མཐའ་འགེགས་པ་དང༌། རྫུན་པར་ཡོད་པས་མེད་མཐའ་འགེགས་ཚུལ་དེ་ལྟ་ན། བདེན་མེད་དང་རྫུན་ཡོད་གཉིས་ཀ་འགལ་ལམ་འབྲེལ། འགལ་འབྲེལ་གཉིས་ཀ་མ་ཡིན་ན་ནི་ཕན་ཚུན་དུ་ཡོད་པ་མིན་པས་ཡོད་མཐའ་བསལ་བ་དང་མེད་པ་མ་ཡིན་པས་མེད་མཐའ་བསལ་བར་མི་ནུས་པས་ཆོས་ཐམས་ཅད་ལ་ཁྱེད་རང་ཕན་ཚུན་སྤངས་པའི་དངོས་འགལ་ཁས་ལེན་དགོས་པར་སྨྲ་བ་དང་འགལ། འབྲེལ་བ་ཡིན་ན་དེ་བྱུང་འབྲེལ་ཡིན་ནམ་བདག་གཅིག་འབྲེལ་ཡིན། དང་པོ་ལྟར་ན། ཡོད་པ་ལས་མེད་པ་དང་མེད་པ་ལས་ཡོད་པའི་དེ་བྱུང་ཇི་ལྟར་རུང༌། གཉིས་པ་ལྟར་ན་བདེན་རྫུན་གྱི་ཡོད་མེད་གཉིས་བདག་ཉིད་གཅིག་ན་དེ་ལ་ཡོད་མེད་གཉིས་ཀྱི་བགོ་བཤའ་སོ་སོར་ཇི་ལྟར་བཤའ།
འགལ་ན་ཕན་ཚུན་སྤངས་འགལ་དང་ལྷན་ཅིག་མི་གནས་འགལ་གང་ཡིན། དང་པོ་ལྟར་ན་རྫུན་པར་ཡོད་ན་བདེན་པར་གྲུབ་པ་དང༌། བདེན་པར་མེད་ན་རྫུན་པར་གྲུབ་པར་ཁས་བླང་དགོས་པས། དེ་ལྟ་ན་ཀུན་རྫོབ་བདེན་གྲུབ་དང་དོན་དམ་རྫུན་གྲུབ་ཏུ་ཁས་ལེན་དགོས་པར་འགྱུར་ལ། དོན་དམ་རྫུན་གྲུབ་ཏུ་ཁས་ལེན་ན་དོན་དམ་བསླུ་རྫུན་གྱིས་དབེན་པའི་དོན་དམ་བདེན་གཅིག་མར་ཁྱེད་ཁས་ལེན་པ་དང་འགལ་བ་དང༌། གཉིས་པ་ལྟར་ན་བདེན་གཉིས་ཆོས་ཅན་དང་ཆོས་ཉིད་དུ་འགྲུབ་སྟེ། ལྷན་ཅིག་མི་གནས་འགལ་ཡིན་པའི་ཕྱིར། དེས་ན་འདི་འདྲའི་བདེན་གཉིས་ཀྱི་རྣམ་བཞག་དབུ་མ་པ་ལ་སྔར་རྒྱ་བོད་དུ་མ་གྲགས་པ་ཁྱེད་ཅག་གི་རྣམ་བཞག་གསར་པ་ཆེས་ངོ་མཚར་རོ། ། ཡང་ཁྱེད་ཀྱི་དོན་དམ་པར་རམ་བདེན་པར་མེད་པ་དེ་ཡོད་དམ་མེད། མེད་ན་ཁྱེད་རང་ལ་དགག་པ་གཉིས་ཀྱི་རྣལ་མར་གོ་བས་དོན་དམ་པར་ཡོད་པ་དང་བདེན་ཡོད་དུ་ཡང་འགྱུར།
ཡོད་ན། དོན་དམ་པ་བདེན་པར་མེད་པ་དེ་ཡོད་པའི་མཐའ་དང་མ་བྲལ་བར་ཐལ། ཁྱོད་ཡོད་པའི་ཕྱིར། མ་ཁྱབ་ན། ཁྱེད་ཡོད་པས་ཡོད་གོ་མི་ཆོད་པར་ཐལ། ཁྱོད་ཡོད་པ་དེ་ཡོད་པའི་མཚན་ཉིད་ཀྱི་མཐར་མ་ཐུག་པའི་ཕྱིར། ཁྱབ་པ་མེད་སྙམ་ན། ཁྱོད་ཡོད་པའི་མཐར་ཐུག་པའི་ཡོད་པ་ཆོས་ཅན། ཡོད་མཐའ་ཡིན་པར་ཐལ། ཁྱོད་ཀྱི་ཡོད་མཐའ་ཡིན་ན་ཡོད་མཐར་མ་ཐུག་པའི་ཡོད་མཐའ་མི་སྲིད་པའི་ཕྱིར།
མ་གྲུབ་ན། འོ་ན་ཡོད་མཐའ་ཆོས་ཅན། ཁྱོད་དུ་འཇོག་པ་ལ་མེད་མཐར་ཐུག་པས་ཀྱང་དེར་འཇོག་རིགས་པར་ཐལ། ཡོད་མཐར་འཇོག་པ་ལ་ཡོད་མཐར་ཐུག་པ་མི་དགོས་ལ། ཡོད་མེད་གཉིས་དགག་པ་གཉིས་ཀྱིས་རྣལ་མར་གོ་དགོས་པའི་ཕྱིར། དེས་ན་རྒྱ་བོད་དུ་གྲགས་པ་ཟིན་པའི་དབུ་མ་འཁྲུལ་པ་དང་བྲལ་བ་དག་གི་ལྟར་ན། ཀུན་རྫོབ་ཏུ་ཡོད་པ་ཡོད་མཐའ་ཡིན་ཏེ། ཀུན་རྫོབ་ཀྱི་ཡོད་པ་ཐམས་ཅད་མ་རིག་པའི་འཁྲུལ་སྣང་གི་དབང་གིས་བྱུང་བས་མེད་པ་ལ་ཡོད་པར་སྒྲོ་བཏགས་པ་ཉིད་ཀྱི་ཕྱིར། དེས་ན་ཀུན་རྫོབ་ཀྱི་མྱུ་གུ་ལ་སོགས་པར་དོན་བྱེད་པར་ཡོད་པ་ལ་རིགས་པས་དཔྱད་པ་ན་དེ་ཡོད་པར་དཔྱད་བཟོད་དུ་མི་འགྲུབ་པའི་ཕྱིར། དོན་དམ་པའམ་བདེན་པར་མེད་པ་མེད་མཐའ་ཡིན་ཏེ།
མེད་པར་ཁས་བླངས་པའི་ཕྱོགས་ལ་ཡོད་པ་ཁས་ལེན་དགོས་པར་འགྱུར་ཞེས་ལྟོས་པའི་རིགས་པར་རྒྱལ་བ་སྲས་བཅས་གསུངས་ལ། ལྟོས་བཞག་གི་ཡོད་མེད་ཙམ་གྱི་མེད་པ་དེ་ལ་རིགས་ཤེས་ཚད་མས་དོན་དམ་པར་མེད་པར་གྲུབ་ན་དཔྱད་བཟོད་དུ་འགྱུར་བས་མེད་མཐའ་ལས་མ་འདས་པའི་ཕྱིར་དང༌། དོན་དམ་པར་རམ་བདེན་པར་མེད་པ་མེད་མཐའ་ཡིན་ཏེ། ཁྱོད་ཀྱི་དོན་དམ་པའམ་བདེན་པར་མེད་རྒྱུའི་མེད་པ་དེ་རང་བཞིན་གྱིས་གྲུབ་པའི་དངོས་པོར་མེད་པ་ལ་འཆད་པར་སྣང་ལ། དངོས་པོ་མེད་པ་ཉིད་མེད་པའི་མཐའ་ཡིན་པས་བཅོམ་ལྡན་འདས་ཀྱིས་སྟོང་པ་ཉིད་ཉི་ཤུར་བསྟན་པ་ལས། དངོས་པོར་མེད་པའི་མེད་པ་ཡང་མཐར་ལྟའི་མེད་པར་སོང་བས་དམིགས་ཕུག་ནས་དངོས་བདེན་མེད་པ་དེར་ཡོད་བཀག་པའི་དངོས་པོ་མེད་པའི་སྟོང་པ་ཉིད་རྒྱ་ཆེར་གསུང་བའི་ཕྱིར། ཡང་ཁྱེད་ཅག་ཡོད་མེད་དང་གཉིས་ཀ་དང་གཉིས་ཀ་མ་ཡིན་པ་མ་ཡིན་པར་ཞེན་པའོ་ཞེས་བརྗོད་ན་ནི། ཡོད་པར་མི་ཞེན་ན་མེད་ཞེན་མེད་པར་ཞེན་དགོས་ཏེ། ཁྱོད་རང་ཡོད་པ་བཀག་ན་མེད་པའི་འཛིན་སྟངས་ཀྱི་བློ་ངེས་ཅན་དུ་སྐྱེ་བར་འདོད་པས་དེ་ལྟ་ན་ཡོད་ཞེན་བཀག་ཚེ་མེད་ཞེན་ལྡང༌། མེད་ཞེན་བཀག་ཚེ་ཡོད་ཞེན་ལྡང་བ་དང༌།
གཉིས་ཀ་མ་ཡིན་པ་བཀག་ཚེ་གཉིས་ཀ་མ་ཡིན་པ་མ་ཡིན་པར་ཞེན་པ་ལྡང་བ་དང་གཉིས་ཀ་མ་ཡིན་པ་མ་ཡིན་པ་བཀག་ཚེ་གཉིས་ཀ་མ་ཡིན་པར་ཞེན་པ་ལྡང་བར་འགྱུར་བས་ཁྱོད་ཀྱི་ཕྱོགས་ལ་ཕྱོགས་བཞིར་ཞེན་པའི་ཞེན་པ་དེ་ལྡོག་པར་ཡེ་མི་འགྱུར་བའི་ཕྱིར། དེས་ན་སྔོན་རྒྱ་བོད་དུ་བྱོན་པའི་དབུ་མ་པ་དེ་དག་གིས་དོན་དམ་པར་བདེན་པ་ཡོད་པ་དང་མེད་པ་དང༌། ཀུན་རྫོབ་ཏུ་བདེན་པར་ཡོད་པ་དང་མེད་པའི་ཕྱོགས་དང་མཐའ་ཐམས་ཅད་བསལ་བ་ལས་ཁྱེད་ཀྱི་ཡོད་མཐའ་སོགས་སེལ་ཚུལ་འདི་འདྲ་བ་དབུ་མའི་གཞུང་འགྲེལ་མན་ངག་སྒྲུབ་ཐབས་གྲུབ་ཐོབ་ཀྱི་མགུར་འགར་ཡང་མི་འབྱུང་ལ། ཁྱད་པར་བདེན་གྲུབ་མཚན་མ་དང་བདེན་མེད་མཚན་མེད་ཀྱི་ཐ་སྙད་དུ་བྱས་པའི་བདེན་མེད་མཚན་མ་དང་བྲལ་བ་ཡང་མེད་མཐའ་མ་ཡིན་ན་རྒྱལ་བའི་ཡུམ་ལས་མཚན་མ་མེད་པ་ལ་ཉེ་བར་སྤྱོད་པ་ཡང་ཤེས་རབ་ཀྱི་ཕ་རོལ་ཏུ་ཕྱིན་པར་མི་འགྱུར་བ་རྒྱ་ཆེར་བཀག་པ་ཡང་ཁྱེད་ལ་དོན་མཐུན་གྱི་བཤད་པ་བྱེད་དུ་མེད་པའི་ཕྱིར། བདེན་མེད་དུ་གྲུབ་པ་དང་བདེན་མེད་དུ་ཡོད་པ་ཡོད་མཐའ་མ་ཡིན་ན་བདེན་པར་གྲུབ་པ་དང་བདེན་པར་ཡོད་པའང་ཡོད་མཐའ་མ་ཡིན་པར་མཚུངས་པར་ལྟོས་འཇོག་གི་རིགས་པས་གྲུབ་ལ། བདེན་གྲུབ་དང་དེར་ཡོད་སྤྲོས་མཐའ་ཡིན་ན་དེར་ལྟོས་ཀྱི་བདེན་མེད་དང་བདེན་མེད་དུ་ཡོད་པ་སྤྲོས་མཐའ་ཡིན་པས་རྒྱལ་བ་སྲས་བཅས་དག་གིས་དབུ་མའི་ཚུལ་འཆད་པ་ན། ཕྱོགས་གཅིག་བཏང་ནས་ཕྱོགས་གཅིག་བཟུང་བར་མི་མཛད་པར་སྤྲོས་པའི་ཕྱོགས་གཅིག་བཏང་བས་ཕྱོགས་དེ་དང་འདྲ་བར་ཕྱོགས་ཐམས་ཅད་བཏང་བ་ཡིན་ཏེ། ཚིག་གསལ་ལས། ཕྱོགས་གཞན་ཁས་བླངས་པ་མེད་པའི་ཕྱིར། དེ་སྐད་དུ་ཡང་འཕགས་པ་ལྷས།
ཡོད་དང་མེད་དང་ཡོད་མེད་ཅེས། ། ཕྱོགས་ནི་གང་ལ་ཡོད་མིན་པ། ། དེ་ལ་ཡུན་ནི་རིང་པོ་ནའང༌། ། ཀླན་ཀ་བརྗོད་པར་ནུས་མ་ཡིན། ། ཞེས་བཤད་དོ། ། རྩོད་བཟློག་ལས་ཀྱང༌། གལ་ཏེ་ངས་དམ་བཅའ་འགའ་ཡོད། ། དེས་ན་ང་ལ་སྐྱོན་འདི་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། །
གལ་ཏེ་མངོན་སུམ་ལ་སོགས་པའི། ། དོན་གྱིས་འགའ་ཞིག་དམིགས་ན་ནི། ། བསྒྲུབ་པའམ་བཟློག་པར་བྱ་ན་དེ། ། མེད་ཕྱིར་ང་ལ་ཀླན་ཀ་མེད། ། ཅེས་གསུངས་སོ། ། ཞེས་འབྱུང་བས། ཀུན་རྫོབ་ཏུ་གཟུགས་སོགས་མངོན་སུམ་དུ་ཡོད་དོ་ཞེས་དམིགས་ནས་སྒྲུབ་པ་དང་རྟགས་ཀྱི་དགག་བྱའི་གཟུགས་བདེན་པར་གྲུབ་པ་ཤེས་བྱར་མེད་དོ་ཞེས་བཟློག་ནས་ཡོད་མེད་ཀྱི་ཕྱོགས་གཉིས་ཀར་སྒྲོ་འདོགས་པ་འདི་ལྟ་བུ་གང་ལ་ཞེན་ཅིང་སྨྲ་བ་དེ་དག་ཕྱོགས་དང་མཐར་ལྷུང་ངོ་ཞེས་གསལ་པོར་བསྟན་པ་འདི་ལྟ་བུ་ལ་བསྙོན་འདིང་བའི་ཕྱིས་བྱུང་གི་དབུ་མའི་སྲོལ་འབྱེད་པ་དག་ཅི་ཞིག་གིས་བསྐུལ།
ཡང་ཁྱེད་ཀྱི་ཕྱོགས་ལ་མཐའ་བཞི་པོ་འདི་ཁེགས་པར་མི་འགྱུར་ཏེ། ཡོད་མེད་དང་གཉིས་ཡིན་དང་གཉིས་མིན་གྱི་ཕྱོགས་བཞི་མཐའ་མ་ཡིན་པས་ཆོས་ཅན་དུ་བཟུང་ནས་དེའི་ཐོག་ཏུ་དེ་ལས་གཞན་པའི་མཐའ་བཞི་བཀག་པ་ཡིན་ནམ། ཡང་ཕྱོགས་བཞི་པོ་དེ་ཉིད་མཐའ་ཡིན་པས་ཆོས་ཅན་དུ་བཟུང་ནས་བཀག་པ་ཡིན།
དང་པོ་ལྟར་ན་ཁྱེད་ལ་བདེན་གྲུབ་ཀྱི་མཐའ་མ་གཏོགས་བདེན་མེད་སོགས་མཐའ་མ་ཡིན་པས་མཐའ་བཞི་འགོག་རྒྱུ་མ་བྱུང༌། གཉིས་པ་ལྟར་ན། ཡོད་པ་ཡོད་མཐའ་དང་མེད་པ་མེད་མཐར་མི་འདོད་བཞིན་ཁས་ལེན་དགོས་པར་འགྱུར་རོ། ། དེས་ན་ཁྱེད་ཅག་དཔོན་སློབ་ཡོད་མེད་དང་བདེན་པར་གྲུབ་མ་གྲུབ་སོགས་ཀྱི་ཕྱོགས་གཅིག་མཐར་བཟུང་ནས་འགོག་པ་སྐད་བྱེད་ཀྱང་ཕྱོགས་གཅིག་གི་མཐའ་ལ་མི་འགྱུར་བའི་གཟེར་ཆེན་བཏབ་ནས་བཞུགས་དགོས་པའི་དབང་གིས་ཡོད་མེད་ཀྱི་མཐའི་ངོས་འཛིན་ཡང་མི་འདྲ་བ་གསུམ་ཙམ་བྱུང་ཞེས་བོད་སྔ་རབས་པའི་དབུ་མའི་ཕྱོགས་འཛིན་གྱི་རྒན་པོ་དག་གི་ངག་ལས་ཐོས་པ་ཡང་བདེན་པར་སྣང་ངོ༌། ། ཡང་ཁྱེད་འདོད་པ་ལྟར་སྟོང་པ་ཉིད་ཀྱི་དོན་བདེན་པའི་དངོས་པོར་མེད་པ་ཁོ་ན་ལ་འཆད་ན་ནི་རིགས་པ་མ་ཡིན་ཏེ། ཁྱེད་ཀྱི་དངོས་པོར་མེད་པ་དེ་ནི་ཤེས་བྱར་ཡོད་དུ་མི་རུང་བའི་དངོས་པོ་ཞིག་དངོས་པོར་མེད་པའི་སྟོང་ཉིད་དུ་འཆད་པས། རི་བོང་གི་རྭ་མ་གྲུབ་པས་དེ་མ་གྲུབ་པའི་མ་གྲུབ་པ་འབྱུང་བ་མེད་པ་དང་སྐྱེ་བར་མི་སྲིད་པ་བཞིན་དེ་ལྟའི་སྟོང་ཉིད་ནི་ཆད་སྟོང་ཁོ་ནར་སོང་བས་སྟོང་ཉིད་དེ་ལྟར་ཁས་བླངས་ན་ཐ་སྙད་དུ་ཡང་སྟོང་ཉིད་ལས་རྟེན་འབྱུང་གི་སྐྱེ་བ་སོགས་རྣམ་པར་བཞག་ཏུ་མེད་པར་ཁས་ལེན་དགོས་པར་འགྱུར་བའི་ཕྱིར། དེ་ལྟ་ན་དབུ་མ་པ་ལ་དངོས་སྨྲ་བས། གལ་ཏེ་འདི་དག་ཀུན་སྟོང་ན། འབྱུང་བ་མེད་ཅིང་འཇིག་པ་མེད། །
འཕགས་པའི་བདེན་པ་བཞི་པོ་རྣམས། ། ཁྱོད་ལ་མེད་པར་ཐལ་བར་འགྱུར། ། ཞེས་པའི་ལན་ཡང་གྲགས་པ་དང་མི་འགལ་བར་གདབ་པར་མི་ནུས་པའི་ཕྱིར། དངོས་པོར་མེད་པ་དངོས་མེད་དུ་ཡོད་པར་འདོད་པ་སོགས་དངོས་སྨྲ་བས་བརྗོད་པར་བྱེད་ཀྱང་མི་འགྲུབ་སྟེ། དེ་ལྟར་བརྗོད་ན་ཁས་བླངས་ནང་འགལ་ཞིང་རིགས་པས་ཀྱང་མི་འཐད་པའི་ཕྱིར་ཏེ། དངོས་མེད་ནི་དངོས་མེད་དུ་ཡོད་ན། རྫས་སུ་ཡོད་དམ་བཏགས་པར་ཡོད། རྫས་སུ་ཡོད་ན་དངོས་པོར་འགྱུར་ཞིང༌། བཏགས་པར་ཡོད་ན། མེད་ཀྱང་ཡོད་པར་སྒྲོ་བཏགས་པའི་ཡོད་པ་ཡིན་ནམ།
ཡོད་པ་ལ་ཡོད་པར་བཏགས་པའི་ཡོད་པ་ཡིན། གཉིས་པ་ལྟར་ན་དངོས་པོ་མེད་པར་མ་སོང་སྟེ། ཡོད་པ་ལ་ཡོད་པར་རྟོག་པའི་ཡོད་པ་ཡིན་པའི་ཕྱིར། དཔེར་ན་བྱས་པ་ལ་ཡོད་པར་རྟོག་པ་བཞིན། དང་པོ་ལྟར་ན་དངོས་མེད་དངོས་མེད་དུ་ཡོད་པ་མ་ཡིན་ཏེ། དེར་མེད་ཀྱང་དེར་ཡོད་པའི་ཐ་སྙད་བྱས་པའི་ཕྱིར། དངོས་མེད་ནི་དངོས་པོར་མ་གྲུབ་པ་ཙམ་ལ་དངོས་མེད་དུ་བརྗོད་པ་ཡིན་གྱི། དངོས་མེད་ཀྱི་ཡོད་པ་ཞིག་དམིགས་ན་ནི་མེད་པར་དགག་པ་ལ་ཡོད་པར་སྒྲུབ་པ་ཡང་རིགས་པར་འགྱུར་ན་དེ་ལྟའི་གནས་ཀྱང་མེད་པའི་ཕྱིར། དངོས་མེད་ཡིན་ན་སྐད་ཅིག་དང་སྐད་ཅིག་མ་ཡིན་པ་གང་དུ་ཡོད། དང་པོ་ལྟར་ན་དངོས་པོར་འགྱུར་ལ།
གཉིས་པ་ལྟར་ན་སྐད་ཅིག་མ་མིན་པའི་ཡོད་པ་དེ་རྟག་པའམ་མི་རྟག་པ་གང་ཡིན། མི་རྟག་པ་ཡིན་ན་དངོས་པོར་འགྱུར། རྟག་པ་ཡིན་ན་དེ་ལྟའི་དངོས་མེད་དེ་དངོས་མེད་དུ་མི་འགྲུབ་སྟེ། རྟག་པ་དང་ཡོད་པའི་གཞི་མཐུན་པར་ཁས་བླངས་པས་ཡོད་པའི་དོན་མ་གྲུབ་ན་ཡོད་པར་མི་འགྲུབ་ཅིང༌། གྲུབ་ན་ཡོད་པའི་དོན་རྟག་པ་ལ་ཞུགས་པས་རྟག་དངོས་ཁས་མི་ལེན་ཀ་མེད་དུ་འགྱུར་བའི་ཕྱིར། དོན་འདི་ཉིད་འཐད་པའང་ཡིན་ཏེ། ས་པཎ་གྱིས། ཡང་བོད་ཕལ་ཆེར་དངོས་མེད་ཀྱང་ཡོད་པར་འདོད་ལ། དེ་ལྟ་ན་ཡོད་པས་མི་རྟག་པ་སྒྲུབ་པ་མ་ངེས་པར་འགྱུར་ཏེ། དངོས་པོ་དང་དངོས་མེད་གཉིས་ཀ་ལ་རྟགས་ཡོད་པར་མཚུངས་པའི་ཕྱིར།
གལ་ཏེ་ཡོད་པ་ཙམ་ལ་དངོས་པོའི་ཡོད་པ་ཙམ་དང༌། དངོས་མེད་ཀྱི་ཡོད་པ་ཙམ་གཉིས་ཡོད་དོ་ཞེ་ན། དངོས་མེད་ཀྱི་ཡོད་པ་དེ་ཅི་དོན་བྱེད་ནུས་ན་དངོས་པོར་འགྱུར་ལ། མི་ནུས་ན་ཅི་ཡང་མེད་པས་ཡོད་པར་མིང་བཏགས་ཀྱང་མེད་པ་ཉིད་ཡིན་ནོ། ། ཞེས་འབྱུང་ལ། དེས་ན་དབུ་མའི་སྐབས་འདིར་དངོས་པོའི་ཡོད་པ་མི་སྲིད་ན་དངོས་མེད་ཀྱི་ཡོད་པ་ལྟ་ག་ལ་ཞིག་ཏེ། ཀུན་རྫོབ་ལ་དཔྱད་ན་རྫུན་པ་མ་གྲུབ་ན་དོན་དམ་ལ་བདེན་པ་གྲུབ་པའི་གནས་རྙེད་པར་མི་འགྱུར་བའི་ཕྱིར། སྟོང་ཉིད་ཀྱི་རང་བཞིན་སྟོང་པ་ཉིད་ལས་གཞན་དུ་མི་འགྱུར་བ་ཡོད་པར་སྨྲ་བའང་རྒྱལ་བ་སྲས་བཅས་ཀྱིས་ཤེར་ཕྱིན་དུ་གང་བཀག་པ་དེ་ཉིད་སླད་མར་ཁས་བླངས་པ་ཡིན་ཏེ། དེ་ལྟ་ན་སྟོང་པ་ཉིད་སྟོང་པ་ཉིད་དུ་སླར་རྒྱལ་བའི་ཡུམ་དུ་རྒྱ་ཆེར་བསྟན་པ་དོན་མེད་པའི་ཕྱིར། བརྟགས་པའི་དངོས་པོ་ཐ་སྙད་ཚད་གྲུབ་ལ་བཏགས་དོན་བཙལ་ནས་སྟོང་ཉིད་ཟུར་གྱིས་འཚོལ་བའི་སྟོང་ཉིད་དེ་བཏགས་བཞག་གི་དངོས་པོ་ཀ་བུམ་སོགས་ཆོས་ཅན་གྱི་ཆོས་ཉིད་དུ་འདོད་པ་འདི་ནི་དཔལ་ལྡན་ཀླུའི་རྩ་བའི་དོན་དཔལ་ལྡན་ཟླ་བས་རྒྱ་ཆེར་བཀྲལ་བའི་ཕྱོགས་སྔ་མ་དེ་ཉིད་ཁས་བླངས་པ་ཡིན་ཏེ།
ཁྱེད་ཀྱི་ཚིག་ཏུ་དངོས་པོ་ལ་བཏགས་བཞག་ཅེས་གཞན་དག་འཁྲུལ་པ་སྐྱེད་པར་བྱེད་པའི་ངག་བཀོད་ཀྱང་ཞེན་དོན་ལ་ཚུར་མཐོང་ལ་ཐོག་མེད་ཀྱི་མ་རིག་པས་བསླད་པའི་དབང་གིས་དངོས་པོ་དེ་འདུ་བྱེད་ཀུན་རྫོབ་པའི་རྫས་ཆོས་ཇི་ལྟར་གནས་པ་དེ་དེ་ལྟར་རང་གི་ངོ་བོ་སྟོང་ཉིད་མ་ཡིན་པར་དངོས་སམ་འདུ་བྱེད་དེ་ནི་སྟོང་པ་ཉིད་ཀྱི་རྟེན་གྱི་ཆེད་དུ་དངོས་པོའི་རང་བཞིན་དུ་ཡོད་པར་རྟོག་པར་བྱེད་ཅིང་སྟོང་པ་ཉིད་ཀྱང་དོན་བྱེད་པའི་དངོས་པོར་སྨྲ་ལ། མ་བརྟགས་ན་བདེན་གཉིས་ཀྱི་ཆོས་ཤེས་བྱ་མཐུན་པར་སྨྲ་བའི་འཇིག་རྟེན་གཞན་གྲགས་ལྟར་འཇོག་ལ། དཔྱད་ན་བདེན་པ་གཉིས་ཀར་དངོས་པོ་དང་འདུ་བྱེད་སྟོང་ཉིད་དུ་སྨྲ་བ་ནི་དངོས་པོར་འཁྲུལ་བའི་དངོས་པོར་གྲུབ་ཆོས་སུ་སྣང་བ་ཉིད་དངོས་པོར་མ་གྲུབ་པར་མི་སྨྲ་བར་ཁྱེད་ཅག་དངོས་པོར་མ་གྲུབ་པའི་ཆོས་ཡེ་མེད་ཅིག་སླར་ཡེ་མེད་དུ་ཞེན་པ་དངོས་པོ་སྟོང་པའི་སྟོང་ཉིད་དུ་འདོད་ལ། དེ་ལྟའི་ཞེན་བརྗོད་དེ་ནི་མེད་ལྟ་ཆད་མཐའི་མི་གཙང་བའི་འདམ་ཆེན་པོར་བྱིང་བར་འགྱུར་བར་གསུངས་པའི་ཕྱིར། ཚིག་གསལ་ལས། གང་གིས་དེ་ལྟར་བདེན་པ་གཉིས་ཀྱི་དབྱེ་བ་རྣམ་པར་མ་མཐོང་བར་འདུ་བྱེད་རྣམས་སྟོང་པ་ཉིད་དུ་མཐོང་བས་འདུ་བྱེད་རྣམས་ཡོད་པ་མ་ཡིན་པ་ཉིད་དུ་རྟོགས་པར་བྱེད་ལ། ཡང་ན་སྟོང་པ་ཉིད་འགའ་ཞིག་དངོས་པོར་བཏགས་ནས་དེའི་རྟེན་གྱི་ཆེད་དུ་དངོས་པོའི་རང་བཞིན་ཡང་རྟོགས་པར་བྱེད་དེ། དེས་ནི་གཉིས་ཀ་ལྟར་ཡང་སྟོང་པ་ཉིད་ལ་བལྟ་ཉེས་པས་ངེས་པར་ཕུང་བར་བྱེད་པ་ཡིན་ནོ། ། ཇི་ལྟར་ཞེ་ན། རེ་ཤིག་གལ་ཏེ་ཐམས་ཅད་སྟོང་པ་སྟེ་ཐམས་ཅད་ཡོད་པ་མ་ཡིན་ནོ་ཞེས་རྟོག་ན་ནི་དེའི་ཚེ་འདི་ལོག་པར་ལྟ་བར་འགྱུར་ཏེ།
ཇི་སྐད་དུ། ཆོས་འདི་ལོག་པར་བཟུང་གྱུར་ན། ། མི་མཁས་རྣམས་ནི་ཅུང་ཟད་ཟད། ། འདི་ལྟར་མེད་པར་ལྟ་བ་ཡི། ། མི་གཙང་དེར་ནི་བྱིང་བར་འགྱུར། ། ཞེས་བཤད་དོ། ། ཞེས་འབྱུང་ངོ༌། ། ཡང་ཁྱེད་ཁོ་བོ་ཅག་ཐམས་ཅད་སྟོང་པ་དང་ཡོད་པ་མ་ཡིན་པར་མ་སྨྲས་ཏེ། ཀུན་རྫོབ་ཏུ་ཡོད་པར་སྨྲས་པའི་ཕྱིར་སྙམ་ན། འོ་ན་ཁྱེད་ཤེས་བྱའི་ཕྱོགས་གཅིག་མེད་པ་དང་ཕྱོགས་གཅིག་ཡོད་པར་སྨྲས་པས་ཐམས་ཅད་མེད་པར་མ་སྨྲས་ཀྱང༌།
ཕྱེད་མེད་པར་སྐུར་པ་བཏབ་པ་དེ་ཉིད་ཀྱང་ཆད་མཐར་འགྱུར་ཞིང་ཤེས་བྱའི་ཆོས་ལ་ཡོད་མེད་ཀྱི་ཕྱོགས་གཉིས་ཀར་སྤྲོ་ཞིང་མཚན་མ་ཉིད་དུ་སྒྲོ་འདོགས་པར་བྱེད་པ་ལས་ཉེས་པ་ཆེ་བ་ཅི་ཞིག་ཡོད། འོ་ན་ཚུལ་དེ་ཁྱེད་ཀྱི་དབུ་མ་སྨྲ་བ་དེ་ལྟ་ལ་མཚུངས་སོ་ཞེ་ན། མི་མཚུངས་ཏེ། ཁོ་བོ་ཅག་ནི་བདེན་པ་གཉིས་ཀར་ཆོས་ཐམས་ཅད་ཡོད་མེད་གང་དུ་ཡང་མི་སྒྲུབ་པའི་ཕྱིར། ཡང་རྟག་དངོས་ཀྱི་མྱུག་སོགས་དམིགས་སུ་ཟིན་པ་འདི་དག་གིས་རང་ལྡོག་དེ་དེར་རང་བཞིན་གྱིས་མ་གྲུབ་པ་སྟོང་ཉིད་ཀྱི་དོན་མ་ཡིན་ཅིང་རྟགས་ཀྱི་དགག་བྱའི་དངོས་པོ་སྟོང་བའི་སྟོང་ཉིད་ཟུར་ནས་འཚོལ་ནས་ཆོས་ཅན་མྱུག་སོགས་ཀྱི་དངོས་པོ་དམིགས་སུ་ཟིན་པ་འདིའི་ཆོས་ཉིད་དུ་སྦྱོར་བར་འདོད་པ་སྟོང་ཉིད་ཀྱི་དོན་དུ་འཆད་པའི་ལྟ་ལོག་འདི་ནི་གང་གིས་བཟུང་བ་དེ་མནར་མེད་ཀྱི་དམྱལ་བར་སྐྱེ་བར་འགྱུར་ཞེས་དཔལ་ལྡན་ཟླ་བས་གསུངས་ཏེ། ཚིག་གསལ་ལས། ཅི་སྟེ་ཡང་ཐམས་ཅད་ལ་སྐུར་པ་འདེབས་པར་མི་འདོད་ན་ནི། དེའི་ཚེ་ཅི་སྟེ་དངོས་པོ་འདི་དག་དམིགས་སུ་ཟིན་ཀྱང་སྟོང་པ་ཉིད་དུ་འགྱུར་ཏེ། དེའི་ཕྱིར་རང་བཞིན་མེད་པའི་དོན་ནི་སྟོང་པ་ཉིད་ཀྱི་དོན་མ་ཡིན་ནོ་ཞེས་འདི་ངེས་པར་སྟོང་པ་ཉིད་སྤོང་བར་འགྱུར་ཏེ། དེ་ལྟར་སྤངས་ནས་ཆོས་ཀྱིས་འཕོངས་པར་འགྱུར་བའི་ལས་ཀྱིས་ངེས་པར་ངན་འགྲོར་འགྲོ་བར་འགྱུར་ཏེ།
ཇི་སྐད་དུ། རིན་ཆེན་འཕྲེང་བ་ལས། གཞན་ཡང་འདི་ནི་ལོག་བཟུང་ནས། ། བླུན་པོ་མཁས་པའི་ང་རྒྱལ་ཅན། ། སྤོང་བས་མ་རུངས་བདག་ཉིད་ཅན། ། མནར་མེད་པར་ན་སྤྱིའུ་གཙུག་འགྲོ། ། ཞེས་བཤད་དོ། ། ཞེས་འབྱུང་ངོ༌། ། དེས་ན་ཤར་ཙོང་ཁ་པ་ཆེན་པོས། རེས་སྟོང་པ་ཉིད་ཀྱི་ཚུལ་འཆད་པ་ན་དོན་དམ་པར་དངོས་པོར་མེད་པ་སྟོང་པ་ཉིད་ཀྱི་ཚུལ་ལོ་ཞེས་པ་དང༌།
རེས་ཀུན་རྫོབ་ཏུ་སྟོང་པ་ཉིད་དང་བདག་མེད་པ་ནི་མི་སྟོང་བ་དང༌། བདག་གི་དངོས་ཆོས་ཟློག་བྱེད་ཀྱི་དོན་བྱེད་པ་ཉིད་ཀྱི་དངོས་པོར་སྨྲ་བ་དང༌། བདག་མེད་པ་དང་སྟོང་པ་ཉིད་ནི་དེ་དང་དེར་ཡོད་པའི་བྱ་བ་ཅན་དུ་བཤད་པ་དང༌། ཆོས་ཉིད་སྟོང་པ་ཉིད་ཀྱི་རྟེན་དུ་ཆོས་ཅན་དངོས་པོ་ཚད་གྲུབ་ཏུ་ཡོད་པར་འདོད་པ་འདིས་ནི་དཔལ་ལྡན་ཟླ་བས། མྱང་འདས་ཀྱི་ལམ་ལས་ལོག་པར་ཞུགས་ནས་སྟོང་ཉིད་བསྟན་པ་འབྲས་བུ་མེད་པར་བྱེད་པ་ཉིད་དུ་གསུངས་ཏེ། ཚིག་གསལ་ལས། དེ་ལྟར་ན་རེ་ཞིག་སྟོང་པ་ཉིད་ལ་དངོས་པོ་མེད་པར་བཟུང་བས་ན་འཛིན་པ་པོ་ཕུང་བར་བྱེད་པ་ཡིན་ནོ། ། ཅི་སྟེ་བཅོམ་ལྡན་འདས་རྣམས་ཀྱིས་སྟོང་པ་ཉིད་དང༌། དེའི་རྟེན་འདུ་བྱེད་རྣམས་ཡོད་པ་ཉིད་དུ་རྟོག་པར་བྱེད་པ་དེ་ལྟ་ན་ཡང་མྱ་ངན་ལས་འདས་པར་འགྲོ་བའི་ལམ་ལ་ལོག་པར་ཞུགས་པའི་ཕྱིར་སྟོང་པ་ཉིད་བསྟན་པ་འབྲས་བུ་མེད་པ་ཉིད་དུ་འགྱུར་རོ། ། དེའི་ཕྱིར་དེ་ལྟ་ན་སྟོང་པ་ཉིད་དངོས་པོའི་ངོ་བོར་བཟུང་བ་ན་ཡང་འཛིན་པ་པོ་ཕུང་བར་བྱེད་དོ། །
ཞེས་འབྱུང་ངོ༌། ། འོ་ན་སྟོང་པ་ཉིད་ཀྱི་ཚུལ་གྱི་ལྟ་སྒོམ་བྱེད་པ་ན། སྟོང་པ་ཉིད་དེ་དོན་དམ་པར་དངོས་པོར་ཡོད་པ་མ་ཡིན། ཀུན་རྫོབ་ཏུ་དངོས་པོར་མེད་པ་མ་ཡིན་ནོ་ཞེས་སྟོང་ཉིད་དངོས་པོ་དང་དངོས་པོ་མེད་པ་གཉིས་ཀར་ལྟ་བ་འདི་ལྟ་བུ་ཉམས་སུ་ལེན་ན་ཅིར་འགྱུར་ཞེ་ན། དཔལ་ལྡན་ཟླ་བས་དེ་ལྟར་ཉམས་སུ་བླངས་ན་ཕན་པའི་ཆེད་དུ་འབྲུ་གོ་རིམ་ལོག་པར་བཏབ་ན་འབྲས་བུ་ཡང་དག་པར་མི་སྨིན་པ་ཇི་ལྟ་བ་དེ་བཞིན་ཕན་དུ་རེ་བའི་སྟོང་ཉིད་ཀྱི་ཚུལ་དང་མི་མཐུན་པར་བཤད་མ་ཐག་པའི་ཉམས་ལེན་དེ་ལྟར་བྱས་ན་དབུལ་བ་སེལ་ཆེད་སྦྲུལ་གྱི་ནོར་བུ་ལེན་ལུགས་ལོག་པ་ལྟར་འགྱུར་ཞེས་དྲངས་མ་ཐག་པའི་ལུང་གི་འཕྲོས་དེར། ཚིག་གསལ་ལས། གལ་ཏེ་ཕན་འདོགས་པ་གང་ཡིན་པ་དེ་རྣམ་པ་གཞན་དུ་བཟུང་ན་ཕན་འདོགས་པར་མ་གྱུར་མོད། གནོད་པ་བྱེད་པར་ནི་ཇི་ལྟར་འགྱུར་ཏེ། འབྲུ་དག་གོ་རིམས་ལས་ཉམས་པར་བཏབ་པ་ན་འདེབས་པ་པོ་བརླག་པར་བྱེད་པ་ནི་མ་ཡིན་ནམ་ཞེ་ན། དེའི་ཕྱིར་སློབ་དཔོན་གྱིས་བརྗོད་པར་བཞེད་པའི་དོན་སྟོན་པའི་དཔེ་གསུངས་པ་ནི།
ཇི་ལྟར་སྦྲུལ་ལ་བཟུང་ཉེས་དང༌། ། རིགས་སྔགས་ཉེས་པར་སྒྲུབ་པ་བཞིན། ། ཞེས་བྱ་བ་སྟེ། ཇི་ལྟར་སྦྲུལ་སྨན་དང་སྔགས་ཀྱི་སྟོབས་ཀྱིས་མན་ངག་ཇི་ལྟ་བ་བཞིན་དུ་བཟུང་ན། ནོར་གྱི་ཕུང་པོ་ཆེན་པོར་འགུགས་པར་བྱེད་ལ། ཇི་ལྟར་ཉེ་བར་བསྟན་པ་བོར་ནས་འཛིན་ན་ནི་འཛིན་པ་པོ་ཉིད་ཕུང་བར་བྱེད་པ་ཡིན་ནོ། ། ཡང་ཇི་ལྟར་མན་ངག་ཇི་ལྟ་བ་བཞིན་རབ་ཏུ་སྒྲུབ་པའི་རིགས་སྔགས་ཀྱིས་ནི་སྒྲུབ་པ་པོ་ལ་ཕན་འདོགས་པར་བྱེད་ལ། མན་ངག་ལས་ཉམས་པར་སྒྲུབ་ན་ནི་སྒྲུབ་པ་པོ་ཉིད་བརླག་པར་བྱེད་པ་ཡིན་ནོ། ། དེ་བཞིན་དུ་འདིར་ཡང་ཉེ་བར་བསྟན་པ་ཇི་ལྟ་བ་བཞིན་དུ་སྟོང་པ་ཉིད་བཟུང་ན་ནི། འཛིན་པ་པོ་མྱ་ངན་ལས་འདས་པའི་བདེ་བ་མཆོག་ལ་སྦྱོར་བར་བྱེད་ལ།
ཇི་ལྟར་ཉེ་བར་བསྟན་པ་སྤངས་ནས་བཟུང་ན་ནི་ངེས་པར་ཇི་སྐད་བཤད་པའི་ཚུལ་གྱི་འཛིན་པ་པོ་ཉིད་ཕུང་བར་བྱེད་པ་ཡིན་ནོ། ། ཞེས་འབྱུང་ངོ༌། ། ཡང་ཙོང་ཁ་པ་དཔོན་སློབ་འདི་སྙམ་དུ། ཁྱེད་ཀྱིས་ངེད་ཅག་འདི་ལུགས་ལ་རབ་ཏུ་དགག་པ་དེ་ལྟ་ན། ཁྱོད་རང་གི་མཐའ་བཞི་དབེན་པའི་སྟོང་པ་ཉིད་ཀྱི་ཚུལ་མ་ནོར་བ་དེ་གང་ཞེ་ན། བཤད་པར་བྱ་སྟེ། ཁོ་བོ་ཅག་ཡང་དག་པའི་གནས་ཚུལ་སེམས་ཤིང་དཔྱད་པ་ན་སྟོང་ཉིད་ཀྱི་ཚུལ་དེ་མཐའ་བཞི་དང་བྲལ་བ་དང་མ་བྲལ་བ་ཞེས་གཞན་གྱི་བློས་གང་དུ་བཟུང་བ་དེ་ནི་མཐར་ལྟར་སོང་བས་གདུལ་བྱ་དེ་དག་རྗེས་སུ་བཟུང་བའི་སླད་དུ། བློའི་འཛིན་སྟངས་དེ་དག་གཞན་གྲགས་ཙམ་དུ་འགོག་པ་ཡིན་གྱི། རང་ལུགས་ལ་ཡོད་མེད་སོགས་མཐའ་བཞི་པོ་ཉིད་དམིགས་བྱར་མེད་པས། དེ་དག་ལ་མཐའ་དང་བྲལ་བ་དང་མ་བྲལ་བའི་དགག་པ་དང་སྒྲུབ་པ་གང་ཡང་བྱེད་མི་ཤེས་པའི་ཕྱིར་ཏེ།
དེ་ལྟར་བྱེད་པའི་ཁྱད་གཞི་འགར་ཡང་དབེན་པ་ཉིད་ན་དེ་ལ་ཁྱད་ཆོས་སུ་སྦྱོར་བའི་ཞེ་འདོད་འབྱུང་བའི་སྐབས་མེད་པའི་ཕྱིར། མ་བརྟགས་པ་ན་ཤེས་བྱ་རྟེན་འབྲེལ་དང་མི་མཐུན་པའི་དངོས་སྨྲ་བ་གཞན་དག་གིས་ཤེས་བྱ་རྟེན་འབྲེལ་དང་མཐུན་པར་སྨྲ་བའི་དབུ་མ་པར་བརྟགས་པའི་འཇིག་རྟེན་པ་དག་གིས་ཇི་ལྟར་སྨྲ་བ་དེ་ཙམ་ཞིག་གིས་རྗེས་བརྗོད་དུ་བྱེད་ན་མི་མཁས་པ་གང་དག་འདི་ལྟར་སེམས་པར་འགྱུར་ཏེ། ཆོས་ཐམས་ཅད་སྟོང་ཉིད་ཡིན་ན་ཁྱོད་ལ་ལས་འབྲས་དང་བདེན་བཞི་དང་དཀོན་མཆོག་སོགས་མེད་པར་འགྱུར་བའམ། དེ་དག་ཡོད་ན་ཆོས་དེ་དག་སྟོང་པ་ཉིད་མ་ཡིན་པར་ཐལ་བར་འགྱུར་སྙམ་ན། ཁོ་བོ་ཅག་ནི་མཐའ་དེ་གཉིས་སུ་ལྷུང་བར་མི་འགྱུར་ཏེ། མཐའ་དེ་གཉིས་གང་ཡང་ཁས་མི་ལེན་པའི་ཕྱིར། འདི་ལྟ་སྟེ། སྟོང་པ་ཉིད་ནི་ཆོས་དེའི་གནས་ཚུལ་མི་བསླུ་བ་དོན་དམ་པའི་དབང་དུ་བྱས་པ་དང༌། ལས་འབྲས་སོགས་ནི་སྣང་ཚུལ་བསླུ་ཆོས་ཀུན་རྫོབ་པའི་དབང་དུ་བྱས་ནས་ཇི་སྲིད་ཉོན་མོངས་དང་ཉོན་མོངས་ཅན་མིན་པའི་མ་རིག་པའི་དབང་གིས་མེད་བཞིན་སྣང་བའི་གཟུགས་བརྙན་དང་འདྲ་བའི་དངོས་པོ་ལྟར་སྣང་ཡང་དེ་དག་གི་གནས་ཚུལ་ནི་དངོས་པོ་ཐམས་ཅད་རང་བཞིན་གྱིས་དབེན་པའི་སྟོང་པ་ཉིད་དོན་དམ་པའི་མཚན་ཉིད་ཅན་ཉིད་ལས་མི་འདའ་བར་རྟོགས་ལ། གཟུགས་བརྙན་ཡང་རང་བྱུང་བའི་རྒྱུ་ཚོགས་ཚང་ན་དེར་འབྱུང་བ་བསླུ་མེད་ལྟར།
རྒྱུ་འབྲས་བདེན་བཞི་སོགས་ཀྱང་རང་འབྱུང་བའི་རྒྱུ་ཚོགས་ཚང་ན་དེར་འབྱུང་བ་བསླུ་བ་མེད་ཅིང་དེ་ལྟར་འབྱུང་བའི་དངོས་པོར་སྣང་བ་དེ་ཡང་སྔར་གཏན་མེད་གཅིག་ཕྱིས་སྟོང་པ་ཉིད་དུ་མེད་པའམ་ཡོད་སྔར་ཡོད་ཕྱིས་སྟོང་པ་ཉིད་དུ་སོང་བ་ཡང་མ་ཡིན་པར་རང་བཞིན་གྱིས་སྤྲོས་པ་དང་བྲལ་བ་ཡིན་ལ། དེས་ན་དངོས་པོར་སྣང་ཙམ་ལས་རྒྱུ་འབྲས་ཀྱི་དངོས་པོ་དོན་དམ་པ་དེར་གྲུབ་པའི་སྒྲོ་བཏགས་པའི་ཆ་དེ་ནི་རང་བཞིན་འགར་ཡང་གྲུབ་པས་དབེན་པའི་ཕྱིར་ཏེ། རྒྱུ་འབྲས་དེ་གྲུབ་ཀྱི་རང་བཞིན་ཡོད་ན་ཐ་སྙད་དུ་ཡང་རྒྱུ་འབྲས་ལྟོས་ནས་འཇིག་རྟེན་ན་བསླུ་མེད་དུ་རྟེན་ཅིང་འབྲེལ་བར་འབྱུང་བ་འགལ་བའི་ཕྱིར་ཏེ། རང་བཞིན་གྱིས་གྲུབ་པའི་རྒྱུ་འབྲས་ཕན་ཚུན་ལྟོས་ནས་འབྱུང་བ་ལས་མ་རག་པའི་ཕྱིར། ཞེས་དཔལ་ལྡན་ཟླ་བས་ཚིག་གསལ་དུ། དེའི་ཕྱིར་དེ་ལྟར་གང་ཞིག་ཀུན་རྫོབ་དང་དོན་དམ་པའི་བདེན་པའི་མཚན་ཉིད་ཅན་བདེན་པ་གཉིས་ཀྱི་རྣམ་པར་བཞག་པར་མ་བྱས་པར་སྟོང་པ་ཉིད་དུ་སྨྲ་བར་བྱེད་པའི་གང་ཟག་རྣམ་པ་དེ་ལྟ་བུ་ནི། སྟོང་པ་ཉིད་ལ་བལྟ་ཉེས་ན། ། ཤེས་རབ་ཆུང་རྣམས་ཕུང་བར་བྱེད། ། ཇི་ལྟར་སྦྲུལ་ལ་བཟུང་ཉེས་དང༌། ། རིགས་སྔགས་ཉེས་པར་སྒྲུབ་པ་བཞིན། །
རྣལ་འབྱོར་པ་ཀུན་རྫོབ་ཀྱི་བདེན་པ་མི་ཤེས་པ་ཙམ་གྱིས་བསྐྱེད་པ་རང་བཞིན་མེད་པར་རྟོགས་ནས་དེའི་སྟོང་པ་ཉིད་དོན་དམ་པའི་མཚན་ཉིད་རྟོགས་པ་ནི་མཐའ་གཉིས་སུ་ལྷུང་བར་མི་འགྱུར་ཏེ། གང་ཞིག་ད་ལྟ་མེད་པར་འགྱུར་བ་དེའི་ཚེ་ན་ཇི་ཞིག་ཡོད་པར་འགྱུར་ཞེས་དེ་ལྟར་སྔར་ལྟར་དངོས་པོའི་རང་བཞིན་མ་དམིགས་པས་ཕྱིས་ཀྱང་མེད་པ་ཉིད་དུ་མི་རྟོགས་ལ། འཇིག་རྟེན་གྱི་ཀུན་རྫོབ་གཟུགས་བརྙན་དང་འདྲ་བ་ལ་གནོད་པ་མ་བྱས་པས་ལས་དང་ལས་ཀྱི་འབྲས་བུ་དང༌། ཆོས་དང་ཆོས་མ་ཡིན་པ་ལ་ཡང་གནོད་པ་མ་ཡིན་ནོ། ། དོན་དམ་པ་དང་དངོས་པོ་ཉིད་དུ་སྒྲོ་འདོགས་པར་བྱེད་པ་ཡང་མ་ཡིན་ཏེ། དངོས་པོ་རང་བཞིན་དང་བཅས་པ་མ་ཡིན་པ་རྣམས་ཁོ་ན་ལ་ལས་ཀྱི་འབྲས་བུ་ལ་སོགས་པ་མཐོང་བའི་ཕྱིར་དང༌། དངོས་པོ་རང་བཞིན་དང་བཅས་པ་ཡོད་པ་མ་ཡིན་པའི་ཕྱིར་དང༌། དངོས་པོ་རང་བཞིན་དང་བཅས་པར་སྨྲ་བ་རྣམས་ཀྱི་ལྟར་ན་ལས་དང་ལས་ཀྱི་འབྲས་བུ་མཐོང་བ་དང་རྟེན་ཅིང་འབྲེལ་བར་འབྱུང་བ་ལ་སོགས་པ་ཐམས་ཅད་ལ་མཐོང་བའི་ཕྱིར་རོ། ། ཞེས་འབྱུང་ངོ༌། །
འོ་ན་ཤེས་བྱ་རྟེན་འབྲེལ་དང་མཐུན་པར་སྨྲ་བའི་དབུ་མ་པ་འཇིག་རྟེན་ན་གྲགས་པ་དེ་སུ་ཞིག་ཡིན།
ཁྱོད་རང་འདི་སྐད་དུ་སྨྲ་བའི་དབུ་མ་པ་དེ་ཉིད་ཡིན་ནམ། ཡང་གལ་ཏེ་གཞན་ཞིག་ཡིན། དེ་ལྟར་གཞན་གྲགས་སུ་སྨྲ་བའི་འཇིག་རྟེན་པའི་དབུ་མ་པ་དེ་ལས་དབུ་མ་པ་ཡིན་ངོ་ཤེས་པ་གཞན་ཞིག་མཆིས་སམ་སྙམ་ན། གཞན་གྲགས་ཙམ་དུ་དབུ་མའི་ཆོས་ཚུལ་འདི་ལྟར་རང་གཞན་སུས་སྨྲ་ཡང་སྨྲ་པ་པོ་དེ་ལ་ཤེས་བྱ་རྟེན་འབྲེལ་དང་མཐུན་པར་སྨྲ་བའི་དབུ་མ་པ་འཇིག་རྟེན་པ་དེའོ་ཞེས་ཐ་སྙད་བྱེད་ལ། དེ་ལས་གཞན་པའི་དབུ་མ་པ་ཡིན་ངོ་ཤེས་པ་ནི་དབུ་མ་སྨྲ་བའི་འཇིག་རྟེན་པ་དག་གིས་འཇིག་རྟེན་ལས་འདས་པའི་སློབ་མི་སློབ་ཀྱི་འཕགས་པ་ཆོས་ཉིད་ལ་མཉམ་པར་བཞག་པ་དག་ལ་དབུ་མ་པའོ་ཞེས་མིང་འདོགས་པར་བྱེད་ཀྱང་འཇིག་རྟེན་ལས་འདས་པའི་འཕགས་པ་དེ་དག་རང་ངོ་ནས་ནི་ཁོ་བོ་ཅག་དབུ་མ་པ་དང་དབུ་མ་པ་མིན་པ་གང་དུ་ཡང་ཞལ་གྱིས་བཞེས་ནས་དབུ་མ་པར་འཇོག་པའི་གནས་ཡོད་པ་མ་ཡིན་ཏེ། དེར་བདག་གཉིས་ཀྱི་སྤྲོས་པ་ཐམས་ཅད་ཉེ་བར་ཞི་བའི་ཕྱིར། ཡང་ཁྱེད་ཅག་སྟོང་ཉིད་རང་བཞིན་གྱིས་མ་གྲུབ། སྟོང་ཉིད་སྟོང་ཉིད་ཀྱི་རང་བཞིན་དུ་ཡོད་ཅེས་སྨྲ་བ་ནི་སྟོང་ཉིད་ལ་དངོས་པོའི་རང་བཞིན་ཡོད་པར་ཟོལ་ཚིག་གི་སྒྲུབ་པར་སྣང་ཡང་དེ་ལྟའི་ཚིག་སྦྱོར་འདི་འདྲ་ནི་གངས་ཅན་འདིར་པེ་ཀར་སོགས་ཀྱིས་བྱས་པར་གྲགས་པའི་བསྡུས་པའི་ཚིག་སྦྱོར་ལྟར་སོང་བས་བརྗོད་པ་དེ་ལྟར་བརྗོད་ན་ངོ་ཚ་བའི་གནས་ཡིན་ཏེ། དཔེར་ན་བུམ་པ་བུམ་པའི་དངོས་པོར་ཡོད། བུམ་པའི་དངོས་པོར་མེད་ཅེས་བརྗོད་པར་བྱེད་པ་དང་མཚུངས་པར་འགྱུར་རོ། །
ཕྱག་རྒྱ་ཆེན་པོ་དག་གི་སྟོང་པ་ཉིད་ཀྱི་ཚུལ་ཡང་ཕར་ཕྱིན་ཐེག་པ་དང་ཐུན་མོང་གི་སྟོང་ཉིད་ཀྱི་ཚུལ་དང༌། ཐུན་མོང་མིན་པ་འབྲས་བུའི་ཐེག་པའི་སྟོང་ཉིད་ཀྱི་ཚུལ་གཉིས་ལས། དང་པོ་ནི། བཤད་མ་ཐག་པའི་དབུ་མའི་ཚུལ་གྱི་སྟོང་ཉིད་ལས་གཞན་དུ་མེད་དེ། གསང་སྔགས་ཀྱི་ཐེག་པར་སངས་རྒྱས་པར་བྱེད་པ་ལ་ཡང་མཁྱེན་གསུམ་མམ་སྦྱོར་བ་བཞི་ཉམས་སུ་བླངས་ནས་འབྲས་བུ་སྐུ་བཞིའི་ངོ་བོ་རྫོགས་སངས་སྒྲུབ་པ་ཡང་ཤེར་ཕྱིན་གྱི་མདོ་ལྟར་ཉམས་སུ་ལེན་དགོས་པའི་ཕྱིར། འགྲེལ་ཆེན་དྲི་མེད་འོད་ལས། སངས་རྒྱས་ཉིད་ནི་ཐམས་ཅད་མཁྱེན་པ་ཉིད་དང༌། རྣམ་པ་ཐམས་ཅད་མཁྱེན་པ་ཉིད་དང་ལམ་མཁྱེན་པ་ཉིད་དང་ལམ་གྱི་རྣམ་པ་ཐམས་ཅད་མཁྱེན་པ་ཉིད་དེ། སྟོབས་བཅུ་དང་མི་འཇིགས་པ་ལ་སོགས་པའི་ཡོན་ཏན་རྣམ་པར་འབྱོར་བར་བྱེད་དོ། ། དེ་སྟེར་བ་ནི་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བའོ། །
ཞེས་དང༌། ཡང་དེར། ས་ལ་སོགས་པའི་དཀྱིལ་འཁོར་དྲུག་པོ་རྣམས་ལ་གནས་པ་ཉི་ཁྲི་ཆིག་སྟོང་དྲུག་བརྒྱ་པོ་ཐམས་ཅད་བཀུག་ཅིང་དེ་བཞིན་དུ་ཉོན་མོངས་བདུད་རྣམས་བཅོམ་བྱས་ནས་རྫུ་འཕྲུལ་དང་ཀུན་མཁྱེན་གྱི་ས་བཅུ་གཉིས་འཆད་པར་འགྱུར་བ་རྣམ་ཤེས་དང༌། སྲིད་གསུམ་བླ་མ་ཉིད་ཅེས་པ་ཐམས་ཅད་མཁྱེན་པ་ཉིད་དང༌། རྣམ་པ་ཐམས་ཅད་མཁྱེན་པ་ཉིད་དང༌། ལམ་མཁྱེན་པ་ཉིད་དང༌། ལམ་གྱི་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་འབྱོར་པ་ནི་རྣལ་འབྱོར་པ་བརྩོན་འགྲུས་དང་ལྡན་པ་རྣམས་ཀྱི་སྐྱེ་བ་འདི་ལ་སྟེར་བར་བྱེད་དོ། ། ཞེས་འབྱུང་ངོ༌། ། གཉིས་པ་ནི། ཁྱབ་བྱེད་སྟོང་ཉིད་ལ་མདོ་སྔགས་ནས་བཤད་ཚུལ་ཁྱད་པར་མེད་ཀྱང་ཁྱབ་བྱེད་སྟོང་ཉིད་དེ་གཏན་ལ་དབབ་གཞིའི་ཁྱབ་བྱའི་ཆོས་སྟོང་པ་བཞི་དང་སྣང་མཆེད་ཐོབ་གསུམ་འོད་གསལ་དང༌།
དགའ་བ་བཞི་དང་རྒྱུད་གསུམ་གྱི་རྡོ་རྗེ་སོགས་མདོར་གཏན་མ་གྲགས་པའི་ཤེས་བྱ་ཐུན་མོང་མིན་པ་འགའ་ཞིག་དང་ཆོས་ཅན་ཆོས་ཉིད་དུ་སྦྱོར་བའི་སྟོང་ཉིད་ཀྱི་སྦྱོར་ཚུལ་ལམ་སྟོང་ཉིད་ཀྱི་རོ་མཉམ་ཚུལ་ལམ། སྟོང་ཉིད་ཀྱི་ཟུང་དུ་འཇུག་ཚུལ་གྱི་འོད་གསལ་བའི་ཟུང་འཇུག་དེ་མངོན་དུ་བྱེད་ཐབས་ནི་འབྲས་བུའི་ཐེག་པ་ཁོ་ན་ལས་གཞན་དུ་འབྱུང་བ་མ་ཡིན་ནོ་ཞེས་རྗེ་བཙུན་སངས་རྒྱས་མཉན་པ་གྲུབ་ཐོབ་ཀྱི་ཞལ་ལུང་དྲི་མ་མེད་པ་སྟེ། ལུགས་དེའི་སྟོང་པ་ཉིད་ཀྱི་ཚུལ་རྒྱས་པར་ཁོ་བོས་གཞན་དུ་ལེགས་པར་བཤད་ཡོད་པས་དེ་དག་ཏུ་བལྟ་བར་བྱའོ། ། གཉིས་པ་དབུ་ཕྱག་གི་སྟོང་ཉིད་ཀྱི་ཚུལ་ལས། རྫོགས་ཆེན་གྱི་སྟོང་ཚུལ་ཐུན་མོང་མིན་པ་རྣམ་པར་བཞག་པ་ལ། རྫོགས་ཆེན་རང་ཉིད་ཀྱི་སྟོང་ཉིད་ཀྱི་རྣམ་བཞག་དང༌། དེ་ཐུན་མོང་མ་ཡིན་པར་ཇི་ལྟར་འགྱུར་བ་དང༌། དེ་ལ་བོད་ཀྱི་དཔྱོད་ཅན་དག་ཚུལ་དེ་འདི་ལྟར་རོ་ཞེས་སྨྲ་བའི་རྗེས་སུ་ཟློས་པའོ། ། དང་པོ་ནི། ཡུལ་དུས་གནས་སྐབས་མཐར་ཐུག་གང་ལ་ཡང་མ་རག་པའི་རྫོགས་པ་ཆེན་པོ་ཀུན་བཟང་ཐུགས་ཀྱི་མཁའ་ཀློང་ཡངས་པའི་མཚོ་རྡོལ་བ་ན་རང་མདངས་འགག་མེད་རིགས་དྲུག་ཞི་ཁྲོའི་སྒྲ་གཟུགས་བདལ་བ་ཆེན་པོར་འབྱུང་བའི་ངང་དེར་འཁོར་འདས་ཐམས་ཅད་ཡོངས་སུ་རྫོགས་པའི་རྟག་ཆད་ཡོད་མེད་ཐམས་ཅད་རང་ཆས་རང་ཤར་རང་གྲོལ་ལྟ་བ་ཆོས་སྐུ་ཉག་གཅིག་པོ་འདི་ཉིད་ཡིན་ལ།
འདི་ཉིད་ལ་བལྟས་པས་ཕུང༌། བསྒོམས་པས་དྲེད། སྤྱོད་པས་འབྱམས། ཐོབ་འདོད་འབྲས་བུས་བཅིངས། བརྩོན་པས་རེ་བ་བདུད་དུ་ཤོར་བས་གང་ཡང་བྱར་མེད་ཁྲེགས་ཆོད་དང༌། འོད་གསལ་རང་འབར་ཐོད་རྒལ་གཉིས་སུ་མ་བཅོས་པར་བཞག་པས། གཞིའི་ཀ་དག་དང་ལྷུན་གྲུབ་དེ་ཉིད་འབྲས་བུ་སྐུ་དང་ཡེ་ཤེས་སུ་འཆར་བའོ་ཞེས་ཆོས་ཉིད་ཀྱི་རང་སྒྲ་འགག་པ་མེད་པ་སྐལ་ལྡན་གར་ཡོད་ལ་རྫོགས་ཆེན་མ་རིག་མུན་སེལ་གྱི་ཉི་མ་ཤར་བ་མ་གཏོགས་གང་ཟག་གཞན་གྱི་ཆོས་བརྒྱུད་ལྟར་སྙིང་ཚིག་ཡི་གེར་བརྒྱུད་པའི་མཚལ་སྣག་ཤོག་བུར་འབྲེལ་བའི་ཡི་གེ་དམར་རྒྱུ་དང་ཤོག་བུ་དཀར་དུ་བཀོད་ནས་སྟོན་པའི་ཆོས་མ་ཡིན་པར། སྐུ་གསུམ་ཁྱབ་གྲོལ་ཆེན་པོའི་མན་ངག་གོ་ཞེས་བཞེད་ཅིང་རྒྱུད་བཅུ་བདུན་སོགས་ཀྱི་ལུང་དུ་མ་ཡོད་ཀྱང་སྤྲོས་པ་ཆོག་གོ ། གཉིས་པ་ནི། རྗེ་སྒམ་པོ་པ་དང་རྗེ་ཀརྨ་པ་དུས་གསུམ་མཁྱེན་པའི་ཞུས་ལན་དུ།
རྗེ་སྒམ་པོ་པའི་ཞལ་ནས། ངས་བླ་མ་མི་ལའི་དྲུང་དུ་མི་མང་རབ་ཅིག་ཡོད་པའི་དུས་སུ་རྫོགས་ཆེན་འདི་ཅི་ཙུགས་ལགས་ཞུས་པས། བླ་མ་མར་པའི་ཞལ་ནས། ཆོས་མིན་པ་སྐད་ཟེར་ཏེ། ཆོས་མིན་པར་མི་འདུག ས་དྲུག་པ་བདུན་པ་ཡན་ཆད་ཀྱི་ཆོས་སུ་འདུག་གསུང་དེས་ན་བྱིས་པ་ལོ་ལྔ་ལོན་པ་ཙམ་ཞིག་ལ་མཛུབ་མོ་བཙུགས་ནས། རྫོགས་པ་ཆེན་པོ་རྣམས་འདི་དང་འདྲ་བ་ཡིན་ཏེ། བྱིས་པ་འདི་ན་རེ། ང་ལ་སྐྱེས་བུ་ལོ་ཉི་ཤུ་རྩ་ལྔ་ལོན་པའི་ནུས་པ་ཡོད་ཟེར་བ་དང་འདྲ་བ་ཡིན། རྫོགས་ཆེན་པ་རྣམས་ཀྱང་ད་ལྟ་སངས་རྒྱས་པ་སྐད་ཟེར་ཡང་དོན་དང་མི་ལྡན་ཞེས་གསུང༌།
ཞེས་འབྱུང་བས། མདོ་སྔགས་ཀྱི་ཐོས་བསམ་སྒོམ་གསུམ་གྱི་སྟོང་ཉིད་ཀྱི་ལྟ་བ་ནི་ཐེག་པ་རང་རང་གི་ཚོགས་ལམ་ནས་ཚུལ་དེ་ལ་མོས་སྤྱོད་ཀྱིས་འཇུག་ཅིང་ས་ཐོབ་ནས་དེ་ཁོ་ན་ཉིད་ཀྱི་མངོན་སུམ་དུ་འཇུག་པར་བྱར་ཡོད་པའི་ཐུན་མོང་ཙམ་དང༌། དེ་ལས་ས་དྲུག་བདུན་ཡན་དུ་ཐུན་མོང་མིན་པའི་ཡེ་སྟོང་ཡེ་རྫོགས་ཨ་ཏི་བའི་ལུགས་ཀྱང་གང་ཟག་འགའ་ལ་ལྟོས་ནས་ཤེས་བྱ་ཐུན་མོང་མིན་པར་ཤེས་པར་བྱའོ། ། གསུམ་པ་ནི། རྣམ་དཔྱོད་ཀྱི་ནོར་དང་ལྡན་པ་སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་འདི་སྐད་དུ། དབུ་མ་པ་ཡི་སྒྲས་བརྗོད་དབྱེ་བ་ནི། ། གཉིས་སྟོང་བདེན་སྨྲ་རྣམ་རིག་དབུ་མ་པ། ། སྣང་བ་སྐུར་འདེབས་སྣང་སེལ་དབུ་མ་པ། ། ཐ་སྙད་ཚད་འཇལ་རིགས་གྲུབ་དབུ་མ་པ། ། སྟོང་ཉིད་བདེན་གྲུབ་གཞན་སྟོང་དབུ་མ་པའོ། །
འདི་བཞི་ལུང་རིགས་ལྟར་སྣང་མང་བརྟེན་ནས། ། དབུ་མར་རློམ་ཞིང་རྒྱ་ཆེར་གྲགས་ན་ཡང༌། ། རྟོག་གེས་བསླད་ཕྱིར་མཐར་འཛིན་ནང་ན་བཞུགས། ཞེས་དབུ་མ་མ་ཡིན་པ་ལ་དབུ་མར་གྲགས་པ། དང་པོ་ནི་སེམས་ཙམ་རྣམ་རྫུན་པ་དང༌། གསུམ་པ་ནི་རི་བོ་དགེ་ལྡན་པ་དང་བཞི་པ་ནི་ཇོ་ནང་པ་དང༌། གཉིས་པ་ནི་རྫོགས་ཆེན་པ་དང་རྒྱ་ནག་ཧྭ་ཤང་ཞེས། གཉིས་པ་དེའི་འགྲེལ་པར། ལུགས་གཉིས་པས་རིགས་ངོར་གང་ཡང་མ་གྲུབ་པ་རྒྱུ་མཚན་དུ་བྱས་ནས་ཀུན་རྫོབ་ཏུ་ཡང་ཐབས་མཐའ་དག་སྤངས་པའི་ཕྱིར་རྒྱ་ནག་ཧྭ་ཤང་དང་དེའི་རྗེས་སུ་དོན་གྱིས་འབྲང་བ་རྫོགས་པ་ཆེན་པོ་མཐོང་གྲོལ་གཅིག་ཆོད་དུ་སྨྲ་བ་མང་པོས། བསོད་ནམས་ཆུང་ངུས་ཆོས་འདི་དང་མི་འཕྲད་ལ།
འཕྲད་ན་བསླབ་གསུམ་གྱི་ཉམས་ལེན་གང་ཡང་མི་དགོས་པར་གྲོལ་བར་སྨྲ་བའི་ཕྱིར། ཞེས་འབྱུང་ངོ༌། ། དེ་ལྟ་ན་ཡང་རྫོགས་ཆེན་པ་ཕལ་ཆེ་བས་རིགས་པ་ཁས་མི་ལེན་པར་འཁྲུལ་སྣང་གི་རྡོ་ཤེལ་དང་མིག་བཙིར་བའི་འཁྲུལ་སྣང་ཀུན་བཟང་གི་རང་འོད་ཁ་དོག་ཆེན་པོ་ལྔར་འབར་བ་ལ་བལྟས་པས་བལྟས་གྲོལ་དང་ཐོས་གྲོལ་བཏགས་གྲོལ་སོགས་ཀྱིས་གྲོལ་བར་འདོད་པས་རིགས་ངོར་མ་གྲུབ་པ་རྒྱུ་མཚན་དུ་བྱས་པ་ཡང་མཐའ་གཅིག་ཏུ་མ་ངེས་ལ། ཀུན་རྫོབ་ཏུ་ཐབས་ཆ་མི་སྤོང་བར་རྫོགས་ཆེན་གྱི་ཆོས་ལ་ལར་སྲོག་གཅོད་སོགས་སྤོང་བའི་ཐབས་ཆ་དང༌། དབང་བསྐུར་དང་གར་འཆམས་ལ་སོགས་ལུགས་ཀྱི་སྤྱོད་པ་དང་ཐབས་ཀྱི་ཆ་ཆེས་མང་བར་སྣང་ངོ༌། ། འདིར་རྫོགས་ཆེན་པ་ལ་སྣང་སེལ་དབུ་མར་སྨྲས་འདུག་ཀྱང༌། རྫོགས་པ་ཆེན་པོ་ནི་ཕྱག་རྫོགས་ཀྱི་ལྟ་སྒོམ་གྱི་ཤཱཀྱ་ཐུབ་དང་རྡོར་སེམས་ཀྱི་གོ་འཕང་ལས། དབྱིངས་ཀུན་བཟང་ཡབ་དང་རིག་པ་ཀུན་བཟང་ཡུམ་དབང་མོ་རྒྱན་གྱི་གོ་འཕང་མི་ཐོབ་པས་ཕྱག་རྫོགས་ཀྱི་ཆོས་ནི་ཨ་ཏི་བས་གཞོབ་རྡོག་པས་བརྫིས་པ་ལྟར་གཏོང་བ་ཡིན་ཏེ། རྫོགས་ཆེན་གྱི་ལྷའི་ཁྲིའི་བཀོད་པར་རྫོགས་ཆེན་གྱི་རྒྱུད་དུ། ཐེག་བརྒྱད་ཟིལ་གྱིས་གནོན་པའི་ཕྱིར། །
ཤཱཀྱ་ཐུབ་པའི་ཁྲི་ལ་བཞུགས། ། ཞེས་འཆད་ལ། གངས་ཅན་དུ་བྱོན་པའི་སྐྱེས་བུ་དམ་པ་ལ་ལའི་གསུང་གིས། རྫོགས་ཆེན་གྱི་རྒྱུད་ཚིག་དེ་དག་ལ་གསར་མའི་རྒྱུད་ལྟར་སྒྲ་ཇི་བཞིན་པ་ཡིན་མིན་མང་དུ་གནས་པའི་རྡོ་རྗེའི་ཚིག་དོན་དགྲོལ་ཏུ་ཡོད་དོ་ཞེས་ཀྱང་གསུངས་སོ། ། ༈ རྡོ་རྗེའི་གསུང༌། ཐོས་བསམ་སྒོམ་གསུམ་སྟོང་ཉིད་ཤོར་གོལ་ཡིན། ཞེས་པ་འདི་དག་པར་བཏོན་ན། བདག་མེད་པ་དང་སྟོང་པ་ཉིད་ཀྱི་ཚུལ་ལ་ཐོས་བསམ་སྒོམ་པའི་ལྟ་སྒོམ་གྱི་ཡོད་མེད་ལ་སོགས་པར་མངོན་པར་ཞེན་ཅིང་རྟོག་ན་ཡང་དག་པའི་ལམ་ལས་ཕྱིན་ཅི་ལོག་གི་ལམ་དུ་ཤོར་ཞིང་གོལ་བར་འགྱུར་རོ། ། ཞེས་བྱ་བ་ཡིན་ལ། འདི་ལ་ཡང་དབུ་མ་པ་གང་གིས་ལྟ་སྒོམ་ཤོར་གོལ་དུ་ཇི་ལྟར་སྨྲ་བ་དང༌།
དེར་སོང་བའི་ཚུལ་བཤད་པའོ། ། དང་པོ་ནི། དཔལ་ཙོང་ཁ་པ་ཆེན་པོས། བཏགས་ཡོད་ཀྱི་ཕུང་པོ་ལ་སོགས་པའི་དངོས་ཆོས་ཐ་སྙད་ཚད་གྲུབ་ཀྱི་ཡོད་པའི་སྟེང་དུ་རྟགས་ཀྱི་དགག་བྱའི་རང་གི་ངོ་བོའི་རྫས་གྲུབ་ཀྱི་ཕུང་སོགས་ཀྱི་དངོས་པོ་རིགས་ཤེས་ཚད་མས་གྲུབ་པའི་སྟོང་ཉིད་ནི་སྟོང་པ་ཉིད་ཡང་དག་པ་དེ་ཡིན་ལ། སྟོང་པ་ཉིད་དེ་ནི་དེའི་དངོས་འགལ་ངེས་པར་བདག་བཀག་པའི་བདག་མེད་དང༌། བདེན་པ་བཀག་པའི་བདེན་མེད་དང༌། མི་སྟོང་པ་བཀག་པའི་སྟོང་པ་ཉིད་སོགས་ཡིན་པས། བདག་མེད་དང་བདེན་མེད་དང་སྟོང་པ་ཉིད་ཀྱི་འཛིན་སྟངས་ཅན་གྱི་དམིགས་རྣམ་དང་བྲལ་བའི་ལྟ་སྒོམ་ཐམས་ཅད་སྟོང་ཉིད་ཀྱི་ལྟ་སྒོམ་དུ་མི་འགྲོ་བས་བདག་ཏུ་མ་བཟུང་བ་ཙམ་གྱི་བློ་ནི་བདག་དང་མི་འགལ་བས་ཡིད་བྱེད་བཀག་པའི་ཧྭ་ཤང་གི་ལྟ་སྒོམ་དང་འདྲའོ། ། ཞེས་སྨྲའོ། ། གཉིས་པ་ལ།
དངོས་དང༌། ཡང་དེ་ལས་འཕྲོས་པའི་དོན་བརྗོད་པའོ། ། དང་པོ་ནི། བཅོམ་ལྡན་འདས་ཀྱི་བསྟན་པའི་རིམ་པ་ལ་བསོད་ནམས་མ་ཡིན་པ་དང་པོར་བཟློག་པ་དང༌། བར་དུ་བདག་བཟློག་པ་དང༌། ཐ་མར་ལྟ་བ་གང་ཞིག་ཏུ་ལྟ་སྒོམ་དུ་བྱས་པ་དེ་ཐམས་ཅད་ཀྱི་དེ་ཁོ་ན་ཉིད་ལྟ་སྒོམ་ཡང་དག་པར་མ་སོང་ངོ་ཞེས་བཅོམ་ལྡན་འདས་ཀྱིས་ཆོས་ཐོག་བར་མཐའ་གསུམ་དུ་བསྟན་ཚུལ་ངེས་པའི་མདོ་སྡེ་དང་རྒྱུད་སྡེ་རབ་འབྱམས་ལས་བཀའ་སྩལ་ཞིང༌། རྒྱལ་བ་དེ་དག་གི་དགོངས་པ་ངེས་དོན་དུ་འགྲེལ་བར་ལུང་བསྟན་པའི་འཕགས་པ་ཡབ་སྲས་ཀྱིས། བར་དུ་བདག་བཟློག་དང་ཐ་མར་ལྟ་ཞིག་ཀུན་བཟློག་གི་ལྟ་སྒོམ་གྱི་ཚུལ་རྒྱ་ཆེར་བསྟན་པ་གཉིས་ཀ་ནས་གང་བཀག་པ་དེ་ཉིད་ཁྱེད་ཀྱིས་ཁས་བླངས་པ་ཡིན་ཏེ། བར་དུ་བདག་བཟློག་པའི་སྐབས་དེར། བདག་དང་བདེན་པ་དང་མི་སྟོང་བའི་བློའི་འཛིན་པ་ཐམས་ཅད་བཀག་ཀྱང་བདག་མེད་དང་བདེན་མེད་དང་སྟོང་ཉིད་ཀྱི་དོན་སྒྲུབ་པར་མི་བྱེད་ཅིང༌།
དེའི་སྒྲུབ་པར་མི་བྱེད་པ་ཡང་དེ་ལྟའི་དོན་ཞིག་གནས་ཚུལ་ལ་མ་གྲུབ་པས་དེ་ལ་གྲུབ་པས་དེའི་ལྡོག་ཕྱོགས་ཀྱི་བདག་སོགས་ཀྱང་གྲུབ་པ་དང་བྲལ་བས་དོན་གྱིས་དགག་སྒྲུབ་ཀྱི་བླང་དོར་གྱི་བློའི་ཞེན་མདུད་ཐམས་ཅད་ལས་གྲོལ་དགོས་སོ་ཞེས་རྒྱལ་བའི་ཡུམ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པ་ན་སྟོང་མི་སྟོང་བདེན་མི་བདེན་དག་མ་དག་སོགས་ཀྱི་བླང་དོར་དང་བྲལ་བ་ལ་བསླབ་དགོས་ཚུལ་རྒྱ་ཆེར་གསུངས་པ་དང༌། བདག་ཏུ་ལྟ་བ་རི་རབ་ཙམ་ནི་བླའི་བདག་མེད་པར་ལྟ་བ་ནི་དེ་ལྟ་མ་ཡིན་པར་གསུངས་པ་དང༌། བཅོམ་ལྡན་འདས་ཀྱི་དགོངས་པ་དགོངས་འགྲེལ་དང་བཅས་པ་ན་བདག་སོགས་ཀྱི་མཐའ་སྤངས་ནས་བདག་མེད་ཀྱི་དབུས་ལ་ཡང་ལྟ་སྒོམ་སོགས་ཀྱིས་བློས་མི་འཛིན་པར་གསུངས་པ་དང༌། ཐ་མར་ལྟ་ཞིག་ཀུན་བཟློག་གི་སྐབས་སུ། ལྟ་བ་ཐམས་ཅད་སྤངས་པའི་ཕྱིར་ཞེས་པ་ལྟར་ཡང་དག་པའི་དོན་གྱི་ལྟ་སྒོམ་བྱེད་པ་ན་གང་ལ་ཡང་ཡིད་བྱེད་དང་འཛིན་པ་ཐམས་ཅད་དང་བྲལ་བའི་ལྟ་སྒོམ་གང་དུ་ཡང་མི་རྟོག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལྟ་སྒོམ་དུ་བྱེད་པ་ནི་ནམ་མཁའ་ལ་རྣལ་འབྱོར་དུ་བྱེད་པའོ་ཞེས་རྒྱལ་བའི་ཡུམ་ལས་རྒྱ་ཆེར་བསྟན་པ་ཉིད་ཀྱི་ཕྱིར། ཁྱེད་ཀྱིས་ཡང་དག་པའི་དོན་ལ་ཐོས་བསམ་གྱི་རིགས་པས་གཏན་ལ་ཕབ་ནས་ཇི་ལྟར་ཕབ་པའི་དོན་དེ་སྒོམ་བྱུང་གི་ཤེས་རབ་ཀྱིས་རྟོགས་ཚུལ་དང་སྣང་མུན་ལྟར་གྱུར་པས་ཁྱེད་ཀྱི་ལྟ་སྒོམ་གྱི་ཚུལ་འདི་ནི་ཆེས་དཔྱད་གཞི་ཤིན་ཏུ་ཆེ་བའི་གནས་ཏེ། ཁྱེད་ཀྱི་ལྟ་སྒོམ་དེ་དག་རྣམ་པར་དག་པ་ཡིན་ན། བཅོམ་ལྡན་འདས་ཀྱིས་ངེས་དོན་ལྟ་སྒོམ་བྱེད་ཚུལ་སྒྲ་ཇི་བཞིན་པར་མ་སྦས་པར་བཤད་པ་དེ་ཐམས་ཅད་ཕྱིན་ཅི་ལོག་ཏུ་འགྱུར་བའི་ཕྱིར། འཕགས་པ་བརྒྱད་སྟོང་པར།
རྣམ་པར་ཤེས་པའི་མཚན་མ་ལ་མི་སྤྱོད། རྣམ་པར་ཤེས་པ་མཚན་མ་མེད་པའོ་སྙམ་དུ་མི་སྤྱོད། རྣམ་པར་ཤེས་པའི་སྐྱེ་བ་ལ་མི་སྤྱོད། རྣམ་པར་ཤེས་པའི་འགག་པ་ལ་མི་སྤྱོད། རྣམ་པར་ཤེས་པའི་འཇིག་པ་ལ་མི་སྤྱོད། རྣམ་པར་ཤེས་པ་སྟོང་པའོ་སྙམ་དུ་མི་སྤྱོད། བདག་སྤྱོད་དོ་སྙམ་དུ་མི་སྤྱོད། བདག་བྱང་ཆུབ་སེམས་དཔའོ་སྙམ་དུ་མི་སྤྱོད། བདག་བྱང་ཆུབ་སེམས་དཔའོ་སྙམ་དུ་དམིགས་པ་ལ་མི་སྤྱོད་ཅིང༌། གལ་ཏེ་དེ་ཡང་འདི་སྙམ་དུ་གང་དེ་ལྟར་སྤྱོད་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་སྟེ།
དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པར་བྱེད་པ་ཡིན་ནོ་སྙམ་དུ་མི་སེམས་པ་སྟེ། དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཡིན་ནོ། ། དེ་སྤྱོད་ཀྱང་སྤྱོད་དོ་སྙམ་དུ་ཉེ་བར་མི་རྟོག ། མི་སྤྱོད་དོ་སྙམ་དུ་ཉེ་བར་མི་རྟོག ། སྤྱོད་ཀྱང་སྤྱོད་ལ་མི་སྤྱོད་ཀྱང་མི་སྤྱོད་དོ་སྙམ་དུ་ཉེ་བར་མི་རྟོག ། སྤྱོད་པ་ཡང་མ་ཡིན་མི་སྤྱོད་པ་ཡང་མ་ཡིན་པ་ཉེ་བར་མི་རྟོག ། སྤྱད་པར་བྱའོ་སྙམ་དུ་ཡང་ཉེ་བར་མི་རྟོག ། སྤྱད་པར་མི་བྱའོ་སྙམ་དུ་ཡང་ཉེ་བར་མི་རྟོག ། དཔྱད་པར་བྱ་བ་ཡང་ཡིན་ལ་སྤྱད་པར་མི་བྱ་བ་ཡང་ཡིན་ནོ་སྙམ་དུ་ཉེ་བར་མི་རྟོག ། སྤྱད་པར་བྱ་བ་ཡང་མ་ཡིན་ལ་སྤྱད་པར་མི་བྱ་བ་མ་ཡིན་པ་ཉིད་དོ་སྙམ་དུ་ཉེ་བར་མི་རྟོག །
དེ་ཅིའི་ཕྱིར་ཞེ་ན། ཆོས་ཐམས་ཅད་ཉེ་བར་མི་རྟོགས་ཤིང་མ་ཟིན་པས་སོ། ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་གྱི་ཆོས་ཐམས་ཅད་ལེན་པ་མེད་པ་ཞེས་བྱ་བ་སྟེ། ཡངས་པ་མདུན་དུ་བྱས་པ་ཚད་མེད་པར་ངེས་པ་ཉན་ཐོས་དང་རང་སངས་རྒྱས་ཐམས་ཅད་དང་ཐུན་མོང་མ་ཡིན་པའོ། ། ཏིང་ངེ་འཛིན་འདི་ལ་གནས་པའི་བྱང་ཆུབ་སེམས་དཔའ་ཆེན་པོ་ནི་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། ། ཞེས་འབྱུང་བས། གཟུགས་ནས་རྣམ་མཁྱེན་གྱི་བར་གྱི་དངོས་མཚན་ཐ་སྙད་ཚད་གྲུབ་ཏུ་ཡོད་པ་དང༌། དེའི་སྟེང་དུ་རྟགས་ཀྱི་དགག་བྱའི་སྟོང་ཉིད་དངོས་པོར་མེད་པ་ཡོད་དོ་ཞེས་ཞེན་པ་ལ་བདེན་གཉིས་མ་ནོར་བར་རྟོགས་པའི་ཤེས་རབ་འཁྲུལ་མེད་དུ་རློམ་པ་དེ་ནི་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱེད་པ་ལ་ཆེས་བར་དུ་གཅོད་བྱེད་དུ་གསལ་ཏེ། ཆོས་གང་དག་ལ་གཅིག་ཡོད་གཅིག་མེད་དུ་ལྟ་བ་ལས་མ་གྲོལ་ཞིང་དེ་མ་གྲོལ་ན་མཐར་ལྟའི་སྒྲིབ་པའི་ཀླན་ཀ་ལས་གྲོལ་བར་བརྗོད་མི་ནུས་ཤིང་དེ་གྲོལ་ན་དེའི་ཀླན་ཀ་ལས་གྲོལ་བར་བརྗོད་ནུས་པའི་ཕྱིར། སློབ་དཔོན་འཕགས་པ་ལྷས།
གཅིག་ཡོད་གཅིག་མེད་ཅེས་བྱ་བ། ། དེ་ཉིད་མ་ཡིན་འཇིག་རྟེན་མིན། ། དེས་ན་འདི་ཡོད་འདི་མེད་ཅེས། ། བརྗོད་པ་ཉིད་དུ་ནུས་མ་ཡིན། ། ཡོད་དང་མེད་དང་ཡོད་མེད་ཅེས། ། གང་ལ་ཕྱོགས་ནི་ཡོད་མིན་པ། ། དེ་ལ་ཡུན་ནི་རིང་པོ་ནས། ། ཀླན་ཀ་བརྗོད་པར་ནུས་མ་ཡིན། ། ཞེས་འབྱུང་ངོ༌། །
ཡང་ཙོང་ཁ་པས།
བདག་མེད་སྒོམ་པ་ལ་བདག་མེད་ཀྱི་འཛིན་སྟངས་དགོས་པའི་སྒྲུབ་བྱེད་དུ་ཡིད་ཡུལ་ལ་འཇུག་པ་ན་དམིགས་པ་དེ་བདེན་པར་འཛིན་པ་གཅིག་དང༌། བདེན་མེད་དུ་འཛིན་པ་གཅིག་དང༌། དེ་གཉིས་གང་གི་ཁྱད་པར་དུ་མ་བྱས་པར་འཛིན་པ་གཅིག་དང་གསུམ་ཡོད་པས། བདེན་མེད་དུ་མ་བཟུང་ཡང་བདེན་པར་འཛིན་མི་དགོས་པ་བཞིན་དུ། བདག་གཉིས་ལ་མ་ཞུགས་ཀྱང་བདག་མེད་གཉིས་ལ་ཞུགས་མི་དགོས་ཏེ། བློ་ཕུང་གསུམ་ལ་གནས་པ་མཐའ་ཡས་པ་ཞིག་ཡོད་པའི་ཕྱིར་ཞེས་སྨྲས་སོ། ། འོ་ན་བདག་ཡོད་མེད་ཀྱི་བར་གྱི་བློ་ཕུང་གསུམ་པ་དེ་བདག་ཡོད་པ་དང་མེད་པ་གཉིས་ཀ་ཡིན་པའི་ཕུང་གསུམ་པ་ཡིན་པའམ། གཉིས་ཀ་མིན་པའི་ཕུང་གསུམ་པ་ཡིན། དང་པོ་ལྟར་ན་བདག་ཡོད་མེད་གཉིས་གར་ལྟ་བའི་བློ་ཕུང་གསུམ་ཞེས་ཚིག་ཏུ་བརྗོད་ཀྱང་དོན་ལ་བདག་ཡོད་པར་འཛིན་སྟངས་ཀྱི་ས་དེར་བདག་མེད་པའི་འཛིན་སྟངས་ཀྱི་སར་མ་སོང་ཞིང་ཅིག་ཤོས་ལ་ཡང་དེ་དང་འདྲ་བས། བདག་ཡོད་མེད་གཉིས་ཀར་འཛིན་པའི་གློ་བུར་ཕུང་གསུམ་པ་སྐྱེ་བར་ཡང་མི་འགྲུབ་ལ།
གལ་ཏེ་བདག་ཡོད་མེད་གཉིས་ཀ་བློ་གཅིག་གི་འཛིན་སྟངས་ལ་མི་འགལ་བར་ཡོད་ན་ཁྱེད་བདག་ཡོད་མེད་ཀྱི་བློ་ངེས་པར་འཛིན་སྟངས་འགལ་བས། བདེན་མེད་རྟོགས་པའི་བློ་ཡིན་ན་བདེན་མེད་དུ་འཛིན་པའི་འཛིན་སྟངས་ཤུགས་དྲག་ངེས་པར་ཡོད་དགོས་པའི་ཁྱབ་པ་འཆའ་བ་དང་འགལ་ཞིང༌། བདག་ཡོད་མེད་གང་དུ་ཡང་མི་འཛིན་པ་ཕུང་གསུམ་པའི་བློ་ཡིན་ནོ་ཞེ་ན། འོ་ན་རྫོགས་པའི་སངས་རྒྱས་སོགས་སྒྲ་རྟོག་ཐམས་ཅད་དང་བྲལ་བའི་མི་རྟོག་ཡེ་ཤེས་ཐམས་ཅད་ཀྱང་བདག་མེད་རྟོགས་པ་དང་མི་ལྡན་པར་འགྱུར་བས་དེ་ལྟར་སྨྲ་བ་ལས་སྡིག་ཆེ་བ་ཅི་ཞིག་ཡོད། གཉིས་ཀ་མིན་པའི་ཕུང་གསུམ་གྱི་ཤེས་བྱ་ཡང་མེད་དེ། དོན་ལ་བདག་མེད་དང་བློའི་ཕྱིན་ཅི་ལོག་ཏུ་བརྟགས་པ་གཉིས་ལས། གཉིས་མིན་གྱི་དེར་རྟོག་ཀྱང་བདག་མེད་ཀྱི་དོན་ལས་ཕྱིན་ཅི་ལོག་ཏུ་བརྟགས་པས་དོན་ལ་བདག་མེད་དུ་བལྟ་བ་ལ་སྒྲིབ་པའི་བློར་སོང་བས་བདག་ཏུ་ལྟ་བ་ཉིད་ཀྱི་ཕྱིན་ཅི་ལོག་གི་བློར་ངེས་སོ། ། དེས་ན་ཁོ་བོ་ཅག་ནི་བདག་མེད་པ་དང་སྟོང་པ་ཉིད་ཀྱི་ལྟ་སྒོམ་གྱི་ཚུལ་ལ་བདག་དང་བདག་མེད་དང་གཉིས་ཡིན་དང་གཉིས་མིན་གྱི་ཕུང་གསུམ་པའི་བློ་གང་ལ་ཡང་ལྟ་སྒོམ་བྱེད་པ་མ་ཡིན་ཏེ། དེའི་ཕྱིར་རྒྱ་ནག་ཧྭ་ཤང་ལྟར་བདག་ཡོད་མེད་གང་དུ་ཡང་མི་བཟུང་བར་ལྟ་སྒོམ་ཡང་བྱེད་པ་མ་ཡིན་པར་སྤྲོས་པ་གང་གིའང་རྒྱུ་བ་དང་བྲལ་བར་ལྟ་སྒོམ་དུ་བྱེད་པའི་ཕྱིར་ཏེ། གོང་དུ་རྒྱལ་བའི་ཡུམ་གྱི་ལུང་དྲངས་མ་ཐག་པ་དེ་ཉིད་ཀྱི་ཕྱིར་དང༌།
ཡུམ་བདུན་བརྒྱ་པ་ལས། འཇམ་དཔལ་ཁྱོད་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་དེའི་ཚེ་ཅི་ཞིག་སྒོམ། གསོལ་པ། ཅི་ཡང་མི་སྒོམ་པ་ལགས་སོ། ། བཀའ་སྩལ་པ། ཅི་ཡང་མི་སྒོམ་པ་ལ་སྒོམ་དུ་ཅི་ཡོད། གསོལ་པ། ཅི་ཡང་མི་སྒོམ་པ་དེ་ཉིད་སྒོམ་པ་ལགས་སོ། ། ཞེས་དང༌། ཁྱད་པར་སྟོང་ཉིད་བསྒོམ་པ་ན་དམིགས་པ་ལ་འཛིན་སྟངས་ཐམས་ཅད་དང་བྲལ་བ་ཁོ་ན་དགོས་ཏེ།
སློབ་དཔོན་གྱིས། དམིགས་པ་དང་ནི་བྲལ་བའི་སེམས། ། ནམ་མཁའི་མཚན་ཉིད་ལ་གནས་ཏེ། ། མདོར་ན་སྟོང་ཉིད་སྒོམ་པ་ནི། ། ནམ་མཁའ་སྒོམ་པར་བྱེད་པ་ཡིན། ། ཞེས་འབྱུང་ངོ༌། ། འོ་ན་བདག་ཡོད་པ་དང་མེད་པ་དང་གཉིས་ཡིན་དང་གཉིས་མིན་གྱི་བློ་ཕུང་གསུམ་པ་སོགས་ཕྱོགས་གང་དུ་ཡང་ལྟ་སྒོམ་མི་བྱེད་པའི་ལྟ་སྒོམ་དེ་ཅི་འདྲ་བ་ཞིག་གོ་སྙམ་ན། བཀའ་བརྒྱུད་རིན་པོ་ཆེའི་གསུང་གིས། ཡུལ་གང་དུ་ཡང་མྱོང་གྲུབ་མེད་པས་ཡུལ་ཅན་གྱི་བློ་གང་གིས་ཀྱང་བྱེད་མི་ཤེས་པར་སྐྱོང་བས་མཚན་མའི་བྱ་བ་རང་སར་གྲོལ་བར་འགྱུར་རོ། ། ཞེས་གསུངས་པ་ལྟར་རོ། །
དེས་ན་ཁོ་བོ་ཅག་གི་རྗེ་བཙུན་བླ་མ་དམ་པ་སྔོན་བྱོན་པ་དེ་དག་གིས་བདག་མེད་ཀྱི་འཛིན་སྟངས་ཤུགས་དྲག་གི་སྒོམ་ནས་བདག་མེད་པའི་འཛིན་སྟངས་དང་བྲལ་བར་ལྟ་སྒོམ་མཛད་ཀྱང་བདག་མེད་མ་རྟོགས་པར་མི་འགྱུར་ཏེ། བདག་མེད་ཀྱི་ལྟ་སྒོམ་ལ་སོགས་པ་ནི་བདག་ཡོད་མེད་ཀྱི་འདུ་ཤེས་དང་ཡིད་བྱེད་ཐམས་ཅད་ཀྱི་མཚན་མ་ཉེ་བར་ཞི་བའི་ཤེས་པ་རབ་ལ་སྤྱོད་པ་མེད་པར་མི་འབྱུང་བར་བཤད་པའི་ཕྱིར་ཏེ། ཡོན་ཏན་རིན་པོ་ཆེ་སྡུད་པར། སྣ་ཚོགས་འདུ་ཤེས་བྲལ་ཞིང་ཉེ་བར་ཞི་སྤྱོད་པ། ། དེ་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་དང༌། ཡང་མདོ་ལས། ཇི་ཙམ་དུ་ཡིད་ལ་བྱེད་པ་དེ་མཚན་མར་འཛིན་པ་དང་ལོག་པར་ལྟ་བ་ཡིན་ཏེ། ཐ་ན་སྟོང་པ་ཉིད་དུའང་ཡིད་ལ་མི་བྱེད་པ་དེས་ན་སྟོང་པ་ཉིད་ཀྱིས་གནས་པའོ། ། ཞེས་དང༌།
ཁྱད་པར། མགོན་པོ་ཀླུས། སྟོང་ཉིད་མེད་དགག་ཡུལ་གྱི་གནས་ཚུལ་དུ་གཞི་གྲུབ་པར་ཡོད་པར་སྒོམ་པ་ནི་གང་ཟག་གི་བདག་སྒོམ་པ་ལྟར་ཤར་ལམ་དུ་མི་འགྱུར་བར་གསུངས་ཏེ། བྱང་ཆུབ་སེམས་འགྲེལ་ལས། སྐྱེ་མེད་ཅེས་དང་སྟོང་ཞེས་དང༌། ། བདག་མེད་ཅེས་བྱར་སྟོང་པ་ཉིད། ། དམན་པའི་སྟོང་ཉིད་གང་སྒོམ་པ། ། དེ་ནི་འདི་ན་བདག་སྒོམ་པའོ། ། ཞེས་འབྱུང་བའི་ཕྱིར་རོ། ། ཞེས་རྒྱ་ཆེར་གསུངས་ཏེ་སྤྲོས་པ་ཆོག་གོ །
གཉིས་པ་དེ་ལས་འཕྲོས་པའི་དོན་ནི། ཙོང་ཁ་པ་ཆེན་པོ་ན་རེ། ཕུང་སོགས་ཀྱི་སྟེང་དུ་བདག་དང་ང་མ་དམིགས་པ་ལྟ་བུ་གང་ཟག་གི་བདག་མེད་ཀྱི་དོན་དུ་འཆད་ན་ཆད་ལྟར་འགྱུར་བས་མི་རུང་ལ། ཕུང་ལྔ་ལ་བདག་བཏགས་ཡོད་ཀྱི་ང་ཙམ་གྱི་སྟེང་ནས་བདག་ཡུལ་རང་ངོས་ནས་རང་བཞིན་གྱིས་སྡོད་ལུགས་ཀྱིས་གྲུབ་པའི་ང་དང་བདག་མེད་པར་སྟོན་པ་ཡིན་ལ། བཏགས་ཡོད་ཀྱི་ང་ཡང་སེམས་རྣམ་ཤེས་ལ་བརྟེན་ནས་བཏགས་པའི་རྒྱུད་ཡིན་པས་སེམས་ཀྱི་རྒྱུད་ཅེས་ཀྱང་བྱའོ། ། དེ་ལྟ་ན་བརྟགས་པའི་ང་ནི་མཐོང་ལམ་བར་ཆད་མེད་ལམ་གྱི་དུས་སུ་དེའི་སྤང་བྱའི་མཐོང་སྤང་མེད་མོད་ཀྱང་སྒོམ་སྤང་གི་བག་ཉལ་ཡོད་དགོས་ལ། དེའི་ཚེ་ཡིད་ཤེས་ནི་གཉིས་སྣང་འཁྲུལ་པའི་བག་ཆགས་ཀྱིས་མ་བསླད་པའི་ཟག་མེད་ཡིན་པས། དེའི་བག་ལ་ཉལ་དེ་གནས་པར་མི་རིགས་ལ། དབང་ཤེས་ཀྱང་དེའི་རྟེན་དུ་མེད་ཅིང་གཟུགས་ཀྱང་དེའི་རྟེན་དུ་མི་རིགས་ལ། ཀུན་གཞི་ཡང་མི་འདོད་པས་དེའི་རྟེན་ང་མེད་པར་འགྱུར་སྙམ་ན།
སྐྱོན་མེད་དེ། དེའི་ཚེ་ང་ཙམ་ཞིག་སྒོམ་སྤང་གི་བག་ཉལ་གྱི་རྟེན་ཡིན་པའི་ཕྱིར་ཏེ་སྤང་གཉེན་གཞན་ལའང་དེ་ལྟར་ཤེས་པར་བྱ་དགོས་ལ། གང་ཟག་གི་འཇོག་ཚུལ་ཐུན་མོང་མིན་པ་འདི་ཤེས་ན་གཟུགས་མེད་དང་པོ་གསུམ་དུ་སྐྱེས་པའི་འཕགས་རྒྱུད་ལ། འཇིག་རྟེན་ལས་འདས་པའི་ཟག་མེད་ཀྱི་སེམས་མངོན་དུ་གྱུར་པ་ན་འཇིག་རྟེན་པའི་སེམས་གཞན་མེད་པས་དེ་རྣམས་ཀྱི་འགྲོ་བ་ལྡོག་པར་འགྱུར། ཞེས་པ་དང༌། སྲིད་རྩེར་སྐྱེས་པའི་འཕགས་པ་ལ་ཅི་ཡང་མེད་པའི་སར་གཏོགས་པའི་ཟག་མེད་ཀྱི་སེམས་མངོན་དུ་གྱུར་པ་ན། སྲིད་རྩེ་དང་ཅི་ཡང་མེད་པ་གཉིས་ཀའི་སས་བསྡུས་པའི་འགྲོ་བ་ལྡོག་པར་འགྱུར་ཏེ།

ཟག་མེད་ཀྱི་སེམས་དེའི་གནས་ནི་འགྲོ་བ་དེ་གཉིས་དང་མྱ་ངན་ལས་འདས་པར་འགྲོ་བར་མི་རུང་བའི་ཕྱིར། ཞེས་པའི་རིགས་པས་ཀྱང་མི་གནོད་པར་མངོན་ཏེ། ཟག་བཅས་ཟག་མེད་ཀྱི་སེམས་གང་ཡང་འགྲོ་བ་དེ་དག་གི་མཚན་གཞིར་མ་གཞག་ཀྱང་འགྲོ་བ་བཞག་པས་ཆོག་པའི་ཕྱིར། དེས་ན་སེམས་ཀྱི་རྒྱུད་ལ་བརྟེན་ནས་བཏགས་པའི་ང་ཙམ་ལ་སེམས་ཀྱི་རྒྱུད་ཅེས་སྒྲ་སྦྱོར་ཡང་དེ་སེམས་ཡིན་མི་དགོས་པའི་ཞིབ་ཆ་ནི་རང་སྟོབས་ཀྱི་ཤེས་རབ་ཀྱིས་མ་ཡིན་པར་ཀླུ་སྒྲུབ་ཀྱི་དགོངས་པས་རྟོགས་སོ་ཞེས་སྨྲ་བར་བྱེད་དོ། ། ཀྱེ་མ་འདི་ལྟར་སྨྲ་བ་ལས་མི་རིགས་པ་ཅི་ཞིག་ཡོད་དེ། རང་གི་རྣམ་པར་རྟོག་པ་འཐད་པ་ཐམས་ཅད་དང་བྲལ་བ་དཔལ་མགོན་ཆེན་པོ་ཀླུ་སྒྲུབ་ཀྱི་དགོངས་པ་མ་ཡིན་པ་ལ་ཡིན་པར་གཡེར་ཏེ་སྨྲས་པའི་ཕྱིར། དེས་ན་མགོན་པོ་ཀླུ་སྒྲུབ་ཡབ་སྲས་ནི་གང་དག་དངོས་པོའི་ཆོས་ཡོད་མེད་ཀྱི་སྤྲོས་པ་ཐམས་ཅད་འགོག་པ་ལས་རང་ཕྱོགས་ཀྱི་བདག་ཡོད་པའི་སྟེང་དུ་གཞན་ཕྱོགས་ཀྱི་བདག་མེད་པར་དགག་པ་སོགས་ཡོད་མེད་ཀྱི་མཐའ་ཆེན་པོར་ལྕེབ་ག་ལ་སྲིད་དེ། སྲིད་ན་བཅོམ་ལྡན་འདས་ཀྱིས་སློབ་དཔོན་མཐའ་བྲལ་སྟོན་པའི་བྱང་ཆུབ་སེམས་དཔའ་ཕྱིར་མི་ལྡོག་པར་ལུང་བསྟན་པ་དོན་མེད་པར་འགྱུར་བའི་ཕྱིར་དང༌། གཅིག་ཡོད་གཅིག་མེད་ཀྱི་སྟོང་ཉིད་ནི་མཐའ་བྲལ་གྱི་སྟོང་པ་ཉིད་ཀྱི་ཚུལ་དུ་མི་འགྱུར་བ་གོང་དུ་ལེགས་པར་བཤད་ཟིན་པ་དང༌། ལང་གཤེགས་ནས་བ་ལང་རྟས་སྟོང་བའི་སྟོང་ཉིད་ལྟ་བུའི་སྟོང་པ་ཉིད་ནི་དངོས་པོའི་སྤྲོས་པ་ཐམས་ཅད་དང་བྲལ་བའི་ཐར་ལམ་དུ་མི་འགྱུར་བས་སྟོང་ཉིད་དུ་མིང་བཏགས་ཀྱང་སྟོང་ཉིད་ཀྱི་དོན་མ་གྲུབ་པས་དེ་ལྟའི་སྟོང་ཚུལ་སྟོང་པ་ཐ་ཆད་དུ་གསུངས་ཏེ། གང་ཡོད་མེད་ཀྱི་དངོས་པོ་དོན་བྱེད་དང་བཅས་པ་ཕྱོགས་གཉིས་ཀ་ཁས་བླངས་པས་དེ་ལས་མི་སྟོང་བ་ཅི་ཞིག་ཡོད་པའི་ཕྱིར།
དེ་ལྟར་སྨྲ་བ་ལ་ཟབ་མོ་སྟོང་པ་ཉིད་དུ་སྨྲ་བར་སུ་ཞིག་གིས་སེམས། ང་དང་བདག་ནི་གདགས་གཞི་སེམས་ལ་བརྟེན་ནས་བཏགས་པའི་རྒྱུད་ཡིན་ཅིང༌། མཐོང་ལམ་བར་ཆད་མེད་ལམ་གྱི་དུས་ངར་འཛིན་མངོན་གྱུར་གྱི་སེམས་རྒྱུན་དེར་མེད་པས། དེའི་ཚེ་བདག་ཆད་དྭོགས་ཀྱི་དྭོགས་སྤོང་དེ་ལྟར་བྱེད་པ་ནི་སོ་སོ་སྐྱེ་བོ་གང་ཟག་གི་བདག་ཏུ་ལྟ་བ་དམ་པོས་བཅིངས་པ་ལ། བདག་ཏུ་ལྟ་བ་ཉེ་བར་ཞི་བའི་འཕགས་པའི་ཆོས་ཐོབ་པར་ཉེ་བ་ན་བདག་ཆད་པའི་འཇིགས་པ་སྐྱེ་བའི་ཉེན་ཡོད་པས་དེའི་དབང་གིས་ཅལ་ཅོལ་དུ་སྨྲ་བ་ལས་སྙིང་པོར་གྱུར་པ་ཅུང་ཟད་ཀྱང་མེད་དེ། མཛོད་རང་འགྲེལ་ལས། སོ་སོ་སྐྱེ་བོ་རྣམས་ཀྱིས་ནི་འགོག་པའི་སྙོམས་པར་འཇུག་པ་བསྐྱེད་མི་ནུས་ཏེ། ཆད་པས་འཇིགས་པའི་ཕྱིར་དང༌། འཕགས་པའི་ལམ་གྱིས་བསྐྱེད་པའི་ཡང་ཕྱིར་ཞེས་འབྱུང་བས། འཕགས་པར་གྱུར་པ་གང་དག་གིས་ཡང་སྲིད་ལེན་པ་པོའི་ང་བདག་མ་གྲུབ་པར་རྟོགས་པ་ན་བདག་གི་གདགས་གཞི་སེམས་དང་སེམས་ལས་བྱུང་བའི་རྒྱུ་བ་བཀག་ཀྱང་བདག་ཆད་ནས་ང་ཡེ་མེད་པར་འགྱུར་རོ་སྙམ་སྟེ་སྐྲག་པ་མི་སྐྱེ་བར་འགོག་པའི་སྙོམས་འཇུག་ལ་སྙོམས་པར་འཇུག་ནུས་པའི་ཕྱིར།
དེས་ན་འགོག་སྙོམས་ལ་ཉེ་བར་ཞུགས་པའི་རྒྱུད་ལ་གང་ངར་འཛིན་མངོན་གྱུར་པ་བསྐྱེད་པའི་འཁྲུལ་གཞི་སེམས་དང་སེམས་བྱུང་གི་རྒྱུ་བ་མ་དམིགས་པ་དེའི་ཚེ། ངར་བཏགས་པའི་གདགས་གཞི་དང་གདགས་པ་གཉིས་ཀ་མ་དམིགས་ཀྱང་དེའི་ཚེ་ང་དང་བདག་རྒྱུན་ཆད་པ་མ་ཡིན་ཏེ། གང་ཟག་དང་སྲོག་དང་བདག་ཅེས་སོགས་ཀྱི་བྱེད་པ་པོའི་ང་ནི་ངར་འཛིན་ལྷན་སྐྱེས་ཀྱི་བཏགས་པ་ཙམ་ལས་གདོད་ནས་མ་གྲུབ་པས་འགོག་སྙོམས་ཀྱི་དུས་སུ་བདག་ཆད་པའི་འཇིགས་པ་སྐྱེ་བའི་དྭོགས་པ་ཡོད་པ་མ་ཡིན་པའི་ཕྱིར། ཚུལ་དེས་མཐོང་ལམ་བར་ཆད་མེད་ལམ་གྱི་སྐབས་ལ་སོགས་པར་དེ་ལྟར་ཤེས་པར་བྱ་བ་ལས་གཞན་དུ་དེའི་ཚེ་བག་ཉལ་གྱི་རྟེན་ལ་ང་ཙམ་ཞིག་ཡོད་ན་དེ་རང་གཞན་གང་གི་ཚད་མས་དམིགས་དགོས་པ་ལས་མ་གྲུབ་པའི་ཕྱིར་ཏེ། རང་གི་ཚད་མས་མ་གྲུབ་སྟེ། དེར་ཡིད་ཤེས་ཟག་མེད་གཉིས་སྣང་འཁྲུལ་པའི་བག་ཆགས་དང་བྲལ་བ་དེ་ལས་མེད་ཅིང་དེས་ནི་ཐ་སྙད་པའི་བརྟགས་ཆོས་མི་འཇལ་ཞིང༌། གཞན་པའི་སེམས་མངོན་གྱུར་ཡང་དེར་མེད་ཅིང་གཞན་གྱི་བདག་གཞན་གྱི་ཚད་མས་དམིགས་ན་བྱམས་པའི་བདག་ཉེར་སྦས་ཀྱི་མྱོང་བར་འགྱུར་བའི་ཕྱིར་ཏེ། གལ་ཏེ་བདག་དེ་ནི་མངོན་སུམ་གྱིས་མ་དམིགས་ཀྱང་རྗེས་དཔག་ཚད་མས་དམིགས་སོ་སྙམ་ནའང་རྗེས་སུ་དཔག་པའི་ཚད་མ་ཐམས་ཅད་ཀྱང་མངོན་གསུམ་གྱིས་གྲུབ་པ་ལ་རག་ལུས་པའི་ཕྱིར། དེ་ལྟའི་བདག་དེ་དབང་ཤེས་ཀྱི་ཡུལ་ནི་མ་ཡིན། ཡིད་ཤེས་ཀྱི་ཡུལ་ལས་འོས་མེད་ལ།
དེ་ལྟ་ན་ཆོས་ཀྱི་སྐྱེ་མཆེད་པར་འགྱུར་དགོས་ལ། གང་ཟག་གི་བདག་ནི་ཆོས་འདི་པའི་སྟོན་པས་འགར་ཡང་སྐྱེ་མཆེད་ཀྱི་ཆོས་སུ་མ་བཞག་སྟེ། དེ་ལ་བརྟེན་ནས་རྣམ་པར་ཤེས་པ་སྐྱེ་ཞིང་མཆེད་པའི་སྐབས་མི་འབྱེད་པའི་ཕྱིར། འོ་ན་འཕགས་པ་འགོག་སྙོམས་ལས་ལྡང་བ་ན་འཕགས་པ་བདག་འགྲོའོ་ཟའོ་ཞེས་འབྱུང་ན། བདག་དེ་བར་ཆད་ཅིང་འབྱུང་བར་འགྱུར་རམ་སྙམ་ན་དེ་ལྟ་མ་ཡིན་ཏེ། བདག་དང་ང་ནི་ཕུང་པོ་དང་དེ་ཉིད་ལས་གཞན་གང་དུ་ཡང་མ་གྲུབ་པར་ཤིང་རྟའི་ཡན་ལག་ལས་ཡན་ལག་ཅན་མ་གྲུབ་ཀྱང་ཡན་ལག་ཅན་དུ་བརྗོད་པ་ལྟར་གང་ཟག་དང་བདག་ཏུ་བཏགས་ནས་ཟ་འགྲོའི་ཐ་སྙད་བྱེད་ཀྱང་སོ་སྐྱེ་ལྟར་དེ་ལྟའི་བདག་ནི་བཏགས་པ་དེ་ལྟར་དེ་གྲུབ་ཀྱི་དངོས་པོར་རྟོག་པ་མེད་པས་འཕགས་པ་དེ་དག་ནི་བདག་ལྟ་ཅན་དུ་མི་འགྱུར་ཞིང་ང་དང་བདག་ཀྱང་བར་ཆད་ཅིང་འབྱུང་བར་ཡང་མི་འགྱུར་ལ། ཟའོ་འགྲོའོ་ཞེས་པའི་ང་ཙམ་ཡང་འཇིག་རྟེན་ལྟོས་འབྱུང་གཞན་གྲགས་ཙམ་ལ་ཐ་སྙད་བྱེད་མི་རུང་དུ་ཡང་མི་འགྱུར་བའི་ཕྱིར། བཏགས་ཆོས་ང་བདག་ཀྱང་གདགས་གཞི་ལ་མ་ལྟོས་པར་འབྱུང་བར་མི་སྲིད་ན། གཟུགས་མེད་ན་འཕགས་རྒྱུད་ལ་འཇིག་རྟེན་ལས་འདས་པའི་ཟག་མེད་ཀྱི་སེམས་མངོན་དུ་གྱུར་པ་ན་དེར་འཇིག་རྟེན་པའི་ཕུང་ལྔ་དང་ཚོགས་པ་གཉིས་ཀ་དེའི་ཚེ་མེད་ཀྱང་གཟུགས་མེད་པའི་འགྲོ་བར་གྱུར་བའི་ང་དང་བདག་ཡོད་པ་སློབ་དཔོན་ཀླུ་སྒྲུབ་ཀྱི་ཞིབ་ཆ་ཡིན་ཅེས་པ་འདི་ལས་ཐ་ཆད་པ་ཅི་ཞིག་ཡོད་དེ། ལུགས་དེ་ལྟར་སྨྲ་བ་འཐད་ན་ཤིང་རྟའི་ཡན་ལག་མེར་སྲེག་ནས་རིམ་གྱིས་མེད་པར་བྱས་པའི་ཐལ་བ་ལ་འདིའི་རྟེན་གྱི་དངོས་པོ་ནི་ཤིང་རྟའི་ཡན་ལག་ཅན་ཉིད་དོ་ཞེས་སྨྲ་བ་ཉིད་དང་མཚུངས་པར་འགྱུར་བས་འདི་ལས་མི་རིགས་པ་ཅི་ཞིག་ཡོད་པའི་ཕྱིར།
རྣམ་པར་དཔྱོད་པའི་བློ་གྲོས་ཡོད་པ་གང་དག་ཅིར་ཡང་མི་རུང་བའི་ངག་འདི་ལྟ་བུ་ལ་རྟོགས་པར་དཀའ་བའི་ཟབ་དོན་ཅི་ཞིག་ཡོད། དེས་ན་སློབ་དཔོན་འཕགས་པ་ཀླུ་སྒྲུབ་ཡབ་སྲས་ནི། གང་གདགས་གཞིར་ཚོགས་པའི་ཆོས་ལ་ཇི་ལྟར་བཏགས་པའི་ཡན་ལག་ཅན་གྱི་གང་ཟག་གི་བདག་མེད་པར་རྟོགས་པ་ན་ཡན་ལག་ཆོས་དེ་དག་ཀྱང་བདག་མེད་པར་རྟོགས་པར་འགྱུར་ན། ཚོགས་པའི་ཆོས་དེ་ཉིད་རང་བཞིན་གྱིས་དབེན་པ་ཉིད་དེར་དབེན་པར་རྟོགས་པར་འགྱུར་བའི་ཕྱིར། ཆོས་དེ་རྒྱུན་ཆད་པའི་འཇིགས་པ་དང་དངངས་ནས་དེའི་རྟེན་གྱི་ང་དང་བདག་འཚོལ་བར་ལྟ་ག་ལ་བྱེད་དེ། དེ་ལྟར་བྱེད་ན། སྨིག་རྒྱུ་ལ་ཆུར་འཁྲུལ་བའི་འཁྲུལ་པ་སངས་ན་སྨིག་རྒྱུ་ཉིད་ཀྱང་ཞིག་པ་ན་ད་དུང་སྨིག་རྒྱུའི་རྟེན་དུ་སྣང་དུ་མི་རུང་བ་སྣང་བར་སྲིད་པའི་ཆུ་ཞིག་འཚོལ་བར་བྱེད་པ་དང་འདྲ་བར་འགྱུར་བའི་ཕྱིར། དེ་ལྟར་མི་རིགས་སོ་ཞེས་སྟོན་པ་ནི། འཇུག་པ་རང་འགྲེལ་ལས། འདིར་སྨྲས་པ།
རྣལ་འབྱོར་པས། ཤིང་རྟ་མ་དམིགས་པ་ལ་རག་མོད། དེའི་ཡན་ལག་ཚོགས་པ་ཙམ་ཞིག་དམིགས་པ་ནི་ཡོད་པ་མ་ཡིན་ནོ། ། བཤད་པར་བྱ་སྟེ། གང་ཞིག་སྣམ་བུ་ཚིག་ན་ཐལ་བ་ལ་སྣལ་མ་འཚོལ་བ་ཁྱོད་ནི་བཞད་གད་དུ་བྱ་བ་ཞིག་སྟེ། ཤིང་རྟར་ཡོད་ཉིད་མེད་ན་དེ་ཡི་ཚེ། ཡན་ལག་ཅན་མེད། དེའི་ཡན་ལག་ཀྱང་མེད། གལ་ཏེ་ཤིང་རྟ་ཞིག་ན་འཕང་ལོ་ལ་སོགས་པ་དམིགས་པ་ཉིད་མ་ཡིན་ནམ། དེའི་ཕྱིར་ཡན་ལག་ཅན་མེད་པར་ཡན་ལག་དག་ཀྱང་མེད་དོ་ཞེས་ཅི་སྟེ་བརྗོད་ན།
རྟོགས་པ་པོ་ཤིང་རྟ་དང་འབྲེལ་བར་རིགས་པ་ཁོ་ནས་འཕང་ལོ་ལ་སོགས་པ་འདི་དག་ནི་ཤིང་རྟ་ཡིན་ནོ་སྙམ་དུ་རྟོགས་ཀྱི་གཞན་གྱིས་ནི་མ་ཡིན་ཏེ། དེས་ནི་རང་གི་ཆ་ཤས་ལ་ལྟོས་ནས་འཕང་ལོ་ལ་སོགས་པ་དག་ཁོ་ན་ཡན་ལག་ཅན་ཉིད་དུ་རྟོགས་པར་འགྱུར་རོ། ། འཕང་ལོ་ལ་སོགས་པ་རྣམས་ཤིང་རྟ་དང་འབྲེལ་བ་ཡང་རྒྱང་རིང་དུ་སྤངས་པ་ཁོ་ན་ཡིན་པས་དེའི་ཚེ་དེ་དག་ཤིང་རྟའི་ཡན་ལག་ཏུ་མི་རྟོགས་སོ། ། གཞན་ཡང་དོན་འདི་ནི་དཔེ་འདི་ལས་ཤེས་པར་བྱ་སྟེ། ཤིང་རྟ་ཚིག་ན་ཡན་ལག་མེད་དཔེ་བཞིན། ། བློ་མེས་ཡན་ལག་ཅན་བསྲེགས་ཡན་ལག་གོ ། དཔེར་ན་ཤིང་རྟ་ཡན་ལག་ཅན་མེས་འཚིག་ན་དེའི་ཡན་ལག་ཀྱང་ངེས་པར་འཚིག་པར་འགྱུར་བ་དེ་བཞིན་དུ། རྣམ་པར་དཔྱོད་པའི་གཙུབས་ཤིང་གཙུབས་པ་ལས་བྱུང་བའི་བློ་མེས་མི་དམིགས་པར་སྲེག་པར་བྱེད་པ་ཅན་གྱིས་ཤིང་རྟ་ལུས་པ་མེད་པར་བསྲེགས་པས་ན་ཤེས་རབ་ཀྱི་མེའི་བུད་ཤིང་དུ་གྱུར་པ་ཡན་ལག་དག་གིས་ཀྱང་བདག་ཉིད་ཟུག་ཚུགས་པར་མི་བྱེད་དེ་ངེས་པར་བསྲེགས་པའི་ཕྱིར། ཞེས་འབྱུང་ངོ༌། །
ཁྱད་པར་ཙོང་ཁ་པ་ཆེན་པོས།
ངར་འཛིན་གྱི་རྟེན་གྱི་གང་ཟག་ཐ་སྙད་ཚད་གྲུབ་ཀྱི་དངོས་པོར་བཞེད་པ་ནི། དཔལ་ལྡན་ཟླ་བ་གྲགས་པ་ལ་དངོས་སུ་བརྒལ་ཞིང༌། དེར་མ་ཟད་བཏགས་ཆོས་ངའམ་བདག་དེ་གདགས་གཞི་ཕུང་པོ་དེ་དང་གཞན་དུ་མ་གྲུབ་ཅེས་སྨྲས་ཀྱང་བཏགས་ཆོས་ངའམ་བདག་དེ་བདག་དེ་ཉིད་དུ་ཁས་བླངས་པས་དོན་གྱི་ཕུང་པོ་ལས་གཞན་ཉིད་དུ་ཁས་བླངས་པའི་ཕྱིར། བདག་ནི་ཕུང་པོ་ལས་དེ་ཉིད་དང་གཞན་གང་དུ་ཡང་མ་གྲུབ་པར་མ་དམིགས་པར་ཀླུ་སྒྲུབ་ཡབ་སྲས་ཀྱིས་རྩལ་བཏོན་ནས་གང་གསུངས་པ་དེ་ལས་ཁྱེད་ཅག་ཕྱིན་ཅི་ལོག་ཏུ་སྨྲ་བར་བྱེད་པར་གོ་སྟེ། འཇུག་པར། དེ་ཕྱིར་ངར་འཛིན་རྟེན་ནི་དངོས་པོ་མིན། ། ཕུང་ལས་གཞན་མིན་ཕུང་པོའི་ངོ་བོ་མིན། ། ཞེས་འབྱུང་བ་ཉིད་ཀྱི་ཕྱིར་རོ། ། དེས་ན་དཔལ་ལྡན་ཟླ་བའི་དགོངས་པ་ལྟར་ན་ནི། བདག་བཏགས་པར་བརྗོད་པ་གང་སྨྲ་བ་དེ་ནི་བདག་མ་དམིགས་པ་ཁོ་ནར་འཆད་པ་ལས།
བདག་བཏགས་པར་བརྗོད་པ་གང་གིས་བདག་རྫས་བཏགས་གང་གིའང་དངོས་པོར་ཁས་བླངས་བར་མི་བྱ་ལ། འོན་ཀྱང་བདག་མེད་ཀྱང་འཇིག་རྟེན་གྱི་བདག་ནི་ཕུང་པོ་ཙམ་ལ་བརྟེན་ནས་བདག་འཇོག་པར་གྲུབ་བོ་ཞེས་གསུངས་ཏེ། འཇུག་འགྲེལ་ལས། དེའི་ཕྱིར་བདག་བཏགས་པའམ་མ་དམིགས་པར་འདོད་པས་ཀྱང་རུང་སྟེ་ཇི་སྐད་སྨྲས་པའི་རྣམ་པ་དག་གིས་བདག་ཁས་བླང་བར་མི་བྱའོ་ཞེས་བཤད་པ་ནི། འདི་ནི་ཕུང་པོ་རྣམས་བརྟེན་འགྲུབ་པར་འགྱུར། ཞེས་བྱ་བའོ། ། ཞེས་འབྱུང་བའི་ཕྱིར། བརྟེན་ནས་གྲུབ་པའི་འཇིག་རྟེན་པ་དག་གིས་བདག་ཏུ་སྒྲོ་བཏགས་པ་དེ་ནི་ཁྱེད་ཅག་འདོད་པ་ལྟ་བུའི་གང་ཟག་ཚད་གྲུབ་ཏུ་ཡོད་པ་ཡང་མི་རིགས་ཏེ། ཚོགས་པ་མི་བདེན་པ་ལ་བརྟེན་ནས་ཚོགས་པ་ཅན་མི་བདེན་པ་འབྱུང་བ་ལྟར་གདགས་གཞི་དངོས་པོར་མ་གྲུབ་པ་མི་བདེན་པ་ལས་བརྟགས་ཆོས་ཚད་གྲུབ་ཀྱི་བདག་ཐ་སྙད་དུའང་ཚད་མས་དམིགས་པར་བྱར་མེད་དོ་ཞེས། འཇུག་འགྲེལ་ལས།
ཇི་སྟེ་མི་བདེན་དུ་ཟིན་ཀྱང་ཚོགས་པ་ལ་བརྟེན་ནས་མི་བདེན་པའི་དབྱིབས་སུ་འགྱུར་རོ་ཞེས་བྱ་བར་འདོད་ན། དེ་ལྟ་ཡིན་པ་དང༌། ཁྱོད་ཀྱི་འདི་ནི་ཇི་ལྟར་འདོད་དེ་ལྟར། ། མི་བདེན་པ་ཡི་རྒྱུ་ལ་བརྟེན་བྱས་ན། ། འབྲས་བུའི་རྣམ་པ་མི་བདེན་རང་བཞིན་ཅན། ། ཐམས་ཅད་ཀྱང་ནི་སྐྱེ་བར་ཤེས་པར་གྱིས། ། ཞེས་འབྱུང་བའི་ཕྱིར། ཡང་ཁྱེད་ཅག་ཚོགས་པ་ཅན་གྱི་གང་ཟག་གི་བདག་དེ་ཐ་སྙད་ཀྱི་ཚད་མས་གྲུབ་སྟེ། ཁོ་བོའི་ངར་འཛིན་གྱི་ཡུལ་དུ་ཡོད་པར་སྣང་བའི་ཕྱིར་སྙམ་ན། འོ་ན་དངོས་པོ་ཐམས་ཅད་རང་གྲུབ་དུས་ཀྱི་སྐད་ཅིག་དེ་ཉིད་དུ་ཞིག་པ་མ་ཡིན་པར་འགྱུར་ཏེ།
ཚུར་མཐོང་གི་ཤེས་ཡུལ་དེ་ཉིད་དུ་མི་འཇིག་པར་སྣང་བའི་ཕྱིར་དང༌། མགལ་མེ་མྱུར་བར་བསྐོར་བ་ལ་ཡང་བར་ཅུང་ཟད་ཀྱང་མེད་པར་འགྱུར་ཏེ། དེར་ཤེས་པའི་ཡུལ་དེར་བར་མེད་དུ་སྣང་བའི་ཕྱིར། སེམས་ཅན་ནས་སངས་རྒྱས་ཀྱི་བར་བརྟན་པར་འགྲོ་བའི་ང་དང་བདག་ཡོད་ན་བདག་དེ་བརྟན་པ་དང་མི་བརྟན་པ་གང་དུ་ཡོད་སྙམ་པ་ལ་འཇུག་པར་གཉིས་ཀར་མེད་དོ་ཞེས། དངོས་ཡོད་མིན་ཕྱིར་འདི་ནི་བརྟན་མིན་ཞིང༌། ། མི་བརྟན་ཉིད་མིན། ཞེས་པའི་རང་འགྲེལ་དུ་བརྟན་པར་འཇུག་པའི་བདག་ཡོད་པར་རིགས་པ་མ་ཡིན་པའི་ཁུངས་སུ། ཇི་སྐད་དུ། དེ་བཞིན་དུ་བརྟན་པར་ཡང་མི་འཐད་དེ། ཇི་སྐད་དུ།
འདས་པའི་དུས་ན་བྱུང་གྱུར་ཅེས། ། བྱ་བ་འདི་ནི་མི་འཐད་དེ། ། སྔོན་ཚེ་རྣམས་སུ་གང་བྱུང་བ། ། དེ་ཉིད་འདི་ནི་མ་ཡིན་ནོ། ། དེ་ཉིད་བདག་ཏུ་འགྱུར་སྙམ་ན། ། ཉེ་བར་ལེན་པ་ཐ་དད་འགྱུར། ། ཉེ་བར་ལེན་ལས་མ་གཏོགས་པར། ། ཁྱོད་ཀྱི་བདག་ནི་གང་ཞིག་ཡིན། ། ཞེས་གསུངས་སོ། ། ཞེས་འབྱུང་ངོ༌། །
ཡང་ཁྱེད་ཅག་བདག་དེ་མི་བརྟན་པའོ་ཞེས་སྨྲ་ན་ནི། འོ་ན་བདག་དེ་ཁྱེད་དངོས་པོར་བརྗོད་པས་མི་རྟག་པ་ཉིད་དུ་གྱུར་ལ། དེ་ལྟ་ན་ཐ་སྙད་དུ་ཡང་བདག་དེ་རྫས་སུ་འགྱུར་བས་དེར་དམིགས་པའི་ཤེས་པ་ཐ་སྙད་དུ་ཡང་རྫས་འཛིན་རྟོག་པར་འགྱུར་བ་ལས་བཏགས་པར་རྟོག་པར་མི་འགྱུར་ཏེ། བདག་ནི་རྫས་སུ་འགྱུར་ཞིང་དེར་ལྟ་བ། ། རྫས་ལས་འཇུག་པས་ཕྱིན་ཅི་ལོག་མི་འགྱུར། ། ཞེས་འབྱུང་བའི་ཕྱིར། ཡང་ཙོང་ཁ་པ་ཆེན་པོ་ན་རེ། དཔེར་ན་ཉེར་སྦས་ཀྱི་ཕུང་པོ་ལྔ་རེ་རེ་བ་དང༌། ཚོགས་པ་གཉིས་ཀ་དང༌། དེ་གཉིས་ལས་ངོ་བོ་ཐ་དད་པ་གཅིག་ཉེར་སྦས་ཀྱི་མཚན་གཞིར་འཇོག་རྒྱུ་མེད་ཅིང༌།
ཉེར་སྦས་ཀྱང་དེ་གསུམ་གྱི་མཚན་གཞིར་མི་རུང་ཡང་རང་གི་ཕུང་པོ་ལ་བརྟེན་ནས་ཉེར་སྦས་སུ་བརྟགས་པ་དངོས་པོ་ཡིན་པ་ལ་མི་འགལ་ལོ། ། ཞེས་སྨྲ་བར་བྱེད་དོ། ། དེ་ལྟ་ན་ཉེར་སྦས་སུ་བརྟགས་པའི་ཉེར་སྦས་ཀྱི་དངོས་པོ་ཆོས་ཅན། ཁྱོད་དངོས་པོར་ཡོད་པ་མ་ཡིན་པར་ཐལ། ཁྱོད་ཁྱོད་ཀྱི་དངོས་པོ་དང་གཞན་གྱི་དངོས་པོ་གང་དུ་ཡང་ཡོད་པ་མ་ཡིན་པའི་ཕྱིར་ཏེ། ཁྱོད་གང་ལ་གདགས་པའི་གཞི་ཁྱོད་ལས་གཞན་པའི་ཁྱོད་ཀྱི་ཕུང་ལྔ་རེ་རེ་བ་དང་ཚོགས་པ་གཉིས་ཀ་མ་ཡིན་ཅིང༌། དེ་གཉིས་ལས་ངོ་བོ་ཐ་དད་པའི་ཉེར་སྦས་ཁྱོད་རང་ཉེར་སྦས་ཀྱི་དངོས་པོའི་མཚན་གཞིར་བཟུང་མ་ནུས་པའི་ཕྱིར། འཇིག་རྟེན་དུ་ཉེར་སྦས་ཀྱང་ཉེར་སྦས་རང་གི་ཕུང་ལྔ་རེ་རེ་བ་དང་ཚོགས་པ་དེའི་མཚན་གཞིར་མི་རུང་བ་གྲགས་པ་དང་འགལ་ཏེ། ཉེར་སྦས་ཀྱང་ཉེར་སྦས་རང་གི་མིང་གི་མཚན་ཉིད་གང་ལ་ལྡན་པའི་མཚན་ཉིད་ཀྱི་གཞིར་རུང་བ་གྲུབ་པའི་ཕྱིར་ཏེ། བདག་གི་མིང་གི་མཚན་ཉིད་བདག་གི་མཚན་གཞི་ལ་འཇིག་རྟེན་པ་གང་དག་ལྡན་པར་སྨྲ་བ་ལ་བསྙོན་པར་སུ་ཡང་མི་བྱེད་པའི་ཕྱིར།
དེས་ན་བརྟེན་ནས་བཏགས་པའི་བདག་བཏགས་ཡོད་དུ་སྨྲ་ཕྱིན་ཆད། ཐ་སྙད་དུ་ཡང་དེ་ངར་འཛིན་གྱི་རྟོག་པའི་དབང་ལས་དངོས་པོ་ལྟར་སྣང་བའི་དོན་བྱེད་པ་མ་གཏོགས། ཐ་སྙད་ཚད་གྲུབ་ཀྱི་ངའམ་བདག་རང་དབང་དུ་བྱ་བ་བྱེད་པའི་དངོས་པོར་གྲུབ་མི་སྲིད་དེ། རྒྱུན་གྱི་དངོས་པོ་དོན་བྱེད་པའང་བློ་ལ་ལྟོས་ནས་བཞག་པ་ལས། རྒྱུན་རང་ངོ་ནས་བྱེད་པར་མི་སྲིད་པ་ཉིད་ཀྱི་ཕྱིར། དེས་ན་ཁྱེད་ཀྱི་ངར་འཛིན་མེད་པའི་འཕགས་རྒྱུད་ལ་ང་བཏགས་ཡོད་ཐ་སྙད་ཚད་གྲུབ་རང་ངོ་ནས་བྱ་བ་བྱེད་པར་འདོད་པ་འདི་ལྟ་བུ་ནི་མདོ་སེམས་ཡན་ཆད་ཀྱི་རིགས་ཚུལ་འཐད་ལྡན་ཐམས་ཅད་དང་འགལ་ཞིང༌། རང་གི་ཁས་བླངས་དང་ཡང་འགལ་བ་ཡིན་ཏེ། དེར་བཏགས་བྱེད་རྟོག་པའི་དེར་འཛིན་མེད་པར་བཏགས་པ་ང་དང་བདག་ཡོད་པར་མི་འགལ་ན་དེ་རང་ངོ་ནས་ཡོད་པར་འོས་མེད་ཅིང༌། རང་ངོས་ནས་ཡོད་ན་དེ་རྟགས་ཀྱི་དགག་བྱ་ལས་ཐ་སྙད་ཚད་གྲུབ་ཏུ་ཡང་ཡོངས་ས་མེད་པའི་ཕྱིར། དེས་ན་ཁྱེད་ཀྱི་བདག་མེད་པའི་ལྟ་སྒོམ་འདི་ལྟར་ཉམས་སུ་བླངས་ན་གང་ཟག་གི་བདག་མེད་ཀྱང་བྱིས་པ་དག་ལ་ཡོད་པར་འཁྲུལ་ནས་འཁྲུལ་པའི་བདག་ལྟ་དེ་ཉིད་ཉམས་པ་ལྟ་ག་ལ་ཞིག་སྟེ།
དེ་ལེགས་པར་གསོས་བཏབ་ནས་འཇིག་ལྟའི་རི་བོ་ལྷུན་སྟུག་པར་བརྩེགས་བཞིན་ད་དུང་གང་ཟག་གི་བདག་མེད་པའི་ལྟ་སྒོམ་ལྷུར་བྱེད་པར་སྨྲ་བ་དེ་ནི་ཐར་པའི་སྒོ་ཆེན་ལེགས་པར་ཕྱེར་མེད་པར་ལེགས་པར་ཟླ་བའི་ཕྱག་རྒྱ་བཏབ་པ་ཉིད་ཀྱི་ཕྱིར་ཏེ། བདག་ཏུ་ལྟ་བ་ལས་ནི་ལས་དང་ཉོན་མོངས་པའི་ཀུན་འབྱུང་དང་འབྲས་བུ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་བྱུང་བའི་ཕྱིར། དེས་ན་སྔོན་གྱི་བཀའ་ཕྱག་གི་བླ་མ་གོང་མ་དག་གི་གསུང་ལས། བདག་ལྟའི་གཉེན་པོར་མི་འགྲོ་བའི་ཆོས་དེ་ཐམས་ཅད་ཀྱིས་ཆོས་ཇི་ལྟར་བྱེད་པར་རློམ་ཡང་མདེའུ་ཁོང་དུ་སོང་བའི་རྨ་ཁ་ལ་ཚིལ་བུ་བཀུས་ནས་རྨ་གསོ་བ་ལྟར་ཡིན། ཞེས་འབྱུང་བས་ཁོ་བོས་ཐར་པ་འདོད་པ་དག་གི་ཆེད་དུ་བདག་མེད་པའི་ཚུལ་ལས་བརྩམས་ཏེ་ཅུང་ཟད་གླེང་བ་སྤྲོས་པས་ཆོག་གོ ། སྨྲས་པ། བདག་ཆད་དྭོགས་ནས་བདག་མེད་ཟོལ་ཚིག་གིས། ། གཏིང་ནས་སུན་འབྱིན་བྱེད་ཅིང་བདག་ལྟ་ཡི། ། ལུགས་འཇོག་པ་འདི་ཐལ་འགྱུར་ཁྱད་ཆོས་ཞེས། ། སྨྲ་བ་དེ་འདྲའང་འཇིག་རྟེན་འདི་ན་སྣང༌། །
འཇིག་རྟེན་འདིར་ནི་བཏགས་ཆོས་དངོས་པོ་ཡང༌། ། གདགས་གཞིའི་དངོས་པོ་ཉིད་དང་ཚུལ་མཐུན་པར། ། དོན་བྱེད་ཅན་གྱི་དངོས་པོ་ཉིད་དུ་སྨྲ། ། ཙོང་ཁ་པ་ནི་གདགས་གཞིའི་ཆོས་དེ་དག ། དངོས་པོར་མ་གྲུབ་དེ་ལ་གང་བཏགས་ཆ། ། དངོས་པོ་དོན་བྱེད་ཅན་དུ་ལེགས་པར་གྲུབ། ། འདི་འདྲའི་དངོས་དང་དངོས་མེད་འཇོག་ཚུལ་ནི། ། འཇིག་རྟེན་བསྟན་བཅོས་གཉིས་ཀར་སྔར་མ་གྲགས། ། འོ་ན་ཁྱེད་ལའང་དེ་ལྟར་མཚུངས་མིན་ནམ། ། ཞེ་ན་ཁོ་བོ་མ་བརྟག་གནས་སྐབས་ན། །
གདགས་གཞི་བཏགས་ཆོས་གཉིས་ཀ་བཏགས་ཙམ་གྱི། ། དངོས་པོར་འཇིག་རྟེན་རྗེས་བརྗོད་བྱེད་ན་ཡང༌། ། དཔྱད་ཚེ་བཏགས་བཞག་ཉིད་ཕྱིར་དེ་ལྟའི་དངོས། ། རང་བཞིན་གྱིས་དབེན་མཁའ་ལྟར་སྤྲོས་པ་དང༌། ། བྲལ་བར་སྨྲ་བསམ་བརྗོད་དུ་མེད་པ་ལས། ། དངོས་དང་དངོས་པོ་མེད་པར་ག་ལ་རྟོགས། ། ཞེས་ལེགས་པར་སྦྱར་རོ། ། ༈ རྡོ་རྗེའི་གསུང༌། རྟོགས་པ་གོམས་པར་བྱེད་པ་སྒོམ་པ་ཡིན་ཞེས་བྱ་བ་འདི་བཞུགས། ཞེས་པ་དག་པར་བཏོན་ན།
ཚོགས་ལམ་དུ་ཐོས་བསམ་དང་སྦྱོར་ལམ་དུ་སྒོམ་བྱུང་གི་ཤེས་རབ་ཀྱིས་སྟོང་ཉིད་རྟོགས་ནས་ལེགས་པར་བསྒོམས་ཀྱང་དེ་ཁོ་ན་ཉིད་མངོན་དུ་གྱུར་ནས་སྒྲིབ་པའི་ས་བོན་སྤོང་བའི་ཚུལ་གྱིས་རྟོགས་པའི་ལམ་སྒོམ་པར་མི་འགྱུར་བས་དེ་ཁོ་ན་ཉིད་རྟོགས་ནས་གོམས་པར་བྱེད་པའི་སྒོམ་པ་ནི་ལམ་མཚན་ཉིད་པའོ་ཞེས་བྱ་བ་འདི་བཞུགས། ཞེས་པའོ། ། དེ་ལ་ཁ་ཅིག ། ཚོགས་སྦྱོར་ལ་སོགས་པ་ལྔ་ཆར་ལམ་མཚན་ཉིད་པ་ཡིན་ཏེ། ལམ་ལྔར་རྣམ་པར་གཞག་པས་ཤེས་པའི་ཕྱིར། ཞེས་པ་ལ་མ་ཁྱབ་སྟེ། དེ་ལྟ་ན་ཚོགས་སྦྱོར་གཉིས་ཟག་མེད་དུ་འགྱུར་ཏེ། ལམ་བདེན་མཚན་ཉིད་པ་ཡིན་པའི་ཕྱིར། ཁྱབ་སྟེ། མཛོད་ལས།
ལམ་མ་གཏོགས་པའི་འདུས་བྱས་རྣམས། ཟག་བཅས་གང་ཕྱིར་དེ་དག་ལ། ། ཟག་རྣམས་ཀུན་ཏུ་རྒྱས་པར་འགྱུར། ། ཟག་མེད་ལམ་གྱི་བདེན་པ་དང༌། ། ཞེས་རྗེས་སུ་འགྲོ་ལྡོག་གཉིས་ཀ་གསུངས་པའི་ཕྱིར། འདོད་ན། ཟླ་བའི་སྙིང་པོས་ཞུས་པའི་མདོ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ནི་རྣམ་པ་གཉིས་ཏེ། ཟག་པ་དང་བཅས་པ་དང་ཟག་པ་མེད་པའོ། ། རིགས་ཀྱི་བུ་དེ་ལ་ཟག་པ་དང་བཅས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མོས་པས་སྤྱོད་པའི་གནས་སྐབས་ན་གཟུང་བར་རྟོག་པ་དང་འཛིན་པར་ཟག་པ་དང་བཅས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མོས་པས་སྤྱོད་པའི་གནས་སྐབས་ན་བཟུང་བར་རྟོག་པ་དང་འཛིན་པར་རྟོག་པ་སྟེ་དེ་སྤོང་བར་བྱེད་པ་ནི་ཟག་པ་དང་བཅས་པའི་ཤེས་རབ་ཀྱི་ཕ་རོལ་ཏུ་ཕྱིན་པའོ། །
ཞེས་འབྱུང་བ་དང་འགལ་ལོ། ། གཞན་ཡང་དེ་དག་སྤང་བྱའི་ས་བོན་ནམ་དེས་བཞག་པའི་བག་ཆགས་ཀྱི་གཉེན་པོ་བྱེད་པར་འགྱུར་ཏེ། སློབ་པའི་ལམ་མཚན་ཉིད་པ་ཡིན་པའི་ཕྱིར། མཐོང་སྒོམ་བཞིན་ནོ། ། ཡང་དེ་ལྟ་ན་ལམ་དེ་དག་དང་ལྡན་པའི་གང་ཟག་དེས་རྟོགས་པའི་ཆོས་ཐོབ་པར་འགྱུར་ལ། དེ་ཡང་མི་རིགས་ཏེ། སོ་སོ་སྐྱེ་བོའི་རྟོགས་པ་ལུང་གི་ཆོས་ཀྱིས་བསྡུས་པར་གསུངས་པ་དང༌། ཆོས་དཀོན་མཆོག་མཚན་ཉིད་པ་ཐོབ་པས་སྐྱབས་གནས་དཀོན་མཆོག་ཏུ་ཐལ་བའི་ཕྱིར། ཡང་ལམ་དེ་དག་རང་རིས་ཀྱི་ལམ་གྱི་སྤང་བྱ་མ་ཡིན་པར་འགྱུར་ཏེ། ལམ་མཚན་ཉིད་པ་ཡིན་པའི་ཕྱིར།
འདོད་ན། འཕགས་པའི་ལམ་སྐྱེས་པ་ན་སྤོང་བར་གསུངས་པ་དང་འགལ་ལོ། ། ཡང་ཁ་ཅིག ། མཐར་ཕྱིན་པའི་ལམ་ཡང་ལམ་བདེན་གྱི་མཚན་ཉིད་མ་ཚང་བས་དེ་ལམ་མཚན་ཉིད་པ་མ་ཡིན་ཞེས་ཟེར་བའང་མི་འཐད་དེ། སངས་རྒྱས་ཀྱི་མངོན་པར་རྟོགས་པ་རྣམས་བདེན་བཞིའི་ཁྱད་པར་གང་རུང་ཞིག་གིས་མ་བསྡུས་པར་འགྱུར་ཏེ། ལམ་བདེན་གྱིས་མ་བསྡུས་ཤིང་ཟག་མེད་ཡིན་པས་སྡུག་བསྔལ་དང་ཀུན་འབྱུང་གིས་མ་བསྡུས་ལ་འདུས་བྱས་ཡིན་པས་འགོག་བདེན་གྱིས་ཀྱང་མ་བསྡུས་པའི་ཕྱིར། འདོད་ན་ཕུང་པོ་ལྔའི་ཁྱད་པར་མ་ཡིན་པར་འགྱུར་ཏེ། བདེན་བཞིའི་ཁྱད་པར་གྱིས་མ་བསྡུས་ལ་དེ་དག་གི་ཚོགས་པའང་མ་ཡིན་པའི་ཕྱིར། ཁྱབ་སྟེ། བསྡུ་བ་རྣམ་པར་གཏན་ལ་དབབ་པ་ལས།
བདེན་པ་གསུམ་གྱིས་ཕུང་པོ་ལྔ་བསྡུས་སམ་ཕུང་པོ་ལྔས་བདེན་པ་གསུམ་བསྡུས་ཞེ་ན། ཕན་ཚུན་གཅིག་གིས་གཅིག་བསྡུས་སོ། ། འགོག་པ་དང་ཕུང་པོ་ནི་གང་གིས་ཀྱང་གང་ཡང་མ་བསྡུས་ཏེ། འགོག་པ་ནི་ཕུང་པོ་དང་བྲལ་བ་ཙམ་གྱིས་རབ་ཏུ་ཕྱེ་བའི་ཕྱིར། ཞེས་གསུངས་པས་ཁྱབ་པ་ཡོད་ལ་ཟག་མེད་ཀྱི་ཕུང་པོ་ཡིན་པས་འདོད་པར་མི་ནུས་སོ། ། འོ་ན་ཇི་ལྟར་ཞེ་ན། རྗེ་འབྲི་གུང་གླིང་པའི་ཞལ་སྔ་ནས། ཚོགས་སྦྱོར་གཉིས་བརྒྱུད་པ་དང་དངོས་སུ་ལམ་ལ་སྦྱོར་བས་དེར་བཏགས་པ་ཡིན་གྱི་མཚན་ཉིད་པ་ནི་མ་ཡིན་ཏེ། རྒྱུད་བླ་མ་ལས། བསམ་མེད་གཉིས་མེད་རྟོག་མེད་པ། །
དག་གསལ་གཉེན་པོའི་ཕྱོགས་ཉིད་ཀྱིས། ། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཅེས་པའི་ལམ་བདེན་གྱི་མཚན་ཉིད་དག་པ་དང་གསལ་བ་དང་གཉེན་པོ་བྱེད་པའི་ཆོས་གསུམ་མ་ཚང་བའི་ཕྱིར། མདོ་ལས། བྱིས་པ་སོ་སོ་སྐྱེ་བོ་རྣམས་ལ་ལམ་མེད་ལམ་སྒོམ་པ་ཡང་མེད་པར་འབྲས་བུ་རྣམ་པར་འགོད་པ་ལྟ་ག་ལ་ཡོད། ཅེས་འབྱུང་བས། ཕྱི་མ་གསུམ་ནི་ལམ་བདེན་མཚན་ཉིད་པ་ཡིན་ཏེ་དེའི་མཚན་ཉིད་ཚང་བའི་ཕྱིར། ཟབ་མོ་སྟོང་པ་ཉིད་ཀྱི་ལྟ་སྒོམ་མཚན་ཉིད་པ་ནི་འཕགས་པ་ཁོ་ན་ལ་ཡོད་ཀྱི་སོ་སོ་སྐྱེ་བོ་ལ་ནི་རྗེས་མཐུན་པ་ཉིད་ཀྱི་ཕྱིར། སྔགས་ཀྱི་ཐེག་པར་ཡང་དོན་གྱི་དབང་འདི་གཟིགས་ནས་དཔེ་དང་དོན་གྱི་ཡེ་ཤེས་ཞེས་རྒྱ་ཆེར་གསལ་བར་མཛད་དོ། །
དེ་ལྟར་བརྗོད་པ་ལ་ཁ་ཅིག་འདི་སྙམ་དུ། ཚོགས་སྦྱོར་གཉིས་ལམ་མིན་ན། ཆོས་མངོན་པ་ལས། ལམ་རྣམ་པ་ལྔ་སྟེ། ཚོགས་ཀྱི་ལམ་དང་སྦྱོར་བའི་ལམ་དང་ཅེས་པ་དང་འགལ་ལོ་ཞེ་ན། དེ་ནི། རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། ། ཞེས་པ་ལྟར་རྒྱུ་ལ་འབྲས་བུའི་སྒྲས་བཏགས་པ་ཡིན་ལ། དགོས་པ་ནི་ལམ་ལ་འཇུག་པས་རྒྱུ་དེ་དག་ལ་སློབ་དགོས་པར་ཤེས་པ་ཡིན་ཅིང༌།
དངོས་ལ་གནོད་བྱེད་ནི་སྔར་བརྗོད་པ་ཡིན་ནོ། ། གལ་ཏེ་དེ་དག་ཟག་བཅས་ཡིན་ན་ཟག་མེད་ཀྱི་དངོས་རྒྱུ་མི་བྱེད་པར་འགྱུར་རོ་ཞེ་ན། མ་ངེས་ཏེ། ཐུབ་པས་ཟག་བཅས་མཁྱེན་པའི་ཡུལ་བཞིན་ནོ། ། ཟག་མེད་ཀྱི་དངོས་ཀྱི་ཉེར་ལེན་མི་བྱེད་པར་འགྱུར་རོ་སྙམ་ན། མ་ངེས་ཏེ། ཟག་མེད་ཀྱི་སྐད་ཅིག་དང་པོའི་ཉེར་ལེན་བཞིན་ནོ། ། གལ་ཏེ་སངས་རྒྱས་ཀྱི་ས་ན་ལམ་བདེན་ཡོད་ན། མདོ་ལས། བཅོམ་ལྡན་འདས་རྣམས་ནི་ལམ་ཆད་པ།
འཇུག་པ་ཆད་པ། སྤྲོས་པ་དང་སྲིད་པར་འདྲེན་པ་ཆད་པ། ཞེས་པ་དང་འགལ་ལོ་ཞེ་ན། དེ་ནི་གོང་ནས་གོང་དུ་བགྲོད་པའི་རྟེན་དུ་གྱུར་པའི་སློབ་ལམ་རྒྱུན་ཆད་པ་ཡིན་ཏེ། དེ་བས་གོང་དུ་བགྲོད་དུ་མེད་པའི་ཕྱིར། བསྡུ་བ་ལས། གང་གི་ཚེ་འཇིག་རྟེན་ལས་འདས་པའི་ཕུང་པོ་ལྔ་པོ་ཐམས་ཅད་ལམ་གྱིས་བསྡུས་པ་ཡིན་པ་དེའི་ཚེ། ཅིའི་ཕྱིར་འཕགས་པའི་ལམ་ཡན་ལག་བརྒྱད་པ་ལ་ལམ་གྱི་བདེན་པ་ཞེས་བྱ་ཞེ་ན། བསླབ་པ་གསུམ་གྱི་དབང་དུ་བྱས་པའོ། ། ཞེས་གསུངས་སོ། །
འོ་ན་ལམ་ལྔ་པོ་དེ་ལ་སྟོང་ཉིད་རྟོགས་པའི་ཤེས་རབ་དེ་ཇི་ལྟ་བུ་ཞེ་ན། སྟོང་ཉིད་རྟོགས་པའི་ཤེས་རབ་ནི་ཐོས་བསམ་སྒོམ་པ་ལས་བྱུང་བ་སྟེ། ཐོས་བྱུང་ནི། རྗོད་བྱེད་སྒྲ་ལ་བརྟེན་ནས་དོན་རྣམ་པར་འབྱེད་པ་ཡིན་ཅིང༌། བསམ་བྱུང་ནི་སྒྲ་དོན་གཉིས་ཀ་ལ་བརྟེན་ནས་དོན་ངེས་པ་ཡིན་ལ། སྒོམ་བྱུང་ནི་སྒྲ་ལ་མི་ལྟོས་པར་གོམས་པའི་མཐུས་དོན་རྟོགས་པ་སྟེ། མཛོད་ལས། ཐོས་སོགས་ལས་བྱུང་བློ་རྣམས་ནི། ། མིང་དང་གཉིས་ཀ་དོན་ཡུལ་ཅན། ། ཞེས་སོ། །
དེ་དག་གི་བྱེད་ལས་ནི་དགེ་བའི་ས་བོན་བཞག་པས་ཁམས་རྒྱས་པར་བྱེད་པ་དང༌། རིག་པའི་སྟོབས་ཀྱིས་བསམ་པ་ཐག་པ་ནས་འཇུག་པར་བྱེད་པ་དང༌། དེ་ཁོ་ན་ཉིད་མཐོང་ནས་སྤང་བྱ་ལས་གྲོལ་བར་བྱེད་པ་སྟེ། རྒྱན་ལས། དེ་ནི་བག་ཆགས་རྟོགས་དང་ཞི་བ་དང༌། ། རབ་ཏུ་རྟོགས་དང་རྣམ་པར་གྲོལ་བར་བྱེད། ། ཅེས་དང༌། དབུས་མཐའ་ལས། ཁམས་བརྟས་བྱེད་དང་འཇུག་བྱེད་དང༌། ། དེ་ནི་དོན་རྣམས་འགྲུབ་པར་འགྱུར། །
ཞེས་སོ། ། དེ་ལ་ཚོགས་ལམ་ནི་ཐོས་བསམ་གྱི་ཤེས་རབ་ཡིན་ཅིང་ལྷག་མ་བཞི་ནི་སྒོམ་བྱུང་གི་ཤེས་རབ་ཡིན་ནོ། ། ཚོགས་ལམ་དུ་སྒོམ་བྱུང་གི་ཤེས་རབ་མེད་ཀྱང་སྒོམ་བྱུང་གི་བསམ་གཏན་ནི་ཡོད་དེ། དེའི་མཐུས་རྫུ་འཕྲུལ་དང་སྦྱོར་བའི་ལམ་གྱི་སྒོམ་བྱུང་གི་ཤེས་རབ་སྐྱེད་པར་བྱེད་དོ། ། ཁ་ཅིག་ཚོགས་ལམ་ནས་སྒོམ་བྱུང་གི་ཤེས་རབ་ཡོད་པར་འདོད་ལ། དེའང་སྔགས་ཀྱི་ཐེག་པར་བསྐྱེད་རྫོགས་ཀྱི་རྣལ་འབྱོར་དྲུག་ཐུན་མོང་དང་ཐུན་མོང་མིན་པའི་ལམ་དུ་སློབ་པ་ན་འགལ་བ་མེད་པའི་ཚུལ་རྗེ་བཙུན་རས་པ་ཆེན་པོའི་གསུང་གིས་སྤྲོ་བྱར་ཡོད་ཀྱང་གཞན་དུ་འཆད་ལ། རྒྱུའི་ཐེག་པར་ནི་དེ་ལྟར་ཡོད་པར་འདོད་པ་མི་འཐད་དེ། དེ་ལྟར་ན་བདག་མེད་པའི་ཆོས་ཉིད་ལ་གསལ་སྣང་དང་པོར་ཐོབ་པར་འགྱུར་ཏེ། སྒོམ་བྱུང་གི་ཤེས་རབ་དང་པོར་ཐོབ་པ་ཡིན་པའི་ཕྱིར། འདོད་ན་སྦྱོར་ལམ་དྲོད་ཡིན་པར་འགྱུར་ཏེ།
སློབ་དཔོན་སེང་གེས། རྣམ་པར་མི་རྟོག་པའི་ཡེ་ཤེས་ཀྱི་མེའི་སྔ་ལྟས་ཡིན་པའི་ཕྱིར་དྲོ་བར་གྱུར་པ། ཞེས་གསུངས་པས་ཁྱབ་པར་གྲུབ་པའི་ཕྱིར། དེས་ན་ཚོགས་ལམ་ཆེན་པོའི་ཏིང་ངེ་འཛིན་ལ་གནས་ནས་ཤེས་རབ་སྒོམ་པ་ཡོད་ཀྱང་བསྒོམ་པའི་སྟོབས་ཀྱིས་སྐྱེས་པའི་ཤེས་རབ་མེད་དེ་ཡོད་ན་སྦྱོར་ལམ་དང་ཁྱད་པར་མི་འགྲུབ་པའི་ཕྱིར། འོ་ན་སྦྱོར་ལམ་གྱི་སྒོམ་བྱུང་ཡེ་ཤེས་དེ་ཆོས་ཉིད་ལ་རྟོག་པ་ཡིན་ནམ་རྟོག་མེད་ཡིན། དང་པོ་ལྟར་ན། རྟོག་པ་ཡིན་ན་དགག་སྒྲུབ་ཀྱི་རྟོག་པ་གང་རུང་ལས་མི་འདའ་བས། དེ་ལྟ་ན་སྒོམ་བྱུང་གི་ཡེ་ཤེས་དེ་སྒྲིབ་པར་འགྱུར་བ་དང༌། གཉིས་པ་ལྟར་ན་མཐོང་ལམ་དང་ཁྱད་པར་མེད་པར་འགྱུར་རོ་སྙམ་ན། སྐྱོན་གཉིས་ཀ་མེད་དེ།
མཐོང་ལམ་མི་རྟོག་ཡེ་ཤེས་ལ་ལྟོས་ནས་རྟོག་བཅས་དང༌། སྒྲ་དོན་འདྲེས་འཛིན་གྱི་རྟོག་པ་དང་བྲལ་ཆ་ནས་རྟོག་མེད་ཡིན་ཀྱང་མཐོང་ལམ་དང་ཁྱད་པར་མེད་པར་མི་འགྱུར་ཏེ། སྒྲིབ་པའི་ས་བོན་སྤོང་བའི་ཚུལ་གྱིས་ཆོས་ཉིད་ལ་རྟོག་མེད་མངོན་སུམ་མ་ཡིན་པའི་ཕྱིར། ཡང་རྟོག་པ་དང་རྟོག་མེད་གཉིས་ཀ་ཡིན་པ་མི་སྲིད་དོ་སྙམ་ན། འདིའི་ཡེ་ཤེས་ནི་གང་ཟག་དང་ཆོས་ལ་བདག་ཏུ་ལྟ་བ་གཟུང་འཛིན་གྱི་ས་བོན་གྱི་རྟོག་པ་དང་ལྡན་པའི་ཆ་ནས་དེར་བཞག་གི རང་གི་ངོ་བོ་རྟོག་པ་ཡིན་པར་འདོད་པ་མ་ཡིན་པ་ཉིད་ཀྱིས་ཁྱེད་ཀྱིས་སྨྲས་པའི་སྐྱོན་མེད་ལ། སྤྱིར་ལམ་དེ་ཐ་སྙད་དུ་ཡང་རང་ངོ་ནས་རྟོག་པ་དང་རྟོག་མེད་དུ་གྲུབ་པ་མེད་ཀྱང་ཕན་ཚུན་ལྟོས་ནས་གཉིས་ཀར་བཞག་པ་མི་འགལ་ཏེ། ཐུང་ངུ་ལ་ལྟོས་ནས་རིང་པོ་དང་དེ་ལས་ཆེས་རིང་བ་ལ་ལྟོས་ནས་སྔ་མའི་རིང་པོ་ཐུང་ངུར་འཇོག་པ་སོགས་སྟོང་ཉིད་རྟེན་འབྲེལ་ལྟོས་བཞག་གི་རུང་བ་དང་འཐད་ཚུལ་གོང་དུ་རྒྱ་ཆེར་བཤད་ལ། འདི་ལ་དགོངས་ཏེ། མ་ཕམ་པས།
ཡང་དག་མིན་རྟོག་ཡང་དག་མིན། ། ཡང་དག་མ་ཡིན་མིན་མི་རྟོག ། རྟོག་མིན་མི་རྟོག་མ་ཡིན་པ། ། ཤེས་བྱ་ཐམས་ཅད་ཡིན་པར་བརྗོད། ། ཅེས་གསུངས་སོ། །
རི་བོ་དགེ་ལྡན་པ་ནི། ཆོས་ཉིད་ལ་དོན་སྤྱིའི་ཚུལ་གྱི་སྒོམ་བྱུང་གཙོ་བོར་གྱུར་པ་ཡིན་པའི་ཕྱིར། སྒྲ་དོན་འཛིན་པའི་རྟོག་པ་ལས་མ་འདས་སོ་ཞེས་སྨྲ་བར་བྱེད་ཀྱང་མི་འཐད་དེ། ཐེག་ཆེན་གྱི་སྦྱོར་ལམ་གྱི་མཉམ་གཞག་འཆད་པའི་མདོ་དང་རྒྱན་གཉིས་ཀར། སྟོང་མི་སྟོང་ལ་སོགས་པའི་མཚན་རྟོག་གི་རྒྱུ་བ་དང་བྲལ་བ་ཅན་ཁོ་ནར་བཤད་དེ།
རྒྱན་ལས། དེ་དག་མཚན་མར་མི་མཐོང་ཕྱིར། ། ཞེས་དང༌། དེ་ཡི་མཚན་མར་མི་བརྟེན་པ། ། ཞེས་དང༌། ཏིང་འཛིན་རྣམ་པར་མི་རྟོག་པ། ། ཞེས་སོགས་འབྱུང་ལ། སྒྲ་དོན་འཛིན་པའི་རྟོག་པ་ཡིན་ན་རིག་ཤེས་ཚད་མ་ལས་འདས་ཤིང༌། དེ་ལྟ་ན་སྒོམ་བྱུང་གི་ཤེས་རབ་དོན་མེད་པར་འགྱུར་ཞིང་འདི་ལྟའི་ཤེས་རབ་ཀྱི་ཡུལ་གྱི་སྟོང་ཉིད་ལ། གསལ་སྣང་མཆེད་པའི་རྣམ་པ་ཅན་དུ་བཤད་ལ།
སྒྲ་དོན་འཛིན་པའི་རྟོག་པ་ལས་གསལ་སྣང་མཆེད་མི་རུང་བ་མིན་ཀྱང་སྒྲ་དོན་འདྲེས་འཛིན་རང་གི་ངོ་བོ་མི་གསལ་བ་འདྲེས་པར་སྣང་བ་ཉིད་དོ། ། ཡང་སྟོང་ཉིད་ལ་རྟོག་པས་འཇུག་ན་སེལ་འཇུག་ལས་འོས་མེད་ལ། སེལ་འཇུག་ནི་གཅིག་སེལ་ནས་གཅིག་འོང་བས་དེ་ལྟའི་སྟོང་ཉིད་རྟོགས་ཚུལ་ནི་ཇི་ལྟར་མེད་དགག་གི་སྒྲ་སྦྱར་ཡང་དགག་སྒྲུབ་ཀྱི་མཚན་མ་མི་སྟོང་བར་ཞེན་ཞིང་རྟོག་པ་ཉིད་པས་དེ་ལྟའི་རྟོག་ཚུལ་ནི་སྟོང་ཉིད་ལ་ཡང་དག་པར་རྟོགས་པར་མ་སོང་ལ་སྟོང་ཉིད་ལ་ཡང་དག་པར་མ་རྟོགས་པར་ཡང་བརྗོད་མི་ནུས་ཏེ། སྦྱོར་ལམ་གྱི་ཡེ་ཤེས་བཟོད་པ་ནི་སྟོང་པ་ཉིད་སྐྱེ་མཆེད་ཀྱི་དོན་ལ་ཡང་དག་པར་བཟོད་པའི་ཤེས་རབ་ཅན་དུ་བཤད་པའི་ཕྱིར། དེ་ལྟ་ནའང་དེ་ལྟའི་སྟོང་ཉིད་དེ་ཡང་ཚོགས་སྦྱོར་སྐབས་ཀྱི་བཟུང་འཛིན་གྱི་སྒྲིབ་པ་ལས་ཡང་དག་པར་གྲོལ་བའི་རྣམ་གྲངས་མིན་པའི་དོན་དམ་པའི་བདེན་པ་ནི་མ་ཡིན་ཏེ། མ་ཕམ་པས། ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཡིན་ཕྱིར་བསམ་པས་མིན། ། ཆོས་ཉིད་ཟབ་ཕྱིར་འཇིག་རྟེན་པས། ། སྒོམ་པ་ལ་སོགས་ཡུལ་མ་ཡིན། །
ཞེས་འབྱུང་ངོ༌། ། དགོངས་གཅིག་ཕྱི་མོར། ལྟ་ཐོག་ནས་སྒོམ་པ་འཚོལ་བ་དང༌། སྒོམ་ཐོག་ནས་ལྟ་བ་འཚོལ་བ་ཞེས་འབྱུང་བ་ནི། མདོ་སྔགས་གང་གི་སྐབས་ཡིན་ཀྱང་རུང༌། ལྷག་མཐོང་ཤེས་རབ་ཀྱིས་བྱེད་པས་རྩེ་གཅིག་པའི་ཞི་གནས་སྒྲུབ་ནས་ཞི་ལྷག་ཟུང་འབྲེལ་གྱི་ལྟ་སྒོམ་བྱེད་པ་དང་ཞི་གནས་བསམ་གཏན་གྱི་བྱེད་པས་ཆོས་རབ་ཏུ་རྣམ་འབྱེད་ཀྱི་ཤེས་རབ་བསྒྲུབས་ནས་ཞི་ལྷག་ཟུང་འབྲེལ་གྱི་ལྟ་སྒོམ་དུ་བྱེད་པ་སྟེ། ཚུལ་འདི་གཉིས་ནི་ལས་དང་པོ་པ་ནས་བཟུང་སློབ་པའི་ལམ་ཐམས་ཅད་དུ་བློའི་རིས་ཀྱི་འཇུག་པ་གང་བདེ་བ་ནས་གཉིས་ཀ་ལ་འཇུག་པར་ནུས་པ་ཡིན་གྱི། མཐའ་གཅིག་ཏུ་རིམ་ཅན་དུ་འཇུག་དགོས་པའི་གོ་རིམ་ངེས་པ་ནི་མ་ཡིན་ནོ། ། དེ་ལྟ་ན་ཡང་ཐེག་པ་ཆེན་པོར་སྒྲིབ་པའི་ས་བོན་སྤོང་ནུས་ཀྱི་ཤེས་རབ་བསྐྱེད་པ་ལ་ནི་འདས་ལམ་བསྐྱེད་ནུས་ཀྱི་ཏིང་ངེ་འཛིན་མེད་པར་མེད་ན་མི་འབྱུང་དུ་ངེས་པ་ཡིན་ནོ།། །། ༈ རྡོ་རྗེའི་གསུང༌།
སྤྱོད་པ་བླང་དོར་དང་བྲལ་བ་ཚུལ་ཁྲིམས་རིན་པོ་ཆེ་ཡིན་བྱ་བ་འདི་བཞུགས། ཞེས་པ་འདི་རྡོ་རྗེའི་གསུང་རྣམས་ཀྱི་ནང་ནས་ལྷད་ཆུང་ཤོས་སུ་འདུག་ཀྱང་གསལ་བར་བཏོན་ན། འཁོར་བའི་བདེ་བ་མ་ཐོབ་པ་ཐོབ་འདོད་ཀྱི་ཆགས་པས་བླང་བྱ་དང་དེ་མ་ཐོབ་པས་སྤང་བྱར་རྟོགས་ནས་དོར་འདོད་ཀྱི་ཀུན་ནས་བསླང་བའི་ཚུལ་ཁྲིམས་ནི་ལེགས་ན་མངོན་མཐོ་ཙམ་ཐོབ་པ་སྲིད་ལ། ངེས་ལེགས་ཀྱི་ལམ་དུ་འགྱུར་བ་ལྟ་ག་ལ་ཞིག ། ཚུལ་ཁྲིམས་ཉེས་ན་ངན་སོང་གི་རྒྱུར་འགྱུར་ཞེས་བྱ་བ་འདི་བཞུགས། དེ་ཡང་ཆོས་འདི་པའི་ཚུལ་ཁྲིམས་ཀྱི་དབང་དུ་བྱས་པ་ལ། འཇིགས་སྐྱོབ། ལེགས་སྨོན། ངེས་པར་འབྱུང་བ་གསུམ་གྱི་དབང་དུ་བྱས་ན། ཕྱི་མའི་ཚུལ་ཁྲིམས་ལ་སོ་ཐར་གྱི་སྡོམ་པ་ཅན་དང༌།
སྔ་མ་གཉིས་ལ་སོ་སོ་ཐར་པའི་སྡོམ་པ་དང་ཚུལ་ཁྲིམས་སུ་མི་འཇོག་ཅེས་མཁྱེན་པ་ཅན་དག་གསུང་ལ། དེའི་སྔ་མ་འཇིགས་སྐྱོབ་ཀྱི་ཚུལ་ཁྲིམས་ནི་འབྲས་བུ་ངན་སོང་ནས་ཐར་འདོད་ཀྱི་བློ་ཙམ་ཡང་མེད་པར་ཚེ་འདི་ཁོ་ནའི་ཆེད་འབའ་ཞིག་པའི་འགྲོ་བ་བཞི་བཅས་ཀྱིས་སྲུང་ན་དེའི་བསམ་པའི་འབྲས་བུ་ངན་སོང་དང༌། སྦྱོར་བ་དགེ་བ་ཅུང་ཟད་ཀྱང་མི་དགེ་པའི་མཐུས་དམན་པར་བྱས་པའི་འབྲས་བུ་ཚེ་འདིར་ལོངས་སྤྱོད་འཁོར་སྙན་གྲགས་ཙམ་འབྱུང་ལ་དེ་བྱུང་བ་ན་གང་ཟག་བསོད་ནམས་དམན་པ་དེ་ཕུན་ཚོགས་དེས་ང་རྒྱལ་ནས་ཐོག་མེད་ཀྱི་བག་ཆགས་ངན་པ་གོམས་པས་སྡིག་པ་མང་དུ་སྤྱོད་པར་འགྱུར་ཞིང༌། དེ་ལྟར་སྤྱོད་པ་དེ་ལ་བདུད་སྡིག་ཅན་གླགས་རྙེད་པས་དེ་ལ་གྲོགས་བྱས་ནས་རང་གཞན་ཐམས་ཅད་མངོན་མཐོ་ངེས་ལེགས་ཀྱི་ལམ་འགེགས་ཤིང་འཁོར་བ་དང་ངན་སོང་གི་སྒོ་ཆེན་པོ་འབྱེད་པར་འགྱུར་བས་འདི་ལྟ་བུའི་གནས་ལ་སློབ་པར་མི་བྱའོ་ཞེས་སངས་རྒྱས་ཀྱི་གསུང་རབ་མཐའ་ཡས་པར་བཤད་ཅིང༌། ལྷག་པར་བདེ་བར་གཤེགས་པའི་བསྟན་པ་མཐའ་དག་ཇོ་བོ་དཔལ་ལྡན་མར་མེ་མཛད་པས་སྐྱེས་བུ་གསུམ་གྱི་ལམ་གྱི་རིམ་པར་བསྡུས་པའི་མན་ངག་རྣམས་ལ་འདི་ཁོ་ན་དམ་པའི་ཆོས་བྱེད་པའི་དང་པོར་མེད་ན་མི་འབྱུང་དུ་དགོངས་ནས་རྒྱས་པར་ནན་ཏན་ཆེན་པོས་བཀའ་སྩལ་པས་ཐར་འདོད་དག་ནམ་བཞག་གཏན་འདུན་ལ་བསམས་ནས་བླང་དོར་མ་ལོག་པ་ལ་སྤྱད་པར་བྱའོ། ། ཡང་གང་ཟག་འགའ་ཚེ་འདིའི་ཕུན་ཚོགས་རྒྱ་ཆེན་གྱི་ཆེད་ཙམ་མིན་པར་སྲོག་འཚོ་བའི་ཟས་གོས་དང་སྲོག་རང་དང་བྲལ་བའི་འཇིགས་པའི་ཆེད་དུ་ཆོས་འདི་པའི་ལེགས་སྤྱད་བླངས་ནས་བསྲུང་ན་ནི་བསྟན་པ་སྒྲུབ་ནུས་ཀྱི་ལྷ་མིའི་ལུས་རྟེན་རྣམ་དག་མི་ཐོབ་ཀྱང་ལྷ་མིའི་ལུས་ཙམ་པོ་བ་ཐོབ་ལ། ལེགས་སྨོན་གྱི་ཚུལ་ཁྲིམས་ལ་ཡང་ངན་སོང་གི་གནས་ཀྱི་རྒྱུ་འབྲས་ལ་ངེས་འབྱུང་གིས་ཀུན་ནས་བསླངས་ཏེ། ལྷ་མིའི་ལུས་སོགས་ཐོབ་འདོད་ཀྱི་དགེ་སྒྲུབ་སྡིག་སྤོང་གི་དགེ་ལས་ཀྱི་འབྲས་བུ་ནི་བསྟན་པ་སྒྲུབ་ནུས་ཀྱི་ལྷ་མིའི་ལུས་མི་ཐོབ་ཀྱང་འཇིགས་སྐྱོབས་ཀྱི་ཚུལ་ཁྲིམས་སྲུང་བའི་འབྲས་བུ་ཁྱད་པར་དུ་གྱུར་པ་ཐོབ་ལ། དེ་ལྟ་ནའང་ངན་སོང་གི་རྒྱུ་འབྲས་ལ་སྙིང་ཐག་པ་ནས་ངེས་པར་འབྱུང་བ་མེད་པའི་རང་གར་ལྷ་མིའི་ལོངས་སྤྱོད་ལ་ཆགས་པས་དེ་ཐོབ་འདོད་ཀྱི་ལེགས་སྤྱད་ལ་བསླབ་པ་སྐད་བྱས་ཀྱང་བསམ་སྦྱོར་སྡིག་པ་མི་དགེ་བ་ལ་གཏིང་ནས་མ་ལོག་པའི་སྡིག་པའི་དྲི་མ་ཅན་གྱི་དགེ་བ་དེ་ནི་དུག་དང་འདྲེས་པའི་ཁ་ཟས་བཟང་པོས་ལུས་ལ་མི་ཕན་པར་ནད་བསྐྱེད་པ་ལྟར་རྒྱུ་དེས་ངན་སོང་ངམ་ཡང་ན་དགེ་བ་ལྟར་སྣང་དེའི་འབྲས་བུ་ཡང་བར་མ་དོར་ཆུད་ཟ་བ་ལས་འབྲས་བུ་འབྱིན་པར་མི་ནུས་ཞེས་དཔལ་ལྡན་ཨ་ཏི་ཤའི་ཐུགས་བཅུད། འབྲོམ་སྟོན་རྒྱལ་བའི་འབྱུང་གནས།
དགེ་བའི་བཤེས་གཉེན་སྐུ་མཆེད་གསུམ་ལ་སོགས་ནས་འཕྲོས་པ་དག་གིས་རྒྱ་ཆེར་གསུངས་ཤིང༌། དེར་མ་ཟད་ཕྱོགས་བཅུའི་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མ་བསྟན་པ་ལ་དཀར་བའི་ཡུལ་ལྷ་གཞི་བདག་ཚུན་གྱིས་ས་གསུམ་དུ་འདི་ལྟར་སྒྲོག་གིན་ཡོད་ཀྱང༌། དེང་སང་གངས་ཅན་གྱི་ཁྲོད་ཀྱི་སངས་རྒྱས་ཀྱི་བསྟན་འཛིན་དུ་ཁས་འཆེ་བའི་མཁས་བཙུན་གྲུབ་པ་ཐམས་ཅད་ལ་ནི་ཚུལ་འདི་དམུས་ལོང་ལ་ཉི་མའི་དཀྱིལ་འཁོར་བསྟན་པ་ལྟ་བུར་སྣང་ངོ༌། ། འོ་ན་དགེ་བའི་ལས་ལས་ངན་སོང་དུ་སྐྱེ་བ་དེ་ལྟར་ན་རྒྱུ་འབྲས་ལ་ཡིད་རྟོན་པར་མི་རིགས་པར་འགྱུར་རོ་སྙམ་ན། དགེ་བའི་རྒྱུས་འབྲས་བུ་སྡུག་བསྔལ་བསྐྱེད་དོ་ཞེས་མི་སྨྲའི་དགེ་བར་རློམ་པ་དེ་དགེ་བ་ལྟར་སྣང་བ་དགེ་བའི་གཟུགས་བརྙན་དང༌། མི་དགེ་བར་ཡང་དག་པར་དངོས་སུ་སོང་བ་དང༌། དེར་མ་ཟད་འབྲས་བུ་སྲོག་གཅོད་སོགས་མི་དགེ་བ་སྟོབས་ལྡན་གྱི་རྒྱལ་པོ་སོགས་ལ་སྨོན་ནས་དེ་ཐོབ་བྱེད་དགེ་བ་ལ་འབད་པ་ནི། སྡིག་པར་སྤྱོད་པའི་འབྲས་བུའི་རྒྱུ་ནི་མི་དགེ་བ་ཉིད་ལས་དགེ་བར་སོང་བའི་གནས་མེད་པ་དང༌། རྒྱུ་མི་དགེ་བ་དང་འབྲས་བུ་དམན་པ་ལ་མོས་པའི་དགེ་བའི་བསམ་སྦྱོར་ནི་སྨན་དུག་ཏུ་སོང་བ་དུག་གཞན་ལས་དུག་ཚབས་ཆེ་བ་ལྟར་དགེ་བ་སྡིག་པར་སོང་བ་ནི་སྡིག་ཚབས་གཞན་ལས་ཆེ་སྟེ། ཐེག་པ་ཆེན་པོ་བློ་སྦྱོང་གི་ཁྲིད་དུ།
ཕུགས་རང་བཟང་འདོད་ཀྱི་ཕམ་ཀ་ལེན་པ་དང༌། འདྲེ་གདོན་དང་ནད་ཞི་ཆེད་བྱང་སེམས་བསྒོམ་པ་སོགས་མངོན་མཐོ་དང་ཐར་ལམ་དུ་མི་འགྱུར་ཞིང་ལོག་རྟོག་ཏུ་འགྱུར་བས་ས་བོན་བྱེད་པ་དང་འདྲ་སྟེ། བོན་བྱེད་པ་ནི་ཚེ་རིང་བའི་ཆེད་དུ་རང་སྲོག་གི་བླུད་དུ་གཞན་གྱི་སྲོག་གཏོང་བས་ནད་པ་ཚེ་ཐུང་བར་འགྱུར་བ་ལྟ་བུའོ། ། ཞེས་གསུངས་པའི་ཕྱིར་རོ། ། འོ་ན་དགེ་བ་དུག་ཅན་དགེ་བར་རློམ་ཡང་མི་དགེ་བ་ཡིན་པ་ལྟར། མི་དགེ་བ་དུག་མེད་དགེ་བ་ཡིན་པར་འགྱུར་སྙམ་ན། མང་དུ་མ་ཐོས་པ་ཁྱེད་ཅག་བདེན་མོད། དེ་ལྟ་བུ་ནི་ཆེས་དགེ་བ་ཉིད་ཡིན་ཏེ། ས་ལས། རང་བཞིན་གྱིས་ཁ་ན་མ་ཐོ་བ་དང་བཅས་པ་ལ་བྱང་ཆུབ་སེམས་དཔའ་ཐབས་མཁས་པ་དེ་ལྟ་བུས་ཀུན་ཏུ་སྤྱོད་ན་དེས་ཉེས་པར་ཡང་མི་འགྱུར་ལ།
བསོད་ནམས་མང་པོ་ཡང་འཕེལ་བར་འགྱུར་བ་ཡོད་དོ། ། ཞེས་འབྱུང་ལ། མི་དགེ་བའི་མཚན་གཞི་ལྟར་སྣང་ཡང་མཚན་ཉིད་དགེ་བ་ཡང་དག་པ་ཞུགས་ན་དེ་འབྲས་མངོན་བྱང་གི་རྒྱུ་བྱེད་པ་ལྟར་ཉོན་མོངས་པའི་མཚན་གཞི་ལྟར་སྣང་ཡང་དེ་ཉིད་ལ་ཉོན་མོངས་པ་མེད་པའི་རྣམ་བྱང་གི་མཚན་ཉིད་ཡང་དག་པར་ཞུགས་ནས་དེས་མངོན་མཐོ་ངེས་ལེགས་ཀྱི་རྒྱུ་བྱེད་དེ། མདོ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་སོ། ། དེ་ལྟར་ན་དགེ་བ་མི་དགེ་བར་འགྲོ་བ་དང༌།
མི་དགེ་བ་དགེ་བར་འགྱུར་ན། ཁྱོད་འབྲི་ཁུང་པ་སོགས་དྭགས་པོ་བཀའ་བརྒྱུད་པ་སྟེ་ཕྱོགས་བཅུ་དུས་གསུམ་གྱི་སངས་རྒྱས་པ་དགོངས་པ་གཅིག་པར་སྨྲ་བ་འཚལ་ཏོ་ཅོག་དཀར་ནག་ཟང་ཐལ་དང་ཡེ་བཀག་ཡེ་གནང་འདོད་པ་དང་མི་འགལ་ལམ་ཞེ་ན། མི་འགལ་སྟེ། དེ་ལྟའི་དགེ་བ་དང་མི་དགེ་བ་དང་མི་དགེ་བ་དང་དགེ་བར་འགྲོ་རྒྱུ་དང་དེར་སོང་གཉིས་ཀ་དགེ་བ་དང་མི་དགེ་བ་ཡིན་པར་མ་སྨྲས་པའི་ཕྱིར། དེས་ན་འཁོར་བ་མཐའ་དག་ལས་ངེས་པར་འབྱུང་བའི་སོ་སོ་ཐར་པའི་སྡོམ་པ་དང་ཚུལ་ཁྲིམས་འདུན་སོགས་བཞི་བྲལ་གྱི་ལེགས་སྤྱད་ནི། མཐར་ཐུག་ངེས་ལེགས་དང་གནས་སྐབས་བསྟན་པ་སྒྲུབ་ནུས་ཀྱི་དལ་འབྱོར་བཅོ་བརྒྱད་དང་ལྡན་པའི་མི་དང༌། ལམ་སྐྱེ་རུང་གི་འདོད་ལྷ་ལ་སོགས་པའི་གནས་ལུས་ལོངས་སྤྱོད་ཀྱི་འབྲས་བུ་ཅན་དུ་འབྱུང་བས་དེ་ལྟ་བུའི་ཚུལ་ཁྲིམས་ནི་འཁོར་བའི་བདེ་བ་བླང་འདོད་ཀྱི་ཆགས་པ་དང༌། དེ་མ་ཐོབ་པར་དྭོགས་པའི་སྡང་བས་འཁོར་བ་ལ་སྡང་ཞུགས་ཀྱི་བློ་མེད་པས་སྤྱོད་པ་བླང་དོར་དང་བྲལ་བ་སྟེ། ཇི་སྐད་དུ། འདོད་ཆགས་ཞེ་སྡང་གཏི་མུག་གསུམ། །
དེས་བསྐྱེད་ལས་ནི་མི་དགེ་བ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། ཞེས་འབྱུང་བའི་ཕྱིར། འོ་ན་འཁོར་བ་དང་ངན་སོང་ལས་འདའ་བའི་བླང་དོར་མེད་པའི་ཚུལ་ཁྲིམས་ནི། འདུན་སོགས་བཞི་དང་བྲལ་དགོས་ན་བྲལ་ཚུལ་ཇི་ལྟར་ཞེ་ན། འདུན་པ་ཆོས་ལས་མི་འདའ་བ་ནི་སྡིག་ལྟུང་ཕྲ་མོ་ཅིག་ཁྱད་དུ་བསད་ན་རྒྱལ་སྲིད་དམ་རྒྱལ་སྲིད་ཀྱི་ཕྱེད་ཐོབ་ལ། མ་བསད་ན་མི་ཐོབ་པའི་ཚེ་སྡིག་ལྟུང་ཆེན་པོ་ལྟ་ཞོག ། ཕྲ་མོ་ཡང་ཁྱད་དུ་མི་གསོད་པ་ཡིན་ཏེ། ལས་འབྲས་ལ་ཡིད་གཏིང་ནས་ངེས་ཤེས་སྐྱེས་ན་དེ་ལྟར་མི་འབྱུང་ཀ་མེད་པའི་ཕྱིར་ཏེ།
སྡོམ་པ་ཁས་མ་བླངས་པས་དུད་འགྲོ་ཕྲ་མོ་གཅིག་བསད་ན་ཡང་སེམས་ཅན་དམྱལ་བ་ཡང་སོས་སུ་སྐྱེ་ལ། སྡོམ་པ་ཁས་བླངས་ནས་རང་བཞིན་གྱི་ཁ་ན་མ་ཐོ་བའི་སྡིག་པ་ལྟ་ཨ་ཅང་ཆེ། བཅས་པའི་ཉེས་བྱས་ཕྲ་མོ་གཅིག་ཁྱད་དུ་བསད་ན་ཡང་དམྱལ་བ་དེའི་ཉིན་ཞག་གཅིག་གི་སྡུག་བསྔལ་མྱོང་དགོས་པར་བཤད་པའི་ཕྱིར། དེའི་ཉིན་ཞག་གཅིག་ལ་མི་ལོ་ས་ཡ་ཕྲག་དགུ་ཡོད་པར་གསུངས་སོ། ། དེས་ན་ལས་འབྲས་ལ་ཡིད་ཆེས་ན་རྒྱལ་སྲིད་ལ་ཆགས་པ་དང་བདུན་པའི་བློ་ལྟ་ག་ལ་ཞིག འཁོར་བ་མཐའ་དག་ལ་སྐྲག་ཆེས་ཏེ་དུག་སྦྲུལ་ནག་པོ་པང་པར་འོང་དྭོགས་པ་ལྟ་བུ་སྟེ། དེ་སྔོན་ཕན་ཆད་འཁོར་བའི་བདེ་བ་འདི་ལ་སྲེད་ཆགས་ཐོབ་མྱོང་འདི་ཁོ་ནས་བསླུས་ནས་སྡུག་བསྔལ་མུ་མེད་པ་འདིར་འཕྱན་པ་ཡིན་སྙམ་ནས་འཁོར་བའི་བདེ་བ་གང་ལ་ཆགས་པས་ཚུལ་ཁྲིམས་ལ་གེགས་བྱེད་མི་ནུས་ན། ཚེ་འདི་ཆེ་ཐབས་ཀྱི་ཚུལ་ཁྲིམས་ལ་གེགས་བྱ་བར་མི་ནུས་པ་ནི་འདོད་ཆགས་ཀྱིས་ཆོས་ལས་མི་འདའ་བའོ། ། ཞེ་སྡང་གིས་ཆོས་ལས་མི་འདའ་བ་ནི། ཁམས་གསུམ་པའི་སེམས་ཅན་ཐམས་ཅད་རང་ཉིད་ལ་དགྲར་གྱུར་ནས་ལུས་ལོངས་སྤྱོད་ཐམས་ཅད་ཕྱེ་མར་བརླགས་ཀྱང་དེ་དག་ལ་སྡང་བའི་བློ་སྐྱེད་ནས་ཚུལ་ཁྲིམས་གཏོང་བར་མི་བྱེད་པ་སྟེ།
དེ་དག་གི་གནོད་པས་ནི་ད་ལན་གྱི་ཚེ་འདིའི་འབྱོར་པ་གནོག་ཆུང་འདི་དང་འབྲལ་ཙམ་ལས་གཏན་གྱི་བདེ་འབྱོར་གང་ཡང་མི་འབྲལ་ལ། ཚུལ་ཁྲིམས་ཉམས་པར་འགྱུར་བའི་ཁོང་ཁྲོ་སྐད་ཅིག་མ་ཞིག་སྐྱེས་ན་ཁམས་གསུམ་གྱི་སེམས་ཅན་ཐམས་ཅད་གཉེན་དུ་གྱུར་ཀྱང་འདོན་པར་བྱ་ཐབས་མེད་པའི་དམྱལ་བར་དུས་རྒྱུན་ཡུན་རིང་པོར་སྡུག་བསྔལ་དར་དྲག་བར་མེད་དུ་མྱོང་བར་འགྱུར་ཞེས་སེམས་ཤིང་ཕྱིར་རྒོལ་ལ་སྡང་བའི་སེམས་སྐྱེ་བའི་སྐབས་མི་འབྱེད་པར་བཟོད་པ་མཐར་ཕྱིན་པས་ཚུལ་ཁྲིམས་ལ་བར་ཆད་མི་ནུས་པ་ནི་སྡང་བས་ཆོས་ལ་མི་འདའ་བར་གྲུབ་པའི་ཕྱིར། ཇི་སྐད་དུ། བདག་ནི་སྲེག་སྟེ་བསད་གྱུར་ཏམ། ། མགོ་བོ་ལྷུང་བར་བྱས་རུང་གི ། རྣམ་པ་ཀུན་ཏུ་ཉོན་མོངས་པའི། ། དགྲ་ལ་འདུད་པར་མི་བྱའོ། ། ཞེས་འབྱུང་བ་ལྟར་རོ། ། འཇིགས་པས་ཆོས་ལས་མི་འདའ་བ་ནི། པུ་ཏོ་བའི་ཞལ་ནས།
འཛམ་བུ་གླིང་གི་སེམས་ཅན་ཐམས་ཅད་གླིང་བཞི་ལ་དབང་བའི་འཁོར་ལོ་བསྒྱུར་བའི་རྒྱལ་པོར་འགྱུར་ལ། ཞེས་གསུངས་སོ། ། རབ་ཞི་རྣམ་ངེས་ཀྱི་ཆོ་འཕྲུལ་བསྟན་པའི་མདོ་ལས། འཇིག་རྟེན་གྱི་ཁམས་ཐམས་ཅད་ཀྱི་རྡུལ་སྙེད་ཀྱི་སེམས་ཅན་ཐམས་ཅད་འཛམ་བུའི་གླིང་ལ་དབང་བའི་འཁོར་ལོ་བསྒྱུར་བའི་རྒྱལ་པོར་གྱུར་ལ། དེ་དག་ཕྱོགས་གཅིག་ཏུ་འདུས་ནས་མགྲིན་གཅིག་པར། མི་ཁྱོད་ལ་སྡིག་ཕྲ་མོ་འདི་བྱེད་དགོས་མི་བྱེད་ན་ཁྱོད་ཀྱི་ཤ་ལ་བདག་ཅག་ཐམས་ཅད་ཀྱིས་ཉིན་རེ་བཞིན་ཤ་སྲང་ལྔ་ལྔ་སེན་ཐོག་བྱས་ནས་བསད་བྱས་བསྡིགས་ཀྱང་སྡིག་ལྟུང་ཕྲ་མོ་ཡང་ཁྱད་དུ་མི་གསོད་པ་སྟེ། ལས་འབྲས་ལ་གཏིང་ཡིད་ཆེས་པའི་ཚུལ་ཁྲིམས་སྲུང་བར་བྱེད་ན་དེ་ཁོ་ནར་འོང་བའི་ཕྱིར་ཏེ། མི་ཚེ་རིམ་གྱིས་དེ་དག་གི་ཤ་སེན་གཏོགས་བྱས་ཀྱང་མི་འཆི་བར་སྡུག་བསྔལ་ཉམས་སུ་མྱོང་བར་བྱ་རིགས་པའི་ཕྱིར་ཏེ། སྡུག་བསྔལ་དེས་ནི་དམྱལ་བ་ཡང་སོས་ཀྱི་ཉིན་ཞག་གཅིག་གི་བརྒྱའི་ཆར་ཡང་མི་སླེབ་པའི་ཕྱིར། རྨོངས་པས་ཆོས་ལས་མི་འདའ་བ་ནི།
དགེ་བ་ལས་བདེ་བ་དང་མི་དགེ་བ་ལས་སྡུག་བསྔལ་འབྱུང་བར་བསླུ་མེད་ཀྱི་ཚད་མ་ཡོད་ན། བླང་དོར་ཕྱིན་ཅི་ལོག་ཏུ་བྱེད་མི་སྲིད་དེ། མེ་དོང་ཆེན་པོ་ཡོད་པར་ངེས་པ་ལ་དེ་འཇུག་པ་མི་སྲིད་པ་ལྟ་བུའི་ཕྱིར་ཏེ། ཇི་སྐད་དུ། ཐ་མལ་གཡང་ས་ཆུང་ངུ་ལའང༌། ། བག་ཡོད་གནས་པར་བྱ་དགོས་ན། ། དཔག་ཚད་སྟོང་དུ་ལྷུང་བ་ཡི། ། ཡུན་རིང་གཡང་སར་སྨོས་ཅི་དགོས། ། ཞེས་འབྱུང་བ་ལྟ་བུའི་བསམ་སྦྱོར་དང་ལྡན་པ་དེའི་ཚུལ་ཁྲིམས་ནི་རྨོངས་པས་བར་ཆད་བྱ་མི་ནུས་སོ། ། དེས་ན་འདུན་སོགས་འདི་བཞི་དང་མ་བྲལ་བར་ཚུལ་ཁྲིམས་བསྲུངས་ཀྱང་ངེས་པར་འབྱུང་བའི་སྡོམ་པ་དང་ཚུལ་ཁྲིམས་དང་པོར་མི་སྐྱེ།
བར་དུ་མཐར་ཕྱིན་དུ་མི་གནས། མཐར་སྡོམ་པ་དང་ཚུལ་ཁྲིམས་རྣམ་པར་དག་པར་གྱུར་ནས་སངས་རྒྱས་ཀྱི་བསྟན་པ་རྣམ་དག་སྒྲུབ་པར་ནུས་པའི་བདེ་འགྲོའི་གནས་ཐོབ་པར་མི་འགྱུར་ཏེ། ལེགས་སྤྱད་ཕྲ་མོ་དེ་དག་གི་འབྲས་བུ་ནི་ངན་སོང་དུ་ཚེ་སྟོབས་ལོངས་སྤྱོད་འཁོར་ལུས་ཤེས་རབ་རྫུ་འཕྲུལ་ཕུན་སུམ་ཚོགས་པ་ཐོབ་པར་བྱེད་པ་ཉིད་ཀྱི་ཕྱིར། གཤིན་རྗེ་དང་ལྷ་མིན་དང་ཀླུ་དང་མཁའ་ལྡིང་སོགས་ཀྱི་ཕུན་ཚོགས་ཀྱི་རྒྱུ་འབྲས་ཉིད་དུ་བལྟའོ། ། འདུན་སོགས་བཞི་དང་བྲལ་ནས་བླང་དོར་ཕྱིན་ཅི་མ་ལོག་པར་བྱེད་པ་ནི་མངོན་མཐོ་ངེས་ལེགས་རང་རང་ཐོབ་འདོད་དེ་ལ་ངེས་པར་དད་པ་ཅན་དུ་འཇོག་ལ། འདུན་སོགས་བཞི་བྲལ་གྱི་བླང་དོར་གྱི་བསམ་སྦྱོར་གཉིས་ཀས་བགྱི་བའམ་འཇུག་པ་ཅན་མ་ཡིན་ན་དད་པ་མེད་པར་ཤེས་དགོས་ཏེ། ཇི་སྐད་དུ། འདུན་དང་ཞེ་སྡང་འཇིགས་པ་དང༌། ། རྨོངས་པས་གང་ཞིག་ཆོས་མི་འདའ། ། དེ་ནི་དད་པ་ཅན་ཞེས་བྱ། །
ལེགས་པ་ཡི་ནི་སྣོད་མཆོག་ཡིན། ། ཞེས་འབྱུང་ངོ༌། ། གཞན་ཡང་སྒོ་གསུམ་རང་བཞིན་མེད་པར་རྟོགས་ནས་བདག་གཞན་གྱི་ཕན་བདེ་སྒྲུབ་པ་ལ་ཤེས་རབ་ཅན་དུ་འཇོག་གི ། དངོས་པོ་རང་བཞིན་དང་བཅས་པར་བལྟ་བ་ལ་ཤེས་རབ་ཅན་དུ་མི་འཇོག་སྟེ། ཇི་སྐད་དུ། གང་ཞིག་ལུས་ངག་ཡིད་ཀྱི་ལས། ། རྣམ་པ་གསུམ་དུ་མི་རྟོག་པར། ། བདག་དང་གཞན་ལ་ཕན་ཤེས་ནས། ། རྟག་ཏུ་བྱེད་པ་དེ་ཤེས་རབ། ། ཞེས་འབྱུང་ངོ༌། །
དེས་ན་སངས་རྒྱས་ཀྱི་བསྟན་པ་རིན་པོ་ཆེར་གྱུར་པའི་སྡོམ་པ་དང་ཚུལ་ལྡན་ཤེས་རབ་འདི་ལྟ་བུ་ཆེས་དཀའ་བ་ལ་དགོངས་ནས། གྲུབ་ཐོབ་ཀྱི་རྒྱལ་པོ་སྙེ་མོ་སྒོམ་ཆེན་གྱིས་མགུར་ལས། ཚེ་ཐུང་འདི་ཡི་སྐྱིད་ཆགས་ཀྱིས། ། རྙེད་པ་དུམ་རེའི་ཆེད་དུ་ཡང༌། ། སྡིག་པ་བཟོད་མེད་གསོག་ལུགས་ཀྱིས། ། འཁོར་བའི་ངེས་འབྱུང་ག་ལ་ཡོད། ། གཞན་ཟེར་མི་ཉན་ཅུང་ཟད་ལ། ། ཕ་རོལ་རྒོལ་བའི་སྲོག་འཕྲོག་ན། ། གཞན་གནོད་གཞི་བཅས་སྤོང་བ་ཡི། ། སྡོམ་པ་ལྡན་པའི་ཁོ་ཐག་ཆོད། །
ཚེ་འདིའི་དཔལ་འབྱོར་ངན་ངོན་ཞིག ། ཅུང་ཟད་བརླག་པར་འགྱུར་ཉེན་ན། ། དེ་ལས་རང་ཉིད་ཤི་སྨོན་བྱེད། ། ཚེ་ཕྱི་མའི་འདུན་གྲོས་ག་ན་འོང༌། ། རྒྱུ་འབྲས་ཀྱི་འབྲེལ་པ་མངོན་སུམ་ལ། ། གསུང་རབ་ནས་འཁྲུལ་མེད་བརྡ་སྤྲད་ཀྱང༌། ། ངེས་བདེན་མེད་པར་འཇོག་ལུགས་འདིས། ། ཕྱི་མ་ཏ་གར་འགྲོའི་རྒྱུས་ཤིག་མཆིས། ། ཞེས་གསུངས་པ་ཡང་ཡིད་ལ་དྲན་པར་བྱས་ན་རང་གཞན་ཐམས་ཅད་ཀྱི་བདེ་ལེགས་ཀྱི་གཞི་སངས་རྒྱས་ཀྱི་བསྟན་པ་རིན་པོ་ཆེ་ལ་གཅེས་སྤྲས་སུ་བྱའོ། ། སྤྱོད་པ་བླང་དོར་དང་བྲལ་བའི་འཆད་ཐབས་དགོངས་གཅིག་སྔ་མར་བཀོད་སྣང་བ་ཡང་འཆད་ཚུལ་འདི་དང་ཕྱོགས་མཐུན་པས་མི་ལེགས་པར་མི་སེམས་སོ།། །།
༈ རྡོ་རྗེའི་གསུང༌། ལྟ་སྒོམ་སྤྱོད་གསུམ་གཅིག་ཡིན་བྱ་བ་འདི་བཞུགས། ཞེས་པ་དག་པར་བཏོན་ན། ཐེག་པ་གསུམ་རང་རང་གི་སྡེ་སྣོད་གསུམ་ནས་འབྱུང་བའི་ལྷག་པའི་ཚུལ་ཁྲིམས་ཀྱི་བསླབ་པར་གྱུར་པའི་ཚུལ་ཁྲིམས་དང༌། ལྷག་པ་ཏིང་ངེ་འཛིན་གྱི་བསླབ་པར་གྱུར་པའི་སྒོམ་པ་དང༌། ལྷག་པ་ཤེས་རབ་ཀྱི་བསླབ་པར་གྱུར་པའི་ལྟ་བ་སྟེ། ལྟ་སྒོམ་སྤྱོད་པ་རང་ཚུལ་མཐུན་པར་གཅིག་པར་མ་བསླབས་ན་རང་རང་གི་བགྲོད་འབྲས་ཀྱི་ཐེག་པར་ངེས་པར་འབྱིན་མི་ནུས་བྱ་བ་འདི་བཞུགས། ཞེས་འདོན་ན་འདོན་པ་རྣམ་པར་དག་པར་འགྱུར་རོ། ། འདི་ལ་ཐེག་པ་ཆེན་པོའི་སྡེ་སྣོད་ནས་འབྱུང་བའི་བསླབ་པ་ཕྱི་མ་གཉིས་ཀྱི་ལྟ་སྒོམ་མེད་ན་ཐེག་པ་སྔ་མའི་མདོ་སྡེ་མངོན་པའི་སྡེ་སྣོད་ནས་བྱུང་བའི་བསླབ་པ་ཕྱི་མ་གཉིས་ཀྱི་ལྟ་སྒོམ་གྱི་རྣལ་འབྱོར་ལ་འབད་ཀྱང་ཐེག་པ་སྔ་མའི་རང་འབྲས་མི་ཐོབ་པར་འདོད་པ་དགག་པ་དང༌། ཐེག་པ་རང་རང་གི་སྡེ་སྣོད་གསུམ་ནས་ཇི་ལྟར་བྱུང་བའི་བསླབ་གསུམ་གྱི་ལྟ་སྒོམ་སྤྱོད་པ་ལ་བསླབ་པས་རང་འབྲས་ཐེག་པ་གསུམ་ཐོབ་ཚུལ་མདོ་ཙམ་དུ་བཤད་ཅིང་མཐར་ཐུག་ཐེག་པ་གཅིག་ཏུ་འཇུག་པ་དང༌།
འཇུག་མཚམས་གང་ནས་ཡིན་དང་བཅས་པ་བཤད་པའོ། ། དང་པོ་ལ་ཕྱོགས་སྔ་བརྗོད་པ་དང༌། དེ་དགག་པའོ། ། དང་པོ་ནི། ཙོང་ཁ་པ་ཆེན་པོ་ན་རེ། ཐེག་དམན་གྱི་ཆོས་མངོན་པ་མཛོད་དང་ཐུན་མོང་བ་མངོན་པ་ཀུན་ལས་བཏུས་སོགས་ཀྱི་མདོ་ཁུངས་དང༌། བསྟན་བཅོས་ནས་བཤད་པའི་བདེན་པ་བཞི་ལ་མི་རྟག་ལ་སོགས་བཅུ་དྲུག་སྟེ། ཁྱད་པར་གང་ཟག་རང་རྐྱ་ཐུབ་པའི་རྫས་ཡོད་བཀག་པའི་གང་ཟག་གི་བདག་མེད་རགས་པ་རྟོགས་པའི་ལྟ་སྒོམ་བྱས་པས་སྲིད་རྩེའི་བར་གྱི་ཉོན་མོངས་མངོན་གྱུར་སྤོང་ནུས་ལ། ཕྱི་རོལ་པས་སྲིད་རྩེའི་སས་བསྡུས་ཀྱི་ཉོན་མོངས་མངོན་གྱུར་སྤོང་མི་ནུས་ཏེ། ཞི་རགས་ཀྱི་རྣམ་པ་ཅན་ལས་བདག་མེད་རགས་པ་ཙམ་ཡང་རྟོགས་པ་མེད་པས་དེ་སྤོང་མི་ནུས་པའི་ཕྱིར།
དེ་ལྟ་ནའང་དེ་ལྟའི་བདེན་བཞི་རྟོགས་པའི་རྣལ་འབྱོར་མངོན་སུམ་དེ་མཐོང་སྒོམ་དང་འཇིག་རྟེན་ལས་འདས་པའི་ལམ་དུ་མི་འཇོག་སྟེ། བཏགས་གཞག་མིན་པའི་སྡོད་ལུགས་ཀྱིས་གྲུབ་པའི་གང་ཟག་གི་བདག་མེད་ཕྲ་བ་དེ་མ་རྟོགས་པའི་ཕྱིར། འོ་ན་ཐེག་དམན་གྱི་ཆོས་མངོན་པ་དང་མདོ་སྡེ་ནས་བདེན་བཞི་རྟོགས་ཚུལ་དེ་དག་མཐོང་སྒོམ་གྱི་ལམ་ཡིན་པ་དང༌། དེའི་ཉོན་མོངས་ཀྱི་ས་བོན་སྤོང་བ་དང༌། ལམ་དེའི་མཐར་དགྲ་བཅོམ་ཐོབ་པར་བཤད་པ་ནི་དྲང་དོན་ཡིན་ཏེ། སེམས་ཙམ་པའི་ལུགས་ཀྱི་ལྟ་སྒོམ་གྱི་ས་བཅུ་དང་ལམ་ལྔ་བགྲོད་པར་བཤད་པ་དྲང་དོན་དུ་འགྲེལ་དགོས་པ་བཞིན་ནོ། ། ཞེས་སོགས་སྨྲའོ། ། གཉིས་པ་ལ་མ་འཁྲུལ་ཞིང་མཛངས་པའི་བློ་ཅན་དག་གིས་དེ་མི་འཐད་པར་བསྟན་པ་དང༌། དེ་ཉིད་ཆེས་རིགས་པའི་ཚུལ་བརྗོད་པའོ། ། དང་པོ་ནི།
སྟག་ཚང་ལོ་ཙཱ་བ་དགེ་སློང་ཤེས་རབ་རིན་ཆེན་ན་རེ། མི་རྟག་སོགས་རྟོགས་རྣལ་འབྱོར་མངོན་སུམ་དང༌། ། དེ་ཡིས་སྦྱོར་ལམ་རྟོགས་པར་མི་སླེབ་འགལ། ། གཞན་སེམས་ཤེས་པ་ཡིད་མངོན་ཡིན་པ་དང༌། ། བདེན་བཞི་ཤེས་པ་རྣལ་འབྱོར་མངོན་སུམ་འགལ། ། ཞེས་འབྱུང་བས་མངོན་པ་ནས་བཤད་པའི་བདེན་བཞི་མི་རྟག་སོགས་མངོན་སུམ་དུ་རྟོགས་པའི་ཡེ་ཤེས་རྣལ་འབྱོར་མངོན་སུམ་དུ་འདོད་པ་དང༌། རྟོགས་པ་དེ་ཡིས་སྦྱོར་ལམ་གྱི་རྟོགས་པར་ཡང་མི་སླེབ་སྟེ། ཐེག་པ་གསུམ་གའི་སྦྱོར་ལམ་མཉམ་གཞག་ཡེ་ཤེས་ལ་རང་བཞིན་མེད་པར་རྟོགས་དགོས་པའི་ཕྱིར། ཞེས་ཙོང་ཁ་པ་སྨྲ་བ་ནི་འགལ་བ་ཡིན་ཏེ། ལམ་གཞན་སྔོན་དུ་མ་སོང་བའི་རྣལ་འབྱོར་མངོན་སུམ་རྒྱུད་ལྡན་གྱི་ཚོགས་ལམ་པར་ཁས་བླངས་པའི་ཕྱིར།
སོ་སྐྱེའི་གཞན་སེམས་མི་རྟག་པར་ཤེས་པ་ཡིད་མངོན་དུ་འཇོག་མི་རིགས་པར་ཐལ། སོ་སྐྱེའི་བདེན་བཞིའི་ནང་མཚན་གྱི་མི་རྟག་པ་ཤེས་པ་དེ་རྣལ་འབྱོར་མངོན་སུམ་ཡིན་ན་གཞན་སེམས་མི་རྟག་པར་ཤེས་པ་དེའང་རྣལ་འབྱོར་མངོན་སུམ་ཡིན་དགོས་པའི་ཕྱིར་ཏེ། མི་རྟག་པར་ཤེས་པའི་བློ་ཙམ་ལ་ཁྱད་པར་མེད་པའི་ཕྱིར། དེས་ན་བདེན་བཞི་མི་རྟག་སོགས་བཅུ་དྲུག་པོ་འདི་འཇིག་རྟེན་པའི་ལམ་དུ་ཐོས་བསམ་སྒོམ་པའི་ཤེས་རབ་ཀྱི་རིག་པ་ལ་ནི་རྣལ་འབྱོར་མངོན་སུམ་འཇོག་པའི་སྐབས་མི་སྲིད་པར་ཤེས་དགོས་པ་དང༌། རྣལ་འབྱོར་མངོན་སུམ་ཡིན་ན་ཉོན་མོངས་ཀྱི་ས་བོན་མི་སྤོང་བར་འགལ་བ་དང༌། བདེན་བཞི་མངོན་སུམ་དུ་རྟོགས་པ་འཇིག་རྟེན་པའི་ལམ་དུ་ཡོད་ན། འཇིག་རྟེན་པའི་ལམ་དེར་མཐོང་སྤང་ཀུན་སྦྱོར་གསུམ་ཡང་དོན་གྱིས་སྤོང་བར་འགྱུར་བ་སོགས་ཐེག་པ་ཆེ་ཆུང་གི་མདོ་མངོན་གྱི་གསུང་རབ་ཐམས་ཅད་ལས་བཟློག་སྟེ་སྨྲ་བར་རིགས་པར་འགྱུར་བས། ཆོས་དང་ཆོས་མིན་འབྱེད་པའི་ཤེས་རབ་མེད་པར་ཤེས་བྱའི་གནས་རང་གི་ཡུལ་དུ་མ་གྱུར་པའི་ཕྲ་གསང་ལ་ཚོད་དཔོག་གི་ཁ་ཚོན་གཅོད་པ་ནི་ཅི་ལྟར་རུང༌། གཉིས་པ་ནི། བཅོམ་ལྡན་འདས་ཀྱིས་ཐེག་པ་རང་རང་གི་སྡེ་སྣོད་གསུམ་ནས་རང་རང་གི་ཐེག་འབྲས་ཐོབ་བྱེད་ཀྱི་བསླབ་པ་གསུམ་གྱི་ལྟ་སྒོམ་སྤྱོད་གསུམ་ཆབས་ཅིག་པར་ཆ་ཚང་དུ་བསྟན་པ་མེད་ན་རྒྱུ་མཚན་དེའི་ཕྱིར་ཐེག་པ་དེར་བསྟན་གྱི་སྡེ་སྣོད་ཕྱི་མ་གཉིས་དང་བསླབ་པ་ཕྱི་མ་གཉིས་བསྟན་པ་དོན་མེད་པར་འགྱུར་རོ། །
དེ་ལ་ཁྱེད་ཅག་མི་འགྱུར་ཏེ། སྲིད་རྩེའི་ཉོན་མོངས་མངོན་གྱུར་པ་སྤོང་བའི་ཆེད་དུ་བསྟན་པ་དོན་ཡོད་པའི་ཕྱིར། ཞེས་སྨྲ་ན་མི་འཐད་དེ། འཐད་ན་ཆོས་མངོན་པ་གོང་འོག་གི་སྡེ་སྣོད་ཕྱི་མ་གཉིས་ནས་བཤད་པའི་བསླབ་པ་ཕྱི་མ་འདི་གཉིས་ཉམས་སུ་བླངས་པས་མཐོ་ན་སྲིད་རྩེའི་ཉོན་མོངས་མངོན་གྱུར་ཙམ་སྤོང་བར་ནུས་ཀྱི་དེ་ལས་ཐེག་པ་ཆེ་ཆུང་གི་ངེས་ལེགས་གཏན་ཐོབ་པར་མི་ནུས་སོ། ། ཞེས་སྔོན་རྒྱ་བོད་དུ་ཐེག་པ་ཆེ་ཆུང་མདོ་སྔགས་ཀྱི་བཀའ་བསྟན་བཅོས་རབ་འབྱམས་འདི་ཙམ་ཞིག་ན་འདི་ལྟའི་ལུང་ཡི་གེ་ན་གཅིག་ཙམ་འབྱུང་རིགས་པ་ལས་དེ་ལྟར་མི་བྱུང་བས་ཁྱེད་ཁོ་ནས་སྨྲས་པ་ལ་ཐར་འདོད་སུ་ཞིག་ཡིད་ཆེས་པར་བྱེད་པའི་ཕྱིར། ཁྱེད་ལྟར་ཐེག་དམན་གྱི་སྡེ་སྣོད་གསུམ་ནས་འབྱུང་བའི་བསླབ་གསུམ་གྱི་ལྟ་སྒོམ་སྤྱོད་པ་ཆ་ཚང་བ་ཚར་གཅིག་གིས་རང་ལམ་གྱི་ཐེག་འབྲས་ཐོབ་པ་དེ་མ་ཡིན་ན་རྗེ་བཙུན་མ་ཕམ་པས་ཐེག་ཆེན་བཀར་སྒྲུབ་ཀྱང་སྒྲུབ་བྱེད་འཁྲུལ་པ་ཅན་དུ་གྱུར་ཏེ། ཐེག་ཆེན་གྱི་བསླབ་གསུམ་གྱི་ལྟ་སྒོམ་སྤྱོད་གསུམ་ཉམས་སུ་བླངས་པས་རང་འབྲས་ཀྱི་ཐེག་པ་ཐོབ་སྟེ། དེ་ལྟར་ཐོབ་པར་ཐེག་ཆེན་རང་གི་ལུང་སྡེ་སྣོད་གསུམ་ལས་འབྱུང་བའི་ཕྱིར། ཐེག་དམན་ཁྱེད་ཀྱི་ཐེག་པར་བཤད་པའི་སྡེ་སྣོད་གསུམ་ནས་བསྟན་པའི་བསླབ་པ་གསུམ་གྱི་ལྟ་སྒོམ་སྤྱོད་པ་ཉམས་སུ་བླངས་པས་ཁྱེད་རང་འདོད་པའི་ཐེག་འབྲས་ཐོབ་བཞིན་ཞེས་འབྱུང་བ་ལས། ཁྱེད་ལྟར་ན་ཐེག་དམན་གྱི་སྡེ་སྣོད་ནས་འབྱུང་བའི་ལྟ་སྒོམ་ཉམས་སུ་བླང་པས་ལུགས་དེ་པའི་རང་འབྲས་མི་ཐོབ་པའི་ཕྱིར།
ཁྱེད་ལྟར་ན་གནས་སྐབས་ཐེག་པ་གསུམ་དུ་ཡང་མི་འགྱུར་ཏེ། དེ་ཐོབ་པར་བྱེད་པ་ལ་རང་འབྲས་ཀྱི་ཐེག་པ་དེར་སྦྱོར་བྱེད་ཀྱི་རང་ལམ་ཐེག་པ་དེར་རང་ལམ་གྱི་བསླབ་གསུམ་ཆ་ཚང་ཡོད་དགོས་པ་ལས་ཐེག་དམན་རང་ལམ་དེར་ཐེག་ཆེན་གྱི་ཆོས་ཐམས་ཅད་རང་བཞིན་མེད་རྟོགས་ཀྱི་ལྟ་སྒོམ་གྱི་བསླབ་པ་གཉིས་ལས་གཞན་པའི་ཐེག་དམན་རང་ལམ་གྱི་བསླབ་པ་གཉིས་མེད་པས་སོ་སོ་ཐར་པའི་ཚུལ་ཁྲིམས་ཀྱི་བསླབ་པ་ཙམ་པོ་ནི་ཐེག་པ་ཐུན་མོང་བ་ཉིད་ཀྱི་ཐེག་པ་གསུམ་ལ་མི་མཐུན་པ་ཆེས་མེད་པའི་ཕྱིར། ཡང་ཁྱེད་མ་གྲུབ་སྟེ། ཐེག་པ་ཆེ་ཆུང་ལྷག་པ་ཚུལ་ཁྲིམས་ཀྱི་བསླབ་པ་ཁོ་ནས་འབྱེད་དོ་སྙམ་ན། དེ་ཡང་མི་རིགས་ཏེ། དེ་ལྟའི་ཐེག་པ་ཆེ་ཆུང་མདོ་རྒྱུད་གང་ནས་ཀྱང་མ་བཤད་པའི་ཕྱིར། འོ་ན་བློ་གྲོས་མི་ཟད་པས་བསྟན་པའི་མདོ་ལས། གསུམ་པོ་འདི་དག་ནི་ངེས་པར་འབྱིན་པར་བྱེད་པའི་ཐེག་པ་ཡིན་ཏེ། འདི་ལྟ་སྟེ། ཉན་ཐོས་ཀྱི་ཐེག་པ་དང༌།
རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོའོ་ཞེས་དང༌། ལང་གཤེགས་ལས། ལྷ་ཡི་ཐེག་དང་ཚངས་པའི་ཐེག ། དེ་བཞིན་དུ་ནི་ཉན་ཐོས་དང༌། ། དེ་བཞིན་གཤེགས་དང་རང་རྒྱལ་གྱི། ། ཐེག་པ་འདི་དག་ངས་བཤད་དེ། ། ཞེས་འབྱུང་ལ། རྩ་བར་མ་ཁྱབ་བོ་ཞེ་ན། ཁྱབ་སྟེ་ཐེག་པ་གསུམ་ལ་རང་རང་གི་བགྲོད་འབྲས་ཀྱི་ཐེག་པ་ཡོད་ན་བགྲོད་བྱེད་ཀྱི་ཐེག་པ་གསུམ་གྱི་བསླབ་གསུམ་སོ་སོར་ཆ་ཚང་བ་ཚར་གཅིག་བསྟན་པ་མེད་ན་འབྲས་བུ་རྒྱུའི་རྗེས་སུ་འགྲོ་དགོས་པ་ལས་འགྲོ་བ་མེད་པ་དེའི་ཕྱིར།
རང་རང་གི་ལམ་དུ་འཇུག་པ་ན་ཡང་ལམ་ལྔ་དང་སོ་སོར་ཐེག་དམན་ས་བརྒྱད་འདས་པ་དགུ་དང་ཐེག་ཆེན་གྱི་ས་བཅུ་ལ་སོགས་པ་ལ་ཡང་ཁྱད་པར་མེད་པར་འགྱུར་བ་དང་དེ་འགྱུར་ན་འབྲས་བུའི་ས་ལའང་མཆོག་དམན་གྱི་ཁྱད་པར་མེད་པར་འགྱུར་རོ། ། གཞན་ཡང༌། བཅོམ་ལྡན་འདས་ཀྱིས། གང་ཉན་ཐོས་ཀྱི་ཐེག་པ་འདོད་པ་ལ་ངས་ཉན་ཐོས་ཀྱི་ཆོས་ཡང་དག་པར་བསྟན་ཅིང་རང་སངས་རྒྱས་ཀྱི་ཐེག་པ་འདོད་པ་ལ་ངས་རང་སངས་རྒྱས་ཀྱི་ཆོས་ཡང་དག་པར་བསྟན། ཞེས་སོགས་འབྱུང་བ་ཐམས་ཅད་དོན་ལ་མི་གནས་པར་འགྱུར་ཏེ། ཉན་རང་གི་ཐེག་པར་འབྱུང་བའི་འཁོར་བ་ནས་བརྒལ་ཐབས་དྲག་ཤོས་ཀྱི་བསམ་གཏན་དང་ཤེས་རབ་བམ་ལྟ་སྒོམ་གྱི་བསླབ་པ་ཕྱི་མ་གཉིས་ཉན་རང་གི་གདུལ་བྱ་ལ་བསྟན་ཀྱང་ཉན་རང་གི་རང་འབྲས་ཐོབ་པར་མི་ནུས་པས་ཉན་རང་གི་ཐེག་པ་འདོད་པ་ལ་ཉན་རང་གི་ཆོས་ཡང་དག་པར་བསྟན་པར་ཡང་མི་འགྱུར་བའི་ཕྱིར་དང༌། ཡང་ཁྱད་པར་ཐེག་དམན་གྱི་སྡེ་སྣོད་ནས་འབྱུང་བའི་རང་ལམ་གྱི་འཁོར་བ་ལས་ངེས་པར་འབྱིན་པར་མི་བྱེད་པ་དེའི་ཕྱིར་ཐེག་དམན་ལ་གཞི་ཤེས་མེད་པར་འགྱུར་ལ། འདོད་ན། ཇི་སྐད་དུ། ཐམས་ཅད་ཤེས་པ་ཉིད་ནི་ཉན་ཐོས་དང་རང་སངས་རྒྱས་རྣམས་ཀྱི་ཡིན་ནོ་ཞེས་སོགས་རྒྱས་པར་འབྱུང་བ་ལ་ཁྱེད་ཇི་ལྟར་བཤད་དུ་ཡོད།
དེས་ན་སངས་རྒྱས་ཀྱིས་གདུལ་བྱ་རིགས་ཅན་གསུམ་བཀྲི་ཆེད་ཐེག་གསུམ་གྱི་ཆོས་བསྟན་པ་ལས་ཐེག་པ་དང་པོ་གཉིས་སུ་ཁྲིད་བྱེད་ཀྱི་ཆོས་གང་དག་དེར་ཁྲིད་པར་བྱེད་ནུས་ཀྱི་ཆོས་མ་ཡིན་ནོ་ཞེས་སྐུར་པ་འདེབས་པ་ལས་སྐུར་འདེབས་ཆེ་བ་ཅི་ཞིག་ཡོད་དེ། རྫོགས་པའི་སངས་རྒྱས་ཐམས་ཅད་མཁྱེན་པ་དེས་དེར་བགྲོད་པར་བྱེད་ནུས་ཀྱི་ཆོས་བསླུ་མེད་དུ་གསུངས་པ་དེ་ཁྱེད་ཀྱིས་དེ་མི་བདེན་པར་བཟློག་ནས་སྨྲས་པའི་ཕྱིར། ཁྱེད་མངོན་པ་ནས་བཤད་པའི་བདེན་བཞི་རྟོགས་པས་སྲིད་རྩེའི་ཉོན་མོངས་མངོན་གྱུར་ལས་ཆགས་བྲལ་བྱེད་པའི་འཇིག་རྟེན་པའི་ལམ་དུ་འདོད་པ་དེས་ན། དེ་ལྟའི་ཉོན་མོངས་དེ་སྒོམ་སྤང་ཡིན་པ་ལས་འོས་མེད་ལ། དེས་ན་དེ་འདྲའི་གང་ཟག་དེ་ཕྱིས་དགྲ་བཅོམ་ཐོབ་པ་ན་ཆགས་བྲལ་སྔོན་སོང་དུ་ཁས་ལེན་དགོས་ལ། ཆགས་བྲལ་སྔོན་སོང་གི་དགྲ་བཅོམ་ནི་མདོ་བསྟན་བཅོས་ཚད་ལྡན་འགར་ཡང་མ་བཤད་པའི་ཕྱིར། ཁྱེད་གསར་རྩོམ་བྱེད་ན་བྱེད་པ་ལ་རག་མོད། ཁོ་བོས་མཚར་དུ་རྩི་བ་ལས་ཅི་ཞིག་ཡོད། འཇིག་རྟེན་པའི་ལམ་གྱིས་སྲིད་རྩེ་ལས་ཆགས་བྲལ་བྱེད་པ་ཡང་མི་སྲིད་དེ། ཇི་སྐད་དུ།
འཇིག་རྟེན་འདས་ཀྱི་སྲིད་རྩེ་ལས། ། ཆགས་བྲལ་གཞན་ལ་རྣམ་པ་གཉིས། ། ཞེས་འབྱུང་བས་འོག་ས་བརྒྱད་ལ་ཆགས་བྲལ་བྱེད་པའི་ལམ་ལ་འདས་མ་འདས་གཉིས་ཡོད་ཀྱང་སྲིད་རྩེ་ལ་ཆགས་བྲལ་འདས་ལམ་ལས་མ་གཏོགས་མེད་པར་བཤད་པའི་ཕྱིར། ཡང་ཁྱེད་ཅག་མཛོད་སོགས་ནས་དེ་སྐད་བཤད་པ་དེ་ཐུན་མོང་བ་སྤྱིར་བསྟན་པ་ཡིན་གྱི་ཐུན་མོང་མིན་པ་དམིགས་ཀྱིས་བསལ་བ་ཡོད་དོ་ཞེ་ན། འོ་ན་སྲིད་རྩེ་ལ་འཇིག་རྟེན་པའི་ལམ་གྱི་ཆགས་བྲལ་བྱེད་ནུས་པའི་ཚད་ལྡན་གྱི་གསུང་རབ་ཀྱི་ཁུངས་ཤིག་ལེགས་པར་སྟོན་ཅིག ། ཡང་ཁ་གཅིག་འདི་ལྟར་དྭོགས་ཏེ། འོ་ན་འཕགས་པ་ཀླུ་སྒྲུབ་ཀྱི་བཞེད་པར། ཆོས་ཀྱི་བདག་མེད་བསྟན་པ་མེད་པའི་ཆོས་དེར་གང་ཟག་གི་བདག་མེད་བསྟན་པ་མེད་ལ། དེ་མེད་པར་གང་ཟག་གི་བདག་མེད་རྟོགས་པར་མི་འགྱུར་བ་དང༌། དེ་མི་འགྱུར་བར་འཁོར་བ་ལས་མི་གྲོལ་བར་བཤད་པ་ངེས་དོན་དུ་ཁྱེད་སྨྲ་ན།
ཐེག་དམན་གྱི་སྡེ་སྣོད་ལས་འབྱུང་བའི་ཆོས་ཉམས་སུ་བླངས་པས་འཁོར་བ་ལས་ངེས་པར་འབྱིན་ནུས་ན་ཐེག་དམན་གྱི་སྡེ་སྣོད་དུ་ཆོས་ཀྱི་བདག་མེད་བསྟན་པར་འགྱུར་ལ། དེ་ལྟ་ན་ཐེག་པ་ཆེན་པོའི་སྡེ་སྣོད་དེ་ཐེག་དམན་གྱི་སྡེ་སྣོད་ལས་ཁྱད་པར་འཕགས་བྱེད་དུ་ཆོས་ཀྱི་བདག་མེད་རྒྱས་པར་བསྟན་པའི་ཆ་ནས་ཤིན་ཏུ་རྒྱས་པའི་སྡེ་སྣོད་དུ་འཇོག་པ་ཡང་མི་རིགས་པར་འགྱུར་ཏེ། ཐེག་དམན་གྱི་སྡེ་སྣོད་ལས་ཀྱང་ཆོས་ཀྱི་བདག་མེད་སྟོན་པའི་ཕྱིར་སྙམ་ན། ཀྱེ་མ་མ་ལ། ཁྱེད་ཀྱི་དགོས་པ་འདི་ལྟ་བུ་ནི་ཁོ་བོ་ལ་འགོད་པར་བྱ་དགོས་པ་མ་ཡིན་ཏེ། སྔོན་ཉིད་ནས་དཔལ་ལྡན་ཟླ་བ་གྲགས་པས་བསལ་ཟིན་པའི་ཕྱིར། འཇུག་པ་རང་འགྲེལ་ལས། ཤར་གྱི་རི་བོའི་སྡེ་པའི་ལུང་ཚིགས་སུ་བཅད་པ་འདི་སྐད་དུ་དྲངས་ཏེ། གལ་ཏེ་འཇིག་རྟེན་རྣམ་འདྲེན་རྣམས། ། ཞེས་པ་ནས།
འདི་ནི་འཇིག་རྟེན་མཐུན་འཇུག་ཡིན། ། ཞེས་པའི་བར་ཤོ་ལོ་ཀ་བདུན་དྲངས་ནས་ཐེག་པ་དེའི་སྡེ་སྣོད་དུ་ཆོས་ཀྱི་བདག་མེད་པ་བསྟན་པ་ཆེས་གསལ་བར་བཤད་ནས་དེ་ལྟ་ན་ཡང་ཐེག་པ་དེའི་སྡེ་སྣོད་ལ་རྒྱས་པའི་སྡེ་སྣོད་དུ་མི་འཇོག་སྟེ་དེར་དེ་འཇོག་བྱེད་མ་ཚང་ཞིང་ཐེག་པ་ཆེན་པོའི་སྡེ་སྣོད་དེ་རྒྱས་པའི་སྡེ་སྣོད་དུ་འཇོག་བྱེད་ཚང་བར་ཡོད་པའི་ཕྱིར། ཐེག་པ་ཆེན་པོར་ཆོས་ཀྱི་བདག་མེད་བསྟན་ཚུལ་དེས་ཤེས་སྒྲིབ་ཀྱི་གཉེན་པོར་འགྱུར་བ་དང༌། འབྲས་བུ་སྐུ་གཉིས་ཐོབ་བྱེད་ཀྱི་རྒྱུར་འགྱུར་བ་ཞིག་བསྟན་ཅིང༌། དེ་ལྟར་བྱེད་པའི་ཆོ་ག་དེ་ཐེག་དམན་གྱི་སྡེ་སྣོད་དུ་མ་བསྟན་པ་ཐེག་དམན་གྱི་སྡེ་སྣོད་དེ་ཤིན་ཏུ་རྒྱས་པའི་སྡེ་སྣོད་དུ་མ་གྲུབ་པའི་ཕྱིར། དེས་ན་ཤིན་ཏུ་རྒྱས་པའི་སྡེ་སྣོད་མེད་པ་དེར་ཐེག་པ་གཅིག་པའི་སངས་རྒྱས་ཐོབ་བྱེད་ཀྱི་རྒྱུ་འབྲས་ཀྱི་ཆོས་ཚང་བར་བསྟན་པ་མི་འབྱུང་བ་ཡིན་ཏེ། ལང་གཤེགས་ལས། གཞན་ཡང་བློ་གྲོས་ཆེན་པོ་ཉན་ཐོས་དང་རང་སངས་རྒྱས་ཐམས་ཅད་ནི་ཤེས་བྱའི་སྒྲིབ་པ་དང་ལས་ཀྱི་བག་ཆགས་མ་སྤངས་པའི་ཕྱིར། ཆོས་ལ་བདག་མེད་པར་མ་རྟོགས་ཤིང་བསམ་གྱིས་མི་ཁྱབ་པར་འགྱུར་བའི་འཆི་འཕོ་བ་མ་ཐོབ་པས་ཉན་ཐོས་རྣམས་ལ་ཐེག་པ་གསུམ་དུ་བསྟན་ཏེ་ཐེག་པ་གཅིག་ནི་མ་ཡིན་ནོ། ། ཞེས་འབྱུང་བས་ཉན་རང་ལ་ཤེས་སྒྲིབ་ཀྱི་གཉེན་པོ་དང་སྐུ་གསུམ་དང་ཡེ་ཤེས་བཞི་ཐོབ་ཆེད་ཆོས་ཀྱི་བདག་མེད་རྒྱས་པར་སྒོམ་པ་མེད་ཀྱང་ཆོས་ཀྱི་བདག་མེད་གཏན་མ་རྟོགས་ཞེས་བཀག་པ་ཡིན་ནོ། །
ཁྱེད་ཀྱི་ཐེག་དམན་གྱི་རང་འབྲས་མི་ཐོབ་པའི་མཐུན་དཔེར་སེམས་ཙམ་གྱི་ལྟ་སྒོམ་གྱི་ཐེག་ཆེན་གྱི་ས་ལམ་བགྲོད་པ་དྲང་དོན་དུ་འགྲེལ་དགོས་པ་བཞིན་ཞེས་སྨྲ་བ་འདི་འདྲ་ལས་སྡིག་པ་ཆེ་བ་ཅི་ཞིག་ཡོད་དེ། ཐེག་པ་ཆེན་པོའི་ཤིང་རྟའི་ལམ་ཆེན་པོ་ལ་སྐུར་པ་བཏབ་པའི་ཕྱིར་ཏེ། ཐེག་པ་ཆེན་པོ་ལ་གདུལ་བྱའི་དབང་གིས་སེམས་ཙམ་དུ་སྨྲ་བ་དང་དབུ་མར་སྨྲ་བའི་སྲོལ་གཉིས་ལས་གཉིས་ཀ་ཡང་ཐེག་པ་ཆེན་པོར་བགྲོད་བྱེད་ཀྱི་ཆོས་ཡིན་ན་བགྲོད་བྱེད་ཀྱི་ཆོས་ལས་གཅིག་ཡིན་ལ་གཅིག་ཤོས་དེ་ཁྱེད་ཅག་གིས་བགྲོད་བྱེད་ཀྱི་ཆོས་མ་ཡིན་པར་སྨྲས་པའི་ཕྱིར། ཁྱད་པར་ཐེག་པ་ཆེན་པོའི་ཆོས་ལ་བཅོམ་ལྡན་འདས་ཀྱི་སྲས་ཀྱི་ཐུ་བོ་རྗེ་བཙུན་འཇམ་དབྱངས་ཞབས་ཀྱིས་ལྟ་བ་རྒྱས་པར་བཤད་པའི་རྒྱུན་ལ་ཟབ་མོ་ལྟ་བའི་རྒྱུན། རྗེ་བཙུན་བྱམས་པའི་ཞབས་ཀྱིས་སྤྱོད་པ་རྒྱས་པར་བཤད་པའི་རྒྱུན་ལ་རྒྱ་ཆེན་སྤྱོད་པའི་རྒྱུན་ཞེས་གཉིས་འབྱུང་བས་ལྟ་སྤྱོད་ཀྱི་ཚུལ་དེ་དག་ཡོངས་སུ་རྫོགས་པ་ཉིད་ཀྱིས་ལམ་ཐམས་ཅད་ཡང་དག་པར་འགྲུབ་པར་འགྱུར་ཞིང་དེ་ལྟར་འགྱུར་བས་བཅོམ་ལྡན་འདས་ཀྱི་དགོངས་པ་སྲས་ཀྱི་ཐུ་བོ་གཉིས་ཀྱི་ལྟ་སྤྱོད་སྒོམ་གསུམ་འཁྲུལ་པ་མེད་པའི་ཐེག་པ་ཆེན་པོ་དབུ་སེམས་ཀྱི་ཚུལ་གཉིས་ལེགས་པར་ཕྱེས་པ་ཡིན་ལ། སེམས་ཙམ་གྱི་ལྟ་སྒོམ་སྤྱོད་གསུམ་གྱིས་བྱང་ཆེན་གྱི་ས་ལམ་མི་བགྲོད་ན་དེའི་ཕྱིར་དེ་ལྟར་བགྲོད་དོ་ཞེས་བསྟན་པ་དོན་མེད་པར་འགྱུར་ཏེ། དེ་ལྟར་བསྟན་པ་ལ་དོན་ཡོད་ན་ཉན་རང་གི་ལྟ་སྒོམ་སྤྱོད་གསུམ་གྱིས་ཀྱང་བྱང་ཆུབ་ཆེན་པོའི་ས་ལམ་བགྲོད་པར་འགྱུར་ཞེས་བསྟན་རིགས་པ་ལས་དེ་ལྟར་མ་བསྟན་པའི་ཕྱིར། སེམས་ཙམ་གྱི་ལྟ་སྒོམ་སྤྱོད་གསུམ་གྱི་ཐེག་ཆེན་གྱིས་ལམ་བགྲོད་པར་བསྟན་པ་དོན་ཡོད་པར་ཤེས་པས་དེ་ལྟར་བསྟན་པ་དེ་དྲང་དོན་དུ་འགྲེལ་དགོས་པའི་སྐབས་ཡོད་པ་མིན་ལ། སེམས་ཙམ་པའི་གྲུབ་མཐར་གཉིས་མེད་ཀྱི་ཡེ་ཤེས་བདེན་གྲུབ་འདོད་པ་ཡོད་མོད། སེམས་ཙམ་གྱི་གྲུབ་མཐའ་ལ་དེ་ལྟར་གྲགས་ཙམ་གྱི་དབང་ལས་སེམས་ཙམ་པའི་ཆོས་དེ་བྱང་ཆེན་གྱི་ས་དང་ལམ་ལ་སྒྲིབ་པར་བྱེད་པའི་སྒྲིབ་པ་ཡིན་མི་དགོས་ཏེ།
སེམས་ཙམ་གྱི་ལྟ་སྒོམ་སྤྱོད་གསུམ་གྱི་ཆོས་ནི་ས་བཅུ་ཐོབ་པ་ལ་གེགས་བྱེད་མ་ཡིན་པར་སྒྲུབ་བྱེད་ཉིད་ཡིན་པའི་ཕྱིར་ཏེ། ཆོས་དེར་ས་བཅུའི་མི་མཐུན་པའི་སྒྲིབ་པ་སྤོང་ཚུལ་དང་གཉེན་པོ་བསྐྱེད་ཚུལ་རྒྱས་པར་བསྟན་པའི་ཕྱིར། ཁྱད་པར་སེམས་ཙམ་གྱི་ཆོས་སུ་ཕྱི་དོན་གྱི་གཟུང་འཛིན་དང༌། བློའི་རྣམ་པ་བདེན་པར་འཛིན་པའི་གཟུང་འཛིན་གྱི་དྲི་མ་ཀུན་བཏགས་ལྷན་སྐྱེས་དུ་མ་སྤོང་བར་བྱེད་ཚུལ་རྒྱས་པར་གསུངས་པའི་ཕྱིར་ན་གཟུང་འཛིན་ཐམས་ཅད་དང་བྲལ་བའི་རང་བཞིན་སྟོང་ཉིད་རྟོགས་པ་ལ་ཕན་པར་འགྱུར་བ་ལས་གནོད་བྱེད་ཀྱི་གེགས་སུ་འགྱུར་བ་ལྟ་ག་ལ་ཡོད་པར་ཤེས་པར་བྱ་དགོས་སོ། ། ཡང་ཁྱེད་ཅག་བདེན་བཞི་མི་རྟག་བཅུ་དྲུག་སོགས་ཀྱི་སྲིད་རྩེའི་ཉོན་མོངས་མངོན་གྱུར་ལ་ཆགས་བྲལ་བྱེད་ནུས་པ་དང༌། དེ་འཇིག་རྟེན་པའི་ལམ་དུ་འཇོག་པ་ནི་ཁྱེད་རང་ལ་ཆེས་འགལ་ཏེ། སློབ་དཔོན་ཟླ་བས་ཆོས་བདག་མེད་པར་རྟོགས་པའི་འདས་ལམ་མེད་པར་འཇིག་རྟེན་པའི་ལམ་གྱི་འཇིག་རྟེན་ལ་ཆགས་བྲལ་བྱེད་མི་ནུས་པར་རྒྱ་ཆེར་བཤད་པའི་ཕྱིར། ཡང་དེ་སྲིད་རྩིའི་ཉོན་མོངས་ཀྱི་ས་བོན་ལ་དགོངས་ཀྱི་སྲིད་རྩེའི་ཉོན་མོངས་མངོན་གྱུར་ལ་མི་དགོངས་སོ་ཞེ་ན། སློབ་དཔོན་ཟླ་བའི་རྩ་འཇུག་བཞི་གསུམ་གྱི་ཡིག་ཆ་སོགས། ཟླ་བའི་གསུང་རབས་ནས་སྲིད་རྩེའི་ཉོན་མོངས་མངོན་གྱུར་འཇིག་རྟེན་པའི་ལམ་གྱིས་སྤོང་བར་བྱེད་པའི་ཤེས་བྱེད་ལུང་ཡང་སྟོན་དགོས་ལ།
སྤྱིར་སྲིད་རྩེའི་སེམས་ལ་རང་ས་དང་འོག་སའི་ཉོན་མོངས་པ་དག་གིས་ཉམས་པ་ཆ་མཐུན་དུ་བསྐྱེད་པ་ཡོད་ཀྱང༌། དེར་སྙོམས་འཇུག་དེ་ལས་ལྡང་བར་མ་བྱས་པ་དེ་སྲིད་དུ་རང་སའི་ཉོན་མོངས་མངོན་གྱུར་པ་རང་དབང་ཅན་དུ་སྐྱེ་བ་ཡང་བཞག་དཀའ་སྟེ། དེར་ཏིང་ངེ་འཛིན་དེ་ཉིད་ཀྱིས་དེ་རྒྱུད་ཀྱི་ཉོན་མོངས་མངོན་གྱུར་ལ་མགོ་ནོན་པར་བྱེད་ནུས་པའི་ཕྱིར་ཏེ། དེ་ལས་གཞན་དེའི་རང་སའི་ཉོན་མོངས་མངོན་གྱུར་སྤོང་བྱེད་དུ་ཆོས་མངོན་པ་ནས་བཤད་པའི་བདེན་བཞི་མི་རྟག་སོགས་བཅུ་དྲུག་དང་སྤང་གཉེན་དུ་སྦྱར་དགོས་པ་མ་ཡིན་པས་དེ་ལྟར་བསྟན་པ་དོན་མེད་ཅིང་དེ་ལྟར་སྦྱར་དགོས་པ་གསུང་རབ་གར་ཡང་མ་བཤད་ལ། སྲིད་རྩེའི་ཉོན་མོངས་མངོན་གྱུར་མགོ་གནོན་པ་ནི་ཕྱི་རོལ་པ་དག་གིས་ཀྱང་སྲིད་རྩེའི་སྙོམས་འཇུག་དག་པ་བ་ཐོབ་ལ་མ་ཉམས་པ་དེ་དག་གི་བྱེད་པ་ཉིད་ཀྱིས་ཕྱིར་ཏེ། ཇི་སྲིད་སྙོམས་འཇུག་དེ་རོ་མྱང་གི་ཉོན་མོངས་ཅན་དུ་མ་བྱས་པ་ན་རང་སའི་ཉོན་མོངས་དེ་མངོན་གྱུར་དུ་ལྡང་མི་སྲིད་པའི་ཕྱིར།
འདིར་སྨྲས་པ། སྔོན་ཚེ་ཐེག་གསུམ་དག་གི་མདོ་མངོན་པ། ། སྡེ་སྣོད་རྣམས་ལས་རང་རང་ཐེག་པ་ཡི། ། རྒྱུ་དང་འབྲས་བུར་བགྲོད་བྱེད་བགྲོད་ཡུལ་ཀུན། །
དོན་ལ་མི་གནས་དྲང་བའི་དོན་ཡིན་ལ། ། བདག་གིས་སྨྲས་པའི་རྣམ་བཞག་འདི་དག་ནི། ། འཇམ་པའི་དཔལ་ལ་དངོས་སུ་ཐོས་པའི་ཕྱིར། ། འཁྲུལ་པ་མེད་པའི་ངེས་པ་སྒོམ་རྣམས་ཀྱང༌། ། སྔོན་བྱུང་གསུང་རབ་རྒྱ་མཚོར་འབད་ནས་ལྟོས། ། ཞེས་བསླབ་བྱར་གདམས་སོ། ། གཉིས་པ་ལ། ཐེག་པ་སོ་སོའི་ལྟ་སྒོམ་སྤྱོད་ཚུལ་དང༌། མཐར་ཐུག་ཐེག་པ་གཅིག་ཏུ་འཇུག་ཚུལ། འཇུག་མཚམས་གང་ནས་བསྟན་པ་སྟེ་གསུམ་ལས།
དང་པོ་ནི། ཉན་རང་གི་འདུལ་བའི་སྡེ་སྣོད་ལས་ནི་རང་ཉིད་འཁོར་བ་ནས་ཐར་ཆེད་གཞན་གནོད་གཞི་བཅས་སྤོང་བའི་སོ་སོ་ཐར་པའི་ཚུལ་ཁྲིམས་དང༌། མངོན་པའི་སྡེ་སྣོད་ནས་ཉོན་མོངས་པ་ཅན་གྱི་མ་རིག་པའི་གཙོ་བོར་གྱུར་པའི་རྒྱུ་ཀུན་འབྱུང་དང་དེའི་འབྲས་བུ་སྡུག་བདེན་དང༌། དེ་ཟློག་བྱེད་ཀྱི་ལམ་བདེན་དང༌། དེའི་འབྲས་བུ་འགོག་བདེན་ཏེ། བདེན་པ་བཞི་ལ་ལྟ་བའི་ཡུལ་དུ་བྱས་ནས་སྤང་བླང་སོ་སོར་འབྱེད་པ་དང༌། མདོ་སྡེའི་སྡེ་སྣོད་ནས་བདེན་པ་བཞི་ལ་དམིགས་པའི་ཤེས་རབ་དང་བསམ་གཏན་གྱི་རྣལ་འབྱོར་ཏེ་ཞི་གནས་དང་ལྷག་མཐོང་ཟུང་དུ་འབྲེལ་བའི་སྒོམ་པ་སྟེ། ཐེག་དམན་གྱི་ལྟ་སྒོམ་སྤྱོད་པའི་ཚུལ་ནི་དེ་ཙམ་དུ་བརྗོད་ལ། དེ་ཡང་རང་རྒྱལ་གྱི་སྡེ་སྣོད་ནི། ས་སྡེ་ལས།
རང་རྒྱལ་ནི་ཉན་ཐོས་ཇི་ལྟ་བ་བཞིན་དུ་རིག་པར་བྱ་སྟེ། ལམ་གྱི་རང་བཞིན་མཚུངས་པའི་ཕྱིར། ཞེས་ཉན་ཐོས་ལས་གཞན་དུ་རང་སངས་རྒྱས་ཀྱི་སྡེ་སྣོད་མ་བཤད་ཀྱང་མ་སྐྱེས་དགྲའི་འགྱོད་པ་བསལ་བའི་མདོ་དང༌། དུས་ཀྱི་འཁོར་ལོ་ལས་རང་སངས་རྒྱས་ཀྱི་སྡེ་སྣོད་ལོགས་སུ་ཡོད་པར་གསུང་ལ། ཁྱད་པར་རང་རྒྱལ་ནི་སྲིད་པ་ཐ་མར་སློབ་དཔོན་ལ་མི་ལྟོས་པར་རྟེན་འབྲེལ་གྱི་འཇུག་ལྡོག་ལ་རྟོག་པས་དགྲ་བཅོམ་པར་འགྱུར་བས་ཉན་ཐོས་ལས་བླ་ལྷག་ཏུ་རྟེན་འབྲེལ་གྱི་དོན་ལ་ལྟ་སྒོམ་བྱེད་དགོས་སོ། ། ཐེག་པ་ཆེན་པོ་འདུལ་བའི་སྡེ་སྣོད་ལས་སེམས་ཅན་ཐམས་ཅད་སྲིད་ཞི་གཉིས་ཀ་ལ་མི་གནས་པའི་ཆེད་ཀྱི་གཞན་གནོད་གཞི་བཅས་སྤོང་བའི་ཁར་གཞན་ཕན་གཞི་བཅས་སྒྲུབ་པའི་བྱང་ཆེན་ཚུལ་ཁྲིམས་ཀྱི་ཕར་ཕྱིན་རྒྱ་ཆེན་པོ་དང༌། མངོན་པའི་སྡེ་སྣོད་ནས་ཉོན་མོངས་པ་དང་ཉོན་མོངས་པ་ཅན་མིན་གྱི་མ་རིག་པ་གཉིས་ཀས་བསྐྱེད་པའི་སྡུག་ཀུན་དང༌། དེ་བཟློག་བྱེད་ཀྱི་འགོག་ལམ་སྟེ་ཤེས་བྱ་ལ་སྲིད་ཚད་ཀྱི་བདེན་བཞིའི་ཆོས་ལྷག་མར་མ་ལུས་པ་ཐམས་ཅད་ལ་བལྟ་ཞིང་མཁྱེན་པར་མཛད་ནས་སོ་སོར་བྱེད་པའི་རྒྱུ་ལ་སྤང་བླང་དུ་འབྱེད་པ་དང་མདོ་སྡེའི་སྡེ་སྣོད་ནས་དེ་ལྟའི་ཤེས་བྱ་ཡོངས་རྫོགས་ཀྱི་བདེན་པ་བཞི་ལ་དམིགས་པའི་ཞི་ལྷག་གི་རྣལ་འབྱོར་སངས་རྒྱས་ཀྱི་སྤྱོད་ཡུལ་ལ་འཇུག་པའི་སྒོམ་པ་སྟེ། ཐེག་ཆེན་གྱི་ལྟ་སྒོམ་སྤྱོད་ཚུལ་ནི་དེ་ལྟ་བུའོ། ། འོ་ན་ཉོན་མོངས་པ་ཅན་གྱི་མ་རིག་པ་རྒྱུ་འབྲས་དེ་ཟློག་བྱེད་ཀྱི་རྒྱུ་འབྲས་ཀྱི་བདེན་བཞི་དང་ཉོན་མོངས་ཅན་མིན་པའི་མ་རིག་པ་རྒྱུ་འབྲས་དང་དེ་ཟློག་གི་རྒྱུ་འབྲས་ཀྱི་བདེན་བཞི་ལ་ཐེག་པ་ཆེ་ཆུང་གི་བལྟ་བྱ་སོ་སོར་འཆད་པ་ཅི་ཞེ་ན།
ཉན་རང་གི་རང་གི་ཕུང་ཁམས་སྐྱེ་མཆེད་ཀྱི་ཆོས་ཙམ་ཞིག་འཁོར་བར་སྐྱེ་བར་འགོག་པ་ལྷུར་བྱེད་ལ། དེའི་ཆེད་ཀྱི་བདག་ལྟ་ལ་བརྟེན་པའི་ཉོན་སྒྲིབ་ཙམ་སྤོང་བས་འཁོར་རྩའི་མ་རིག་པ་ནས་བཟུང་རྟེན་འབྲེལ་ཡན་ལག་བཅུ་གཉིས་ལུགས་འབྱུང་ལྡོག་གི་ལས་དང་ཉོན་མོངས་པས་རབ་ཏུ་འདུས་བྱས་པ་ཙམ་གྱི་བདེན་བཞི་ལ་ལྟ་སྒོམ་བྱས་པས་གྲུབ་ལ། ཐེག་ཆེན་པ་ནི་བདག་གཞན་ཐམས་ཅད་ཀྱི་ཕུང་ཁམས་སྐྱེ་མཆེད་སྲིད་པར་སྐྱེ་བ་འགོག་ཅིང་ཞི་བར་འཆད་པ་འགོག་པ་ལྷུར་བྱེད་ལ། དེའི་ཆེད་ཀྱི་ལས་ཉོན་གྱིས་འདུས་བྱས་པའི་རྟེན་འབྲེལ་ཡན་ལག་བཅུ་གཉིས་འཇུག་ལྡོག་གི་བདེན་བཞི་ལ་རྟོག་པར་མ་ཟད། ཉན་རང་དགྲ་བཅོམ་པ་དང་བྱང་སེམས་འཕགས་པ་གཞན་དོན་དུ་ལས་ཉོན་གྱི་དབང་གིས་འདུས་མ་བྱས་པར་འཁོར་བར་སྐྱེ་བ་བཞེས་ནས་མཁའ་མཉམ་གྱི་སེམས་ཅན་སངས་རྒྱས་ཀྱི་སར་འགོད་ཆེད་རང་གཞན་གྱི་ཤེས་བྱའི་སྒྲིབ་པ་མཐའ་དག་ཡོངས་སུ་སྦྱོང་བར་མཛད་ལ། དེའི་ཚེ་ལས་ཉོན་གྱི་དབང་གིས་འདུས་མ་བྱས་པར་འཁོར་བར་བྱང་ཆུབ་ཀྱི་སེམས་རྣམ་པ་གཉིས་ཀྱི་ངོ་བོའི་ཐབས་ཤེས་ཀྱི་མཐུས་ཀུན་འབྱུང་དང་འབྲས་བུ་སྡུག་བདེན་གྱི་གནས་ལུས་ལོངས་སྤྱོད་འཛིན་པ་ཉིད་ཀྱིས་གདུལ་བྱ་འཁོར་བ་པ་དེ་དག་དང་བགོ་སྐལ་མཐུན་པར་སྤྱོད་དེ་སངས་རྒྱས་ཀྱི་ཆོས་རྒྱ་ཆེན་པོ་ལ་བསླབས་ནས་སེམས་ཅན་ཐམས་ཅད་ཀྱི་རྒྱུད་ལ་ལམ་ཡོངས་སུ་རྫོགས་པར་འཛིན་འཇུག་སྟེ། མཐར་མི་གནས་པའི་མྱང་འདས་ཀྱི་འགོག་པ་ལ་འགོད་པར་བྱེད་པས་དེ་ལྟའི་བདེན་བཞིའི་ཚུལ་རྟོགས་པ་ནི་ཐེག་ཆེན་ཐུན་མོང་མིན་པའི་ཤེས་བྱ་ཡིན་ཏེ། དཔལ་ལྡན་ཟླ་བས། ཉན་རང་གི་ཆོས་ཀྱི་བདག་མེད་ལ་ལྟ་སྒོམ་བྱེད་པ་ཡོད་ཀྱང་རྒྱས་པར་བལྟ་ཞིང་སྒོམ་པ་མེད་དོ་ཞེས་གསུངས་པ་ནི་ཉན་རང་ལས་ཉོན་གྱིས་འདུས་བྱས་པའི་རྟེན་འབྲེལ་ཡན་ལག་བཅུ་གཉིས་ཀྱི་ལུགས་འབྱུང་ལྡོག་གི་བདེན་བཞིའི་ཆོས་ཙམ་ཁོང་དུ་ཆུབ་པར་བྱེད་ཀྱང་ལས་ཉོན་གྱིས་འདུས་མ་བྱས་པའི་རྟེན་འབྲེལ་ཡན་ལག་བཅུ་གཉིས་ཀྱི་ལུགས་འབྱུང་ལྡོག་གི་བདེན་བཞིའི་ཆོས་རྒྱས་པར་ཁོང་དུ་ཆུབ་པ་མེད་པ་འདི་ཁོ་ནར་དགོངས་ནས་གསུངས་པ་ཉིད་ཀྱི་ཕྱིར་ཏེ། འདི་ལྟར་གསུངས་པ་ཡང་བཅོམ་ལྡན་འདས་ཀྱི་དགོངས་པ་རྨ་མེད་པ་ཡིན་ཏེ།
དཔལ་འཕྲེང་གི་མདོར། བཅོམ་ལྡན་འདས་འདུས་བྱས་པའི་འཁོར་བ་ཡང་ལགས་ལ། མྱ་ངན་ལས་འདས་པ་ཡང་ལགས་ལ། འདུས་མ་བྱས་པའི་འཁོར་བ་ཡང་ལགས་ཤིང་མྱ་ངན་ལས་འདས་པ་ཡང་ལགས་སོ། ། ཞེས་འབྱུང་བས་དང་པོ་འཁོར་རྩའི་མ་རིག་པའི་དབང་གི་འཁོར་བ་དང༌། དེ་འགག་པའི་འདུས་བྱས་ཀྱི་མྱང་འདས་ནི་བྱང་སེམས་ས་ཐོབ་ནས་འཇོག་པ་དང༌། འདུས་མ་བྱས་ཀྱི་འཁོར་བ་ནི་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་ཀྱིས་རྐྱེན་བྱས། ཡིད་ཀྱི་རང་བཞིན་གྱི་ལུས་བླངས་བསམ་གྱིས་མི་ཁྱབ་པའི་འཆི་འཕོ་བ་རྣམས་འདུས་མ་བྱས་ཀྱི་འཁོར་བ་སྟེ། དེ་སངས་རྒྱས་སར་འགག་པས་འདུས་མ་བྱས་ཀྱི་མྱང་འདས་ཞེས་ཐ་སྙད་མཛད་པ་ཡིན་ལ།

གནད་འདི་ལྟ་བུ་མ་རྟོགས་པར་ཇོ་ནང་པས། འདུས་མ་བྱས་ཀྱི་འཁོར་བ་མཚན་དཔེས་སྤྲས་པའི་ཟག་མེད་བདེ་གཤེགས་སྙིང་པོ་རྟག་པ་ལ་འཆད་པ་མྱོང་བས་ཐོན་པའི་ངེས་དོན་ཡང་དག་པའི་གྲུབ་མཐར་འཇོག་པ་ནི་རྒྱལ་བའི་དགོངས་པ་ཟབ་དོན་གྱི་ཕྱོགས་ཙམ་དུ་ཕྱིན་པར་རྔོ་ག་ལ་ཐོགས་ཏེ། ལུང་གི་དགོངས་པ་རང་གི་རྟོགས་པ་རང་གིས་རྟོག་པས་ཕྱིན་ཅི་ལོག་ཏུ་དྲང་བར་བྱས་པ་ཉིད་ཀྱི་ཕྱིར་ཏེ། དེ་ལྟར་འཆད་ན་འདུས་མ་བྱས་ལ་འདུས་བྱས་ཀྱི་འཁོར་འདས་ཇི་ལྟར་བཏུབ་པ་དང༌། ཟག་མེད་དང་འཁོར་བའི་གཞི་མཐུན་མི་བཏུབ་པ་དང༌། མཚན་དཔེ་དང་རྟག་པའི་ཆོས་འགལ་བ་སོགས་དོན་དང་ཐ་སྙད་ཐམས་ཅད་ཕྱིན་ཅི་ལོག་འབའ་ཞིག་པ་ཉིད་ཀྱི་ཕྱིར། འདི་འདྲའི་རིགས་ཅན་གཞན་ཡང་འདི་ལྟ་བུ་ཉིད་དུ་ཤེས་པར་བྱའོ། ། གཉིས་པ་ནི། མཐར་ཐུག་ཐེག་པ་གསུམ་དུ་གནས་པ་མིན་ཏེ། སེམས་ཅན་ཐམས་ཅད་ལ་ཐེག་པ་ཆེན་པོ་རྒྱུ་རང་བཞིན་གནས་རིགས་དང༌། དེ་རྒྱས་པར་འགྱུར་རུང་གི་ལམ་བསགས་སྦྱང་གི་ནུས་པ་དང༌།
དེ་ལྟར་བསགས་སྦྱང་བྱས་པས་དེའི་འགལ་ཟླ་སྒྲིབ་བ་སྤོང་བར་འགྱུར་བ་རྟེན་འབྲེལ་གྱི་ཆོས་ཉིད་ལ་གནས་པ་དང༌། དེ་སྤངས་པས་ཐེག་པ་ཆེན་པོའི་འབྲས་བུ་རྫོགས་སངས་ཐོབ་པར་འགྱུར་བའི་ཕྱིར། འོ་ན་ཐེག་གསུམ་སྟོན་པས་བཀའ་སྩལ་བ་ནི། ཐེག་པ་གཅིག་པུར་བཀྲི་ཆེད་དང་གནས་སྐབས་འཁོར་བ་པ་རྣམས་འཁོར་བར་ཐོག་མེད་ནས་དུབ་པ་ཞི་བར་ངལ་གསོ་ཆེད་དུ། སློབ་དཔོན་ཆེན་པོ་ཀླུས། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོ་ཐེག་དབྱེར་མ་མཆིས་ཀྱང༌། ། ཁྱོད་ཀྱིས་ཐེག་པ་གསུམ་བསྟན་པ། ། སེམས་ཅན་གཞུག་པའི་ཆེད་དུ་ལགས། ། ཞེས་དང༌།
ཐེག་པ་གཉིས་པ་དག་ཀྱང་ནི། ། ཐེག་པ་ཆེན་པོ་འབྱུང་བས་ན། ། སྲིད་པའི་ལམ་གྱིས་དུབ་རྣམས་ལ། ། ངལ་གསོའི་དོན་ཏེ་དེ་ཉིད་མིན། ། ཞེས་འབྱུང་ངོ༌། ། གསུམ་པ་ནི། ཙོང་ཁ་པ་སོགས་བོད་སྔ་ཕྱི་མང་པོས་རྣམ་རྟོག་གཏིང་མ་ཚུགས་པར་མི་མཐུན་པར་འདི་སྐད་དུ། ལ་ལས་ཉན་རང་དགྲ་བཅོམ་ཐེག་ཆེན་དུ་འཇུག་པ་ན་ས་བརྒྱད་པ་ནས་འཇུག་དགོས་པ་དང༌། ལ་ལས་མཐོང་ལམ་ནས་འཇུག་དགོས་སོ་ཞེས་ཟེར་བ་དེ་ནི་བཅོམ་ལྡན་འདས་ཀྱི་དགོངས་པ་ཕྱིན་ཅི་ལོག་ཏུ་བཀྲལ་བ་ཡིན་ཏེ། དགྲ་བཅོམ་ཐེག་ཆེན་དུ་འཇུག་ཚུལ་དེ་ལྟ་ན་དགྲ་བཅོམ་དེ་ལ་ལམ་ཤེས་མཐོང་ལམ་དངོས་སུ་མི་སྐྱེ་བར་འགྱུར་ཏེ།
དེ་ཐེག་ཆེན་དུ་འཇུག་ཀར་ཐེག་ཆེན་གྱི་སེམས་བསྐྱེད་མེད་པའི་ཕྱིར། མ་ཁྱབ་ན་བྱང་སེམས་ཀྱི་ལམ་ཤེས་བྱང་ཆེན་དུ་སེམས་བསྐྱེད་པ་ཁོ་ནས་སྐྱེ་བའི་རྟེན་ངེས་པ་མ་ཡིན་པར་འགྱུར་ཏེ། སེམས་བསྐྱེད་མེད་ཀྱང་སྐྱེ་བའི་ཕྱིར། འདོད་ན། རྒྱལ་བའི་ཡུམ་ལས། ལྷའི་བུ་གང་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ། ། ཞེས་དང༌། དེའི་དོན་བསྟན་བཅོས་ལས། ཡུལ་ངེས་པ་དང༌། ཞེས་འབྱུང་ལ།
དེའི་འགྲེལ་པར། དེ་ཡང་བྱང་ཆུབ་ཏུ་སེམས་བསྐྱེད་པ་ཁོ་ན་ཡིན་པས་ཡུལ་སོ་སོར་ངེས་པ་ཡིན་ནོ། ། ཞེས་བཤད་པ་དང་འགལ་བར་འགྱུར། འོན་ཏེ་ཉན་རང་དགྲ་བཅོམ་དེ་ལ་སེམས་བསྐྱེད་ཡོད་ན་སེམས་དཔར་འགྱུར་ཏེ། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ནས་སྐད་ཅིག་གིས། ། སྲིད་པའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། ། ཞེས་འབྱུང་ལ།
དེ་ལྟ་ན་དང་པོར་ཐེག་ཆེན་དུ་འཇུག་ན་ཀུན་རྫོབ་བྱང་ཆུབ་ཏུ་སེམས་བསྐྱེད་པ་ནས་འཇུག་དགོས་ལ། ཀུན་རྫོབ་བྱང་ཆུབ་ཏུ་སེམས་བསྐྱེད་པ་ལ་སོགས་དོན་དམ་སེམས་བསྐྱེད་ཀྱི་ལམ་ཐོབ་པའི་ཐབས་ལམ་ལ་འབད་པ་དག་ནི་ཚོགས་སྦྱོར་གྱི་ལམ་མ་ཡིན་ན་བྱང་སེམས་ཀྱི་མཐོང་སྒོམ་གྱི་ལམ་དུ་མི་ཡོང་བས་ཉན་རང་དགྲ་བཅོམ་མཐོང་ལམ་སོགས་ལ་བཙན་འཇུག་བྱེད་པ་ཇི་ལྟར་འོས། གཞན་ཡང་ཐེག་ཆེན་གྱི་འདས་ལམ་གྱི་རང་རྒྱུ་ལ་མ་ལྟོས་པར་རང་འབྲས་འདས་ལམ་འབྱུང་མི་སྲིད་པར་ཐལ། མཐོང་ལམ་གྱི་རྗེས་སུ་འགྲོ་ལྡོག་བྱ་ཡུལ་གྱི་སྦྱོར་ལམ་གྱི་ཉེར་ལེན་མེད་པར་མཐོང་ལམ་སོགས་སྐྱེ་བ་ཡོད་པའི་ཕྱིར། འདོད་ན་རྒྱུ་མེད་ཀྱི་འབྲས་བུ་མཚར་ལ། ཐེག་ཆེན་མཐོང་ལམ་དེའི་ཉེར་ལེན་གྱི་རྒྱུ་སྦྱོར་ལམ་ལ་ལྟོས་མི་དགོས་སོ་སྙམ་ན་ཡང་མིན་ཏེ། ཐེག་པ་གསུམ་ཆར་ཐོབ་པའི་རྒྱུ། ། ཞེས་རྒྱལ་བ་མ་ཕམ་པས། ལྟོས་དགོས་སོ་ཞེས་ནན་གྱིས་གསུངས་པ་ཉིད་ལ་ཚད་མར་མི་འཛིན་ན་ཁྱེད་ཀྱི་མུ་ཅོར་སྨྲ་བ་ལ་སུ་ཞིག་བདེན་པར་བརྩི། ཡང་ཉན་རང་གྲ་བཅོམ་དེ་ལ་ཐེག་ཆེན་གྱི་མཐོང་ལམ་དངོས་སུ་མི་སྐྱེ་བར་འགྱུར་ཏེ།
ཐེག་ཆེན་གྱི་ཐབས་ཤེས་ཡུན་རིང་པོར་གོམས་པ་མེད་པའི་ཕྱིར། ཁྱབ་པ་ནི། རིགས་པའི་དབང་ཕྱུག་གིས། དེ་ཕྱིར་ཡང་དག་ཡང་དག་མིན། ། གང་གིས་ཤིན་ཏུ་གོམས་གྱུར་པ། ། སྒོམ་པ་ཡོངས་སུ་རྫོགས་པ་ན། ། བདེ་གསལ་མི་རྟོག་བློ་འབྲས་ཅན། ། ཞེས་པས་ཀྱང་གྲུབ་བོ། གཞན་ཡང་ཐེག་པ་ཆེན་པོའི་མཐོང་ལམ་དང་སྒོམ་ལམ་དེ་དག་གོམས་པ་ལ་མ་ལྟོས་པས་སྒོམ་བྱུང་གི་ཤེས་རབ་མ་ཡིན་པ་དང༌། འབད་མེད་དུ་གྲོལ་བས་ཧ་ཅང་ཐལ་བར་འགྱུར་རོ། །
དེས་ན་མ་ཕམ་པས། བསྐལ་པ་གྲངས་མེད་ངེས་འབྱུང་ཞིང༌། ། མོས་པ་རྣམ་པར་འཕེལ་བྱེད་པ། ། ཇི་ལྟར་ཆུ་ཡི་རྒྱ་མཚོ་བཞིན། ། དགེ་ཆོས་རྣམས་ཀྱི་ཡང་དག་རྫོགས། ། ཞེས་དབང་པོ་རྣོན་པོས་ཐེག་པ་ཆེན་པོའི་ཚོགས་ལམ་ཆེན་པོར་ཕྱིན་པ་ལ་ཡང་བསྐལ་པ་གྲངས་མེད་པ་ཅིག་དགོས་པར་གསུངས་ན། དབང་པོ་བརྟུལ་པོར་གྱུར་པའི་ཉས་ཐོས་ཀྱིས་ཐེག་པ་མཆོག་གི་མཐོང་ལམ་དང་དག་པའི་སྒོམ་ལམ་ལ་འབད་པ་ལ་མ་ལྟོས་པར་བསྐྱེད་དོ་ཞེས་སྨྲ་བ་ནི་རང་ལ་མོས་པ་ཐོབ་པའི་དད་པའི་རྗེས་འབྲང་དག་གི་མགོ་བོ་དཀྲུགས་པ་ལས་ཤེས་རབ་དང་ལྡན་པ་སུ་ཞིག་གི་ཡིད་ལ་སྨན། གལ་ཏེ་ཉན་ཐོས་ཀྱི་ལམ་ལ་འབད་པ་དེ་ཉིད་ཐེག་ཆེན་མཐོང་སྒོམ་གྱི་ལམ་དེའི་རྒྱུ་ཡིན་མོད་སྙམ་ན། སྲོག་གི་མཆོད་སྦྱིན་མཐོ་རིས་ཀྱི་རྒྱུར་སྨྲ་བ་ལྟར་སྤྱོད་དམ། ཐེག་དམན་གྱི་ཐེག་ཆེན་གྱི་ལམ་གྱི་མི་མཐུན་པའི་ཕྱོགས་ཡིན་པས་དེ་དེའི་རྒྱུར་རིགས་སྙམ་ན།
འོ་ན་བློ་དང་ལྡན་པས་དམྱལ་བར་གནས་པ་དུས་ཀུན་ཏུ། ། བྱང་ཆུབ་དྲི་མེད་སྤངས་པའི་བར་དུ་གཅོད་བྱེད་མིན། ། ཐེག་པ་གཞན་ལ་རབ་བསིལ་རྣམ་རྟོག་བདག་ཕན་པ། ། རབ་ཏུ་བདེ་བར་གནས་ཀྱང་བར་དུ་གཅོད་པར་བྱེད། ། ཅེས་འབྱུང་བས་དེ་དེའི་རྒྱུར་འགྲོ་མི་འགྲོ་ལེགས་པར་སོམས་ཤིག ། འོ་ན་ཉན་རང་གི་དགྲ་བཅོམ་པ་ཐེག་ཆེན་གྱི་ལམ་གང་ནས་འཇུག་ཅེ་ན། ཚོགས་ལམ་ནས་འཇུག་དགོས་ཏེ། སྙིང་རྗེས་བསྐྱེད་ནས་གཞན་དོན་དུ་སངས་རྒྱས་ཐོབ་འདོད་ཀྱི་འདུན་སོགས་སེམས་བསྐྱེད་པ་དང་པོ་གསུམ་ཐོབ་པར་བྱ་དགོས་པའི་ཕྱིར། ཐེག་ཆེན་གྱི་ཚོགས་ལམ་གྱིས་བསྡུས་པའི་ཆོས་བཞི་ཚན་གསུམ་རྫོགས་པར་བྱ་དགོས་པའི་ཕྱིར། སློབ་དཔོན་སེང་གེ་བཟང་པོས།
དེ་ལ་སེམས་བསྐྱེད་པ་དང་པོ་གསུམ་ནི་ཆུང་ངུ་དང་འབྲིང་དང་ཆེན་པོ་ཉིད་ཀྱི་ལས་དང་པོ་པའི་སས་བསྡུས་སོ། ། ཞེས་བཤད་ལ། དེས་ན་ཤིན་ཏུ་དབང་པོ་རྣོ་ཞིང་རྟོགས་པ་མྱུར་དུ་འཇུག་པའི་རིགས་ཅན་གྱིས་ཀྱང་ལམ་རིམ་གྱིས་མ་བགྲོད་པར་ཐོད་རྒལ་དུ་བྱ་བར་མི་ནུས་ན་དབང་པོ་བརྟུལ་ཞིང་རྟོགས་པ་བུལ་བའི་ཉན་ཐོས་ཀྱི་ཐོད་རྒལ་ཅིའི་ཕྱིར་ནུས། འདི་ལ་ཁ་ཅིག་འདི་ལྟར་དྭོགས་ཏེ། དེ་ལྟ་ན་འཕགས་པ་སོ་སྐྱེར་ལྷུང་སྲིད་པར་འགྱུར་ཏེ། ཐེག་དམན་དགྲ་བཅོམ་ཐེག་ཆེན་གྱི་ཚོགས་ལམ་ནས་འཇུག་དགོས་པའི་ཕྱིར། འདོད་ན་ཇི་སྐད་དུ། ལྔ་འབྲས་ལས། ཉམས་འགྱུར་དང་པོ་ལས་མ་ཡིན། ། ཞེས་འབྲས་བུ་དང་པོ་ལས་ཉམས་པ་མེད་པར་བཤད་པ་དང་འགལ་ལོ་ཞེ་ན།
ཁོ་བོས་འབྲས་བུ་དང་པོ་ལས་ཉམས་པར་སྨྲ་བ་ག་ལ་འགྱུར། ཁྱེད་རང་ས་བརྒྱད་པ་ནས་འཇུག་པ་ལྟར་ན་ཡང་དགྲ་བཅོམ་མི་གཡོ་བའི་ཆོས་ཅན། སློབ་ལམ་སར་ལྟུང་བ་ཅིག་སྲིད་པར་ཐལ། ཐེག་དམན་དགྲ་བཅོམ་མི་གཡོ་བའི་ཆོས་ཅན་ཐེག་ཆེན་གྱི་མཐོང་ལམ་དུ་འཇུག་དགོས་པའི་ཕྱིར། འདོད་ན། དགྲ་བཅོམ་དྲུག་འདོད་དེ་དག་ལས། ། ལྔ་ནི་དད་པས་མོས་ལས་སྐྱེས། ། ཞེས་པའི་དྲུག་ཅར་ཉམས་པའི་ཆོས་ཅན་དུ་འགྱུར་བའི་ཕྱིར་རང་གིས་དྲངས་པའི་ལུང་དང་འགལ་བར་མཚུངས་སོ། ། འོན་ཏེ་དགྲ་བཅོམ་གྱི་སྤངས་རྟོགས་ལས་ཉམས་ནས་མཐོང་ལམ་དུ་འཇུག་ན་དེར་འགྱུར་ཡང༌། འདིར་སྔར་གྱི་སྤངས་ཐོབ་མི་ཉམས་པར་དེ་དག་ཁྱད་པར་དུ་འགྱུར་བའི་ཕྱིར་འོག་ཏུ་ལྷུང་བར་ག་ལ་འགྱུར་ཞེ་ན།
ཚུལ་དེ་ནི་ཁོ་བོ་ཅག་ལ་ཡང་མཚུངས་པའི་ཕྱིར་ཉེས་པ་ལྟ་ག་ལ་ཡོད། ཉན་རང་འཕགས་པ་ཚོགས་ལམ་དུ་ཞུགས་པ་དེ་འཕགས་པ་གཏན་མ་ཡིན་པར་འགྱུར་ཏེ། ཉན་རང་འཕགས་པ་མིན་ལ་ཐེག་ཆེན་འཕགས་པ་ཡང་མ་ཡིན་པའི་ཕྱིར། འདོད་ན། འཕགས་པའི་སྤངས་རྟོགས་མི་ཉམས་པ་དང་འགལ་ཞེ་ན། དགྲ་བཅོམ་པ་བརྒྱད་པ་ནས་འཇུག་པ་དེ་དགྲ་བཅོམ་གཏན་མིན་པར་འགྱུར་བ་ཡང་མཚུངས་སོ། ། གལ་ཏེ་དམན་པའི་དགྲ་བཅོམ་ཡིན་པས་རྟགས་མ་གྲུབ་ལ། དེའི་དགྲ་བཅོམ་ཡིན་ཀྱང་ཐེག་པ་ཆེན་པོའི་སློབ་ལམ་ཡིན་པ་མི་འགལ་ཏེ། དཔེར་ན་དགེ་ཚུལ་གྱི་སྡོམ་ལྡན་རྒན་པོ་ཡིན་པ་དང་དགེ་སློང་གི་གསར་བུ་ཡིན་པ་མི་འགལ་བ་བཞིན། འོན་ཀྱང་གང་ཟག་དེ་བྱང་ཆུབ་སེམས་དཔར་བཞག་གི་དགྲ་བཅོམ་ཞེས་ཐ་སྙད་མི་བྱ་སྟེ།
དགེ་སློང་གསར་བུ་ལ་དགེ་སློང་དུ་གཞག་གི་དགེ་ཚུལ་གྱི་སྡོམ་པ་དང་ལྡན་ཡང་དེར་ཐ་སྙད་མི་བྱེད་པ་བཞིན་ནོ་སྙམ་ན། འོ་ན་ཉན་རང་དགྲ་བཅོམ་ཐེག་ཆེན་ཚོགས་ལམ་པ་དེ་འཕགས་པ་ཞེས་ཐ་སྙད་མི་བྱ་བར་བྱང་སེམས་སོ་སོ་སྐྱེ་བོ་ཞེས་ཐ་སྙད་བྱ་རིགས་ཏེ། བྱང་སེམས་ཀྱི་འཕགས་ལམ་མ་ཐོབ་པའི་ཕྱིར། ཇི་སྐད་དུ། ལམ་མ་ཐོབ་པ་སོ་སོ་ཡི། ། སྐྱེ་བོར་འདོད་དེ། ཞེས་འབྱུང་བའི་ཕྱིར། དེ་ལྟ་ན་ཡང་སོ་སོ་སྐྱེ་བོར་འབོད་པས་སོ་སོ་སྐྱེ་བོ་ཡིན་མི་དགོས་ཏེ། དགྲ་བཅོམ་པ་ཡིན་པའི་ཕྱིར། ས་བཅུ་ལ་སངས་རྒྱས་ཀྱི་སར་རྣམ་པར་བཞག་ཀྱང་དེ་སངས་རྒྱས་ཀྱི་ས་ཡིན་མི་དགོས་པ་བཞིན་ནོ། །
དེས་ན་ཉན་རང་ཐེག་ཆེན་གྱི་ལམ་གང་ནས་འཇུག་པའི་ཚུལ་འདི་ལྟ་བུ་ནི་རྔོག་ལོ་ཙཱ་བ་ཆེན་པོ་བློ་ལྡན་ཤེས་རབ་ཀྱིས་ཀྱང་ལེགས་པར་བཤད་པར་སྣང་སྟེ། གསང་ཕུ་བའི་མཁས་པ་ཆེན་པོ་གནས་དྲུག་པའི་ཕར་ཕྱིན་རབ་བྱེད་ཆེན་མོར་བཤད་མ་ཐག་པའི་དོན་འདི་ལ་བརྒལ་ན་དྭོགས་པ་མཐའ་ཡས་པ་དང་བཅས་པ་སྤྲོས་ནས་ལོ་ཙཱ་བ་ཡབ་སྲས་ཀྱི་དགོངས་པའོ་ཞེས་བཀོད་པར་མཛད་པ་ལས་འདི་མདོ་བསྡུས་ཙམ་སྟེ་སྤྲོས་པས་ཆོག་གོ །
རི་བོ་དགེ་ལྡན་པ་དག ། ཉན་རང་ས་བརྒྱད་པ་ནས་འཇུག་ཅེས་སྨྲ་བའི་ཞེན་དོན། ཉོན་སྒྲིབ་ཉན་རང་དགྲ་བཅོམ་པ་ལ་མེད། མཐོང་ལམ་དང་མ་དག་ས་བདུན་ལ་སོགས་པར་ཤེས་སྒྲིབ་ཀྱི་རྣམ་དག་རྒྱ་ཆེར་མངོན་པའི་མདོ་བསྟན་བཅོས་ནས་བཤད་པའི་སྒྲིབ་པ་ནི་ལུང་དེ་ནས་བཤད་པ་ལྟར་ཁས་མི་ལེན་པས་བར་དེར་སྤང་བྱ་སྒྲིབ་གཉིས་ཀྱི་སྒྲིབ་པ་གང་ཡང་མེད་ན་དག་ས་ནས་འཇུག་པ་ཉིད་ཀྱི་གྲུབ་སྙམ་མོད། རྒྱ་ཆེར་ཐེག་པ་ཆེན་པོའི་ཆོས་མངོན་པའི་མདོ་བསྟན་བཅོས་ནས་བཤད་པའི་སྒྲིབ་པ་གཉིས་དང༌། ཤིན་ཏུ་རྒྱས་པའི་སྡེ་སྣོད་རྒྱལ་བའི་ཡུམ་དང་དེའི་དགོངས་འགྲེལ་རྒྱལ་བ་མ་ཕམ་པས་བསྟན་བཅོས་མངོན་པར་རྟོགས་པའི་རྒྱན་དུ་མཐོང་སྤང་ཤེས་སྒྲིབ་དང་མ་དག་པའི་མཐོང་སྤང་ སྒོམ་སྤང་ ཤེས་སྒྲིབ་ཀྱི་རྣམ་བཞག་ཇི་སྙེད་གསུངས་པ་ཐམས་ཅད་སྤང་མི་དགོས་པའམ་སྤང་བྱ་མ་ཡིན་ནོ། ། བསྟན་པ་འདིའི་སྟོན་པ་རྒྱལ་ཚབ་དང་བཅས་པའི་ངེས་དོན་གྱི་བཀའ་དྲི་མ་མེད་པ་ཁྱེད་ཀྱིས་མི་གཙང་བའི་སྙིགས་མ་ལྟར་འདོར་བར་བྱེད་ན་ངེད་ཀྱིས་ཅི་ཡང་བྱར་མེད་པས་ལན་འདེབས་ཀྱི་ཡུལ་བསམ་པའི་ར་བར་ག་ལ་ཤོང༌།། །། ༈ རྡོ་རྗེའི་གསུང༌།
ཕྱག་རྒྱ་ཆེན་པོ་དང་ཚུལ་ཁྲིམས་གཅིག་པ་འདི་འཇིག་རྟེན་མགོན་པོའི་ཁྱད་ཆོས་བླ་ན་མེད་པ་ཡིན་བྱ་བ་འདི་བཞུགས། ཞེས་བྱ་བ་འདི་གསལ་བར་བཏོན་ན། ལྷག་པ་ཚུལ་ཁྲིམས་ཀྱི་བསླབ་པ་མེད་པར་ཕྱག་རྒྱ་ཆེན་པོའི་མིང་ཅན་ལྷག་པ་བསམ་གཏན་དང་ཤེས་རབ་ཀྱི་བསླབ་པ་མི་འབྱུང་ཞེས་ཐེག་པ་ཆེ་ཆུང་དང་མདོ་སྔགས་ཐུན་མོང་དུ་བསྟན་ནས། ཐུན་མོང་མིན་པ་རྡོ་རྗེ་ཐེག་པར་འཕོ་མེད་ཀྱི་བདེ་བ་དང༌། རྣམ་ཀུན་མཆོག་ལྡན་གྱི་སྟོང་ཉིད་རོ་མཉམ་པར་གྱུར་པ་ཕྱག་རྒྱ་ཆེན་པོ་ཉིད་སངས་རྒྱས་ཐམས་ཅད་ཀྱི་སྤང་བྱ་ཐམས་ཅད་སྤོང་བའི་སྡོམ་པ་དང༌། ལེགས་སྤྱད་ཐམས་ཅད་ལ་བསླབ་པའི་ཚུལ་ཁྲིམས་དང༌། དེའི་ཏིང་ངེ་འཛིན་གཞུང་ལུགས་དེ་ལས་འདའ་བྱར་མེད་པས་དམ་ཚིག་མིན་བྱ་བ་འདི་བཞུགས། འདི་ལ་ཐུན་མོང་བ་དགོངས་གཅིག་སྔ་མའི་དགོངས་པ་བླངས་ཏེ་བཤད། ཐུན་མོང་མིན་པ་མ་ཚང་བ་ཁ་བསྐངས་ནས་བཤད་པའི་དང་པོ་ནི། རྒྱུའི་ཐེག་པར་བསྟན་པའི་བསླབ་པ་ཕྱི་མ་གཉིས་ལ་བཀའ་བརྒྱུད་རིན་པོ་ཆེ་འདི་ཡིས་མཚན་ཕྱག་རྒྱ་ཆེན་པོར་གསོལ་བར་མཛད་ལ།
དེ་ནི་བསླབ་པ་དང་པོ་མེད་ན་མི་འབྱུང་སྟེ། ལྷག་པ་ཤེས་རབ་ཀྱི་བསླབ་པས་ནི་ཉོན་མོངས་སོགས་སྒྲིབ་གཉིས་ཀྱི་ས་བོན་དང་གནས་ངན་ལེན་དྲུངས་འབྱིན་བྱེད་དུ་གཙོ་བོར་བསྔགས་ལ། ལྷག་པ་སེམས་ཀྱི་བསླབ་པ་ནི་ཉོན་མོངས་པ་དང་མཚན་རྟོག་མངོན་གྱུར་སྤོང་བྱེད་དུ་གཙོ་བོར་བསྔགས་ལ། ཉོན་མོངས་པ་དང་མཚན་རྟོག་མངོན་གྱུར་སྤོང་བར་བྱེད་པ་ལའང་ཉོན་མོངས་པ་དང་མཚན་རྟོག་མངོན་གྱུར་གྱི་བསྐྱེད་པའི་ལུས་ངག་ཡིད་གསུམ་གྱི་མི་དགེ་བའི་ལས་འགོག་པར་བྱེད་པ་མེད་ན་ཉོན་མོངས་སོགས་སྒྲིབ་པ་མངོན་གྱུར་ས་བོན་གནས་ངན་ལེན་རྣམས་འགོག་པར་མི་ནུས་ལ། རྒྱུ་མཚན་དེས་ན་ལྷག་པ་ཚུལ་ཁྲིམས་ཀྱི་བསླབ་པས་དང་པོ་ཉིད་དུ་གཙོ་བོར་སྒོ་གསུམ་གྱི་ལས་མི་དགེ་བ་ཐམས་ཅད་སྡོམ་ཞིང་སྤོང་བར་བྱེད་པའི་ཕྱིར་རོ། ། དེས་ན་བསླབ་པ་གསུམ་ལ་བསླབས་ན་རྫོགས་སངས་ཐོབ་ཅིང་སྤང་བྱ་དྲི་མ་ཐམས་ཅད་དག་པར་འགྱུར་བ་ནི་སངས་རྒྱས་ཀྱི་རིགས་གཞི་དུས་སུ་ཡོད་པའི་དབང་ལས་ཡིན་ཏེ། འབྲས་བུ་སངས་རྒྱས་ཀྱི་ས་ན་བསླབ་པ་གསུམ་ཡོད་པ་དེ་ལམ་དུས་ཀྱི་བསླབ་པ་གསུམ་གོམས་པ་རབ་ཀྱི་མཐར་ཕྱིན་པས་རྫོགས་པ་ཡིན་ལ། ལམ་གྱི་བསླབ་པ་གསུམ་པོ་དེའི་རྒྱུ་རིགས་ཀྱང་གཞི་དུས་སུ་ཡོད་ལ། ཡོད་པ་དེ་རྐྱེན་གྱིས་སད་པར་བྱས་ནས་དང་པོར་ཉོན་མོངས་པས་ཀུན་ནས་བསླངས་པའི་སྒོ་གསུམ་གྱི་ལས་མི་དགེ་བ་རྣམས་སྤོང་བའི་ལྷག་པ་ཚུལ་ཁྲིམས་ཀྱི་བསླབ་པ་ལ་འཇུག་ནས་དེ་སྤོང་བ་ལ་ནུས་པ་ཐོབ་པར་འགྱུར་ལ། དེ་ཐོབ་ནས་དེ་ཀུན་ནས་སློང་བྱེད་ཆགས་སོགས་ཉོན་མོངས་སྤོང་བའི་ལྷག་པ་སེམས་ཀྱི་བསླབ་པ་ལ་འཇུག་ནས་དེ་སྤོང་བ་ལ་བཟོད་པ་ཐོབ་པར་འགྱུར་ལ།
དེ་ཐོབ་ནས་དེ་དག་གི་ས་བོན་སྤོང་བའི་ལྷག་པ་ཤེས་རབ་ཀྱི་བསླབ་པ་ལ་འཇུག་ནས་དེ་སྤོང་བ་ལ་ནུས་པ་ཐོབ་པར་འགྱུར་ཏེ། དེ་ཡང་བསླབ་པ་དེ་དག་གི་སྤང་བྱ་དེ་དག་སྤོང་བ་ལ་ནུས་པ་ཐོབ་པར་འགྱུར་བ་ཡང་སྔ་མ་སྔ་མ་མ་ཐོབ་ན་ཕྱི་མ་ཕྱི་མའི་ནུས་པ་ཐོབ་པར་མི་ནུས་པ་ཉིད་ཀྱི་ཕྱིར་ལམ་གྱི་བསླབ་པ་གསུམ་པོ་འདི་ཡང་རྒྱུའི་དུས་ནས་རྒྱུ་འབྲས་ཀྱི་ཚུལ་དུ་བསྐྱེད་བྱ་སྐྱེད་བྱེད་ཀྱི་ངོ་བོར་གནས་ལ། དེས་ན་དགོངས་གཅིག་རྙིང་མར་ཚུལ་འདི་ལ་བསམས་ནས་ཕྱག་རྒྱ་ཆེན་པོ་དང་ཚུལ་ཁྲིམས་གཅིག་སྟེ་མཚུངས་པར་གཅིག་པ་དང་འབྲེལ་བར་གཅིག་པའི་ཕྱིར་ཞེས་འབྲས་བུ་རྒྱུ་དང་འདྲ་བར་མཚུངས་པ་དང༌། སྔ་མ་སྔ་མ་ལ་མ་བརྟེན་པར་ཕྱི་མ་ཕྱི་མ་མི་འབྱུང་བས་འབྲེལ་པ་གཅིག་པ་ཞེས་དགོངས་པ་ཡིན་ནོ། ། ངག་དོན་བསླབ་པ་གསུམ་ལ་ཚོགས་གཉིས་ཀྱི་ཆའི་ཐབས་དང་ཤེས་རབ་ཀྱི་རིགས་གཉིས་རྒྱུ་དུས་སུ་ཡོད་པ་ལམ་བསླབ་པ་གསུམ་ཉིད་ཀྱི་སྦྱངས་པས་འབྲས་བུ་སྐུ་གཉིས་ཐོབ་པར་བྱེད་པ་ནི་ཚུལ་ཁྲིམས་རིན་པོ་ཆེ་དང་ཕྱག་རྒྱ་ཆེན་པོ་གྲུབ་བདེ་འབྲལ་མི་ཤེས་པར་ཕན་ཚུན་ལྷན་ཅིག་འབྱུང་བའི་འབྲེལ་པར་གྲུབ་པ་ཡིན་ཏེ། སློབ་པ་དང་མི་སློབ་པ་དག་གི་རྒྱུད་ལ་ཟག་མེད་ཀྱི་ཕུང་ལྔ་ཡང་ཡ་བྲལ་དུ་འབྱུང་སྲིད་པ་མ་ཡིན་པའི་ཕྱིར་རོ། ། གཉིས་པ་ནི། བཅོམ་ལྡན་འདས་དུས་ཀྱི་འཁོར་ལོ་རྩ་བའི་རྒྱུད་དུ། བྷཱ་གར་ལིངྒ་རབ་བཞག་ནས། ། བྱང་ཆུབ་སེམས་ནི་སྤྲོ་མི་བྱེད། །
ཁམས་གསུམ་པོ་ནི་མ་ལུས་པ། ། སངས་རྒྱས་སྐུ་རུ་བསྒོམ་པར་བྱ། ། བསྲུང་བ་འདི་ཉིད་ཁོ་ན་ཡིས། ། ཚུལ་ཁྲིམས་དག་ནི་ཡང་དག་རྫོགས། ། བསོད་ནམས་ཡེ་ཤེས་ཡང་དག་ལྡན། ། ཕ་རོལ་ཕྱིན་བཅུ་ཐོབ་པ་ཡི། ། རྫོགས་པའི་སངས་རྒྱས་དུས་གསུམ་འཇུག ། འདི་ཡི་རྫོགས་སངས་རྒྱས་ཀུན་གྱིས། ། ཆོས་ཀྱི་འཁོར་ལོ་རབ་ཏུ་བསྐོར། ། ཞེས་འབྱུང་བ་བཤད་གཞིར་བཀོད་ནས་ཅུང་ཟད་བརྗོད་པར་བྱ་སྟེ།
བྷ་གར་བཞུགས་ནས་བྱང་ཆུབ་ཀྱི་སེམས་སྤྲོ་བར་མི་བྱ་བ་ནི་གཞི་ལམ་འབྲས་བུར་སྒྲིབ་བྲལ་དུ་བཞུགས་པའི་དཔལ་རྡོ་རྗེ་སེམས་དཔའ་ཉིད་ཡིན་ལ། དེ་ཡང་ཕལ་པ་དང་མཆོག་གི་དབང་དུ་བྱས་ན་རྒྱུའི་རྡོ་རྗེ་སེམས་དཔའ་ལས་ལམ་དུས་ཀྱི་རྡོ་རྗེ་སེམས་དཔའ་མཆོག་དང༌། དེ་ཡང་སོ་སྐྱེའི་རྒྱུད་ཀྱི་རྡོར་སེམས་ལས་འཕགས་རྒྱུད་ཀྱི་རྡོར་སེམས་མཆོག་དང༌། སློབ་པའི་རྡོར་སེམས་ལས་མི་སློབ་པའི་རྡོར་སེམས་མཆོག་ཏུ་འཇོག་ལ། ཕྱི་མ་ཕྱི་མ་དེར་ལྟོས་ཀྱི་སྔ་མ་ཕལ་པ་སྟེ་མཆོག་དམན་དུ་འཇོག་ལ། འོ་ན་དཔལ་རྡོ་རྗེ་སེམས་དཔའི་མཚན་ཉིད་དེ་ཇི་ལྟ་བུ་ཞེ་ན། ཨེ་ཝཾ་ཟུང་དུ་འཇུག་པའི་དུས་ཀྱི་འཁོར་ལོ་དང་རྡོ་རྗེ་འཇིགས་བྱེད་དང༌། གསང་བ་འདུས་པ་དང༌། ཀྱཻའི་རྡོ་རྗེ་དང༌། འཁོར་ལོ་སྡོམ་པའི་བདག་ཉིད་དུ་གྲུབ་པ་ཡིན་ཏེ།
བོད་ཀྱི་གྲུབ་ཆེན་དུ་ཁས་ལེན་པ་མང་པོས་དུས་ཀྱི་འཁོར་ལོ་སོགས་ཀྱི་མཚན་ཉིད་དམ་རང་བཞིན་ནི་ཕར་ཕྱིན་ནས་བཤད་པའི་སྟོང་ཉིད་ཤེར་ཕྱིན་རྒྱལ་ཡུམ་གྱི་མིང་ཅན་སྤྲོས་བྲལ་མེད་དགག་ལ་རྒྱ་ཆེར་བཤད་པ་ནི་ཟབ་མོ་སྔགས་ཀྱི་ཚུལ་འདིར་བློ་ཁ་ཅུང་ཟད་ཙམ་ཡང་མ་ཕྱོགས་པའོ། ། འོ་ན་ཨེ་ཝཾ་རོ་གཅིག་དང་དུས་ཀྱི་འཁོར་ལོ་རོ་གཅིག་པ་ཞེས་པ་དེ་ཇི་ལྟ་བུ་ཞིག་སྙམ་ན། མཆོག་ཏུ་མི་འགྱུར་བའི་དང་པོའི་སངས་རྒྱས་དབང་པོ་ཐམས་ཅད་པ་ནང་རིག་བདེ་བ་ཆེན་པོ་ཟག་པ་ཐམས་ཅད་དང་བྲལ་བའི་སེམས་དང་སེམས་ལས་བྱུང་བ་འབྲལ་མི་ཤེས་སུ་གནས་ཤིང་དེ་ཉིད་དེ་དེར་གྲུབ་པ་དང་བྲལ་བའི་སྟོང་ཉིད་ཡིན་ཀྱང་རྣམ་པར་དག་པའི་ཟག་མེད་ཀྱི་སེམས་བྱུང་དེའི་སྤྱོད་ཡུལ་དུ་རང་བཞིན་མེད་པ་སྒྱུ་མ་དང་རྨི་ལམ་དང་པྲ་ཕབ་པའི་རྣམ་པ་ལྟར་སྣ་ཚོགས་པའི་སྣང་བ་སྟོང་པའི་གཟུགས་བརྙན་གསལ་བར་འཆར་བ་གཉིས་འབྲལ་མི་ཤེས་པར་གནས་པ་ལ་སྒྲིབ་གཉིས་བག་ཆགས་འཕོ་བ་དེ་འཁོར་བའི་གནས་པ་གང་གི་ཡང་བར་ཆད་བྱ་བར་མི་ནུས་པ་ཕྱིར་མི་ལྡོག་ཏུ་ཞུགས་པ་དེ་ཡིན་ལ། དེ་ལ་ནི་སྐུའི་དབང་དུ་ན་སྐུ་བཞི་དང་ཡེ་ཤེས་ཀྱི་དབང་དུ་ན་ཡེ་ཤེས་ལྔ་དང་རིགས་ཀྱི་དབང་དུ་ན་རིགས་དྲུག་པ་ལ་སོགས་པའི་རང་བཞིན་དུ་གནས་པ་ཡིན་ནོ། ། འོ་ན་རྣམ་ཀུན་མཆོག་ལྡན་གྱི་སྟོང་གཟུགས་དེ་བདེ་ཆེན་གྱི་ཡེ་ཤེས་མངོན་སུམ་དེའི་ངོ་བོར་བདེན་པར་སྣང་ངམ་བདེན་མེད་དུ་སྣང༌། བདེན་པར་སྣང་ལ་བདེན་མེད་ཀྱི་ཆོས་ལ་བདེན་གྲུབ་ཏུ་འཁྲུལ་པར་སྣང་བས་དེ་ལས་འཁྲུལ་ཚབས་ཆེ་བ་མེད་པས་རྡོ་རྗེ་སེམས་དཔའི་མཁྱེན་པར་ཇི་ལྟར་རུང༌། བདེན་མེད་དུ་སྣང་ན་ཡུལ་དེ་རྫུན་པ་ཉིད་ཀྱིས་ཡུལ་ཅན་རྡོ་རྗེ་སེམས་དཔའ་དེ་ལྟར་རྟོགས་པའི་མཁྱེན་པ་ཡང་བསླུ་བ་ཉིད་དུ་འགྱུར་ལ། དེ་ལྟ་ན་རྡོ་རྗེ་སེམས་དཔའི་སྣང་ཡུལ་ལ་མ་འཁྲུལ་པ་ཉིད་དུ་འགྱུར་སྙམ་ན། རྡོ་རྗེ་སེམས་དཔའ་བདེ་བ་དམ་པའི་མཁྱེན་ཚུལ་འདི་ནི་སོ་སོ་སྐྱེ་བོ་དག་གི་ཡུལ་རྫུན་མི་རྫུན་དང༌། དེའི་ཡུལ་ཅན་བསླུ་མི་བསླུ་ལ་སོགས་པའི་སྒོ་ནས་ཡུལ་དང་ཡུལ་ཅན་དུ་འབྲེལ་བར་བྱས་ནས་བདེན་མི་བདེན་སོགས་སྤྲོས་པའི་མཐར་རྟོགས་བྱ་རྟོགས་བྱེད་དུ་འཇུག་པ་མིན་ཏེ།
དཔལ་རྡོ་རྗེ་སེམས་དཔའ་ཉིད་ཀྱི་ཐུགས་ཀྱི་རྡོ་རྗེ་མི་ཕྱེད་པ་གསང་བ་བསམ་གྱིས་མི་ཁྱབ་པ་ཁོ་ནས་མཁྱེན་པ་ཉིད་ཀྱི་ཕྱིར་ཏེ། རང་ཅག་གི་དབང་པོ་ཕྱོགས་གཅིག་པ་དང༌། ཤེས་པ་ཕྱོགས་གཅིག་པ། རྣམ་ཤེས་ཚོགས་བརྒྱད་དམ་དྲུག་དང༌། དེའི་བདག་རྐྱེན་ཙམ་གྱི་ཉེ་ཚེ་བ་མིན་པར་དབང་པོ་ཐམས་ཅད་པ་དང་ཤེས་པ་ཐམས་ཅད་པ་དང་ཡུལ་ཐམས་ཅད་པའི་ཀུན་ཤེས་ཀུན་རིག་དམ་པ་ཡིན་པའི་ཕྱིར། འོན་ཀྱང་རྡོ་རྗེ་སེམས་དཔའི་མཁྱེན་པ་ཡུལ་བཅས་ནི་སྤྲོས་བཅས་ཀྱི་མཚན་སྣང་ཐམས་ཅད་ཉེ་བར་ཞི་བའི་སྤྲོས་མེད་ཀྱི་སྣང་བ་ཡིན་པས། ཡུལ་བདེན་རྫུན་གང་དུ་ཡང་གྲུབ་པ་དང་བྲལ་ཡང་སྣང་བར་མི་འགལ་བ་ཞིག་ཏུ་བརྗོད་ན་བློ་ལ་བདེ་སྟེ། སེམས་ཅན་ལ་སྤྲོས་དབང་གིས་སྣང་ན་མཐའ་བརྒྱད་གང་རུང་གིས་སྣང་དགོས་པར་འཁྲུལ་ཡང་རྡོར་སེམས་ལ་སྤྲོས་བྲལ་གྱི་སྣང་ན་མཐའ་བརྒྱད་དང་བྲལ་བ་ཁོ་ནའི་དབང་གིས་མ་འཁྲུལ་བར་འགྱུར་བ་ལས་འོས་མེད་པའི་ཕྱིར། འོ་ན་དེ་ལྟ་བུའི་ཨེ་ཝཾ་དང་དུས་འཁོར་དེ་སྒྲིབ་པ་དང་འཁོར་བས་བར་ཆད་མི་ནུས་པ་ཕྱིར་མི་ལྡོག་པ་དེ་འབྲས་དུས་ཀྱི་གནས་སྐབས་ན་ཡིན་དུ་ཆུག་ཀྱང་རྒྱུ་ལམ་གྱི་གནས་སྐབས་ན་མ་ཡིན་ནོ་སྙམ་ན། དེ་ཡང་མ་ཡིན་ཏེ།
དེ་ལྟ་བུའི་རྒྱུ་ལམ་གྱི་ཨེ་ཝཾ་ལ་གློ་བུར་གྱི་སྒྲིབ་པ་དང་འཁོར་བས་མི་གསལ་བར་བྱས་ཀྱང་ཨེ་ཝཾ་རང་ཉིད་སྒྲིབ་པ་དང་ཉོན་མོངས་པ་དང་འཁོར་བ་དང་སྡུག་བསྔལ་དུ་གྱུར་པ་ཡོད་པ་མ་ཡིན་ཏེ། ཇི་སྐད་དུ། ས་ཡི་དཀྱིལ་འཁོར་ཡོད་པའི་ཆུ། ། དྲི་མ་མེད་པར་གནས་པ་ལྟར། ། ཉོན་མོངས་ནང་ན་ཡེ་ཤེས་ཀྱང༌། ། དེ་བཞིན་དྲི་མ་མེད་པར་གནས། ། ཞེས་དང༌། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། །
གློ་བུར་དྲི་མས་དེ་ཉོན་མོངས་མི་འགྱུར། ། ཞེས་དང༌། ཡེ་ཤེས་གྲུབ་པར། བདེ་ཆེན་མི་རྟག་མ་ཡིན་ཏེ། ། བདེ་བ་ཆེན་པོ་རྟག་ཏུ་རྟག ། ཅེས་དང༌། དཔལ་མཆོག་དང་པོ་དང༌། རྡོ་རྗེ་གུར་སོགས་ལས། གདོད་ནས་གྲོལ་བ་དེ་བཞིན་གཤེགས། ། ཞེས་འབྱུང་ངོ༌། །
འོ་ན་རྒྱུ་ལམ་གྱི་ཨེ་ཝཾ་ལ་གློ་བུར་གྱི་དྲི་མས་བསྒྲིབས་ནས་མི་གསལ་བར་བྱས་པ་དེ་ཡང་འཁོར་བའི་གློ་བུར་དྲི་མ་དེ་ཉིད་ཀྱི་ཕུང་པོ་ལྔས་རྙོགས་པར་གྱུར་པའི་ཆ་དེར་མི་གསལ་བ་ཡིན་གྱི། ཨེ་ཝཾ་རང་ཉིད་དེ་ཡིས་རྙོགས་པའི་ངོ་བོར་བྱེད་པ་ནི་མ་ཡིན་ཏེ། ཇི་སྐད་དུ། ཇི་ལྟར་རིན་ཆེན་བཻ་ཌཱུརྻ། ། དུས་རྣམས་ཀུན་ཏུ་འོད་གསལ་ཡང༌། ། རྡོ་ཡི་ནང་ན་གནས་གྱུར་ན། ། དེ་ཡི་འོད་ནི་གསལ་མ་ཡིན། ། དེ་བཞིན་ཉོན་མོངས་ཀྱིས་བསྒྲིབས་པའི། ། ཆོས་དབྱིངས་ཤིན་ཏུ་དྲི་མེད་པ། ། འཁོར་བར་འོད་ནི་གསལ་མ་ཡིན། །
ཞེས་འབྱུང་ལ། འོ་ན་གཞི་ལམ་གྱི་ཨེ་ཝཾ་དེ་འཁོར་བ་དང་སྒྲིབ་པ་ལས་གཞན་དུ་ཡོད་པར་འགྱུར་ལ། དེ་ལྟ་ན་གང་ཟག་ཐམས་ཅད་ལ་རྣམ་པར་ཤེས་པའི་རྒྱུད་གཉིས་སུ་ཡོད་པར་འགྱུར་སྙམ་ན། དེར་མི་འགྱུར་བའི་ཚུལ་བདག་གི་ཡབ་རྗེ་ཆེན་པོ་རས་གོས་འཛིན་པའི་གསུང་ལྟར་བརྗོད་ན། དེ་ལྟ་ན་གང་ཟག་ཐམས་ཅད་ལ་རྣམ་པར་ཤེས་པའི་རྒྱུད་གཉིས་ཡོད་པར་ཅི་ལ་འདོད་དེ། སྐྱེས་བུ་གང་ལ་བདེ་བར་གཤེགས་པའི་སྙིང་པོ་དང་གློ་བུར་གྱི་དྲི་མ་གཉིས་དང་ལྡན་ན་གློ་བུར་གྱི་དྲི་མའི་བདག་ཉིད་ཀྱི་རྣམ་པར་ཤེས་པ་ཡུལ་ལ་འཇུག་པ་ཚོགས་དྲུག་གམ་བརྒྱད་ཀྱི་བདག་ཉིད་ཅན་གྱི་རྒྱུད་གཅིག་ཡོད་པ་ལས་རྒྱུད་གཉིས་ཡོད་པར་གསུང་རབ་ནས་མ་བཤད་ཅིང་ཁོ་བོས་ཀྱང་ཁས་མ་བླངས་པའི་ཕྱིར། འཁོར་བ་དང་སྒྲིབ་པ་ལས་དག་པའི་ཨེ་ཝཾ་གཞན་དུ་ཕྱིར་ལྡོག་མེད་པར་བཞུགས་པ་ནི་ཆེས་འདོད་པ་སྟེ། དགྱེས་རྡོར་འབུམ་ལྔ་ལས། རྒྱུ་དང་འབྲས་བུ་འགགས་པ་ལས། ། རྒྱལ་བའི་དབང་པོ་སྐུ་གཞན་ཏེ། །
གསུང་དང་ཐུགས་དང་བདེ་བའང་གཞན། ། ཕུང་པོའི་ཚོགས་ཀྱང་གཞན་པ་སྟེ། ། ས་ལ་སོགས་པའི་ཁམས་རྣམས་དང༌། ། ཡུལ་དང་དབང་པོ་རྣམས་ཀྱང་གཞན། ། ལས་ཀྱི་དབང་པོའི་བྱ་བའང་གཞན། ། དེ་བཞིན་ལས་དབང་གཞན་རྣམས་སོ། ། ཀུན་ནས་ཕྱག་དང་ཞབས་སོགས་ལ། ། ཀུན་ནས་སྤྱན་དང་དབུ་དང་ཞལ། ། འཇིག་རྟེན་ཀུན་ནས་ཐོས་པ་ཅན། ། ཐམས་ཅད་ཁྱབ་སྟེ་བཞུགས་པའོ། །
ཅེས་འབྱུང་ངོ༌། ། འདི་ལྟ་བུའི་གནད་ལ་ངེས་པ་མ་རྙེད་ན་ཕྱི་ནང་གཞན་གསུམ་བྱ་བའི་གཞན་དེ་ལ་ཡང་ངེས་པ་དོན་མཐུན་གྱི་བློ་སྐྱེ་བའི་སྐལ་བ་ཡོད་པ་མ་ཡིན་ནོ། ། ཁྱབ་སྟེ། བཞུགས་པའི་དོན་ནི་གང་སྤང་བྱ་གློ་བུར་གྱི་དྲི་མ་ཇི་སྙེད་པ་དེ་སྙེད་དང་འབྲེལ་བར་ཁྱབ་པ་སྟེ། གཞི་ལམ་གྱི་དུས་ནི་ཨེ་ཝཾ་དེ་ཉིད་ལ་སྒྲིབ་གཞི་སྒྲིབ་བྱེད་ཀྱི་ཚུལ་དུ་འབྲེལ་བས། གང་སྒྲིབ་གཞི་བདེ་གཤེགས་སྙིང་པོ་ཨེ་ཝཾ་ཇི་སྙེད་པ་དེ་སྙེད་ལ་སྒྲིབ་བྱེད་གློ་བུར་དྲི་མའི་ཚོགས་ཀྱང་ཇི་སྙེད་དུ་འབྲེལ་བར་གནས་པ་ལ་འབྲས་དུས་ནི་སེམས་ཅན་གློ་བུར་དྲི་མ་ཇི་སྙེད་དེ་སེལ་གྱི་ཨེ་ཝཾ་ཡང་ཕན་ཚུན་སྦྱང་བྱ་སྦྱོང་བྱེད་དུ་འབྲེལ་བར་གནས་པའི་ཕྱིར། དེ་ལྟར་འབྲེལ་ཡང་གཞི་ལམ་འབྲས་བུའི་ཨེ་ཝཾ་དེ་ཉིད་ནི་ཤིན་ཏུ་རྣམ་པར་དག་པ་སྣང་བ་ཆེན་པོའི་ངོ་བོར་གནས་པས་གློ་བུར་དྲི་མའི་མུན་པས་གོས་པ་དང་ཕན་ཚུན་འདྲེ་བ་མེད་པར་གནས་པ་ཡིན་ཏེ། བདེ་གཤེགས་སྙིང་པོའི་ཆ་ཤས་གློ་བུར་གྱི་དྲི་མའི་ངོ་བོར་འགྲོ་བ་མེད་པ་ཅན་གྱི་ཆ་མེད་བཞིན་གློ་བུར་དྲི་མའི་ཁམས་སྦྱོང་བ་ལ་རྗེས་སུ་ཁྱབ་པའི་ཕྱིར། ཆ་མེད་ཀུན་འགྲོ་ཁྱབ་པ་པོ། ། ཞེས་འབྱུང་ངོ༌། །
འོ་ན་སེམས་ཅན་འདི་དག་འཚང་རྒྱ་བའམ་རྒྱ་བར་མི་འགྱུར་རོ་སྙམ་ན། འདི་ལ་རྣམ་པར་རྟོག་པ་གཉིས་འཇུག་སྟེ། ཅི་སེམས་ཅན་དེ་གློ་བུར་གྱི་དྲི་མ་དང་བདེ་གཤེགས་སྙིང་པོ་གཉིས་ཀ་དང་ལྡན་པའི་གང་ཟག་འཇིག་རྟེན་པ་དག་གིས་བཏགས་པར་ཡོད་པའི་མ་བརྟགས་གཞན་གྲགས་ཙམ་གྱི་གང་ཟག་ལ་སེམས་ཅན་དུ་བརྗོད་དམ། ཡང་ན་སེམས་ཅན་གྱི་གང་ཟག་ཏུ་འཇོག་བྱེད་གློ་བུར་གྱི་དྲི་མ་སྟེ་ཆོས་ལ་སེམས་ཅན་དུ་བརྗོད། དང་པོ་ལྟར་ན། སེམས་ཅན་འཚང་རྒྱ་ཞེས་པའི་ཐ་སྙད་དུ་མི་རུང་བ་མ་ཡིན་ཏེ། ནོར་ལྡན་གྱི་ཕྱུག་པོ་ལྷ་སྦྱིན་གང་དག་ནོར་དང་བྲལ་བ་ན་ལྷ་སྦྱིན་དབུལ་པོ་ཞེས་བརྗོད་པ་ལྟ་བུར་གྲགས་པའི་ཕྱིར། གཉིས་པ་ལྟར་ན་སེམས་ཅན་སངས་རྒྱས་པར་ཡེ་མི་རུང་སྟེ། སྤང་བྱ་གློ་བུར་གྱི་དྲི་མ་བདེ་གཤེགས་སྙིང་པོའི་བདག་ཉིད་ཀྱི་ངོ་བོར་འགྲོ་མི་སྲིད་ལ། དེ་མི་སྲིད་ན་དྲི་བཅས་ཀྱི་སེམས་དྲི་མེད་རྒྱུ་རྒྱུད་དུ་གྱུར་ནས་འབྲས་རྒྱུད་དུ་སངས་རྒྱས་པ་སྲིད་མཐའ་བཀག་པའི་ཕྱིར། །
དོན་འདིར་དགོངས་ནས། རྗེ་རས་པ་ཆེན་པོས། སངས་པར་རྒྱས་པའི་གནས་མེད་ལ། ། རྒྱས་པར་སངས་པའི་སྐབས་མེད་དེ། ། ཞེས་བཀའ་བསྩལ་བ་ལྟར་ཁོ་བོའི་ཕར་ཕྱིན་ཊིཀ་ཆེན་དུ་རྒྱས་པར་བཤད་དོ། །
འོ་ན་བྷ་ག་དེ་ལ་ཡང་ལས་དང་ཡེ་ཤེས་དང་ཕྱག་རྒྱ་ཆེན་པོའི་བྷ་ག་གསུམ་ལས་འདིར་བཞུགས་གནས་མཆོག་ཏུ་གྱུར་པ་དེ་གང་ཞེ་ན། ཕྱི་མ་ཉིད་བཟུང་བ་ལས། སྔ་མ་གཉིས་ནི་མ་ཡིན་ཏེ། སྔ་མ་གཉིས་ནི་གློ་བུར་གྱི་དྲི་མའི་ཕུང་སོགས་ཀྱི་ཆ་དང་མ་བྲལ་བའི་བྷ་ག་ཡིན་ལ། ཕྱི་མ་ནི་ཕུང་སོགས་ཀྱི་སྒྲིབ་སོགས་འཇོམས་པའི་ངོ་བོར་གནས་པའི་བྷ་ག་ཡིན་པའི་ཕྱིར་ཏེ།
ཇི་སྐད་དུ། གང་ཞིག་ཕུང་པོ་ལ་སོགས་སྒྲིབ་པ་རབ་བཅོམ་ཡུལ་ནི་པྲ་ཕབ་བརྒྱད་ལྟ་བུ། ། ཀུན་མཁྱེན་བདེ་སྟེར་དེ་ཉིད་གཅིག་པུ་རྡོ་རྗེ་འཛིན་པའི་ཕྱག་རྒྱ་ཆེན་མོ་སྟེ། ། ཞེས་འབྱུང་ངོ༌། ། འོ་ན་འདི་ལྟ་བུའི་བྷ་ག་དེ་རྡོ་རྗེ་འཛིན་པ་དེ་ཉིད་ཀྱི་བྷ་ག་ཡིན་ནམ། རྡོ་རྗེ་འཛིན་པ་གཞན་གྱི་རྒྱུད་ཀྱི་བྷ་ག་ཡིན། དང་པོ་ལྟར་ན་བདག་ཉིད་ཀྱིས་བདག་ཉིད་ལ་ཡབ་ཡུམ་སྙོམས་པར་འཇུག་ན་རང་གིས་རང་ལ་བྱ་བ་འགལ་བས་བསྟེན་བྱ་ཡུལ་བྷ་ག་ལ་བརྟེན་ནས་ཡུལ་ཅན་བདེ་བ་ཆེན་པོའི་ཡེ་ཤེས་སྐྱེ་བ་དང་འགལ། གཉིས་པ་ལྟར་ན་རྡོ་རྗེ་འཛིན་པའི་སར་ཡང་རྒྱུད་གཞན་གྱི་རྡོ་རྗེ་འཛིན་མ་ལ་རྗེས་སུ་ཞུགས་པ་ཡོད་ན་འཇིག་རྟེན་ལས་འདས་པའི་སྤྱོད་པར་མི་འགྱུར་རོ་སྙམ་ན། ཉེས་པ་གཉིས་ཀ་མེད་དེ། རྡོ་རྗེ་འཛིན་པ་རང་རྒྱུད་ཀྱི་ཡུལ་སྒྲིབ་བྲལ་གྱི་བྷ་གར་ཡུལ་ཅན་སྒྲིབ་བྲལ་གྱི་ལིངྒ་བཞག་བཏུབ་པ་ཉིད་ཀྱི་ཡུམ་བདག་ཉིད་ཀྱིས་བསྟེན་པ་ལས་བདེ་ཆེན་ཟག་མེད་ཀྱི་བདེ་བ་འཆར་ལ་དེ་ལྟའི་བདེ་བ་ནི་སྐྱེ་བོ་གཞན་ལ་ཐབས་ལ་ཤེས་རབ་མ་བསྟེན་པའི་བདེ་བ་ལས་མི་འབྱུང་བ་དང༌།
ཤེས་རབ་ལ་ཐབས་མ་བསྟེན་པའི་བདེ་བ་ལས་མི་འབྱུང་བ་ལྟ་བུ་མ་ཡིན་པར་ཐབས་ཤེས་གཉིས་ཀ་བསྟེན་པའི་བདེ་བ་རྗེས་ཆགས་ཀྱིས་ཉམས་སུ་མྱོང་བས་འདི་ལྟའི་བདེ་བ་ལ་མ་ནིང་གི་བདེ་བ་དང༌། དེ་ལྟའི་སྙོམས་འཇུག་ལ་མ་ནིང་གི་སྙོམ་འཇུག་དང༌། འདི་འདྲའི་ཡབ་ཡུམ་གྱི་སྐུ་ལ་མ་ནིང་གི་སྐུ་ཞེས་བྱ་སྟེ། གུར་ལས། བུད་མེད་རང་བཞིན་མ་ཡིན་ལ། ། སངས་རྒྱས་ཧེ་རུ་ཀ་པ་མིན། ། འདི་ཉིད་ཕྱིར་ན་མ་ནིང་ངོ༌། ། ཞེས་དང༌། ཇི་སྐད་དུ། གཟུགས་ནི་སྲིད་པར་མི་འོང་སྟེ། །
འགྱུར་མེད་མྱ་ངན་འདས་མི་འགྲོ། ། ཕན་ཚུན་འཁྱུད་པས་ཞི་བ་སྟེ། ། མ་ནིང་གི་ནི་གོ་འཕང་མཆོག ། ཞེས་འབྱུང་བའི་ཕྱིར། དེ་ལྟའི་བདག་ཉིད་ལ་བདག་ཉིད་རྗེས་སུ་རོལ་བ་ན་གཅིག་རང་གིས་གཅིག་རང་ལ་རྗེས་སུ་རོལ་བ་མ་ཡིན་གྱི་བདག་ཉིད་ལ་དུ་མའི་ཆོས་དམིགས་པ་རྣམས་ཕན་ཚུན་རྗེས་སུ་ཆགས་པ་དམ་པར་རོལ་བའོ། ། རྡོ་རྗེ་འཛིན་པ་རང་ཉིད་ཀྱིས་རྡོ་རྗེ་འཛིན་མ་གཞན་ལ་རྗེས་སུ་རོལ་བ་ནི་གསང་སྔགས་ཀྱི་སྤྱོད་པ་རྣམ་པ་འཁོར་བའི་འདྲ་འབག་ལམ་དུ་བྱེད་པས་འཐད་དེ། དངོས་པོར་དཀྱིལ་འཁོར་གྱི་སྤྲུལ་བཤད་རྣམས་ལ་འབྱུང་བ་ལྟར་ཧེ་རུ་ཀ་རྣམས་ལས་ཡུལ་ལྔ་རེ་རེ་ཞིང་ན་འཕོ་བས་སྦྱོར་བའི་དཀྱིལ་འཁོར་དང༌། ཐུགས་གསུང་སྐུའི་རྣལ་འབྱོར་མ་བརྒྱད་གསུམ་ཉེར་བཞི་རེ་རེ་ཞིང་སྦྱོར་བའི་དཀྱིལ་འཁོར་འབྱུང་བ་དང༌། དེ་ལྟར་སྤྱོད་པ་ན་འཇིག་རྟེན་ལས་འདས་པའི་སྤྱོད་པར་མི་འགྱུར་བ་མིན་ཏེ། འཇིག་རྟེན་པ་ནི་རྣམ་སྨིན་གྱི་བདེ་བ་དོན་དུ་གཉེར་བས་རིགས་དྲུག་པ་ཀུན་ཏུ་བཟང་པོའི་བདེ་བ་ཆེན་པོ་དོན་དུ་མི་གཉེར་ལ།
འདིར་ནི་རིགས་དྲུག་པ་ཧེ་རུ་ཀ་བདག་ཉིད་ཀྱི་རིགས་དྲུག་པའི་རྣལ་འབྱོར་མ་ཉིད་ལས་འཇིག་རྟེན་ལས་འདས་པའི་ཀུན་ཏུ་བཟང་པོའི་བདེ་བ་མྱོང་བ་ནི་ངོ་ཚ་བའི་གནས་མ་ཡིན་པའི་བག་ཚ་བ་དང་སྙེམས་པ་ཐམས་ཅད་དང་བྲལ་བར་ཉམས་སུ་མྱོང་བར་བྱེད་དེ། འདུས་པ་རྒྱུད་ཕྱི་མར། འཇིག་རྟེན་སྤྱོད་ལས་རྣམ་གྲོལ་བར། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱི་བསྲུང་བ་ནི། ། སྔགས་ཀྱི་སྤྱོད་པ་ཡིན་པར་བཤད། ། ཅེས་འབྱུང་ལ། སྒྲིབ་བྲལ་མཐར་ཐུག་རྣམ་ཀུན་མཆོག་ལྡན་གྱི་ཕྱག་རྒྱའི་བྷ་ག་བསྟེན་པ་ལ་ནི་རྣམ་ཀུན་མཆོག་ལྡན་གྱི་ཧེ་རུ་ཀའི་ལིངྒ་འཕོ་བ་བཅུ་གཉིས་དང་བྲལ་བའི་ཉི་མའི་འོད་ཟེར་བཅུ་གཉིས་དང་ལྡན་ཞིང་མ་དག་པའི་རྩ་ཐིག་རླུང་གསུམ་གྱི་མདུད་པ་བཅུ་གསུམ་གྲོལ་བའི་ཁྲོ་གཉེར་རིམ་པ་བཅུ་གསུམ་དང་ལྡན་པ་ཞིག་དགོས་ལ། སློབ་ལམ་ན་རྣམ་ཀུན་མཆོག་ལྡན་གྱི་ཕྱག་རྒྱ་བསྟེན་པ་ན་ཡང་དེ་དག་དང་རྗེས་མཐུན་པ་མེད་ན་ཚུལ་དེ་ལྟའི་ཕྱག་རྒྱ་སྟོན་པར་མི་འགྱུར་རོ། ། དེ་ལྟ་བུའི་ཧེ་རུ་ཀ་དང་རྣལ་འབྱོར་མ་ཕན་ཚུན་རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བ་ལ་སྐྱེད་པའི་བདེ་བ་ཡེ་ཤེས་ཕྱག་རྒྱ་ཆེན་པོ་དེ་ནི་དེ་ཉིད་ལས་ཉམས་པ་མེད་པར་གནས་པར་བྱ་བའི་ཕྱིར།
ཡབ་ཡུམ་གྱི་བྱང་སེམས་ཉི་མ་དང་ཟླ་བ་ལྟར་དྲི་མ་མེད་པར་གསལ་བ་དེ་སྒྲིབ་པ་དང་བཅས་པར་མི་སྤྲོ་བར་འགྲིབ་མེད་གོང་འཕེལ་དུ་གནས་པ་ཉིད་ལས་འཕོ་འགྱུར་དང་བྲལ་བ་ཉིད་དུ་གྲུབ་སྟེ། དུས་འཁོར་རྩ་རྒྱུད་ལས། འཕེལ་བའི་འཕེལ་བར་འགྱུར་བ་མེད། ། ཉམས་པའི་ཉམས་པ་ཉིད་ཀྱང་མེད། ། ནུབ་པ་དེ་ཡི་ནུབ་པ་མེད། ། འཆར་བ་ཡི་ནི་འཆར་བ་མེད། ། ཅེས་འབྱུང་བའི་ཕྱིར། དེས་ན་རྡོ་རྗེ་འཛིན་པ་ཡབ་ཡུམ་གྱི་ཁུ་བ་བཞུ་འཕེལ་ལས་ཉམས་པ་མེད་པའི་ཚུལ་འདིར་དགོངས་ནས། ཇི་སྐད་དུ། ཁུ་བ་མི་འགྱུར་རང་བཞིན་གྱིས། །
མཆོག་ཏུ་མི་འགྱུར་བསྒྲུབས་པར་བྱ། ། ཞེས་དང༌། དམ་ཚིག་ཁུ་ཕྱུངས་ཆོ་ག་བཞིན། ། ཞེས་དང༌། ལྟུང་མིན་སྟེང་དུ་དེ་བཞིན་ཁུ་བ་སྟེ། ། ཞེས་དང༌། རང་རྫས་ཐིག་ལེས་སངས་རྒྱས་དང༌། ། བྱང་ཆུབ་སེམས་དཔའ་རྣམས་མཆོད་བྱ། ། ཞེས་དང༌། བཏུང་བ་རིན་ཆེན་འདི་ཡིས་ནི། །
རྡོ་རྗེ་ཡི་ནི་སྐུ་སྒྲུབ་བྱེད། ། ཅེས་འབྱུང་ངོ༌། ། བཤད་གཞིར་གྱུར་པའི་ཁམས་གསུམ་ནི་ཁྱབ་བྱེད་སྐུ་གསུང་ཐུགས་ཀྱི་དཀྱིལ་འཁོར་སྟེ་ཁྱབ་བྱ་མ་དག་དྲི་མའི་ཁམས་གསུམ་གྱི་གཉེན་པོར་གྱུར་པ་དེ་ཡིན་ལ། ཁྱབ་བྱེད་ཀྱི་སྐུ་གསུང་ཐུགས་དེ་ནི་གཞན་མཆོག་བདེ་ཆེན་བདེ་གཤེགས་སྙིང་པོ་ཡེ་ཤེས་ཀྱི་སྐུ་ཡིན་ལ། སྐུ་འདི་ནི་གསུང་ཐུགས་ཡེ་ཤེས་ཀྱི་བདག་ཉིད་འཁྲུལ་མེད་པར་དམིགས་བྱའི་ལྟ་བྱ་འདི་ལ་འཁྲུལ་བྲལ་གྱི་བློས་ཀྱང་འདི་ལྟར་སྒོམ་པར་བྱ་བ་ཡིན་ལ། འདི་ལྟའི་ལྟ་སྒོམ་ནི་སྒྲིབ་གཉིས་དང་དེའི་གནས་ངན་ལེན་འཕོ་མེད་འཛག་སྒྲིབ་དང་བཅས་པ་ཡང་དག་པར་སྤོང་བྱེད་ཀྱི་སྡོམ་པ་སྟེ། དེ་དག་སྤོང་བར་འདོད་ན་སྡོམ་པ་འདི་ཉིད་བསྲུང་བར་བྱ་དགོས་ལ་འདི་ལྟའི་སྡོམ་པ་ལ་ཡང་འཛག་སྒྲིབ་གཞོམ་དུ་མེད་པ་གནས་སྐབས་གཞིའི་འཕོ་བ་དེ་སྤོང་བྱེད་ཀྱི་སྐུ་བཞི་རེ་རེ་ཞིང་སྐུ་གསུང་ཐུགས་ཡེ་ཤེས་རོ་མཉམ་པར་སྦྱོར་བའི་དེ་ཉིད་བཅུ་དྲུག་རིག་པའི་སྡོམ་པ་དང༌། ཡེ་ཤེས་ཀྱི་ཁྱབ་བྱེད་དུ་བྱས་ནས་བཞི་པོ་རེ་རེ་ཞིང་སྐུ་གསུང་ཐུགས་རོ་མཉམ་པར་སྦྱོར་བའི་བདེན་དོན་བཅུ་གཉིས་ལྡན་པའི་སྡོམ་པ་ནི་ཕྱག་རྒྱ་ཆེན་པོའི་སྡོམ་པ་ཉིད་དུ་རིགས་ཏེ། ཇི་སྐད་དུ། སྤྲུལ་པ་ཡི་ནི་སྐུ་གསུང་ཐུགས། །
ཡེ་ཤེས་གཅིག་སྦྱོར་སྡོམ་པ་དང༌། ། ལོངས་སྤྱོད་རྫོགས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང༌། ། དཔལ་ལྡན་ཆོས་ཀྱི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང༌། ། ལྷན་ཅིག་སྐྱེས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང༌། ། སད་རྨི་གཉིད་སྟུག་བཞི་པ་ཡི། ། དབང་པོ་གཉིས་སྐྱེས་བདེ་མིན་ཞིང༌། ། ཡེ་ཤེས་སེམས་དང་ངག་དང་ལུས། །
གནས་བཞིར་ཡང་དག་མི་གནས་ཏེ། ། ལས་ཀྱི་ཕྱག་རྒྱ་ཡོངས་དོར་ཞིང༌། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡན་ལག་སྐྱེས། ། ལྷན་སྐྱེས་གཞན་དང་འགྲོགས་པ་མིན། ། རྣམ་རྟོག་སྒོམ་པ་ལས་འདས་པའི། ། ཕྱག་རྒྱ་ཆེན་མོ་མི་འགྱུར་བདེ། ། གཟུང་དང་འཛིན་པ་དབྱིབས་དག་དང༌། ། རྟོག་དང་བརྗོད་པ་རྣམ་པར་སྤངས། ། དྲི་ཟའི་གྲོང་ཁྱེར་རྣམ་པ་དང༌། །
པྲ་ཕབ་པ་ཡི་རང་བཞིན་ཅན། ། ཤེས་རབ་ཐབས་ཀྱི་བདག་ཉིད་སྦྱོར། ། ཨེ་ཝཾ་འགྱུར་མེད་དེ་ལ་འདུད། ། ཅེས་འབྱུང་བས་འབྲས་དུས་ཀྱི་ཕྱག་རྒྱ་དང་ཕྱག་རྒྱ་ཅན་གི་ལས་ཡེ་ལ་མ་བརྟེན་པར་བྱ་བ་མ་ཡིན་པས་ཕྱག་རྒྱ་ཆེན་མོའི་ཕྱག་རྒྱ་ལ་བསྟེན་དགོས་ལ་ཕྱག་རྒྱ་ཆེན་མོའི་ཕྱག་རྒྱ་བསྟེན་པར་བྱེད་པའི་ནུས་པ་ཐོབ་པའི་སླད་དུ་ནི་ཕྱག་རྒྱ་དང་པོ་གཉིས་རིམ་ཅན་དུ་བརྟེན་པར་བྱ་དགོས་ཏེ། ཇི་སྐད་དུ། རྒྱལ་བའི་ལྷན་སྐྱེས་བདེ་བ་འདི་ནི་འཕེལ་བའི་དོན་སླད་དང་པོར་ལས་ཀྱི་ཕྱག་རྒྱ་བསྟེན་པར་བྱ། ། དེ་ནས་ཉི་མའི་གཟུགས་ནི་ལུས་དང་གདོང་དང་རྐང་པ་གཙུག་ཏོར་ཡན་ལག་ཐམས་ཅད་རྫོགས་པ་སྟེ། ། གློག་གི་དབྱུག་པའི་རྗེས་མཐུན་འཕོ་མེད་བདེ་བ་སྐྱེད་པར་བྱེད་མ་མཚན་ཉིད་ཡན་ལག་རབ་ཏུ་རྫོགས། ། རྡོ་རྗེ་རྣམས་ཀྱི་རབ་ཏུ་སྣང་བར་བྱེད་མ་སྲིད་གསུམ་གནས་ལུས་ཆོས་ཀྱི་དབྱིངས་ནི་དེ་ནས་འགྱུར། ། ཞེས་རྐང་པ་དང་པོས་ལས་རྒྱ།
རྐང་པ་གཉིས་ཀྱིས་ཡེ་རྒྱ་དང་རྐང་པ་བཞི་པས་ཕྱག་རྒྱ་ཆེན་མོ་རིམ་བཞིན་བསྟན་ཏོ། ། དེས་ན་གནས་སྐབས་བཞི་དང་ཕུང་པོ་ལྔ་སྐྱེད་པར་བྱེད་པའི་མ་དག་པའི་ཤ་ལྔ་བདུད་རྩི་ལྔ་སོགས་སྦྱོང་བྱེད་ཀྱི་སྐུ་གསུམ་ཁྱབ་བྱེད་ཡེ་ཤེས་ཀྱི་སྐུ་དང་བདེ་བ་ཆེན་པོ་སྐྱེད་བྱེད་དག་པའི་ཤ་ལྔ་བདུད་རྩི་ལྔའི་བདག་ཉིད་ཀྱི་བྱང་ཆུབ་ཀྱི་སེམས་ཀྱིས་མི་འཕོ་བར་བཟའ་ཞིང་བཏུང་བའི་སྒོ་ནས་འཛིན་པ་ནི་སྡོམ་པ་དང་དམ་ཚིག་སྟེ། དེ་ཡང་དང་པོ་སྐུ་རྡོ་རྗེའི་དམ་ཚིག་དང་སྡོམ་པ་ནི་འདུས་པ་ལས། སངས་རྒྱས་ཡེ་ཤེས་རྒྱ་མཚོ་ཡིས། ། དམ་ཚིག་བཞི་པོ་བསྲུང་བར་བྱ། ཤ་ཆེན་རྟག་ཏུ་བཟའ་བྱ་སྟེ། ། འདི་ནི་དམ་ཚིག་འདའ་དཀའ་འོ། ། ཞེས་དང༌། གཉིས་པ་གསུང་རྡོ་རྗེའི་དམ་ཚིག་དང་སྡོམ་པ་ནི། འགྱུར་མེད་ཆེན་པོ་གསུང་རྡོ་རྗེ། །
དམ་ཚིག་བཞི་པོ་བསྲུང་བར་བྱ། ། བཤང་གཅི་རྟག་ཏུ་བཟའ་བྱ་སྟེ། ། འདི་ནི་གསང་བ་རྨད་བྱུང་ཆེ། ། ཞེས་དང༌། ཐུགས་རྡོ་རྗེའི་དམ་ཚིག་དང་སྡོམ་པ་ནི། རྡོ་རྗེ་སེམས་དཔའ་རྫུ་འཕྲུལ་ཆེ། ། དམ་ཚིག་བཞི་པོ་བསྲུང་བར་བྱ། ། ཁྲག་དང་ཁུ་བ་ཡང་དག་ལྡན། ། བརྟུལ་ཞུགས་ལྡན་པས་དྲག་ཏུ་བཟའ། ། ཞེས་སོགས་འབྱུང་ལ།
སྐུ་གསུང་ཐུགས་ཀྱི་དམ་ཚིག་དང་སྡོམ་པ་དེ་དག་བསྲུང་བ་དང་བསྐྱང་བ་ལས་ཟག་མེད་ལྷན་སྐྱེས་ཀྱི་དགའ་བ་བཞི་རེ་རེ་ཞིང་རྡོ་རྗེ་བཞིའི་བདེ་བ་འཆར་བ་ལས་ཉམས་པར་དཀའ་བར་བརྗོད་དེ། རྒྱུ་དུས་སུ་ཡོད་པ་ལམ་འབྲས་སུ་ཐོབ་པ་འདི་ནི་ཉམས་པར་འགྱུར་བའི་གནས་ཡོད་པ་མ་ཡིན་པའི་ཕྱིར་ཏེ། དུས་འཁོར་རྩ་རྒྱུད་ལས། མི་ཕྱེད་ལམ་ལ་གནས་པ་ཡིས། ། དམ་ཚིག་བཞི་པོ་བསྲུང་བར་བྱ། ། གོ་ཀུ་ལ་སོགས་རྟག་ཏུ་བཟའ། ། དམ་ཚིག་འདི་ནི་འདའ་བར་དཀའ། ། ཞེས་འབྱུང་ངོ༌། ། དེ་ལྟའི་བསྲུང་བྱའི་སྡོམ་པ་ཡང་བྱང་ཆུབ་ཀྱི་སེམས་ཕྱག་རྒྱ་ཆེན་པོ་ཉིད་ཡིན་ཏེ། རྡོ་རྗེ་ཕྲེང་བ་ལས།
སྡོམ་པ་བསྲུང་བར་བྱེད་པ་གང༌། ། དེ་ནི་བྱང་ཆུབ་སེམས་ཞེས་བརྗོད། ། ཅེས་འབྱུང་ངོ༌། ། འོ་ན་བྱང་ཆུབ་ཀྱི་སེམས་ཕྱག་རྒྱ་ཆེན་པོ་དེ་གང་ལས་འཕོ་བ་མེད་པར་སྡོམ་དགོས་ཞེ་ན། རྡོ་རྗེ་དྷུ་ཏིའི་སྟེང་འོག་ཐམས་ཅད་དུ་སྡོམ་པ་རབ་ཀྱི་མཐར་ཕྱིན་ནས་མ་དག་པའི་དབང་ཡུལ་གྱི་སྤྲོས་པ་འགོག་དགོས་ཏེ། རྡོ་རྗེ་ཕྲེང་བ་ལས། དེ་ལས་གཞན་ཡང་སྡོམ་པའི་དོན། ། དེ་ཁོ་ན་ཉིད་བཤད་ཀྱིས་ཉོན། ། སྡོམ་པ་སྲུང་བར་བྱེད་པ་གང༌། ། དེ་ནི་བྱང་ཆུབ་སེམས་ཞེས་བརྗོད། །
རྡོ་རྗེ་རྩེ་མོར་སེམས་འཛིན་པ། ། དེ་ནི་བསྲུང་བ་ཞེས་ནི་བསྒྲགས། ། དང་པོ་རྣམས་ནི་ཡུལ་རྣམས་ལ། ། འཇུག་ཅིང་རྟག་ཏུ་གང་གནས་པ། ། དེ་ནི་སྡོམ་པ་བསྲུང་བ་དང༌། ། དམ་ཚིག་བསྲུང་བར་བཤད་པ་ཡིན། ། ཞེས་པ་ནས། དབང་པོ་ཡུལ་ལ་སྤྱོད་པ་ནི། ། གང་ནས་དེ་ནི་བསྡམས་ནས་ནི། ། སྟོང་ཉིད་གཉིས་མེད་སྒྱུ་མ་ལ། །
འཇུག་ཅིང་ཀུན་རྫོབ་ལྷག་སྤྱོད་བྱ། ། ཤེས་རབ་ཡེ་ཤེས་དབང་བསྐུར་སོགས། ། ཉམས་སུ་མྱོང་བ་བདེ་བ་ཡིས། ། བདེ་བ་ཆེན་པོ་དྲན་པ་ཡིས། ། དབང་པོ་རྣམས་ནི་ཡུལ་ལས་ལྡོག ། བདག་བསྟོད་གཞན་ལ་སྨོད་པ་དང༌། ། ཡེ་ཤེས་སྙེམས་སོགས་ངེས་སྤངས་པ། ། བློ་ལྡན་རྡོ་རྗེའི་དབང་ཕྱུག་གིས། ། ཡང་དག་སྡོམ་པར་བཤད་པ་ཡིན། ། ཞེས་འབྱུང་བའི་ཕྱིར།
དེ་དང་མཐུན་པར། རྡོ་རྗེ་སྙིང་འགྲེལ་ལས། རྩ་བའི་རྒྱུད་ལས་རྗེས་སུ་འབྲངས་པ་བཞིན་དང་རྒྱུད་དེར་དེའི་ཆོ་གའི་རིགས་དྲུག་གི་དབྱེ་བས་འཁོར་ལོ་དྲུག་ལ་སྡོམ་པའོ། ། ཞེས་སོ། ། འདུས་པའང་སྡོམ་པའི་དོན་ཏེ། སྡོམ་འབྱུང་ལས། སྡོམ་པ་བྱང་ཆུབ་བདེ་མཆོག་སྟེ། ། བལྟར་མེད་བརྗོད་དུ་མེད་པའོ། ། སངས་རྒྱས་ཀུན་གྱི་གསང་བ་ནི། ། འདུས་པ་བདེ་བའི་མཆོག་ཡིན་ཏེ། །
ཞེས་འབྱུང་ངོ༌། ། དེ་ལྟའི་སྡོམ་པ་ནི་སངས་རྒྱས་ཐམས་ཅད་ཨེ་ཝཾ་ཟུང་འཇུག་གི་ཚོགས་པ་གྱེས་སུ་མི་རུང་ཞིང་འབྲེལ་མི་སྲིད་པས། འདུས་པ་ཕྱི་མར། སངས་རྒྱས་ཐམས་ཅད་ཅེས་བྱ་བ། ། ཚོགས་པ་འདུས་པ་ཡིན་པར་བཤད། ། ཅེས་དང༌། སྡོམ་འབྱུང་ལས། དཔའ་བོ་ཀུན་དང་མཉམ་སྦྱོར་བ། ། མཁའ་འགྲོ་དྲྭ་བ་སྡོམ་པ་ནི། ། ཁམས་བཞི་པོ་དང་ཕུང་པོ་དང༌། །
དེ་བཞིན་ཡུལ་དྲུག་བདག་ཉིད་ནང༌། ། ཁྲག་འཐུང་ལྷ་མོའི་ཡེ་ཤེས་ཏེ། ། དེ་ལས་ཐ་དད་མི་བརྟག་གོ ། དཀྱིལ་འཁོར་དེ་བཞིན་ཉིད་རྒྱས་གདབ། ། དེ་བཞིན་མཁའ་མཉམ་སྟོང་པ་ཉིད། ། སྣ་ཚོགས་དེ་བཞིན་ཉིད་བདག་མེད། ། ཐབས་ནི་སྙིང་རྗེའི་སྟོབས་ཡིན་ཏེ། ། ཟུང་དུ་འཇུག་པ་རྣམ་རྟོག་བྲལ། ། དཀྱིལ་འཁོར་སྙིང་པོ་མཆོག་ཡིན་ནོ། ། ཞེས་འབྱུང་ལ།
འདི་ཉིད་ཀྱི་སྡོམ་ཚུལ་འདི་གདོད་མ་ནས་དག་པའི་རྒྱུད་གསུམ་ཡང་སྡོམ་པའི་ངོ་བོར་གྲུབ་སྟེ། དགྱེས་རྡོར་ལས། ལྷན་ཅིག་སྐྱེས་པ་གང་སྐྱེས་པ། ། ལྷན་ཅིག་སྐྱེས་པ་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་འབྱུང་ངོ༌། ། དེས་ན་འདི་ལྟ་བུ་ལ་རིགས་དྲུག་པ་རྡོ་རྗེ་འཆང་གི་སྡོམ་པ་དང་བདེན་པ་གཉིས་ཐ་དད་པ་མེད་པར་ཁོང་དུ་ཆུབ་པའི་ཡེ་ཤེས་ཀྱི་སྡོམ་པར་བཞག་སྟེ། དཔལ་འདུས་པའི་རྒྱུད་ཀྱི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་དང་སྡོམ་པ་དང་རྡོ་རྗེ་བྱིན་བརླབས་ཀྱི་རྒྱལ་པོ་ཞེས་བྱ་བའི་འགྲེལ་པ་སྒྲོན་གསལ་ལས་སྡོམ་པ་ནི་ནན་ཏན་དུ་སྒྲུབ་པ་སྟེ་དེ་བཞིན་གཤེགས་པའི་རིགས་ལ་སོགས་པ་ལྔའོ། ། དེ་ནི་གཉིས་སུ་མེད་ཅིང་འདའ་བར་བྱ་བ་མ་ཡིན་པས་ན་རྡོ་རྗེ་སྟེ།
དེའི་བྱིན་གྱི་བརླབས་ཀྱི་རྡོ་རྗེ་ནི་རྡོ་རྗེ་འཆང་ཆེན་པོ་རིགས་ཐམས་ཅད་ཀྱི་བདག་ཉིད་ཐོག་མ་དང་ཐ་མ་མེད་པ་དང་པོའི་སངས་རྒྱས་རིག་པ་ཆེན་པོའི་སྐྱེས་བུའི་གཟུགས་ཡེ་ཤེས་ཀྱི་སྐུ་རང་བཞིན་གྱིས་འོད་གསལ་བའི་བདག་ཉིད་ཅན་ཞེས་བྱ། དེ་བཞིན་གཤེགས་ཐམས་ཅད་རིགས་གཅིག་ཏུ་སྡོམ་པའི་གསང་ཆེན་རྡོ་རྗེ་འཆང་ནི་གཉིས་སུ་མེད་པའི་ཡེ་ཤེས་ཐོག་མཐའ་མེད་པའི་རྡོ་རྗེ་སེམས་དཔའ་དང་པོའི་སངས་རྒྱས་ཞེས་སོགས་རྒྱལ་བ་རིགས་དྲུག་པ་སྟེ། དེ་བས་ན་བདེན་པ་གཉིས་སུ་མེད་པའི་ཡེ་ཤེས་མཐར་ཐུག་པ་ཉིད་སྡོམ་པ་མཐར་ཐུག་པའོ། ། དེས་ན་འདི་ལྟ་བུའི་སྡོམ་པའི་དབྱེ་བ་ཡང་མཐའ་ཡས་པར་འགྱུར་བས། དགྱེས་པ་རྡོ་རྗེར། སྡོམ་པའི་དབྱེ་བའང་བཤད་པར་བྱ་བ་སྟེ། ཨཱ་ལི་ཀཱ་ལི་ནི་ཟླ་བ་དང་ཉི་མ་དང་ཤེས་རབ་དང་ཐབས་ཞེས་སོགས་སྐུ་བཞི། ལྷ་མོ་བཞི། འཁོར་ལོ་བཞི། སྐད་ཅིག་མ་བཞི།
བདེན་པ་བཞི། དེ་ཁོ་ན་ཉིད་བཞི། དགའ་བ་བཞི། སྡེ་པ་བཞི། འཕོ་བ་བཅུ་དྲུག ། དབྱུག་གུ་དྲུག་ཅུ་རྩ་བཞི། ཆུ་ཚོད་སོ་གཉིས། ཐུན་ཚོད་བཞི་ལ་སོགས་པའི་སྡོམ་པ་རྒྱ་ཆེར་བཤད་ཅིང༌། དེས་ན་རིགས་ཀྱི་དབང་དུ་བྱས་པའི་སྡོམ་པ་ནི་རྒྱ་ལ་སོགས་པར་ཡང་འགྱུར་ཏེ། འབུམ་ལྔ་ལས།
དེ་ལྟ་གཉིས་མེད་གཉིས་ཀྱི་གནས། ། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་རབ་ཏུ་གནས། ། ཕྱེ་ནས་རིགས་གསུམ་དབྱེ་བ་དང༌། ། རིགས་ལྔའི་རྣམ་པར་དབྱེ་བ་སྟེ། ། རིགས་དྲུག་རབ་ཏུ་དབྱེ་བ་དང༌། ། དེ་ལྟར་བརྒྱ་ཡིས་རབ་དབྱེ་བས། ། ཐབས་དང་ཤེས་རབ་གཉིས་མེད་རྒྱུད། ། ཅེས་འབྱུང་ངོ༌། ། འདི་ལྟར་བཤད་པ་ནི་གཙོ་ཆེར་འབྲས་དུས་ཀྱི་སྡོམ་པ་དང་ཇི་སྲིད་བདེ་སྟོང་ཡེ་ཤེས་ཀྱི་དབང་གི་སྡོམ་པ་ཐོབ་ནས་ཀྱི་སྡོམ་པར་བཞག་ལ།
མ་དག་རྒྱུ་རྒྱུད་ཀྱི་སྡོམ་པ་ནི་སེམས་ཅན་ཐམས་ཅད་ལ་ཡོད་ཀྱང་མངོན་དུ་འགྱུར་བ་མིན་པར་བག་ལ་ཞ་བ་ཡིན་ཏེ། ཕྱག་ཆེན་ཐིག་ལེར། ཇི་ལྟར་ཏིལ་གསོན་ཏིལ་མར་དང༌། ། ཇི་ལྟར་ཤིང་ལ་གསོན་པའི་མེ། ། དེ་བཞིན་ཆོས་རྣམས་ཐམས་ཅད་ལ། ། ཡང་དག་གནས་ཀྱང་མི་མཐོང་བ། ། ཆོས་ཀྱི་དབྱིངས་ནི་བྷ་གར་བཤད། ། བྷ་ག་རིན་ཆེན་ཟ་མ་ཏོག ། གང་ཕྱིར་དབང་ཕྱུག་སོགས་ཡོན་ཏན། ། ལྡན་པས་དེ་ཕྱིར་བྷ་གར་བཤད། །
ཅེས་འབྱུང་ལ། དེང་སང་དྭགས་པོ་བཀའ་བརྒྱུད་པ་ཁ་ཅིག ། བདེ་གཤེགས་སྙིང་པོ་ཐ་མལ་གྱི་ཤེས་པ་ཕྱག་རྒྱ་ཆེན་པོར་གྱུར་པ་ནི་དེང་སང་ཚོགས་དྲུག་གིས་ཟླས་དབྱེ་བའི་དྲུག་ཤེས་མི་དྲན་དགུ་དྲན་གྱི་རྟོག་པ་རིག་རིག་པོ་ལ་ངོས་འཛིན་པ་ནི་ཆེས་འཁྲུལ་ལོ། ། འོ་ན་དེ་ལྟར་བླ་མ་གོང་མ་དག་བཤད་དོ་སྙམ་ན། དེའི་འཆད་ཐབས་མཁྱེན་པ་སྔོན་བྱོན་གྲངས་མེད་ཀྱང་ཕྱིས་འབྱུང་དེའི་འཆད་ཚུལ་མ་ནོར་བར་ཤེས་པ་ཁོ་བོའི་བླ་མ་ཙམ་ལས་མེད་ཅིང༌། དེ་དག་གིས་ཇི་ལྟར་བཤད་ཁོ་བོའི་མན་ངག་རྣམས་སུ་བཀོད་ཡོད་དོ། ། འདི་ལྟ་བུའི་སྡོམ་པ་བསྲུང་བ་ནི་ཚུལ་ཁྲིམས་དང་བསོད་ནམས་དང་ཡེ་ཤེས་ཀྱི་ཚོགས་ཏེ་ཚོགས་གསུམ་བསགས་ནས་སྒྲུབ་པའི་སྔགས་ཀྱི་ཐེག་པའི་སངས་རྒྱས་ཐམས་ཅད་ཀྱི་དུས་གསུམ་དུ་བསིལ་བ་སྟེ་བདེ་བ་ཐོབ་པའི་ལེགས་སྤྱད་ཚངས་པར་སྤྱོད་པ་བླ་ན་མེད་པ་ཡང་ཡིན་ཏེ། གཙུག་ཏོར་ཚངས་པའི་གནས་སུ་བྱང་ཆུབ་ཀྱི་སེམས་མི་ལྟུང་བར་བདེ་བ་ཐམས་ཅད་མ་ལུས་པར་ཡོངས་སུ་རྫོགས་པར་འཛིན་པ་ནི་ཚངས་པར་སྤྱོད་པ་སྟེ་ཡང་དག་པ་སྒྲིབ་བྲལ་ཚངས་པ་ཆེན་པོ་རྡོ་རྗེ་སེམས་དཔའི་ཀུན་ཏུ་སྤྱོད་པར་གྲུབ་པ་ཉིད་ཀྱི་ཕྱིར། རྩ་བའི་རྒྱུད་ལས། ཤེས་རབ་ཆགས་པས་ཞུ་བ་ཡི། །
ཐིག་ལེ་རིམ་པས་མགོ་བོ་ལས། ། རྫོགས་པའི་གནས་སུ་སོན་རྣམས་ཀྱང༌། ། འཆིང་བ་དམ་པའི་དོན་གྱིས་སོ། ། ཞེས་དང༌། བདེ་མཆོག་ཉུང་ངུའི་རྒྱུད་དུ། ཚངས་པར་སྤྱོད་པ་དེ་བཞིན་ཞལ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པའི་འགྲེལ་པར། དཔལ་ཕྱག་ན་རྡོ་རྗེས་ཚངས་པར་སྤྱོད་པ་དེ་བཞིན་ཞལ། ཞེས་པ་འདིར།
ཞལ་ནི་རྡོ་རྗེའི་སྒོ་སྟེ། རྟག་ཏུ་འཕོ་བ་མེད་པའི་ཚུལ་ཁྲིམས་ཞེས་བྱ་བ་དམ་ཚིག་བདུན་པའོ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པ་ལ་འོག་ཏུ་སོན་པའི་བྱང་ཆུབ་ཀྱི་སེམས་ཀྱི་ཐིག་ལེ་རྣམས་རྩའི་ཀུན་སྤྱོད་དེ་ཨ་ཝ་དྷུ་ཏི་མཁའ་འགྲོ་གདོང་ཀུན་ཏུ་སྤྱོད་པར་སོན་པ་རྣམས་རྡོ་རྗེ་ནོར་བུ་ལས་འདྲེན་པ་ནི་འགུགས་པ་སྟེ། གསང་བ་དང༌། ལྟེ་བ་དང༌། སྙིང་ག་དང༌། མགྲིན་པ་དང༌། དཔྲལ་བ་དང༌། གཙུག་ཏོར་དུ་ལྟེ་བ་ནས་ལྟེ་བའི་ཀུན་སྤྱོད་ལ་ཁུ་བ་སྟེང་དུ་བགྲོད་པའོ། །
ཞེས་འབྱུང་ལ། འབྲས་དུས་ཀྱི་ཚངས་པར་སྤྱོད་པའི་ཚུལ་ཁྲིམས་འདི་ཉིད་ཀྱི་དབང་དུ་མཛད་ནས། ཚངས་པར་སྤྱོད་པ་བརྟུལ་ཞུགས་མཆོག ། དཀའ་ཐུབ་མཐར་ཕྱིན་དཀའ་ཐུབ་ཆེ། ། གཙང་གནས་གོའོུ་ཏམ་མཆོག ། བྲམ་ཟེ་ཚངས་པ་ཚངས་པ་ཤེས། ། ཚངས་པ་མྱ་ངན་འདས་པ་ཐོབ། ། གྲོལ་བ་ཐར་པ་རྣམ་གྲོལ་ལུས། ། རྣམ་གྲོལ་ཞི་བ་ཞི་བ་ཉིད། ། ཅེས་འབྱུང་ལ།
གཙུག་ཏོར་ཚངས་པའི་གནས་དེར་གདུང་མེད་ཚུལ་ཁྲིམས་ཀྱི་བསིལ་བ་བདེ་བ་དམ་པ་ཐོབ་ན་དེས་ལུས་ཐམས་ཅད་ཟག་མེད་སྒྲིབ་བྲལ་གྱི་བདེ་སྐུར་ཡང་གྲུབ་སྟེ། ཚངས་པའི་ཡུལ་ས་རྩེ་ནས་ནོན། ། ཞེས་དང༌། རྐང་མཐེབ་སེན་མོ་ལ་གནས་པ། ། ཞེས་འབྱུང་བའི་ཕྱིར། དེས་ན་ཡང་དག་པའི་ཚངས་པ་ནི་སྐྱོན་ཀུན་ཟད་ཡོན་ཏན་ཀུན་དང་ལྡན་པའི་ཕྱིར། སངས་རྒྱས་ཉིད་ཁོ་ནར་བརྗོད་དགོས་ཏེ། ཇི་སྐད་དུ། ཚངས་པ་སྒྲིབ་བྲལ་སངས་རྒྱས་ཉིད། ། ཅེས་སོ། །
སྡོམ་པ་དང་ཚུལ་ཁྲིམས་འདི་ལྟ་བུ་དང་ལྡན་པའི་སངས་རྒྱས་དེ་ཉིད་ཀྱིས་ནི་རང་ཉིད་ཀྱི་བདེ་སྟོང་དབྱེར་མེད་ཀྱི་རྟོགས་དོན་ལས་མི་འདའ་བར་དམ་ཚིག་གི་རིང་ལུགས་རྣམས་སྐྱོང་བར་བྱེད་ལ། དེ་ལྟར་སྐྱོང་བའི་ཆོས་ཀྱི་འཁོར་ལོ་དེ་ཡང་སྔགས་ཀྱི་གདུལ་བྱ་རྣམས་ལ་འཛིན་འཇུག་པས་བཤད་གཞིར་བཞག་པའི། འདི་ནི་རྫོགས་སངས་རྒྱས་ཀུན་གྱི། ། ཆོས་ཀྱི་འཁོར་ལོ་རབ་ཏུ་བསྐོར། ། ཞེས་བྱ་བ་ཡང་ཁ་ན་མ་ཐོ་བ་མེད་པར་བཤད་པ་ཡིན་ནོ། ། དེས་ན་སྔགས་ཀྱི་རྣལ་འབྱོར་པ་ཕྱག་རྒྱ་ཆེན་པོའི་ཡེ་ཤེས་ཉམས་སུ་མྱོང་བ་དེ་ཉིད་ཀྱི་ཕ་རོལ་ཕྱིན་བཅུ་ཡོངས་སུ་རྫོགས་པའི་ཚུལ་ཁྲིམས་ཉིད་ཕྱག་རྒྱ་ཆེན་པོའི་ཕར་ཕྱིན་དུ་ལེགས་པར་སྤྱད་པའི་དམ་ཚིག་སྐྱོང་བ་ཡིན་ཏེ། རྣམ་རྟོག་གི་ནོར་སྤངས་ནས་ལས་དང་ཡེ་ཤེས་ཕྱག་རྒྱ་ཆེན་མོ་དང་འགྲོགས་ཤིང་རྣམ་ཤེས་དྲི་མ་ཡུལ་བཅས་བཀག་ནས་གཟུང་འཛིན་གྱི་རླུང་དབུ་མར་ཡལ་དུ་གཞུག་ནས་བདེ་གཤེགས་སྙིང་པོའི་ཚོར་བདེ་ལ་གཅིག་ཏུ་གནས་ཏེ། གཞོམ་མེད་ཀྱི་ཀུན་མཁྱེན་གྱི་ཤེས་རབ་དང༌། བརྗོད་པས་འགྲོ་ཀུན་གྱི་ཚུལ་རྟོགས་པ་དང༌། ཤེས་རབ་དེས་སེམས་ཅན་གྱི་དོན་བྱེད་པ་ལ་མཁས་པ་དང༌།
ཇི་ལྟར་སྨོན་པ་ལྟར་སྤྲུལ་ཞིང་བསྒྱུར་བ་དང༌། སྲིད་པའི་ཕུང་ལྔ་མཐར་བྱེད་པ་དང༌། སླར་ཕུང་པོ་མི་སྐྱེ་བར་ཐོབ་པར་བྱེད་པ་སྟེ། དུས་ཀྱི་འཁོར་ལོར་ཇི་སྐད་དུ། ནོར་རྣམས་སྤང་པ་སྦྱིན་པ་ཡིད་དང་བུད་མེད་འགྲོགས་པ་ལས་ཀྱང་འཕོ་བ་མེད་པ་ཚུལ་ཁྲིམས་ཏེ། ། བཟོད་པ་དགྲ་ལ་སོགས་པ་མི་འཇུག་པ་སྟེ་རླུང་གི་གཉིས་ཀའི་བགྲོད་པ་འཇིག་པ་བརྩོན་འགྲུས་ཉིད། ། བསམ་གཏན་ཤེས་རབ་དག་ཀྱང་ལྷན་ཅིག་སྐྱེས་པ་དེ་ལ་གནས་པའི་སེམས་དང་ཀུན་ཏུ་འགྲོ་བ་ཀུན་གྱི་སྐད། ། དེ་ལ་སེམས་ཅན་དོན་དང་རྫུ་འཕྲུལ་སྲིད་པ་མཐར་བྱེད་མི་སྐྱེ་ཐོབ་སྟེ་གཞན་པ་བཞི་རྣམས་སོ། ། ཞེས་འབྱུང་ངོ༌། །
འོ་ན་བདེ་སྟོང་དབྱེར་མེད་ཀྱི་རྟོགས་པ་ཉམས་པ་མེད་པར་བྱེད་པ་ཕྱག་རྒྱ་ཆེན་པོ་སྔགས་ཀྱི་དམ་ཚིག་དེ་ལ་དབྱེ་སྒོ་མཐའ་ཡས་ཀྱང་རགས་པ་ཙམ་དུ་དབྱེ་སྒོ་ཇི་ལྟ་བུ་ཞེ་ན།
ཆེ་ལོང་ཙམ་བརྗོད་པར་བྱ་སྟེ། བརྒྱད་དང་དྲུག་དང་ལྔ་དང་བཞི་དང་གསུམ་དང་གཉིས་ཀྱི་བར་དུ་བརྗོད་པར་བྱེད་པའི་ཕྱིར། དང་པོ་ནི། བདེ་མཆོག་ཉུང་ངུའི་རྒྱུད་ལས། ཇི་སྐད་དུ། ངེས་པར་དངོས་གྲུབ་རྣམས་ཀྱི་རྒྱུ། ། དམ་ཚིག་རྣམས་ནི་བསྐྱང་བ་དང༌། ། རང་གཞན་ལས་བྱུང་ཕོ་ཉ་མོ། ། འདི་ལ་ཆགས་པས་བགྲོད་མི་བྱ། ། གཉིས་མེད་ཐོགས་པ་མེད་པ་དང༌། །
དམ་ཚིག་རྣམས་ཀྱི་སྤྱོད་པ་དང༌། མི་མོའི་སྤྱོད་པ་ལེགས་པར་བསྲུང༌། ། ཚངས་པར་སྤྱོད་པ་དེ་བཞིན་ཞལ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པ་དམ་ཚིག་བརྒྱད་དུ་དྲན། ། རྣལ་འབྱོར་དབང་པོ་གང་བསྲུང་བ། ། མྱུར་དུ་དངོས་གྲུབ་འཐོབ་པར་འགྱུར། ། ཞེས་སོ། ། གཉིས་པ་ནི། དུས་འཁོར་དབང་ལེར།
ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག ། རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པདྨའི་རིགས་ཉིད་ལ་ཡང་གཞན་གྱི་བུད་མེད་དབྲོག ། ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། ། གདོལ་པ་མོ་སོགས་མཐའ་དག་བུད་མེད་རྣམས་ནི་གྲི་གུག་ལ་ཡང་ཁ་ཡི་པདྨར་སྨད་མི་བྱ། ། ཞེས་འབྱུང་ངོ༌། ། གསུམ་པ་ནི་བཤད་མ་ཐག་པའི་དྲུག་པོ་དེ་ཉིད་ལ་སྲོག་གཅོད་སོགས་ནས་ཆང་དང་བཅས་པའི་བར་ལྔའི་དམ་ཚིག་གོ ། བཞི་པ་ནི། ཁྱོད་ཀྱི་སྲོག་ཆགས་བསད་པར་བྱ། ། རྫུན་གྱི་ཚིག་ཀྱང་སྨྲ་བར་བྱ། ། ཁྱོད་ཀྱིས་མ་བྱིན་པར་ཡང་བླངས། །
ཕ་རོལ་བུད་མེད་བསྟེན་པར་བྱ། ། ལྔ་པ་ནི། སྐུ་གསུང་ཐུགས་ཀྱི་རྡོ་རྗེ་གསུམ་གྱི་དམ་ཚིག་སྟེ་གོང་དུ་འདུས་པའི་ལུང་གིས་ཀྱང་ལེགས་པར་བཤད་ལ། དྲུག་པ་ནི། ཤེས་རབ་སྟོང་པ་ཉིད་ཀྱི་དམ་ཚིག་དང་ཐབས་བདེ་བ་ཆེན་པོའི་དམ་ཚིག་སྟེ། དོན་ཨེ་ཝཾ་གི་སྡོམ་པ་ཉིད་ལས་གཞན་དུ་མེད་ཀྱང་སྤང་བྱ་སྤོང་བའི་ཆ་ནས་སྡོམ་པ། བསིལ་བ་སྟེ་བདེ་བ་ཐོབ་པའི་ཆ་ནས་ཚུལ་ཁྲིམས་དེའི་ངང་ཚུལ་ལམ་རང་བཞིན་ཏེ་རིང་ལུགས་དེ་ལས་འདའ་བར་བྱར་མེད་པར་དྲལ་བར་མི་ནུས་པ་ཉིད་ཀྱིས་དམ་ཚིག་སྟེ། རྡོ་རྗེའི་དམ་ཚིག་འདི་དག་རེ་རེ་ཞིང་རྒྱས་པར་འགྲེལ་བའི་ཚུལ་ལ། བླ་མ་ཆེན་པོ་སངས་རྒྱས་མཉན་པ་རས་ཆེན་གྱི་མན་ངག་གིས་བཤད་དུ་མི་ཟད་པ་སྤྲོ་བྱར་ཡོད་ཀྱང་གསང་སྔགས་ཀྱི་སྤྱོད་ཚུལ་ཤིན་ཏུ་གསང་ཞིང་སྦ་དགོས་པ་ཁོ་ནར་གྱུར་པས་འདིར་ཅུང་ཟད་ཙམ་སྨོས་པ་ལའང་འདས་པ་དང་མ་འདས་པའི་མཁའ་འགྲོ་ཆོས་སྐྱོང་དག་བརྩེ་བ་དམ་པས་བཟོད་པར་མཛོད་ཅིག། །། ༈ རྡོ་རྗེའི་གསུང༌།
ཕྱག་རྒྱ་ཆེན་པོ་ཡོན་ཏན་ཐམས་ཅད་ཀྱི་བདག་ཉིད་ཡིན་བྱ་བ་འདི་བཞུགས། ཞེས་པ་དག་པར་བཏོན་ན། ཉོན་སྒྲིབ་སོགས་སྤང་བྱ་དང་དེའི་གཉེན་པོ་ཕྱག་ཆེན་གྱི་ཡེ་ཤེས་སོགས་ཟག་བཅས་དང་ཟག་མེད་ཀྱི་སེམས་སེམས་བྱུང་གིས་བསྡུས་སོ་ཅོག་ལ་ཤེས་པར་མ་གྱུར་པ་མེད་བྱ་བ་འདི་བཞུགས། ཞེས་བཏོན་ན་དག་པས། འདི་ལ་སྤྱིར་བཤད་པ་དང༌། བྱེ་བྲག་ཏུ་བཀྲོལ་བའོ། ། དང་པོ་ནི། སེམས་ཙམ་པ་གཙོ་བོར་གྱུར་པའི་ཐེག་པ་ཆེན་པོ་པ་ཕལ་མོ་ཆེ་ནི་ཐ་སྙད་དུ་ཡང་ཕྱི་རོལ་གྱི་དོན་མེད་པས་ཆོས་ཐམས་ཅད་སེམས་སུ་སྨྲ་ལ། དེ་ལྟ་མིན་པར་དབུ་མ་པ་ཁ་ཅིག་ཐ་སྙད་དུ་ཡང་ཕྱི་རོལ་གྱི་དོན་ཁས་ལེན་པ་དང༌། རང་སྡེ་དག་ཕྱི་དོན་ཁས་ལེན་པའི་དབང་དུ་ན་ཤེས་པར་མ་གྱུར་པའི་ཕྱི་དོན་གྱི་བེམ་པོ་དང༌།
ལྡན་མིན་འདུ་བྱེད་ཀྱི་བེམ་པོ་ལ་ཡང་ཟག་བཅས་ཀྱི་ཆ་ཐམས་ཅད་སྤང་བྱ་ཡིན་པས་ཤེས་པས་མ་བསྡུས་པའི་སྤང་བྱ་ཡོད་པར་འདོད་ལ། གཉེན་པོ་ལ་ཤེས་པར་མ་གྱུར་པ་ནི་དེ་དག་གིས་ཀྱང་མི་འདོད་ལ། གསང་སྔགས་སུ་ནི། དག་པའི་རྩ་རླུང་ཐིག་ལེ་གཉེན་པོ་དང༌། མ་དག་པའི་རྩ་རླུང་ཐིག་ལེ་སྤང་བྱར་བྱེད་པའི་སྤང་གཉེན་དང༌། མ་དག་པའི་ཁམས་དྲུག་དང་དག་པའི་ཁམས་དྲུག་སྤང་གཉེན་དུ་སྦྱོར་བའི་བེམ་པོར་གྱུར་པའི་སྤང་གཉེན་ཡོད་ཀྱང་སེམས་དང་སེམས་ལས་བྱུང་བའི་ཆོས་སུ་གྱུར་པའི་སྤང་གཉེན་ཡིན་ན་ཤེས་པར་མ་གྱུར་པ་མེད་དེ། སེམས་དང་སེམས་ལས་བྱུང་བ་ལ་བེམ་ཆོས་མེད་པའི་ཕྱིར། གཉིས་པ་ལ། སྤང་བྱའི་སེམས་བྱུང་ཤེས་པ་མ་ཡིན་པར་འདོད་པ་དགག ། གཉེན་པོ་སེམས་བྱུང་ཤེས་པ་མ་ཡིན་པར་འདོད་པ་དགག་པའོ། །
དང་པོ་ནི། ཙོང་ཁ་པ་ན་རེ། ཉོན་མོངས་ཅན་གྱི་མ་རིག་པ་ནི་བདེན་འཛིན་དང་མཚུངས་ལྡན་ཡིན་པས་ཉོན་སྒྲིབ་ཏུ་འཇོག་ལ། ཉོན་མོངས་པ་ཅན་མིན་པའི་མ་རིག་པ་ནི་དེའི་བག་ཆགས་ཡིན་པས་ཤེས་སྒྲིབ་ཏུ་འཇོག་པས་དེ་ནི་ཤེས་པར་མི་འཇོག་པ་དཔལ་ལྡན་ཟླ་བའི་ཁྱད་ཆོས་སོ་ཞེས་སྨྲའོ་འདོད་པ་འདི་ལྟར་སྨྲ་བ་མི་འཐད་དེ། རང་ཉིད་ཀྱི་གསར་རྩོམ་ལས་སྔོན་བྱུང་བའི་ལུགས་གང་ལ་ཡང་མེད་ཅིང་དཔལ་ལྡན་ཟླ་བ་མི་བཞེད་ཀྱང་དེའི་བཞེད་པར་སྨྲ་བ་ནི་ཡུལ་དེ་ལ་དེ་ལས་སྐུར་འདེབས་ཆེ་བ་ཅི་ཞིག་ཡོད་པའི་ཕྱིར། ཁྱེད་ཅག་ཉོན་མོངས་མིན་པའི་མ་རིག་པ་ཡང་དག་པའི་རྨོངས་པ་ཞིག་ལ་འཆད་པར་སྣང་ལ་དག་པར་ཤེས་པ་མིན་པའི་རྨོངས་པ་ཞིག་ཉོན་མོངས་པ་ཅན་གྱི་སེམས་ཀྱི་མཚན་གཞིར་འཛིན་རྒྱུ་མི་རྙེད་དེ། རྙེད་ན་དེ་ཚེ་ཉོན་མོངས་ཅན་གྱི་མ་རིག་པ་དེ་དངོས་པོ་ཡིན་པ་ལས་འོས་མེད་ཅིང་ཤེས་པ་མིན་ན་དག་པའི་བེམ་པོ་ཞིག་གམ་ལྡན་མིན་འདུ་བྱེད་ཀྱི་ཆོས་ཤིག་ཉོན་མོངས་པ་ཅན་གྱི་མ་རིག་པར་འཇོག ། དང་པོ་ལྟར་ན། བེམ་པོ་མ་རིག་པའི་ངོ་བོར་འདོད་པ་ནི་འབྱུང་བ་ཤེས་ལྡན་དུ་སྨྲ་བ་འདི་ལྟ་བུ་སངས་རྒྱས་པར་ཁས་ལེན་བཞིན་མུ་སྟེགས་གཅེར་བུ་པའི་ལུགས་ཀྱི་གཞུང་འཛུགས་པ་ཆེས་ཡ་མཚན། གཉིས་པ་ལྟར་ན།
བཅོམ་ལྡན་འདས་ཀྱི་ཐེག་པ་ཆེ་ཆུང་གི་གསུང་རབ་ཏུ་ལྡན་མིན་འདུ་བྱེད་ཀྱི་རྣམ་གཞག་རྒྱས་པར་བཀའ་བསྩལ་བ་ཐོགས་མེད་སྐུ་མཆེད་ཀྱིས་ལེགས་པར་ཕྱེས་པའི་མངོན་པ་གོང་མར་ལྡན་མིན་འདུ་བྱེད་ཉེར་གསུམ། འོག་མར་བཅུ་བཞིར་ཕྱེས་པའི་ཉོན་མོངས་ཅན་མིན་པའི་མ་རིག་པ་དེ་དག་ལས་གང་ཡིན། དེ་དག་ལས་རེ་རེ་ཞིང་ཁྱེད་ཀྱི་ཉོན་མོངས་ཅན་གྱི་མ་རིག་པར་ངོས་འཛིན་པར་ནུས་པ་མ་ཡིན་ཏེ། དེ་དག་ལ་ཤེས་བྱ་ལ་ཡོངས་སུ་དཔྱོད་པའི་བག་ཆགས་སུ་གྱུར་པའི་ཤེས་སྒྲིབ་ཉོན་མོངས་ཅན་མིན་པའི་མ་རིག་པའི་མཚན་ཉིད་རྗེས་སུ་མ་ཞུགས་པའི་ཕྱིར་དང༌། སེམས་ཀྱི་བག་ཆགས་བེམ་པོ་དང་ལྡན་མིན་འདུ་བྱེད་ལ་བརྟེན་པ་ཡང་མ་ཡིན་པའི་ཕྱིར་ཏེ། ཡིན་ན་སེམས་ཀྱི་བག་ཆགས་བེམ་པོ་དང་ལྡན་མིན་འདུ་བྱེད་ཀྱི་སྟེང་དུ་སད་པར་འགྱུར་བས་དེ་ལྟ་ཡང་མི་སྲིད་པའི་ཕྱིར་དང༌། ཁྱེད་ཅག་ནི་བག་ཆགས་ཀྱི་རྟེན་ཞིག་པ་དངོས་པོར་འདོད་ལ། དེ་ལྟའི་དངོས་པོ་ནི་སངས་རྒྱས་ཀྱི་གསུང་རབ་རྒྱ་མཚོར་བེམ་ཤེས་ལྡན་མིན་འདུ་བྱེད་ཀྱི་དངོས་པོར་འགར་ཡང་འདུས་པར་མ་གསུངས་པས་དེ་འདྲའི་དངོས་པོ་ཐ་སྙད་དུ་ཡང་མི་སྲིད་ལ། ཡང་ཉོན་མོངས་ཅན་གྱི་མ་རིག་པ་དེ་བྱེ་སྨྲས་བཤད་པའི་ཆུད་མི་ཟ་བའི་ལྡན་མིན་གྱི་དངོས་པོ་དེའོ་སྙམ་ན། དེ་ཡང་ཐ་སྙད་དུ་ཡང་མེད་དོ་ཞེས་ཁྱེད་ཀྱིས་ལེགས་པར་བཀག་ཟིན་པའི་ཕྱིར།
ཡང་ཤེས་པ་མིན་པའི་ཉོན་མོངས་ཅན་གྱི་མ་རིག་པའི་དངོས་པོ་དེ་ལྟ་བུ་སངས་རྒྱས་ཀྱི་ཆོས་མངོན་པ་གོང་འོག་གསུང་རབ་རྒྱ་མཚོ་ནས་མ་བཤད་ཀྱང༌། དཔལ་ལྡན་ཟླ་བའི་དགོངས་པར་ཡོད་པ་དེ་རྗེ་བཙུན་འཇམ་དབྱངས་དང་བླ་མ་དབུ་མ་པའི་ངག་ལས་ཐོས་པས་ཕུགས་སངས་རྒྱས་ཀྱི་བཞེད་པར་ཡང་གྲུབ་པོ་ཞེ་ན། དེ་ལྟ་ན་ནི་ཀྱེ་རིགས་ཀྱི་བུ་ལེགས་སོ་ལེགས་སོ་ལེགས་སོ། ། དེ་བཞིན་དུ་གྱུར་ཅིག ། ཨ་ལ་ལ། ཨ་ལ་ལ། ཤིན་ཏུ་ཨ་ལ་ལ། ཞེས་ལྷ་དང་བཅས་པ་དག་ཁོ་བོའི་རྗེས་སུ་ཟློས་ཤིག ། དཔལ་ལྡན་ཟླ་བས་ཆོས་མངོན་པར་བཤད་པའི་སེམས་བྱུང་ཉོན་མོངས་ཅན་ཡིན་མིན་གྱི་མ་རིག་པ་རྒྱས་པར་གསུངས་པ་དེ་དག་ལས། ལ་ལ་ཤེས་པ་དང་ལ་ལ་ཤེས་པ་མ་ཡིན་པའི་གྲུབ་ཟིན་སྒྲུབ་པ་དང་དགག་དགོས་མེད་པ་དགག་པ་སོགས་ཀྱི་དགག་སྒྲུབ་རིགས་པ་དང་འགལ་བ་མཛད་དོ། །
ཞེས་པ་ནི་སྐུར་པ་འདེབས་པ་ལས་འོས་མེད་དེ། དེ་ལྟར་མཛད་པའི་དཔལ་ལྡན་ཟླ་བའི་དགག་སྒྲུབ་ཞིག་ཡོད་ན་སྔར་འགྱུར་ཟིན་གྱི་བསྟན་བཅོས་ལ་ཡོད་དམ་ཁྱེད་རང་གིས་གསར་འགྱུར་དུ་མཛད་པ་ཞིག་ཡོད་པ་ལས་ཁུངས་སྟོན་དགོས་ཀྱང་མི་རྙེད་པའི་ཕྱིར། ཡང༌། གསང་སྔགས་སྙིང་མ་བ་ལྟར་ཁྱེད་ཅག་སྒྲ་རང་འགྱུར། དོན་ཁོག་གྲོལ། པཎྜི་ཏ་དང་ལོ་ཙཱ་བའི་གང་ཟག་དང་ཆོས་ཀྱི་བར་ལྷད་མ་ཞུགས་པའི་ཟབ་ཆོས་ཡིན་ནོ་ཞེས་སྨྲ་བ་ལྟར་ཁྱེད་དེ་སྐད་དུ་ཟེར་ན་ནི། དེ་ལྟ་ན་ཡང་སྐྱེ་བ་མང་པོ་དག་སྨྲ་བ་དེ་དག་ལ་ངེས་པ་འདྲེན་པ་གྲངས་མེད་པ་ཡང་འཕེལ་སྲིད་པས་གང་དགའ་བར་བརྗོད་ཅིག་དང་འདུས་པའི་ཚོགས་འཕེལ་བར་འགྱུར་རོ། ། ངག་དོན་མ་རིག་ཅེས་པ་རིག་པ་ལས་ལོག་ཙམ་མ་རིག་པར་འཇོག་ན་ནི་བེམ་སོགས་དང་དངོས་མེད་ཐམས་ཅད་ཀྱང་མ་རིག་པར་འགྱུར་བས། དེ་ལྟ་བུའི་མ་རིག་པ་ལ་བསམས་ནས་ཉོན་མོངས་མིན་པའི་མ་རིག་པ་ཤེས་པ་མིན་པར་འཇོག་ན་ནི་ཧ་ཅང་ཐལ་ཆེས། དེ་ལྟ་མིན་པར་མ་རིག་པ་ཞེས་ཡུལ་གྱི་གནས་ཚུལ་མ་རྟོགས་པའི་བློ་ཞིག་ལ་མ་རིག་པར་བརྗོད་ན་ནི།
ཉོན་མོངས་ཅན་མིན་པའི་མ་རིག་པ་དེ་ཤེས་པ་མིན་པར་ཐ་སྙད་དུ་བྱས་ཀྱང་དོན་ཤེས་པར་གྲུབ་པས། རང་ཚིག་དང་ཞེན་དོན་འགལ་བ་ཅན་གྱི་ཚིག་འདི་ལྟ་བུ་ལ་དཔྱོད་ལྡན་སུ་ཞིག་སྙིང་པོར་འཛིན། གཉིས་པ་ནི། རྫོགས་པ་ཆེན་པོ་བ་ཁ་ཅིག ། ངོ་བོ་མ་བཙལ་རང་མཐོང་ཆེན་པོ་དེ་ལ་རང་ཤར་གཉེན་པོའི་ཡེ་ཤེས་བསྟན་དུ་མེད་དེ། ཤེས་པ་བྱར་མེད་དུག་ལྔ་ཡེ་ཤེས་སུ་ངོ་རང་ལོག་ཏུ་སོང་ན་འདུས་བྱས་འདུས་མ་བྱས་ཀྱི་རང་རྩལ་ཆེན་པོར་ལངས་ཚེ། གཉེན་པོ་ཀ་དག་འདུས་མ་བྱས་སུ་བྱེད་བྲལ་ལྷུན་གྲུབ་རང་འཆར་ལྷུག་པ་བ་ཀུན་རྫོབ་ངང་གི་བྱེད་པ། སྤང་གཉེན་རང་གྲོལ་ཆེན་པོ་བདུད་རྩི་ཨ་མྲྀ་ཏ་ཞེས་སྤང་བྱ་རང་སྤངས་ལས། སྤང་བྱ་སྤོང་བ་ལ་སྦྱོར་བའི་ལམ་དང་བར་ཆད་མེད་ལམ་དང་ཁྱད་པར་གྱི་ལམ་དང༌། རྣམ་གྲོལ་གྱི་ལམ་སོགས་ཡེ་ཤེས་སྐད་ཅིག་སྐྱེ་རིམ་གྱི་སྤང་བྱ་སྤོང་བར་མི་འདོད་པ་དང༌།
ཁྱད་པར་ཇི་སྐད་དུ། ཀུན་བཟང་རང་དྲོད་རང་འོད་མ་ཤར་ཞིང༌། ། ཀུན་བཟང་རང་དྲོད་ཉིད་ལ་མ་བཅར་ན། ། གང་ཟག་སུས་ཀྱང་བརྩོན་པར་བྱས་གྱུར་ཀྱང༌། ། གྲོལ་བར་མི་འགྱུར་དགུན་སྒང་ཆབ་རོམ་བཞིན། ། ཀུན་བཟང་རང་དྲོད་རང་འོད་ལ་བཅར་ན། ། མཁའ་ལྡིང་རྒྱལ་པོས་རང་སྲས་བསྐྱེད་པ་འདྲ། ། ཞེས་བྱ་བ་སོགས་རྫོགས་ཆེན་གྱི་རྒྱུད་སྡེ་ཇི་སྙེད་པ་ཞིག་ནས་འབྱུང་ཀྱང༌། གདུལ་བྱ་དུ་མ་ཐབས་དུ་མས་འདུལ་དགོས་པས་དགག་ཏུ་ག་ལ་ཡོད། འོན་ཀྱང་དེ་ལྟའི་ཐ་སྙད་མི་ལེགས་ཏེ།
ཉོན་མོངས་སྤང་བྱ་འདུས་བྱས་ཚུར་གཉེན་པོ་ཡེ་ཤེས་འདུས་མ་བྱས་སུ་ལངས་ཞེས་པ་དང༌། གཉེན་པོ་འདུས་མ་བྱས་རང་འཆར་རང་གྲོལ་འདུས་བྱས་སུ་འགྱུར་བ་རིགས་པ་དང་འགལ་བ་ཤེས་བྱ་ལ་མི་སྲིད་འུད་གོག་ཆེན་པོའི་ཚིག་གི་ཟོལ་གྱིས་བསྒྲིབས་ནས་སྨྲས་ཀྱང་སྙིང་པོ་མེད་པའི་ཕྱིར། ། དཔྱོད་ལྡན་སུ་ཞིག་ལུགས་དེ་ལྟ་བུ་ལ་འཇུག ། ཀུན་བཟང་རང་འོད་དང་རང་དྲོད་ལ་སྦྱར་བ་བྱ་ཡིས་སྒོ་ང་རུམ་པ་ལྟར་བྱེད་པས་གྲོལ་གྱི་གཉེན་པོས་སྤང་བྱ་སྤོང་བའི་སྒོ་ནས་གྲོལ་བར་མི་འགྱུར་བ་ཡང་དཔེ་དོན་སྒྲིག་བཏུབ་ཙམ་དུ་འདུག་ཀྱང༌། འབྱུང་བ་ཕན་ཚུན་ས་ཆུ་མེ་རླུང་སོགས་ཀྱིས་བརྟན་སྡུད་སྨིན་གཡོ་བྱེད་པ་གཅིག་གྲོགས་གཅིག་ཏུ་འགྱུར་ཚུལ་ཤེས་པའི་ཆོས་ལ་ཆོས་མི་མཚུངས་པའི་ཕྱིར། འོན་ཀྱང་ཆོས་ཚུལ་འདི་ལྟ་བུ་ཡང་རྡོ་རྗེ་སེམས་དཔའི་སྙིང་གའི་ཏི་ལ་ཀ་ནས་ཐིག་པའི་ཆོས་སུ་གྲགས་པས་གངས་ཅན་དུ་གྲགས་པའི་ཆོས་ལུགས་ཆེན་པོ་ཞིག་གོ ། བཅོམ་ལྡན་འདས་ཀྱི་ཐེག་པ་ཆེན་པོའི་ཆོས་ཚུལ་གྱིས་སྤང་བྱ་སྤོང་བར་བྱེད་པ་དང༌། དེའི་གཉེན་པོ་ཇི་ལྟར་བསྐྱེད་པའི་ཚུལ་འདི་ལ། སྤོང་བྱེད་ཀྱི་གཉེན་པོ་ཡེ་ཤེས་དེ་ཉིད་སྤང་བྱ་སྒྲིབ་གཉིས་ལ་སོགས་པར་འཛིན་པ་མངོན་གྱུར་བག་ཆགས་གནས་ངན་ལེན་དང་བཅས་པའི་སྒྲིབ་པ་སྤོང་བར་གྱུར་པ་ན། ཡེ་ཤེས་དེའི་ཡུལ་གཟུགས་སོགས་ཀྱི་ཤེས་བྱ་ཐམས་ཅད་ཀྱང་སྒྲིབ་པ་དང་བྲལ་བར་འཇོག་དགོས་ཏེ།
ཡུལ་ཅན་གྱི་དེ་བཞིན་ཉིད་རྟོགས་པའི་སྒོ་ནས་སྒྲིབ་པ་ཐམས་ཅད་རང་བཞིན་གྱིས་དག་པར་འགྱུར་ན་དེར་ལྟོས་ཀྱི་ཡུལ་ཡང་མི་དག་ཀ་མེད་པའི་ཕྱིར། དེའི་དབང་དུ་མཛད་ནས་རྒྱལ་བ་མ་ཕམ་པས། འབྲས་བུ་དག་པ་གཟུགས་ལ་སོགས། ། དག་པ་ཉིད་དེ་གང་གི་ཕྱིར། ། དེ་གཉིས་ཐ་དད་མ་ཡིན་ཅིང༌། ། བཅད་དུ་མེད་པས་དག་པར་བརྗོད། ། ཅེས་འབྱུང་ལ། དེས་ན་སྒྲིབ་སོགས་ཤེས་པ་མ་ཡིན་ན་ཤེས་པ་སྒྲིབ་པ་ལས་གྲོལ་ཀྱང་ཤེས་པ་དེར་ལྟོས་ཀྱི་ཤེས་བྱ་སྒྲིབ་པ་ལས་མི་གྲོལ་བ་དང༌། ཤེས་པ་དེ་རྒྱུད་ལྡན་གྱི་གང་ཟག་གི་རྒྱུད་ལ་ཡོད་པའི་ཤེས་པ་མིན་པའི་སྒྲིབ་པ་དེས་ཤེས་པ་དེ་ཉིད་མི་འདོད་བཞིན་དུ་སླར་འཆིང་བ་དང་སྒྲིབ་པར་ཡང་བྱེད་པར་འགྱུར་བས། དེ་ལྟ་ན་ཤེས་པ་ཉིད་ཀྱི་སྒྲིབ་པས་ཤེས་པ་ཉིད་འཆིང་བར་བྱེད་པའི་སྒྲིབ་པ་མ་ཡིན་པར་གཞན་རྒྱུད་ཀྱི་སྒྲིབ་པ་ཡང་གཞན་གྱི་རྒྱུད་འཆིང་བ་དང་སྒྲིབ་པ་ལ་སོགས་པ་ཐུག་པ་མེད་པར་ཡང་འགྱུར་རོ། །
དེས་ན་འདི་ལྟ་བུའི་ལུགས་སུས་བཟུང་ཡང་ངན་སྐྱུགས་ཀྱི་བུམ་པ་ལྟར་ཡིད་དུ་འོང་བའི་དངོས་པོ་མ་ཡིན་ནོ།། །། ༈ རྡོ་རྗེའི་གསུང༌། མཉམ་གཞག་ལ་ཡོན་ཏན་ཐམས་ཅད་འབྱུང་བ་ཡིན་བྱ་བ་འདི་བཞུགས། ཞེས་པ་དག་པར་བཏོན་ན། རྫོགས་པའི་སངས་རྒྱས་ཀྱི་རྒྱུའི་ཐབས་ཀྱི་ཆའི་རྣམ་པ་ཀུན་མཆོག་དང་ལྡན་པའི་སྟོང་པ་ཉིད་ལ་མཉམ་པར་གཞག་པ་དང་རྗེས་ཐོབ་ཏུ་དེའི་སྤྱོད་པ་ཡོངས་སུ་སྦྱངས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འགྱུར་རོ། ། ཞེས་པ་སྟེ། འདི་ལ་ཕྱོགས་སྔ་མ་འགོད་པ་དང༌། དེ་དགག་པའོ། ། དང་པོ་ནི། བོད་འདིར་དྭགས་པོ་བཀའ་བརྒྱུད་ལ་ཁ་གཡར་བའི་ཕྱག་རྒྱ་པ་དང༌།
རྡོ་རྗེ་སེམས་དཔའ་ལ་ཁ་གཡར་བའི་གསང་སྔགས་སྔ་འགྱུར་བ་དང༌། སངས་པོ་འབུམ་ཁྲི་ལ་སོགས་དུས་གསུམ་བོན་སྐུས་བྱར་མེད་ཡེ་རྫོགས་ཀྱི་བསྟན་པ་འཛུགས་པ་ཁ་ཅིག་ཚུལ་ཁྲིམས་དང་སྦྱིན་སོགས་ནི་འཇིག་རྟེན་གྱི་རྙེད་པ་སྡུད་ཆེད་ཀྱི་ཟང་ཟིང་ཙམ་ལྷུར་ལེན་པ་ལས་བྱར་མེད་འདུས་མ་བྱས་ལྷུན་གྲུབ་ཀྱི་སངས་རྒྱས་ཐོབ་པའི་རྒྱུ་མ་ཡིན་ལ། བྱར་མེད་འདུས་མ་བྱས་ཀྱི་སངས་རྒྱས་ཐོབ་པ་ལ་ནི་མཉམ་གཞག་འབའ་ཞིག་དགོས་ལ། མཉམ་གཞག་དེ་ཡང་རང་གི་སེམས་འདིའི་སྟེང་ན་བསགས་སྦྱངས་དུ་མས་ས་ལམ་བགྲོད་ནས་འཚང་རྒྱ་བར་འདོད་པ་ནི་དྲང་དོན་ཡིན་ལ། འོ་ན་ངེས་དོན་གང་ཞེ་ན། སེམས་འདི་ཉིད་ཁོ་རང་གི་གཞུང་ལུགས་ལ་བཅོས་བསྒྱུར་གང་ཡང་མི་བྱ་བར་ཐོག་མ་མེད་པ་ནས་རང་བབས་ཀྱི་འགྲོས་རང་གཤིས་ཀྱི་སྟེང་དུ་རང་ཡན་དུ་འཇུག་པས་འཁོར་བ་ཕྱེ་མར་བརླགས་ནས་འཁོར་བ་དང་ངན་སོང་གི་སྟེང་དུ་དུར་འདེབས་པར་བྱེད་པ། དཔེར་ན་གླང་ཆེན་རྩལ་དང་ལྡན་པའི་སྣར་མཚོན་ཆའི་འཁོར་ལོ་དང་བཅས་ནས་གཏོང་བ་ན་དགྲ་བོ་ཕྱེ་མར་བརླགས་ནས་གཏན་ལྡང་བར་བྱེད་མི་ནུས་པ་རྩ་ཆད་ཁོང་རུལ་གྱི་ཆོས་ལུགས་མེད་ན། རྟོག་གེའི་ཁ་བཤད་སྐམ་པོས་འཚང་མི་རྒྱ། ། རྐང་རྡུམ་ཇི་ལྟར་མགྱོགས་ཀྱང་ལམ་མི་བགྲོད། ། བྱ་བ་སོགས་ཁ་པོ་དུ་མ་དང་བཅས་ནས་རང་རང་སོ་སོ་སྙན་བརྒྱུད་དང་ཞལ་བརྒྱུད་དང་ཐུགས་བརྒྱུད་དུ་འདོད་པ་ཆེས་མང་ཞིང་གླེགས་བམ་གྱི་གྲངས་ཀྱང་མཐའ་ཡས་པར་སྣང་ངོ༌། །
གཉིས་པ་ནི། འཇིག་རྟེན་མགོན་པོ་ཡབ་སྲས་ཀྱི་ཞལ་སྔ་ནས། དེ་ལྟར་འདོད་པ་མི་འཐད་དེ། ལུང་དང་འགལ་ཞིང་ཞེ་འདོད་ལ་སྦྱར་ན་ལུགས་དེ་ལྟ་སངས་རྒྱས་ཀྱི་བསྟན་པར་མི་འགྲུབ་པའི་ཕྱིར་ཞེས་དགོངས་ཏེ། སངས་རྒྱས་ཐོབ་པར་བྱེད་པ་ལ་སྒྲིབ་པ་གཉིས་སྦྱོང་བར་བྱེད་ཅིང་ཚོགས་གཉིས་གསོག་པར་བྱེད་དགོས་ལ། ཚོགས་དེ་ཉིད་ཀྱང་ཇི་སྲིད་དག་ས་མ་ཐོབ་པར་མཉམ་རྗེས་རེས་འཇོག་དང༌། ཐོབ་ནས་མཉམ་རྗེས་ལྷན་ཅིག་མི་འགལ་བར་སྒྲུབ་པའི་སྒྲུབ་པ་མེད་པར་འཚང་རྒྱ་བ་མ་ཡིན་པའི་ཕྱིར་ཏེ། འཕགས་པ་གཙུག་ན་རིན་པོ་ཆེ་ལས། དེ་བྱམས་པའི་གོ་བགོས་ཤིང་སྙིང་རྗེ་ཆེན་པོའི་གནས་ལ་གནས་ནས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་མངོན་པར་སྒྲུབ་པས་བསམ་གཏན་དུ་བྱེད་དོ། ། དེ་ལ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་གང་ཞེ་ན།
གང་སྦྱིན་པ་དང་མ་བྲལ་བ་ཞེས་པ་ནས། ཤེས་རབ་དང་མ་བྲལ། ཐབས་དང་མ་བྲལ་བ་ཞེས་སོགས་རྒྱ་ཆེར་གསུངས་སོ། ། གཞན་ཡང་མདོར། བྱང་ཆུབ་སེམས་དཔའ་རྣམས་ཀྱི་སྦྱོར་བ་ཡང་དག་ཕུལ་ནི་ཤེས་རབ་ཀྱི་ཤེས་པས་མངོན་པར་བརྩོན་པར་ཡང་མི་བྱེད་ལ། ཐབས་ཀྱི་ཤེས་པས་དགེ་བའི་ཆོས་ཐམས་ཅད་སྡུད་པར་ཡང་སྦྱོར་བ་དང༌། ཤེས་རབ་ཀྱི་ཤེས་པས་བདག་མེད་པ་དང༌། སེམས་ཅན་མེད་པ་དང༌། སྲོག་མེད་པ་དང༌། གསོ་བ་མེད་པ་དང༌།
གང་ཟག་མེད་པར་ཡང་སྦྱོར་ལ། ཐབས་ཀྱི་ཤེས་པས་སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་ཡང་སྦྱོར་བའོ། ། ཞེས་འབྱུང་ལ། གཙོ་བོར་མཉམ་གཞག་ལ་ཡེ་ཤེས་ཀྱི་ཚོགས་དང་རྗེས་ཐོབ་ལ་བསོད་ནམས་ཀྱི་ཚོགས་གསོག་པ་གཙོ་བོར་བྱེད་པ་མ་དག་ས་བདུན་ཕྱིན་དུ་ཡིན་ཏེ། ས་དེ་དག་ཏུ་ནི་མཚན་རྩོལ་དང་བཅས་པར་ཚོགས་གཉིས་བསག་དགོས་པ་ཉིད་ཀྱི་ཕྱིར། ས་བརྒྱད་པ་སོགས་དག་སར་མཉམ་རྗེས་འཇུག་པ་ལྷུན་གྱིས་གྲུབ་པར་ཚོགས་གཉིས་སོག་ནུས་པ་ཡིན་ཏེ། དེར་མཚན་རྩོལ་དང་བྲལ་བར་ཚོགས་གཉིས་ཀྱི་བྱ་བ་ལ་བྱེད་པ་དབང་ཐོབ་པའི་མཐུ་རྙེད་པའི་ཕྱིར་ཏེ། རྒྱལ་བ་མ་ཕམ་པས། བྱ་བ་སྒྲུབ་ལ་རྟག་ཏུ་བློ། ། མེ་བཞིན་དུ་ནི་འབར་བ་དང༌། །
ཞི་བའི་བསམ་གཏན་སྙོམས་འཇུག་ལ། ། རྟག་ཏུ་སྙོམས་པར་ཞུགས་པའང་ཡིན། ། ཞེས་འབྱུང་བའི་ཕྱིར་དང༌། གཞན་ཡང་ཐེག་ཆེན་མཐོང་ལམ་དུ་ཐེག་པ་གསུམ་ཆར་གྱི་རྟོགས་རིགས་འདུ་ལ། དེ་ནས་ཐེག་པ་ཆེན་པོའི་ས་དེ་དང་དེ་དག་ཏུ་ལམ་གང་དང་གང་ལས་མི་གཡོ་བཞིན་དུ་རྫོགས་པའི་སངས་རྒྱས་ཀྱི་སའི་ཆོས་རྣམས་ཀྱི་རྒྱུའི་ཚོགས་གཉིས་སྡུད་པར་བྱེད་པ་ཡིན་ཏེ། སྡུད་པ་ལས། རྒྱལ་པོ་གྲོང་དུ་མི་འགྲོ་ཡུལ་འཁོར་མི་འགྲོ་ལ། ། རང་གི་ཡུལ་ནས་འདུ་བ་ཐམས་ཅད་སྡུད་པ་ལྟར། ། བྱང་ཆུབ་སེམས་དཔའི་ཆོས་ཉིད་གང་དུ་མི་འགྲོ་ལ། ། སངས་རྒྱས་པ་ཡི་ཡོན་ཏན་གང་ཡིན་ཐམས་ཅད་སྡུད། །
ཅེས་འབྱུང་བའི་ཕྱིར་རོ། ། ཕྱོགས་སྔ་མའི་འདོད་པའི་ཞེན་དོན་ནི་སངས་རྒྱས་ཀྱི་བསྟན་པར་མི་རུང་སྟེ། ། སངས་རྒྱས་ཀྱི་བསྟན་པ་མངོན་མཐོ་ངེས་ལེགས་ཀྱི་རྒྱུ་ལ་བསླབ་པ་འགེགས་ཤིང༌། ཁྱད་པར་ངེས་ལེགས་གསུམ་གྱི་ས་ལམ་གྱི་སྤང་བྱ་སྤོང་བ་དང༌། གཉེན་པོའི་ཡེ་ཤེས་རྒྱུད་ལ་བསྐྱེད་པ་འགོག་པར་བྱེད་པའི་ཕྱིར་དང༌། འཁོར་བ་ཐོག་མེད་ནས་བྱང་ཆུབ་གསུམ་གྱི་རྒྱས་འགྱུར་གྱི་རིགས་མ་སད་པའི་ཤེས་པ་ལུང་མ་བསྟན་པ་དང༌། ཉོན་མོངས་པས་ཀུན་ནས་བསླངས་པའི་མི་དགེ་བ་གང་ཤར་ལ་གཉེན་པོས་བཅོས་བསྒྱུར་མེད་པར་གླང་ཆེན་སྨྱོན་པ་རལ་གྲིའི་འཁོར་ལོ་དང་བཅས་ནས་འཕྱན་དུ་འཇུག་པ་ལྟར་རང་གང་དྲན་གྱི་ལས་རབ་འབྱམས་བསོག་འཇུག་ན་འདུས་མ་བྱས་པའི་སངས་རྒྱས་ལྟ་ཐོབ་པ་ག་ལ་ཞིག་འཁོར་བ་དང་ངན་སོང་ཁོ་ནའི་རྒྱུ་ལས་འདའ་བ་མེད་པས། ཐར་འདོད་ལེགས་པར་བཟློག་པར་དཀའ་བའི་གཡང་ལ་མིག་རྒྱ་ཡང་དག་པར་ཆོད་ཅིག །
ཡང་ཁོ་བོས་རྡོར་གསུང་འདིའི་འགྲོས་ལ་བརྟགས་ན་འདི་ལྟ་བུ་ཞིག་ཏུ་འགྱུར་བར་ཡང་གོ་སྟེ། མཉམ་པར་གཞག་པའི་ཡེ་ཤེས་ཉིད་སྒྲིབ་གཉིས་ཀྱི་ས་བོན་གཅོད་པར་བྱེད་པ་བསྔགས་ཞེས་འདོན་པར་རིགས་པ་ཉིད་ཀྱི་ཕྱིར་ཏེ།
འདི་ལྟར་སྒྲིབ་པ་སྤོང་བྱེད་ཀྱི་གཉེན་པོ་ལ་མངོན་གྱུར་མགོ་གནོན་བྱེད་དང་ས་བོན་དྲུངས་འབྱིན་བྱེད་གཉིས་ལས་དང་པོ་ནི། མི་སྡུག་པ་ལ་སོགས་པ་སྒོམ་པ་དེ་དག་ཡིན་ལ། དེས་ནི་ཕྱོགས་རེ་མགོ་གནོན་པ་ལས་མཐའ་དག་དྲུངས་འབྱིན་གྱི་གཉེན་པོ་མ་ཡིན་ཏེ། རྩ་བ་བདག་འཛིན་དང་མི་འགལ་བའི་ཕྱིར། རྣམ་འགྲེལ་ལས། བྱམས་སོགས་རྨོངས་དང་མི་འགལ་ཕྱིར། ། ཤིན་ཏུ་ཉེས་པ་ཚར་གཅོད་མིན། ། ཞེས་སོ། ། གཉིས་པ་ནི། ཆོས་ཐམས་ཅད་བདག་མེད་པར་རྟོགས་པའི་ཤེས་རབ་ཡིན་ཏེ།
རྒྱུད་བླ་མ་ལས། སྒྲིབ་པ་གཉིས་ལས་གྲོལ་བ་ཡི། ། རྒྱུ་ནི་ཡེ་ཤེས་གཉིས་ཡིན་ཏེ། ། ཞེས་དང༌། ཤེས་རབ་ཉོན་མོངས་ཤེས་བྱ་ཀུན་སྤོང་དེ་ཡི་ཕྱིར། ། འདི་མཆོག་ཉིད་དེ་དེ་ཡི་རྒྱུ་ནི་འདི་ཐོས་ཡིན། ། ཞེས་སོ། ། དེ་ཡང་གང་ཟག་གི་བདག་མེད་རྟོགས་པས་ཉོན་སྒྲིབ་སྤོང་བ་ཡིན་ཏེ། འཕགས་པ་ལྷས། ཡུལ་ལ་བདག་མེད་མཐོང་ནས་ནི། །
སྲིད་པའི་ས་བོན་ལྡོག་པར་འགྱུར། ། ཞེས་པ་དང༌། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོར་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། སྟོང་པ་ཉིད་ནི་ཅིས་མི་སྒོམ། ། ཞེས་དང༌། རྣམ་འགྲེལ་ལས། བདག་དང་བདག་གིར་འཛིན་བྱས་པས། ། འདུས་བྱས་སྤྱོད་ཡུལ་ཅན་ཆགས་ནི། །
རྒྱུ་ཡིན་དེ་ཡི་གནོད་བྱེད་ནི། ། བདག་མེད་མཐོང་བ་འགལ་བ་ཡིན། ། ཞེས་སོ། ། ཤེས་བྱའི་སྒྲིབ་པ་ནི་ཆོས་ཀྱི་བདག་མེད་རྟོགས་པས་སྤོང་སྟེ། རྩ་བ་ལས། སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་དང༌། སྤྱོད་འཇུག་ལས། སྟོང་ཉིད་བག་ཆགས་གོམས་པས་ནི། །
དངོས་པོའི་བག་ཆགས་སྤོང་འགྱུར་ཞིང༌། ། ཅི་ཡང་མེད་ཅེས་གོམས་པས་ནི། ། དེ་ཡང་ཕྱི་ནས་སྤོང་བར་འགྱུར། ། ཞེས་དང༌། གལ་ཏེ་སྒྲིབ་པའི་ས་བོན་གྱི་གཉེན་པོ་བདག་མེད་རྟོགས་པའི་ཤེས་རབ་ཁོ་ན་ཡིན་ན་ལམ་གཞན་གོམས་པ་དོན་མེད་པར་འགྱུར་ཞེ་ན། མི་འགྱུར་ཏེ། དེ་དག་གིས་མངོན་གྱུར་ཟིལ་གྱིས་མནན་ནས་ཤེས་རབ་ཀྱི་སྟོབས་བསྐྱེད་པའི་ཕྱིར། ཟས་ཀྱིས་ལུས་སྟོབས་བསྐྱེད་ནས་སྨན་གྱིས་ནད་འཇོམས་པ་བཞིན་ཏེ། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། །
ཞེས་དང༌། རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་འབྱུང་ངོ༌། ། འོ་ན་སྒྲིབ་གཉིས་ཀྱི་ས་བོན་ནི་འདས་ལམ་གྱིས་སྤོང་དགོས་ཏེ། ཇི་སྐད་དུ། དེ་བཞིན་དེ་ཉིད་མཐོང་བ་ལས། ། མཐོང་སྤང་རྣམས་ནི་ལྡོག་པར་འགྱུར། ། ཞེས་དང༌།
སེམས་ཅན་བཏགས་དང་དེ་རྒྱུ་ཡི། ། ཡུལ་ཅན་དེ་ཡིས་རྣམ་འཇོམས་པ། ། སྒོམ་པའི་ལམ་དང་འབྲེལ་བ་ཡིས། ། མི་མཐུན་ཕྱོགས་གཞན་རྣམ་པ་དགུ། ། ཞེས་འབྱུང་ངོ༌། ། དེས་ན་སྤང་བྱ་མངོན་གྱུར་དང་གཉེན་པོ་གཉིས་སྣང་མུན་ལྟར་རྒྱུས་གནོད་པ་ཡིན་ལ། ས་བོན་དང་ནི་ཚ་གྲང་ལྟར་རང་གི་ངོ་བོས་གནོད་པར་རིགས་ཏེ། གཉེན་པོ་སྐྱེས་པ་ན་མངོན་གྱུར་ཡོད་པ་མི་འཐད་ཅིང་ས་བོན་ཡོད་པར་མི་འགལ་བའི་ཕྱིར་རོ། ། དེས་ན་ཤེས་རབ་ཀྱིས་ས་བོན་མ་སྤངས་ན་མངོན་གྱུར་ལན་ཅིག་སྤངས་ཀྱང་སླར་སྐྱེ་བར་འགྱུར་ཏེ། འཇིག་རྟེན་པའི་ཞི་གནས་ཀྱི་སྤངས་པ་བཞིན།
སྤྱོད་འཇུག་ལས། སྟོང་ཉིད་དང་ནི་བྲལ་བའི་སེམས། ། འགག་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་འབྱུང་བའི་ཕྱིར། དེས་ན་ཐར་འདོད་དག་ཐར་པ་དམ་པ་ཐོབ་པར་འདོད་ན། སྒྲིབ་པའི་ས་བོན་སྤངས་པ་དང་དེ་སྤོང་བྱེད་ཀྱི་སྟོང་ཉིད་རྟོགས་པའི་ཡེ་ཤེས་ཉིད་ལ་བསླབ་པར་བྱ་བ་ཡིན་ཏེ། རྣམ་འགྲེལ་ལས། དེ་ཕྱིར་གྲོལ་འདོད་ཐོག་མེད་པའི། ། རྒྱུ་ཅན་རིགས་མཐུན་ས་བོན་ལས། །
བྱུང་བའི་འཇིག་ཚོགས་ལྟ་བ་དག ། རྩ་བ་ཉིད་ནས་དབྱུང་བར་གྱིས། ། ཞེས་དང༌། རྒྱན་ལས། བློ་དང་ལྡན་པའི་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡི། ། དེ་ལ་བརྟེན་ནས་ཉེས་པའི་ཚང་ཚིང་དག ། དུག་སྨན་ཆེན་པོས་དུག་བཞིན་སེལ་བར་བྱེད། ། ཅེས་འབྱུང་བས་སོ། ། ཤེར་ཕྱིན་ལས།
རྒྱལ་བའི་ཡུམ་སོགས་ངེས་དོན་གྱི་མདོ་རྒྱུད་དུ་མར་རྩི་མ་གི་ཏ་དང་སྨན་ཆེན་པོ་སོགས་ཀྱི་དཔེ་དོན་ནམ་གཟུགས་ཅན་དུ་བཀོད་པའི་མིང་གིས་རྒྱལ་བའི་རྒྱལ་ཚབ་རྒྱལ་སྲས་ཐམས་ཅད་ཀྱིས་དགོངས་གཅིག་མགྲིན་གཅིག་ཏུ་གསུངས་པ་དེ་བྱང་ཕྱོགས་གངས་རིའི་ཁྲོད་འདིར་དཔལ་ཕག་མོ་གྲུ་པ་དང༌།

འཇིག་རྟེན་གསུམ་གྱི་མགོན་པོ་འབྲི་ཁུང་པས་རྒྱ་ཆེར་སེང་གེའི་སྒྲ་ཆེན་པོ་བསྒྲགས་པ་ཡིན་ཏེ། སྤྱན་སྔ་འབྲི་ཁུང་གླིང་པའི་ཞལ་ནས། ཕ་སྒོམ་ཆེན་རྒྱལ་པོས་སེང་སྐད་བསྒྲགས་པའི་རྗེས་འདིར་རང་ཅག་སེང་ཕྲུག་རྣམས་ཝ་སྐད་འདོན་པར་མི་རིགས་པར་གསུངས་པའི་ཕྱིར། དེས་ན། བདག་ཉིད་ཆེན་པོ་ས་སྐྱ་པཎྜི་ཏས། འགའ་ཞིག་གཅིག་ཐུབ་སྒོམ་པ་ཡི། ། རྗེས་ལ་བསྔོ་བ་བྱ་དགོས་ཟེར། ། འོ་ན་གཅིག་ཐུབ་གཉིས་སུ་འགྱུར། ། ཡི་དམ་ལྷ་སྒོམ་ལ་སོགས་པ། ། དགོས་ན་ཆིག་ཐུབ་དུ་མར་འགྱུར། ། དེས་ན་ཆིག་ཐུབ་འདི་འདྲའི་ལུགས། །
རྫོགས་སངས་རྒྱས་ཀྱིས་གསུངས་པ་མེད། ། ཅེས་བཤད་པ་ནི་སེང་གེའི་ཞལ་ནས་ཝའི་སྨྲེ་སྔགས་འབྱུང་བ་ལྟར་གྱུར་པ་ཡིན་ཏེ། དེ་ལྟ་ན་ཁྱོད་ཀྱི་སྐྱོན་བརྗོད་ལྟར་སྣང་བ་དེ་རྒྱལ་བ་སྲས་བཅས་ལ་བརྗོད་པར་འགྱུར་བའི་ཕྱིར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་གཅིག་པུ་སྨན་དཀར་པོ་ཆིག་ཐུབ་དང་རྩི་མ་གི་ཏི་འདྲ་བ་དེས་སྒྲིབ་པའི་ས་བོན་སྤོང་བར་བྱེད་ཅིང་ཤེར་ཕྱིན་གཅིག་པུ་དེ་བསྐྱེད་པ་ལ་སྦྱིན་སོགས་ཀྱི་ཕར་ཕྱིན་སོགས་ཐབས་དུ་མ་ལ་བསླབ་དགོས་ཞེས་གསུངས་པ་དེ་ཉིད་བཀག་པར་སོང་འདུག་པའི་ཕྱིར། དེར་མ་ཟད་སྔགས་ཀྱི་ཚུལ་ལ་སྟོང་ཉིད་སྙིང་རྗེ་དབྱེར་མི་ཕྱེད་པ་རིགས་དྲུག་པའི་བདག་ཉིད་དག་མ་དག་གི་ཆོས་ཐམས་ཅད་ཀྱི་ཁྱབ་བྱེད་དུ་འཇུག་པའི་ཤེར་ཕྱིན་ཕྱི་ནང་གཞན་མཆོག་དབྱེར་མེད་པའི་རྡོ་རྗེ་རྩེ་གཅིག་པ་རིགས་པ་གཅིག་པའི་རིགས་ལས་གྲངས་མེད་པའི་རིགས་ཀྱི་གཞི་དང་སྐུ་གཅིག་པའི་སྐུ་ལས་གྲངས་མེད་པའི་སྐུའི་གཞི་དང༌། བདེ་ཆེན་གྱི་ཡེ་ཤེས་གཅིག་གི་གཞི་ལས་ཡེ་ཤེས་མཐའ་ཡས་པའི་གཞི་གཅིག་པུ་པར་གསུངས་པའི་དོན་ཐམས་ཅད་རྫོགས་སངས་ཀྱི་དགོངས་པ་མིན་ནོ་ཞེས་འཆད་དགོས་པར་འགྱུར་བས་བག་གཟོན་པར་མཛོད་ཅིག ། འདི་ལ་ཅོ་འདྲིའི་ཚིག་འགའ་ཞིག་བརྗོད་ན། འགའ་ཞིག་ཤེར་ཕྱིན་སྒོམ་པ་ཡི། ། རྗེས་ལ་བསྔོ་བ་བྱ་དགོས་ཟེར། ། འོ་ན་ཤེར་ཕྱིན་གཉིས་ཕྱིན་འགྱུར། །
ཀུན་རྫོབ་སེམས་བསྐྱེད་ལ་སོགས་པ། ། དགོས་ན་ཤེར་ཕྱིན་དུ་མར་འགྱུར། ། དེས་ན་ཤེར་ཕྱིན་འདི་འདྲའི་ལུགས། ། རྫོགས་སངས་རྒྱས་ཀྱིས་གསུངས་པ་མེད། ། ཅེས་འདོན་ན་ཅིར་འགྱུར། ཤེར་ཕྱིན་ལ་མི་འདྲ་བ་དུ་མ་ཡོད་པ་རྫོགས་པ་སངས་རྒྱས་ཀྱིས་གསུངས་སོ་ཞེས་འདོན་ན་ནི་རྒྱལ་བའི་ཡུལ་རྒྱས་བསྡུས་སོགས་ལས་གང་ཡང་རུང་བ་ཞིག་ཚར་གཅིག་ཀློག་པའི་སྦྱོར་བ་སྐབས་སུ་བབ་པར་གོ་སྟེ། དེར་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་སྐྱེ་བ་མེད་པར་རྟོགས་པའི་ཤེར་ཕྱིན་ཐམས་ཅད་མཉམ་པ་ཉིད་དུ་འཇུག་པ་དང་ཐ་མི་དད་པར་ཚུལ་གཅིག་པ་དང་གཉིས་སུ་བྱར་མེད་པར་ལྟ་བར་གསུང་བ་ལས་ཁྱེད་འདོད་པ་དེ་ལྟར་གསུང་བའི་སྐབས་མི་སྣང་བའི་ཕྱིར་ཏེ། ཇི་སྐད་དུ། འཇིག་རྟེན་དེ་བཞིན་ཉིད་དང་དགྲ་བཅོམ་དེ་བཞིན་ཉིད། ། རང་རྒྱལ་དེ་བཞིན་ཉིད་དང་རྒྱལ་སྲས་དེ་བཞིན་ཉིད། །
གཅིག་པ་ཉིད་དེ་དངོས་བྲལ་གཞན་མིན་དེ་བཞིན་ཉིད། ། ཤེས་རབ་ཕ་རོལ་ཕྱིན་པ་དེ་བཞིན་གཤེགས་པས་མཁྱེན། ། ཞེས་འབྱུང་བས་དེ་བཞིན་གཤེགས་པས་ནི་ཤེར་ཕྱིན་གཅིག་དང་དུ་མའི་རང་བཞིན་གྱིས་དབེན་པར་མཁྱེན་ན་ཁྱེད་ཅག་ཤེར་ཕྱིན་དུ་མར་འདོད་པ་རྫོགས་སངས་ཀྱི་བཞེད་པ་ལ་བརྒལ་བར་སྨྲ་ཞིང་ལུགས་དེ་རྫོགས་སངས་ལ་འཛིན་དུ་འཇུག་པ་སྐད་བྱེད་པ་ནི་སྐྱེས་བུ་བརྟུལ་ཕོད་པའི་དབང་དམ་པ་ཐོབ་པར་ངེས་སོ།། །། ༈ རྡོ་རྗེའི་གསུང༌། རྒྱུ་མ་བསྒྲུབས་ན་ཡོན་ཏན་ཐམས་ཅད་མི་འབྱུང་བྱ་བ་འདི་བཞུགས། ཞེས་བྱ་བ་དག་པར་བཏོན་ན། ཀུན་རྫོབ་ཚད་གྲུབ་ཏུ་རློམ་ནས་ལས་ལས་འབྲས་བུ་འབྱུང་བའི་བར་དུ་དངོས་པོ་ཆུད་ཟར་དྭོགས་ནས་དེའི་རྟེན་གྱི་ཞིག་དངོས་ཁས་ལེན་པ་དབུ་མའི་རང་ལུགས་སུ་འཇོག་པ་ལྟ་ག་ལ་ཞིག་འཇིག་རྟེན་གྱི་ཐ་སྙད་དང་བསྟན་བཅོས་ལ་སྔར་ཡེ་མ་གྲགས་ཞེས་བྱ་བ་འདི་བཞུགས། འདི་ལ་ཕྱོགས་སྔ་འགོད་པ། དེ་མི་འཐད་པར་བསྟན་པའོ། ། དང་པོ་ནི།
ཤར་ཙོང་ཁ་པ་ཆེན་པོ་ན་རེ། སློབ་དཔོན་ཟླ་གྲགས་ཀྱིས་བཀྲལ་བའི་ཐུན་མོང་མིན་པའི་དབུ་མའི་ལུགས་ལ་ལས་འབྲས་ཆུད་མི་ཟ་བའི་རྟེན་ཞིག་པ་དངོས་པོར་ཁས་ལེན་དགོས་ཏེ། དེ་ཡང་ཇི་ལྟར་ཁས་ལེན་ན་ཞིག་པ་ཡང་ཞིག་རྒྱུའི་དངོས་པོ་དང་དེ་དང་རིས་མཐུན་པའི་དངོས་པོ་ཡང་དེའི་མཚན་གཞིར་མེད་ཀྱང་ཞིག་རྒྱུའི་དངོས་པོ་ལ་བརྟེན་ནས་སྐྱེ་བའི་ཕྱིར་དངོས་པོར་འཇོག་པར་བྱེད་པའི་ཕྱིར། དེས་ན་ཞིག་པ་ལ་བསྐྱེད་པའི་རྒྱུ་ཡོད་པ་དང༌། ཞིག་པས་འབྲས་བུ་བསྐྱེད་ནུས་པ་ཡིན་ཏེ། འདི་ནི་རྒྱུན་གྱིས་ཞིག་པ་ཡིན་ཡང་སྐད་ཅིག་མ་དང་པོ་དང་དུས་གཉིས་པར་ཞིག་པ་ལ་ཡང་འདྲ་ལ། སྐད་ཅིག་མ་དང་པོ་དུས་གཉིས་པར་ཞིག་པའི་རྒྱུར་ཡང་བསྟན་ཏོ། ། དེས་ན་སེམས་ཅན་ཐམས་ཅད་སྐྱེས་པ་དང་ཤི་བ་གཉིས་སྐད་ཅིག་མ་གཉིས་པར་མི་སྡོད་པ་དང༌། སྐད་ཅིག་གཉིས་པར་མ་བསྡད་པ་རྣམས་ལ་དངོས་པོར་འཇོག་མི་འཇོག་དང་རྒྱུས་སྐྱེས་མི་བསྐྱེད་ཀུན་ནས་མཚུངས་པའི་ཕྱིར། ཞེས་སྨྲའོ། །
གཉིས་པ་ལ། བསྒྲུབ་བྱ་འདི་ལྟ་ན་དངོས་པོ་ཐམས་ཅད་བདེན་གྲུབ་ཏུ་སྨྲ་བར་འགྱུར་བས་དབུ་མ་ཆེན་པོའི་རིང་ལུགས་ཁོང་ནས་བཤིགས་པས་དོན་འཆུག ། སྒྲུབ་བྱེད་རིགས་པ་འཐད་ལྡན་མེད་པས་ཚིག་ཟོལ་གྱི་ཡ་མ་བརླ་ལ་ཡིད་བརྟན་མི་རུང་བར་བསྟན་པའོ། ། དང་པོ་ནི། བཤད་མ་ཐག་པའི་ལུགས་དེ་དབུ་མའི་དགོངས་པར་མི་གནས་སོ་ཞེས་དགོངས་པ་ནི་བཀའ་བརྒྱུད་རིན་པོ་ཆེའི་སྒྲུབ་བརྒྱུད་འཁྲུལ་བྲལ་དག་གི་ཐུགས་ལ་གནས་ཀྱང་ཞལ་འདོན་དུ་མ་མཛད། དེ་ལྟ་ན་ཡང་ལོ་ཆེན་སྐྱབས་མཆོག་དཔལ་བཟང༌། རོང་སྟོན་སྨྲ་བའི་སེང་གེ ། སྟག་ཚང་ལོ་ཙཱ་བ་ཤེས་རབ་རིན་ཆེན་སོགས་ཉུང་ཤས་གཅིག་གི་ལུགས་འདི་ལྟར་སྨྲ་བ་མི་འཐད་དོ་ཞེས་པ་ལ་འཕྲོ་ནས་དབུས་གཙང་གི་ཕྱོགས་སུ་བཤད་པ་ལྷུར་བྱེད་རྣམས་ལ་སྒྲོས་ཙམ་བྱུང་བ་ཡིན་ནོ། ། སྒྲོས་འདི་ནི་སྔོན་རྒྱ་བོད་དུ་བྱུང་བའི་དབུ་མ་ཐལ་འགྱུར་བའི་ལུགས་བླ་ན་མེད་པ་དེ་ཡིན་ལ། ཕྱིས་ཙོང་ཁ་པས་ཐལ་འགྱུར་བའི་ལུགས་སུ་བརྗོད་པ་དེ་གང་ཐལ་འགྱུར་བས་མི་འདོད་པ་ཞིག་དེས་འདོད་དོ་ཞེས་ནན་གྱིས་སྐུར་འདེབས་སུ་སྨྲས་པ་ཡིན་ཏེ།
ཐལ་འགྱུར་བས་ནི་ལས་རྒྱུ་འབྲས་དང་པོར་བྱེད་པོ་ཕྱིས་ལོངས་སྤྱོད་པོ་ལ་སོགས་པའི་འབྲེལ་པ་ནི་མ་བརྟགས་འཇིག་རྟེན་པའི་གྲགས་པའི་རྗེས་བརྗོད་ཙམ་བྱེད་ལ། བརྟགས་ཤིང་དཔྱད་ནས་རང་ལུགས་ལ་ལས་དང་འབྲས་བུ་ཆུད་མི་ཟ་བའི་རྟེན་དང༌། ལས་བྱེད་དུས་ཀྱི་བདག་དང་དེའི་འབྲས་བུ་ལོངས་སྤྱོད་པའི་བདག་པོ་གཅིག་དང་ཐ་དད་ལ་སོགས་པ་གང་དུ་ཡོད་ཅེས་ཚད་མས་གྲུབ་པར་འཇོག་པར་མི་ནུས་པའི་ཕྱིར་ཏེ། དཔྱད་ན་ལས་འབྲས་དང་བྱེད་པོ་སོགས་ཀྱང་ཡང་དག་པའི་རིགས་པས་དགག་པར་བྱ་བ་ཉིད་མི་འགྲུབ་པའི་ཕྱིར། འོ་ན་མ་བརྟགས་པར་ལས་འབྲས་སྔ་ཕྱི་བར་ན་ལས་ཀྱི་ནུས་པ་དེ་བརྟེན་པའི་དངོས་པོ་ཡོད་མེད་དང༌། བྱེད་པོ་སྤྱོད་པོ་མི་གཅིག་གི་རྟོག་གེའི་ཚད་མར་རློམ་པས་མི་སྤྱོད་པར་འཁྲུལ་ངོར་ཡོད་པ་བར་མ་ཆད་དང་འདྲ་བ་གཞན་བྱུང་གི་འཁྲུལ་རྐྱེན་བྱས་ནས་རྒྱུ་ལས་འབྲས་བུ་སྐྱེས་སོ་ཞེས་པ་དང༌། བྱེད་པོ་དེ་ཉིད་ཀྱིས་འབྲས་བུ་མྱོང་ངོ་ཞེས་འཁྲུལ་ནས་འཁྲུལ་པ་དེ་ཙམ་གྱི་ངོར་ལས་འབྲས་དང་བྱེད་པོ་སྤྱོད་པོ་སོགས་ཀྱི་ཐ་སྙད་བྱེད་ལ། དེ་ལྟ་མ་ཡིན་པར་ཀུན་རྫོབ་ཀྱི་ལས་རྒྱུ་འབྲས་སོགས་མ་འཁྲུལ་བའི་ཚད་གྲུབ་ཀྱི་རང་ལུགས་ལ་བཞག་པའི་གནས་ག་ལ་ཡོད། དེ་ལྟར་ཡོད་ན་ལས་འབྲས་དེ་དག་ཚུགས་ཐུབ་ཀྱི་དཔྱད་བཟོད་དུ་འགྱུར་བའི་ཕྱིར། དེས་ན་དབུ་མ་ཐལ་འགྱུར་བ་དག་གིས་བདེན་པ་གཉིས་ཀར་ཡང་དག་པའི་གནས་ཚུལ་སེམས་པ་ན་ལས་རྒྱུ་འབྲས་ཀྱི་འབྲེལ་པ་མི་བསླུ་བའི་ཆེད་དུ་དངོས་སྨྲ་བ་དག་སྤྱིའི་རྒྱུན་དང༌།
མདོ་སྡེ་པས་ཆུད་མི་ཟ་བའི་དངོས་པོ་དང༌། སེམས་ཙམ་པ་ཀུན་གཞི་ལ་སོགས་ཁས་བླངས་པ་ལས། དེ་འདྲ་བ་ནི་ཐ་སྙད་དུ་ཡང་མེད་དེ། ཡོད་ན་སྣང་དུ་རུང་བ་ལས་མ་དམིགས་པའི་ཕྱིར་དང༌། ལས་འབྲས་རྒྱུན་ཆད་པར་དྭོགས་ནས་དེ་སྦྲེལ་བྱེད་ཀྱི་དངོས་པོ་ཞིག་ངེས་པར་འཚོལ་བ་ཉིད་ཀྱིས་དེ་གང་ལ་བརྟེན་པའི་ལས་འབྲས་ཚད་གྲུབ་ཞིག་ཁྱེད་ཅག་ཁས་ལེན་པར་མཐོང་ལ། དེ་ལྟའི་ཚད་གྲུབ་ནི་སྨྲས་ཚོད་ཚད་གྲུབ་ཏུ་སྨྲས་ཀྱང་སོང་ཚོད་བདེན་གྲུབ་ལ་སོང་འདུག་པས་བདེན་གྲུབ་གཞིར་བྱས་ཀྱི་ལས་འབྲས་དང༌། དེའི་འབྲེལ་པ་ཆད་དྭོགས་ནས་བར་སྦྲེལ་གྱི་དངོས་པོ་ཅི་འདྲ་ཞིག་ཡོད་མེད་དུ་བརྗོད་ན་ཐ་སྙད་དུ་ཡང་རྟག་ཆད་ཀྱི་མཐའ་ལས་མི་གྲོལ་ཞིང་འཁྲུལ་ངོ་ཙམ་དུ་ཡང་ལས་རྒྱུ་འབྲས་ཀྱི་རྟེན་འབྲེལ་ཁས་ལེན་ཐབས་མེད་པར་འགྱུར་ཏེ། ལས་ལས་སུ་དོན་བྱེད་པར་བདེན་པ་དང་ལས་དེ་འབྲས་བུ་བསྐྱེད་པར་ཆུད་མི་ཟ་བར་བྱེད་པ་བདེན་པ་ཅན་དེ་དེར་གནས་ཤིང་གྲུབ་ན་ལས་རྟག་པར་འགྱུར་བ་དང༌། དེ་དེར་མི་གནས་ན་དེའི་བྱ་བ་རང་བདེན་པ་མེད་པས་ལས་ཆད་པར་འགྱུར་བའི་ཕྱིར། སློབ་དཔོན་ཆེན་པོ་ཀླུས།
གལ་ཏེ་སྨིན་པའི་དུས་བར་དུ། ། གནས་ན་ལས་དེ་རྟག་པར་འགྱུར། ། གལ་ཏེ་འགགས་ན་འགགས་འགྱུར་བ། ། ཇི་ལྟར་འབྲས་བུ་འབྱིན་པར་འགྱུར། ། ཞེས་འབྱུང་བའི་ཕྱིར། འོ་ན་ཐལ་འགྱུར་བ་ལ་ཐ་སྙད་དུ་ཡང་ལས་ལ་འབྲས་བུ་སྐྱེ་བར་མི་འགྱུར་ཏེ། ལས་འབྲས་དེ་ཉིད་བདེན་པ་ཅན་དུ་ཚད་མས་མ་གྲུབ་ཅིང་ལས་ལས་འབྲས་མ་ཕྱུང་བར་ཆུད་མི་ཟ་བའི་དངོས་པོ་ཡང་ཁས་མ་བླངས་པའི་ཕྱིར་སྙམ་ན། འཁྲུལ་ངོར་བརྟགས་ནས་ལས་འབྲས་རྣམ་གཞག་མི་བྱེད་ཀྱང་མ་བརྟགས་པའི་ངོར་དེའི་ཐ་སྙད་རུང་བ་མ་ཡིན་ཏེ། ལས་འབྲས་བདེན་པ་ཅན་གྱི་རང་བཞིན་མེད་པ་ལས་ལས་འབྲས་ལྟོས་ནས་འབྱུང་བ་མི་འགལ་བའི་ཕྱིར། སྨིག་རྒྱུ་ཆུར་བདེན་པ་ཅན་མ་ཡིན་ཀྱང་ཆུར་སྣང་དུ་མི་རུང་བ་མ་ཡིན་པ་བཞིན་ནོ། །
ཁྱད་པར་ལས་ཞིག་པ་ལས་འབྲས་བུ་འབྱུང་བ་ཐལ་འགྱུར་བ་གཏན་མི་བཞེད་ན། དེ་ཞིག་པ་དངོས་པོར་བཞེད་པའི་གནས་ཡོད་པ་མིན་ཏེ་བསྒྲུབ་བྱ་མི་སྲིད་ན་སྒྲུབ་བྱེད་དོན་མེད་པར་འགྱུར་བའི་ཕྱིར། ཕག་ལས་ཁྱི་སྐྱེ་བ་མེད་ན་ཁྱིའི་ཕ་མ་ཕག་གི་དངོས་པོར་ཡོད་མི་སྲིད་པ་བཞིན་ནོ། ། ཡང་ཞིག་པ་ལས་འབྲས་བུ་འབྱུང་བ་འཕགས་པ་ཀླུ་སྒྲུབ་ཡབ་སྲས་ཀྱི་དགོངས་པའོ་སྙམ་དུ་ནན་གྱིས་སྨྲ་ན། འཇུག་འགྲེལ་ལས། གང་གི་ལྟར་ན་ལས་རང་གི་བདག་ཉིད་ཀྱི་མ་སྐྱེས་པ་དེའི་ལྟར་ན་ནི། དེའི་འགག་པ་ཡོད་པ་མ་ཡིན་ཞིང་མ་ཞིག་པ་ལས་འབྲས་བུ་འབྱུང་བ་མི་སྲིད་པ་ཡང་མ་ཡིན་པས་ལས་རྣམས་མི་འཇོག་པས་ལས་དང་འབྲས་བུའི་འབྲེལ་པ་ཆེས་ཤིན་ཏུ་འཐད་པར་འགྱུར་རོ། ། ཇི་སྐད་དུ་བསྟན་བཅོས་ལས། གང་ཕྱིར་ལས་ནི་སྐྱེ་བ་མེད། ། འདི་ལྟར་རང་བཞིན་མེད་དེའི་ཕྱིར། །
གང་ཕྱིར་དེ་ནི་མ་སྐྱེས་པ། ། དེ་ཕྱིར་ཆུད་ཟར་མི་འགྱུར་རོ། ། ཞེས་གསུངས་པ་ལྟ་བུའོ། ། ཞེས་འབྱུང་བའི་ཕྱིར། ཞིག་པ་ལས་འབྲས་བུ་འབྱུང་ངོ་ཞེས་འཕགས་པ་ཀླུ་སྒྲུབ་ཡབ་སྲས་ཇི་ལྟར་གསུངས། འོ་ན་འཕགས་པ་ཀླུ་སྒྲུབ་ཡབ་སྲས་ཐ་སྙད་དུ་ལས་ལས་འབྲས་བུ་འབྱུང་ན་ཞིག་པ་ལས་མི་འབྱུང་བར་མ་ཞིག་པ་ལས་འབྱུང་བར་བཞེད་པར་འགྱུར་བ་དེ་ལྟ་ན་འཕགས་པ་ཀླུ་སྒྲུབ་ཡབ་སྲས་སོགས་ཐལ་འགྱུར་བ་དག་གིས་ཐ་སྙད་རིགས་པས་དཔྱད་ནས་མི་བཞག་པར་སྨྲ་བ་དང་འགལ་ལོ་ཞེ་ན། ཁོ་བོ་ཅག་ལུང་དེ་དག་གིས་ནི་ཐ་སྙད་དུ་ཞིག་མ་ཞིག་གཉིས་ཀ་ལས་འབྲས་བུ་འབྱུང་བར་མི་སྨྲ་ཞེས་བརྗོད་དོ། ། དེ་ཡང་རང་བཞིན་མེད་པའི་ལས་ལས་འབྲས་བུ་འབྱུང་བར་བརྗོད་པའི་ཕྱོགས་སྔ་དངོས་སྨྲ་བས་རང་བཞིན་དང་བཅས་པའི་ལས་ཞིག་པ་ལས་འབྲས་བུ་འབྱུང་བ་རང་བདེན་པ་ཡོད་པ་མ་ཡིན་ཏེ། ཞིག་བྱའི་ལས་དངོས་ཉིད་མ་གྲུབ་ན་དེ་ཞིག་པ་མི་འགྲུབ་ཀྱང་ལས་ལས་འབྲས་བུ་འབྱུང་བར་སྣང་བ་མི་འགལ་བའི་ཕྱིར་ཞེས་གསུངས་པས་དཔྱད་ན་ཞིག་མ་ཞིག་གང་ལས་ཀྱང་འབྲས་བུ་མི་འབྱུང་ཡང་མ་བརྟགས་པར་ཐ་སྙད་དུ་འབྱུང་བར་སྣང་བ་མི་འགལ་བ་ཉིད་དོ། ། དེས་ན་དཔལ་ལྡན་ཟླ་བས།
ལས་འབྲས་ཀྱི་རྟེན་གྱི་དངོས་པོ་བདེན་པ་ཅན་ཀླུ་སྒྲུབ་ཀྱི་རང་ལུགས་ལ་ཆེད་དུ་བཀག་པ་དེ་སླར་སྒྲུབ་པར་མཛད་ན་ནི་སློབ་དཔོན་ཟླ་བ་དེ་ཀླུ་སྒྲུབ་ཀྱི་དགོངས་པ་བསྐོང་བ་ཇི་ལྟར་འགྱུར་ཏེ། ཀླུ་སྒྲུབ་ཀྱིས་གང་བཀག་པ་དེ་ནན་གྱིས་འབད་ནས་སྒྲུབ་པའི་ཕྱིར། དགག་སྒྲུབ་ཀྱི་ཚུལ་འདི་འདྲ་བ་གླང་ཆེན་གྱི་ཁྲུས་ལྟར་བགྱི་བ་འབྲས་བུ་མེད་པར་འགྱུར་རོ། ། མདོར་ན་ཁྱེད་ཀྱི་ཟླ་གྲགས་ཀྱི་བཞེད་པ་ཡིན་ཞེས་འཆད་པ་འདི་ཀུན་ལ་ཟླ་གྲགས་ཀྱི་གཞུང་གང་ན་ཡང་ཁྱེད་ཀྱི་ཁྱད་ཆོས་འདི་རྣམས་ཚིག་གི་ཟུར་ཙམ་ཡང་མི་སྣང་ལ། ཁྱེད་ཀྱི་ཁྱད་ཆོས་ཀྱི་ཁུངས་ཀྱི་ལུང་འདི་དག་འཚོལ་བ་ན། སྐྱེ་བའི་རྐྱེན་གྱིས་རྒ་ཤི་ཞེས་དང༌། འཆི་བ་ཡང་བྱ་བ་གཉིས་སུ་གནས་ཏེ་ཞེས་ལུང་ལ་དཔག་སུག་སྟེར་བ་སྐད་བྱས་ནས་འདྲེན་པ་ནི་ངོ་ཚ་བའི་གནས་ཡིན་ཏེ། རྫུན་ཆུང་གི་རྗེས་ལ་རྫུན་ཆེན་སྒྲིག་པ་ཉིད་ཀྱི་ཕྱིར་ཏེ། ལུང་དང་པོ་དེས་ནི་རྒྱུ་ལས་འབྲས་བུ་འབྱུང་བའི་ལུང་དུ་ཟད་པ་ལས་མ་གཏོགས་ཞིག་པ་དངོས་པོ་བའི་ལུང་དུ་ལྷའི་སྤྱན་གྱིས་བལྟས་ཀྱང་མཐོང་བར་འགྱུར་བའི་གནས་མེད་པའི་ཕྱིར་དང༌། ལུང་ཕྱི་མས་ནི་དངོས་པོ་གཅིག་ལ་ལྡོག་པ་ཐ་དད་པས་ཕྱེ་བའི་བྱ་བ་དུ་མ་བྱེད་པ་མི་འགལ་བའི་ལུང་ཡིན་གྱི།
ཞིག་པ་དངོས་པོ་བའི་ལུང་དུ་སངས་རྒྱས་ཀྱི་སྤྱན་གྱིས་གཟིགས་ཀྱང་མཐོང་བར་མི་འགྱུར་བའི་ཕྱིར། དེས་ན་སྟག་ཚང་ལོ་ཙཱ་བ་ཤེས་རབ་རིན་ཆེན་གྱི་གྲུབ་མཐའ་ཀུན་ཤེས་ལས། རྒྱུན་དང་ནི། ། ཆུད་མི་ཟ་སོགས་གཞན་འདོད་ཀུན་བཀག་ནས། ། ཞིག་དང་ཡང་ཞིག་དེའི་ཡང་ཞིག་དངོས་སོགས། ། བྱེ་བྲག་སྨྲ་བའི་ཐོབ་པའི་དགའ་སྟོན་ལྟར། ། སྨྲས་ཀྱང་ཐུག་མེད། ཅེས་བཤད་པ་ནི་དོན་མཐུན་གྱི་ངག་རྫུན་པ་དང་བྲལ་བར་སྣང་ངོ༌། ། འཇིག་རྟེན་ན་ཡང་སྣོད་ཞིག་ན་སྣོད་དངོས་པོར་མེད་པ་དང༌། སྡེ་སྲིད་ཞིག་ན་སྡེ་སྲིད་དངོས་པོར་མེད་པར་འཛིན་པ་ལས་ད་དུང་དེ་དག་དངོས་པོར་ཡོད་པར་འཛིན་པ་འཇིག་རྟེན་ན་ཡང་མ་མཐོང་བས་ཞིག་པ་དངོས་པོ་ནི་འཇིག་རྟེན་གྱི་ཐ་སྙད་ཙམ་ལའང་མ་གྲགས་སོ། །
གཉིས་པ་ནི། ཞིག་རྒྱུའི་དངོས་པོ་ལ་བརྟེན་ནས་སྐྱེས་པའི་ཞིག་པ་དངོས་པོ་ཆོས་ཅན། ཁྱོད་ཞིག་རྒྱུའི་དངོས་པོ་ལ་བརྟེན་ནས་མ་སྐྱེས་པར་ཐལ། ཁྱོད་ཞིག་རྒྱུའི་དངོས་པོ་དང་དེ་དང་རིས་མཐུན་པའི་དངོས་པོ་གང་གི་ཡང་འབྲས་བུ་མ་ཡིན་པའི་ཕྱིར། མ་གྲུབ་སྙམ་ན། གྲུབ་པར་ཐལ། ཁྱོད་ཞིག་རྒྱུའི་དངོས་པོ་དང་དེ་དང་རིས་མཐུན་གྱི་དངོས་པོ་གང་གི་མཚན་གཞིར་དེ་ཉིད་དང་གཞན་དུ་མ་གྲུབ་པའི་ཕྱིར། མ་ཁྱབ་ན། རྒྱུ་མེད་ཀྱི་འབྲས་བུ་ཡོད་པར་ཐལ། ཁྱོད་གང་ལ་བརྟེན་ནས་སྐྱེ་བའི་རྒྱུ་དེ་དེ་ཉིད་དང་གཞན་དུ་གང་ཡང་མ་གྲུབ་པར་འབྲས་བུ་འབྱུང་བ་ཡོད་པའི་ཕྱིར།
ཁྱོད་སྐད་ཅིག་མ་དང་པོ་དུས་གཉིས་པར་ཞིག་པའི་རྒྱུ་ཡང་ཡིན་པར་འདོད་པ་དེ་ལྟ་ན། སྐད་ཅིག་མ་དང་པོ་ཞིག་པའི་འདས་པ་དེ་ལས་འོས་མེད་པས། འདས་པས་མ་འོངས་པའི་རྒྱུ་བྱེད་པར་ཡང་འགྱུར་ལ། འདོད་ན་འདས་པ་ནི་འགགས་པ་ཉིད་ཀྱིས་ད་ལྟར་བ་དང་མ་འོངས་པའི་རྒྱུར་མི་རིགས་ཞེས་གྲུབ་པའི་མཐར་རིགས་པར་སྨྲ་བ་དང་ཡང་འགལ་བར་འགྱུར་ལ། སྐད་ཅིག་མ་དང་པོ་དུས་གཉིས་པར་ཞིག་པའི་རྒྱུར་ཡང་འགྱུར་ན་སྐད་ཅིག་མ་དང་པོ་སྐད་ཅིག་མ་གཉིས་པའི་དུས་སུ་ཡོད་པར་འགྱུར་ཏེ། སྐད་ཅིག་མ་གཉིས་པར་ཁྱོད་བསྐྱེད་པའི་རྒྱུའི་བདག་ཉིད་དུ་ཡོད་པའི་ཕྱིར། གཞན་ཡང༌། ཁྱེད་ཀྱི་འདོད་པ་དེ་ལྟ་ན། རྟེན་འབྲེལ་ཡན་ལག་གི་མ་རིག་པ་དང་འདུ་བྱེད་ཀྱི་མཐུས་མངལ་དུ་སེམས་ཅན་གྱི་རྣམ་པར་ཤེས་པ་སྐྱེ་བའི་རྟེན་འབྲེལ་དང་རྟེན་འབྲེལ་གྱི་ཡན་ལག་གི་རྒ་ཤི་གཉིས་ལས་སྐྱེ་བ་དེ་ཡང་རྒ་ཤིའི་དངོས་པོ་དང་རྒ་ཤི་དེ་ཡང་སྐྱེ་བའི་དངོས་པོར་ཁྱད་མེད་པར་ཀུན་ནས་མཚུངས་པར་ཐལ། སེམས་ཅན་སྐྱེ་བ་དང་ཤི་བ་གཉིས་སྐད་ཅིག་མ་གཉིས་པར་མི་སྡོད་པ་དང༌།
སྐད་ཅིག་གཉིས་པར་མ་བསྡད་པ་རྣམས་དངོས་པོར་འཇོག་མི་འཇོག་དང༌། རྒྱུས་བསྐྱེད་མི་བསྐྱེད་ཀུན་ནས་མཚུངས་པའི་ཕྱིར། ཡང་ཁྱེད་ཀྱིས་སྐད་ཅིག་མ་གཉིས་པར་མི་སྡོད་པ་དང་མ་བསྡད་པ་གཉིས་ཀ་དངོས་པོ་ཡིན་ནོ་སྙམ་པ་ནི། ཐ་སྙད་ཀྱི་ཚུལ་འདིར་བློ་གྲོས་ཀྱི་འཇུག་པ་འཁྲུལ་པ་ཡིན་ཏེ། མ་སྡད་པ་ནི་དངོས་པོ་ཞིག་པ་དང་དངོས་པོར་མི་གནས་པ་ཡིན་ལ། དངོས་པོར་མི་སྡོད་པ་ནི་དངོས་པོར་ཡོད་པ་ཉིད་ཀྱིས་འགྲོ་བ་དང་གཡོ་བའི་བྱ་བས་དངོས་པོར་གནས་པ་གཉིས་བློ་གྲོས་གཅིག་བཟུང་འདུག་པའི་ཕྱིར། དངོས་པོ་འགགས་ཟིན་དང་འགགས་པ་གཅིག་ཏུ་འཛིན་པའི་བློ་བཞིན་ནོ། ། ཡང་མ་བསྡད་པའི་དངོས་པོ་ཆོས་ཅན། ཁྱོད་ད་ལྟ་བ་ཡིན་པར་ཐལ། དངོས་པོ་ཡིན་པའི་ཕྱིར།
འདོད་པ་ལས་འོས་མེད། དེ་ལྟ་ན་མ་བསྡད་པ་དངོས་པོ་ཆོས་ཅན། ཁྱེད་མ་བསྡད་པ་མིན་པར་ཐལ། ཁྱོད་ད་ལྟ་བ་མ་ཡིན་པའི་ཕྱིར། མ་ཁྱབ་ན་འདས་ད་ལྟ་བའི་གཞི་མཐུན་གྱི་དངོས་པོ་ཡོད་པར་ཐལ། འདོད་པ་དེའི་ཕྱིར། ཡང་ཁྱེད་ཞིག་པ་དངོས་པོའི་སྒྲུབ་བྱེད་དུ་སྣུམ་གྱི་རྒྱུ་ཟད་པ་མར་མེའི་འབྲས་བུ་ཟད་པའི་རྒྱུ་ཡིན་ནོ་ཞེས་སྨྲ་བ་ནི་ཤིན་ཏུ་མི་རིགས་ཏེ། ཟད་པ་དང་ཞིག་པས་ཟད་ཞིག་གི་འབྲས་བུ་བསྐྱེད་ན་རྒྱུ་འབྲས་གཉིས་ཀ་ཟད་ཞིག་ཏུ་མི་འགྱུར་བའི་ཕྱིར་དང༌། ཁྱེད་རྒྱུ་ཟད་ཀྱི་དངོས་པོ་འབྲས་ཟད་དངོས་པོ་བསྐྱེད་པའི་ལུང་དུ། རྒྱུ་ཟད་ཉིད་ལས་ཞི་བ་ནི།
ཟད་ཅེས་བྱ་བར་དམིགས་པ་སྟེ། ཞེས་འདྲེན་པ་ནི་རྒྱུ་མ་དམིགས་པས་འབྲས་བུ་མི་འབྱུང་བར་སྟོན་པའི་ལུང་ཡིན་གྱི་རྒྱུ་མ་དམིགས་པའི་དངོས་པོས་འབྲས་བུ་མ་དམིགས་པའི་དངོས་པོ་བསྐྱེད་པའི་ལུང་མ་ཡིན་པའི་ཕྱིར་དང༌། རས་སྣུམ་སྡོང་གསུམ་དང་དེའི་འབར་བ་ཟད་པས་མར་མེ་མི་ཟད་ལ་རས་སྣུམ་སྡོང་གསུམ་དང་དེའི་འབར་བ་ལས་གཞན་དུ་མར་མེ་མེད་པས་རས་སྣུམ་སྡོང་གསུམ་དང་དེའི་འབར་བ་དང་མར་མེ་རྒྱུ་འབྲས་སུ་འཆད་པ་ནི་བདག་ཉིད་ལ་སངས་རྒྱས་སུ་བལྟ་བ་ལྟར་མོས་པ་རྣམས་ལ་བསྟན་ན་སློབ་མ་དེ་དག་སྙིང་རྗེ་བར་མི་འགྱུར་གྲང༌།། །། ༈ རྡོ་རྗེའི་གསུང༌། སྟོང་ཉིད་རྟོགས་ན་སྟོང་ཉིད་རྒྱུ་འབྲས་སུ་འབྱུང་བྱ་བ་འདི་བཞུགས། ཞེས་པ་དག་པར་བཏོན་ན་རྡོ་རྗེའི་གསུང་འདི་གཉིས་སུ་འགྱུར་ཏེ། ཆོས་ཐམས་ཅད་སྟོང་པ་ཉིད་ཀྱི་རང་བཞིན་དུ་རྟོགས་ན་ཐ་སྙད་དུ་ལས་རྒྱུ་འབྲས་བསླུ་མེད་དུ་འབྱུང་བ་ངེས་པ་འདྲེན་པར་འགྱུར་བྱ་བ་འདི་བཞུགས། ཞེས་དང༌། ཀུན་རྫོབ་པའི་ཆོས་ཐ་སྙད་པའི་ཚད་མས་གྲུབ་ན་ཆོས་ཐམས་ཅད་སྟོང་པ་ཉིད་དུ་མི་འགྲུབ་པ་དང་དེ་མ་འགྲུབ་ན་ཐ་སྙད་དུ་ལས་འབྲས་བསླུ་མེད་དུ་འབྱུང་མི་རུང་བར་འགྱུར་བྱ་བ་འདི་བཞུགས། ཞེས་འདོན་པར་འགྱུར་བའི་འདོན་པ་དང་པོའི་དོན་ལ་དགོངས་གཅིག་ལེའུ་དང་པོ་གཞན་འགྲེལ་དུ་བྱས་པ་དང་ལྷག་མ་རང་རྐང་དུ་བཀྲལ་བ་རྣམས་སུ་རྒྱ་ཆེར་བཤད་པས་འདིར་ཧ་ཅང་སྤྲོ་མི་དགོས་ཤིང་ཁྱད་པར་ལེའུ་འདི་ཉིད་དུ་ཡང་སྟོང་ཉིད་དང་རྟེན་འབྱུང་གི་ཚུལ་རྒྱས་པར་བཤད་པ་ཉིད་ཀྱིས་དོན་གྲུབ་ལ།
དེ་ལྟ་ན་ཡང་ཅུང་ཟད་སྨོས་ན་དངོས་པོ་ཐམས་ཅད་སྟོང་པ་ཉིད་མ་ཡིན་ན་དངོས་པོ་དེ་དག་བྱ་བྱེད་ལས་གསུམ་གྱི་ཚུལ་དུ་དངོས་པོ་ཡོད་དགོས་པ་ལས། དཔྱད་ན་དེ་ལྟར་མེད་པའི་ཕྱིར་ཏེ། བྱེད་པོ་ཉིད་མི་འགྲུབ་པ་དང་དེ་མི་འགྲུབ་ན་བྱ་བ་མི་འགྲུབ་པར་བཤད་པའི་ཕྱིར་ཏེ། བྱེད་པོ་ཡང་བྱ་བ་དང་ལྡན་པ་ལས་སུ་གྱུར་པ་བྱ་བ་མི་བྱེད་ཅིང་དེ་དང་བྲལ་བ་ཡང་བྱེད་པོར་མི་འཇོག་པའི་ཕྱིར་ཏེ། མགོན་པོ་ཀླུས། བྱེད་པོ་ཡིན་པར་གྱུར་པ་དེ། ། ལས་སུ་གྱུར་པ་མི་བྱེད་དོ། ། བྱེད་པོ་མ་ཡིན་གྱུར་པ་ཡང༌། ། ལས་སུ་གྱུར་པ་མི་བྱེད་དོ། ། ཞེས་འབྱུང་ལ།
དེའི་འགྲེལ་པ་ཚིག་གསལ་ལས། དེ་ལས་བྱེད་པས་ན་བྱེད་པ་པའོ། ། ཅུང་ཟད་བྱེད་པ་ཁོ་ན་ལ་བྱེད་པ་པོར་བསྙད་ཀྱི་མི་བྱེད་པ་ནི་མ་ཡིན་ལ། བྱེད་པ་དེ་ཡང་བྱེད་པ་པོ་ཡིན་པར་གྱུར་པའམ་མ་ཡིན་པར་གྱུར་པའམ། ཡིན་པ་དང་མ་ཡིན་པར་གྱུར་པ་ཞིག་ལ་རྟོག་པ་ཞིག་གོ ། བྱ་བས་ན་ལས་ཏེ་བྱེད་པ་པོའི་འདོད་པར་གྱུར་པ་དམ་པའོ། ། དེ་ཡང་རྣམ་པ་གསུམ་སྟེ། ཡིན་པར་གྱུར་པ་དང༌། མ་ཡིན་པར་གྱུར་པ་དང༌། ཡིན་པ་དང་མ་ཡིན་པར་གྱུར་པའོ། །
དེ་ལ་བྱེད་པ་པོ་ཡིན་པར་གྱུར་པ་བྱ་བ་དང་ལྡན་པ་ནི་ལས་སུ་གྱུར་པ་སྟེ། བྱ་བ་དང་ལྡན་པ་མི་བྱེད་དོ། ། ཞེས་བྱ་བ་ནི་དམ་བཅའ་གཅིག་གོ ། དེས་ན་བྱེད་པ་པོ་མ་ཡིན་པར་གྱུར་པ་བྱ་བ་དང་བྲལ་བ་ཡང་ལས་སུ་མ་གྱུར་པ་སྟེ་བྱ་བ་བྲལ་བ་མི་བྱེད་དོ། ། ཞེས་བྱ་བ་ནི་དམ་བཅའ་བ་གཞན་ཡིན་ནོ། ། ཞེས་སོགས་ཀྱིས་ལས་དང་བྱེད་པོ་བརྟགས་པའི་སྒོ་ནས་དངོས་པོ་ཐམས་ཅད་སྟོང་ཉིད་དུ་གཏན་ལ་ཕབ་ནས་ཆོས་ཐམས་ཅད་ལ་སྐྱེ་བ་དང་གཞི་གྲུབ་དང་དམིགས་པ་ཡོད་པ་རྒྱ་ཆེར་བཀག་གོ ། འོ་ན་ཆོས་ཐམས་ཅད་ཀྱི་སྐྱེ་བ་དང་གྲུབ་པ་དང་དམིགས་པ་འདི་ཇི་ལྟར་ཡིན་ཅེ་ན། དེ་ཡང་ཤེས་བྱ་རྟེན་འབྲེལ་ལས་འབྱུང་བར་སྨྲ་བའི་འཇིག་རྟེན་གྱི་གྲགས་པའི་རྗེས་བརྗོད་དུ་མ་བརྟགས་པར་བརྗོད་ན་ཆོས་ཐམས་ཅད་བྱ་བྱེད་དང་བྲལ་བའི་སྟོང་ཉིད་ཡིན་པས་བྱ་བྱེད་རང་བདེན་པར་གྱུར་པའི་དངོས་པོ་ལྟོས་པ་དང་བྲལ་བར་ཡོད་པར་མི་འགྲུབ་ལ། དེ་ལྟ་ན་བྱ་བྱེད་སོགས་ནི་ལྟོས་ཙམ་ན་ཐ་སྙད་དུ་ཡོད་པར་བཞག་རུང་ལ། གང་ལྟོས་ནས་བཞག་པའི་བྱ་བྱེད་ཀྱི་དངོས་པོ་ནི་དངོས་པོ་ཡང་དག་པར་མི་འགྲུབ་སྟེ་ལྟོས་པ་ཅན་གྱི་དངོས་པོར་སྣང་བའི་ཕྱིར།
ཁྱབ་སྟེ། དེ་འདྲའི་དངོས་པོ་དེ་རང་དབང་བར་གྲུབ་པའི་དངོས་པོ་མ་ཡིན་པར་ངེས་མེད་གཞན་ལྟོས་ཅན་གྱི་དངོས་པོ་ཡིན་པའི་ཕྱིར། དེ་ལ་ཁྱབ་པ་ཡོད་དེ། ཆོས་གང་ཐ་སྙད་དུ་གཞན་ལ་གཞན་ལྟོས་ཀྱིས་འབྱུང་བ་ཁོ་ནར་འགྱུར་ན་དེ་ཉིད་ལ་དེ་ཉིད་འབྱུང་བའི་བདེན་པ་ཅན་མིན་པར་གཞན་དང་གཞན་དུ་འཁྲུལ་པ་བསྐྱེད་པར་འབྱུང་བའི་རྫུན་པ་ཅན་གྱི་དངོས་པོ་ཡིན་པའི་ཕྱིར། དེས་ན་གང་རྫུན་པ་ནི་དེ་དེའི་རང་བཞིན་དུ་མི་གནས་པས་སྟོང་པ་ཉིད་ལས་མི་སྟོང་བར་ཡོད་པ་ག་ལ་འོས། དེས་ན་མ་བརྟགས་པའི་ཐ་སྙད་དུ་བྱ་བྱེད་དང་བཅས་པའི་དངོས་པོ་འདི་ཅི་ལྟ་བུའོ་སྙམ་ན། ཇི་སྐད་དུ། བྱེད་པོ་ལས་ལ་བརྟེན་བྱས་ནས། ། ལས་ཀྱང་བྱེད་པོ་དེ་ཉིད་ལ། ། བརྟེན་ནས་འབྱུང་བ་མ་གཏོགས་པ། །
གྲུབ་པའི་རྒྱུ་ནི་མ་མཐོང་ངོ༌། ། ཞེས་འབྱུང་ལ། བྱ་བྱེད་ལ་ཇི་ལྟར་བརྟགས་པ་ལྟར་ཉེ་བར་ལེན་བྱེད་དང་བླང་བྱའི་དངོས་པོ་ཐམས་ཅད་ཀྱང་དཔྱད་ན་སྟོང་ཉིད་དང་མ་དཔྱད་ན་ལྟོས་སྣང་ཙམ་དུ་རུང་བ་དང༌། རུང་བ་ཉིད་ཀྱིས་དེ་ཉིད་དངོས་པོར་མི་གནས་པར་གྲུབ་བོ་ཞེས་ལས་དང་བྱེད་པོ་བརྟགས་པའི་རབ་བྱེད་ཀྱི་མདོར་བསྡུས་སུ། དེ་བཞིན་ཉེར་ལེན་ཤེས་པར་བྱ། ། ལས་དང་བྱེད་པོ་བསལ་ཕྱིར་རོ། ། བྱེད་པ་པོ་དང་ལས་དག་གི ། དངོས་པོ་ལྷག་མ་ཤེས་པར་བྱ། ། ཞེས་འབྱུང་ངོ༌། ། འོ་ན་ཆོས་ཐམས་ཅད་སྟོང་ཉིད་དུ་གྲུབ་པ་ལ་ལས་འབྲས་འཐད་ཀྱི་དེར་མ་གྲུབ་པ་ལ་ལས་འབྲས་མི་འཐད་པ་འདི་ཉིད་དབུ་མ་པ་རང་ལུགས་ཀྱི་དཔྱད་བཟོད་ཀྱིས་གྲུབ་བམ་ཞེ་ན།
དབུ་མ་པ་ལ་རང་ལུགས་མེད་པས་དེ་ལྟར་སྒྲུབ་པ་ལ་ཤེས་འདོད་མེད་ཅིང་དེ་ལྟར་དཔྱད་བཟོད་ཀྱིས་ཀྱང་མི་འགྲུབ་མོད། དེ་ལྟ་ན་ཡང་དངོས་སྨྲ་བ་དག་ཆོས་ཐམས་ཅད་སྟོང་ཉིད་དུ་གྲུབ་ན་ལས་འབྲས་མི་རུང་སྙམ་པ་དེ་བཀག་ཆེད་དེར་གསུངས་པ་ཡིན་གྱི། དབུ་མ་པའི་རང་ལུགས་ལ་ནི་སྟོང་ཉིད་ཡིན་ན་ལས་འབྲས་མི་རུང་བ་དང༌། སྟོང་ཉིད་ཡིན་ན་ལས་འབྲས་རུང་བ་གཉིས་ཀར་ཁས་བླང་བར་བྱ་བ་མ་ཡིན་ཏེ། ཚུལ་དེར་ནི། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། ཅེས་འབྱུང་བ་ལྟར་ཡིན་ཀྱང་མ་བརྟགས་གཞན་གྲགས་ཙམ་ངོར། དབུ་མ་པས་སྟོང་དང་རྟེན་འབྱུང་གི་དེ་ཉིད་ཁོང་དུ་མ་ཆུབ་པར་ཡང་བརྗོད་པར་མི་བྱ་སྟེ། གདུལ་བྱ་དག་ཡང་དག་པའི་གནས་ལ་རྗེས་སུ་འཛིན་པའི་ཕྱིར་ཞེས་དགོངས་ནས།
སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་མཚལ་ལོ། ། ཞེས་འབྱུང་བའི་ཕྱིར་རོ། ། ཆོས་ཐམས་ཅད་སྟོང་ཉིད་དུ་རྟོགས་ན་ལས་འབྲས་བསླུ་མེད་ལ་ངེས་པ་འདྲེན་ཚབས་ཆེ་རུ་འགྲོ་བྱ་བ་ཡང་ཐོས་བསམ་གྱི་ཤེས་རབ་ཀྱིས་དེར་རྟོགས་པའི་རྗེས་སམ། སྒོམ་བྱུང་མི་རྟོག་ཡེ་ཤེས་ཀྱི་མཉམ་བཞག་ལས་ལངས་པའི་རྗེས་ཐོབ་ལ་ཡིན་གྱི། སྟོང་ཉིད་རྟོགས་པའི་སྒོམ་བྱུང་མཉམ་གཞག་རང་གི་ངོ་བོ་ལ་ནི་དེ་ལྟར་ངེས་པ་དང་མ་ངེས་པ་གང་དུ་ཡང་བརྗོད་པར་བྱ་བ་མ་ཡིན་ཏེ། དེར་དམིགས་པ་དང་རྣམ་པ་ཐམས་ཅད་ཀྱི་བློ་དང་བྲལ་བའི་ཕྱིར། སྟོང་ཉིད་དུ་གྲུབ་པས་རྒྱུ་འབྲས་སུ་རུང་བ་ཡང་ལྟོས་གཞག་ཙམ་གྱིས་བཞག་པ་ལས། བློ་དེས་རྟོགས་ན་དེར་འགྱུར་བ་དང༌། བློ་དེས་ཆོས་དེ་སྟོང་ཉིད་དུ་མ་རྟོགས་ན་ཆོས་དེ་རྒྱུ་འབྲས་སུ་མི་རུང་བ་ནི་མ་ཡིན་ནོ། །
ཡང་འདིར་འདི་ཤེས་དགོས་ཏེ། རྟེན་འབྲེལ་གྱི་དངོས་པོ་ཆོས་རང་བཞིན་གྱིས་སྟོང་པར་རྟོགས་པ་དང༌། རང་བཞིན་གྱིས་སྟོང་བཞིན་རྟེན་འབྲེལ་གྱི་དངོས་ཆོས་སུ་སྣང་བར་རྟོགས་པའི་རྟོག་མེད་ཀྱི་ཤེས་པ་ཞིག་ཡོད་དམ། དེ་ཡོད་ན་དེ་གང་ཟག་སུ་ཞིག་གི་རྒྱུད་ལ་ཡོད་སྙམ་ན། བཤད་པར་བྱ་སྟེ། དེ་ལྟར་རྟོགས་པའི་རྟོག་མེད་ཀྱི་ཡེ་ཤེས་ཡོད་ལ་ཡོད་པ་དེ་ཡང་དངོས་པོའི་རང་བཞིན་དང་བྲལ་བར་སྟོང་པ་ཉིད་ལས་གཡོ་བ་མེད་བཞིན་རྟེན་འབྲེལ་གྱི་དངོས་ཆོས་སུ་སྣང་བའི་ཡུལ་ཡང་ཀུན་རྫོབ་དང༌། ཡུལ་ཅན་ཡང་གཙོ་བོར་ཀུན་རྫོབ་རྟོགས་པའི་བློ་ཤས་ཆེ་བ་ཡིན་ཏེ། ཡུལ་དམིགས་བཅས་དང༌། ཡུལ་ཅན་ལྟོས་བཞག་གི་ཆོས་རྫུན་པ་ཡུལ་དུ་བྱེད་པའི་ཤེས་པ་བསླུ་བ་ཅན་གྱི་ཕྱིར། འོ་ན་རྟེན་འབྲེལ་གྱི་དངོས་ཆོས་སྒྱུ་མ་ལྟར་རྟོགས་པའི་མི་རྟོག་ཡེ་ཤེས་ཀྱི་བློ་དེ་དོན་དམ་བདེན་པ་རྟོགས་པ་མ་ཡིན་ནམ་ཞེ་ན།
འཇིག་རྟེན་ཀུན་རྫོབ་བདེན་པ་ཉིད་དུ་རྟོགས་པ་ལ་ལྟོས་ནས་རྟོགས་པ་ཡིན་ཡང༌། འཇིག་རྟེན་ལས་འདས་པ་ཀུན་རྫོབ་བདེན་པ་སྣང་བ་མེད་པ་ལ་ལྟོས་པའི་དོན་དམ་བདེན་པ་ཇི་ལྟ་བར་རྟོགས་པ་མ་ཡིན་ནོ། ། རྟེན་འབྲེལ་སྟོང་ཉིད་ཀྱི་ཚོགས་པ་གཟིགས་ཚུལ་འདི་ལ། སློབ་དཔོན་ཆེན་པོ་ཞི་བ་ལྷས། རྣལ་འབྱོར་ཀུན་རྫོབ་ཀྱི་གཟིགས་པའི་རྣམ་གཞག་མཛད་དོ། ། བཅོམ་ལྡན་འདས་ཀྱིས་འཇིག་རྟེན་རང་ལ་ལྟོས་པའི་དངོས་པོའི་དེ་ཉིད་སྐད་ཅིག་མར་སྟོན་གྱི་འཇིག་རྟེན་རང་ལ་ཡང་མི་འགྲུབ་པའི་དངོས་པོ་རྟག་པ་མེད་དོ་ཞེས་འཇིག་རྟེན་པ་དག་འཇིག་རྟེན་རང་གྲགས་ཀྱི་དེ་ཉིད་ལ་སྦྱར་བ་ན་འོ་ན་དངོས་པོ་སྐད་ཅིག་མ་ནི་དོན་དམ་པར་ཡང་མ་གྲུབ། བྱིས་པ་ལ་ཀུན་རྫོབ་པའི་དངོས་པོའི་སྐད་ཅིག་མར་རྟོགས་པ་ཡང་མེད་ན་དེ་མ་རྟོགས་ན་དངོས་པོ་དེ་སུ་ཞིག་གིས་སྐད་ཅིག་མར་རྟོགས་ཞེ་ན། རྣལ་འབྱོར་པས་ཀུན་རྫོབ་པའི་བདེན་བཞི་དེ་ཉིད་ལ་ལྟོས་པའི་དངོས་པོ་དེ་ཉིད་དཔྱོད་པ་ན་སྐད་ཅིག་མར་རྟོགས་པས་དངོས་པོ་སྐད་ཅིག་མར་མ་ངེས་པའམ་མ་རྟོགས་པ་མིན་ཏེ། འཕགས་པ་ནི་དངོས་པོ་ལ་རྟག་འཛིན་དང་བྲལ་བས་འཇིག་རྟེན་ལ་ལྟོས་པའི་ཀུན་རྫོབ་པའི་དངོས་པོའི་དེ་ཉིད་དང་དངོས་པོ་ལ་རྟག་མི་རྟག་སོགས་སྤྲོས་འཛིན་ཐམས་ཅད་དང་བྲལ་བས་འཇིག་རྟེན་ལས་འདས་པའི་དོན་དམ་གྱི་དེ་ཁོ་ན་ཉིད་ཀྱང་ལེགས་པར་རྟོགས་པའི་ཕྱིར་ཞེས། སྤྱོད་འཇུག་ཏུ།
འཇིག་རྟེན་གཞུག་པའི་དོན་དུ་ནི། ། མགོན་པོས་དངོས་བསྟན་དེ་ཉིད་དུ། ། དེ་དག་སྐད་ཅིག་མ་ཉིད་མིན། ། ཀུན་རྫོབ་ཏུ་ཡང་འགལ་ཞེ་ན། ། རྣལ་འབྱོར་ཀུན་རྫོབ་ཉེས་མེད་དེ། ། འཇིག་རྟེན་ལ་ལྟོས་དེ་ཉིད་མཐོང༌། ། ཞེས་འབྱུང་བ་དེ་ཉིད་ཀྱི་ཤུགས་ཀྱིས་བསྟན་པའི་ཕྱིར་རྟེན་འབྲེལ་གྱི་དངོས་ཆོས་རང་ལ་ལྟོས་པའི་དེ་ཉིད་སྟོང་པར་གནས་ཤིང་གནས་པ་ལྟར་བཅོམ་ལྡན་འདས་ཀྱིས་བསྟན་ཀྱང་བྱིས་པ་ལ་མངོན་སུམ་དུ་མི་རྟོགས་ལ། འཕགས་པས་དེ་ལྟར་རྟོགས་པ་མི་འགལ་བ་ཉིད་དུ་གྲུབ་ལ། དེ་ལྟར་རྟོགས་པའི་བློ་ཡང་འཇིག་རྟེན་པ་རྟེན་འབྲེལ་གྱི་དངོས་ཆོས་མི་སྟོང་པར་བལྟ་བའི་འཛིན་པ་དང་བྲལ་བའི་ཆ་ནས་ཚད་མར་གྲགས་ཀྱང་དངོས་སྣང་རྫུན་པ་སྟོང་པ་ཉིད་དུ་རྟོགས་པའི་ཆ་ནས་ཚད་མར་མི་བཞག་སྟེ། ཡང་དག་པའི་གནས་ཚུལ་རྟོགས་པའི་བློ་མ་ཡིན་པའི་ཕྱིར་ཏེ།
ཡང་དག་པའི་གནས་ཚུལ་ནི་བདེན་རྫུན་དང་སྟོང་མི་སྟོང་ལ་སོགས་པ་གང་དུ་ཡང་མ་གྲུབ་པའི་ཕྱིར། དེས་ན་སངས་རྒྱས་བཅོམ་ལྡན་འདས་རྣམས་ནི་རྟེན་འབྲེལ་གྱི་དངོས་ཆོས་དང་དེའི་དེ་ཉིད་སྟོང་པ་ཉིད་ཀྱང་འདི་ལྟ་བུའོ་ཞེས་གཟིགས་པ་མ་ཡིན་ཏེ། བདེན་གཉིས་ཀྱི་ཆོས་ཐམས་ཅད་ལ་གཟིགས་པ་ལོག་པ་ཉིད་ཀྱིས་གཟིགས་པར་བརྗོད་པའི་ཕྱིར། འཇུག་འགྲེལ་ལས། དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། ། ཞེས་འབྱུང་བའི་ཕྱིར། ད་ནི་འདོད་པ་གཉིས་པའི་དོན་བཤད་པར་བྱ་བ་ལ། ཕྱོགས་སྔ་མ་བརྗོད་པ་དང༌། དེ་མི་འཐད་པར་བསྟན་པའོ། ། དང་པོ་ནི།
ཤར་ཙོང་ཁ་པ་ན་རེ། ཆོས་ཐམས་ཅད་སྟོང་པ་ཉིད་ཡིན་པ་དང་རྟེན་འབྲེལ་གྱི་ལས་འབྲས་བསླུ་མེད་མི་འགལ་བའི་ཚུལ་ནི། ཆོས་ཐམས་ཅད་སྟོང་པ་ཉིད་ཡིན་ཞེས་བྱ་བ་ནི་དོན་དམ་པར་སྟོང་པ་ཉིད་ཡིན་གྱི་ཀུན་རྫོབ་ཀྱི་དངོས་པོ་དོན་བྱེད་པ་འདི་ཁོ་ཁོ་རང་གི་ངོ་བོ་སྟོང་བའི་དོན་མ་ཡིན་ལ། འོ་ན་དོན་དམ་པར་སྟོང་རྒྱུ་དེ་ཡང་ཡུལ་རང་ངོའི་སྡོད་ལུགས་ཀྱིས་གྲུབ་པའི་བདེན་གྲུབ་དེ་ཡིན་ལ། དེ་ལྟ་བུ་དོན་དམ་པར་སྟོང་པ་ཡང་ཀུན་རྫོབ་ཀྱི་ལས་རྒྱུ་འབྲས་ཀྱི་དངོས་པོ་དོན་བྱེད་པ་ཚུགས་ཐུབ་ཅན་འདི་ནི་ཐ་སྙད་ཚད་གྲུབ་བསླུ་བ་མེད་པར་བདེན་པ་ལ་མི་གནོད་པས། སྟོང་པས་ལས་འབྲས་ཀྱི་དངོས་པོ་འབྱུང་བ་མ་བཀག་པ་དང༌། ལས་འབྲས་ཀྱི་དངོས་པོ་འབྱུང་བས་སྟོང་ཉིད་མི་ཁེགས་པ་ཡིན་ནོ་ཞེས་སྨྲའོ། ། གཉིས་པ་ནི། དུས་ཀྱི་དབང་ལས་བཅོམ་ལྡན་འདས་ཀྱི་དབུ་མའི་ཚུལ་ལ་བདེན་གཉིས་ཀྱི་འཇོག་ཚུལ་འདི་ལྟ་བུ་ཞིག་ཀྱང་བྱུང་བར་སྣང་སྟེ་དེ་དག་ལ་ཡི་རང་བར་མི་བགྱིད་པའི་ཕྱིར་ཏེ། ཅི་ཀུན་རྫོབ་པའི་ལས་རྒྱུ་འབྲས་ལ་སོགས་པ་འདི་དག་ཐ་སྙད་པའི་ཚད་མས་གྲུབ་ན།
མི་བསླུ་བར་གྲུབ་བམ་བསླུ་བར་གྲུབ། བསླུ་བར་གྲུབ་ན་ཚད་གྲུབ་ཏུ་འོང་བའི་གནས་ག་ལ་ཡོད། མི་བསླུ་བར་གྲུབ་ན་ཡུལ་དེ་མི་བརྫུན་པས་བདེན་པར་གྲུབ་པ་ལས་འོས་ཅི་ཡོད། དེ་ལྟ་ན་དོན་ལ་བདེན་གྲུབ་ཁས་ལེན་བཞིན་ངག་ཏུ་ཚད་གྲུབ་ལ་ཚིག་སྐྱབས་བཅོལ་ནས་དབུ་མའི་རིང་ལུགས་ལས་ཆོས་ཐམས་ཅད་བདེན་མེད་སྟོང་ཉིད་ཀྱི་ཚུལ་དུ་བཤད་པ་ལས་གོ་བཟློག་སྟེ། ཆོས་ཐམས་ཅད་བདེན་གྲུབ་མི་སྟོང་བར་རྟོག་པ་ལ་གློ་བ་ཤིན་ཏུ་འཇུག་པ་ནི་རང་གི་རྗེས་སུ་འཇུག་པ་དག་ལ་མིག་རྒྱང་རིང་པོར་མ་བལྟས་པར་འགྱུར་ལ། ད་ནི་ཁྱེད་ལ་འདི་འདྲི་བར་བགྱིད་དེ། བདེན་པ་གཉིས་ལས་ཀུན་རྫོབ་བདེན་པ་ཞེས་བྱ་བའི་བདེན་པ་དེ་རྫུན་པར་གྲུབ་པ་ཞིག་གམ་བདེན་པར་གྲུབ་པ་ཞིག ། གཉིས་པ་ལྟར་ཁྱེད་མི་འདོད་ལ། དང་པོ་ལྟར་རོ་ཞེ་ན། འོ་ན་དེ་རྫུན་པར་འཇོག་བྱེད་གང་ཞེ་ན།
ལས་འབྲས་སོགས་ཀུན་རྫོབ་ཀྱི་ཆོས་དེ་དེ་ལྟར་བསླུ་མེད་དུ་འབྱུང་བ་མི་རྫུན་ཀྱང༌། དེ་རྟགས་ཀྱི་དགག་བྱའི་དངོས་པོར་མེད་པ་ལས་ཡོད་པར་གྲུབ་པའི་ཆ་དེ་རྫུན་པས་རྫུན་པར་འཇོག་ལ། དེ་ཉིད་ཀྱི་ཕྱིར་ཆོས་དེ་ཀུན་རྫོབ་བདེན་པར་ཡང་འཇོག་པ་ལེགས་བཤད་བླ་ན་མེད་པའོ་ཞེས་སྨྲ་མོད། དེ་ལྟ་ན་ཀུན་རྫོབ་ཀྱི་རང་ལྡོག་རྫུན་པ་དེ་རྫུན་པ་མིན་པར་འགྱུར་ཏེ། དེ་དེ་ཉིད་དུ་བདེན་ཀྱང་རྟགས་ཀྱི་དགག་བྱའི་ངོ་བོར་བདེན་པ་མེད་པའི་རྫུན་པ་ཡིན་པའི་ཕྱིར། འདོད་པ་ལས་འོས་མེད། དེ་ལྟ་ན། རྫུན་པ་དེ་རྫུན་པར་བདེན་པར་ཐལ། རྫུན་པ་དེ་ཡོད་པ་གང་ཞིག ། རྫུན་པ་དེ་རྫུན་པ་མ་ཡིན་པའི་ཕྱིར།
འདོད་ན་རྫུན་པ་དེ་རྫུན་པར་བདེན་པ་དེ་དངོས་པོ་ཡིན་ནམ་དངོས་མེད་ཡིན། དངོས་མེད་ཡིན་ན་ཀུན་རྫོབ་བདེན་པར་འགལ། དངོས་པོ་ཡིན་ན་རྫུན་པ་རྫུན་པར་གྲུབ་པ་ཆོས་ཅན། ཁྱོད་ཚད་མས་གྲུབ་པར་ཐལ། ཁྱེད་ཀུན་རྫོབ་བདེན་པ་གང་ཞིག ། དེ་ཡིན་ན་དེ་ཐ་སྙད་པའི་ཚད་མས་གྲུབ་པའི་ཕྱིར། མི་འདོད་ཀ་མེད། འོ་ན་བདེན་པ་ཚད་མས་གྲུབ་པར་ཐལ། འདོད་པ་དེའི་ཕྱིར། འདོད་ན།
བདེན་གྲུབ་གྲུབ་པར་ཐལ། བདེན་པ་ཚད་མས་གྲུབ་པའི་ཕྱིར། མ་ཁྱབ་ན། བདེན་པ་དེ་ཚད་མས་མ་གྲུབ་པར་ཐལ། བདེན་པ་དེ་ཚད་མས་གྲུབ་ཀྱང་དེ་བདེན་པར་མ་གྲུབ་པའི་ཕྱིར། མ་ཁྱབ་བོ་ཞེ་ན། དེ་ལ་ཁྱབ་པ་ཡོད་མེད་འཁོར་འདས་ཀྱི་རྒྱལ་ཁམས་ཆེན་པོར་སྒྲོགས་ཤིག ། བདེན་གྲུབ་གྲུབ་པར་འདོད་ན་ཁྱེད་ཅག་བདེན་གྲུབ་བདེན་པ་གཉིས་ཀར་ཐ་སྙད་དང་རིགས་ཤེས་ཚད་མ་གཉིས་ཀས་མ་གྲུབ་པར་བཤད་པ་དེ་དྲན་ལམ་དུ་མཆིས་སམ། དེས་ན་ཁྱེད་ཅག་གིས་ཀུན་རྫོབ་པའི་ལས་འབྲས་ཀྱི་ཆོས་སོགས་ངག་ཏུ་ཚད་གྲུབ་ཀྱི་ཐ་སྙད་བསྒྱུར་ཡང་ཞེན་དོན་ལ་ཁྱེད་བདེན་གྲུབ་ཁས་ལེན་པ་ལ་བསྙོན་ནུས་པ་མིན་ཏེ། ཁྱེད་ཚད་གྲུབ་ཀྱི་དོན་ཡུལ་ཉིད་ཀྱི་ཆ་ནས་ཚུགས་ཐུབ་ཏུ་བྱ་བ་བྱེད་པ་མི་བསླུ་བའི་དོན་དུ་བྱེད་པར་སྣང་ལ།
རང་ཚུགས་མ་ཐུབ་ན་ཚད་མར་ཡང་གྲུབ་པ་འགལ། དེ་ལྟའི་ཚུགས་ཐུབ་དེ་ཉིད་ནི་དབུ་མ་པ་དག་གི་དགག་བྱའི་རང་བཞིན་དང་བདེན་པ་ནི་དེ་ལས་ལྷག་པ་ཅུང་ཟད་ཀྱང་མེད་པའི་ཕྱིར་ཏེ། དབུ་མའི་དགག་བྱའི་རང་བཞིན་བདེན་གྲུབ་དེ་ནི་འཇིག་རྟེན་ལྷན་སྐྱེས་ཀྱི་བློ་གྲོས་དངོས་པོ་ཐམས་ཅད་ལ་རང་རང་གིས་ཇི་ལྟར་བྱ་བ་བྱེད་པ་དེ་ལྟར་ཚུགས་ཐུབ་པར་བདེན་གྲུབ་པར་བཟུང་བ་དེ་ཉིད་ཡིན་ལ་ཁྱེད་ཀྱིས་ཀྱང་དེ་ཉིད་ཚད་གྲུབ་ཏུ་རང་ལུགས་ལ་བཞག་ནས་ཚད་མ་གཞན་གྱིས་ཀྱང་གནོད་པ་ཡོད་པར་ཁས་མ་བླངས་བའི་ཕྱིར། དེས་ན་དངོས་ཆོས་ལ་བདེན་གྲུབ་ཞེན་དོན་དུ་ཁས་ལེན་པ་འདི་ལ་ནི་ཐ་སྙད་དུ་ཡང་ལས་རྒྱུ་འབྲས་སོགས་འཇོག་པར་ནུས་རེ་སྐན་ཏེ། ཇི་ལྟར་རྒྱུ་རང་རང་གི་ངོ་བོར་བདེན་པ་ཚད་གྲུབ་དང༌། འབྲས་བུ་རང་རང་གི་ངོ་བོར་བདེན་པ་ཚད་མས་གྲུབ་ན་དེ་གཉིས་དུས་མཉམ་པར་བདེན་ནམ་མི་མཉམ་པར་བདེན། དང་པོ་ལྟར་ན་དེ་ཉིད་ཀྱི་ཕྱིར་རྒྱུ་འབྲས་སུ་འགལ། གཉིས་པ་ལྟར་ན་གཅིག་ཡོད་གཅིག་མེད་ཀྱི་དངོས་པོ་འབྲེལ་པ་མེད་པས་དེ་ལས་ཀྱང་རྒྱུ་འབྲས་སུ་འགྲུབ་པའི་ཕྱིར། ཁོ་བོ་ཅག་ནི་འདི་ལྟར་སྨྲ་བར་བྱེད་དེ། རྒྱུ་འབྲས་ཀྱི་རྣམ་བཞག་ཚུར་མཐོང་ལ་དོན་བྱེད་པ་ལྟར་ཚད་མས་མ་གྲུབ་ཀྱང་མ་བརྟགས་ལྟོས་པར་བཞག་ཙམ་ལ་ལས་འབྲས་ཀྱི་གྲགས་པ་དེ་གྲགས་པ་ལྟར་དེ་ངོར་བསླུ་མེད་དུ་འབྱུང་རུང་ངོ་བྱ་བ་ཙམ་ཞིག་བརྗོད་པར་བྱེད་དོ། །
ད་ནི་ཁྱེད་ཀྱི་ལུགས་དེ་ལ་དོན་གྱི་སྐྱོན་ཆེན་པོ་བླ་ན་མེད་པ་སྣང་བས་དེའི་གནད་མཚང་སྦ་བསྲི་མེད་པར་བཀྲོལ་ན། ཀུན་རྫོབ་བདེན་པའི་ཆོས་ཚད་མས་གྲུབ་ན་ཀུན་རྫོབ་ཀྱི་ཡུལ་ཡིད་དུ་འོང་མི་འོང་བའི་ཆོས་སོགས་ཚད་གྲུབ་ཏུ་འགྱུར་ལ། དེ་གྲུབ་ན་ཆགས་སྡང་གི་ཆོས་སོགས་སྐྱེ་བར་རིགས་མི་རིགས་ཚད་མས་གྲུབ་པར་འགྱུར་ལ། དེ་གྲུབ་པ་ལ་སྐྱོན་ཅིར་འགྱུར་སྙམ་ན། འདིར་འགྱུར་ཏེ། དེ་ལྟ་ན་བཅོམ་ལྡན་འདས་ཀྱི་རྒྱལ་བའི་ཡུམ་སོགས་ངེས་དོན་གྱི་མདོ་རྒྱུད་ལས། ཆོས་ཐམས་ཅད་ལ་ཡིད་དུ་འོང་བ་དང་མི་འོང་བ་སོགས་འཁྲུལ་པར་སྣང་བ་ཉིད་ཀྱི་ཕྱིར་ཚད་མས་གྲུབ་པ་མེད་དེ་མེད་པར་རྟོགས་པ་ན་ཆགས་སྡང་སོགས་རང་བདེན་པ་འཇིག་རྟེན་ན་ཚད་གྲུབ་ཏུ་གྲགས་པ་དེ་སྐྱེ་བར་མི་འགྱུར། དེ་མི་འགྱུར་ན་ལས་དང་ཉོན་མོངས་པ་ལ་སོགས་སྒྲིབ་གཉིས་ཐམས་ཅད་རང་སར་དག་ཅིང་དེ་ལྟར་ཀུན་རྫོབ་ཀྱི་ཡུལ་དང་ཡུལ་ཅན་གྱི་ཆོས་ཐམས་ཅད་མིང་དང་དོན་གང་ཡང་ཚད་མས་མ་གྲུབ་པའི་སྟོང་ཉིད་རྟོགས་པའི་ཤེས་རབ་དང་བསོད་ཚོགས་ཟུང་དུ་འཇུག་པར་བསགས་སྦྱངས་བྱས་པས་དཔག་ཆེན་གྱི་མདའ་ལྟར་ས་ལམ་བགྲོད་ཕུལ་ཆེ་བའི་སྟོབས་ཀྱིས་མྱུར་དུ་བླ་ན་མེད་པ་ཡང་དག་པར་རྫོགས་པར་འཚང་རྒྱ་བར་འགྱུར་རོ་ཞེས་བྱ་བ་དེ་མི་འགྲུབ་པར་འགྱུར་ཏེ། ཀུན་རྫོབ་པའི་གཟུགས་ཡིད་དུ་འོང་མི་འོང་སོགས་རྣམ་པ་ཀུན་ཏུ་ཐ་སྙད་པའི་ཚད་མས་གྲུབ། དེ་གྲུབ་པ་ན་དེ་ལ་བརྟེན་པའི་ཆགས་སྡང་གི་བློ་སྐྱེ་བ་ཡང་ཐ་སྙད་པའི་ཚད་མས་གྲུབ།
ཐ་སྙད་པའི་ཚད་མ་སྐྱེ་བར་རིགས་པ་དེ་ཡང་ཀུན་རྫོབ་བདེན་པའི་ཆོས་ཀྱི་ཐ་སྙད་ཀྱི་གནས་ཚུལ་ལ་མི་བསླུ་བར་ཐ་སྙད་པའི་ཚད་མས་གྲུབ། དེ་གྲུབ་ན་གཟུགས་ཡིད་འོང་སོགས་ལ་ཆགས་སོགས་ཀྱི་བློ་དོན་མཐུན་ཚད་གྲུབ་ཏུ་སྐྱེ་བར་འགྱུར་ལ། ཚད་མ་ཡང་དག་གིས་གྲུབ་པའི་ཆོས་ནི་ཚད་མ་གཞན་གྱིས་ཟློག་མི་ནུས་ལ། ནུས་ན་ཚད་མ་ལ་ཡིད་བརྟན་མེད་པར་ཡང་འགྱུར་ལ། དེར་ཡང་མི་འགྱུར་ན་ལས་ཉོན་དང་སྒྲིབ་གཉིས་སོགས་ཀྱང་རིམ་གྱིས་ཟློག་པར་མི་འགྱུར་བའི་ཕྱིར། ཁྱེད་ཅག་ཁྱབ་པ་མེད་དེ། ཀུན་རྫོབ་པའི་ཡུལ་གཟུགས་སོགས་ཡིད་དུ་འོང་མི་འོང་ལ་ཆགས་སྡང་གི་བློ་ཚད་མ་དོན་མཐུན་སྐྱེ་བ་སོགས་ཀྱི་ལས་ཉོན་དང་འཁོར་བའི་རྒྱུ་བྱེད་མི་བྱེད་ཀྱི་རྟགས་ཀྱི་དགག་བྱའི་ཡུལ་གཟུགས་སོགས་ལ་ཆགས་སྡང་གི་བློ་སྐྱེ་བས་ལས་ཉོན་དང་འཁོར་བའི་རྒྱུ་བྱེད་པའི་ཕྱིར་སྙམ་ན། ད་ནི་རྟགས་ཀྱི་དགག་བྱ་ལ་གཟུགས་ཡོད་པར་ཡང་ཁས་ལེན་དགོས་བྱུང་བ་དང༌། སྔར་ནི་རྟགས་ཀྱི་དགག་བྱ་ཤེས་བྱར་མེད་པ་ཞིག་ཀྱང་སྨྲས་པ་ཡིད་ཡུལ་དུ་ཡོད་དམ། དེས་ན་ཁྱེད་འདོད་པའི་རྟགས་ཀྱི་དགག་བྱའི་གཟུགས་སོགས་ལ་བདེན་གྲུབ་དང་དེ་ལ་ཆགས་སྡང་གི་འཛིན་པ་དང་བྲལ་ཡང་འཁོར་བ་ལས་འཕགས་པ་ལ་ནི་ཏིལ་འབྲུ་ཙམ་མི་ཕན་ཏེ།
བདེན་འཛིན་དང་ཆགས་སྡང་སྐྱེ་བའི་འཁྲུལ་པའི་ཞེན་ཡུལ་སུན་ཚད་ལྡན་དུ་མ་ཕྱུང་བའི་ཕྱིར། རི་བོང་གི་རྭ་ལ་བདེན་པ་དང་ཆགས་སྡང་དང་བྲལ་བའི་བློ་བཞིན་ནོ། ། ཡང་འདི་ལྟར་དཔྱད་པར་བྱ་སྟེ། ཁྱེད་འཁོར་བར་སྐྱེ་བྱེད་ཀྱི་ལས་ཉོན་ཆགས་སྡང་སོགས་སྐྱེ་བའི་ཡུལ་ནི་རྟགས་ཀྱི་དགག་བྱར་གྱུར་པའི་གཟུགས་ཡིད་དུ་འོང་བ་དང་མི་འོང་བ་ཡིན་སྙམ་ན། འོ་ན་ལས་ཉོན་གསོག་པའི་རྟེན་དུ་ཡུལ་དེ་དམིགས་པར་རུང་བ་ཞིག་གམ་མི་རུང་བ་ཞིག ། མི་རུང་ན་ཆགས་སྡང་སོགས་སྐྱེ་བའི་ཡུལ་དམིགས་པ་མེད་པ་ཉིད་ཀྱིས་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་ལ། དེ་ཡང་འདོད་མི་ནུས་ཏེ། ཡུལ་ཉེ་བ་ལས་ཕྲ་རྒྱས་སྐྱེ་བ་ཉིད་ཀྱི་ཕྱིར། ཇི་སྐད་དུ། ཕྲ་རྒྱས་སྤངས་པ་མ་ཡིན་དང༌། །
ཡུལ་ནི་ཉེ་བར་གནས་པ་དང༌། ། ཚུལ་བཞིན་མ་ཡིན་ཡིད་བྱེད་ལས། ། ཉོན་མོངས་རྒྱུ་ནི་ཚང་བ་ཡིན། ། ཞེས་འབྱུང་ངོ༌། ། རུང་ན་ཐ་སྙད་ཚད་གྲུབ་ཀྱི་གཟུགས་དེ་ཉིད་དུ་བདེན་པར་གྲུབ་པར་དམིགས་སམ། དེ་ལས་གཞན་དུ་བདེན་པར་གྲུབ་པ་དམིགས། དེ་ཉིད་དུ་གྲུབ་པར་དམིགས་ན་ཐ་སྙད་ཚད་གྲུབ་ཀྱི་གཟུགས་བདེན་མེད་དུ་འདོད་པ་དང་འགལ། དེ་ལས་གཞན་དུ་གྲུབ་ན་རྟགས་ཀྱི་དགག་བྱའི་གཟུགས་དེ་འདྲ་སྔར་རྒྱ་བོད་ན་མཐོང་བ་ལྟ་ག་ལ་ཞིག་ཐོས་པ་ཡང་མེད་པ་དེ་ཙོང་ཁ་པ་ཆེན་པོ་ཉིད་ཀྱི་རྩལ་བཤད་དུ་མཛད་པས་དེའི་གཟུགས་གཟིགས་པ་ལས་འོས་མེད་པས་གཟུགས་དེ་ཁ་དོག་དང་དབྱིབས་ཇི་ལྟར་འདུག་ཀྱང་འཆད་རིགས་ལ། ཡང་ཁྱེད་རྟགས་ཀྱི་དགག་བྱ་ཤེས་བྱ་ལ་གཏན་མེད་པར་དགྲ་གཉེན་ལ་ཆགས་སྡང་སྐྱེ་བ་ནི་གང་ཟག་གི་བདག་གཏན་མེད་ཀྱང་དེ་ལ་དམིགས་ནས་ཆགས་སྡང་སྐྱེ་བ་ལྟ་བུའོ་ཞེ་ན། ཁོ་བོ་ཅག་གི་ཕྱོགས་ལ་འཐད་དེ།
ཆོས་ཐམས་ཅད་དེ་དེར་སྣང་བརྟགས་ལྟར་གྲུབ་པ་མེད་ཀྱང་བཏགས་ངོ་ན་ཡུལ་དང་ཡུལ་ཅན་དུ་དམིགས་ནས་འཁྲུལ་པ་སྐྱེ་བ་མི་འགལ་བར་གཟུགས་དང་ཆགས་སོགས་ཀྱང་ཡུལ་ཡུལ་ཅན་དེ་དེར་མ་གྲུབ་ཀྱང་ཐོག་མེད་ནས་འཁྲུལ་བའི་བཏགས་བཞག་གི་ཡུལ་ཡུལ་ཅན་གྱི་འཁྲུལ་པ་སྐྱེ་བ་མི་འགལ་ལ། ཁྱེད་ལ་གང་ཟག་གི་བདག་གཏན་མེད་དུ་འདོད་པ་ལྟ་ག་ལ་ཞིག ། བདག་ཐ་སྙད་པའི་ཚད་གྲུབ་ཏུ་འདོད་ལ། དེ་ལྟ་ན་ཐེག་པ་ཆེ་ཆུང་གི་ཆོས་མངོན་པ་གོང་འོག་ནས་བདག་ཐ་སྙད་དུ་ཡང་རྫས་གྲུབ་པར་མེད་པས་མཐོང་སྤང་གི་བདག་ལྟ་ལ་དམིགས་པས་གཞི་མེད་དང༌། སྒོམ་སྤང་གི་ཉོན་མོངས་ཡུལ་གཟུགས་སོགས་ཐ་སྙད་དུ་ཡང་ཚད་གྲུབ་ལ་དམིགས་ནས་སྐྱེ་བས་གཞི་ཡོད་པར་གསུངས་ལ། ཁྱེད་དེ་ལྟའི་རྣམ་གཞག་ཀྱང་འདོད་པའི་ངེས་པ་མི་སྣང་སྟེ། རྒྱལ་བའི་དགོངས་དོན་ལས་ཕྱིན་ཅི་ལོག་ཏུ་སྨྲ་དགོས་པ་ཉིད་ཀྱི་ཕྱིར། བདག་ལྟ་ལ་དམིགས་ནས་ཆགས་སོགས་སྐྱེ་བའི་དམིགས་བསལ་དེ་ཡུལ་གཞན་ལ་བརྟེན་ནས་ཆགས་སོགས་སྐྱེ་བའི་ཚུལ་ལ་མི་མཚུངས་པར་སྟོན་པ་སངས་རྒྱས་ཀྱིས་བཀའ་སྩལ་པ་དེ་ཉིད་ལ་ཁོ་བོ་ཡིད་རྟོན་པས་ཆགས་སོགས་ཀྱི་ཉོན་མོངས་ཐམས་ཅད་སྐྱེ་བའི་དམིགས་ཡུལ་ཤེས་བྱར་ཡོད་མེད་དུ་འདོད་པའི་མཚུངས་པའང་ཅི་སྟེ་ཁས་ལེན་པར་རིགས། ཡང་ན་རྣམ་གྲངས་འདི་ལྟ་བུར་ཡང་བརྗོད་པར་བྱ་སྟེ། ཁྱད་པར་ཆགས་སོགས་སྐྱེ་བའི་ཡུལ་ཤེས་བྱར་གཏན་མེད་ཅེས་སྨྲ་ན་ནི་སློབ་དཔོན་ཆེན་པོ་ཟླ་བ་གྲགས་པའི་བཞེད་པ་ལ་ཆེས་སྐུར་པ་བཏབ་པ་ཡིན་ཏེ།
དགེ་བའི་བཤེས་གཉེན་སྐུ་མཆེད་གསུམ་དང་པ་ཚབ་བུ་བཞི་སོགས་ཐལ་འགྱུར་བའི་ཡིག་ཆ་རྙིང་པ་མང་པོར་ཐེག་པ་ཐུན་མོང་གི་མདོ་མངོན་རྣམས་སུ་བདག་ལྟ་ལ་དམིགས་པའི་ཉོན་མོངས་སྤངས་པས་ཡང་སྲིད་ལེན་པའི་རྟེན་འབྲེལ་ལུགས་ལྡོག་ཏུ་འགག་པས་མྱང་འདས་ཐོབ་པར་བཤད་ཀྱང་དྲང་བའི་དོན་ཡིན་ཏེ། ཐེག་ཆེན་ཐུན་མོང་མིན་པའི་མདོ་མངོན་རྣམས་སུ་བདག་ལྟ་ལ་དམིགས་པའི་ལས་ཉོན་གྱི་རྟེན་འབྲེལ་གྱི་འགྲོས་ཀྱིས་འཁོར་བའི་རྒྱུ་བྱེད་པ་ལྟར་ཡུལ་ལ་དམིགས་པའི་ལས་ཉོན་གྱི་རྟེན་འབྲེལ་གྱི་འགྲོས་ཀྱི་ཡང་འཁོར་བའི་རྒྱུ་བྱེད་པས་ཡུལ་ཕུང་སོགས་ཀྱི་ཆོས་ལ་བདག་བདེན་དུ་འཛིན་པ་མ་སྤངས་པ་དེ་སྲིད་དུ་གང་ཟག་གི་བདག་ལྟ་འཁོར་བཅས་སྤངས་ཀྱང་འཁོར་བ་ལས་ཐར་བར་མི་འགྱུར་བས་དེ་འགྱུར་ཆེད་ཆོས་ཀྱི་བདག་མེད་རྟོགས་དགོས་སོ་ཞེས་བྱ་བ་ངེས་དོན་དུ་གནས་པ་དེ་འཕགས་པ་ཀླུ་སྒྲུབ་དང་དཔལ་ལྡན་ཟླ་བ་སོགས་ཀྱི་བཞེད་པའོ་ཞེས་གསལ་བར་བཤད་པ་དང་ཡང་ཆེས་འགལ་བར་འགྱུར་རོ། ། བླ་མ་ཆེན་པོ་ཙོང་ཁ་པ་ཁྱེད་ལྟ་བུ་སྙིགས་དུས་ཀྱི་བསྟན་འཛིན་ཆེན་པོར་བྱོན་པ་ལས་ལྟ་སྒོམ་སྤྱོད་པ་འདི་ལྟ་བུ་སྤེལ་བ་ནི་གདུལ་བྱ་མཐའ་ཡས་པས་གང་ཟག་སྐལ་ལྡན་དུ་མའི་དང་གར་འཇེབས་པར་འགྱུར་ཡང་སྐལ་མེད་འགའ་ལ་ནོར་བུའི་གླིང་དུ་སླེབ་པའི་དེད་དཔོན་གྱིས་རང་གི་ཚོང་ཕྲུག་གི་ཚོགས་ལ་མི་རབས་བདུན་ཚུན་དབུལ་བ་སེལ་ཆེད་ཁ་ཟས་རུལ་བ་ཡིད་བཞིན་གྱི་ནོར་བུའོ་ཞེས་སྦྱིན་པ་ལྟ་བུར་གྱུར་པ་འདི་ག་ལ་འོས་པས་ལེགས་པར་དགོངས་ནས་གདུལ་བྱ་གདུལ་ཐབས་ཀྱི་ཕྲིན་ལས་ཁ་བསྒྱུར་བར་མཛད་པར་ཅིས་མི་གནང༌། དེས་ན་ཀུན་རྫོབ་ཀྱི་ཆོས་འདི་དག་ལ་ཐ་སྙད་པའི་ཚད་མས་གྲུབ་ན་ཡོད་སྲིད་པ་མ་ཡིན་ཏེ། ཀུན་རྫོབ་ཀྱི་ཆོས་ལ་དངོས་པོ་དང་དངོས་མེད་གཉིས་ལས་དཔྱད་ན་དངོས་པོ་དང་དངོས་མེད་ཀྱི་ཆོས་གཉིས་ཀ་རང་རང་གི་ངོ་བོར་མ་གྲུབ་ཀྱང་མ་དཔྱད་ན་ལྟོས་ངོ་ནས་ཕན་ཚུན་བརྟེན་པར་འདུས་བྱས་ཆ་ན་དངོས་པོ་དང་དངོས་མེད་ཀྱི་ཀུན་རྫོབ་ཀྱི་ཆོས་གཉིས་ཀ་འདུས་བྱས་སུ་བཞག་ན། འདུས་བྱས་ཀྱི་ཆོས་དེའི་མིང་དོན་ཐ་སྙད་པས་བཟུང་བ་ལྟར་གྲུབ་བམ་སྙམ་པ་ལ། མ་གྲུབ་བོ་ཞེས་འཕགས་པ་ཀླུས་དབུ་མའི་མདོ་ལས། འདུས་བྱས་བརྟགས་པའི་རབ་བྱེད་རྒྱ་ཆེར་བཀའ་སྩལ་པ་ཉིད་ཀྱི་ཕྱིར། དངོས་པོ་ཚད་མས་གྲུབ་ན་འདུས་བྱས་ནས་གྲུབ་དགོས་པ་ལས། དངོས་པོ་འདུས་བྱས་པ་ཙམ་ཡང་བཀག་ན་དེ་འདུས་བྱས་པའི་དངོས་པོ་ལྟ་ག་ལ་འགྲུབ་སྟེ།
མ་མེད་པར་བུ་མི་འབྱུང་བ་བཞིན་ནོ། ། དེས་ན་འདུས་བྱས་ལ་སྐྱེ་བ་སོགས་ཡོད་དགོས་ན་དེ་ཡང་མི་རིགས་ཏེ། སྐྱེ་བ་སོགས་མི་འགྲུབ་པའི་ཕྱིར། ཇི་སྐད་དུ། དེ་ཕྱིར་སྐྱེ་བཞིན་ཉིད་དང་ནི། ། སྐྱེ་བ་ཡང་ནི་ཞི་བ་ཉིད། ། ཅེས་དང༌། རེ་ཞིག་ཡོད་དང་མེད་པ་ཡང༌། ། སྐྱེ་བར་རིགས་པ་མ་ཡིན་ཏེ། ། ཡོད་མེད་ཉིད་ཀྱང་མ་ཡིན་ཞེས། །
གོང་དུ་བསྟན་པ་ཉིད་ཡིན་ནོ། ། ཞེས་དང༌། ཇི་ལྟར་སྐྱེ་བ་རང་དང་ནི། ། གཞན་གྱི་བསྐྱེད་པ་མ་ཡིན་ཞིང༌། ། སྐྱེ་བར་འདི་ནི་མ་སྐྱེས་པ། ། རང་གི་བདག་ཉིད་ཅི་ལྟར་བསྐྱེད། ། ཅེས་དང༌། གང་ཚེ་ཆོས་རྣམས་ཐམས་ཅད་ཀྱི། ། སྐྱེ་བ་འཐད་པར་མི་འགྱུར་བ། ། དེ་ཚེ་ཆོས་རྣམས་ཐམས་ཅད་ཀྱི། །
འགག་པ་འཐད་པར་མི་འགྱུར་རོ། ། རེ་ཞིག་དངོས་པོ་ཡོད་པ་ལ། ། འགག་པ་འཐད་པར་མི་འགྱུར་རོ། ། ཞེས་དང༌། གཅིག་ཉིད་ན་ནི་དངོས་པོ་དང༌། ། དངོས་པོ་མེད་པར་འཐད་པ་མེད། ། དངོས་པོ་མེད་པར་གྱུར་པ་ལའང༌། ། འགག་པ་འཐད་པར་མི་འགྱུར་རོ། ། མགོ་གཉིས་པ་ལ་ཇི་ལྟར་ནི། ། བཅད་དུ་མེད་པ་དེ་བཞིན་ནོ། །
ཞེས་དང༌། སྐྱེ་དང་གནས་དང་འཇིག་པ་དག ། མ་གྲུབ་ཕྱིར་ན་འདུས་བྱས་མེད། ། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ནི་ཇི་ལྟར་གྲུབ། ། ཅེས་འབྱུང་བས། དངོས་པོ་འདུས་བྱས་པའི་ཆོས་ཐ་སྙད་པའི་ཚད་མས་གྲུབ་པ་ཡོད་པ་མ་ཡིན་ཏེ། འདུས་བྱས་ཀྱི་ཆོས་ཀྱི་བདག་ཉིད་ནི་སྐད་ཅིག་མ་ཡིན་ཅིང༌། གང་སྐད་ཅིག་གི་ཆ་ནི་བྱིས་པའི་ཐ་སྙད་ཚད་མས་རྟོགས་པར་མི་འགྱུར་ཏེ། རྟོགས་ན་དེ་ཉིད་འཕགས་པར་འགྱུར་བའི་ཕྱིར།
དེ་ལས་གཞན་དངོས་པོ་འདུས་བྱས་ཀྱི་སྐད་ཅིག་གི་ཆ་ནི་རིགས་པས་དཔྱད་ན་རང་གྲུབ་དུས་ཀྱི་སྐད་ཅིག་གཉིས་པར་མི་སྡོད་ལ། སྐད་ཅིག་ལ་བྱ་བྱེད་མེད་པས་རིགས་པས་དཔྱད་མི་བཟོད་པར་རིགས་ངོར་སྐད་ཅིག་མར་གྲུབ་པ་ཙམ་ཡང་མེད་པས་བསླུ་ཆོས་རྫུན་པ་ཁོ་ནའི་ཕྱིར་དངོས་པོ་དང་འདུས་བྱས་ཀྱི་ཆོས་ལ་དོན་བྱེད་པ་ཅན་གྱི་བྱ་བྱེད་རང་བདེན་པ་ཡང་དག་པའི་ཚད་མས་གྲུབ་པ་སྨྲ་བ་འདི་ནི་རྟོག་གེ་པ་དག་གིས་བརྟགས་པ་ཁོ་ན་ལྟར་ཡིན་ཏེ། འཇིག་རྟེན་གྱི་མ་བརྟགས་མ་དཔྱད་པའི་གྲགས་པ་ལྟར་ཡང་མ་བརྗོད། རྒྱལ་བ་སྲས་བཅས་བཞེད་པའི་དབུ་མའི་རིང་ལུགས་རྣམ་པར་དག་པ་དེ་ལ་ཡང་ཆེས་འཇིགས་པ་དང་བཅས་ཏེ། འཇིག་རྟེན་པའི་ལུགས་དང་འཇིག་རྟེན་ལས་འདས་པར་སྨྲ་བའི་ཕྱོགས་གཉིས་ཀ་བཏང་བར་བྱས་ནས་གང་ཡང་མིན་པ་གྱི་ན་བར་སྨྲ་བའི་ཕྱིར་ཏེ། དཔལ་ལྡན་ཟླ་བས་འཇུག་འགྲེལ་དུ། སྐྱེ་བོ་མ་བྱང་བ་གནག་རྫི་དང་བུད་མེད་ལ་སོགས་པ་ཡན་ཆད་ལ་གྲགས་པའི་སྐྱེ་བ་དང་འཇིག་པ་ལ་སོགས་པའི་ཕྱིན་ཅི་མ་ལོག་པ་ཡང་དག་པར་ངེས་པར་མ་བཟུང་བར་ཕུལ་དུ་བྱུང་བར་འགྲོ་བར་འདོད་པས་ཤིང་ལ་འཛེགས་ན་ཡལ་ག་སྔ་མ་བཏང་ནས་ཡལ་ག་ཕྱི་མ་བཟུང་བ་ལྟར་ལྟུང་བ་ཆེན་པོས་ལྟ་བ་ངན་པའི་རི་སུལ་དག་ཏུ་ལྟུང་བར་འགྱུར་ཞིང་བདེན་གཉིས་མཐོང་བ་དང་བྲལ་བས་འབྲས་བུ་མི་ཐོབ་པར་འགྱུར་རོ། ། ཞེས་འབྱུང་བ་ལྟར་ཤེས་པར་བྱའོ། ། ངག་དོན། ཇོ་བོ་ཨ་ཏི་ཤའི་གསུང་ལས།
འཕགས་མཆོག་ཀླུ་སྒྲུབ་ཀྱི་དགོངས་པ་སངས་རྒྱས་བསྐྱངས་དང་ཟླ་གྲགས་ཀྱིས་ཕྱེས་པའི་ཟབ་དོན་འདི་རྟོགས་པར་དཀའ་བ་ཉིད་ཀྱིས་འཕགས་པའི་ཡུལ་ན་ལུགས་འདི་ལྟ་བུ་འཛིན་པ་ཉིན་སྐར་ལྟར་དཀོན་པར་གསུངས་ལ། ། དེས་ན་བོད་ཀྱི་ཡུལ་འདིར་ཡང་བསྟན་པ་སྔ་དར་གྱི་དུས་རང་རྒྱུད་ཀྱི་དབུ་མའི་ལུགས་དར་ཆེ་ལ། བསྟན་པ་ཕྱི་དར་གྱི་དུས་འདིར་ཡང་ཇོ་བོ་རྗེ་ཆེན་པོ་དང་སྒྲ་བསྒྱུར་མར་པ་ལོ་ཙཱ་བ་ཡབ་སྲས་ཀྱིས་དབུ་མ་ཐལ་འགྱུར་བའི་སྲོལ་གཏོད། རྗེ་སྒམ་པོ་པ་སློབ་མ་ཡང་སློབ་ཉིང་སློབ་ཏུ་གྱུར་པ་ཁ་ཤས་དང༌། པ་ཚབ་བུ་བཞི་དང་བཅས་པས་ཅུང་ཟད་རྒྱས་པར་མཛད་པར་དགོངས་ཀྱང་རྒྱ་ཆེར་འཕེལ་མ་ནུས་ཤིང༌། དེང་སང་ནི་ཐལ་འགྱུར་བའི་ལུགས་སྒྲ་ཙམ་ཡང་གྲགས་པར་མ་གྱུར་པའི་སྐབས་འདིར་བདག་གི་ཡབ་རྗེ་ཆེན་པོ་སངས་རྒྱས་མཉན་པ་གྲུབ་ཐོབ་བྱ་བ་བསམས་བཞིན་དུ་སྲིད་པར་སྐྱེ་བ་སྤྲུལ་པའི་ཡེ་ཤེས་ཀྱི་སྐུ་གང་ལས་ཁོ་བོ་ཅག་གིས་མགོན་པོ་ཀླུ་སྒྲུབ་ཡབ་སྲས་བཞེད་པའི་དབུ་མའི་རིང་ལུགས་ཆེན་པོ་འདི་བཀའ་དྲིན་དུ་ནོད་པ་ལས་དེང་སང་ཐལ་འགྱུར་བའི་ལུགས་མཆོག་ཇི་བཞིན་གྱི་ལྟ་སྒོམ་སྤྱོད་པའི་རོ་ལ་དགའ་མགུར་ལོངས་སྤྱོད་དུ་རོལ་བ་ནི་བྱང་གི་ཕྱོགས་འདིར་མངོན་སུམ་དུ་ཁོ་བོ་ཅག་ཁོ་ནར་བས་སོ། ། འོ་ན་གངས་ཅན་གྱི་ཁྲོད་འདིར་ཐལ་འགྱུར་བའི་ཁ་འཛིན་འདི་ཙམ་དུ་སྣང་བ་དེ་ཐམས་ཅད་ལ་ཐལ་འགྱུར་བའི་ལུགས་ཀྱི་སྒྲ་ཆེས་ཆེར་གྲགས་ནས་ཁས་ལེན་པ་མ་ཡིན་ནམ་ཞེ་ན། བརྗོད་པ་བྱ་སྟེ། འཕགས་པའི་ཡུལ་ན་ཉིན་སྐར་ལྟར་དཀོན་པའི་ཐལ་འགྱུར་བའི་ལུགས་དེ་ནི་དེང་སང་བྱང་ཕྱོགས་གངས་ཅན་ན་ཐལ་འགྱུར་བར་སྨྲ་བའི་སྡེ་ཆེན་པོ་འདིས་སྨྲ་བ་ནི་མ་ཡིན་ཏེ། སྔོན་འཕགས་ཡུལ་ན་བསྟན་པ་རྣལ་མ་ཡོད་དུས་ཀྱང་བསགས་པར་ཅན་གྱི་སྐལ་ལྡན་དཀོན་པས་ཐལ་འགྱུར་བའི་ལུགས་དེ་ཉིན་སྐར་ལྟར་དཀོན་ལ།
དེང་སང་བོད་མཐའ་ཁོབ་མུན་པའི་གླིང་འདིར་བསྟན་པ་ལྔ་བརྒྱ་མཐའ་མ་ལ་ཉེ་བ་ལ་བབས་པ་ན་བསགས་པ་ཅན་གྱི་ཐལ་འགྱུར་བ་མཚན་མོའི་སྐར་མ་ལྟར་བགྲང་གིས་མི་ཆོད་པ་འདི་ལྟ་བུ་འབྱུང་བ་དུས་ཀྱིས་འགྲུབ་པའི་སྐབས་ཡོད་པ་མི་སྲིད་པའི་ཕྱིར། འོ་ན་ཁྱོད་ཅག་འདོད་པའི་ཐལ་འགྱུར་བ་ཉུང་གཞན་དག་གི་ལུགས་ཀྱིས་འདོད་པའི་ཐལ་འགྱུར་བ་མང་བའི་རྒྱུ་མཚན་ཅི་ཞེ་ན། རྒྱལ་བ་མ་ཕམ་པས། དམན་པར་མོས་ཤིང་ཁམས་ཀྱང་ཤིན་ཏུ་དམན། ། གྲོགས་པོ་དམན་པ་དག་གིས་ཡོངས་བསྐོར་བ། ། ཟབ་ཅིང་རྒྱ་ཆེ་ལེགས་པར་བཤད་པའི་ཆོས། ། འདི་ལ་གལ་ཏེ་མོས་མེད་གྲུབ་པ་ཡིན། ། ཞེས་འབྱུང་བ་ཉིད་ཀྱིས་ཤེས་སོ། ། དེ་ལྟ་ན་ཡང་རྒྱལ་བ་སྲས་བཅས་ཀྱི་དབུ་མའི་བསྟན་པ་ཡང་རྒྱ་ཆད་ཕྱོགས་ལྷུང་དང་བྲལ་བ་ཁོ་ནར་གནས་པས་གངས་ཅན་གྱི་ཁྲོད་འདིར་དེང་སང་ས་དར་གནམ་དར་མི་དར་ཁྱི་དར་ལ་སོགས་པའི་ཐལ་འགྱུར་བའི་ལུགས་འདི་ཡང་རྒྱལ་བ་སྲས་བཅས་བཞེད་པའི་དབུ་མའི་བསྟན་ཚུལ་ཡང་དག་པར་རིག་པར་བྱས་ནས་མཆོག་ཏུ་དད་པར་བྱ་བའི་ཡུལ་ཁོ་ནར་ཐེ་ཚོམ་དང་བྲལ་བར་འཛིན་དགོས་ཏེ། དེང་སང་བོད་ན་རྒྱ་ནག་ཧྭ་ཤང་ལྟ་བ་རྣམ་པར་མ་དག་ཅེས་གྲགས་ཀྱང༌།
པོ་ཏོ་བའི་བེའུ་བུམ་སྔོན་པོ་རྩ་འགྲེལ་ལས། ཧྭ་ཤང་གི་ལུགས་འདི་བཅོམ་ལྡན་འདས་ནས་གནས་བརྟན་བ་ཀུ་ལི་བརྒྱུད་ནས་རྒྱ་མཚོའི་མཐར་བརྒྱུད་དེ་རྒྱ་ནག་མཁན་པོའི་བར་བླ་རབས་བདུན་ལས་མ་སོང་བའི་དབུ་མའི་ལུགས་རྣམ་དག་ཅིག་ཡིན་པས་གུས་པ་བསྐྱེད་དགོས་པར་གསུངས་པ་ལྟར་འདིར་ཡང་དེ་བཞིན་དུ་ཤེས་པར་བྱ་དགོས་ཏེ། ཆོས་རྣམས་ཀྱི་བདེན་པ་གཉིས་ཀྱི་ཆོས་ཉིད་ཇི་ལྟ་བ་དེ་ལྟའི་ཚུལ་ནི་སྒྲིབ་བྲལ་ཡང་དག་པར་རྫོགས་པའི་སངས་རྒྱས་ཁོ་ནའི་མཁྱེན་པའི་ཡུལ་ཡིན་པའི་ཕྱིར་ཏེ། རང་ཅག་ཚུར་མཐོང་དག་གིས་ལུང་ཙམ་གྱི་རྗེས་སུ་འབྲངས་ནས་ཁ་ཚོམ་གཅོད་པར་མི་རིགས་པའི་ཕྱིར་རོ། ། དེ་ལྟ་ན་ཡང་ཙོང་ཁ་པ་ཆེན་པོས་གསུང་རབ་ཀྱི་དགོངས་པ་འགྲེལ་ཚུལ་འདི་ལ་བརྗོད་ན། རྒྱ་ཆེན་ཐེག་པ་ཆེ་ཆུང་ལས་འབྱུང་བའི། ། ཆོས་མངོན་པ་དང་ཁྱད་པར་མ་ཕམ་པས། ། ལེགས་པར་བཀྲལ་བའི་ཆོས་ཚུལ་ཟབ་མོ་དང༌། ། རང་རྒྱུད་སྨྲ་བའི་དབུ་མའི་གསུང་རབ་ལ། ། ཞི་བའི་སྒོ་ཆེན་མ་དོར་ཐག་བཅད་ནས། །
ཟླ་གྲགས་ལུགས་ཀྱི་དབུ་མ་དེ་ཉིད་ལ། ཞི་བའི་སྒོ་ཆེན་མཆོག་ཏུ་བསྔགས་མཛད་མོད། ། དེ་ལྟ་ན་ཡང་དེ་ཡི་ལུགས་བཟང་ནི། ། འཆད་ཚེ་དཔལ་ལྡན་ཟླ་བའི་བཞེད་པ་མཆོག ། སྔོན་རབས་སྤྲུལ་པའི་ལོ་པཎ་དུ་མ་ཡིས། ། བཤད་བསྒྱུར་སྒོམ་པས་ཐར་པར་གཤེགས་ལམ་དུ། ། གྱུར་པའི་དབུ་མའི་ཚུལ་དེ་བཤད་པ་བརྒྱས། ། བཀག་ནས་ཟླ་གྲགས་ལུགས་ཞིག་གསར་བརྩམས་ཏེ། ། འཇམ་པའི་དབྱངས་ཀྱི་མན་ངག་དང་སྦྱར་ནས། ། འཆད་ཅིང་འདི་ཡི་དོན་དང་མི་མཐུན་པའི། །
མདོ་སྔགས་ཀུན་གྱི་ལྟ་སྒོམ་ཐམས་ཅད་ལ། ། འཁྲུལ་བཅས་ཉིད་ཕྱིར་རྩ་བཞིན་འདོར་དགོངས་པས། ། སྔོན་རབས་ས་དྭགས་ཇོ་ཞལ་རྫོགས་ཆེན་དང༌། ། ཞི་བྱེད་གཅོད་ཡུལ་སོགས་ཀྱི་ལྟ་བ་ཀུན། ། ངན་སྐྱུགས་ཁྲོན་པ་ལྟ་བུར་ཤེས་བྱ་ཞེས། ། མཁས་གྲུབ་དགེ་ལེགས་དཔལ་དེས་ལྷག་པར་བསྒྲགས། ། དེ་ཚེ་སྔོན་བྱུང་སྐྱེས་ཆེན་དམ་པ་དང༌། ། ཆོས་རྣམས་ཀུན་ལའང་འཁྲུལ་པ་མེད་སྙམ་ནས། ། བདག་གིས་ཅུང་ཟད་ཙམ་ཞིག་བརྗོད་པ་ལས། ། རང་ལྟ་ལ་ཆགས་གཞན་ཕྱོགས་ལ་སྡང་བའི། །
ཕྱོགས་རིས་འཛིན་པའི་དྲི་མ་ཀུན་སྤངས་ནས། ། རྟོན་པ་བཞི་དང་ལྡན་པས་ཡང་དག་བརྗོད། ། ཅེས་སྨྲས་སོ། །
གངས་ཅན་གྱི་ཁྲོད་འདིར་དེང་སང་ཁྱིམ་པ་འདོད་ཡོན་གྱི་རོ་ལ་ཆེས་བརྐམ་ཆགས་ཅན་འགའ་ཞིག་ལ་ལྟོས་ནས་རབ་བྱུང་གི་ཚུལ་བཟུང་བ་ཚེ་སྔ་མར་བྲམ་ཟེ་ལ་སོགས་པའི་གཙང་སྦྲར་སྤྱོད་པའི་སྤྱོད་པ་རྒྱུ་མཐུན་གྱི་འབྲས་བུ་ཚེ་འདིར་འབག་བཙོག་ལ་སོགས་པ་ལ་ཆེས་ཡ་ང་བར་བལྟ་ཞིང་འཁྲིག་པའི་ཆོས་བསྟེན་པ་ལ་རང་བཞིན་གྱིས་མི་དགའ་བར་བྱེད་པའི་སྐྱེ་བོ་གང་དག ། བཅོམ་ལྡན་འདས་ཀྱི་ཐེག་པ་གསུམ་ནས་འབྱུང་བའི་འཁོར་འདས་ཀྱི་རྒྱུ་འབྲས་ཇི་སྐད་དུ་གསུངས་པ་ལ་ཡིད་ཆེས་མེད་པར་དགེ་སློང་གི་རྟགས་ཅན་དག་གིས་དམག་གི་སྦྱོར་བ་དང༌། རྒྱལ་པོའི་ཞལ་ལྕེ་གཅོད་པར་བྱེད་པ་དང༌། སྐྱེ་བོའི་ཚོགས་ལ་དཔྱ་ཆེན་པོ་སྡུད་པ་དང༌། དཀོན་མཆོག་གསུམ་གྱི་རྟེན་གཞོམ་པ་དང༌། རང་དང་འགྲན་ཟླར་གྱུར་པའི་དགེ་འདུན་བླ་མའི་ཕུན་ཚོགས་གཞོམ་པ་དང༌། འབངས་ལ་སྲོག་དང་ནོར་གྱི་ཆད་པ་སྦྱིན་པ་དང༌།
ཐོས་པ་དང་བསམ་པ་དང་ཤེས་རབ་འགོག་བཞིན་པར་རྡོར་དཀར་ལ་གནས་པ་དང༌། ཆབ་ལེན་ལྷམ་འབུད་ལ་བརྩོན་པ་དང༌། བུད་མེད་ལ་རེག་པ་སྤོང་བ་དང༌། ཚེ་མཚམས་དང་སྒྲུབ་པ་འདག་སྦྱར་བྱེད་པ་དང༌། འབུལ་བ་མི་ལེན་པ་དང༌། བྱིན་ལེན་དང་ལག་ཉ་བསྲུང་བ་སོགས་བྱེད་པའི་གང་ཟག་ས་དགེ་བཀའ་བརྒྱུད་རྙིང་མ་བ་སོགས་སུའི་ཁྲོད་ན་བཞུགས་པ་དེ་དག་ལ་སྟོན་པ་སངས་རྒྱས་ལྟར་མཆོག་ཏུ་བྱེད་ཅིང་དེ་ལྟར་བྱེད་པའི་གང་ཟག་དེའི་ལྟ་བ་ལ་ནོར་བ་ཅི་ཡོད་ཀྱང་བླའི། སྤྱོད་པ་དེ་ཉིད་ཀྱིས་དེའི་རྣམ་གྲོལ་གྱི་དོན་གྲུབ་པར་ལྟ་བ་དེ་དག་ནི་ཆེས་རྨོངས་པ་ཡིན་ཏེ། སློབ་དཔོན་འཕགས་པ་ལྷས། ཚུལ་ཁྲིམས་ལས་ནི་ཉམས་བླའི། ། ལྟ་ལས་དེ་ལྟ་མ་ཡིན་ནོ། །
ཞེས་འབྱུང་བའི་ཕྱིར། ཁྱད་པར་སྡོམ་པ་གསུམ་གྱི་རྩ་བ་ལ་ཡ་མི་ང་བར་མ་བྱིན་ལེན་མི་ཆོས་བླ་མའི་རྫུན་དང་སྲོག་གཅོད་པ་དང་ཉེ་བའི་མཚམས་མེད་སོགས་ཀྱི་འབྲས་བུ་ལ་ཅི་ཡང་མི་སྙོམ་པའི་ལོག་ལྟས་བྱ་བ་དེ་དག་ལ་ཚམ་ཚོམ་མེད་པར་འཇུག་ཅིང་སླར་ཆབ་ལེན་ལྷམ་འབུད་མོ་རེག་ཙམ་བསྲུང་བའི་ཚུལ་འཆོས་བྱེད་པའི་ལེགས་སྤྱད་དུ་འདོད་པ་དེ་ལ་སྤྱད་དུ་ཟིན་ཀྱང་འབྲས་བུ་སྡུག་བསྔལ་དུ་སྨིན་པར་འགྱུར་བ་ཡིན་ཏེ། བཤེས་སྤྲིང་ལས། གང་ཟག་ལོག་པར་ལྟ་བས་ལེགས་སྤྱད་ཀྱང༌། ། ཐམས་ཅད་རྣམ་པར་སྨིན་པ་མི་ཟད་ལྡན། ། ཞེས་འབྱུང་ལ། དེས་ན། དེང་སང་ཁ་ཆུས་བཤལ་བ་དང༌། དགོང་ལྟོ་མི་ཟ་བ་དང༌། དཔུས་སླེབས་སྦྱར་བ་དང་སྐྱེས་པ་ཤ་སྟག་གི་དབུས་སུ་བུད་མེད་ལ་བགྲོད་པ་མེད་པས་བུད་མེད་ལ་འཁྲིག་པ་མི་བསྟེན་པ་ཙམ་གྱི་སྤྱོད་པས་མི་ཚེ་འཁྱོངས་པ་ཡང་ལེགས་པར་སྤྱད་པའི་དགེ་བའི་འབྲས་བུ་དང་ལྡན་པར་ངེས་པ་མ་ཡིན་ཏེ།
ཚེ་རབས་སྔ་མར་དགེ་བ་ཅུང་ཟད་བསགས་པའི་རྒྱུ་མཐུན་གྱི་འབྲས་བུ་ལུང་མ་བསྟན་དུ་དྭོགས་པའི་ཕྱིར། དཔེར་ན་བྱང་གི་སྒྲ་མི་སྙན་པས་སྲོག་གཅོད་པར་མི་བྱེད་པ་དང༌། མ་བྱིན་པར་མི་ལེན་པ་ལས་འབྲས་བུ་བདེ་བ་མི་འབྱུང་བ་སྟེ་འདི་འདྲའི་རིས་ཅན་མང་སྟེ། ཕུག་རོན་འབུ་མི་ཟ་བ་ལ་སོགས་པ་ཤིན་ཏུ་མང་བའི་ཕྱིར། འདི་ལ་དགོངས་ནས་སློབ་དཔོན་འཕགས་པ་ལྷས། ཕྱི་རོལ་མུ་སྟེགས་པའི་བྲམ་ཟེའི་བརྟུལ་ཞུགས་ཀྱིས་འཚེ་བ་སྤོང་བ་སོགས་ཕལ་ཆེར་ལེགས་སྤྱད་ཙམ་དུ་ཡང་མི་འགྱུར་བ་རྒྱ་ཆེར་བཤད་པས། རྭ་ཅོ་དང་འཁོར་བའི་ཁྲུས་བུམ་དང་བླ་གོས་ཆ་ཆུང་ངུ་དང་དཔུས་སླེབ་སྦྱར་བའི་སྡོད་ཚུལ་ཙམ་གྱིས་ནི་ཐར་པའི་སྒོ་ཆེན་དབྱེ་བར་ག་ལ་ནུས།། །། ༈ རྡོ་རྗེའི་གསུང༌། རྟོགས་ལྡན་ལ་ཐབས་ལམ་ལྷག་པར་དགོས་བྱ་བ་འདི་བཞུགས། བྱ་བ་དག་པར་བཏོན་ན་རྡོར་གསུང་གཉིས་སུ་འགྱུར་ཏེ།
གསང་སྔགས་བླ་ན་མེད་པའི་ལམ་དུ་བདག་མེད་རྟོགས་པའི་ཤེས་རབ་བསྐྱེད་པ་རྗེས་དཔག་ཚད་མའི་ངེས་ཤེས་ལ་མི་ལྟོས་བྱ་བ་འདི་བཞུགས་ཞེས་བྱ་བ་དང༌། ཐབས་ཤེས་ཀྱི་བསགས་སྦྱང་ཁྱད་པར་བ་མེད་ན་གསང་སྔགས་རྡོ་རྗེ་ཐེག་པའི་ལམ་གྱི་ཕྱག་རྒྱ་ཆེན་པོ་རྟོགས་པར་མི་འགྱུར་ལ། དེ་མི་འགྱུར་ན་བཀའ་བརྒྱུད་དྭགས་པོ་ལྷ་རྗེ་བའི་སློབ་མ་རྟོགས་ལྡན་ཞེས་བྱ་བའི་མིང་མི་ཐོབ་བྱ་བ་འདི་བཞུགས། ཞེས་བྱ་བ་ལ་འདོན་པ་དང་པོ་ལ། ཕྱོགས་སྔ་བཞག་པ་དང༌། དེ་དགག་པའོ། ། དང་པོ་ནི། ཙོང་ཁ་པ་ཆེན་པོ་ན་རེ། རྡོ་རྗེ་ཐེག་པ་བླ་ན་མེད་པའི་ལམ་གྱིས་འཚང་རྒྱ་བར་བྱེད་པ་ལ་ཐབས་ཤེས་ཟུང་འཇུག་ཏུ་དགོས་པའི་ཤེས་རབ་སྟོང་ཉིད་ཀྱི་ཆ་ནི་དཔལ་ལྡན་ཟླ་བ་གྲགས་པས་ལེགས་པར་ཕྱེས་པའི་ཟབ་མོ་སྟོང་པ་ཉིད་ཡིན་ལ། སྟོང་ཉིད་ཀྱི་དོན་དེ་ཡང་རྒྱ་གར་འཕགས་ཡུལ་བའི་ཐལ་འགྱུར་བ་སྤྱི་དང༌།
བོད་གངས་ཅན་ན་སྔར་བྱུང་བའི་ཐལ་འགྱུར་བ་དག་གིས་ལུགས་ཙོང་ཁ་པ་རང་གི་ཡོངས་འཛིན་སྐུ་དྲིན་དོན་མཐུན་ཐོ་ངོ་ཤེས་རྗེ་བཙུན་རེ་མདའ་པ་ཡན་ལ་མ་གྲགས་པས། འོ་ན་སྟོང་ཉིད་ཀྱི་ཚུལ་དེ་ལྟ་བུ་ཞིག་གོ་སྙམ་ན། འཇམ་དབྱངས་དང་བླ་མ་དབུ་མ་པས་གསར་དུ་བསྟན་པའི་སྟོང་ཉིད་ཀྱི་ཚུལ་ཐུན་མོང་མིན་པ་ཞིག་ཡོད་པ་རྟོགས་དགོས་པ་དང༌། དེ་རྟོགས་པའི་ཚུལ་ལ་ཡུལ་སྟོང་ཉིད་དེ་ཡུལ་ཅན་ཞུ་བདེ་ཁྱད་ཅན་གྱིས་དྲངས་པའི་ཚད་མའི་ངེས་པས་དྲངས་པའི་ངེས་ཤེས་དང་བཅས་ཏེ་ལྟ་སྒོམ་བྱེད་པ་ནི་འཁྲུལ་པ་དང་བྲལ་བའི་ལུགས་ཡིན་པར་སྨྲའོ། ། འདི་མི་འཐད་པ་ལ། མི་འཐད་པའི་ཚུལ་དངོས་དང༌། སྔགས་བླ་མེད་རང་ལམ་གྱི་ལྟ་བ་མི་རྟོག་ཡེ་ཤེས་ཀྱི་སྐྱོང་ཐབས་ཕྱོགས་ཙམ་བསྟན་པའོ། ། དང་པོ་ནི། ཁྱེད་ཀྱི་ཐལ་འགྱུར་བའི་ལུགས་སུ་སྨྲས་པའི་ཐལ་འགྱུར་བའི་ལུགས་ཀྱི་སྟོང་ཉིད་ཀྱི་ཚུལ་དེ་ཐལ་འགྱུར་བའི་ལུགས་སུ་མི་འོང་བ་སྔར་ལེགས་པར་བཀག་ཟིན་ལ། ད་ནི་ཟབ་རྒྱས་སྔགས་ཀྱི་ལྟ་བ་དེ་ལས་དང་པོ་པས་ཀྱང་རྗེས་དཔག་ཚད་མས་ངེས་དགོས་སོ་ཞེས་མཐའ་གཅིག་ཏུ་སྨྲ་བ་འདི་མི་རིགས་ཏེ།
སྔགས་ཀྱི་བལྟ་བྱ་ཟབ་མོ་སྟོང་པ་ཉིད་ལ་ཡང་ཐུན་མོང་དང་ཐུན་མོང་མིན་པ་གཉིས་ལས། དང་པོ་ནི། རྒྱུའི་ཐེག་པར་བཤད་པའི་སྟོང་ཉིད་རྟེན་འབྱུང་མི་འགལ་བའི་ཚུལ་གྱི་སྟོང་ཉིད་དེ་ཡིན་ལ། དེ་ངེས་བྱེད་དུ་ཡང་སྔགས་ཀྱི་ཐེག་པར་རྗེས་དཔག་ཚད་མ་ལ་ལྟོས་པ་མ་ཡིན་པའི་ཕྱིར་ཏེ། སྔགས་ཀྱི་ཐེག་པར་གསང་སྔགས་རང་ལུགས་ཀྱི་ཐུན་མོང་མིན་པའི་སྟོང་དང་རྟེན་འབྱུང་མི་འགལ་བའི་ཚུལ་གྱིས་སྟོང་ཉིད་དེ་རྟོགས་པ་ན། ཐུན་མོང་བའི་སྟོང་ཉིད་ཀྱི་ཚུལ་དེ་རྗེས་དཔག་ཚད་མའི་རྟོག་པ་ལ་མི་ལྟོས་པར་མི་རྟོག་ཡེ་ཤེས་ཀྱིས་མངོན་དུ་བྱེད་ནུས་པའི་ཕྱིར་དང༌། ཐུན་མོང་མིན་པའི་སྟོང་ཉིད་ཀྱི་ཚུལ་དེ་རྟོགས་པར་བྱེད་ཐབས་ལ་ཡང་རྗེས་དཔག་ཚད་མ་ལ་རག་པ་མ་ཡིན་པའི་ཕྱིར་ཏེ། དེ་རྟོགས་བྱེད་ཐུན་མོང་མིན་པ་རྟེན་འབྲེལ་ལུས་ལ་བསྒྲིགས་ནས་རྟོགས་པ་སེམས་ལ་འཆར་ཐབས་ཁྱད་པར་གཞན་ཡོད་པའི་ཕྱིར། དེ་ཡང་ཐུན་མོང་མིན་པའི་སྔགས་ཀྱི་སྟོང་ཉིད་མི་རྟོག་ཡེ་ཤེས་ཀྱིས་མངོན་སུམ་དུ་རྟོགས་པ་ན་ཐུན་མོང་བ་རྒྱུའི་ཐེག་པ་ནས་བཤད་པའི་སྟོང་ཉིད་རྟོགས་པར་ཅི་ལྟར་འགྱུར་སྙམ་ན། ཐུན་མོང་མིན་པ་སྔགས་ཀྱི་སྟོང་པ་ཉིད་ནི་སྒྲིབ་བྲལ་གྱི་སྣང་བ་གསུམ་གྱིས་ཁྱད་པར་དུ་བྱས་པའི་རྣམ་ཀུན་མཆོག་ལྡན་ཡུལ་དང་ཡུལ་ཅན་མཉམ་པ་ཉིད་ཀྱི་སྟོང་ཉིད་ཡིན་ལ།
སྟོང་ཉིད་དེ་སྤྲོས་པའི་མཐའ་བརྒྱད་དང་བྲལ་བར་མི་རྟོག་པའི་ཡེ་ཤེས་ཀྱིས་མངོན་དུ་བྱེད་ན་རྒྱུའི་ཐེག་པར་བཤད་པའི་སྟོང་ཉིད་ཀྱང་མངོན་དུ་འགྱུར་བ་ཡིན་ཏེ། རྒྱུའི་ཐེག་པའི་སྟོང་ཉིད་ཀྱང་རྟེན་འབྲེལ་མཐའ་བརྒྱད་ཀྱི་སྤྲོས་པས་སྟོང་བ་ལས་གཞན་མེད་ལ། འདིར་ཡང་སྣང་གསུམ་གྱི་ཁྱད་པར་དུ་བྱས་པའི་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་རྟེན་འབྲེལ་གྱི་ཆོས་དེ་ཡང་མཐའ་བརྒྱད་ཀྱི་སྤྲོས་པ་ལས་གྲོལ་བར་རྟོགས་པ་དེས་དེའི་དོན་གྲུབ་པའི་ཕྱིར། སྔགས་ཀྱི་ཐེག་པའི་ཐུན་མོང་མིན་པའི་སྟོང་ཉིད་དེ་ནི་ལས་དང་པོ་པས་ཐོས་བསམ་གྱི་ཤེས་རབ་རྗེས་དཔག་ཚད་མས་ངེས་པར་རྟོགས་དགོས་པ་མ་ཡིན་ཏེ། ལས་དང་པོ་པ་དེས་ཡུལ་ཅན་བདེ་བ་ཆེན་པོའི་མི་རྟོག་ཡེ་ཤེས་སྐྱེ་བའི་ཐབས་དག་མ་དག་གི་ལུས་སེམས་ལ་དོར་ཤན་འབྱེད་དུ་བྱས་པའི་མཐུ་ལས་ཡུལ་ཅན་བདེ་ཆེན་གྱི་ཡེ་ཤེས་འཆར་ལ། དེ་འཆར་བས་དེའི་ཡུལ་རྣམ་ཀུན་མཆོག་ལྡན་གྱི་སྟོང་ཉིད་མངོན་སུམ་དུ་རྟོགས་པ་རྟེན་ཅིང་འབྲེལ་པར་འབྱུང་བ་ཉིད་ཀྱི་ཕྱིར་ཏེ། བཅོམ་ལྡན་འདས་ཀྱིས། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་བརྟགས། ། གལ་ཏེ་རྟགས་ནི་མ་བྱུང་ན། །
དེ་ཚེ་ང་ཡི་རྫུན་ཚིག་ཡིན། ། ཞེས་འབྱུང་བའི་ཕྱིར། འོན་ཀྱང་ཐུན་མོང་མིན་པའི་སྔགས་ཀྱི་ལྟ་བ་དེ་ཐོས་བསམ་གྱི་ཤེས་རབ་ཀྱི་རྗེས་དཔག་ཚད་མས་ཀྱང་རྟོགས་པར་མི་རུང་བ་མ་ཡིན་ཏེ། ལུས་སེམས་ཀྱི་གནད་ལ་རྟེན་འབྲེལ་གྱི་སྒྲིག་ཐབས་འཁྲུལ་པ་མེད་པར་མེད་ན་མི་འབྱུང་གི་ཕྱོགས་ཁྱབ་ཀྱི་རིགས་ཚུལ་ལས་ངེས་ཤེས་ཚད་མས་སྔགས་ཀྱི་ཐུན་མོང་མིན་པའི་སྟོང་ཉིད་ཀྱི་ཚུལ་དེ་འདི་ལྟར་རོ་ཞེས་ངེས་པ་ཡང་དག་པ་འདྲེན་ནུས་པའི་ཕྱིར། རྒྱུའི་ཐེག་པར། བདག་མེད་ཀྱི་ཚུལ་ལ་སོ་སྐྱེ་མ་འདྲིས་པས་ལྐོག་གྱུར་ཡིན་ལ། དེ་ཐོས་བསམ་གྱི་རྗེས་དཔག་ཚད་མའི་རྟོགས་པ་སྔོན་དུ་མ་སོང་བར་མི་རྟོག་ཡེ་ཤེས་ཀྱི་མངོན་སུམ་ཚད་མ་སྐྱེ་མི་རུང་བར་འདོད་དེ། འདི་སྐད་དུ་རྣམ་འགྲེལ་ལས། དེ་ཕྱིར་ཡང་དག་ཡང་དག་མིན། ། གང་གང་ཤིན་ཏུ་སྒོམ་གྱུར་པ། །
སྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་ཅན། ། ཞེས་འབྱུང་བའི་ཕྱིར་ན་རྣམ་རྟོག་གི་དཔྱད་སྒོམ་ལས་མི་རྟོག་ཡེ་ཤེས་ཀྱི་སྐྱེ་ཚུལ་ལེགས་པར་བཤད་པ་ཡོད་ཀྱང༌། སྔགས་ཀྱི་ཐེག་པ་ཐུན་མོང་བའི་སྟོང་ཉིད་དེ་སྒོམ་བྱུང་གི་རྟོག་ཚུལ་ལ་ནི་རྟོག་པ་ཚད་མའི་རྒྱུད་ལས་མི་རྟོག་ཚད་མ་སྐྱེ་བ་རུང་ཡང་ཐུན་མོང་མིན་པའི་སྟོང་ཉིད་དེ་སྒོམ་བྱུང་གི་རྟོགས་ཚུལ་ལ་ནི་རྟོག་པ་ཚད་མའི་རྒྱུན་ལས་མི་རྟོག་ཚད་མ་བསྐྱེད་པར་ནུས་པ་མིན་ཏེ། སྔགས་ཀྱི་ཐུན་མོང་མིན་པའི་སྟོང་ཉིད་ནི་སྟོང་ཉིད་དེ་རྟེན་པར་བྱེད་པའི་ཆོས་ཅན་བདེ་གཤེགས་སྙིང་པོར་གྱུར་པ་གང་མངོན་དུ་མ་གྱུར་ན་མངོན་དུ་བྱེད་མི་ནུས་ལ། དེ་ནི་གློ་བུར་རྣམ་ཤེས་ཚོགས་བརྒྱད་ཀྱི་ཐོས་བསམ་ལས་བྱུང་བའི་རྟོག་པ་དང་རྟོག་མེད་ཀྱི་ཤེས་རབ་ཚད་མས་བརྒྱུད་ནས་མངོན་དུ་བྱ་མི་ནུས་པའི་ཕྱིར་ཏེ། སྔགས་ཀྱི་སྟོང་ཉིད་དེ་རྟེན་བྱེད་ཀྱི་ཆོས་ཅན་བདེ་གཤེགས་སྙིང་པོ་མངོན་དུ་འགྱུར་བྱེད་ནི་བདེ་གཤེགས་སྙིང་པོ་ཉིད་རྣལ་འབྱོར་པ་རང་ཉིད་ལ་འཆར་བའི་བདེ་གཤེགས་སྙིང་པོའི་ལུས་སེམས་གསལ་བར་བྱེད་པའི་རྟེན་འབྲེལ་སྒོམ་བྱུང་རྣམ་པར་མི་རྟོག་པའི་བྱེད་པ་ཁོ་ན་ལ་རག་ལས་པ་ལས་གློ་བུར་རྣམ་ཤེས་ཚོགས་བརྒྱད་དམ་དྲུག་གི་སྒྲུབ་བྱེད་ལ་རག་མ་ལས་པའི་ཕྱིར། འོ་ན་སྔགས་ཀྱི་ཐེག་པ་ནི་བསྐྱེད་རིམ་གྱི་སྐབས་སུ་རློམ་ཚོད་བདེ་གཤེགས་སྙིང་པོའི་སྐུ་གསུང་ཐུགས་ལ་སྒྲིབ་བྲལ་གྱི་དཔལ་རྡོ་རྗེ་སེམས་དཔའ་སྒྲུབ་པར་བྱེད་ཀྱང༌། སོང་ཚོད་རྣམ་པར་ཤེས་པ་ཚོགས་བརྒྱད་དམ་དྲུག་དང་འབྲེལ་བའི་ལུས་ངག་ཡིད་གསུམ་གྱིས་དེ་སྒྲུབ་པར་བྱེད་ལ། དེ་ལྟར་བྱེད་པ་དེ་ཉིད་ཀྱི་ཕྱིར།
རྟོག་སྒོམ་དེའི་རྒྱུན་ལས་སྔགས་ཀྱི་ཐུན་མོང་མ་ཡིན་པའི་སྟོང་ཉིད་རྟོག་བྱེད་སྒོམ་བྱུང་གི་ཤེས་རབ་མི་རྟོག་ཚད་མ་དངོས་སུ་སྐྱེད་བྱེད་ཀྱི་རྒྱུར་མི་འགྱུར་ལ། བརྒྱུད་ནས་མི་འགྱུར་བ་ནི་མ་ཡིན་ཏེ་སྔགས་ཀྱི་བསྐྱེད་རིམ་གྱི་རྟོག་སྒོམ་ལས། རྒྱུའི་ཐེག་པའི་སྟོང་ཉིད་རྟོག་སྒོམ་གྱིས་ཀྱང་དེ་རྟོགས་པའི་བརྒྱུད་རྒྱུར་འབྱུང་བའི་ཕྱིར། འོ་ན་སྔགས་ཀྱི་ཐུན་མོང་མིན་པའི་སྟོང་པ་ཉིད་དང་རྟེན་ཅིང་འབྲེལ་པར་འབྱུང་བའི་བདེན་པ་གཉིས་ཀྱི་དེ་ཁོ་ན་ཉིད་མི་རྟོག་ཡེ་ཤེས་ཀྱི་ཚད་མ་ནི་མི་རྟོག་པའི་ཏིང་ངེ་འཛིན་ཉིད་ཀྱིས་སྐྱེད་པར་བྱེད་དེ། དེ་ལས་གཞན་དུ་རྣམ་ཤེས་དང་འབྲེལ་བའི་རྟོག་སྒོམ་གྱི་བསྐྱེད་པ་མིན་པའི་ཕྱིར། འོ་ན་རྣམ་ཤེས་དང་འབྲེལ་བའི་རྟོག་སྒོམ་གྱིས་མི་བསྐྱེད་ཀྱང་ཡེ་ཤེས་དང་འབྲེལ་བའི་རྟོག་སྒོམ་གྱིས་བྱེད་པར་ཅིས་མི་འཐད་སྙམ་ན། བདེ་གཤེགས་སྙིང་པོ་ཡེ་ཤེས་སུ་གྱུར་པ་ལ་མཐའ་གཅིག་ཏུ་རྟོག་པ་མེད་པར་མི་བརྗོད་ཀྱང་བདེ་གཤེགས་སྙིང་པོ་ཡེ་ཤེས་སུ་གྱུར་པའི་མཁྱེན་པ་ནི་ཤིན་ཏུ་གསལ་བས་ལས་དང་པོ་པའི་དུས་ནས་བདེན་གཉིས་ཀྱི་དེ་ཁོ་ན་ལས་མངོན་སུམ་གྱི་རྟོག་པ་མེད་པ་ཁོ་ནར་འཇུག་ལ། རྗེས་སུ་དཔག་པ་རྟོག་པས་འཇུག་དགོས་པ་ནི་མ་ཡིན་ཏེ། དེས་ན་ཡུལ་རྟོགས་བྱེད་ཀྱི་ཤེས་པ་མཆོག་ཡོད་བཞིན་ཤེས་པ་དམན་པ་ལ་བརྟེན་པར་བྱེད་པ་མ་ཡིན་པའི་ཕྱིར། སྔགས་ཀྱི་ཐུན་མོང་མ་ཡིན་པའི་སྟོང་ཉིད་དེ་སྒོམ་བྱུང་མི་རྟོག་ཡེ་ཤེས་ཀྱི་བློས་རྟོགས་པ་ནི་རང་དང་རིས་མི་མཐུན་པའི་རྣམ་ཤེས་དང་འབྲེལ་བའི་ཐོས་བསམ་ལས་བྱུང་བའི་ཤེས་རབ་ཀྱིས་མི་རྟོགས་པར་མ་ཟད་དེ་དང་རིགས་མི་མཐུན་པའི་རྣམ་ཤེས་དང་འབྲེལ་བའི་རྟོག་བྲལ་གྱི་རང་རིག་པའི་ཤེས་པས་ཀྱང་བྱེད་པ་མ་ཡིན་ཏེ།
བདེ་གཤེགས་སྙིང་པོ་དང་གློ་བུར་དྲི་མ་གཉིས་རྒྱུ་འབྲས་སུ་མི་རུང་བའི་ཕྱིར། བཅོམ་ལྡན་འདས་རྡོ་རྗེ་སྙིང་པོས། རྒྱུ་ནི་གང་དང་གང་འདྲ་བ། ། དེ་འདྲ་དེ་ཡི་ས་བོན་ཏེ། ། ཀོ་ཏྲ་བ་ལས་འགའ་ཞིག་ཏུ། ། སཱ་ལུ་ཉིད་ནི་འབྱུང་མི་འགྱུར། ། དེ་བཞིན་རྣམ་རྟོག་བཅས་ལས་ཀྱང༌། ། འབྲས་བུ་རྣམ་པར་རྟོག་པ་སྟེ། ། རྣམ་པར་མི་རྟོག་པ་ལས་ནི། ། འབྲས་བུ་རྣམ་པར་མི་རྟོག་པ། །
ཞེས་འབྱུང་བ་དང༌། དུས་ཀྱི་འཁོར་ལོ་བསྡུས་པའི་རྒྱུད་ལས། ནིམ་པའི་ཤིང་ལས་རྒུན་འབྲུམ་མིན་ཏེ་དུག་ལས་བདུད་རྩི་དང་ནི་ཚངས་པའི་ཤིང་ལས་འདམ་སྐྱེས་དང༌། ། སྟོང་པ་ལས་ནི་མྱང་འདས་བདེ་བ་མི་དགེའི་དབང་ལས་བདེ་བ་སྲོག་ཆགས་གསོད་ལས་གྲུབ་པ་རྣམས། ། མཆོད་སྦྱིན་དག་ལས་ཕྱུགས་རྣམས་མཐོ་རིས་དང་ནི་དབང་པོ་འགོག་ལས་མཆོག་ཏུ་ཞི་བའི་གོ་འཕང་མིན། ། རིག་བྱེད་ལས་ནི་ཀུན་མཁྱེན་གསུང་དང་འགྱུར་མེད་བདེ་བ་གཡོ་མེད་འགྱུར་བ་མ་དག་སེམས་ལས་མིན། ། ཞེས་འབྱུང་བས། འདིར་མ་དག་པའི་སེམས་དང་རྟོག་སྒོམ་ལས་འགྱུར་མེད་བདེ་བ་གཡོ་མེད་དང་རྟོག་མེད་ཀྱི་སྒོམ་པ་མི་སྐྱེ་བར་གསུངས་པའི་རྟོག་པ་ཡང་སེམས་དང་སེམས་ལས་བྱུང་བའི་རྣམ་ཤེས་ཆོགས་བརྒྱད་འཁོར་བཅས་ཏེ། ཚུ་རོལ་དང་ཕ་རོལ་ཞི་བ་གཉིས་ཀྱི་མཐར་ལྟུང་བྱེད་ཀྱི་སེམས་རྒྱུན་ཉིད་ལ་འཆད་དགོས་པའི་ཕྱིར་ཏེ། ཇི་སྐད་དུ།
རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་འབྱུང་བའི་ཕྱིར། འོ་ན་ཚིག་དེས་འཁོར་བ་ལས་མ་གཏོགས་མྱང་འདས་ཆད་མཐར་ལྟུང་བྱེད་དུ་མ་བསྟན་སྙམ་ན། མ་རིག་པ་ཆེན་པོ་ནི་ཤེས་སྒྲིབ་དང་ཉོན་སྒྲིབ་གཉིས་ཀྱི་གནས་ངན་ལེན་རྣམས་ལ་འཆད་ལ། ཉན་རང་དགྲ་བཅོམ་པས་ཡང་འཚང་རྒྱ་བར་བྱེད་པ་ན་སླར་ད་དུང་མ་དག་པའི་སྒྲིབ་བཅས་ཀྱི་ཕུང་པོ་འཁོར་བའི་ཆོས་ཉེ་བར་ལེན་དགོས་པའི་ཕྱིར། འཁོར་བ་ལས་ཡང་དག་པར་ཐར་པའི་སྐབས་ཡོད་པ་མིན་ནོ། ། དེས་ན་བཅོམ་ལྡན་འདས་དུས་ཀྱི་འཁོར་ལོ་སོགས་བླ་ན་མེད་པའི་ངེས་དོན་མཐར་ཐུག་པའི་རྒྱུད་སྡེ་ནས་འབྱུང་བའི་རྫོགས་རིམ་མཐར་ཐུག་ཕྱག་རྒྱ་ཆེན་པོའི་ཡེ་ཤེས་ནི་རྟོག་སྒོམ་ལས་འབྱུང་བ་རྒྱ་ཆེར་བཀག་པའང་ཚུལ་འདི་ལ་དགོངས་པ་ཡིན་ལ། ཕྱག་རྒྱ་ཆེན་པོ་དོ་ཧ་རྡོ་རྗེའི་གླུ་ཞེས་པ་རྣམས་སུ་ཡང་རྟོག་མེད་ཀྱི་ཡེ་ཤེས་འདི་ཉིད་ཀྱིས་བདེ་གཤེགས་སྙིང་པོའི་བདེན་གཉིས་ཀྱི་གནས་ལུགས་ལ་སྒྲོ་སྐུར་དང་བྲལ་བར་མ་བཅོས་པར་ཇི་ལྟར་མཐོང་བའི་དོན་དེ་ཉིད་སྟོན་པར་བྱེད་ལ། དེ་ལྟར་སྟོན་པའི་མཆོག་གི་དངོས་གྲུབ་ཐོབ་པའི་གྲུབ་གླུ་ལ་དོ་ཧ་རྡོ་རྗེའི་གླུ་ཞེས་འདོགས་ལ་འདོགས་ཆོས་དེ་ལྟར་བརྗོད་པ་མེད་པར་བོད་འདིར་དོ་ཧར་གྲགས་པའི་གླུ་མང་པོ་བྱུང་བ་ནི་དོ་ཧའི་ཆོས་ཀྱི་ཚུལ་ལ་བློ་ཁ་ཅུང་ཟད་ཀྱང་མ་ཕྱོགས་པ་ཡིན་ལ།
དེས་ན་རྡོ་རྗེ་ཐེག་པའི་གསུང་རབ་གྲུབ་མཆོག་གིས་བཀྲལ་བའི་ཕྱག་རྒྱ་ཆེན་པོ་སྒོམ་བྱུང་མི་རྟོག་པའི་ཡེ་ཤེས་སྐྱེད་ཚུལ་གྱི་རྣམ་གཞག་འདི་ལྟ་བུ་ཁོང་དུ་མ་ཆུབ་པར་གངས་ཅན་དུ་བྱོན་པའི་རྡོ་རྗེ་འཆང་ཆེན་པོར་ཞལ་གྱིས་བཞེས་པ་མང་པོས། གསང་སྔགས་བླ་ན་མེད་པར་མི་རྟོག་ཡེ་ཤེས་ཀྱི་རྒྱུར་རྟོག་སྒོམ་ཡེ་ནས་བཀག་ཅེས་པ་དང༌། ཁ་ཅིག་གིས་ཕྱག་རྒྱ་ཆེན་མོ་མི་རྟོག་ཡེ་ཤེས་དེ་ཉིད་ཀྱང་རྟོག་པའོ་ཞེས་གྱ་ཚོམ་པར་སྨྲ་བ་དུ་མ་བྱུང་སྟེ། དེ་དག་གིས་ནི་རྡོ་རྗེ་འཆང་ཆེན་པོའི་གསང་བའི་བཀའ་མདུད་ཟབ་མོ་ཕྱོགས་ཙམ་ཡང་མ་ཁྲོལ་བར་སྨྲས་པར་ཟད་དེ། རྟོག་སྒོམ་གསང་སྔགས་ཀྱི་མི་རྟོག་ཡེ་ཤེས་ཀྱི་རྒྱུ་ཙམ་དུ་ཡང་མི་རུང་ན་ལས་དང་པོ་པའི་སྨོན་པ་སེམས་བསྐྱེད་རྟོག་བཅས་སུ་བསྐྱེད་པ་ཡང་དེའི་རྒྱུར་མི་འགྱུར་བར་ཐལ་བ་དང༌། མི་རྟོག་པ་རྟོག་པར་སྨྲ་ན་རྟོག་མི་རྟོག་ལ་ཁྱད་པར་ཅུང་ཟད་ཀྱང་མེད་པར་འགྱུར་བས་གང་ལའང་ཡིད་བརྟན་མེད་པར་ཐལ་བ་ཉིད་ཀྱི་ཕྱིར་རོ། ། འོ་ན་སྔགས་ཀྱི་ཐེག་པའི་ཐུན་མོང་མིན་པའི་སྟོང་ཉིད་དེ་དཔྱད་སྒོམ་གྱིས་མི་རྙེད་པར་དེ་ཉིད་རྟོགས་ཐབས་རྒྱུད་སྡེ་རིན་པོ་ཆེ་ཁོ་ནར་སྦས་ནས་བསྟན་པའི་རྟེན་འབྲེལ་ཁྱད་ཅན་གྱི་བྱེད་པ་ལ་བརྟེན་ནས་བརྟགས་དཔྱད་ཀྱི་ཤེས་པ་རྗེས་སུ་དཔག་པ་ལ་མ་ལྟོས་པར་རྟོག་པ་དང་བྲལ་བའི་མངོན་སུམ་གྱི་ཡེ་ཤེས་འཆར་ལ། འཆར་བ་དེ་ཉིད་ཀྱི་མི་རྟོག་ཡེ་ཤེས་དེ་གོང་ནས་གོང་དུ་གསལ་བར་བྱས་ནས་སྔགས་ཀྱི་ཐུན་མོང་མིན་པའི་སྟོང་ཉིད་དེ་སྒྲིབ་པ་དང་བྲལ་ཆེད་རྟོགས་པར་བྱེད་པ་ལས་རྟོགས་སྒོམ་གྱི་བྱེད་པ་ནི་རྒྱ་ཆེར་གྲུབ་པའི་དབང་ཕྱུག་ས་ར་ཧ་གཙོ་བོར་གྱུར་པའི་གྲུབ་མཆོག་ཐམས་ཅད་ཀྱིས་བཀག་པ་ཡིན་ཏེ། དོ་ཧར། མཁས་པ་རྣམས་ནི་དཔྱད་པ་སྟེ། །
བླ་མ་དམ་པས་དཔྱད་པ་མེད། ། ཅེས་རྒྱུའི་ཐེག་པའི་སྟོང་ཉིད་རྟོགས་ཚུལ་ལ། མཁས་པས་དཔྱད་སྒོམ་གྱི་སྒོ་ནས་རྒྱུའི་ཐེག་པར་གྲགས་པའི་མི་རྟོག་ཡེ་ཤེས་དངོས་སུ་བསྐྱེད་པ་ཡོད་ཀྱང༌། སྔགས་ཀྱི་ཐེག་པའི་སྟོང་ཉིད་རྟོགས་ཚུལ་ལ་དེ་ལྟ་མེད་པར་བླ་མ་དམ་པ་ཉིད་ཀྱི་མན་ངག་སྦས་པས་གསལ་བར་བྱ་དགོས་ཞེས་འབྱུང་བའི་ཕྱིར་ཏེ། སླར་ཡང་དོ་ཧར། དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། ། བྱས་པ་རྣམས་དང་བྲལ་ཞིང་བསགས་པའི་ལས་ཀྱང་མེད། ། རང་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པ། ། མཁས་པ་རྣམས་ཀྱི་སྙིང་ལ་དུག་གིས་ཁྱབ་པར་གྱུར། ། ཅེས་འབྱུང་བས་རྒྱུའི་ཐེག་པར་མཁས་པའི་སྟོང་ཉིད་རྟོགས་པའི་ཡེ་ཤེས་ཅན་དེ་དག་གི་རྒྱུད་ལ་ཡང་སྔགས་ཀྱི་ཐེག་པའི་སྟོང་ཉིད་རྟོགས་པ་ལ་སྒྲིབ་བྱེད་དྲི་མའི་དུག་མ་སྤངས་པར་ཡོད་པ་ཡང་རྒྱ་ཆེར་བསྟན་པ་ཡིན་ནོ། །
དེས་ན་དོན་འདི་ཆེས་གསལ་བར་བྱ་བའི་སླད་དུ་དཔལ་ནཱ་རོ་པས་དབང་མདོར་བསྟན་གྱི་འགྲེལ་པར་དཔལ་ས་ར་ཧའི་ལུང་གིས་རྒྱ་ཆེར་བཤད་དེ། ཇི་སྐད་དུ། རྟོག་པ་ཉམས་པས་བློ་ཉམས་ཏེ། ། བློ་ངན་རྗེས་སུ་རྟོག་བྱེད་ལོ། ། འདི་ཉིད་ལས་ནི་བློ་བཟང་ལ། ། ནམ་མཁའ་ལས་ལྷག་ཅི་ཡང་འབྱུང༌། ། སྔོན་མེད་དཔྱིད་བྱུང་ནམ་མཁའི་མེ་ཏོག་འབྲས། ། ལག་པས་མཐོང་རེག་བྱར་མེད་ས་ར་ཧ། ། མིག་མི་འཛུམ་པར་ལྟ་དང་མི་བསམ་དང༌། ། རླུང་འགོག་པ་ནི་བླ་མ་དམ་པའི་གསུང༌། །
ཞེས་འབྱུང་བ་འདི་ནི་མ་འོངས་ལུང་བསྟན་གྱི་ཚུལ་དུ་གསུང་པ་གོར་མ་ཆག་པ་ཡིན་ཏེ། གནས་ལུགས་རྟོགས་པ་ལ་རྟོག་དཔྱོད་ཀྱི་ཤེས་རབ་ཉམས་ན་གནས་ལུགས་རྟོགས་པའི་བློ་གྲོས་ཉམས་པར་འགྱུར་བས་དེ་མི་ཉམས་པའི་ཆེད་དུ་སྟོང་ཉིད་རྟོགས་པའི་རྗེས་དཔག་ཚད་མས་དྲན་འདུན་དུ་རེ་བ་ལས་ཉམས་པ་མེད་པའི་བློ་གྲོས་ངན་པ་དེའི་རྗེས་སུ་རྟོག་ནས་རྡོ་རྗེ་སེམས་དཔའི་གོ་འཕང་སྒྲུབ་པར་བྱེད་དགོས་པའི་ཕྱིར་ཞེས་འཆད་པར་བྱེད་ལོ། ཞེས་པ་འདི་ལྟ་བུའི་ལྟ་སྒོམ་ནི་སྔགས་ཀྱི་ཐུན་མོང་མིན་པའི་སྟོང་ཉིད་རྟོགས་ཚུལ་གྱི་ཐབས་ལ་ཕྱིན་ཅི་ལོག་ཁོ་ནའོ་ཞེས་དགག་པ་མིག་ཕུག་ཏུ་མཛད་ནས། འོ་ན་དེ་རྟོགས་ཐབས་ཀྱི་བླ་མ་དམ་པའི་ལུགས་དེ་གང་ཞེ་ན། མིག་མི་འཛུམ་ནས་རོ་རྐྱང་གི་རྩ་ཐིག་རླུང་གསུམ་གཅུན་པའི་ལུས་གནད།

མི་བསམ་པ་སོགས་སེམས་གནད། རླུང་འགོག་པ་སོགས་རླུང་གནད་དོ། ། བྱེད་པ་བཅིང་བ་དང་ལམ་དེ་འདེམས་པ་པོའི་བླ་མ་མཉེས་པར་བྱེད་པའི་བསོད་ནམས་ཀྱི་མཐུ་ལས་བདེ་གཤེགས་སྙིང་པོར་གྱུར་པའི་ཡུལ་རྣམ་པ་ཐམས་ཅད་པའི་སྟོང་པའི་གཟུགས་བརྙན་དང༌། ཡུལ་ཅན་དེ་འཛིན་པའི་བདེ་བ་ཆེན་པོའི་ཡེ་ཤེས་ཕྱག་རྒྱ་ཆེན་པོ་གཉུག་མ་སྒྲིབ་བྲལ་མ་བཅོས་པ་ཐ་མལ་གྱི་ཤེས་པ་རང་བབས་རྗེན་པ་ཨོཾ་སྭ་རེ་བ་དེ་འཆར་བ་ཡིན་ནོ། ། འོ་ན་འདི་ལྟར་འཆར་བ་ལ་རྣམ་ཤེས་གློ་བུར་དྲི་མའི་ཚོགས་བརྒྱད་ཀྱི་སེམས་དང་སེམས་ལས་འབྱུང་བ་འགགས་དགོས་པ་དང༌། དེ་འགོག་བྱེད་རྣམ་སྨིན་གྱི་ལུས་རུལ་པ་ལ་གཉུག་མ་བྱང་ཆུབ་ཀྱི་སེམས་རྡོ་རྗེའི་ལུས་སྙིང་པོར་གནས་པ་དེ་དངོས་སུ་རྟེན་རྣམ་སྨིན་གྱི་ལུས་ལ་བྱེད་ཅིང་བྱས་པས་བརྟེན་པ་རྡོ་རྗེའི་ལུས་ལ་བརྒྱུད་ནས་བྱེད་བཅིང་དུ་འགྱུར་བ་རྟེན་འབྲེལ་གྱི་མཐུས་འགྲུབ་སྟེ། དངོས་སུ་ཤིང་གཙུབས་པས་བརྒྱུད་ནས་མི་ཐོན་པ་ལྟར་འགྱུར་ལ། དེ་འགྱུར་བ་ན་རྣམ་ཤེས་དང་འབྲེལ་བའི་ཚོགས་བརྒྱད་ཀྱི་སེམས་དང་སེམས་བྱུང་གི་རྒྱུ་བ་འགགས་ནས་བདེ་གཤེགས་སྙིང་པོ་རང་བཞིན་འོད་གསལ་གྱི་སེམས་ཕྱག་རྒྱ་ཆེན་པོའི་མིང་ཅན་དེ་འཆར་བ་ནི་རྒྱུད་སྡེ་བླ་ན་མེད་པའི་སྲོག་སྙིང་མཐར་ཐུག་པ་ཡིན་པ་དེ་ཉིད་ཤུགས་ལ་སྦས་པའི་ཚུལ་གྱི་འཁོར་ལོ་ཐ་མའི་མདོ་དང་དེའི་དགོངས་འགྲེལ་རྣམས་ལས་ཀྱང་ཅུང་ཟད་འབྱུང་སྟེ། མགོན་པོ་ཀླུས། མིག་དང་གཟུགས་ལ་བརྟེན་ནས་ནི། ། དྲི་མ་མེད་པའི་སྣང་བ་འབྱུང༌། །
ཞེས་གསུངས་པ་ཡིན་ལ། ལུང་འདི་ལ་དེང་སང་དྭགས་བརྒྱུད་པར་གྲགས་པ་ཕལ་ཆེ་བས་མིག་གཟུགས་ལ་བརྟེན་པའི་ཤེས་པ་རང་སྟོང་དུ་གོ་བའི་ཉམས་མྱོང་ཙམ་ལ། དྲི་མ་མེད་པའི་སྣང་བ་འབྱུང༌། ། ཞེས་པའི་སྣང་བར་འཆད་པ་ཡོད་ཀྱང་དེ་དག་གིས་ནི་མདོའི་ལུགས་ཀྱི་སྟོང་ཉིད་ཀྱི་ལྟ་སྒོམ་ཐུན་མོང་བ་ཙམ་དུ་འགྱུར་ཀྱང༌། མིག་དང་གཟུགས་ལ་བརྟེན་པའི་དྲི་མ་མེད་པའི་སྣང་བ་ནི་ཕྱོགས་ཙམ་དུ་ཡང་ངོས་མ་ཟིན་པར་སྣང་སྟེ། དྲི་མ་མེད་པའི་སྣང་བ་ནི་བདེ་གཤེགས་སྙིང་པོར་གྱུར་པའི་ཟག་མེད་ཀྱི་སེམས་ཡུལ་དང་བཅས་པའི་སྣང་བ་ལ་འཇོག་པ་ལས་དེ་ལྟར་མ་ཤེས་པར་སྣང་བའི་ཕྱིར། འོ་ན་ཁྱོད་ཀྱི་སྔགས་ཀྱི་ཐེག་པ་ཐུན་མོང་མིན་པའི་སྟོང་ཉིད་རྟོགས་ཚུལ་དེ་རྟོག་མེད་ཀྱི་ཡེ་ཤེས་སུ་འཆད་ན། བསྒྲུན་པའི་ཡུལ་ཐམས་ཅད་ལས་འདས་པ་རྒྱལ་བ་དྭགས་པོ་བཀའ་བརྒྱུད་ཀྱི་རྣམ་རྟོག་ཉིད་ཕྱག་རྒྱ་ཆེན་པོ་ཆོས་ཀྱི་སྐུར་ལྟ་སྒོམ་བྱའོ་ཞེས་རླུང་ལྟར་གྲགས་པ་མ་ཡིན་ནམ་ཞེ་ན། གྲགས་མོད། དེ་ནི་རྣམ་རྟོག་གི་རང་བཞིན་དེ་ཉིད་དམ་གནས་ལུགས་སམ་སྙིང་པོ་ཉིད་ལ་འཆད་དགོས་ཀྱི་རྣམ་རྟོག་ཕལ་པ་དེ་ཉིད་ལ་འཆད་པ་མ་ཡིན་ཏེ།
ཡིན་ན་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་བའི་ཕྱིར། འོ་ན་རྣམ་རྟོག་གི་དེ་ཉིད་གང་ཞེ་ན། དོན་དམ་པའི་དབང་དུ་བྱས་པ་དང༌། ཀུན་རྫོབ་པའི་དབང་དུ་བྱས་པ་གཉིས་ལས། དང་པོའི་དབང་དུ་ན་ཟབ་མོ་སྟོང་པ་ཉིད་དེ། ཆོས་ཐམས་ཅད་ཀྱི་ཆོས་ཉིད་དེ་དེ་ཉིད་དུ་བརྗོད་པའི་ཕྱིར། འདི་སྔགས་ཀྱི་ཐུན་མོང་བའི་སྟོང་ཉིད་དང་རྒྱུའི་ཐེག་པའི་མཆོག་དབུ་མའི་གྲུབ་པར་སྤྲོས་པ་དེའོ། ། གཉིས་པའི་དབང་དུ་ན་གཙོ་ཕལ་གཉིས་ལས་ཕལ་པ་ནི། རྣམ་པར་རྟོག་པའི་དེ་ཉིད་ནི་མ་རིག་པའི་འཁྲུལ་དབང་ལས་ཡང་དག་པར་ཐ་སྙད་དུ་ཡང་རྒྱུན་བརྟན་པར་མ་གྲུབ་པའི་ཁམས་གསུམ་པའི་སེམས་དང་སེམས་ལས་བྱུང་བ་ཡུལ་དང་བཅས་པ་ཁོང་དུ་ཆུབ་བྱེད་ཀྱི་རྟོག་པའོ། ། གཙོ་བོ་ནི་རྣམ་རྟོག་གི་དེ་ཉིད་དང་རང་རིག་པའི་ཡེ་ཤེས་མ་འཁྲུལ་བ་ཡང་དག་ཐ་སྙད་དུ་ཡང་རྒྱུན་བརྟན་པར་འཇུག་པ་ཁམས་གསུམ་པའི་སེམས་དང་སེམས་བྱུང་ཡུལ་བཅས་ཀྱི་གཉེན་པོར་གྱུར་ཅིང་གཞི་ལམ་འབྲས་གསུམ་གྱི་བདེ་གཤེགས་སྙིང་པོ་འཁོར་བཅས་ཁོང་དུ་ཆུབ་བྱེད་དོ། །
དེས་ན་རྣམ་རྟོག་གི་དེ་ཉིད་ཕལ་པ་ལ་ཡང་ཟབ་མོ་སྟོང་པ་ཉིད་ཀྱི་ཆོས་ཉིད་རྗེས་སུ་ཞུགས་པར་རྟོགས་ནས་ཐབས་སྦྱིན་སོགས་ཀྱི་ཕར་ཕྱིན་དང་འབྲེལ་བར་སྒྲུབ་ན་བྱང་ཆེན་གྱི་ལམ་དུ་མི་འགྱུར་བ་མིན་པས་ཚུལ་དེ་རྒྱུའི་ཐེག་པར་ཡང་ཡོད་ལ། ལམ་གྱིས་མ་ཟིན་པར་ལས་ཉོན་ཉིད་ཀྱི་རྣམ་རྟོག་གི་རྒྱུན་འཕེལ་ན་ནི་འཁོར་བའི་རྒྱུ་བྱེད་དོ། ། འོ་ན་རྣམ་རྟོག་ཕལ་པའི་དེ་ཉིད་ལ་རྒྱུའི་ཐེག་པའི་བྱང་ཆེན་ཐོབ་བྱེད་ཀྱི་ལམ་གྱིས་ཟིན་པར་ཉམས་ལེན་བྱེད་པའི་དྭགས་པོ་བཀའ་བརྒྱུད་པ་ནི་བགྲང་གི་གཞལ་དཀའ་བ་ཙམ་ཡོད་དོ། ། དེ་ལྟ་ན་ཡང་རྣམ་རྟོག་གི་དེ་ཉིད་མཆོག་ལ། གསང་ཆེན་རྡོ་རྗེ་ཐེག་པའི་ཐབས་ཤེས་སྦྱར་ནས་ཉམས་སུ་བླངས་ཏེ། རྡོ་རྗེ་འཆང་ཆེན་པོའི་གོ་འཕང་སྒྲུབ་པར་བྱེད་པ་ནི་ཕྱི་མའི་དུས་འདིར་དྭགས་པོ་བཀའ་བརྒྱུད་པ་ལས་ཁོ་བོའི་རྗེ་རས་པ་སོགས་སྲིད་མཐའ་མ་བཀག་ཙམ་ལས་མཐོང་ཐོས་ཆེར་མི་སྣང་ངོ༌། ། འོ་ན་ཁྱོད་ཀྱི་རྣམ་རྟོག་དེ་ཉིད་གསུམ་བཤད་པའི་དེ་ཉིད་དེ་དག་རྣམ་རྟོག་རང་དང་ངོ་བོ་གཅིག་གམ་ཐ་དད་ཅེ་ན། དོན་དམ་པའི་དབང་དུ་བྱས་པའི་དེ་ཉིད་ནི་མ་དཔྱད་གྲགས་ངོར་དེ་དང་གཅིག་ཐ་དད་གང་དུ་ཡང་བརྗོད་པར་མི་བྱ་སྟེ། དེ་ལྟར་བྱས་ན་དེ་དེའི་དེ་ཉིད་མིན་པར་འགྱུར་བའི་ཕྱིར་ཏེ། གཅིག་དང་ཐ་དད་དག་ནི་བློ་སྤྲོས་པ་ཅན་ཉིད་ནི།
མ་དཔྱད་གྲགས་ངོར་དེ་དང་གཅིག་ཐ་དད་གང་དུ་ཡང་བརྗོད་པར་མི་བྱ་སྟེ། དེ་ལྟར་བྱས་ན་དེ་དེའི་དེ་ཉིད་མིན་པར་འགྱུར་བའི་ཕྱིར་ཏེ། གཅིག་དང་ཐ་དད་དག་ནི་བློ་སྤྲོས་པ་ཅན་ཉིད་ལས་མ་འདས་པའི་ཕྱིར། ཀུན་རྫོབ་པའི་དབང་དུ་བྱས་པའི་དེ་ཉིད་ཕལ་པ་ནི་མེའི་ཚ་བ་ལྟར་ཐ་སྙད་དུ་མཚོན་བྱ་རྣམ་རྟོག་དེའི་མཚན་ཉིད་འཛིན་པ་ཅན་གྱི་མཚན་གཞིར་མ་བརྟགས་གྲགས་པར་སྣང་བས་མ་དཔྱད་པའི་ངོར་རྣམ་རྟོག་དང་གཅིག་པར་བརྗོད་ལ། དེ་ཉིད་གཙོ་བོའམ་མཆོག་ནི་མ་དཔྱད་པའི་གྲགས་ངོར་གློ་བུར་བའི་རྣམ་རྟོག་དེའི་གཉེན་པོ་མི་རྟོག་གཉུག་མའི་ཡེ་ཤེས་སྣང་མུན་ལྟར་སྣང་བས་རྣམ་རྟོག་དེ་དང་ཐ་དད་པར་འཇོག་དགོས་ཏེ། འཇིག་རྟེན་གསུམ་གྱི་མགོན་པོ་འབྲི་ཁུང་པས། སེམས་ཉིད་ཀྱི་ནམ་མཁའ་ཡངས་པ་ལ། ། རྣམ་རྟོག་གི་སྤྲིན་ཚོགས་མ་དེངས་ན། ། མཁྱེན་གཉིས་ཀྱི་གཟའ་སྐར་མི་བཀྲ་བས། ། སེམས་མི་རྟོག་འདི་ལ་ནན་ཏན་མཛོད། །
ཅེས་འབྱུང་བའི་ཕྱིར་རོ། ། འོ་ན་ཁྱེད་ཀྱིས་བཤད་པའི་མདོ་སྔགས་ཀྱི་དགོངས་འགྲེལ་གྱི་སྐབས་སྣ་ཚོགས་པར་དྭགས་པོ་བཀའ་བརྒྱུད་ཀྱི་རྣམ་རྟོག་ཆོས་སྐུའི་ལྟ་སྒོམ་འདི་ལ་མི་འདྲ་བ་དུ་མར་བཤད་སྣང་ན། འོ་ན་འཆད་ཚུལ་ཐ་དད་པ་དེའི་དབང་གིས་དྭགས་པོ་ལྷ་རྗེ་ལ་ནང་འགལ་དུ་མར་འགྱུར་སྙམ་ན། འོ་ན་རྫོགས་པའི་སངས་རྒྱས་ཀྱི་ཐེག་པ་གཅིག་པ་འདི་ལ་གནས་སྐབས་ལྷའི་ཐེག་པ་དང་ཚངས་པའི་ཐེག་པ་དང་ཉན་རང་གི་ཐེག་པ་སོགས་དུ་མ་བཤད་སྣང་བས། བཤད་ཚུལ་འདི་ཉིད་ཀྱི་རྫོགས་པའི་སངས་རྒྱས་ལ་ནང་འགལ་དུ་མར་འགྱུར་རམ་ཞེས་རྟོག་པར་གྱིས་ཤིག ། འོ་ན་དྭགས་པོ་བཀའ་བརྒྱུད་པ་དག་རྣམ་རྟོག་བཟང་ངན་བར་མ་གང་ཤར་བའི་དེ་ཉིད་ལ་བཅས་བཅོས་མེད་པར་ཟ་ན་ཟ་མཁན་འཐུང་ན་འཐུང་མཁན་དེ་ཉིད་ཀྱི་ངོ་བོ་ལ་བལྟ་ཞེས་པའི་ངོ་བོའམ་དེ་ཉིད་གང་ཞེ་ན། དེ་ནི་གང་ཟག་ལ་རག་པ་ལས་མཐའ་གཅིག་ཏུ་བརྗོད་པར་བྱ་ནུས་པ་མ་ཡིན་ཏེ། རྒྱུའི་ཐེག་པའི་རྣལ་འབྱོར་པ་གང་དག་རྣམ་རྟོག་གི་ཀུན་རྫོབ་པའི་དེ་ཉིད་ཕལ་པ་ལ་དོན་དམ་པའི་དེ་ཉིད་སྟོང་པ་ཉིད་ཀྱིས་རྒྱས་བཏབ་ནས་བྱང་ཆེན་གྱི་སྤྱོད་པ་ལ་འཇུག་པའང་ཡོད་ལ། རྡོ་རྗེ་ཐེག་པའི་རྣལ་འབྱོར་པས་ནི་རྣམ་རྟོག་གི་ཀུན་རྫོབ་པའི་དེ་ཉིད་དང་གཙོ་ཕལ་གཉིས་ཀ་ལ་དོན་དམ་གྱི་དེ་ཉིད་ཀྱིས་རྒྱས་བཏབ་ནས་བྱང་ཆེན་གྱི་སྤྱོད་པ་ལ་འཇུག་ལ། དེ་ལྟ་ན་ཡང་སྔགས་ཀྱི་རྣལ་འབྱོར་པ་ལས་དང་པོ་པས་རྣམ་རྟོག་གི་ཀུན་རྫོབ་པའི་དེ་ཉིད་ཕལ་པ་ལ་དོན་དམ་པའི་དེ་ཉིད་དང་སྦྱར་ཏེ་སྒོམ་པ་གཙོ་བོར་བྱེད་པ་ཡོད་དེ།
རྣམ་རྟོག་ཕལ་པའི་མཚན་མ་བསྐྱེད་རིམ་སོགས་ཀྱི་སྦྱོང་བ་གཙོ་བོར་བྱེད་དགོས་པའི་ཕྱིར། སྔགས་ཀྱི་རྣལ་འབྱོར་པ་བརྟན་པ་ཐོབ་པས་ནི་རྣམ་རྟོག་གི་ཀུན་རྫོབ་པའི་དེ་ཉིད་ཕལ་པའི་དམིགས་རྣམ་གྱི་ཤེས་པ་དང་བྲལ་ནས་ཀུན་རྫོབ་པའི་དེ་ཉིད་གཙོ་བོ་དེ་དང་དོན་དམ་པའི་དེ་ཉིད་སྦྱར་ཏེ་ལྟ་སྒོམ་དུ་བྱེད་པ་ལྷུར་ལེན་པ་ཡིན་ཏེ། རྣམ་རྟོག་གི་དྲི་མ་ཕལ་ཆེར་དག་ནས་མི་རྟོག་པའི་ཡེ་ཤེས་རྫོགས་པའི་རིམ་པ་མ་བཅོས་པ་ཁོ་ནས་རྣལ་འབྱོར་དུ་བྱེད་པའི་ཕྱིར། དེས་ན་རྒྱུའི་ཐེག་པ་དབུ་མའི་ལྟ་སྒོམ་ཟབ་མོ་སྟོང་པ་ཉིད་ལ་རྟོག་དཔྱོད་ཀྱི་ཏིང་འཛིན་དང་བསྐྱེད་རིམ་རྟོག་སྒོམ་སོགས་ཀྱི་བདེ་གཤེགས་སྙིང་པོ་འཁོར་བཅས་དངོས་སུ་མི་རྟོག་གི་དེ་རྟོགས་བྱེད་ནི་བདེ་གཤེགས་སྙིང་པོ་རང་གི་ཆ་ཤས་སུ་གྱུར་པའི་ནང་རིགས་འགྱུར་མེད་ཀྱི་བདེ་བ་མི་རྟོག་ཡེ་ཤེས་ཉིད་དགོས་ལ། བསྐྱེད་རིམ་རྟོག་སྒོམ་སོགས་ཀྱང་དེ་རྟོགས་བྱེད་ལ་བརྒྱུད་ནས་ཕན་པར་འགྱུར་རོ་ཞེས་གོང་དུའང་རྒྱ་ཆེར་བཤད་པ་དེ་ཉིད་འདིར་ཡང་དྲན་པར་བྱ་དགོས་ཏེ། ཚུལ་འདི་ནི་སྔགས་ཀྱི་ཐེག་པར་དཔལ་རྡོ་རྗེ་སེམས་དཔའ་སྒྲུབ་པའི་གནད་ལ་གལ་ཆེ་ཤོས་ཡིན་པའི་ཕྱིར་ཏེ། བཅོམ་ལྡན་འདས་དཔལ་དུས་ཀྱི་འཁོར་ལོར། ཕུང་པོ་རྣམ་དཔྱད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཀུན་གྱི་མཆོག་ལྡན་པའི། །
སྟོང་ཉིད་དེ་ལྟར་འགྱུར་མ་ཡིན། ། ཞེས་འབྱུང་ངོ༌། །
འདིར་ཞར་ལ་འདི་ཤེས་པར་བྱ་སྟེ། སེམས་འགྲེལ་སྐོར་གསུམ་ལ་སོགས་པར། ཡུལ་རྣམ་ཀུན་མཆོག་ལྡན་གྱི་སྟོང་ཉིད་ཀུན་རྫོབ་བདེན་པ་དང༌། ཡུལ་ཅན་བདེ་ཆེན་གྱི་ཡེ་ཤེས་དོན་དམ་བདེན་པར་གསུངས་ནས་དེ་གཉིས་གཉིས་སུ་མེད་པར་རོ་མཉམ་དུ་གསུང་བ་ལ། བོད་རྒན་བྱིས་པ་མཁས་གྲུབ་ཏུ་རློམ་པ་ཁ་ཅིག ། དེ་ལྟར་བཤད་པའི་བདེན་གཉིས་དེ་བདེན་གཉིས་ཉིད་ལ་སྒྲ་ཇི་བཞིན་པར་བཟུང་བ་ནི་གནད་མ་གོ་བ་ཡིན་ཏེ། དེ་ལྟར་ན་ཟབ་མོ་སྟོང་པ་ཉིད་དོན་དམ་པ་མ་ཡིན་ན་དེ་ལས་གཞན་དུ་དོན་དམ་པ་གང་ཞིག་ ཡུལ་ཅན་གྱི་ཡེ་ཤེས་ཀུན་རྫོབ་མ་ཡིན་ན་གང་འདུས་བྱས་པའི་ཆོས་ཇི་ལྟར་དོན་དམ་པར་འགྱུར། འོ་ན་འདི་ལྟར་གསུངས་པའི་གནད་གང་ཡིན་སྙམ་ན།
ཡུལ་པྲ་ཕབ་པ་ལྟ་བུའི་ཆོས་ཅན་སྟོང་གཟུགས་དེ་ནི་རང་བཞིན་སྤྲོས་མཐའ་དང་བྲལ་བའི་སྟོང་ཉིད་དོན་དམ་པ་ལས་གཞན་རྫས་སུ་གྲུབ་པ་མེད་ཀྱང༌། རྣམ་པ་ཡུལ་དུ་སྣང་བས་ཀུན་རྫོབ་ཀྱི་བདེན་པ་ཉིད་དུ་བརྗོད་ལ། ཡུལ་ཅན་བདེ་ཆེན་གྱི་ཡེ་ཤེས་དེས་ཡུལ་དང་ཡུལ་ཅན་སྤྲོས་པ་དང་བྲལ་བར་དོན་དམ་པ་སྟོང་པ་ཉིད་དུ་རྟོགས་ལ། དེ་ལྟར་རྟོགས་བྱེད་ཀྱི་བློ་ཀུན་རྫོབ་བདེན་པ་ཡིན་ཀྱང་དེས་དེ་རྟོགས་པའི་ཆ་ནས་དོན་དམ་བདེན་པར་མིང་བཏགས་པ་ཡིན་ལ། དེའི་ཚེ་དེའི་ཡུལ་ལ་དངོས་མིང་དང་ཡུལ་ཅན་ལ་བཏགས་མིང་ཡིན་ཀྱང་དེ་གཉིས་གཉིས་སུ་མེད་པར་རོ་མཉམ་པའི་དོན་ནི་ཡུལ་དང་ཡུལ་ཅན་གཉིས་ཀ་ལའང་བདེན་པ་གཉིས་ཀྱི་ཚུལ་གཉིས་ཀ་དང་ལྡན་ལ། ལྡན་ཚུལ་ལ་ཁྱད་པར་ཅུང་ཟད་ཀྱང་མེད་པས་མཉམ་པ་ཉིད་དུ་བཞག་པ་ལས། ཁ་ཅིག་གི་ལུགས་ལྟར་བདེན་གཉིས་རང་ལྡོག་གཉིས་ཡོད་པ་རྡོ་རྗེ་ཐེག་པའི་ཟབ་ཆོས་སུ་འདོད་པ་ལྟར་མ་ཡིན་ཏེ། རྡོ་རྗེ་ཐེག་པའི་ཟབ་ཆོས་སུ་ནི་གཅིག་དང་ཐ་དད་ཀྱི་སྤྲོས་པ་འཛིན་ན་རྡོ་རྗེ་ཐེག་པའི་ཆོས་ཆེས་ཟབ་པར་ཇི་ལྟར་འགྱུར་བའི་ཕྱིར། འོ་ན་སྔགས་ཀྱི་ཐེག་པའི་ཐུན་མོང་མ་ཡིན་པའི་སྟོང་ཉིད་རྟོགས་བྱེད་ལ་རིགས་ཤེས་ཚད་མ་དགོས་པའི་ཁྱབ་མཐའ་འཛིན་པ་མི་འགྲུབ་པར་མ་ཟད། མདོ་ཡི་ལུགས་ལ་དེ་ལྟར་ཁྱབ་པ་འཆའ་རིགས་པ་མ་ཡིན་ཏེ།
སྔོན་བཅོམ་ལྡན་འདས་ཀྱིས་སྤྱན་སྔར་སྐུའི་འོད་ཀྱིས་རེག་པ་ཙམ་གྱིས་ཀྱང་བདེན་པ་མཐོང་བ་དང༌། རྒྱལ་པོ་ཨུ་ཏྲ་ཡ་ཎས་སྟོན་པའི་བྲིས་སྐུ་དང་པོ་མཐོང་བས་བདེན་པ་མཐོང་བ་དང༌། འཕགས་པ་རྟ་ཐུལ་གྱིས། ཆོས་རྣམས་ཐམས་ཅད་རྒྱུ་ལས་བྱུང༌། ། བྱ་བའི་ཚིགས་བཅད་བརྗོད་པས་བདེན་པ་མཐོང་བ་དང༌། སངས་རྒྱས་ཀྱིས་རྡུལ་མེད་དྲི་མ་བྲལ་ཞེས་བསྟན་པས་འཕགས་པ་ལམ་ཆུང་བ་བདག་མེད་རྟོགས་པ་སོགས་འབྱུང་ལ། ཙོང་ཁ་པ་ལྟར་ན་དེ་དག་གི་ངོར་ཡང་རྟགས་ཁྱབ་ཀྱི་ཚུལ་སྒྲུབ་པ་དང༌། སྒྲུབ་ངག་བརྗོད་དེ་ནས་རྗེས་དཔག་བསྐྱེད། དེ་ནས་སྒོམ་བྱུང་གི་མཉམ་གཞག་ལས་བདག་མེད་པའི་དོན་ལ་མངོན་སུམ་གྱི་ཤེས་པ་དང༌། ཞར་ལ་རྗེས་དཔག་ཚད་མའི་དྲན་རྒྱུན་དུ་རེ་བ་སོགས་དགོས་པ་ལས།
དེ་ལྟར་མ་བྱས་ཀྱང་དེ་དག་གིས་དེའི་དོན་གྲུབ་པར་སྣང་བའི་ཕྱིར། དེས་ན་ཁྱེད་ཀྱིས་མདོ་སྔགས་ཀྱི་ཟབ་གནད་ཆེན་པོ་རྣམས་དཀྲུགས་པ་དང་བཅོས་པ་མི་འཐད་དེ། རྒྱལ་བ་མ་ཕམ་པས། གང་ཞིག་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པ། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཞེས་འབྱུང་བའི་ཕྱིར། འོ་ན་སྔགས་ཀྱི་ཐུན་མོང་མིན་པའི་སྟོང་ཉིད་དེ་མི་རྟོག་ཡེ་ཤེས་ཀྱིས་རྟོགས་ཚུལ་ཇི་ལྟར་བྱེད་སྙམ་ན། འདི་ལ་རིམ་འཇུག་པ་དང༌།
ཐོད་རྒལ་བ་ལྟར་སྣང་བ་གཉིས་ལས། ཕྱི་མའི་དབང་དུ་བྱས་ནས་ཚེ་རབས་སྔ་མར་བུམ་པའི་དབང་དང་བསྐྱེད་པའི་རིམ་པ་དང་དེ་དང་འབྲེལ་བའི་སྤྱོད་པ་དང༌། འཇིག་རྟེན་ལ་བརྟེན་པའི་ལམ་དང་དངོས་གྲུབ་ཐོབ་ཅིང་འཇིག་རྟེན་ལས་འདས་པའི་ལམ་དུ་ཡང་དབང་གོང་མ་ཐོབ་ནས་མ་བཅོས་པའི་རྩ་ཐིག་རླུང་གསུམ་སོགས་ལས་རུང་བྱས་ནས་ལས་ཀྱི་ཕྱག་རྒྱ་བསྟེན་ནས་ཕྱག་རྒྱ་ཆེན་པོའི་ཡེ་ཤེས་སྐྱེས་ཟིན་པ་དེ་ཉིད་ཚེ་འདིར་རྡོ་རྗེ་ཐེག་པའི་སློབ་དཔོན་མཚན་ཉིད་དང་ལྡན་པ་མཇལ་ནས་རྡོ་རྗེ་སློབ་མ་དེ་ལ་ལམ་སྔ་མའི་མུ་བཅོས་མེད་མི་རྟོག་ཕྱག་ཆེན་གྱི་རྫོགས་རིམ་ཉིད་ནས་མཐུད་དེ་སྒོམ་འཇུག་པར་བྱེད་པ་ཉིད་ཡིན་པ་ལས། སྐབས་དེར་ལས་རྒྱ་བསྟེན་པ་དང་རྡུལ་ཚོན་དུ་དབང་བསྐུར་བ་སོགས་བྱེད་དགོས་པ་མ་ཡིན་ཏེ། བཀའ་བརྒྱུད་དྭགས་པོ་ལྷ་རྗེ་དུས་གསུམ་མཁྱེན་པ་སོགས་ལ་ཕྱག་ཆེན་གྱི་ཁྲིད་སྐྱོང་ཚུལ་ཇི་ལྟ་བ་དེ་ལྟ་བ་ཉིད་ཀྱི་ཕྱིར་ཏེ། དེ་ལྟར་བྱེད་པའི་བྱ་བ་ས་སྟོང་དུ་ལོག་ཟིན་པའི་ཕྱིར། འདི་ལ་ས་སྐྱ་པཎྜི་ཏས། འཕགས་པའི་གང་ཟག་གི་རྒྱུད་ཆུ་ཚོད་མེད་ལ་ཉ་ཡར་འཛིན་མཛོད། བཀའ་བརྒྱུད་རིན་པོའི་ཆེ་རྣམ་རྟོག་གི་དེ་ཉིད་མ་བཅོས་པར་མི་རྟོག་པ་ཕྱག་རྒྱ་ཆེན་པོའི་ལྟ་སྒོམ་དུ་བྱེད་པ་མི་འཐད་དེ། དེ་ལ་ནི་དེར་འཇོག་བྱེད་ཀྱི་ཐབས་ཤེས་ཀྱི་ལམ་གང་ཡང་མ་ཚང་བའི་ཕྱིར་ཞེས་ཁོ་རང་གི་ཕྱག་ཆེན་གྱི་ལྟ་སྒོམ་བསྐྱང་ཕྱིན་རྡུལ་ཚོན་གྱི་དབང་དང་ལས་རྒྱ་སོགས་ངེས་པར་དུས་དེར་མ་བསྟན་པའི་ཕྱག་རྒྱ་ཆེན་པོ་ཕྱག་རྒྱ་ཆེན་པོ་ཡང་དག་པ་མ་ཡིན་པའི་ཁྱབ་མཐའ་བཅས་ཏེ།
ཇི་སྐད་དུ། ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང༌། ། རིམ་པ་གཉིས་ཀྱི་ཏིང་འཛིན་ལས། ། བྱུང་བའི་རང་བྱུང་ཡེ་ཤེས་ཡིན། ། ཞེས་དབང་དང་རིམ་གཉིས་ཀྱི་དོན་ཡང་ཕྱག་ཆེན་སྒོམ་པ་ན་བསྐྱེད་རིམ་རྟོག་སྒོམ་གྱི་རྟེན་རྡུལ་ཚོན་གྱི་དཀྱིལ་འཁོར་ཞིག་དང༌། དེ་ལ་བརྟེན་ནས་ལྷ་ཡབ་ཡུམ་གྱི་བདེ་བ་སྐྱེད་བྱེད་ལས་རྒྱ་ཞིག་དང་འགྲོགས་ཏེ་རླུང་རྩོལ་གྱི་རྣམ་སྨིན་གྱི་ལུས་ལས་ཞུ་བདེའི་རྫས་དབབ་བཟློག་སོགས་བྱས་ནས་མཐར་རྟོག་པ་ཐང་ཆད་ནས་མི་རྟོག་ཧར་པོར་སོང་བའི་ཕྱག་ཆེན་རློམ་པ་ཅན་དེ་ནི་ཕྱག་རྒྱ་ཆེན་པོའི་ལྟ་སྒོམ་དུ་གཏན་མི་འགྱུར་ཏེ། དེ་ལྟར་གྱི་ཉམས་ལེན་དེ་ཕྱག་ཆེན་གྱི་ཉམས་ལེན་མིན་པར་རྡོ་རྗེ་སེམས་དཔའ་རྡོ་རྗེ་བཞིའི་བདག་ཉིད་ཅན་རྣམས་ཀྱི་དགོངས་པར་གྲུབ་པའི་ཕྱིར། བཅོམ་ལྡན་འདས་རྡོ་རྗེ་སྙིང་པོས་དེ་སྐད་དུ་བཅོམ་ལྡན་འདས་ཀྱིས་གསུངས་པ། ངའི་གསུང་ནི་དང་པོར་དགེ་བ།
བར་དུ་དགེ་བ། ཐ་མར་དགེ་བ་ཁོ་ནའོ། ། དང་པོ་བ་དགེ་ལ་བར་དང་ཐ་མར་མི་དགེ་བ་ཡང་མ་ཡིན་ཞིང༌། དང་པོ་དང་བར་དུ་མི་དགེ་བ་ཐ་མར་དགེ་བ་ཡང་མ་ཡིན་ལ། དང་པོ་དང་ཐ་མར་མི་དགེ་བ་བར་དུ་དགེ་བ། ཇི་ལྟར་བྱིས་པའི་སྐྱེ་བོ་རྣམས་ཀྱིས་ཀུན་ཏུ་བརྟགས་པ། དང་པོར་རྣམ་པར་རྟོག་པའི་སྒོམ་པ་དང༌། བར་དུ་དབང་པོ་གཉིས་ཀྱི་བདེ་བ་སྒོམ་པ་དང༌། ཐ་མར་རྣམ་པར་མི་རྟོག་པ་སྟོང་པ་ཉིད་སྒོམ་པ་བདེ་བ་ཆེན་པོ་སྒོམ་པའོ་ཞེས་པ་ནི་མ་རུངས་པའི་ཚིག་སྟེ། རྒྱུ་འདྲར་དེ་ལས་སྐྱེ་བ་ཡི། །
འབྲས་བུ་ཐམས་ཅད་དུ་མཐོང་གི ། ཀོ་ཏྲ་བ་ཡི་ས་བོན་ལས། ། སཱ་ལུའི་འབྲས་བུ་འབྱུང་བ་མེད། ། རྣམ་རྟོག་ས་བོན་ལས་བྱུང་བའི། ། འབྲས་བུ་རྣམ་པར་རྟོག་པར་འགྱུར། ། རྣམ་པར་མི་རྟོག་ལས་སྐྱེས་པའི། ། འབྲས་བུ་རྣམ་པར་མི་རྟོག་འགྱུར། ། རྒྱུ་དེའི་ཕྱིར་དང་པོར་དགེ་བ་བར་དུ་དགེ་བ་ཐ་མར་དགེ་བའོ། ། ཞེས་འབྱུང་བ་ཉིད་ཀྱི་ཕྱིར་གྱི་ན་བའི་དཀྱིལ་འཁོར་དང་རླུང་རྩོལ་དང་ཕྱག་རྒྱའི་ལམ་ནི་རྣམ་ཤེས་དང་འབྲེལ་བའི་རྟོག་སྒོམ་ཡིན་པས་ཐོག་མཐའ་བར་གསུམ་དུ་དགེ་བའི་ཕྱག་རྒྱ་ཆེན་པོ་ཡང་དག་པའི་ལམ་མཚན་ཉིད་པར་མི་འགྱུར་ལ། མ་བཅོས་པ་བདེ་གཤེགས་སྙིང་པོའི་དཀྱིལ་འཁོར་དང་རླུང་རྩོལ་དང་རྣམ་ཀུན་མཆོག་དང་ལྡན་པའི་ཕྱག་རྒྱ་ཆེན་མོའི་ཕྱག་རྒྱའི་ལམ་ནི་ཡེ་ཤེས་གཉུག་མ་ལྷུན་གྱིས་གྲུབ་པའི་ངོ་བོ་རྟོག་པ་མེད་པའི་ལྟ་སྒོམ་ཐོག་མཐའ་བར་གསུམ་དུ་རིས་འདྲ་རྒྱུན་མི་འཆད་པར་འབྱུང་བའི་དགེ་བ་ཅན་དེ་ལ་མཉམ་པར་བཞག་པས་ཕྱག་རྒྱ་ཆེན་པོའི་ལྟ་སྒོམ་དུ་འགྱུར་བར་རྒྱ་ཆེར་བཤད་པ་ཉིད་ཀྱི་ཕྱིར་སྤྲོས་པས་ཆོག་གོ །
ཏི་ཤྲཱི་ཆེན་པོས། དྭགས་པོ་བཀའ་བརྒྱུད་པས་ཕྱག་ཆེན་སྒོམ་མི་ཤེས་ཏེ། མི་རྟོག་ཧར་སྒོམ་བྱེད་པའི་ཕྱིར་ཏེ། རྣམ་རྟོག་སྣ་བསྐྱིལ་ཙམ་གྱི་རྟོག་མེད་ལ་ཕྱག་རྒྱ་ཆེན་པོའི་ཡེ་ཤེས་སུ་འཁྲུལ་བའི་ཕྱིར། ཕྱག་རྒྱ་ཆེན་པོ་སྒོམ་ན་ཡང༌། ། རྟོག་པ་ཁ་ཚོམ་ཉིད་སྒོམ་གྱིས། ། རིམ་གཉིས་ལས་བྱུང་ཡེ་ཤེས་ལ། ། ཕྱག་རྒྱ་ཆེན་པོར་མི་ཤེས་སོ། ། ཞེས་བྲིས་པ་ནི་རྟགས་ཁས་ལེན་མེད་པ་ཐལ་འགྱུར་ཡང་དག་ཏུ་སྨྲ་ན་དེས་གྲུབ། དེ་ལྟ་མིན་ན་རྟགས་འདི་ཁས་བླངས་པའི་ལྟ་སྒོམ་ཕྱག་རྒྱ་ཆེན་པོའི་སྒོམ་པ་མིན་ན་རྟགས་འདི་ཁྱེད་ཀྱིས་ཁས་བླངས་པ་ལས་ངེད་ཀྱིས་ཁས་མ་བླངས་པས་ཁྱེད་ཀྱི་ལྟ་སྒོམ་དེ་ཕྱག་རྒྱ་ཆེན་མོ་མ་ཡིན་པར་འགྱུར་ཏེ།
ངེད་ཀྱི་དེ་ལྟའི་ལྟ་སྒོམ་དེ་ཕྱག་ཆེན་དུ་ཁས་བླངས་པ་མ་ཡིན་པའི་ཚུལ་ནི་ཁོ་བོ་ཅག་གི་ལུགས་ལ་གང་ཤར་གྱི་རྣམ་རྟོག་གི་དེ་ཉིད་དམ་རང་བཞིན་བདེ་གཤེགས་སྙིང་པོ་ཉིད་ལ་ལྟ་སྒོམ་དུ་བྱེད་པའི་ཕྱིར། ཁྱེད་ཀྱིས་ཇི་ལྟར་ཁས་བླངས་ན། ནམ་སྲོད་ཀྱི་དུས་དབང་ཁང་བླ་གབ་དང་བཅས་པར་དཀྱིལ་འཁོར་རབ་ཏུ་བཀྲ་བར་མར་མེ་དང་བདུག་སྤོས་སོགས་ཀྱིས་མིག་ཡུལ་གྱི་སྣང་བ་ཟ་ཟིར་བྱས། རྐང་དུང་ཆ་ལང་སོགས་ཀྱི་རོལ་མོ་དུ་མས་རྣ་བའི་ཤེས་པ་ཟ་ཟིར་དུ་བསྐྱེད། དབང་པོ་གཉིས་སྦྱོར་གྱི་འཁྲིག་ཚིག་སོགས་ཀྱིས་སེམས་ཆགས་པ་དྲག་པོ་བསླང་བས་ཡིད་རྟབ་རྟབ་པོར་གྱུར་དུ་བཅུག ། སློབ་དཔོན་གྱིས་དེ་རིང་ད་ལྟ་དེ་ཉིད་དུ་སངས་རྒྱས་པར་འགྱུར་སྐད་ཙམ་གྱི་སྤྲོ་བ་སྦྱིན་པས་རྟོག་པ་ཧད་ཧད་པོར་སོང་བའི་མི་རྟོག་ཁ་ཚོམ་དེ་ལ་ཁྱེད་ཕྱག་ཆེན་གྱི་ཡེ་ཤེས་སུ་བྱེད་ནས་ཕྱིས་ཀྱང་ཕྱག་ཆེན་སྒོམ་པ་ན། དེའི་ཟི་བུན་སྔར་མྱོང་ལ་ཕྱིས་དྲན་པས་སེམས་གཏད་ནས་རི་ཁྲོད་དབེན་པ་རྣམས་སུ་ལུས་སྤུ་ཟིང་བྱེད་ཅིང་ཤེས་པ་བདེ་གསལ་མི་རྟོག་སིང་སིང་པོ་རེ་བྱུང་ན་ཁྱེད་ཅག་ཕྱག་ཆེན་རྟོགས་པའི་རྡོ་རྗེ་འཛིན་པ་ཆེན་པོ་གསུང་ངག་འཆད་ཐུབ་པའི་འདྲེན་མཆོག་ཏུ་འབོད་ཀྱིན་སྣང་བའི་ཕྱིར། རྟོགས་པ་ཁ་ཚོམ་ལ་ལྟ་སྒོམ་བྱེད་པ་པོ་ནི་རང་གི་མཛུབ་མོ་རང་གི་སྣ་རྩེར་བཀོད་རིགས་པ་ལས། ཁོ་བོ་ཅག་གི་རྗེ་བཙུན་དམ་པ་དྭགས་པོ་བཀའ་བརྒྱུད་ཀྱི་ལྟ་སྒོམ་ལ་ཉེས་པ་དེ་ལྟ་བུ་ཡོད་པ་མ་ཡིན་ཏེ། ཉེས་པ་མེད་བཞིན་ཡོད་པར་བརྗོད་པ་ནི་འདི་ཕྱི་ཀུན་ཏུ་མི་མཛེས་པའི་ཕྱིར་ཏེ།
རྒྱལ་བ་མ་ཕམ་པས། ཉོན་མོངས་རྨོངས་བདག་རྣམས་ཀྱིས་འཕགས་ལ་སྐུར་པ་དང༌། ། དེ་གསུངས་ཆོས་ལ་བརྙས་གང་དེ་ཀུན་ཞེན་ལྟས་བྱས། ། དེས་ན་ཞེན་ལྟའི་དྲི་ཅན་དེ་ལ་བློ་མི་སྦྱར། ། གོས་གཙང་ཚོན་གྱིས་རྣམ་བསྒྱུར་སྣུམ་གྱིས་གོས་པར་མིན། ། ཞེས་འབྱུང་བའི་ཕྱིར་དང༌། དེས་ན་མི་འཕྲོག་པའི་མཁྱེན་རབ་དང་ལྡན་པ་ས་སྐྱ་པཎྜི་ཏས་ཀྱང་ཆོས་དང་ཆོས་མིན་འབྱེད་པའི་དགག་སྒྲུབ་ཀྱི་བསྟན་བཅོས་དད་ལྡན་ལ་གདམས་པའི་གླེགས་བམ་དེ་ལ་ལེགས་བཤད་དུ་མ་ལོས་ཡོད་ཀྱང་ཕལ་ཆེར་ནི་མོན་སྤ་གྲོ་བའི་ཞུས་དག་ལྟར་གྱུར་པ་ཡང་མང་དུ་སྣང་བས་རྗེས་འབྲང་དག་ད་དུང་ལེགས་པར་ཞུ་དག་གིས་གཏན་ལ་དབབ་པར་མཛོད་ཅིག ། འདིར་སྨྲས་པ། བདག་ཉིད་ཆེན་པོ་དཔལ་ལྡན་ས་སྐྱ་པས། ། རྣམ་ཤེས་དང་འབྲེལ་རྣམ་རྟོག་འགགས་པ་ཡི།
མི་རྟོག་ཕྱག་རྒྱ་ཆེ་ལ་ངོས་བཟུང་ནས། ། དྭགས་པོ་ལྷ་རྗེས་རྟོག་དེ་བྲལ་རྗེས་ཀྱི། ། མི་རྟོག་ཙམ་དེས་ཚིམ་པར་མ་གྱུར་ནས། ། ནང་རིག་འགྱུར་མེད་མ་བཅོས་རང་ག་མའི། ། ཐ་མལ་ཤེས་པའི་གནས་ལུགས་ཕྱག་རྒྱ་ཆེ། ། ལྟ་སྒོམ་འདི་ལ་ནན་ཏན་ཉིད་དུ་མཛད། ། འདི་ཚུལ་ས་སྐྱ་པ་ཡིས་མ་མཁྱེན་པར། ། སྤྲང་པོས་འཆིང་བུ་རྙེད་པ་ཡིད་བཞིན་ནོར། ། ལྟ་བུར་མོས་ནས་འཁོར་ལོ་བསྒྱུར་རྒྱལ་གྱི། ། ནོར་བུ་རིན་ཆེན་དེ་ནི་འཆིང་བུ་འོང༌། །
ཞེས་པ་ལྟ་བུའི་དགག་སྒྲུབ་མཛད་མོད་ཀྱང༌། ། རང་གི་སྔོན་བྱོན་བླ་བརྒྱུད་བཅས་རྣམས་ཀྱིས། ། ཆོས་དང་གང་ཟག་ཀུན་ལ་མི་སྨོད་པར། ། རང་གར་འཇོག་པ་འདི་ལ་རྗེས་ཡི་རང༌། ། ཆོས་ཀྱི་རྒྱལ་པོ་རྒྱལ་བ་ཙོང་ཁ་པས། ། ཐེག་ཆེན་དགོངས་དོན་ཟབ་མོ་དབུ་མའི་སྲོལ། ། ཟླ་གྲགས་བཞེད་པའི་ཐལ་འགྱུར་ལུགས་བཟང་པོ། ། བཀག་ནས་ཐལ་འགྱུར་ལུགས་མཆོག་གསར་དུ་བརྩམས། ། རྒྱུད་སྡེའི་མཐར་ཐུག་གསང་བ་འདུས་པ་ལ། ། འཕགས་པ་ཡབ་སྲས་བཞེད་པའི་རིམ་གཉིས་ཚུལ། །
བཀག་ནས་འདུས་པ་འཕགས་ལུགས་སྔོན་མེད་པ། ། གངས་རིའི་ཁྲོད་འདིར་ཉིན་ལྟར་སྣང་བར་བྱས། ། ཁྱད་པར་དཔལ་ལྡན་འདུས་པ་རིམ་ལྔ་ཡི། ། མར་འགོས་མན་ངག་རྙིང་པ་ཀུན་བཀག་ནས། ། རིམ་ལྔ་མར་འགོས་ལུགས་མཆོག་ཟླ་མེད་ཅིག ། འཇམ་དབྱངས་བཤེས་དང་བཅས་ཏེ་སྨྲ་བར་བྱེད། ། དྭགས་པོ་ལས་བརྒྱུད་ནཱ་རོ་ཆོས་དྲུག་པོ། ། འཆད་ཚེ་ཕག་གྲུ་འབྲི་ཁུང་པ་སོགས་ཀྱི། ། ནཱ་རོ་ཆོས་དྲུག་བཀག་ནས་ནཱ་རོའི་ལུགས། ། འཁྲུལ་མེད་འདི་ཞེས་ཆོས་དྲུག་རྨད་བྱུང་སྟོན། །
རྡོ་རྗེ་འཇིགས་བྱེད་པ་དང་ར་ལུགས་ཀྱི། ། མན་ངག་ཐམས་ཅད་ལེགས་པར་བཀག་མཛད་ནས། ། སླར་ཡང་འཇིགས་བྱེད་པ་དང་ར་ལོ་ཡི། བཞེད་པ་འདི་ཞེས་སྔོན་མེད་རྒྱ་ཆེར་སྤེལ། ། ནི་གུའི་བཀའ་བསྲུང་ཕྱག་དྲུག་མགོན་པོ་ཡི། ། སྒྲུབ་ཐབས་རིན་ཆེན་སྣ་བདུན་གྱིས་མཛད་ཀུན། ། བོན་དང་རྙིང་མའི་ཆོས་ལྟར་ལེགས་བཀག་ནས། ། ཕྱག་དྲུག་མགོན་པོའི་སྒྲུབ་ཐབས་གསར་དུ་བཞག ། གསུང་རབ་ཀུན་གྱི་དགོངས་པ་འགྲེལ་བ་ན། ། སྔོན་བྱུང་ལེགས་བཤད་ཐམས་ཅད་མིང་ཙམ་ཡང༌། །
འཐད་པ་བྲལ་བར་ལུང་རིགས་དུ་མ་ཡིས། ། བསྒྲུབས་ནས་རང་ལུགས་ཐུན་མོང་མིན་པ་ནི། ། རྒྱ་ཆེར་འགོད་པའི་སྐྱེས་མཆོག་ཙོང་ཁ་པ། ། ཁྱེད་ཀྱི་བསྟན་པ་རྒྱ་ཆེར་འཛིན་རྣམས་ཀྱང༌། ། ཐར་པའི་ཆེད་ཀྱི་ལམ་མཆོག་སྒྲུབ་སླད་དུ། ། རང་གཞན་ལུགས་ལ་གཅིག་ཏུ་འཁྲུལ་མེད་བྱོས། ། ཞེས་གདམས་སོ། ། དེས་ན་སྔགས་ཀྱི་ཐེག་པར་རྒྱུའི་ཐེག་པ་དང་ཐུན་མོང་བའི་སྟོང་ཉིད་ཀྱང་ཙོང་ཁ་པས་ཕྱིན་ཅི་ལོག་ཏུ་བཟུང་ནས་སྟོང་ཉིད་དེ་ལའང་མི་རྟོག་ཡེ་ཤེས་ཀྱི་སྒོམ་པ་བཀག་ནས་རྟོག་སྒོམ་འབའ་ཞིག་དགོས་པ་མི་འཐད་པར་བསྟན་པས། ད་ནི་ཁྱེད་ཀྱིས་འདོད་པའི་སྟོང་ཉིད་དེའི་ཡུལ་ཅན་གྱི་ཞུ་བདེའི་བློ་རྩེ་གཏད་པའི་ཞུ་བདེ་དེ་ནི་སྔགས་བླ་ན་མེད་པ་དག་གི་ལམ་གྱི་སྤང་བྱའི་འཕོ་བ་དེ་ཉིད་ལ་ངོས་བཟུང་བར་སྣང་སྟེ། ཁྱེད་ཅག་གཉུག་མ་མཆོག་གི་རྡོ་རྗེའི་ལྷ་སེམས་ཅན་ཐམས་ཅད་ཀྱི་རྒྱུད་ལ་བཞུགས་པ་དེ་ངོས་མི་ཟིན་ཅིང༌།
དེ་ངོས་མ་ཟིན་ན་དེའི་རྩ་རླུང་ཐིག་ལེའི་དག་ཆ་རྣམས་ངོས་མི་ཟིན་ལ། དེ་ངོས་མ་ཟིན་ན་དེའི་ཁམས་ཞུ་བ་དང་དེ་ཞུ་བ་ལས་ཟག་མེད་ཀྱི་ཚོར་བདེ་སྐྱེ་བ་ཁྱེད་ལ་མི་འགྲུབ་ལ། མི་འགྲུབ་ན་ཁྱེད་ཀྱི་ཞུ་བདེ་ནི་སྡུག་བསྔལ་བདེན་པ་རྣམ་སྨིན་གྱི་ཕུང་པོའི་ཞུ་བདེ་ལ་ལེགས་པར་བསམ་པར་སྣང་བའི་ཕྱིར། ཁྱབ་པ་ཡོད་དེ་རྣམ་སྨིན་གྱི་ཕུང་པོའི་ཞུ་བདེ་ནི་འཕོ་བདེ་དང་འགྱུར་བདེ་དང་འཛག་བདེ་ཉིད་ཡིན་ལ། ཡེ་ཤེས་ཀྱི་ཕུང་པོའི་ཞུ་བདེ་ནི་འཕོ་མེད་དང་འགྱུར་མེད་དང་འཛག་མེད་ཀྱི་བདེ་བ་ཡིན་པའི་ཕྱིར། དེས་ན་འཕོ་བདེ་ནི་སྡུག་བསྔལ་གྱི་རང་བཞིན་འཁོར་བ་དང་ངན་སོང་གི་རྒྱུ་ཡིན་ལ། འཕོ་མེད་ཀྱི་བདེ་བ་ནི་བདེ་ཆེན་དཔལ་རྡོ་རྗེ་སེམས་དཔའ་ཐོབ་བྱེད་ཀྱི་རྒྱུ་ཡིན་པས་ཁྱེད་ཅག་རྡོར་སེམས་ཐོབ་བྱེད་ཀྱི་བདེ་བ་ཁ་ལ་དོན་དུ་གཉེར་སྐད་ནས་དོན་ལ་ངན་སོང་ཐོབ་བྱེད་ཀྱི་འཕོ་བདེ་དོན་དུ་གཉེར་བ་ནི་གསང་སྔགས་རྡོ་རྗེ་ཐེག་པའི་བསྟན་པ་རྩ་བ་ནས་བཤིག་པ་ཡིན་ཏེ། རྡོ་རྗེ་ཐེག་པའི་ལམ་དུ་རྡོ་རྗེ་ཐེག་པའི་སྐལ་རྣོན་ས་ལམ་ཡར་བགྲོད་བྱེད་པ་ལ་ཁྱེད་ཀྱི་མར་འགེགས་མཛད་པའི་ཕྱིར། ཁྱེད་འཕོ་འཛག་ཡོད་མེད་གནས་སྐབས་རྟགས་ཀྱི་རྩེར་ཁམས་འཆིང་མི་འཆིང་ཙམ་ལ་མ་གཏོགས་རྣམ་སྨིན་གྱི་ལུས་རྡོ་རྗེ་སེམས་དཔའི་སྐུར་སྦྱོང་བྱེད་ཀྱི་བྱང་ཆུབ་ཀྱི་སེམས་དངུལ་ཆུས་ལྕགས་གསེར་དུ་སྦྱངས་པ་ལྟ་བུའི་ཐིག་ལེ་དེ་མི་འཕྲོ་བའི་གོ་བ་ཅུང་ཟད་ཀྱང་མེད་པར་གསང་སྔགས་ཀྱི་རྡོ་རྗེ་འཆང་ཆེན་པོར་ཁས་ལེན་པ་ཡང་བྱུང་རྒྱལ་ཏེ། རྣམ་སྨིན་གྱི་ལུས་ཀྱི་བདུད་རྩི་ལྔ་སོགས་ནི་སྦྱང་གཞི་ལས་སྦྱངས་འབྲས་སུ་འགྱུར་བ་ལྟ་ག་ལ་ཞིག་པས་སྦྱང་བྱའི་དྲི་མ་ཉིད་དུ་བས་པའི་ཕྱིར་དང༌།
ཐིག་ལེ་དང་དྲི་མ་ཆེ་ཆུང་དེ་དག་གིས་ནི་རྣམ་སྨིན་གྱི་ལུས་ལ་ཇི་ལྟར་འཚོ་གཞེས་བྱས་ཀྱང་རྡོ་རྗེ་སེམས་དཔའ་ལྟ་ག་ལ་ཞིག་འདོད་པའི་ལྷའི་གོ་འཕང་ཙམ་ཡང་ཐོབ་པར་མི་ནུས་པའི་ཕྱིར་དང༌། དེར་མ་ཟད་ཡང་ཁྱེད་ལ་འདིར་འགྱུར་ཏེ། ཞུ་བདེའི་ཚོར་བ་རྟོག་མེད་དུ་མྱོང་བར་འདོད་པ་དང་རྟོག་པའི་ངོ་བོར་སྐྱེས་ནས་ཡུལ་འབྱེད་པའི་ཤེས་རབ་ཀྱི་བྱ་བ་བྱེད་པ་གཉིས་འདོད་པ་འདི་ཡང་རྒྱ་ཆེན་མངོན་པའི་ཆོས་ཚུལ་རྒྱུས་མེད་དོ་ཞེས་བསྟན་པར་གོ་སྟེ། དེ་ལྟ་ན་ཚོར་བ་དང་ཤེས་རབ་ཀྱི་སེམས་བྱུང་རྟོག་མེད་དང་རྟོག་པ་གཅིག་ཏུ་ཡང་ཐལ་བར་འགྱུར་བའི་ཕྱིར། དེས་ན་མང་དུ་སྨྲ་ཅི་དགོས་ཏེ། མཁྱེན་པ་ཅན་དག་གིས་ཕྱོགས་སྔ་མའི་འདོད་པ་བཞག་ཙམ་ནས་ཤེས་པར་འགྱུར་བའི་ཕྱིར།
གཉིས་པ་ནི། འོ་ན་སྔགས་ཀྱི་ཐུན་མོང་མིན་པའི་སྟོང་ཉིད་རྟོགས་བྱེད་སྒོམ་བྱུང་མི་རྟོག་ཡེ་ཤེས་སྐྱེད་བྱེད་ལུས་ཀྱི་བྱེད་བཅིང་སོགས་ཀྱི་ཐབས་ལས་རིག་ཤེས་ཚད་མ་ལ་མ་རག་པར་མི་རྟོག་པའི་ཤེས་རབ་སྐྱེ་ན་དེ་ཉིད་དུ་དེ་བསྐྱེད་པའི་ཁམས་གོང་གི་བསམ་གཏན་གྱི་ཏིང་ངེ་འཛིན་ཡང་སྐྱེ་བར་འགྱུར་ཏེ། སྒོམ་བྱུང་གི་ཤེས་རབ་སྐྱེ་བ་ལ་སྒོམ་བྱུང་གི་བསམ་གཏན་གྲུབ་པ་སྔོན་དུ་འགྲོ་དགོས་པའི་ཕྱིར། འདོད་ན།
དེའི་ཕྱིར་སྐབས་དེར་དེ་ཉིད་འདོད་པ་ལས་ཆགས་བྲལ་དུ་ཡང་འགྱུར་ལ། དེ་ཡང་འདོད་ན་སྦྱོར་བ་ཡན་ལག་དྲུག་ལས་སོར་སྡུད་ཀྱི་ཡན་ལག་ལས་བསམ་གཏན་གྱི་ཡན་ལག་ལ་བསླབ་པ་དགོས་པར་མི་འགྱུར་ཏེ། སོར་སྡུད་སྒོམ་པ་ལས་མི་རྟོག་པ་ལས་མི་རྟོག་ཡེ་ཤེས་སྐྱེད་པ་ཉིད་ཀྱིས་བསམ་གཏན་གྱི་སེམས་ཐོབ་པའི་ཕྱིར་སྙམ་ན། མ་ཁྱབ་སྟེ། སྔགས་ཀྱི་ཐེག་པ་འདིར་རྟེན་འབྲེལ་གྱི་བྱེད་པས་སྒོམ་པ་ལས་བྱུང་བའི་ཞི་ལྷག་གི་རྟོགས་པ་ལྷན་ཅིག་ཏུ་བསྐྱེད་པ་ཡང༌། རྟེན་འབྲེལ་གྱི་བྱེད་པ་དེའི་བྱ་བ་མ་ཉམས་པའི་སྐད་ཅིག་ཇི་སྙེད་པ་དེ་སྙེད་དུ་ཡོད་ལ། དེའི་བྱེད་པའི་བྱ་བ་ཉམས་ན་ལྡོག་པའང་ཡོད་དེ། དཔེར་ན། དཔེའི་ཡེ་ཤེས་ཞི་ལྷག་གམ་བསམ་གཏན་ཤེས་རབ་གཉིས་ལྡན་དང་བཅས་པ་འཆར་ཡང་ཡེ་ཤེས་དེས་དོན་གྱི་ཡེ་ཤེས་མཚོན་པའི་བྱ་བ་བྱས་ནས་ལྡོག་པ་ལྟར་འདིར་ཡང་འགྱུར་བའི་ཕྱིར་དང༌། སོར་སྡུད་ཀྱི་དུས་སུ་ཐོབ་པའི་ཁམས་གོང་གི་བསམ་གཏན་དེ་ཡང་བསམ་གཏན་གྱི་ཡན་ལག་ལ་ལྟོས་པའི་བསམ་གཏན་ཆ་མཐུན་བསམ་གཏན་གྱི་ཡན་ལག་སྐྱེ་བྱེད་ཀྱི་རྒྱུ་ཙམ་ཡིན་ཀྱང་བསམ་གཏན་གྱི་ཡན་ལག་དངོས་ཡིན་པར་མི་འགྱུར་ལ།
སྤྱིར་འདིར་བསམ་གཏན་གྱི་ཡན་ལག་གིས་བསམ་གཏན་གྱི་སེམས་ཐོབ་པ་ནི་འཇིག་རྟེན་པའི་ཁམས་གོང་མའི་བསམ་གཏན་ཙམ་པོ་བ་མ་ཡིན་ཏེ། བསམ་གཏན་དེའི་ཁྱད་པར་དུ་བྱས་པའི་ཁམས་གོང་གི་བསམ་གཏན་དང་གཟུགས་མེད་སྐྱེ་མཆེད་ཀྱི་གནས་པའི་གཟུགས་དང་གཟུགས་མེད་པའི་ཁམས་སྦྱོང་ནུས་ཀྱི་བསམ་གཏན་ཁྱད་པར་བ་ཞིག་གོ ། འོ་ན་ཐུན་མོང་མིན་པའི་སྟོང་ཉིད་རྟོགས་བྱེད་སྒོམ་བྱུང་མི་རྟོག་ཡེ་ཤེས་མངོན་སུམ་པ་དེ་སོ་སྐྱེ་ལ་ཡོད་ན་སོ་སྐྱེ་དེ་འཕགས་པར་འགྱུར་ཏེ། སྟོང་ཉིད་ཀྱི་དོན་ལ་རྣལ་འབྱོར་མངོན་སུམ་ཡིན་པའི་ཕྱིར་ཞེ་ན། མ་ཁྱབ་སྟེ། དེས་སྟོང་པ་ཉིད་ལ་རྣལ་འབྱོར་མངོན་སུམ་གྱི་རྟོགས་པ་ཐོབ་ཀྱང་རྣལ་འབྱོར་མངོན་སུམ་དེས་ད་དུང་མཐོང་སྤང་གི་སྤང་བྱའི་ས་བོན་དྲུངས་ནས་ཕྱུང་བའི་སྒོ་ནས་སྔགས་ཀྱི་ཐུན་མོང་མིན་པའི་སྟོང་ཉིད་ལ་རྣལ་འབྱོར་མངོན་སུམ་གྱིས་འཇུག་པར་མ་བྱས་པའི་ཕྱིར། འོ་ན་དེ་ལྟའི་མི་རྟོག་ཡེ་ཤེས་ལས་དང་པོ་པ་དག་གིས་ཀྱང་ཇི་ལྟར་སྐྱོང་ཞེ་ན། མངོན་སུམ་བཞིའི་སྒོ་ནས་སྐྱོང་བར་བྱེད་ལ། འདིའི་མངོན་སུམ་བཞི་ནི་སྣང་རིག་རྣལ་འབྱོར་མངོན་སུམ་ཉིད་ལ་ཆ་ཤས་སུ་བྱས་པའི་མངོན་སུམ་ཡིན་ལ། དེ་ལས་གཞན་པའི་འཁྲུལ་པའི་ཕྱི་དོན་ལྟ་བ་སོགས་ཀྱི་དབང་ཡིད་ཀྱི་མངོན་སུམ་ནི་མ་ཡིན་ཏེ།
དེའི་ཕྱིར། བཅོམ་ལྡན་འདས་རྡོ་རྗེ་སྙིང་པོས། རྣམ་པར་རྟོག་པ་དང་བྲལ་བའི་སེམས་ཀྱིས་སྣང་བརྙན་མཐོང་བའོ། ། རྟོག་པ་དང་བྲལ་ཞིང་མ་འཁྲུལ་བ་ནི་མངོན་སུམ་ཞེས་བརྗོད་པར་བྱའོ། ། དེ་ཉིད་རྣམ་པ་བཞི་སྟེ། དབང་པོའི་མངོན་སུམ་དང༌། ཡིད་ཀྱི་མངོན་སུམ་དང༌། རྣལ་འབྱོར་མངོན་སུམ་དང༌། རང་རིག་པའི་མངོན་སུམ་ཞེས་པ་སྟེ། ཤེས་པ་དེ་ཉིད་སྟོན་པར་བྱེད་པ་དང༌།
འཇུག་པར་བྱེད་པ་དང༌། ཐོབ་པར་བྱེད་པ་དང༌། ཉམས་སུ་མྱོང་བའི་མཚན་ཉིན་ཅན་ནོ་ཞེས་པའོ། ། ཞེས་འབྱུང་བའི་ཕྱིར་ཏེ། འདིར་རྟོག་བྲལ་ནི་སྒྲ་དོན་འདྲེས་འཛིན་དང་ཁམས་གསུམ་གྱིས་བསྡུས་པའི་སེམས་སེམས་བྱུང་འཁོར་བཅས་སོ། ། དེ་དང་བྲལ་བའི་སྣང་ཡུལ་ལ་མ་འཁྲུལ་བ་ཐ་མལ་པའི་དབང་ཡུལ་གྱི་འབྲེལ་བ་ཆད་པ་ལས། མཆོག་གི་དབང་ཡུལ་སྦྱོར་བ་ལས་སྐྱེས་པའི་ཤེས་པ་བདེ་གཤེགས་སྙིང་པོའི་གཟུགས་སོགས་མཐོང་བ་ནི་དབང་པོའི་མངོན་སུམ་དང༌། ཤེས་པ་དེ་ཐ་མལ་བའི་ཡིད་དང་ཆོས་ཀྱི་འབྲེལ་པ་ཆད་དེ་མཆོག་གི་ཡིད་ཆོས་ཀྱི་འབྲེལ་པ་སྦྱར་བ་ལས་སྐྱེས་པའི་ཤེས་པ་བདེ་གཤེགས་སྙིང་པོའི་ཤེས་བྱ་མཐོང་བ་ནི་ཡིད་ཀྱི་མངོན་སུམ་དང༌། ཤེས་པ་དེས་བདག་གཞན་གྱི་རྡོ་རྗེའི་སྐུའི་རྒྱུར་གྱུར་པའི་སྒྱུ་ལུས་ལྷའི་སྐུ་མཐོང་བ་ནི་རྣལ་འབྱོར་མངོན་སུམ་དང༌། དེ་ལྟར་མཐོང་བྱ་དང་མཐོང་བྱེད་ཀྱི་ཡུལ་དང་ཡུལ་ཅན་ཐམས་ཅད་བདེ་གཤེགས་སྙིང་པོར་མཐོང་བ་ནི་རང་རིག་པའི་མངོན་སུམ་མོ། །
འོ་ན་མངོན་སུམ་དེ་དག་སྦྱོར་བ་ཡན་ལག་དྲུག་གི་ལམ་ག་འདྲ་ནས་སྐྱེ་ཞིང་སྦྱོར་སྙམ་ན། འདི་ལ་སྦྱོར་བ་ཡན་ལག་དྲུག་ལ་འཇིག་རྟེན་པའི་ལམ་དུ་ཡན་ལག་དྲུག་དང༌། འདས་པའི་ལམ་དུ་ཡན་ལག་དྲུག་སྟེ་ཁུག་པར་སྦྱར་བ་དང༌། འདས་མ་འདས་ཐམས་ཅད་དུ་ཡན་ལག་དྲུག་ཚར་གཅིག་སྟེ་རྐྱང་པར་སྦྱར་བའི་ཚུལ་གཉིས་ཡོད་ལ། དེ་ལ་གཉིས་པའི་དབང་དུ་བྱས་ཏེ། དཔལ་ཀརྨ་པ་རང་བྱུང་རྡོ་རྗེའི་དགོངས་པ་ལྟར་བརྗོད་ན། མངོན་སུམ་དེ་དག་སྐྱེ་བའི་རྟེན་ཡང་སྤྱན་རྣམ་པ་ལྔ་ཤེས་པར་བྱ་སྟེ། སྤྱན་ལྔ་ཆགས་པ་མེད་པ་འཆང༌། ། ཞེས་དང༌། དུས་འཁོར་འགྲེལ་ཆེན་དུ།
འདིར་དང་པོར་ལས་དང་པོ་པའི་རྣལ་འབྱོར་པས་མངོན་པར་ཤེས་པ་མེད་པར་ཤའི་མིག་གིས་སྣ་ཚོགས་མཐོང་ངོ༌། ། དེ་ནས་མངོན་པར་ཤེས་པའི་མཚམས་ཀྱི་དབང་གིས་ལྷའི་མིག་གིས་མཐོང་ངོ༌། ། དེ་ནས་ཆགས་པ་དང་བྲལ་བའི་མཚམས་ཀྱི་དབང་གིས་སངས་རྒྱས་ཀྱི་སྤྱན་གྱིས་གཟིགས་སོ། ། དེ་ནས་བྱང་ཆུབ་སེམས་དཔའི་མཚམས་ཀྱི་དབང་གིས་ཤེས་རབ་ཀྱི་སྤྱན་གྱིས་གཟིགས་སོ། ། དེ་ནས་ཡང་དག་པར་རྫོགས་པའི་སངས་རྒྱས་ཀྱི་མཚམས་ཀྱི་དབང་གིས་ཡེ་ཤེས་ཀྱི་སྤྱན་གྱིས་གཟིགས་ཏེ་ཞེས་གསུང་སྟེ། དེ་ཡང་སོར་སྡུད་སྒོམ་པའི་ལས་དང་པོ་པ་དེས་དེར་བསྟན་གྱི་ཡོན་ཏན་མངོན་ཤེས་ལྔ་མ་ཐོབ་པའི་མཚམས་ཀྱི་དབང་གིས་ཤའི་མིག་གིས་རྣམ་པ་གཞན་པའི་སྟོང་པ་ཉིད་ཀྱི་གཟུགས་སྣ་ཚོགས་པ་མཐོང་ངོ༌། ། དེ་ནས་མངོན་ཤེས་ཐོབ་པའི་དབང་གིས་མཚམས་ཀྱི་ལྷའི་མིག་གིས་མཐོང་སྟེ། མིག་གཉིས་པ་འདིས་ནི་དབང་པོའི་མངོན་སུམ་གྱི་རྟེན་ཡིན་ནོ། ། དེ་ནས་ཁམས་གསུམ་གྱི་ཀུན་སྦྱོར་ལ་ཆགས་པ་དང་བྲལ་བ་སྲོག་འཛིན་གྱི་རིམ་པར་སངས་རྒྱས་ཀྱི་སྤྱན་གྱིས་གཟིགས་ཏེ་ཡིད་ཀྱི་མངོན་སུམ་གྱི་རྟེན་དང༌། དེ་ནས་སློབ་པའི་ཟུང་འཇུག་གི་དངོས་རྒྱུ་བྱང་ཆུབ་སེམས་དཔའ་མཚམས་ཀྱི་དབང་གིས་རྗེས་དྲན་དུ་ཤེས་རབ་ཀྱི་སྤྱན་གྱིས་གཟིགས་ཏེ།
རྣལ་འབྱོར་མངོན་སུམ་གྱི་རྟེན་དང༌། དེ་ནས་མི་སློབ་པའི་ཟུང་དུ་འཇུག་པ་ཡང་དག་པར་རྫོགས་པའི་སངས་རྒྱས་ཀྱི་མཚམས་ཀྱི་དབང་གི་ཡེ་ཤེས་ཀྱི་སྤྱན་གྱིས་གཟིགས་ཏེ། རང་རིག་མངོན་སུམ་གྱི་རྟེན་བྱེད་པ་ཅན་དུ་གསུངས་སོ། ། དང་པོའི་དབང་དུ་བྱས་ཏེ་བརྗོད་ན་སོར་བསམ་ལུས་དབེན་ཏེ། ཚོགས་ལམ་ཆེན་པོའི་བར་བགྲོད་ཅིང་སྲོག་རྩོལ་རྡོར་བཟླས་ཏེ་སྦྱོར་ལམ་དྲོད་ཀྱི་བར་བགྲོད་ལ། འཛིན་པ་སེམས་དབེན་ཏེ་སྦྱོར་ལམ་རྩེ་མོའི་བར་བགྲོད་དེ། རྗེས་དྲན་སྒྱུ་ལུས་ཏེ་སྦྱོར་ལམ་བཟོད་པའི་བར་དང་ཏིང་ངེ་འཛིན་འོད་གསལ་བ་ཆོས་མཆོག་ཏེ་ཆོས་མཆོག་གི་སྐད་ཅིག་གཉིས་པར་མཐོང་ལམ་སྐྱེ་བས་དེ་ཉིད་དུ་དོན་གྱི་འོད་གསལ་ཡང་དག་པ་ཡང་དེར་སྐྱེ་བར་འགྱུར་ལ། ལམ་ཞུགས་པའི་འདས་ལམ་དུ་ནི་རྗེས་ཏིང་ཉིད་ལས་ཡན་ལག་དྲུག་གི་ཆར་ཕྱེ་བ་ཡིན་ཏེ། དེ་ལྟར་སློབ་པའི་འོད་གསལ་མངོན་དུ་མཛད་ནས་བཞེངས་པའི་སྒྱུ་ལུས་རྗེས་སུ་དྲན་པའི་ཡན་ལག་དེ་ལ། ཐ་མལ་གྱི་སྣང་བ་དང་དུ་མི་ལེན་པས་སོར་སྡུད་ཀྱི་ཡན་ལག་དེའི་ངང་ནས་བསམ་གཏན་གྱི་སྙོམས་འཇུག་གི་ཡོན་ཏན་དུ་མའི་རྫུ་འཕྲུལ་གྱིས་རྩེ་ཞིང་རོལ་བ་བསམ་གཏན་གྱི་ཡན་ལག །
དེ་ཉིད་ཀྱིས་སངས་རྒྱས་ཀྱི་གསུང་རྣམ་པ་ཐམས་ཅད་པ་སྒྲུབ་པར་བྱེད་པ་སྲོག་རྩོལ་གྱི་ཡན་ལག ། དེའི་ངང་ནས་བདེ་ཆེན་ཟག་མེད་ཀྱི་ཐིག་ལེ་ས་དང་སར་འཛིན་ནས་ས་དེ་དག་གི་སྒྲིབ་པ་གཅོད་པར་བྱེད་པ་འཛིན་པའི་ཡན་ལག ། དེ་ནས་དེ་ལྟར་བཟུང་བའི་སྐུ་ཡེ་ཤེས་ཀྱི་ལྷར་གསལ་བ་སྒྱུ་ལུས་རྗེས་དྲན་གི་ཡན་ལག་སྟེ། ས་དང་པོ་ནས་བཅུ་གཅིག་པའི་ཡ་མཐའ་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དེ་ནས་ཏིང་ངེ་འཛིན་དེའི་རྗེས་ཐོག་ཁོ་ནར་མངོན་པར་བྱང་ཆུབ་པ་མི་སློབ་པའི་འོད་གསལ་བ་བརྙེས་པ་ཏིང་ངེ་འཛིན་གྱི་ཡན་ལག་དེའི་སྐད་ཅིག་དེར་སྒྱུ་ལུས་ཀུན་རྫོབ་བདེན་པ་གཟུགས་སྐུ་དང་འོད་གསལ་དོན་དམ་བདེན་པ་ཆོས་སྐུ་གཉིས་ཀ་ཟུང་ལྡན་དུ་ཐོབ་པས་ཟུང་དུ་འཇུག་པའི་རིམ་པ་དང་རྣལ་འབྱོར་གྲུབ་པའོ་ཞེས་བརྗོད་དོ། ། འདིའི་ས་ལམ་ནི་འབྲས་བུའི་ཐེག་པའི་ས་ལམ་ཉིད་ཡིན་གྱི་རྒྱུའི་ཐེག་པའི་ས་ལམ་ནི་འབྲས་བུའི་ཐེག་པ་དང་དོད་སྦྱོར་དུ་བྱས་པའི་ངོས་ནས་བརྩིས་པ་མ་ཡིན་ཏེ། རྩིས་ཀྱང་དོད་མི་མཚུངས་པའི་ཕྱིར། མཁར་གྱི་རྒྱལ་པོས་འཁོར་ལོ་བསྒྱུར་རྒྱལ་གྱི་དོད་མི་མཚུངས་པ་བཞིན་ནོ། ། འོ་ན་སྒྱུ་ལུས་ཀྱི་སྐུ་གྲུབ་པ་ན་རྣམ་སྨིན་གྱི་ལུས་འདི་ངེས་པར་འདོར་དགོས་ཏེ། དེ་འདོར་བའི་ཚུལ་ལ་སྒྱུ་ལུས་ཀྱི་སྐུ་དེ་ཉིད་ཕུང་པོ་རྙིང་པའི་ནང་ནས་ཕྱིར་ལྡང་བའམ། ཕྱིས་ནས་ནང་དུ་ལྡང་བའི་སྒོ་ནས་རང་ལུས་དང་སོ་སོར་དབྱེ་བའི་མན་ངག་འཇམ་དབྱངས་ཀྱིས་བསྟན་པའི་ཟབ་ཁྱད་ཅན་ཡོད་དོ་ཞེས་ཙོང་ཁ་པ་སྨྲ་བར་བྱེད་ལོ།
འདི་ནི་ཆེས་མི་རིགས་ཏེ། ངེས་པར་སྒྱུ་ལུས་ཀྱི་སྐུ་གྲུབ་ན་ལུས་སྔ་མ་རོ་གོག་ཏུ་འགྱུར་དགོས་པ་མ་ཡིན་ཏེ། ཡིན་ན་སྔོན་སྒྱུ་ལུས་ཀྱི་སྐུ་གྲུབ་པའི་སློབ་དཔོན་ཟླ་གྲགས་སོགས་ལ་དེ་ལྟར་བྱུང་དགོས་པ་ལས་མ་བྱུང་བའི་ཕྱིར་ཏེ། འཕགས་པ་ལྷ་དང་ཟླ་གྲགས་སོགས་ཀྱི་གདུང་རིལ་བུ་ཟངས་དངུལ་གྱི་སྦུབས་སུ་གཞུག་པར་ཡང་མ་མཛད་པའི་ཕྱིར། རྗེ་ཙོང་ཁ་པ་ཡབ་སྲས་འདུས་པ་ལ་བརྟེན་ནས་སྒྱུ་ལུས་བསྙོན་མེད་དུ་གྲུབ་ཀྱང་སྐུ་གདུང་རལ་པོ་གཅིག་ཏུ་བཞུགས་པ་ནི་སྦྲུལ་ལྤགས་འདོར་བྱེད་ཅེས་འབྱུང་བ་དང་དོན་མཐུན་པར་མི་ལེགས་པ་མེད་ཀྱང་དེའི་སྒྲུབ་བྱེད་ཐལ་ཆེས་ནས་རྣམ་སྨིན་གྱི་ལུས་ཟག་མེད་རྡོ་རྗེའི་སྐུར་དག་མི་སྲིད་ཅེས་དགག་པ་ནི་ཐལ་ཆེས་པའི་ཕྱིར་ཏེ། དེ་ལྟ་ན་བྱ་སྤྱོད་རྣལ་འབྱོར་གྱི་རྒྱུད་གསུམ་ག་ནས་རྣམ་སྨིན་གྱི་ལུས་འདི་ཉིད་སྦྱངས་པ་ཁྱད་ཅན་གྱིས་སྦྱངས་ནས་འདོད་གཟུགས་ཀྱི་ལྷའི་རིག་འཛིན་སྒྲུབ་པར་བྱེད་པ་དང༌། བཅོམ་ལྡན་འདས་དུས་ཀྱི་འཁོར་ལོར་བསྐྱེད་རིམ་ལ་བརྟེན་ནས་འཇིག་རྟེན་པའི་དངོས་གྲུབ་སྒྲུབ་པའི་སྐབས་སུ་ལས་རྒྱ་ལ་བརྟེན་ནས་ལུས་འདི་ཉིད་མ་སྤངས་པར་འདོད་སྤྱོད་ཀྱི་ལྷའི་མཁའ་སྤྱོད་སྒྲུབ་པ་དང༌། ཡེ་རྒྱ་ལ་བརྟེན་ནས་ལུས་འདི་མ་སྤངས་པར་གཟུགས་སྤྱོད་ལྷའི་མཁའ་སྤྱོད་སྒྲུབ་པར་གསུངས་པ་དང༌། གསུངས་པ་དེ་བཞིན་སྒྲུབ་ནུས་པ་ཉིད་ཀྱིས་ཀྱང་ཕྱིར་རོ། ། རྒྱུད་སྡེ་འོག་མ་དང་བསྐྱེད་རིམ་འཇིག་རྟེན་པའི་དངོས་གྲུབ་ཀྱི་སྐབས་སུ་ཡང་རྣམ་སྨིན་གྱི་ལུས་ཟག་མེད་རྡོ་རྗེའི་སྐུར་དག་པའི་ཐབས་ཤེས་ཡོད་ན་རྫོགས་རིམ་འཇིག་རྟེན་ལས་འདས་པའི་དངོས་གྲུབ་སྒྲུབ་ཆེད་དུ་དེའི་ཐབས་ཤེས་མེད་མི་སྲིད་པའི་ཕྱིར།
རྒྱུད་སྡེ་སྔ་མ་དང་རིམ་པ་སྔ་མ་ལས་ཕྱི་མ་ཐབས་ཤེས་ཀྱི་ཆ་ཆེས་འབྱོར་ཏེ་ཕུན་སུམ་ཚོགས་གནས་པའི་ཕྱིར། དེས་ན་བདག་གི་རྗེ་བཙུན་ཆེན་པོ་རས་གོས་བགོ་བ་ཅན་གྱི་ཞལ་སྔ་ནས། སྒྱུ་ལུས་ཀྱི་རྡོ་རྗེའི་སྐུ་གྲུབ་པ་ན་རྣམ་སྨིན་གྱི་ཕུང་པོ་དེ་ཉིད་དུ་ལུས་པར་མི་འགྱུར་ཏེ་དཔེར་ན་ག་བུར་ལ་ཡོད་པའི་དྲི་རོ་ནུས་པ་དེ་རྫས་ཀྱིས་འཆིང་བར་བྱས་ནས་ག་བུར་ཉིད་རོ་མེད་དུ་ཡལ་བར་གྱུར་ཀྱང་ད་དུང་ག་བུར་གྱི་དྲི་རོའི་ནུས་པ་མི་ལྡོག་པར་གནས་པ་བཞིན། རྣམ་སྨིན་གྱི་ལུས་ལ་བརྟེན་པའི་རྡོ་རྗེའི་ལུས་ཐབས་ཀྱིས་འཆིང་བར་མངོན་གསལ་དུ་བརྟན་པར་བྱས་པ་ན་རྣམ་སྨིན་གྱི་ལུས་དེ་ཉིད་རོ་མེད་དུ་ཡལ་བར་གྱུར་ཀྱང་ད་དུང་རྡོ་རྗེའི་སྐུ་མི་ལྡོག་པར་རྒྱུན་གྱི་རྟག་པ་དམ་པར་བཞུགས་པ་ཉིད་ཀྱི་ཕྱིར་ཞེས་དཔེ་དོན་དུ་སྦྱར་ཏེ་བཀའ་བསྩལ་པོ་དེ་ཉིད་འཁྲུལ་པ་དང་བྲལ་བར་ཁོ་ནར་གྲུབ་བོ། ། ད་ནི་རྡོ་རྗེའི་གསུང་འདོན་པ་གཉིས་པ་བཤད་པར་བྱ་སྟེ། དེ་ཡང་ཕྱག་རྒྱ་ཆེན་པོའི་རྟོགས་པ་རྡོ་རྗེ་ཐེག་པ་བླ་ན་མེད་པའི་ལམ་ལ་རག་དགོས་པའི་རྟོགས་པ་བསྐྲུན་པ་ལ་ནི། རྡོ་རྗེ་ཐེག་པ་བླ་ན་མེད་པའི་ཚོགས་གཉིས་བསགས་ནས་སྒྲིབ་པ་སྦྱོང་བ་ལ་དང་པོར་མདོའི་ལམ་གྱི་ཐུན་མོང་བའི་སྒྲིབ་པ་དང་ཐུན་མོང་མིན་པ་སྔགས་ལམ་གྱི་སྒྲིབ་པ་རྣམས་སྤོང་བར་མ་བྱས་པར་མདོའི་ལམ་གྱི་བསགས་སྦྱང་ཙམ་གྱིས་དེའི་དོན་མི་འགྲུབ་སྟེ། དེའི་དོན་འགྲུབ་པ་ལ་འབྲས་བུ་ལ་ཕྱག་རྒྱ་ཆེན་པོ་རྡོ་རྗེ་སེམས་དཔའ་ཁྱབ་བདག་རིགས་དྲུག་པ་སྒྲིབ་པ་དང་བྲལ་བ་དེ་ལམ་ཕྱག་རྒྱ་ཆེན་པོ་རིགས་དྲུག་པའི་བདག་ཉིད་དབང་བཞི་དང་རིམ་པ་གཉིས་སོགས་ལམ་གྱི་དངོས་གཞི་ཡན་ལག་དང་བཅས་པ་ས་དང་ལམ་གྱི་ངོ་བོར་གྱུར་ནས་ལེགས་པར་སྒྲུབ་པར་བྱེད་དགོས་ལ། དེ་གང་ལས་སྒྲུབ་པར་བྱ་བའི་གཞི་ཕྱག་རྒྱ་ཆེན་པོ་རིགས་དྲུག་པའི་རྒྱུའམ་ས་བོན་དེ་ཉིད་ལ་བྱ་བ་ལས་སུ་གྱུར་པ་ཞིག་དགོས་ལ། དེ་ལྟར་མེད་ན་རྡོ་རྗེ་ཐེག་པའི་ལམ་འབྲས་ཀྱི་ཕྱག་རྒྱ་ཆེན་པོའི་ཡེ་ཤེས་མངོན་དུ་མི་བྱེད་པའི་ཕྱིར།
འོ་ན་མདོར་མ་གྲགས་པའི་སྔགས་ཀྱི་ཐབས་ཤེས་ཀྱི་བསགས་པས་སྒྲིབ་པ་ཐུན་མོང་བ་དང་ཐུན་མོང་མིན་པ་ཇི་ལྟར་སྦྱོང་ཞེ་ན། སྔོན་གྱི་སློབ་དཔོན་དག་གིས་ཇི་སྐད་དུ། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་འབྱུང་ལ། དེའི་དོན་གང་ཟག་གི་ཁྱད་པར་ལས་ལམ་གྱི་ཚུལ་འདས་ལམ་འདི་ཉིད་ཀྱི་སངས་རྒྱས་སྒྲུབ་པ་ནི་རྒྱུའི་ཐེག་པར་མི་འབྱུང་ལ། དེ་ལྟ་ན་ཡང་ལམ་འདིའི་བྱེད་པས་རྒྱུའི་ཐེག་པའི་སངས་རྒྱས་ཞར་བྱུང་གི་སྒོ་ནས་མི་ཐོབ་པ་ནི་མ་ཡིན་ཏེ། འབྲས་ལོ་ལེགས་ན་ཕུབ་མ་ཞོར་ལ་འབྱུང་བ་ལྟ་བུ་ཉིད་ཀྱི་ཕྱིར་ཞེས་དགོངས་ནས་ཐུན་མོང་མ་ཡིན་པའི་ལམ་འདིའི་བྱེད་པས་ཐུན་མོང་བའི་སངས་རྒྱས་ཐོབ་ནུས་པར་དོན་གཅིག་ན་ཡང་ད་དུང་དེ་ཙམ་གྱིས་མ་ཚིམ་པར་འདིས་ཐུན་མོང་མིན་པའི་སངས་རྒྱས་བསྒྲུབ་པར་བྱའོ་ཞེས་བཞེད་པ་ཐུགས་ལ་བཟུང་ནས།
འོ་ན་ཐུན་མོང་མིན་པའི་སངས་རྒྱས་དེ་བསྒྲུབས་པས་བསྒྲུབ་བམ་ཞེ་ན། ཐུན་མོང་མིན་པའི་ལམ་རྨོངས་པ་དང་བྲལ་བ་ཡོད་ན་བསྒྲུབས་པས་འགྲུབ་པ་འཁྲུལ་པ་མེད་པའོ་ཞེས་མདོར་བསྟན་ཏེ། འོ་ན་དེ་ལྟ་བུའི་ལམ་བསླུ་བ་མེད་པ་ཞིག་ཡོད་དམ་སྙམ་ན་ཡོད་དེ། ལམ་དེ་ནི་རྒྱུའི་ཐེག་པའི་ལམ་ལས་ཐབས་མང་བ་དང༌། རྒྱུའི་ཐེག་པའི་ལམ་ལྟར་དཀའ་ཚེགས་ཀྱིས་སྒྲུབ་མི་དགོས་པར་མྱུར་བདེའི་ལམ་གྱིས་སྒྲོད་ནུས་པའི་ཕྱིར། རྟགས་མ་གྲུབ་བོ་སྙམ་ན་གྲུབ་སྟེ། འདི་ལྟར་སྒྲུབ་པོ་དེ་ནི་རང་བཞིན་གྱི་དབང་པོ་རྣོན་པོ་ཉིད་ཀྱིས་རྒྱུའི་ཐེག་པ་པའི་རང་བཞིན་གྱི་དབང་རྟུལ་མ་ཡིན་པའི་ཕྱིར་ཞེས་རྡོ་རྗེ་ཐེག་པའི་ཤིང་རྟ་གྲུབ་པའི་སློབ་དཔོན་ཆེན་པོ་གང་གིས། འཇིགས་པ་དང་བྲལ་བར་འཇིག་རྟེན་གྱི་ཁམས་སུ་བསྒྲགས་ཟིན་པ་ལ། གངས་ཅན་འདིར་བོ་དོང་བ་ཆེན་པོ་སོགས་མང་རབ་ཀྱིས། མདོ་སྔགས་ཀྱི་ཟབ་ཁྱད་ལུང་དེས་མི་འགྲུབ་བོ་ཞེས་སྨྲ་བ་ནི་བདག་ཉིད་ངོ་ཚ་བ་ལས་གཞན་ཅི་ཞིག་ཏུ་ཡོད་དེ།
རྒྱུའི་ཐེག་པའི་གཞི་ལམ་འབྲས་བུ་རྡོ་རྗེ་ཐེག་པའི་གཞི་ལམ་འབྲས་བུ་གང་ཟག་དང་བཅས་པའི་མཆོག་དམན་ལེགས་པར་བཤད་པ་དེ་ཉིད་ཀྱིས་མདོ་སྔགས་ཀྱི་ལམ་འབྲས་ཀྱི་ཟབ་ཁྱད་མི་འགྲུབ་ན། དེ་ལས་ཟབ་ཁྱད་ཇི་ལྟར་ཡང་བཤད་དུ་མེད་ཅིང་གལ་སྲིད་བཤད་པ་ཡོད་ཀྱང་དེ་དག་གི་ཟབ་ཁྱད་ནི་དེས་འགྲུབ་པར་མི་འགྱུར་བའི་ཕྱིར། མི་མཆོག་དམན་གྱི་ཁྱད་པར་འཇོག་པ་ལ་མིའི་ཡོན་ཏན་གྱིས་རབ་ཏུ་ཕྱེ་བས་དེའི་ཁྱད་པར་འཇོག་པ་ལས་ཁྱིའི་ཡོན་ཏན་གྱི་ཁྱད་པར་གྱིས་མཆོག་དམན་རབ་ཏུ་ཕྱེ་བར་མི་ནུས་པ་བཞིན་ནོ། ། དེ་ཡང་ལམ་གྱི་བྱེད་པ་མ་རྨོངས་པ་ནི། གཞིའི་བྱ་བ་ལས་སུ་གྱུར་པ་གང་ཡིན་པ་ལ་རྨོངས་པ་མེད་པ་ཞིག་དགོས་ཏེ། རྒྱུའི་ཐེག་པར་སྤང་བྱ་གློ་བུར་གྱི་དྲི་མའི་ལུས་སེམས་ལ་སངས་རྒྱས་སྒྲུབ་པའི་གཞི་བྱ་བའི་ཡུལ་དུ་བཟུང་ནས་དེ་ལ་བསགས་སྦྱང་གི་ལས་བྱས་པས་གློ་བུར་དྲི་མའི་བདག་ཉིད་ཀྱི་ཚོགས་བརྒྱད་ཀྱི་ཤེས་པ་སོགས་ལ་གནས་འགྱུར་བརྩིས་པས་ན་རང་འབྲས་སུ་ཡང་སྐུ་གསུམ་ཡེ་ཤེས་བཞི་ལས་འཇོག་བྱར་མ་བྱུང་བའི་ཕྱིར། སྔགས་ཀྱི་ཐེག་པར་བསྒྲུབ་བྱ་གཉུག་མ་སྒྲིབ་བྲལ་བདེ་གཤེགས་སྙིང་པོའི་ལུས་སེམས་ལ་སངས་རྒྱས་སྒྲུབ་པའི་གཞི་བྱ་བའི་ཡུལ་དུ་བཟུང་ནས་དེ་ལ་བསག་སྦྱང་གི་ལས་བྱས་པས་གཉུག་མ་བདེ་གཤེགས་སྙིང་པོའི་བདག་ཉིད་ཀྱི་ཟག་མེད་ཀྱི་ཤེས་པ་ཐམས་ཅད་པ་དབང་པོ་བགྲང་ལས་འདས་པ་ཆ་མེད་ཀུན་འགྲོ་མཆོག་གི་ཁྱབ་བདག་ཅན་དེ་ཉིད་ལ་གནས་གྱུར་བརྩིས་པས་རང་འབྲས་སུ་ཡང་སྐུ་བཞི་ཡེ་ཤེས་ལྔ་དོན་མཐུན་འཇོག་བྱར་བྱུང་བའི་ཕྱིར། འོ་ན་རྒྱུའི་ཐེག་པར་གློ་བུར་དྲི་མའི་སེམས་ཚོགས་བརྒྱད་དེའི་སེམས་བྱུང་ལ་གནས་གྱུར་བརྩིས་པའི་སྐུ་དང་ཡེ་ཤེས་དེ་ཐ་སྙད་དུ་ཡང་དོན་མཐུན་འཇོག་རྒྱུར་བྱུང་ངམ་སྙམ་ན། འདི་ལ་ཐེག་པ་ཆེན་པོའི་ཆོས་མངོན་པ་དང་རྒྱལ་བ་མ་ཕམ་པའི་གསུང་རབ་ལས། ཚུལ་འདི་རྒྱ་ཆེར་འབྱུང་བ་སྒྲ་ཇི་བཞིན་པར་རྣལ་འབྱོར་སྤྱོད་པ་པ་སྨྲ་ཞིང་དབུ་མ་རང་རྒྱུད་པ་ཡང་དེ་ལྟར་སྨྲ་མོད།
དེ་ལྟ་ན་ཡང་སྤང་བྱ་གློ་བུར་དྲི་མ་ནི་སངས་རྒྱས་པ་ན་སངས་པ་ལས་རྒྱས་པར་མི་རིགས་ཏེ། ཡང་དག་པར་རྫོགས་པར་སངས་རྒྱས་པ་ན་འཁྲུལ་ཆོས་རྒྱུན་ཆད་དགོས་པའི་ཕྱིར། དེས་ན་རྣམ་ཤེས་ཚོགས་བརྒྱད་གནས་གྱུར་གྱི་སྐུ་དང་ཡེ་ཤེས་ནི་ཐ་སྙད་མ་བརྟགས་གྲགས་པར་ཡང་དོན་མཐུན་འཇོག་མི་ཐུབ་པས་མདོ་ལུགས་འདིར་སེམས་ཅན་སངས་རྒྱས་པ་ན་སེམས་ཅན་གྱི་ཤེས་རྒྱུན་མཐའ་གཏུགས་པས་སངས་རྒྱས་རང་སྣང་ལ་སྐུ་དང་ཡེ་ཤེས་སོགས་མ་དམིགས་ཀྱང་གཞན་སྣང་ལ་སྔོན་གྱི་བསགས་སྦྱང་གི་རྟེན་འབྲེལ་གྱི་དབང་ལས་སངས་རྒྱས་ཀྱི་སྐུ་དང་ཡེ་ཤེས་སོགས་འབྱུང་དུ་མི་རུང་བ་མ་ཡིན་ནོ་ཞེས་དཔལ་ལྡན་ཟླ་བ་གྲགས་པ་སོགས་དབུ་མ་ཐལ་འགྱུར་བ་དག་བཞེད་ལ། དེ་ལྟ་ན་ཡང་དཔལ་ལྡན་ཟླ་བས་རྡོ་རྗེ་ཐེག་པ་བླ་ན་མེད་པའི་དགོངས་པ་འགྲེལ་བ་ན་བདེ་གཤེགས་སྙིང་པོ་ཉིད་ཀྱི་ངོ་བོའི་གནས་དེ་ལ་དྲི་མའི་གནས་པ་ཡོངས་སུ་འགྱུར་བའི་དབང་དུ་མཛད་ནས་ཐ་སྙད་མ་བརྟགས་གྲགས་པར་ཡང་སངས་རྒྱས་ཀྱི་རང་སྣང་ལ་སྐུ་དང་ཡེ་ཤེས་དོན་མཐུན་བཏུབ་པར་བཞག་སྟེ། མ་དཔྱད་པ་ན་གྲགས་གྲུབ་ལ་གནོད་མེད་ཉིད་ཀྱིས་འཇོག་པའི་ཕྱིར། དཔལ་ལྡན་ཟླ་བའི་འདུས་པའི་འགྲེལ་པ་སྒྲོན་གསལ་སོགས་ནས་ཚུལ་དེ་རྒྱ་ཆེར་འབྱུང་བ་ཉིད་ཀྱི་ཕྱིར། འོ་ན་དེ་ལྟ་བུའི་སངས་རྒྱས་ཀྱི་རྒྱུའམ་གཞི་རྨོངས་པ་མེད་པ་རྒྱུ་རྒྱུད་རྡོ་རྗེ་བཞིའི་བདག་ཉིད་དུ་བཞུགས་པ་རྨོངས་པ་མེད་པར་རྟོགས་པ་ན་དེ་ལ་ལམ་གྱི་བྱེད་པ་རྨོངས་པ་མེད་པར་ཇི་ལྟར་སྒྲུབ་སྙམ་ན། འབྲས་རྒྱུད་རྡོ་རྗེ་བཞིའི་བདག་ཉིད་དུ་བཞུགས་པའི་སངས་རྒྱས་ཐམས་ཅད་ཀྱི་རྒྱུད་ཀྱི་རྡོ་རྗེ་བཞི་ཡེ་ཤེས་སེམས་དཔའ་གང་ཡིན་པ་དེ་ཐམས་ཅད་ཀྱི་དབང་དང་བྱིན་རླབས་ཕྲིན་ལས་ཀྱི་འཇུག་པ་དེ་རྒྱུ་རྒྱུད་རྡོ་རྗེ་བཞིའི་བདག་ཉིད་དུ་བཞུགས་པའི་སེམས་ཅན་གྱི་རྒྱུད་ཀྱི་དམ་ཚིག་པའི་རྡོ་རྗེ་བཞི་དང་དབྱེར་མེད་དུ་སྒྲུབ་པ་ལས་འགྲུབ་པ་ཡིན་ཏེ། དེ་ལྟར་སྒྲུབ་བྱེད་ནི་རྡོ་རྗེ་སློབ་མ་དང་རྡོ་རྗེ་སློབ་དཔོན་མཚན་ལྡན་གྱི་རྟེན་འབྲེལ་གྱི་ཚོགས་པ་དུས་བབ་པ་ལས་གཞི་རྒྱུད་ཀྱི་རྡོ་རྗེ་བཞི་ལམ་རྒྱུད་ཀྱི་རྡོ་རྗེ་བཞིར་སྒྲུབ་པའི་ཆོ་ག་རྨོངས་པ་མེད་པ་ཉིད་ཀྱི་བྱེད་པའི་ཕྱིར། འོ་ན་དེ་ལྟ་བུའི་བཞི་རྒྱུད་ཀྱི་རྡོ་རྗེ་བཞི་ལམ་རྒྱུད་ཀྱི་རྡོ་རྗེ་གཞིར་སྒྲུབ་པའི་ཆོ་ག་རྨོངས་པ་མེད་པ་དེ་གང་ཞེ་ན།
གཞི་ལ་རྡོ་རྗེ་བཞི་བཞུགས་པ་དེ་ལམ་གྱི་རྡོ་རྗེ་བཞིའི་བྱ་བ་དབང་དང་ལྡན་པར་སྒྲུབ་ནུས་ཀྱི་ལྷན་ཅིག་བྱེད་རྐྱེན་རྡོ་རྗེ་བཞི་སད་བྱེད་ཀྱི་ཐབས་ཤེས་ཀྱི་རྟེན་འབྲེལ་ཟབ་རྒྱས་བསྙེན་སྒྲུབ་ཡན་ལག་བཞི་བཞི་དང་ལྡན་པའི་དབང་བཞི་དང༌། བསྙེན་སྒྲུབ་ཡན་ལག་བཞི་བཞི་དང་ལྡན་པའི་རིམ་པ་གཉིས་ཀྱི་ཆོ་ག་རྨོངས་པ་མེད་པས་བྱེད་ལ། ལྷན་ཅིག་བྱེད་རྐྱེན་གྱི་ཆོ་ག་རྡོ་རྗེ་བཞིའི་ནུས་ལྡན་དེས་གཞི་ལ་ཡོད་པའི་རྡོ་རྗེ་བཞིའི་ཉེར་ལེན་རྒྱུ་དང་ལྷན་ཅིག་སྦྱར་བའི་རྟེན་འབྲེལ་ལས། གཞི་རྒྱུད་ཀྱི་རྡོ་རྗེ་བཞི་ལམ་རྒྱུད་ཀྱི་རྡོ་རྗེ་བཞིར་གནས་གྱུར་པ་ན་ལམ་རྒྱུད་ཀྱི་རྡོ་རྗེ་བཞིས་འབྲས་རྒྱུད་ཀྱི་རྡོ་རྗེ་བཞི་སྒྲུབ་པ་ལ། སྟོབས་བཅུ་ཕུལ་དུ་བྱུང་བའི་མཐུ་ཐོབ་པར་འགྱུར་བ་ཡིན་ཏེ། རྒྱུ་རྐྱེན་གྱི་ས་བོན་གདོན་མི་ཟ་བར་ཚོགས་པ་ན་འབྲས་བུ་འབྱུང་བ་ལ་གེགས་མི་སྲིད་པའི་ཕྱིར། འོ་ན་ལམ་རྒྱུད་ཀྱི་རྡོ་རྗེ་བཞིས་འབྲས་རྒྱུད་ཀྱི་རྡོ་རྗེ་བཞི་སྒྲུབ་པ་ལ་སྟོབས་ཕུལ་དུ་བྱུང་བའི་ཐབས་དེ་ལྟ་བུ་ནི་རྒྱུའི་ཐེག་པའི་ལམ་གྱི་ལུགས་དེའི་སངས་རྒྱས་སྒྲུབ་པའི་ཐབས་ལ་ཡོད་པ་མ་ཡིན་ཏེ། འཁོར་ལོ་བསྒྱུར་བའི་རང་སྲས་བསྐྲུན་པའི་ཐབས་ནི་མཁར་གྱི་རྒྱལ་པོའི་བུ་བསྐྲུན་པའི་ཐབས་སུ་ཡོད་པ་མ་ཡིན་པ་ལྟ་བུ་ཉིད་ཀྱི་ཕྱིར། འོ་ན་མདོར་མེད་པའི་འབྲས་བུའི་ཐེག་པའི་སངས་རྒྱས་སྒྲུབ་བྱེད་ཀྱི་ཐབས་ཁྱད་པར་བ་དེ་གང་ཞེ་ན། གཞི་དུས་ཀྱི་རྡོ་རྗེ་བཞིའི་སངས་རྒྱས་ཉིད་དང་འབྲས་དུས་ཀྱི་རྡོ་རྗེ་བཞིའི་སངས་རྒྱས་ཉིད་རོ་མཉམ་པར་དབྱེར་མི་ཕྱེད་པར་སྒྲུབ་པའི་རྟེན་འབྲེལ་ལས་གཞི་ལམ་གྱི་སངས་རྒྱས་རང་ཉིད་ལས་གཞན་དུ་རིས་སུ་མ་ཆད་པའི་འབྲས་བུའི་སངས་རྒྱས་སྒྲིབ་བྲལ་ཐམས་ཅད་ལ་འདུ་འབྲལ་མེད་པའི་སྒོ་ནས་ཡང་དག་པའི་སངས་རྒྱས་བདག་ཉིད་ཀྱིས་ཡང་དག་པའི་སངས་རྒྱས་བདག་ཉིད་མཆོད་ཅིང་དགྱེས་དགུར་རོལ་བའི་སྦྱིན་པ་ལ་སོགས་པའི་ཕར་ཕྱིན་དྲུག་རྫོགས་པར་བྱེད་པའི་ཐབས་ཤེས་ཀྱི་ཚོགས་གཉིས་བསགས་ཚུལ་རྒྱུའི་ཐེག་པའི་སྐལ་བར་མི་འོང་བའི་ཐབས་ཀྱི་སྤྱོད་ཚུལ་བླ་ན་མེད་པ་ཆེས་མང་བ་ཡོད་པའི་ཕྱིར།
རྒྱུའི་ཐེག་པའི་ལམ་གྱི་སངས་རྒྱས་ལས་འབྲས་བུའི་ཐེག་པའི་ལམ་གྱི་སངས་རྒྱས་མཆོག་ཏུ་གྲུབ་སྟེ། ཟབ་མོའི་རྒྱུད་སྡེ་དག་ལས། རྒྱུ་འབྲས་ཀྱི་སངས་རྒྱས་ཀྱི་ཁྱར་པར་དུ་ཀོ་ཊ་ཝ་དང་སཱ་ལུའི་རྒྱུ་འབྲས་སོགས་ཀྱི་དཔེ་དང་བཅས་ཏེ་རྒྱས་པར་གསུངས་པ་ཡིན་ནོ། ། དེ་ཡང་བླ་ན་མེད་པ་ཡང་དག་པར་རྫོགས་པར་འཚང་རྒྱ་བ་ལ་ནི་ཚོགས་གཉིས་རྫོགས་ཕུལ་གྱི་སྟོབས་ཆེས་ཆེ་བ་མེད་པར་སྒྲིབ་པ་སྦྱོང་མི་ནུས་ལ། ཚོགས་གཉིས་གསོག་ཚུལ་ཆེས་སྟོབས་ཕུལ་དུ་འགྲོ་བ་ལ་ནི་བསག་ཡུལ་ཞིང་དང་བསགས་པ་མཆོད་པ་དངོས་དང༌། གསོག་མཁན་གང་ཟག་གི་ཁྱད་པར་ལས་ཚོགས་སྟོབས་ཕུལ་ཆེར་འགྲོ་མི་འགྲོར་ཕྱེ་བ་ཡིན་ཏེ། འབྲས་བུའི་ཐེག་པ་བླ་ན་མེད་པ་འདིར་ཚོགས་བསག་བྱའི་ཡུལ་ནི་དག་པའི་ཞིང་གཞན་མཐའ་ཡས་པར་བགྲོད་ནས་སངས་རྒྱས་མཐའ་ཡས་པར་བསྙེན་ཅིང་ཚོགས་གསོག་མི་དགོས་པར་མ་དག་པའི་ཞིང་ལུས་འདི་ཉིད་ལ་བརྟེན་བཞིན་པར་གཞི་ལམ་འབྲས་གསུམ་གྱི་དག་པའི་ཞིང་གི་སངས་རྒྱས་མཐའ་ཡས་པ་སྐད་ཅིག་འདིར་རང་ལས་ཐ་མི་དད་པར་བསོད་ནམས་བསགས་པའི་ཡུལ་དུ་གྲུབ་ལ། ཡུལ་དེ་ལ་བསོད་ནམས་བསག་བྱེད་ཀྱི་མཆོད་པའི་ཚོགས་ཀྱང་སྒྲུབ་པོའི་ཐབས་དང་ཤེས་རབ་ཀྱི་རྡོ་རྗེ་བཞི་འདུ་འབྲལ་མེད་པར་སྙོམས་པར་འཇུག་པ་ལས་བྱུང་བའི་འཕོ་མེད་བདེ་ཆེན་ཚངས་པར་སྤྱོད་པའི་སྦྱིན་སོགས་ཕ་རོལ་ཏུ་ཕྱིན་པའི་མཆོད་པ་ཆེན་པོ་འདོད་ཆགས་ཆེན་པོ་དགའ་དགུ་ཆེན་པོར་བྱེད་པ་ཉིད་ཀྱི་མཆོད་པ་ཡིན་ལ། ཚོགས་བསོག་པ་པོ་ཡང་སྔགས་ཀྱི་རྣལ་འབྱོར་པ་ཁྱད་པར་ཅན་གྱི་མཆོད་པ་ན། གཞི་ལམ་གྱི་སེམས་ཅན་དང་ཆོས་སོགས་མ་དག་པའི་ཆ་སྟོང་པར་སྦྱངས་ནས་དག་པའི་རྣལ་འབྱོར་པ་སངས་རྒྱས་ཀྱིས་སངས་རྒྱས་ཉིད་ལ་མཆོད་པ་བྱེད་པའི་ཕྱིར།
འཁོར་གསུམ་ཡོངས་དག་གི་ཚོགས་བསོག་ཚུལ་འདི་ལྟ་བུའི་ཐབས་མང་བ་དང་ཐབས་མཁས་པ་ནི་རྒྱུའི་ཐེག་པར་མེད་པས་རྒྱུའི་ལམ་གྱིས་སྔགས་ཀྱི་སངས་རྒྱས་ཀྱི་སྐུ་མི་འགྲུབ་པ་དང༌། རྒྱུའི་ཐེག་པས་སྒྲུབ་པའི་སངས་རྒྱས་ཀྱི་རྒྱུད་ལ་སྔགས་ཀྱི་ཐེག་པའི་སངས་རྒྱས་ཀྱི་སྤང་བྱའི་སྒྲིབ་པ་ཕྲ་བ་མ་སྤངས་པར་ལྡན་པར་ཡང་ཤེས་དགོས་པ་གནད་འདི་ཉིད་ཀྱིས་སོ། ། དེས་ན་མཆོད་ཡུལ་མཆོད་པ་མཆོད་པོ་ཐམས་ཅད་རྒྱལ་བ་ཁྱབ་བདག་ལྷའི་བདག་ཉིད་ཅན་དུ་སྒྲུབ་པའི་ཚོགས་བསགས་ཚུལ་ཁྱད་པར་ཅན་འདིས་སྐད་ཅིག་ཙམ་གྱི་ཡུན་ཅན་ལ་ཚོགས་བསགས་པས་རྒྱུའི་ཐེག་པར་རྒྱུའི་ཐེག་པའི་སངས་རྒྱས་ཐོབ་པ་དང༌། ལམ་འདིའི་རྟོགས་པ་སྐྱེ་རུང་དུ་བསྐལ་པ་བརྗོད་དུ་མེད་པར་ཚོགས་བསགས་པ་ལས་ཚོགས་ཟླུམ་ཕུལ་ཆེ་བ་ཡིན་ཏེ། འདི་འདྲའི་ཚོགས་ཀྱི་དགེ་རྩ་དེ་པའི་ལུགས་ལ་གསོག་ཚུལ་མ་གྲགས་པའི་ཕྱིར། དེས་ན་དགེ་བའི་ཚོགས་ཀྱི་སྤྱད་པ་འདིས་སྔགས་ལུགས་ཀྱི་སངས་རྒྱས་སྒྲུབ་པ་ཡང་དུས་བསྐལ་པ་དུ་མ་དང་བྱ་དཀའ་བ་འགྲོ་བ་དུ་མའི་སྐྱེ་བ་བཟུང་ནས་རྫོགས་སྨིན་སྦྱང་གསུམ་མཐར་ཕྱིན་ཆེད་སེམས་ཅན་ཐམས་ཅད་ཀྱི་དྲུང་དུ་བསམ་ལུས་ཀྱི་ཕར་བགྲོད་ནས་སྦྱིན་སོགས་ཀྱི་ཕར་ཕྱིན་རྫོགས་པའི་དཀའ་བ་དཔྱད་དགོས་པ་མ་ཡིན་ཏེ། དུས་མི་ཚེ་གཅིག་ཏུ་བྱ་སླ་བ་འགྲོ་བ་དུ་མའི་སྐྱེ་བ་བཟུང་མི་དགོས་པར་དཔལ་རྡོ་རྗེ་སེམས་དཔའ་ཡབ་ཡུམ་དོན་མཐུན་གྱི་ང་རྒྱལ་བཟུང་བའི་རྟེན་དེ་ཉིད་ཀྱིས་རྫོགས་སྨིན་སྦྱང་གསུམ་མཐར་ཕྱིན་ཆེད་མ་དག་པའི་སེམས་ཅན་ཐམས་ཅད་ཀྱི་སྒོ་གསུམ་གྱི་དྲི་མ་སྦྱོང་ཞིང་རྒྱུའི་རྡོ་རྗེ་བཞི་ལ་ལམ་འབྲས་ཀྱི་རྡོ་རྗེ་བཞིར་བྱིན་གྱི་རླབས་ཏེ་རྣལ་འབྱོར་པ་བདག་ཉིད་ཀྱི་རྡོ་རྗེ་བཞི་དང་རོ་མཉམ་པར་སྤྲོ་བསྡུ་བྱས་ནས་སྦྱིན་སོགས་ཀྱི་ཕར་ཕྱིན་རྫོགས་པ་མིག་འཕྲུལ་ལྟར་ཆེས་སླ་བ་ཉིད་ཀྱི་ཕྱིར། དེས་ན་ཐབས་ཤེས་ཀྱི་ཚོགས་བསགས་ཚུལ་ཐབས་མང་དཀའ་བ་མེད་པ་ནི་ལམ་གྱི་དུས་ཉིད་ནས་འབྲས་བུ་སྒྲིབ་བྲལ་གྱི་སངས་རྒྱས་ཐོབ་པར་བྱེད་པ་ལ། འབྲས་བུ་སྒྲིབ་བྲལ་གྱི་སངས་རྒྱས་དེ་ཉིད་ཀྱིས་ཐབས་ཤེས་ཀྱི་སྤྱོད་པ་དགེ་བར་བྱར་ཡོད་པ་ནི་རང་གི་ལུས་ཀྱི་ལྷ་བརྙེས་པ་ཙམ་གྱི་སྦྱོར་བས་འགྲུབ་སྟེ། རྒྱུའི་ཐེག་པ་ཕར་ཕྱིན་དུ་དེའི་གནད་མ་རྟོགས་པར་གྲོལ་བྱེད་འཆིང་བྱེད་གཞན་བཀྲོལ་བ་ཙམ་ལས་བདག་ཉིད་དག་པའི་ལྷས་བདག་ཉིད་དག་བྱེད་དང་གྲོལ་བྱེད་ཀྱི་གནད་བཙལ་མ་ཤེས་པའི་ཕྱིར།
དེ་ལྟར་ཞེས་ཤེས་པ་ན་ནི་ལུགས་འདིའི་སངས་རྒྱས་སྒྲུབ་ལུགས་འདི་ལྟའི་མྱུར་བདེའི་ལམ་ཐེག་པ་དང་གྲུབ་མཐའ་འགར་ཡང་འབྱུང་བ་མིན་ཏེ། དམན་མཆོག་གི་ལམ་གཞན་གང་ལ་ཡང་རྨོངས་པ་དང་བྲལ་བའི་ལམ་འབྲས་ཀྱི་ཚུལ་འདི་ལྟ་བུ་སྐལ་བར་མི་དབང་བས་ཆེས་གསང་བ་ཉིད་དུ་གནས་པའི་ཕྱིར། དེས་ན་རང་ཉིད་ཀྱི་ལུས་ལས་བྱུང་བའི་ལྷ་མཆོད་ཡུལ་དང་མཆོད་པོ་རང་ཉིད་ལྷའི་བདག་ཉིད་དུ་གྲུབ་པ་དང༌། མཆོད་རྫས་ཀྱང་སྒྲིབ་བྲལ་གྱི་ལྷ་རྫས་ཏེ་དེ་གསུམ་ཡང་རང་རིས་ཀྱི་བྱ་བྱེད་ལས་གསུམ་བདེ་ཆེན་གྱི་སྤྱོད་པ་དགེ་བར་ནང་མཐུན་དུ་གཉེན་གཤིན་པར་རྟེན་འབྲེལ་སྒྲིགས་པ་ན་གཞན་གྱི་རྟེན་འབྲེལ་གྱི་འགྲོས་ལས་ཆེས་མྱུར་བ་ཉིད་ཀྱིས་འགྲུབ་པ་ལ་ཚོགས་དང་བྲལ་བ་ཡིན་ཏེ། རང་བྱུང་གི་ལྷ་ནི་རང་གི་སྤྱོད་པ་ལ་བྱ་བ་བདེ་བར་དབང་ཐོབ་པ་ལས་གཞན་དྲིང་མི་འཇོག་པའི་ངང་ཚུལ་ཅན་མ་ཡིན་པའི་ཕྱིར་ཏེ། དཔལ་སམ་བུ་ཊ་ལས། མཆོད་ཡུལ་དང་མཆོད་པོ་ལྷ་ཡིན་པ་ནི་ཇི་སྐད་དུ། དངོས་པོ་འདི་དག་ཀུན་རང་བཞིན། ། བྱང་ཆུབ་སེམས་ཀྱི་རང་བཞིན་ཏེ། ། དེ་ཕྱིར་དེ་ཉིད་ལྷ་ཡིན་ཞིང༌། །
དེ་ཉིད་བཅོམ་ལྡན་རྡོ་རྗེ་ཅན། ། ཞེས་དང༌། མཆོད་རྫས་ཀྱང་ལྷ་རྫས་ཉིད་དུ་གྲུབ་པ་ནི། ཇི་སྐད་དུ། གང་ཕྱིར་ལུས་ལས་བྱུང་བ་ཉིད། ། ལྷ་ཞེས་མངོན་པར་བརྗོད་པར་བྱ། ། ཞེས་འབྱུང་བ་དང༌། མདོར་ན་ལམ་འདི་སྒྲུབ་པོའི་གནས་དོན་ལུས་རྣམ་རིག་ཐམས་ཅད་ལྷའི་བདག་ཉིད་ལས་གཞར་ཡང་གཡོ་བ་མེད་པར་རྫོགས་སངས་ཀྱི་གོ་འཕང་སྒྲུབ་པ་ནི་ཐབས་ཆེ་བ་དང་བློ་ཆེ་བའི་མཚན་དོན་མཐུན་པར་གནས་པ་ཡིན་ཏེ། རྡོ་རྗེ་འཕྲེང་བ་ལས། ས་དང་ཆུ་དང་དེ་བཞིན་མེ། །
རླུང་དང་ནམ་མཁའི་དབྱེ་བ་ཡིས། ། གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱ་ཉིད་དང་ནི། ། ཆོས་ཀྱི་དབྱིངས་དང་མིག་བཟང་དང༌། ། རྣ་བ་སྣ་དང་ལྕེ་དང་ནི། ། ལུས་ཀྱི་ཁམས་ཤེས་ཆོས་དང་ནི། ། ཀུན་གཞི་ཉོན་མོངས་ཅན་གྱི་ཡིད། ། དད་དང་བརྩོན་འགྲུས་དྲན་ཏིང་འཛིན། ། ཤེས་རབ་དབང་པོའི་དབྱེ་བ་ཡིས། ། དད་སྟོབས་བརྩོན་འགྲུས་སྟོབས་དང་ནི། །
དྲན་པའི་སྟོབས་དང་ཏིང་འཛིན་སྟོབས། ། ཤེས་རབ་སྟོབས་ནི་བླ་ན་མེད། ། ལུས་ནི་ལྷ་རུ་བརྗོད་པ་ཡིན། ། ཞེས་འབྱུང་བའི་ཕྱིར། འོ་ན་རུལ་པའི་ལུས་འདི་ལ་ཡིད་བཞིན་གྱི་ནོར་བུ་ལྟ་བུའི་ཡེ་ཤེས་ཀྱི་སྐུ་ཡོད་པར་ནང་རིག་དམ་པའི་མིག་མ་རིག་སྒོ་ངའི་སྦུབས་འབྱེད་ནས་རྟོགས་པ་ཅན་དེ་ནི་ཆེས་དབང་པོ་རྣོ་བ་ཡིན་ཏེ། དེ་ལྟར་རྟོགས་པའི་བློ་དེ་ནི་རང་ལུས་ཀྱི་ཡེ་ཤེས་ཀྱི་སྐུའི་ཁམས་སྦྱོང་བའི་ཐབས་མི་འཚོལ་བ་དང་འཚོལ་བ་ན་ཐབས་དམ་པ་མི་རྙེད་པ་མི་སྲིད་པའི་ཕྱིར་ཏེ། འབད་པ་དོན་ཡོད་པའི་བདག་ཉིད་དུ་གྲུབ་པའི་ཕྱིར་ཏེ། ཇི་སྐད་དུ། འདི་ཉིད་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། །
གཉིས་དང་གཉིས་སུ་མེད་པའི་ཚུལ། ། དངོས་དང་དངོས་མེད་བདག་ཉིད་གཙོ། ། བརྟན་དང་གཡོ་བ་ཁྱབ་པར་གནས། ། སྒྱུ་མའི་གཟུགས་ཅན་ཉིད་དུ་འདོད། ། ཅེས་འབྱུང་བའི་ཕྱིར། དབང་རྣོན་འདི་ལྟ་བུ་ནི་རྒྱུའི་ཐེག་པར་བགྲོད་པའི་རིགས་ལ་འབྱུང་བ་མིན་ཏེ། སློབ་དཔོན་བྲམ་ཟེ་ཆེན་པོས། ལུས་ལ་སངས་རྒྱས་ཡོད་པ་མ་རྟོགས་སོ། ། ཞེས་ཞེ་ཁྲེལ་དུ་མཛད་པའི་གླུ་བླངས་པ་ཉིད་ཀྱི་ཕྱིར། འོ་ན་གསང་སྔགས་ཀྱི་ལམ་ཡིན་ན་ལྷག་པའི་ལྷས་ལྷག་པའི་ལྷ་ལ་སྦྱོར་འདུད་མཆོད་པའི་དགེ་རྩ་བསོག་ཚུལ་འདི་ཁོ་ན་ལྟར་ཡོད་པས་ཁྱབ་སྙམ་ན་ནི་འདི་ལྟ་བུ་དངོས་ནི་རྣལ་འབྱོར་གྱི་རྒྱུད་ཆེན་པོ་རྣམས་ལས་བཤད་ཅིང་མ་སྦས་པ་གསལ་བར་བསྟན་པ་ནི་བླ་ན་མེད་པ་གཉིས་སུ་མེད་པའི་རྒྱུད་ཁོ་ནར་བསྟན་ལ།
རྗེས་མཐུན་པ་ནི་བྱ་སྤྱོད་སོགས་རྒྱུད་སྡེ་འོག་མ་དག་ལ་ཡང་ལེགས་པར་བསྟན་པ་ཡིན་ཏེ། བྱ་བའི་རྒྱུད་ལ་ལུས་ཀྱི་ཕྱག་རྒྱ་བཅས་པས་ལྷག་པའི་ལྷས་སྐུའི་བྱིན་གྱིས་རླབས་པ་དང༌། ངག་གིས་བཟླས་པ་བྱས་པ་མ་ལྷག་པའི་ལྷས་གསུང་གི་བྱིན་གྱིས་རླབས་པ་དང༌། ཡིད་ཀྱིས་ལྷ་ལེགས་པར་བསྐྱེད་པ་ལ་དམིགས་པས་ལྷག་པའི་ལྷའི་ཐུགས་ཀྱི་བྱིན་གྱིས་རླབས་པ་བྱེད་ཅིང༌། ལྷ་དེ་དག་ལས་དངོས་གྲུབ་ལེན་པ་ན་བདག་ཉིད་ལྷ་དེ་དག་གི་བཀའ་འབངས་ཀྱི་རིས་དང་མཐུན་པའི་ཆར་བཟུང་ནས་ལྷ་དེ་དག་གི་སྤྱོད་ཡུལ་དང་མཐུན་པའི་ཉེར་སྤྱོད་ཀྱི་རྫས་བདེ་བ་ཆེན་པོ་སྐྱེ་བྱེད་ཀྱི་རོ་ཆགས་ཆེན་བསྐུལ་ནུས་ཀྱི་མཆོད་པས་མཉེས་པར་བྱས་ནས་ལྷ་དེས་འདོད་པའི་དངོས་གྲུབ་བདག་པོས་སྟེར་བ་ལྟར་བྱས་ནས་རྣལ་འབྱོར་པ་ཉིད་ཀྱིས་འདོད་ཡོན་ལམ་དུ་བྱེད་པ་དཀའ་བ་མེད་པའི་ཁྱད་ཆོས་སུ་སྦྱོར་བར་བྱེད་པ་ཉིད་ཀྱི་ཕྱིར། སྤྱོད་པའི་རྒྱུད་དུ་ནི་བདག་ཉིད་ཀྱི་སྒོ་གསུམ་ལྷག་པའི་ལྷའི་སྐུ་གསུང་ཐུགས་གསུམ་དུ་བསྐྱེད་ཅིང་བྱིན་གྱིས་རླབས་ནས་ལྷ་རྫས་ཀྱི་འདོད་པའི་ཡོན་ཏན་གྱི་བདེ་བའི་བསོད་ཚོགས་རྫོགས་པར་བྱེད་དོ། ། རྣལ་འབྱོར་རྒྱུད་དུ་ནི་ལུས་ལ་སྐུ་ཕྱག་རྒྱ་ཆེན་པོ་དང༌། ངག་ལ་གསུང་ཆོས་ཀྱི་ཕྱག་རྒྱ་དང༌། སེམས་ལ་ཐུགས་དམ་ཚིག་གི་ཕྱག་རྒྱ་དང༌། བྱ་བ་ལ་ཕྲིན་ལས་ལས་ཀྱི་ཕྱག་རྒྱའི་རྒྱས་བཏབ་ནས་རིམ་པ་བཞིན་དེ་བཞིན་གཤེགས་པའི་སྐུ་གསུང་ཐུགས་ཕྲིན་ལས་རྡོ་རྗེ་རྣམས་འགྲུབ་པར་བྱེད་ཅིང༌།
ལྷ་རྫས་ཀྱི་འདོད་ཡོན་གི་བདེ་བའི་བསོད་ཚོགས་རྫོགས་པར་བྱེད་དོ། ། དེ་ལྟ་བས་ན་སྔགས་ཀྱི་ཐེག་པ་འདིར་རྒྱུའི་ཐེག་པ་ལྟར་སྲིད་ཞི་གཉིས་ལ་ཆགས་བྲལ་གྱི་ཐབས་ཉུང་ཤས་ཙམ་གྱི་རྫོགས་སངས་སྒྲུབ་པ་མིན་པར་སྲིད་ཞི་ཐམས་ཅད་མཆོག་མི་འགྱུར་གྱི་བདེ་བ་ཆེན་པོར་རྗེས་སུ་ཆགས་པ་ལྷུར་བྱེད་ཀྱི་ཐབས་ཆེས་མང་བ་ཡིན་ཏེ། བདེ་ཆེན་གྱི་ཆགས་པའི་ལམ་བླ་ན་མེད་པ་གཅིག་པུ་ལ་གདུལ་བྱའི་མོས་དབང་གིས་འཇུག་ཆེད་རྒྱུད་སྡེ་བཞི་ལྔ་དྲུག་སོགས་ཀྱི་རྒྱུད་སྡེའི་རིམ་པ་མང་པོར་གདུལ་བྱ་དག་དབང་པོའི་རིམ་པ་དང་མཚུངས་པར་ཆགས་པ་ལམ་དུ་བྱེད་ཚུལ་དུ་མ་དང༌། དེ་ལམ་བྱེད་ཀྱི་ལྷ་སྔགས་བདེ་ཆེན་གྱི་རྣལ་འབྱོར་ལ་ཡང་དམན་མཆོག་དུ་མའི་སྒོ་ནས་གདུལ་བྱ་བཀྲི་ཐབས་ཆེས་ཁྱད་པར་དུ་འཕགས་པ་མ་སྣང་བའི་ཕྱིར།
འདིར་ཙོང་ཁ་པ་ཆེན་པོ་ན་རེ། མདོ་སྔགས་ཀྱི་ཁྱད་པར་བདག་ཉིད་ལྷའི་སྐུར་སྒོམ་པ་ཡོད་མེད་ཡིན་ལ། དེས་ན་བྱ་རྒྱུད་ལ་ཡང་བདག་བསྐྱེད་ཡོད་པ་དང༌། བདག་ལྷར་སྒོམ་པའི་བདག་ཀྱང་ད་ལྟའི་བདག་འདི་ཉིད་མ་འོངས་པར་ཐོབ་བྱའི་རྫོགས་སངས་ཀྱི་ལྷའི་བདག་ཉིད་དུ་སྒོམ་པ་ཡིན་ཞེས་ཟེར་བ་ནི་མི་འཐད་དེ། བྱ་རྒྱུད་ལ་བདག་བསྐྱེད་རྣམ་པར་གཞག་ཏུ་མེད་པར་བཅོམ་ལྡན་འདས་རྡོ་རྗེ་འཆང་གིས་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས་གསལ་བར་མཛད་ཟིན་པས་ཁྱེད་སྟོན་པ་ལས་མི་མཁས་པ་ཉིད་ཀྱི་ཕྱིར། དེར་བརྗོད་ཀྱང་མི་འགྲུབ་པའི་ཕྱིར་དང༌།
བདག་ལྷར་སྒོམ་ན་བདག་གཞན་གྱི་ཆོས་ཐམས་ཅད་སྟོང་པར་སྦྱངས་ནས་ཆོས་དབྱིངས་ཡེ་ཤེས་ལ་ལྷའི་ང་རྒྱལ་འཇོག་པ་དོན་མེད་དུ་འགྱུར་བའི་ཕྱིར་དང༌། བྱེད་པོ་སྤྱོད་པོ་གཅིག་ཏུ་བལྟ་བའི་བདག་སྒོམ་ཚུལ་ནི་ལྷན་སྐྱེས་ཀྱི་བདག་འཛིན་ལ་ངར་འདོན་པའི་ཆེད་དུ་སླར་ཀུན་བཏགས་ཀྱིས་སྔ་ཕྱིའི་བདག་གཉིས་པོ་དེ་རྟག་ཅིང་གཅིག་པར་ངར་འཛིན་ནས་དེ་ལ་གསལ་སྣང་ཅི་ཐེབས་སུ་སྒོམ་པར་བྱེད་པས་འཁོར་བའི་རྩ་བ་བརྟན་པར་འཆའ་འཇུག་པས་ཐར་པའི་ལམ་ཆེན་རྨང་ནས་བཤིག་པར་བྱེད་པའི་ཕྱིར་འདི་ལྟར་སྨྲ་བ་ལས་ཉེས་པ་ཆེ་བ་ཅི་ཞིག་ཡོད། དེས་ན་ཁྱེད་ཀྱི་ལུགས་དེ་ལ་ཅུང་ཟད་ངོ་མཚར་དུ་བརྗོད་ན། མེད་ལ་ཡོད་འཁྲུལ་བདག་ནི་ཡོད་དོ་ཞེས། ། མེད་ཆོས་ནན་གྱིས་ཡོད་པར་འབད་དེ་སྒྲུབ། ། གཏན་མེད་བདག་ནི་གཏན་ནས་མེད་མོད་ཀྱི། ། འོན་ཀྱང་མེད་དེ་ཡོད་ཅེས་ངལ་བས་སྒྲུབ། ། མེད་ཆོས་གཉིས་ཀ་ཡོད་པར་མོས་བྱས་ཏེ། ། དེ་ལྟའི་ཡོད་པ་གཉིས་ལས་བདག་ཡོད་དེ། ། ཀུན་རྫོབ་སྣང་རུང་ཚད་མས་གྲུབ་པར་བརྗོད། །
གཏན་མེད་མེད་པར་ཡོད་པ་དེ་ཉིད་ནི། ། འཕགས་པའི་མངོན་སུམ་དངོས་ཡུལ་ཉིད་དུ་སྨྲ། ། ཀྱེ་མ་འཇིག་རྟེན་དང་ནི་བསྟན་བཅོས་ཀྱི། ། གྲགས་པ་དག་དང་བཟློག་སྟེ་སྨྲ་བར་བྱེད། ། བདག་ཡོད་ཀུན་རྫོབ་ཏུ་ཡང་སུ་ཡི་རིགས། ། ཀུན་མཁྱེན་གྱིས་ཀྱང་གང་ཟག་བདག་དེ་ནི། ། མ་གཟིགས་ང་དང་བདག་ནི་མཐོང་བ་ཡི། ། སྐྱེས་བུ་སྔར་མ་བྱུང་དེ་འདིར་བྱོན་ལ། ། བཟའ་དང་བཏུང་བས་མགུ་བར་བྱ་བར་རིགས། ། གཏན་མེད་མེད་པ་ཡོད་པར་མཐོང་བ་ཡི། །
མངོན་སུམ་དེ་འདྲ་སྲིད་པའམ་མཚར་ཆེ་སྟེ། ། ཡོད་མེད་གཉིས་ཡིན་གཞི་གཅིག་གྲུབ་མཐོང་ཕྱིར། ། སྔོན་མེད་ཤེས་བྱ་ཡུལ་མཆོག་འདི་འདྲ་བ། ། སྐྱེས་བུ་ཅི་ལྟ་ཞིག་གི་ཕུལ་དུ་འགྱུར། ། ཀྱེ་མ། མེད་པ་ཡོད་ན་མེད་པ་ཅི་སྟེ་འགྲུབ། ། མེད་པ་ཡོད་ན་གཏན་ནས་མེད་པ་ཞེས། ། མེད་པ་མེད་པར་སྒྲུབ་པའི་ངལ་བ་འདི། ། ཁྱེད་ཀྱི་སྙིང་ལ་ཅི་ཞིག་འཆང་བར་འགྱུར། ། ཞེས་གདམས་སོ། །
འོ་ན་གསང་སྔགས་ཀྱི་ཐབས་ཤེས་ཟབ་མོའི་སྒོ་ནས་བསགས་སྦྱང་གི་ལམ་ལ་འབད་པ་མེད་པར་ལུགས་འདི་པའི་ཕྱག་རྒྱ་ཆེན་པོའི་རྟོགས་པ་རྒྱུད་ལ་སྐྱེ་བར་མི་འགྱུར་ཏེ། རང་འབྲས་རྒྱུ་ལ་ལྟོས་དགོས་པའི་ཕྱིར། དེས་ན་གངས་ཅན་འདིར་ཕྱག་རྒྱ་ཆེན་པོའི་རྟོགས་པ་དང་ལྡན་པར་ཁས་འཆེ་བ་ཆེས་མང་བ་དག་སྣང་བ་དེ་དག་ཀྱང་ལམ་རྡོ་རྗེའི་རྣལ་འབྱོར་ཐོག་མཐའ་བར་གསུམ་དུ་དགེ་བ་རྒྱུད་ལ་བརྟེན་པའི་མཐུ་ཡོད་མེད་ལས་ཕྱག་ཆེན་གྱི་རྟོགས་པ་ཡོད་མེད་ཤེས་པར་བྱ་དགོས་ཞེས་བདེ་གཤེགས་ཕག་མོ་གྲུ་པ་དང་སྐྱོབ་པ་འཇིག་རྟེན་གསུམ་གྱི་མགོན་པོ་འབྲི་ཁུང་པས། དེང་སང་ཕྱག་ཆེན་གྱི་གྲུབ་པ་ཐོབ་པར་ཁས་འཆེ་བ་མང་བར་སྣང་ཡང་རྒྱུད་སྡེ་ནས་བྱུང་བའི་རྟོགས་པ་དང་ལྡན་ན་ཕྱག་ཆེན་གྱི་གྲུབ་ཐོབ་ཏུ་འགྱུར་ལ་གཞན་དུ་མི་འགྱུར་ཏེ། འཕགས་པའི་ཡུལ་ན་ཡང་གྲུབ་ཐོབ་བརྒྱད་ཅུར་གྲགས་པ་ལས། ཕྱག་ཆེན་གྱི་རྟོགས་ལྡན་རེ་རེ་ནས་བསགས་པ་ལྷུར་ལོངས་ལ་གྲུབ་ཐོབ་བརྒྱད་བཅུའི་མཚན་ཐོགས་པ་ཡིན་ཏེ། ཕྱག་ཆེན་གྱི་རྟོགས་ལྡན་རེ་རེ་ནས་མ་ཚོགས་ན་གྲུབ་ཐོབ་བརྒྱད་བཅུར་ཡང་བཞག་ཏུ་མེད་པའི་ཕྱིར། ཞེས་གསུང་བར་གྲགས་པ་ལ། ས་པཎ་པས། ལ་ལ་གྲུབ་ཐོབ་ངན་ཞེས་ཟེར། །
རྟོགས་ལྡན་བཟང་པོ་ཡིན་ནོ་ལོ། ། གྲུབ་ཐོབ་བརྒྱད་ཅུའི་ནང་ན་ཡང༌། ། རྟོགས་ལྡན་མེད་ཅེས་ཟེར་བ་ཐོས། ། ཞེས་གསུང་བ་ནི་ཕྱོགས་སྔ་མས་ཇི་ལྟར་གསུངས་ཆ་མ་འཚལ་བར་སྐྱོན་བརྗོད་ལྟར་སྣང་བྱེད་པ་ནི་མི་རིགས་ཏེ། འདི་ལྟར་བརྗོད་པ་ཚར་བཅད་ཀྱི་གནས་སུ་འགྱུར་བ་རིགས་པའི་གཞུང་ལུགས་དག་ལས་འབྱུང་བའི་ཕྱིར། དེས་ན་ཁྱེད་ཀྱིས་བདེ་གཤེགས་ཕག་མོ་གྲུ་པ་དང་རྒྱལ་བ་འབྲི་གུང་པ་ལ་སྨོད་ཚིག་ཏུ། འདི་འདྲ་འཕགས་པའི་གང་ཟག་དང༌། ། བླ་མ་རྣམས་ལ་སྐུར་འདེབས་ཡིན། ། འདི་འདྲ་འཛིན་པ་ལྟ་ཅི་སྨོས། ། ཐོས་པ་གྱུར་ཀྱང་རྣ་བ་དགག །
ཅེས་སྨྲས་པ་ཡང་བདག་ཉིད་ཀྱིས་བདག་ཉིད་ལ་རྗེས་སུ་གདམས་པར་གོ་སྟེ། བདེ་གཤེགས་ཕག་མོ་གྲུ་པ་ལ་སོགས་ལ་གཞི་མེད་ཀྱི་སྐུར་འདེབས་བྱེད་པ་ལྟ་ག་ལ་ཞིག ། ཐོས་ནའང་རྣ་བ་དགབ་རིགས་པའོ་ཞེས་གསུངས་པ་ཉིད་ཀྱི་ཕྱིར། གསུང་དེ་ལྟ་བུ་ནི་དཔལ་ལྡན་ས་སྐྱ་པཎྜི་ཏ་ཆེན་པོས་ཆེས་ལེགས་པར་གསུངས་ཏེ། དཀོན་མཆོག་ལ་ཤེས་ཏེ་དད་པའི་ལེགས་སྤྱད་ཡིན་པས་རྗེས་སུ་ཡི་རང་གི་གནས་ཉིད་དུ་བསྔགས་པའི་ཕྱིར། འོ་ན་སྔགས་ཀྱི་ཐེག་པའི་བསགས་སྦྱང་ཇི་ལྟར་བྱ་བའི་ཚུལ་ཡང་རྒྱན་བདུན་གྱི་རྣམ་པར་བཞག་པའི་གསུང་རབ་ལས་མ་གཏོགས་པར་གཞན་དུ་མི་འབྱུང་ལ། རྒྱན་བདུན་ནི། མཐའ་དྲུག་དང་ཚུལ་བཞི་སྟེ་བདུན་ལས། མཐའ་དྲུག་ནི་བརྗོད་བྱེད་གཙོ་བོར་གྱུར་པ་སྒྲ་ཇི་བཞིན་པ་ཡིན་མིན་དང༌། བརྗོད་གཞི་གཙོ་བོ་གྱུར་པ་དགོངས་པ་ཅན་ཡིན་མིན་དང༌།
བརྗོད་དོན་ལ་བརྩམས་པ་དྲང་ངེས་གཉིས་ཏེ་ཐུན་མོང་བ་རྒྱུའི་ཐེག་པར་སྤྱིར་གྲགས་པ་ལྟར་བསྟན་པའི་མཐའ་དྲུག་གི་བཤད་པ་དང༌། ཐུན་མོང་མིན་པ་འབྲས་བུའི་ཐེག་པའི་ཚུལ་བཞི་ནི། ཡི་གེ་དང་སྤྱིའི་ཚུལ་གཉིས་ནི་སྔར་བཤད་པའི་མཐའ་དྲུག་གི་བཤད་ཚུལ་དེ་ཉིད་དང་མཐུན་པར་རྒྱུའི་ཐེག་པ་ལ་སོགས་པར་ཡང་བཤད་ཚུལ་གཏན་མི་འབྱུང་བ་མིན་པས་དྲང་དོན་གཙོ་ཆེ་བ་ཡིན་ལ། སྦས་དོན་དང་མཐར་ཐུག་གི་བཤད་ཚུལ་ནི་ངེས་དོན་ཡང་དག་པ་སྟེ། འབྲས་བུའི་ཐེག་པ་མ་གཏོགས་པར་བཤད་ཚུལ་ཡེ་མི་འབྱུང་བའི་ཕྱིར་ཏེ། སྦས་པ་ལ། འདོད་ཆགས་ཆོས་སུ་སྦས་པ། སྣང་བ་གསུམ་གྱི་སྦས་པ། སྒྱུ་མ་ལྟ་བུའི་སྦས་པ་སྟེ་གསུམ་མོ། ། མཐར་ཐུག་ལ་འོད་གསལ་ཟུང་འཇུག་གཉིས་ཏེ།
དེ་ལྟར་མཐའ་དྲུག་ལ་ཚུལ་བཞིའི་བཤད་པ་མ་ཞུགས་པ་ནི་མདོ་སོགས་སྤྱི་དང༌། བཤད་པ་ཞུགས་པ་ནི་ཐུན་མོང་མིན་པའི་རྒྱུད་སྡེའི་གསུང་རབ་འཆད་པའི་ཚུལ་ཡིན་པར་བློའི་ནོར་ཅན་དག་རྟོགས་པར་བྱ་དགོས་ལ། རྒྱན་བདུན་གྱི་རྣམ་པར་བཞག་པ་ལ་བཤད་མ་ཐག་པའི་རྒྱན་བདུན་ནི་རྒྱུད་སྡེ་སྤྱི་ནས་གྲགས་པའི་དབང་དུ་བྱས་ལ། དཔལ་འདུས་པར་ནི། ཡེ་ཤེས་རྡོ་རྗེ་ཀུན་བཏུས་པའི་རྒྱུད་ལས། གླེང་བསླང་བ་ལྔ། སངས་རྒྱས་པའི་ཚུལ་བཞི། རྒྱས་བཤད་མཐའ་དྲུག ། བཤད་པའི་ཚུལ་བཞི། ཚོགས་དང་སློབ་མ་ལ་བཤད་པའི་དབྱེ་བ་གཉིས།
རྒྱུད་ལ་འཇུག་པའི་གང་ཟག་ལྔ། དགོས་པ་བདེན་པ་རྣམ་པ་གཉིས་རྣམ་པར་ངེས་པར་སྟེ། རྒྱན་བདུན་གྱི་སྒོ་ནས་འཆད་པའི་ཚུལ་འབྱུང་ལ། རྒྱས་པར་སློབ་དཔོན་ཟླ་བའི་འགྲེལ་པ་སྒྲོན་མ་གསལ་བ་ལ་སོགས་པ་ལས་རྒྱ་ཆེར་འབྱུང་བས་ཟབ་མོ་སྔགས་ཀྱི་ཐེག་པ་ལ་བསླབ་པར་འདོད་པས་དེ་དག་ག་ལ་རྟོགས་ཤིག། །། ༈ རྡོ་རྗེའི་གསུང༌། ཚུལ་ཁྲིམས་ལ་གཅེས་སྤྲས་སུ་བྱེད་པ་རིགས་སྤྱོད་ཁྱད་པར་དུ་འཕགས་བྱ་བ་འདི་བཞུགས། ཞེས་བྱ་བ་དག་པར་བཏོན་ན། ཉན་ཐོས་དང་བྱང་སེམས་དང་གསང་སྔགས་ལུགས་ཀྱི་རང་རང་གི་ཆོ་གས་སོ་ཐར་གྱི་སྡོམ་པ་དང་བྱང་སྡོམ་དང་སྔགས་སྡོམ་ཐོབ་པའི་གསུམ་ལྡན་རྡོ་རྗེ་འཛིན་པ་ལས་དང་པོ་པ་དྲོད་ལ་སོགས་ཀྱི་རྟོགས་པ་མ་ཐོབ་པས་རྣལ་འབྱོར་པར་མ་གྱུར་པ་གང་རིག་པ་བརྟུལ་ཞུགས་སྤྱོད་པའི་རྣལ་འབྱོར་པའི་དབྱིབས་བྱད་མི་བྱ་བར་ཉན་ཐོས་ཀྱི་རྒྱལ་མཚན་མི་འདོར་བའི་སྒོ་ནས་སྔགས་ཀྱི་སྤྱོད་པ་གསང་བར་སྤྱོད་པ་ཉིད་ཐེག་པ་ཆེ་ཆུང་གི་བསྟན་པ་བསྲུང་བ་ལ་མཛེས་བྱ་བ་འདི་བཞུགས། ཞེས་འཆད་དགོས་ལ། དེ་ཡང་སྤྱིར་སངས་རྒྱས་ཀྱི་བསྟན་པ་ལ་ཉན་ཐོས་རང་རྒྱལ་བྱང་སེམས་གསང་སྔགས་རྒྱུད་སྡེ་བཞི་བསྟན་པ་བསྲུང་སྒོམ་སྤང་རྟོགས་སེམས་གསུམ་ཐམས་ཅད་ཡར་ལྡན་དུ་རྫོགས་དགོས་པ་ལ།
གོང་མ་གོང་མའི་མངོན་པར་རྟོགས་པའི་ཡོན་ཏན་དང་མི་ལྡན་པར་འོག་མའི་སྤྱོད་པ་ཁྱད་ཅན་དོར་ནས་གོང་མའི་སྤྱད་པ་སྤྱོད་པའི་སྒོ་ནས་རང་གཞན་གྱི་དོན་སྒྲུབ་པ་སྐད་བྱེད་པ་ནི་ཆེས་མི་རིགས་ཏེ། སངས་རྒྱས་ཀྱི་བསྟན་པ་ལ་གནོད་པའི་ཕྱིར་ཏེ། སྤྱོད་པ་དེས་རང་གཞན་གང་ལའང་མི་ཕན་པའི་ཁར་གནོད་ཚབས་ཤིན་ཏུ་ཆེ་བར་འགྱུར་བའི་ཕྱིར་ཏེ། ཐེག་པ་སོ་སོར་བཤད་པའི་བསླབ་གསུམ་གྱི་གོ་རིམ་ཚུལ་དང་མི་ལྡན་པར་དཀྲུགས་ནས་བསྟན་རིམ་དང་མི་མཐུན་པར་ཉམས་སུ་བླངས་པའི་ཕྱིར། ཁྱབ་པ་ཡོད་དེ། སྔགས་ཀྱི་རིག་པ་བརྟུལ་ཞུགས་སྤྱོད་པའི་རྟོགས་པ་མ་ཐོབ་པར་དེའི་ཆས་ཞུགས་བྱས་ནས་རྡོ་རྗེ་འཛིན་པའི་བྱ་བ་སོགས་བྱ་བ་ཁྱད་པར་ཅན་དང༌། དེ་ལྟ་མ་ཡིན་པའི་བྱ་བ་ཕལ་པ་འདུལ་བའི་བསླབ་བྱ་དང་འགལ་བའི་གོང་མ་སྔགས་ཀྱི་སྤྱོད་པ་བྱས་ན་འོག་མའི་ལྟུང་བའི་དགག་བྱ་ས་སྟོང་དུ་མ་ལོག་པས་ལྟུང་བ་མི་ཁེགས་ཤིང་གོང་མའི་སྤྱོད་པ་སྤྱད་པ་སྐབས་སུ་མ་བབ་པར་གོང་མ་ལ་བསླབ་པ་སྐད་བྱས་པས་གསང་སྔགས་ལོག་པར་སྒྲུབ་པའི་ཉེས་པ་འབྱུང་བའི་ཕྱིར། དཔལ་གསང་བ་གྲུབ་པར། གང་ཕྱིར་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། །
ཇི་སྲིད་ནམ་མཁའ་མི་འཇིག་པ། ། ཤི་བའི་འོག་ཏུ་དམྱལ་བར་འགྲོ། ། ཞེས་འབྱུང་ངོ༌། ། དོན་གྱི་དབང་འདི་གཟིགས་ནས། དཔལ་ལྡན་ཨ་ཏི་ཤས། དང་པོའི་སངས་རྒྱས་རྒྱུད་ཆེན་ལས། ། རབ་ཏུ་འབད་པས་བཀག་པའི་ཕྱིར། ། གསང་བ་ཤེས་རབ་དབང་བསྐུར་ནི། ། ཚངས་པར་སྤྱོད་པས་བླང་མི་བྱ། ། གལ་ཏེ་དབང་བསྐུར་དེ་འཛིན་ན། །
ཚངས་སྤྱོད་དཀའ་ཐུབ་ལ་གནས་པས། ། བཀག་པ་སྤྱད་པ་འགྱུར་བའི་ཕྱིར། ། དཀའ་ཐུབ་སྡོམ་པ་དེ་ཉམས་ཏེ། ། བརྟུལ་ཞུགས་ཅན་དེ་ཕམ་པ་ཡི། ། ལྟུང་བ་དག་ནི་འབྱུང་འགྱུར་ཞིང༌། ། དེ་ནི་ངན་སོང་ངེས་ལྟུང་བས། ། གྲུབ་པ་ནམ་ཡང་ཡོད་མ་ཡིན། ། ཞེས་འབྱུང་ལ། དོན་འདི་ལ་དགོངས་ནས་བཀའ་བརྒྱུད་རིན་པོ་ཆེའི་ཞལ་ནས། སྤྱོད་པ་དུས་ཚོད་དང་འབྲེལ་བ་ཞེས་ནན་ཏན་ཆེན་པོས་གསུངས་པ་ཡིན་ནོ། །
འོ་ན་དགེ་སློང་གི་རྟེན་ཅན་ངུར་སྨྲིག་འཛིན་པ་ཅན་དེ་གཞན་གྱི་མ་དད་པ་སོགས་རྫུ་འཕྲུལ་གྱིས་བཟློག་མི་ནུས་པ་དེ་སྲིད་དུ་གསང་སྔགས་ཀྱི་སྤྱད་པ་ལ་སྤྱོད་པར་འདོད་ན་ཉན་ཐོས་ཀྱི་ཆོ་གས་བླངས་པའི་སོ་ཐར་གྱི་སྡོམ་པ་ཕུལ་ནས་དུར་ཁྲོད་ལ་སོགས་དབེན་པར་གསང་བའི་སྤྱོད་པ་བྱེད་པ་ལས་དགེ་སློང་གི་རྟགས་ཀྱིས་དགེ་འདུན་གྱི་སྡེར་ཤ་ལྔ་དང་བདུད་རྩི་ལྔ་དང་རྡོ་རྗེ་དང་དྲིལ་བུ་དང་ཁ་ཊཾ་ག་སོགས་འཛིན་པར་བྱ་བ་གནང་བ་མ་ཡིན་ཏེ། དེ་ལྟ་བུའི་སྔགས་ཀྱི་རྣལ་འབྱོར་པ་དེ་ཉན་ཐོས་ཀྱི་དགེ་འདུན་སྡེར་ཞག་བདུན་ལོངས་པར་ཡང་སྡོད་པར་ཡང་མ་གནང་བའི་ཕྱིར་ཏེ། དེར་ཞག་དེ་འདས་ན་སྔགས་ཀྱི་ཉེས་པ་སྦོམ་པོར་འགྱུར་བའི་ཕྱིར་ཏེ། ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང༌། ། ཞེས་འབྱུང་ལ། དེར་མ་ཟད་དགོས་མེད་དུ། རྟོགས་ཅན་གྱིས་སོ་ཐར་བྱང་སེམས་ཀྱི་བསླབ་བྱ་ལས་འདས་པར་སྤྱད་པ་ཡང་སྔགས་ཀྱི་ཉེས་པ་སྦོམ་པོར་འགྱུར་ཏེ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་ནི། །
སྔགས་པ་དེ་ཡི་དམ་ཚིག་ཟད། ། ཟད་པས་འགྲུབ་པར་མི་འགྱུར་ཞིང༌། ། ཞེས་འབྱུང་ངོ༌། ། བོད་འདིར་གསུམ་ལྡན་རྡོ་རྗེ་འཛིན་པ་དུག་ཟ་བ་སོགས་མི་ནུས་པ་རྣལ་འབྱོར་པ་མ་ཡིན་ཞིང་ལས་དང་པོ་པ་བསྐྱེད་རིམ་ལ་བརྟེན་པའི་བཟླས་པ་ཐར་ཐོར་ཙམ་བསོག་པ་ཁ་ཅིག་རྙེད་བཀུར་གྱིས་དྲེགས་ནས་རྡོ་རྗེ་སློབ་དཔོན་དུ་ཁས་བླངས་ཏེ། གཞན་དུ་ངུར་སྨྲིག་དང་རྡོར་དཀར་སོགས་ཀྱི་སྤྱོད་ལམ་བྱེད་ཅིང་དབང་བསྐུར་རབ་གནས་སྦྱིན་སྲེག་སོགས་ཀྱི་སྐབས་སུ་ཧེ་རུ་ཀའི་ཆས་ཞུགས་བྱེད་པ་སོགས་ཀྱང་སྔགས་ཀྱི་སྤྱོད་པའི་གོ་རིམ་སྐབས་མིན་དུ་སྤྱད་པ་ཡིན་ནོ། ། འོ་ན་བཅོམ་ལྡན་འདས་དུས་ཀྱི་འཁོར་ལོ་འདོད་པའི་ཡོན་ཏན་གྱི་རིག་མ་དང་བཅས་ཏེ་ཚོགས་ཀྱི་འཁོར་ལོའི་རྡོ་རྗེ་སློབ་དཔོན་སོགས་ལ། དགེ་སློང་གི་རྟགས་ཅན་ངེས་པར་མཆོག་ཏུ་བསྔགས་ཏེ། ཅི་སྐད་དུ། གསུམ་ལས་དགེ་སློང་མཆོག་ཡིན་ཏེ། ། འབྲིང་ནི་དགེ་ཚུལ་ཉིད་དུ་བཤད། །

ཁྱིམ་ན་གནས་པ་ཐ་མའོ། ། ཞེས་གསུངས་པ་མ་ཡིན་ནམ་ཞེ་ན། འདིའི་དགོངས་པ་བཤད་པར་བྱ་སྟེ། སྔགས་ལ་འཇུག་པའི་གང་ཟག་དབང་རྟུལ་དང་དབང་རྣོན་གཉིས་ལས་དབང་རྣོན་དང་པོར་དཀྱིལ་འཁོར་དུ་ཞུགས་པ་ཉིད་ཀྱིས་སྡོམ་གསུམ་ཐོབ་པ་དེ་ཕྱིས་རྡོ་རྗེ་སློབ་དཔོན་གྱི་ཡོན་ཏན་ཐོབ་པ་ན་རྡོ་རྗེ་སློབ་དཔོན་དུ་གྱུར་པ་ནི་བསྟན་པ་འདི་ལ་རིམ་འཇུག་གི་ཉན་ཐོས་ཀྱི་ཆོ་གས་དགེ་སློང་ལ་སོགས་པར་མ་བསྒྲུབས་ཀྱང་རྡོ་རྗེ་འཛིན་པ་མཆོག་མ་ཡིན་པར་མི་འགྱུར་ཏེ། དབང་པོ་རྣོན་པོ་ནི་སྤང་བྱ་སྤོང་བ་དང་རྟོགས་བྱ་རྟོགས་པ་ལ་བརྟུལ་ཕོད་དང་ལྡན་པའི་ཕྱིར་ཏེ། ཉན་ཐོས་ཀྱི་ཆོ་གས་སོ་ཐར་གྱི་སྡོམ་པ་བླངས་པ་ལས་ཁྲེལ་དང་ངོ་ཚ་སྟོབས་ཆེས་ལྡན་པར་གནས་པ་ཉིད་ཀྱི་ཕྱིར། དབང་རྟུལ་གྱི་དབང་དུ་བྱས་ན་ཁྱིམ་པའི་རྡོར་འཛིན་ལས་རབ་ཏུ་བྱུང་བའི་རྡོར་འཛིན་ཆེས་བསྔགས་པ་ཡིན་ཏེ། དེ་ནི་ཐེག་པ་གསུམ་གྱི་བསླབ་བྱ་ཆེས་མང་བ་ལ་སློབ་པ་ཉིད་ཀྱིས་ཐེག་པ་གསུམ་གྱི་གདུལ་བྱ་སྔགས་ལམ་དུ་བཀྲི་བ་ལ་ཐབས་ཤེས་ཀྱི་ཕྲིན་ལས་རྒྱ་ཆེར་མངའ་བའི་ཕྱིར། དོན་འདི་ལ་དགོངས་ནས་དུས་འཁོར་དུ་རྡོ་རྗེ་སློབ་དཔོན་གྱི་དབང་བསྐུར་བའི་སློབ་མ་ལ་དཀྱིལ་འཁོར་ཁང་པའི་ཕྱི་རོལ་དུ་དགེ་སློང་ལ་ར་བ་ལྔའི་རེ་ཁ་གྲུ་བཞིའི་དབུས་སུ་ཤིང་སྟན་གྱི་སྟེང་དུ་ཁྲུ་དོ་པོའི་པད་འདབ་བརྒྱད་པའི་གདན་དང༌། དགེ་ཚུལ་ལ་པད་མ་མ་གཏོགས་དེ་ཉིད་དང་ཁྱིམ་པ་ལ་དྲི་བཟང་གིས་བྱུགས་པའི་རེ་ཁ་གསུམ་གྱི་དབུས་སུ་ཤིང་སྟན་ལ་བཀོད་ནས། དགེ་སློང་ལ་ཁྲུས་ཀྱི་དོན་དུ་བུད་མེད་བུ་མ་སྐྱེས་པ་བརྒྱད་དང༌།
དབང་གི་དོན་དུ་གཞོན་ནུ་མ་སྐྱེ་གནས་མ་ཉམས་པ་གཉིས་ཏེ། བུམ་པ་བཅུ་འཛིན་པ་རྣམས་ཀྱིས་བཀྲུ་ཞིང་དབང་བསྐུར་ལ། དར་དཔྱངས་དང༌། ཕྱག་རྒྱ་དྲུག་དང༌། དམ་ཚིག་གསུམ་སོགས་བྱིན་ནས་དབང་བསྐུར་རོ། ། དེ་བཞིན་དུ་དགེ་ཚུལ་ལ་བུད་མེད་བཞི་དང༌། གཉིས་ཀྱི་བུམ་པ་དྲུག་དང༌། ཁྱིམ་པ་ལ་བུད་མེད་གཉིས་ཀྱིས་བུམ་པ་གཉིས་ཀྱིས་དབང་བསྐུར་ནས་དར་དཔྱངས་ལ་སོགས་པ་ཡང་སྦྱིན་ནོ། ། ཞེས་འབྱུང་ངོ༌། ། འོ་ན་དེ་ལྟའི་དགེ་སློང་རྡོ་རྗེ་འཛིན་པ་མཆོག་དེས་རིག་མ་ལ་སོགས་པའི་ཚོགས་ཀྱི་དཀྱིལ་འཁོར་ཆེན་པོའི་རྡོ་རྗེ་སློབ་དཔོན་བྱས་ནས་ཐེག་པ་གསུམ་གྱི་བསྟན་པ་རྒྱས་པར་བྱ་དགོས་ན་དེ་ལ་མངོན་རྟོགས་ཇི་ཙམ་དགོས་པ་དང༌།
དེས་དེའི་ཚེ་ཆས་ཞུགས་སོགས་ཇི་ལྟར་བྱ་སྙམ་ན། སྤྱོད་པ་ལ་གསང་སྤྱོད་དང༌། རིག་པ་བརྟུལ་ཞུགས་ཀྱི་སྤྱོད་པ་དང༌། ཕྱོགས་ལས་རྣམ་རྒྱལ་གྱི་སྤྱོད་པ་དང་གསུམ་ལས། སྤྱོད་པ་ཕྱི་མ་གཉིས་ནི་སྐབས་གང་དང་འབྲེལ་བའི་ཚོགས་ཀྱི་དཀྱིལ་འཁོར་ལྟ་བུའི་དབང་དུ་བྱས་ན་སྤྱོད་པ་དེ་དག་སྤྱད་པའི་དུས་བབ་ཀྱི་ཀུན་ཏུ་བཟང་པོ་སྤྱོད་པ་ལ་གནས་པ་ལ་དྲོད་ཡན་ཆད་ཀྱི་མངོན་རྟོགས་ཐོབ་པར་རྣལ་འབྱོར་གྱི་དབང་ཕྱུག་ཏུ་འཇོག་བྱེད་ཀྱི་རབ་ཏུ་འཇིག་རྟེན་ལས་འདས་པའི་དབང་ཕྱུག་བརྒྱད་དེ། སྐུའི་དབང་ཕྱུག་སོགས་དང༌། ཐ་མ་འཇིག་རྟེན་པའི་ལམ་དུ་འཇིག་རྟེན་པའི་དབང་ཕྱུག་བརྒྱད་དེ་ཕྲ་བའི་དབང་ཕྱུག་སོགས་ཀྱི་ཡོན་ཏན་བརྒྱད་ཐོབ་ཅིང་ཁྱད་པར་ཚོགས་ཀྱི་རྡོ་རྗེ་སློབ་དཔོན་སོགས་བྱེད་པ་ལ་ནི་རང་གི་སློབ་མར་བསྡུས་པ་དེ་དག་གི་རྒྱུད་ཚོགས་གཉིས་ཀྱིས་སྨིན་པར་ནུས་པའི་ཕྲིན་ལས་ལ་ནུས་པ་རྙེད་ཅིང༌། ཁྱད་པར་ངུར་སྨྲིག་གི་རྟགས་ཅན་གྱིས་འདོད་ཡོན་བསྟེན་པ་ལ་ཕྱི་རོལ་པ་དང་ནང་པའི་ཉན་ཐོས་སོགས་འཇིག་རྟེན་པ་དག་གི་མ་དད་པ་བཟློག་ཏེ་སྔགས་ཀྱི་ལམ་ལ་འགོད་ནུས་ཤིང་དངོས་སུ་འགོད་མ་ཐུབ་ཀྱང་བརྒྱུད་ནས་གསང་སྔགས་ཀྱི་ལམ་དུ་འཇུག་རུང་གི་རིགས་སད་པར་བྱེད་པའི་དགོས་པ་དང་ལྡན་པ་ཞིག་ཙམ་གྱིས་ཡོན་ཏན་དང་ལྡན་པ་མ་མཐའ་ལ་ཡང་དགོས་ཀྱིས། དེ་ལྟར་མ་ཡིན་པའི་ལས་དང་པོ་པ་དང་གསང་བའི་སྤྱོད་པར་གནས་པའི་གསུམ་ལྡན་དགེ་སློང་དེས་རྡོ་རྗེ་འཛིན་པའི་བྱ་བ་བྱེད་པར་མི་དབང་སྟེ། དུས་འཁོར་འགྲེལ་ཆེན་ལས།
དེ་ཕྱིར་ལས་དང་པོ་པས་རྣལ་འབྱོར་པའི་བྱ་བ་མི་བྱེད་དོ། ། རྣལ་འབྱོར་པས་གྲུབ་པའི་བྱ་བ་མི་བྱའོ། ། གྲུབ་པས་ཐམས་ཅད་མཁྱེན་པའི་བྱ་བ་མི་བྱའོ། ། ཞེས་འབྱུང་བའི་ཕྱིར། འོ་ན་དེ་ལྟའི་གསུམ་ལྡན་དགེ་སློང་རྡོ་རྗེ་འཛིན་པ་དེས་ཚོགས་ཀྱི་སློབ་དཔོན་བྱ་བ་ན་སྤྱོད་པ་དང་བྱ་བྱེད་སོགས་ངུར་སྨྲིག་གི་འཛིན་པའམ་དཀར་པོར་གནས་པ་སོགས་ཀྱི་ཆས་ཞུགས་པ་གང་བྱས་ཀྱང་མི་འགལ་ཏེ། སྔགས་ཀྱི་རིག་པ་བརྟུལ་ཞུགས་ཡན་གྱི་སྤྱད་པ་ལ་སྤྱོད་ནུས་པའི་གང་ཟག་ཡིན་པའི་ཕྱིར་ཏེ། སྔགས་ཀྱི་བརྟུལ་ཞུགས་ཀྱི་སྤྱོད་པ་ནི་ཐབས་ཤེས་ཀྱི་རྡོ་རྗེ་མཆོག་གི་དགེ་བ་ཉིད་ཀྱིས་ཟིན་པས་ལུས་ངག་མི་དགེ་བ་ལྟར་སྣང་ཐམས་ཅད་ཀྱང་རྡོ་རྗེ་ཐེག་པ་མཆོག་ཏུ་དགེ་བའི་སྤྱོད་པར་གྲུབ་པའི་ཕྱིར། དེ་ལྟ་ན་ཡང་སྤྱོད་པ་སྐྱོང་བའི་རྡོ་རྗེ་སློབ་དཔོན་དེ་སློབ་མའི་དོན་དུ་ཚོགས་ཀྱི་རྡོ་རྗེ་སློབ་དཔོན་སོགས་བྱ་བ་ན་རྒྱུད་ནས་ཇི་སྐད་བཤད་པའི་རྡོ་རྗེ་སློབ་དཔོན་གྱིས་སློབ་མ་རྗེས་འཛིན་གྱི་ཆེད་དུ་ཧེ་རུ་ཀའི་ཆས་ཞུགས་སོགས་ངེས་པར་བྱེད་རིགས་ཏེ། དེའི་ལྷའི་ང་རྒྱལ་དོན་མཐུན་བཟུང་ནས་རིག་མ་སོགས་ཀྱི་འདོད་ཡོན་ལ་ལོངས་སྤྱོད་དགོས་པའི་ཕྱིར། འདི་ལྟ་བུའི་གསུམ་ལྡན་དགེ་སློང་རྡོ་རྗེ་འཛིན་པ་དེས་ཉན་ཐོས་སོ་ཐར་གྱི་ལས་ཀྱི་ཁ་བསྐང་བའི་དགེ་སློང་དུ་མི་རུང་བ་ཡང་མ་ཡིན་ཏེ།
གསུམ་ལྡན་དགེ་སློང་ལས་སོ་ཐར་གྱི་སྡོམ་པ་ཅུང་ཟད་ཀྱང་ཉམས་པ་མེད་པའི་ཕྱིར། དཔལ་ས་ར་ཧས་སྤྱོད་པ་ལ་གཤེགས་པའི་རྗེས་ནས་ཀྱང་མགོན་པོ་ཀླུ་སྒྲུབ་ཀྱི་རབ་ཏུ་བྱུང་ཞིང་བསྙེན་པར་རྫོགས་པའི་མཁན་པོ་མཛད་དོ་ཞེས་འདུས་པའི་བླ་མ་གོང་མའི་རྣམ་ཐར་ལས་གྲགས་པ་ལྟར་རོ། ། དེས་ན་གསང་སྔགས་ཀྱི་གདུལ་བྱ་དབང་པོ་རྟུལ་པོའི་དབང་དུ་བྱས་ན་རྡོ་རྗེ་འཛིན་པ་ནི་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་དགེ་སློང་རྡོ་རྗེ་འཛིན་པ་མཆོག་ཡིན་ཏེ། ཁྱིམ་པ་ནི་རང་ཉིད་འཚོ་བའི་ཆེད་ཀྱི་འཇིག་རྟེན་པའི་བྱ་བ་བསྒྲུབ་པ་ལ་གཙོ་བོར་བྱེད་པས་འཇིག་རྟེན་ལས་འདས་པའི་བྱ་བ་སྒྲུབ་པ་ལ་ལོང་མེད་པའི་ཕྱིར། དེས་ན་ཁྱིམ་པ་དེ་ལྟ་བུ་ཅི་རིགས་པས་རྡོ་རྗེ་འཛིན་པ་སོགས་བྱས་ན་གདུལ་བྱ་སྨིན་པར་མི་འགྱུར་བའི་སྟེང་དུ་སྡིག་ཆེན་སོགས་པར་འགྱུར་བའི་ཕྱིར་ཏེ། ཁྱིམ་པ་དེ་དག་གིས་ཀྱང་སྔགས་ཀྱི་བསྟན་པ་སྐྱོང་བར་བྱེད་དོ་ཞེས་གཞན་དག་གསང་སྔགས་ཀྱི་ཆོས་དང་གང་ཟག་ལ་སྨོད་པའི་རྒྱུར་འགྱུར་བའི་ཕྱིར། སྡིག་པ་ཐམས་ཅད་ལས་ནི་ལམ་དང་གང་ཟག་མཆོག་ཏུ་གྱུར་པ་སྨད་པ་ལས་ཉེས་པ་ཆེ་བ་མེད་པ་དེས་ན་ཟླ་མེད་པའི་གསང་སྔགས་ཀྱི་ཆོས་དང་གང་ཟག་ལ་སྨོད་པ་ལས་ཉེས་པ་ཆེ་བ་ཅི་ཞིག་ཡོད་པའི་ཕྱིར། དེས་ན་ཁྱིམ་པའི་རྡོ་རྗེ་འཛིན་པ་ནི་རྡོ་རྗེ་འཛིན་པ་མཆོག་མ་ཡིན་ཏེ། དུས་འཁོར་རྩ་རྒྱུད་ལས། གང་ཞིག་ཁྱིམ་པ་བསྟི་གནས་སྤྱོད། །
གཡོག་པོ་ཞིང་པ་ཚོང་པ་དང༌། ། དམ་ཆོས་ཚང་བའི་རྨོངས་པ་སྟེ། ། ས་ལ་རྡོ་རྗེ་འཛིན་པ་མིན། ། ཞེས་འབྱུང་བའི་ཕྱིར། འོ་ན་ཁྱིམ་པས་རྡོར་འཛིན་གཏན་མི་རུང་བ་མ་ཡིན་ནམ་ཞེ་ན། དེ་ཡང་མ་ཡིན་ཏེ། ས་ཐོབ་ལ་དམིགས་བསལ་ཡོད་པའི་ཕྱིར། ཇི་སྐད་དུ། ས་ཐོབ་མ་གཏོགས་ཁྱིམ་པ་ནི། ། རྒྱལ་པོས་བླ་མར་མི་བྱ་སྟེ། །
དེ་ལ་ཐོས་པ་ཡོངས་ཤེས་པས། ། གང་ཞིག་རྟགས་ཅན་བྱ་བ་ཉིད། ། ས་ཐོབ་མ་གཏོགས་སློབ་དཔོན་ནི། ། ཁྱིམ་གནས་གང་ཚེ་མཆོད་བྱེད་པ། ། དེ་ཚེ་སངས་རྒྱས་ཆོས་དང་ནི། ། དགེ་འདུན་རྣམས་ལ་གུས་མེད་འགྱུར། ། ཞེས་དང༌། ལྷ་ཁང་སོགས་ཀྱི་རབ་གནས་སོགས། ། རྟགས་ཅན་གྱིས་ནི་རྟག་ཏུ་བྱ། ། ཞེས་འབྱུང་ངོ༌། །
དེས་ན་སྔགས་ཀྱི་ཐེག་པར་ཉན་ཐོས་ཀྱི་བསྟན་པ་ཉིད་ལ་གུས་པས་ལྷུར་ལེན་པ་ནི་འོད་དཔག་མེད་ཀྱི་སྡོམ་པ་དང་དམ་ཚིག་འཛིན་པ་ནས་སངས་རྒྱས་ཀྱི་ཆོས་མ་ལུས་པར་བཟུང་བས་འདིར་བདག་ཉིད་རྡོ་རྗེ་ཐེག་པའི་མཆོག་ལ་གནས་པ་ཡིན་པས་ཉན་རང་གི་བསྟན་པ་ནི་བསྟན་པ་དམན་པའོ་ཞེས་སྒོ་གསུམ་གྱིས་བཟུང་ན་སྡོམ་པ་དང་དམ་ཚིག་ལས་ཉམས་པར་འགྱུར་བ་དང༌། ཁྱད་པར་སངས་རྒྱས་ཀྱི་བསྟན་པ་མཆོག་གི་གཞི་རྟེན་དུ་འོག་མ་འོག་མའི་བསྟན་པ་མེད་ན་གོང་མ་གོང་མའི་བསྟན་པ་མི་འབྱུང་བའི་ཕྱིར། འོག་མའི་བསྟན་པ་ལ་ཅིར་མི་སྙམ་བྱས་ན་འགྲོ་བའི་ཕན་བདེའི་རྩ་ལག་སངས་རྒྱས་ཀྱི་བསྟན་པ་སྤོང་བར་འགྱུར་བའི་ཉེས་པ་ཡོད་པས་ཉེས་པ་དེ་སྲུང་ཆེད་རྡོ་རྗེ་འཛིན་པ་ཆེན་པོ་རི་རབ་ལྟ་བུས་ཀྱང་རབ་ཏུ་བྱུང་བའི་རྟགས་ཅན་ཡུང་འབྲུ་ལྟ་བུ་ལ་གུས་པར་བྱ་དགོས་ཏེ། དགོངས་པ་གཅིག་པར་འཇིག་རྟེན་མགོན་པོས། གཞན་དུ་མི་ཟབ་པ་འདིར་ཟབ་ཅེས་འབྱུང་བའི་ཕྱིར།
འོ་ན་རབ་ཏུ་བྱུང་བ་དགེ་སློང་གི་རྟགས་ཅན་ལས་དང་པོ་དེ་རང་ཉིད་གསང་སྔགས་ཀྱི་དཀྱིལ་འཁོར་གྱི་ཉམས་ལེན་བྱེད་པ་དང༌། ཡང་ལས་དང་པོ་དེས་འཇིག་རྟེན་དང་འཇིག་རྟེན་ལས་འདས་པའི་རྡོ་རྗེ་སློབ་དཔོན་གྱི་དབང་ཡང་དག་པར་ཐོབ་ཅིང་དམ་ཚིག་དང་སྡོམ་པ་འཁྲུལ་པ་དང་བྲལ་ཞིང་དེ་ཉིད་བཅུ་སོགས་རྡོ་རྗེ་སློབ་དཔོན་དུ་འཇོག་བྱེད་ཀྱི་ཆོས་ཚང་ན། དེས་དཀྱིལ་འཁོར་སྒྲུབ་མཆོད་བྱེད་པ་དང་སློབ་མར་དབང་བསྐུར་བ་ན་གསང་སྔགས་ནས་བཤད་པའི་བཟའ་བ་གོས་སྟན་སྣོད་ལག་ཆ་རོལ་མོ་སོགས་ཀྱི་ཡོ་བྱད་ལ་ཚམ་ཚོམ་མེད་པར་ལོངས་སྤྱད་པར་བྱས་ནས་རང་གཞན་གྱི་དོན་སྒྲུབ་པར་བྱེད་པ་མ་ཡིན་ནམ་ཞེ་ན། མ་ཡིན་ཏེ། བཅོམ་ལྡན་འདས་དུས་ཀྱི་འཁོར་ལོ་ཀུན་སྤངས་ཏེ་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དགེ་ཚུལ་ལམ་དགེ་སློང་སྦྱང་ཡོན་ལ་གནས་པའི་སློབ་མ་ལ་ཚིག་ཙམ་གྱིས་ཕྱག་རྒྱ་མ་སྟེར་བ་དང༌།
དབང་བདུན་སོགས་ཀྱང་ཡིད་ཀྱི་དཀྱིལ་འཁོར་དུ་བུམ་པ་ལ་སོགས་པ་ཡང་ཡིད་ཀྱིས་འདུས་བྱས་ཏེ་སྦྱིན་པར་གསུངས་པའི་རྒྱུ་མཚན་མཚུངས་པ་ཉིད་ཀྱི་རྡོ་རྗེ་སློབ་དཔོན་ལ་ཡང་སྦྱར་ཏེ་བརྟན་པ་མ་ཐོབ་པའི་ལས་དང་པོ་པའི་གསུམ་ལྡན་རྡོ་རྗེ་འཛིན་པས་དཀྱིལ་འཁོར་སྒྲུབ་མཆོད་དང་དབང་བསྐུར་བའི་རྫས་སོགས་ཀྱང་ཡིད་ཀྱིས་འདུས་བྱས་པ་ཉིད་ཀྱི་གྲུབ་པ་ཡིན་ཞེས་གྲུབ་པ་བརྙེས་པའི་པཎྜི་ཏ་ཆེན་པོ་ཤྲཱི་བ་ན་རཏྣས། ལོ་ཆེན་གཞོན་ནུ་དཔལ། ལོ་ཆེན་བྱམས་པ་གླིང་པ། ལོ་ཆེན་བསོད་ནམས་རྒྱ་མཚོ་སོགས་ལ་བཀའ་སྩལ་བར་སྣང་བ་འདི་ཡང་བདག་ཅག་གི་འདྲེན་པ་གོང་མ་རྣམས་ཀྱི་གསུང་རབ་དང་མི་འགལ་བ་ཡང་དག་པར་སྨྲས་པ་ཡིན་ནོ། ། ཁྱད་པར་ལོངས་སྤྱོད་ལྡན་པ་དབང་བསྐུར་བ་སོགས་ཀྱི་ཡོ་བྱད་ཀྱང་སློབ་མ་དེ་དག་གི་ཚོགས་བསག་ཆེད་སོག་པ་ལས་སློབ་དཔོན་གསུམ་ལྡན་དགེ་སློང་རྡོ་རྗེ་འཛིན་པ་ཆེན་པོ་ཀུན་ཏུ་རྒྱུ་དག་གིས་དུས་རྒྱུན་དུ་བསྲེལ་བ་ལྡང་བ་མ་ཡིན་ལ། བོད་འདིར་ནི་བླ་ཆོས་བས་བླ་བཅས་གལ་ཆེ་ཟེར་ནས་བླ་མ་དེ་པ་ལ་གསང་སྔགས་ཀྱི་ཡོན་ཏན་ཚད་མེད་པར་སྣང་སྟེ། གསུང་གི་བདེ་ཞད། འདོན་པའི་བྱང་ཆ། ཐལ་ཚོན་གྱི་བཀྲག་མདངས། རྒྱ་དྲིལ་དང་ཧོར་ཆལ་གྱི་ཤོམ་ལུགས་སོགས་གང་ས་ནས་རྡོ་རྗེ་འཛིན་པ་ཞེས་བརྗོད་པར་སྣང་ངོ༌།། །།
༈ རྡོ་རྗེའི་གསུང༌། བྷུ་སུ་ཀུ་ཆོས་གསུམ་དང་མི་ལྡན་པའི་མེད་ན་ཞི་བ་ཉན་རང་ཡིན་བྱ་བ་འདི་བཞུགས་ཞེས་པ་དག་པར་བཏོན་ན། སྔགས་བླ་ན་མེད་པའི་སྤྱོད་པ་རྣམས་ཀྱི་མཆོག་ནི་བྷུ་སུ་ཀུའི་སྤྱོད་པ་ཡིན་བྱ་བ་འདི་བཞུགས། ཞེས་པ་ལ། རྡོར་གསུང་སྔ་མའི་ཟིན་རིས་འགོད་པའི་བསམ་པ་བརྗོད་པ་དང༌། འཇིག་རྟེན་གསུམ་གྱི་མགོན་པོའི་དགོངས་པ་གང་ཡིན་བརྗོད་པའོ། ། དང་པོ་ནི། དེང་སང་བོད་འདིར་བྷུ་སུ་ཀུའི་རྣལ་འབྱོར་པ་བྱ་བ། འཇིག་རྟེན་གྱི་ལོངས་སྤྱོད་ཀྱིས་འཕོངས་ནས་ལྟོ་གོས་ཕྱིད་ཆེད་ཞི་ཕྱག་རྫོགས་གསུམ་གྱི་བླ་མ་འུད་གོག་ཅན་རེ་ལ་གཏུགས་པས་བླ་མ་དེས་དགེ་སྡིག་བླང་དོར་མེད་པ་བྱར་མེད་ཀྱི་ཆོས་བསྟན་པས་སློབ་མ་དེས་ཀྱང་ཟ་འཆག་ཉལ་བ་ཙམ་ལས་གང་ཡང་མི་བྱེད་པར་ཉལ་བས་སངས་རྒྱས་ཐོབ་པར་སྨྲ་བའི་ལུགས་ཡོད། དེ་ལྟར་བྱས་ན་ཉན་རང་དུ་གོལ་བས་དེར་མི་གོལ་བའི་ཆེད་དུ་སངས་རྒྱས་ཐོབ་པའི་སེམས་བསྐྱེད།
དེ་སྒྲུབ་པའི་སྒྲུབ་པ། དེ་མཐར་ཕྱིན་པའི་ཚུལ་ཁྲིམས་དང་བཅས་པའི་ཆོས་གསུམ་ལ་སློབ་དགོས་ཞེས་གསུངས་སོ། ། འདི་ལ་བྱར་མེད་དེ་ལྟར་བསྡད་ན་ཉན་རང་དུ་མི་གོལ་བར་དམྱལ་བ་ལ་སོགས་མི་ཁོམ་པའི་གནས་བརྒྱད་དུ་གོལ་བར་འཁུམས་ཏེ། དེ་ལྟའི་གང་ཟག་དེས་ཆོས་སྤོང་གི་ལས་ཆེན་པོ་བསགས་པའི་ཕྱིར་རོ། ། ཞེས་པ་ཙམ་ཞིག་ཁོ་བོས་སྨྲ་བར་བྱེད་དོ། ། གཉིས་པ་ནི། སྤྱོད་པའི་རྣམ་པར་གཞག་པའི་ཚུལ་ལ་ཁོ་བོས་སྙིང་པོ་གསང་དོན། རླུང་སེམས་གཉིས་མེད། དགོངས་གཅིག་ལེའུ་དང་པོའི་ཟིན་བྲིས་རྣམས་སུ་རྒྱས་པར་བཤད་པ་ནི་ཕ་མའི་རྒྱུད་སྡེ་དང་ཐུན་མོང་དུ་གྲགས་པ་ལྟར་བརྗོད་ལ། འདིར་ནི་བཅོམ་ལྡན་འདས་དུས་ཀྱི་འཁོར་ལོ་ནས་སྔགས་བླ་མེད་ཀྱི་སྤྱད་པ་སྤྱོད་ཚུལ་ལ་ཇི་ལྟར་བསླབ་པར་བྱ་བའི་གོ་རིམ་བརྗོད་དོ། །
དེ་ལ་གསང་སྔགས་ཀྱི་སྤྱོད་པ་ཇི་ལྟ་བུ་ཞིག་སྙམ་ན། དཔལ་འདུས་པར། དབང་པོ་དང་ནི་ཡུལ་རྣམས་ཀྱི། ། རྐྱེན་ནི་གང་དང་གང་བྱུང་ཡང༌། ། ཡིད་དེ་མནའ་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་གྲོལ་བ། ། གང་བཤད་དམ་ཚིག་སྡོམ་པ་སྟེ། ། དེ་བཞིན་གཤེགས་པ་ཐམས་ཅད་ཀྱིས། ། སྔགས་ཀྱི་སྤྱོད་པ་ཞེས་པར་བཤད། །
ཅེས་གསུངས་པའི་སྤྱོད་པ་འདི་ལ་མནྟྲའི་སྒྲ་ལས་དྲངས་ན་མན་ནི་ཡིད་དང༌། ཏྲ་ཡ་སྐྱོབ་པ་སྟེ་དབང་པོ་དང་ཡུལ་གྱི་རྐྱེན་བསྐྱེད་པའི་དབང་པོའི་རྣམ་ཤེས་དང༌། དེའི་རྗེས་སུ་རྒྱུ་བའི་ཡིད་ཀྱི་རྣམ་ཤེས་རྣམས་ནི་ཡིད་ཡིན་ལ། རྣལ་འབྱོར་པ་ལ་བྱིས་པའི་ཡིད་ཀྱི་རྒྱུ་བ་དེ་ལྟ་བུ་འབྱུང་བ་ན་རིམ་གཉིས་ཀྱི་དམ་ཚིག་གི་དང་སྡོམ་པས་སྐྱབས་གནས་གང་ཤར་གྱི་ཡུལ་མི་འགོག་པར་བདེ་གཤེགས་སྙིང་པོར་འོད་གསལ་བས་བྱིན་གྱིས་བརླབས་ཀྱི་ལོངས་སྤྱོད་པའི་རྣལ་འབྱོར་ལ་སྔགས་ཀྱི་སྤྱོད་པར་འཇོག་ལ། དེ་ལྟའི་སྤྱོད་པ་ལ་སློབ་པ་ན་ཉིན་མཚན་བར་མ་ཆོད་པར་བརྩོན་པས་སྐྱོང་བ་ཞིག་དགོས་ཏེ། ཀྱེའི་རྡོ་རྗེ་ལས། བརྐམ་དང་རྨོངས་དང་འཇིགས་དང་ཁྲོ། ། ངོ་ཚའི་འབྲས་བུ་རྣམ་པར་སྤངས། ། བདག་ཉིད་ཀྱིས་ནི་གཉིད་སྤངས་ནས། ། ཐེ་ཚོམ་མེད་པར་སྤྱད་པར་བྱ། །
ཞེས་ཉོན་མོངས་གཞན་གྱིས་སྐབས་མི་འབྱེད་པར་མ་ཟད་ཐ་མལ་གྱི་གཉིད་ཀྱང་གཏན་མི་ལོག་པར་རྣལ་འབྱོར་དུ་བྱེད་དགོས་པའི་ཕྱིར། འོ་ན་སྤྱོད་པ་དེ་ཅིའི་སླད་དུ་སྒྲུབ་ན་རིམ་པ་གཉིས་ཀྱི་དངོས་གྲུབ་ཀྱི་རྒྱུར་སྤྱོད་པ་ཡིན་པས་དེ་ལ་སྤྱིར་བཏང་དུ་བརྗོད་ན། ཀྱེའི་རྡོ་རྗེ་ལས། དང་པོར་གོམས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་གཞག་འགྲུབ་འགྱུར་པའི། ། གནས་ནི་བཟང་པོའི་ངེས་པར་བརྟགས། ། རང་གི་ཁྱིམ་དུ་མཚན་དུས་སུ། ། བདག་ཉིད་གྲུབ་པའི་སེམས་ཀྱིས་ནི། ། རྣལ་འབྱོར་མ་སྒོམ་ཤེས་རབ་ཅན། །
ཡང་ན་ཧེ་རུ་ཀ་དཔལ་གཟུགས། ། རྐང་པ་འཁྲུ་དང་བཟའ་བ་དང༌། ། འཐོར་འཐུང་སོར་རྩི་ཟ་བ་དང༌། ། ཙན་དན་གྱི་ནི་ལག་ཉེད་དང༌། ། སྨད་གཡོགས་ཀྱི་ནི་སྐེད་འགེབས་དང༌། ། འབྱུང་དང་སྨྲ་དང་འགྲོ་བ་དང༌། ། འདུག་དང་ཁྲོ་དང་རྒོད་པ་དང༌། ། བཅོམ་ལྡན་འདས་མ་བསྟེན་པ་དང༌། ། ཤེས་རབ་བརྟུལ་ཞུགས་ཅན་ཉིད་ཀྱིས། ། རྣལ་འབྱོར་མ་ནི་རྣམ་པར་སྒོམ། །
གཞན་པའི་སེམས་ཀྱིས་སྐད་ཅིག་ཀྱང༌། ། གདུག་པའི་སེམས་ནི་མ་རིག་པས། ། དངོས་གྲུབ་འདོད་པས་དངོས་གྲུབ་ཕྱིར། ། མཁས་པས་འབད་པས་མི་གནས་སོ། ། ཞེས་དང༌། ཡིད་ནི་བརྟན་ནམ་གཡོ་འམ་ཅི། ། རང་གི་སེམས་ལ་སོ་སོར་བརྟགས། ། ཞེས་འབྱུང་བ་ལྟར་དང་པོར་ཁྱིམ་དུ་སྤྱོད་ལམ་ཐམས་ཅད་རྣལ་འབྱོར་གྱི་ངང་ནས་བྱེད་ནུས་མི་ནུས་བརྟགས་ལ། ནུས་ན་སྤྱོད་པ་ལ་འཇུག་རན་པའི་ཚད་དེ། དེ་ལ་ཡང་དང་པོར་གསང་སྤྱོད།
བར་དུ་ཨ་ཝ་དྷུ་ཏིཿསྟེ་ཀུན་སྤངས་ཀྱི་སྤྱོད་པ། མཐར་ཕྱོགས་ལས་རྣམ་རྒྱལ་གྱི་སྤྱོད་པ་དང་གསུམ་ལས། དང་པོ་ནི། ཀྱེའི་རྡོ་རྗེར། ཟླ་བ་གཅིག་ཏུ་གསང་ལ་སྤྱོད། ། དེ་སྲིད་ཕྱག་རྒྱ་མ་རྙེད་པ། ། ཞེས་གསུངས་ལ། དེའི་དོན་དུས་ཀྱི་འཁོར་ལོར། ཕྱག་རྒྱ་གསུངས་པ་སྒོམ་པའི་དོན་ཏེ་ཉིན་མཚན་དུས་སུ་ཆགས་པ་ཟད་པའི་དོན་མིན་པ་ཉིད། གསུང་གི་རྡོ་རྗེ་མཆོད་པའི་དོན་ངེས་པར་སྔགས་པ་རྣམས་ལ་མྱོས་བྱེད་གསུངས་པ་མིན་པ་ཉིད།
ཁ་ཟས་ཐམས་ཅད་བདེ་བའི་དོན་ཏེ་ཉིན་ཞག་སོ་སོའི་དུས་སུ་མ་ཞུའི་རྒྱུར་ཡང་མ་གསུངས་སོ། ། དཔལ་ལྡན་སྤྱོད་པ་དངོས་གྲུབ་རྒྱུར་ཏེ་མཚན་མོ་དུར་ཁྲོད་འཁྱམས་པ་དག་ཀྱང་རྩེད་མོའི་དོན་མ་ཡིན། ཞེས་གསུངས་པས། དུར་ཁྲོད་སོགས་དབེན་ན་དེ་ཉིད་དུ་དང༌། ཉིན་མོ་སྐྱེ་བོས་གཡེངས་ན་མཚན་མོ་རང་ཁྱིམ་དུ་འདུག་ནས་སྤྱོད་པ་དང༌། ཡང་ན་སྐྱེ་བོ་མུ་ཅོར་སྨྲ་བ་དག་གི་ནང་དུ་སྤྱོད་པོ་བདག་ཉིད་མུ་སྟེགས་སམ་ཀླ་ཀློའམ། སྨྱོན་པ་དང༌། རིག་བྱེད་པ་དང་པཎྜི་ཏ་སོགས་ཀྱི་སྤྱོད་ལམ་དུ་མར་བརྫུས་ནས་རང་གི་མྱོང་བ་སོགས་སྤེལ་ཆེད་རྣལ་འབྱོར་སྦེད་པར་བྱེད་པའོ། ། གཉིས་པ་ཨ་ཝ་དྷུ་ཏིའི་སྤྱོད་པ་ནི། གསང་སྤྱོད་གྲུབ་པའི་སྟོབས་ཀྱིས་མངོན་ཤེས་ཐོབ་ནས་བརྡ་དང་བརྡའི་ལན་ཐོགས་པ་མེད་ཅིང༌།
དེ་ལྟ་ནའང་རྣལ་འབྱོར་དེས་སྤྱོད་པ་ཐམས་ཅད་ལ་བསྲེ་ནུས་མི་ནུས་ཉམས་ཚད་ནས་ནུས་པ་ན་ཉེ་བའི་གནས་དང་དབེན་པ་དང་གྲོང་ལ་སོགས་པར་རྒྱུ་ནས་རྣལ་འབྱོར་མ་རྣམས་དང་ལྷན་ཅིག་བདེ་བ་ཆེན་པོ་ཚོགས་སོག་པའི་སྤྱོད་པས་རོལ་བར་བྱེད་དེ། དེ་ལྟར་བྱེད་ཡུལ་གྱི་རྣལ་འབྱོར་མ་ཡང་སྤྱོད་པོ་བདག་ཉིད་ལུང་སྟོན་པ་དང་དབུགས་དབྱུང་བ་སོགས་ནུས་ལྡན་གྱི་རྣལ་འབྱོར་མའམ། ཡང་རང་གི་སློབ་མར་བཟུང་བ་དབང་བསྐུར་ཏེ་དམ་ཚིག་ལ་གནས་པའི་མི་མོའམ་དངོས་གྲུབ་ཀྱི་སླད་དུ་བཀུག་པའི་གནོད་སྦྱིན་མོ་སོགས་གདུག་པའི་སེམས་དང་བྲལ་བ་ལ་ལྷན་ཅིག་དགའ་བས་སྤྱོད་པར་བྱེད་པ་ཡིན་ནོ། ། གསུམ་པ་ཕྱོགས་ལས་རྣམ་རྒྱལ་གྱི་སྤྱོད་པ་ལ། སྤྲོས་བཅས། སྤྲོས་མེད། ཤིན་ཏུ་སྤྲོས་མེད་གསུམ་ལས། དང་པོ་ནི། ཟླ་བ་གཅིག་གམ་དྲུག་ལ་སོགས་པར་སྤྱོད་པ་གྲུབ་པའི་རྣལ་འབྱོར་པས་རྣལ་འབྱོར་མ་རིགས་སོ་བདུན་གྱི་གྲངས་མཐུན་ཚོགས་ནས་གླུ་གར་སོགས་ཀྱི་མཆོད་པའི་བྱ་བ་ཉིན་མཚན་ཆད་པ་མེད་པར་ཚོགས་འཁོར་གྱི་ཀུན་སྤྱོད་ཉམས་སུ་བཞེས་པའོ། ། སྤྲོས་མེད་ནི།
རྣལ་འབྱོར་པ་དེ་དང་ལྷན་ཅིག་སྤྱོད་མ་སྣ་ཚོགས་ཡུམ་དང༌། རྗེས་སྤྱོད་མ་དུ་བ་མ་སོགས་བརྒྱད་དམ་བཅུ་ཙམ་དང་ལྷན་ཅིག་གླུ་གར་སོགས་ཧ་ཅང་རྒྱ་ཆེ་བ་མ་ཡིན་པས་ཟླ་དྲུག་ལ་སོགས་པར་ཉིན་མཚན་བར་མ་ཆད་པར་སྤྱོད་པའོ། ། ཤིན་ཏུ་སྤྲོས་མེད་ནི། ལས་རྒྱ་ལ་མི་བརྟེན་པར་འོད་གསལ་ལྷན་ཅིག་སྐྱེས་པའི་ངང་དུ་ཉིན་མཚན་སྤྱོད་པས་འདའ་བར་བྱེད་པ་སློབ་དཔོན་ཆེན་པོ་ལ་བ་པ་དང་ཞི་བ་ལྷ་ལྟ་བུ་གཅིག་པུར་བྷུ་སུ་ཀུའི་སྤྱོད་པ་སྐྱོང་བ་སྟེ། བྷུ་བྷུཉྫ་སྟེ་ཟ་བ། སུ་སུ་ར་བ་ཉལ། ཀུ་ཀུ་ཊི་པ་ར་བཤང་བར་འགྲོ་བ་སྟེ། གསུམ་པོ་མ་གཏོགས་སྤྲོས་པ་སྤངས་ནས་ཟག་མེད་ལྷན་ཅིག་སྐྱེས་པའི་བདེ་བ་འོད་གསལ་བ་སྟོང་པ་ཉིད་ཉམས་སུ་མྱོང་བའི་སྤྱད་པ་སྤྱོད་པ་མཐར་ཕྱིན་པར་བྱེད་པ་ཡིན་ཏེ། སྤྱོད་པ་དེས་ཕྱག་རྒྱའི་བྱ་བ་ཐམས་ཅད་བྱས་པའི་ཕྱིར་ཏེ། རྣམ་ཀུན་མཆོག་དང་ལྡན་པའི་ཕྱག་རྒྱ་ལ་རོལ་བའི་རྗེས་ཆགས་མཐར་ཕྱིན་པ་ཉིད་ཀྱི་ཕྱིར་ཏེ།
རྒྱལ་བ་ཀརྨ་པ་རང་བྱུང་རྡོ་རྗེའི་ཞལ་སྔ་ནས། དེའི་ཕྱིར་གསལ་ལ་མི་རྟོགས་པའི། ། ཉིན་མཚན་གཉིས་ཀྱི་འོད་གསལ་སྒོམ། ། རྣམ་ཀུན་མཆོག་ལྡན་སྟོང་པ་ཉིད། ། ཕྱག་རྒྱ་ཆེ་ལ་རོལ་བར་བྱ། ། ཞེས་འབྱུང་བའི་ཕྱིར། འོ་ན་འདིས་ཕྱག་རྒྱའི་སྤྱོད་པའི་དོད་ཐུབ་བླ་ན་མེད་པར་འགྱུར་བའི་གནད་མཐར་ཐུག་ནི་སྒྲིབ་བྲལ་གྱི་དྷུ་ཏི་སྙིང་གར་ཏེ་སྟེང་སྒྲིབ་བྲལ་ཡབ་ཀྱི་སྐུ་གསུང་ཐུགས་ཀྱི་རྩ་ཐིག་རླུང་གསུམ་ཡས་ནས་བཀུག་སྟེ་བཅིང༌། འོག་སྒྲིབ་བྲལ་ཡུམ་གྱི་སྐུ་གསུང་ཐུགས་མས་ནས་བཀུག་སྟེ་བཅིངས་ནས་སྒྲིབ་བྲལ་ཟག་མེད་བདེ་དྲོད་ཀྱི་ངོ་བོའི་གཏུམ་མོ། སྟོང་ཆེན་གྱི་རླུང་གིས་སྦར་ནས་སྒྲིབ་བཅས་ཀྱི་ཐབས་ཤེས་ཀྱི་ལུས་ངག་ཡིད་གསུམ་གྱི་སྒྲིབ་པ་བསྲེག་པར་བྱས་པས་སྐད་ཅིག་དེར་སྒྲིབ་བྲལ་གྱི་ཧེ་རུ་ཀ་ཡབ་ཡུམ་འབྲལ་མི་ཤེས་པའི་ཡན་ལག་བདུན་ལྡན་དུ་མངོན་པར་རྫོགས་པར་བྱང་ཆུབ་པར་བྱེད་པ་ཉིད་དེ། དུས་འཁོར་རྩ་རྒྱུད་དུ།
རླུང་ནི་བཅིངས་པར་གྱུར་པ་ལས། ། སེམས་ནི་འཆིང་བར་གྱུར་པ་སྟེ། ། སེམས་ནི་བཅིངས་པར་གྱུར་པ་ལས། ། རླུང་ནི་འཆིང་བར་འགྱུར་བ་ཡིན། ། ཞེས་འབྱུང་བས། སྔགས་ཀྱི་དབང་པོ་ཆེས་རྣོན་པོ་ནི་སྤྲོས་པ་དང་སྤྲོས་མེད་ཀྱི་ཕྱོགས་ལས་རྣམ་རྒྱལ་གྱི་སྤྱོད་པ་མི་བྱ་བར་ཤིན་ཏུ་སྤྲོས་མེད་ཀྱི་སྤྱོད་པ་འདི་ཉིད་བྱ་བ་དང༌། སྤྱོད་པ་འདིས་ཕྱོགས་ལས་རྣམ་རྒྱལ་སྔ་མའི་སྤྱོད་པ་འགྲུབ་པར་གསུངས་པ་དང༌། ཡང་སྤྱོད་པ་རིམ་ཅན་གྱི་དབང་དུ་ན་ཕྱོགས་ལས་རྣམ་རྒྱལ་གྱི་སྤྱོད་པ་སྔ་མ་གཉིས་ཀྱི་མཐུས་སྔགས་ཀྱི་དབང་རྟུལ་དབང་རྣོན་དུ་དབང་པོ་སྦྱངས་ནས་འཕོས་པ་དེས་ཤིན་ཏུ་སྤྲོས་མེད་ཀྱི་སྤྱོད་པ་བྱ་བར་གསུངས་ལ། དེ་ལྟ་ན་ཡང་ཕྱོགས་རྒྱལ་གྱི་སྤྱོད་པའི་གོང་དུ་གསང་སྤྱོད་དང་རིགས་སྤྱོད་དམ་ཨ་ཝ་དྷཱུ་ཏིའི་སྤྱོད་པ་ནི་ངེས་པར་སྔོན་དུ་འགྲོ་དགོས་ལ། ཨ་ཝ་དྷུ་ཏིའི་སྤྱོད་པ་ནི་དྲོད་ཐོབ་ནས་དང༌།
སྤྲོས་བཅས་ནི་སྒྱུ་ལུས་ཐོབ་བྱེད་དང༌། ཐོབ་ནས་དོན་གྱི་འོད་གསལ་ཐོབ་ཆེད་དང༌། སྤྲོས་མེད་དང་ཤིན་ཏུ་སྤྲོས་མེད་ཀྱི་སྤྱོད་པ་ཙམ་པོ་བ་ནི་སོ་སྐྱེའི་སར་མི་སྤྱོད་པ་མ་ཡིན་ལ། ཕྱོགས་རྒྱལ་དུ་གྱུར་པའི་གཞན་དོན་ཚོགས་སྤྱོད་ཆེན་པོ་དང་འབྲེལ་བའི་སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པ་མཆོག་ནི་རྗེས་དྲན་གྱི་ཡན་ལག་མ་དག་ས་བདུན་གྱི་སྐབས་དང༌། ཏིང་ངེ་འཛིན་གྱི་ཡན་ལག་གི་ཉེར་བསྡོགས་དག་པ་ས་གསུམ་གྱི་སྐབས་སུ་སྤྱོད་དགོས་པ་ཡིན་ཏེ། རྒྱལ་བ་ཀརྨ་པ་རང་བྱུང་རྡོ་རྗེས། སྤྲོས་མེད་ཤིན་ཏུ་སྤྲོས་མེད་ཀྱི། ། རྗེས་དྲན་ཡན་ལག་སྦྱངས་བྱས་ནས། ། ཏིང་འཛིན་ཡེ་ཤེས་སྦྱོར་བ་ནི། །
ཕྱོགས་ལས་རྣམ་རྒྱལ་གྱིས་འགྲུབ་ཏེ། ། གཞན་དོན་ཚོགས་ཀྱི་སྤྱོད་དང་བཅས། ། ཞེས་འབྱུང་བའི་ཕྱིར། དེས་ན་སྤྱོད་པ་དེ་དག་གི་སྤྱོད་ཚུལ་ནི་ཚོགས་ཀྱི་འཁོར་ལོ་གཙོ་བོར་གྱུར་པའི་སྤྱོད་པར་གསལ་ན་ཚོགས་ཀྱི་འཁོར་ལོའི་རིམ་པ་དེ་ཇི་ལྟ་བུ་ཞིག་སྙམ་ན་བཤད་པར་བྱ་སྟེ། གང་དུ་ཚོགས་པ་གནས་ཀྱི་ཁྱད་པར། སུ་ཞིག་ཚོགས་པ་རྣལ་འབྱོར་པའི་ཁྱད་པར། གང་གི་ཚེ་ཚོགས་པ་དུས་ཀྱི་ཁྱད་པར། ཚོགས་པ་རྣམས་ཀྱི་བྱ་བའི་རིམ་པ་བཞིས་རྟོགས་པ་བྱེད་པའི་ཕྱིར། དེ་ཡང་ཚོགས་འཁོར་རྣམ་པ་གསུམ་སྟེ། ཐུན་མོང་དང༌།
ཐུན་མོང་མིན་པ་དང༌། སྤྲོས་བཅས་ཀྱི་གནས་སྐབས་ཀྱིས་ཕྱེ་བའི་སྐབས་གསུམ་ལས། གནས་ནི་རིམ་བཞིན་ཅུང་ཟད་དབེན་ཞིང་བུག་པ་མེད་པའི་ཁྱིམ་དང་དུར་ཁྲོད་ལ་སོགས་པ་དང་ཚོགས་ཁང་གསུམ་ཐོག་ཕྱི་ནང་གསུམ་རིམ་ཅན་གྱི་འོག་མ་ས་འོག་དང༌། བར་མ་ས་སྟེང་དུ་ཕྱེད་ཐོན་པ་ཙམ་དང༌། ཕྱི་རོལ་ནས་རིམ་པ་གཅིག་ཏུ་འདུ་ཤེས་པའོ། ། གཉིས་པ་རྣམ་པ་གསུམ་པོའི་རྣལ་འབྱོར་པ་ནི། རིམ་བཞིན་བསྐྱེད་རྫོགས་ཀྱི་རིམ་པ་གཉིས་ལས་གང་ཡང་རུང་བ་ལས་སུ་རུང་བ་དང་རྣལ་འབྱོར་པའི་གནས་སྐབས་ཐོབ་པའམ་རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་པ་ཁོ་ནའོ། ། དེ་གསུམ་ག་ལ་ཡང་རྣལ་འབྱོར་ཕོ་མོ་གྲངས་མཚུངས་འདུ་བ་ནི་ཚོགས་ཀྱི་འཁོར་ལོ་དང༌། རྣལ་འབྱོར་པ་ཤ་སྟག་ལས་ཆང་ལ་ལོངས་སྤྱོད་པའི་དོན་དུ་རྣལ་འབྱོར་མ་གཅིག་གིས་གཙོ་བོའི་གཡོན་དུ་གནས་པ་དཔའ་བོའི་སྟོན་མོ་དང༌། རྣལ་འབྱོར་མ་ཤ་སྟག་ལས་གཙོ་མོའི་གཡས་སུ་རྣལ་འབྱོར་པ་གཅིག་ཤ་ལ་ལོངས་སྤྱོད་པའི་དོན་དུ་གནས་པ་ནི་དཔའ་མོའི་སྟོན་མོའོ། །
འོ་ན་དེང་སང་གངས་ཅན་ན་ས་སྐྱ་པ་དང་ཞ་ལུ་བ་སོགས་ཅི་རིགས་པས་དམིགས་པ་ཙམ་གྱི་ཡེ་རྒྱ་ལ་བརྟེན་ནས་རྣལ་འབྱོར་ཕོ་མོ་གྲངས་ཅི་རིགས་ཚོགས་ནས་འདོད་ཡོན་སྔགས་དང་ཏིང་ངེ་འཛིན་གྱིས་བྱིན་གྱིས་བརླབས་ཏེ་རོལ་བ་ཡང་རོལ་པོ་རྣམས་དམ་ཚིག་དང་སྡོམ་པ་ཚུལ་བཞིན་ལྡན་ན་ཚོགས་འཁོར་རྗེས་མཐུན་པར་འགྱུར་ལ། མི་ལྡན་ན་དམྱལ་བ་ངུ་འབོད་ཆེན་པོར་སྐྱེ་བྱེད་ཀྱི་ལས་སུ་གོར་མ་ཆགས་ཏེ། སྤྱད་པ་མི་རུང་བའི་བྱ་བ་ལ་འཇུག་པར་བྱེད་པ་ཉེས་པའི་རྒྱུར་གྲུབ་པའི་ཕྱིར། གསུམ་པ་ལ་ཡང༌། ཚོགས་ཀྱི་བསོད་ནམས་སོགས་ཡུལ་གྱི་འདྲེན་པ་དམ་པ་རྡོ་རྗེ་སློབ་དཔོན་ནི། གྲུབ་པའི་གྲུབ་པ་མ་ཡིན་པ་ཅི་རིགས་པ་སྟེ། གསུམ་ག་ལས་དགེ་སློང་མཆོག་ཡིན་པས་དགེ་སློང་རྡོ་རྗེ་འཛིན་པ་ནི་ས་ཐོབ་པའི་ཁྱིམ་པ་ཡེ་ཤེས་ཀྱིས་རྒན་པ་ལྟ་བུ་མ་ཡིན་པ་ཐམས་ཅད་ཀྱིས་གོང་དུ་བཀུར་དགོས་ལ། ཁྱིམ་པ་རྡོར་འཛིན་གྱི་ཚོགས་ཀྱི་རྡོ་རྗེ་འཛིན་པར་གནས་དགོས་པ་ཞིག་ན་དགེ་སློང་རྡོར་འཛིན་གྱི་འོག་ཏུ་མི་གཞག་པར་གཞན་དུ་སྡོད་བཅུག་ནས་ལོངས་སྤྱོད་བསྟབ་བོ། ། གནས་དེར་དུས་ཇི་ཙམ་དུ་འདུ་ན་རིམ་པ་བཞིན་སྔ་མ་གཉིས་ནི་ཉ་དང་བཅུ་བཞི་སོགས་མཚན་མོའི་ཆ་ཁོ་ན་དང་སྤྲོས་བཅས་ལ་ནི་ཟླ་བ་གཅིག་གམ་ལོ་གསུམ་ཕྱོགས་གསུམ་ལ་སོགས་པར་བར་མ་ཆད་པར་སྤྱོད་པའོ། ། བཞི་པ་དེ་རྣམས་ཀྱི་བྱ་བའི་རིམ་པ་ལ་ཐུན་མོང་ཡིན་མིན་གཉིས་ལས་དང་པོ་ནི།
ཚོགས་ཁང་གི་དབུས་སུ་རྡུལ་ཚོན་ནམ་བ་བྱུང་གི་མཎྜལ་བྱས་ནས་གདན་བཞི་སོགས་ལས་བྱུང་བ་ལྟར། དེར་འདུ་བར་འོས་པ་རྣམས་སྒོ་བསྲུང་གི་ཁྲོ་བོར་ཞུས་ནས་སློབ་དཔོན་གྱི་གནང་བ་ཐོབ་པ་གཞུག་སྟེ། ཡོལ་བས་བར་བཅད་ནས་བརྡ་དང་བརྡའི་ལན་གྱིས་སློབ་དཔོན་ལ་ཕྱག་བྱས་ནས་སྟན་ལ་འདུག་སྟེ། ལས་བྱེད་པས་རྣལ་འབྱོར་ལ་གནས་པར་གསོལ་ནས། སློབ་དཔོན་ལྷའི་རྣལ་འབྱོར་སྒོམ་ཞིང་དེ་ནས་སློབ་དཔོན་གྱིས་བཟའ་བཏུང་སོགས་མཆོད་རྫས་བྱིན་གྱིས་བརླབས་ཏེ་དང་པོར་དཀྱིལ་འཁོར་མཆོད་ལ། དེ་ནས་འདུས་པ་ཐམས་ཅད་ལ་ཆང་དང་བདུད་རྩི་སྔོན་དུ་འགྲོ་བས་ཤ་སོགས་ཀྱི་བཟའ་བཅའ་ལྡག་མྱང་ཐམས་ཅད་འབུལ་ཞིང་དྲི་དང་མེ་ཏོག་སོགས་ཀྱིས་མཆོད། དེ་ནས་ཀུན་ཏུ་རྒྱུའི་དགའ་སྟོན་རྒྱ་ཆེར་སྤེལ་བའམ་དངོས་གྲུབ་སྒྲུབ་པའི་སློབ་དཔོན་ཆེན་པོའི་དབང་དང་འབྲེལ་ན་ཀུན་སྤྱོད་ལ་དབབ་པའི་ཚེ་སློབ་དཔོན་ཕྱག་རྒྱ་མོར་སྙོམས་པར་ཞུགས་ཏེ། ཕྱག་རྒྱ་ཉིད་སློབ་མར་བྱིན་ནས་སློབ་མས་དེའི་ནུ་མར་རེག་པ་ལས་སྐྱེས་པའི་དགའ་བ་བུམ་དབང༌། དེ་ནས་སློབ་དཔོན་ཡབ་ཡུམ་གྱི་བྱང་སེམས་ཞུ་བའི་བདུད་རྩི་རྡོ་རྗེ་ཉིད་ཀྱིས་སློབ་མ་དང་ཕྱག་རྒྱའི་ཁར་བྱིན་ནས་སློབ་མས་ཕྱག་རྒྱ་ལ་སྙོམས་པར་ཞུགས་ཏེ། དེར་ཞུགས་པ་ལས་སྐྱེས་པའི་དགའ་བ་དང་མཆོག་དགའ་དང་ཁྱད་དགའ་རྣམས་ལས་སྔ་མ་གཉིས་གསང་དབང༌།
ཕྱི་མ་ཤེས་རབ་ཡེ་ཤེས། དེར་རྗེས་ལྷན་སྐྱེས་ཀྱི་སྐད་ཅིག་ནི་བཞི་པ་སྟེ། བཞི་པ་དེ་ཡང་དེ་བཞིན་གྱི་དབང་ཞེས་བསྐུར་བ་ཉིད་ཀྱི་ཕྱིར། དེ་ནས་སྙོམས་འཇུག་གྲོལ་བ་དང་བླ་མས་འཇིག་རྟེན་ལས་འདས་པའི་དབང་བཞི་པ་ཚིག་གིས་སྦྱིན་ནོ། ། ཞེས་དུས་འཁོར་བསྡུས་པའི་རྒྱུད་ཀྱི་དངོས་བསྟན་ཏེ། འདི་ལ་རྡོ་རྗེ་སློབ་དཔོན་གྱི་དབང་ལས་ཞུ་བའི་བདུད་རྩི་རྡོ་རྗེས་ཁར་བསྩལ་བ་ཙམ་ལས་ཁྱད་ཆོས་ཅི་ཡང་མ་བྱུང་བས་སྤྱོད་པའི་སྐབས་ཀྱི་རྡོ་རྗེ་སློབ་དཔོན་ཆེན་པོའི་ལམ་དུས་ཀྱི་དབང་མཚན་ཉིད་པར་མི་འགྱུར་བས་བསྡུས་རྒྱུད་དང་ཆ་རྒྱུད་ཀྱི་ངེས་པ་བཞིན་འགྲེལ་པས་འཆད་པ་དང༌། དབང་མདོར་བསྟན་དུ་འབྱུང་བ་དང་དེ་ལྟར་བདེ་མཆོག་བསྟོད་འགྲེལ་ལས་འབྱུང་ལ། དེའི་ཚུལ་ནི། དབང་མདོར་བསྟན་ལས། ཤེས་རབ་ནུ་མར་ཡན་ལག་གིས། །
རེག་ལས་བྱང་སེམས་འཕོ་བ་དེ། ། འོ་མ་འཛིན་པས་དབང་བསྐུར་བ། ། གང་ལས་དེ་ཐོབ་དེ་བྱིས་པ། ། ཡུན་རིང་གསང་བར་འཕྲོ་ལ་སྐྱེས། ། བྱང་ཆུབ་སེམས་ནི་འཕོ་བའི་བདེ། ། གསང་བའི་དབང་བསྐུར་གསང་བ་ནི། ། གང་ལས་དེ་ཐོབ་དེ་དར་མ། ། ཡུན་རིང་གསང་བར་འཕྲོ་ལས་སྐྱེ། ། བྱང་ཆུབ་སེམས་ནི་འཕོ་བའི་བདེ། ། ཤེས་རབ་ཡེ་ཤེས་དབང་བསྐུར་བ། །
གང་ལས་གཡོ་བར་བགྲོད་དེ་རྒན། ། ཕྱག་རྒྱ་ཆེན་མོ་རྗེས་ཆགས་ལས། ། སྐྱེས་པ་གཡོ་མེད་བདེ་བ་ནི། ། གང་ལས་གཡོ་མེད་བདེ་རྟོགས་པ། ། སྐྱེ་དགུའི་བདག་པོར་རྣམ་ཤེས་བྱ། ། སྐྱོབ་པ་ཐམས་ཅད་བསྐྱེད་མཛད་པའོ། ། ཞེས་པ་ལྟར་བསྐུར་བ། སྦྱང་བཞི་སྐུ་བཞི་ལ་སྦྱང་བྱ་དྲི་མ་ཐིག་ལེ་བཞི། སྦྱོང་བྱེད་དབང་ལ་མཚོན་བྱེད་དཔེའི་ཡེ་ཤེས་ཞུ་བདེའི་མཚན་ཉིད་ཅན་བཞི། མཚོན་བྱ་རང་བཞིན་ལྷན་སྐྱེས་ཀྱི་ཡེ་ཤེས་བཞི་སྟེ།
དཔེས་དྲང་བའི་དོན་གྱི་ཡེ་ཤེས་རང་བཞིན་ལྷན་ཅིག་སྐྱེས་པའི་དབང་རྣམ་པར་དག་པ་སྒྲིབ་བྲལ་གྱི་སྣང་གསུམ་མཐར་ཐུག་པ་འོད་གསལ་བའི་རྡོ་རྗེ་འདི་ཉིད་དུ་ངོ་འཕྲོད་པར་བྱ་བ་ནི། ཐབས་མཁས་མྱུར་བདེའི་སྙིང་པོ་ཅན་འདི་ཡིན་ཏེ། འདི་ལྟར་སྒྲུབ་པའི་ཆོ་ག་ཡང་རྟེན་ཅིང་འབྲེལ་བར་འབྱུང་བ་རྟེན་བཅིངས་པ་ལས་བརྟེན་པ་འཆིང་བ་ཉིད་བཅོམ་ལྡན་འདས་ཀྱིས་ལེགས་པར་མཁྱེན་ནས་གསུངས་པ་བསླུ་བ་མེད་པའི་ཕྱིར་ཏེ། རྒྱལ་བ་ཀརྨ་པ་རང་བྱུང་རྡོ་རྗེས། ཇི་ལྟར་མིག་བཙུམ་གཟུགས་མི་མཐོང༌། ། ཕྱེ་བས་སྣང་བར་འགྱུར་བ་དང༌། ། བཙིར་ན་ཟླ་བ་གཉིས་སྣང་ལྟར། ། རྟེན་གྱི་གནད་འཆིང་མ་ཤེས་པས། ། དབང་བྱེད་ཡེ་ཤེས་མཐོང་བ་མིན། ། རྟེན་བཅིངས་ལམ་གྱི་ཡེ་ཤེས་མཐོང༌། །
ཞེས་འབྱུང་བའི་ཕྱིར། དེང་སང་ཁ་ཅིག་གནས་ལུགས་དོན་གྱི་ཡེ་ཤེས་ཕྱག་རྒྱ་ཆེན་པོ་འཆར་བ་ལ་བདེ་སྟོང་ཨེ་ཝཾ་རོ་མཉམ་པའི་ཡེ་ཤེས་ཕྱག་རྒྱ་ཆེན་པོ་སྐྱེ་མི་དགོས་པ་དང༌། དེ་གཉིས་འགལ་བར་འདོད་པ་ཐམས་ཅད་ཟབ་མོ་རྡོ་རྗེ་ཐེག་པའི་བསྟན་པའི་ཆོམ་རྐུན་དུ་ཤེས་པར་བྱ་དགོས་ཏེ། རྡོ་རྗེ་ཐེག་པ་མཆོག་གི་དངོས་གྲུབ་སྒྲུབ་བྱེད་ཀྱི་བསྒྲུབ་བྱ་སྒྲུབ་བྱེད་རོ་མཉམ་ཁྱད་ཅན་གྱི་རྒྱུ་འབྲས་ཀྱི་འབྲེལ་པ་མཆོག་བཀག་པར་བྱས་པའི་ཕྱིར། དེས་ན་འདིར། ལམ་དུས་ཀྱི་མཚོན་དོན་རང་བཞིན་ལྷན་སྐྱེས་ཀྱི་ཡེ་ཤེས་ཀྱི་དབང་གི་ཚུལ་ཕྱོགས་ཙམ་ལས་ཇི་ལྟ་བར་དངོས་སུ་བཀོད་རིགས་པ་མ་ཡིན་ཏེ། གསང་བ་མཆོག་གི་གནད་དམ་པ་ནི་རྗེ་བཙུན་དཔལ་ལྡན་བླ་མ་དམ་པ་རྗེ་སངས་རྒྱས་རས་ཆེན་ལྟ་བུའི་ཞལ་ཁོ་ན་ལས་རག་པའི་ཕྱིར་རོ། །
གཉིས་པ་ཐུན་མོང་མིན་པའི་བྱ་བའི་རིམ་པ་ནི། སློབ་དཔོན་གྱི་བཞེད་པ་དང་སྦྱིན་བདག་གི་འབྱོར་པའི་རིམ་པས་དཔའ་བོ་དང་དཔའ་མོའི་གྲངས་མང་ཉུང་དང་གདན་ལ་སོགས་པའི་རིམ་པ་མི་འདྲ་བ་དུ་མར་འགྱུར་རོ། ། འོན་ཀྱང་དཔལ་བདེ་མཆོག་གི་དཀྱིལ་འཁོར་གྱི་རིམ་པ་དང་མཐུན་པར་གསུངས་པ་ལ་མཚོན་ན།
བདེ་ཆེན་འཁོར་ལོ་ལ་དབུས་སུ་མིའི་ལྤགས་པ། ཤར་ལྷོ་ནུབ་བྱང་བཞིར་ཁྱི་རྟ་བ་ལང་གླང་པོའི་ལྤགས་པ། དབང་ལྡན་རླུང་བདེན་བྲལ་མེ་རྣམས་སུ་དེ་བཞིན་གཤེགས་པ་བཞིའི་རང་བཞིན་གྱི་གཅི་བ་བཤང་བ་ཁྲག་རྐང་རྣམས་ཀྱི་སྣོད་བུམ་པའམ་ཐོད་པ། ཐུགས་འཁོར་གྱི་མཚམས་བརྒྱད་དུ་ལུག་ལྤགས་ཀྱི་སྟན་སོ་སོར་བཏིང་ལ། དེ་དང་མཐུན་པའི་སྡེར་དང་ཉ་ཕྱིས་ཀྱི་སྐྱོགས་ལ་སོགས་པར་བཟའ་བཏུང་ཕུལ་ནས་འདུས་པ་རྣམས་ཀུན་ཏུ་རྒྱུའི་མཆོད་པ་སྔ་མའི་བར་ལྟར་བྱ་ལ། རིག་མ་ཡང་ཀོ་ལྤགས་མཁན་སོགས་རིགས་སོ་དྲུག་དང་རང་གི་ཆུང་མ། དེའི་མ། དེའི་བུ་མོ་ཚ་མོ་སོགས་གཉེན་འདུན་གྱིས་ཕྱེ་བ་སོ་དྲུག་དེ་ཐབས་ཀྱིས་ཕྱེ་བས་དོན་གཉིས་དང་ཁྱབ་བྱེད་གཉིས་དང་དོན་བཞི། ལོངས་སྤྱོད་པའི་དམ་ཚིག་གཞན་ཡང་མཁའ་ལ་སྤྱོད་པའི་སྲོག་ཆགས་སུམ་ཅུ་རྩ་དྲུག ། ཆུ་ལ་སྤྱོད་པ་སོ་དྲུག །
ནང་གི་བདུད་རྩི་སོ་དྲུག་ལ་སོགས་པའོ། ། འདི་ནི་རིགས་སོ་བདུན་བྱང་ཕྱོགས་སོ་བདུན་དག་པའི་ངེས་པས་སྤྲོས་བཅས་ལ་ངེས་པར་ཚང་དགོས་ལ། སྤྲོས་མེད་དང་ཤིན་ཏུ་སྤྲོས་མེད་གཉིས་ལའང་དོན་གྱིས་ཚང་སྟེ། སྔ་མ་ལ་ནང་ལུས་ཀྱི་དཀྱིལ་འཁོར་དང་ཕྱི་མ་ལ་གཞན་མཆོག་ཕྱག་རྒྱ་ཆེན་པོའི་དཀྱིལ་འཁོར་གྱི་དབང་དུ་བྱས་ནས་མཆོད་ཆས་ཐམས་ཅད་ཚང་བ་ཡིན་ནོ། ། དེ་ལྟར་ཚོགས་པ་དེ་དག་གིས་སྤྱོད་པ་ཉེ་བར་སྤྱད་པའི་མཐུས་ཚོགས་པ་དེ་ཀུན་མཐར་རྫས་སྔགས་སོགས་ལ་མ་རག་པར་ལས་རབ་འབྱམས་དང༌། མཁའ་སྤྱོད་སོགས་ཀྱི་དངོས་གྲུབ་ཐམས་ཅད་བདེ་བླག་ཏུ་འགྲུབ་བོ། ། ཚུལ་འདི་ནི་བདེ་མཆོག་བསྟོད་འགྲེལ་དུ་འབྱུང་བ་ལྟར་བརྗོད་པ་ཡིན་ནོ། ། ད་ནི་སྐབས་དོན་ཤིན་ཏུ་སྤྲོས་མེད་བྷུ་སུ་ཀུའི་སྤྱོད་ཚུལ་ལ་བསྐྱེད་རྫོགས་གཉིས་ལས། དང་པོ་རང་གི་ཡིད་ཁོ་ནས་བརྟགས་པའི་ལྷ་མོ་ལ་རེག་མཐོང་གི་མཚན་མ་ཤིན་ཏུ་གསལ་བས་སྙོམས་པར་འཇུག་པའི་ཡེ་རྒྱ་ལ་བརྟེན་པ་ཉིད་ཀྱི་ཕྱིར་སྤྱོད་པ་དེ་རྫོགས་པ་ན་འོག་མིན་གྱི་མཐར་ཐུག་པའི་གཟུགས་ཁམས་ཀྱི་བར་གྱི་དངོས་གྲུབ་འགྲུབ་པ་ཡིན་ནོ། ། དེ་ཡང་ཁམས་གོང་གི་དངོས་གྲུབ་ལ་ཡང་ཡེ་རྒྱ་ལ་བརྟེན་ནས་གཙོ་བོར་རླུང་གི་སྦྱོར་བ་གོམས་པ་དང་ཟད་པར་ལ་བརྟེན་ནས་སྒྲུབ་ལ།
འདོད་ཁམས་པའི་དབང་ཕྱུག་མིའི་འཁོར་ལོ་བསྒྱུར་བ་དང༌། གཞན་འཕྲུལ་དབང་བྱེད་ཀྱི་རྒྱལ་པོ་སོགས་ནི་ལས་རྒྱ་ལ་བརྟེན་ནས་སྒྲུབ་པའོ། ། གཉིས་པ་ནི་ལྷན་སྐྱེས་ཡེ་ཤེས་འོད་གསལ་བའི་རང་སྣང་དག་པའི་ཕྱག་རྒྱ་ཆེན་མོ་ལ་སྙོམས་པར་འཇུག་པའི་བྷུ་སུ་ཀུ་པས་འཛིན་པ་གྲུབ་ནས་སྒྱུ་ལུས་ཀྱི་ཆེད་དུ་དང༌། དེས་སློབ་པའི་ཟུང་འཇུག་གི་ཆེད་དུ་དང༌། དེས་མི་སློབ་པའི་ཟུང་འཇུག་གི་ཆེད་དུ་ལོ་གསུམ་ཕྱོགས་གསུམ་སྤྱད་པ་སྤྱོད་པའི་རིམ་པ་གསུམ་གྱི་མཐར་ཡེ་ཤེས་ཀྱི་སྐུ་འགྲུབ་ལ། ཡེ་ཤེས་ཀྱི་སྐུ་ནི་སློབ་པའི་ཟུང་འཇུག་གི་སྐུ་དང་མི་སློབ་པའི་ཟུང་འཇུག་གི་སྐུ་གཉིས་སོ། ། དེའི་ཡེ་ཤེས་ཀྱི་གཟུགས་སྐུའི་ཆ་ལ་ཤིན་ཏུ་རྣམ་པར་དག་པའི་བེམ་ཆོས་ནི་ཁ་ཅིག་གི་ལུགས་ལྟར་ཁས་མི་ལེན་པ་མི་རིགས་ཏེ། གཞི་ལ་སྒྲིབ་བྲལ་རྣམ་པར་དག་པའི་ཁམས་དྲུག་ཡོད་ན་དེ་ལམ་གྱི་དག་པ་གཉིས་དང་ལྡན་པར་བྱས་པའི་བྱེད་པ་འབྲས་བུར་རྫོགས་པའི་བར་དེར་ཆུད་འཛའ་བའི་དོན་མེད་པའི་ཕྱིར་རོ། ། དེ་ལྟ་བུའི་ཡེ་ཤེས་ཀྱི་སྐུ་འགྲུབ་པའི་ལྟས་སུ་ཡང༌། ཇི་སྐད་དུ།
ཁྲོ་བོས་སངས་རྒྱས་ལྷ་མོ་དང་བཅས་པར་རོ་ཡི་རྡོ་རྗེ་དང་བཅས་ས་ཡི་སྙིང་པོ་སོགས། ། རབ་ཏུ་དགའ་བའི་ཐུགས་རྣམས་རྣལ་འབྱོར་པ་ལ་གྲུབ་པའི་དུས་སུ་ནམ་མཁའ་ལ་ནི་མངོན་སུམ་འགྱུར། ། དེ་ཡི་འདོད་པའི་དངོས་གྲུབ་རི་བོང་ཅན་གྱི་ཞག་གི་ཐོ་རངས་དང་ནི་མཚན་མོ་ཕྱེད་ལ་འགྱུར། ། ཞེས་རི་བོང་ཅན་གྱི་ཞག་ནི་བཅོ་ལྔའི་ཉའི་ཐོ་རངས་སངས་རྒྱས་ཐམས་ཅད་མངོན་པར་བྱང་ཆུབ་བརྙེས་པའི་དུས་དེར་རོ། ། ཞེས་པའོ། ། སྐུ་འགྲུབ་པའི་མཚན་མ་ཡང༌། ཇི་སྐད་དུ། རིན་པོ་ཆེའི་མེ་ཏོག་ཆར་ནི་མཆོག་གྱུར་དུས་ཀྱི་སྦྱོར་བ་ས་ཡི་སྟེང་དུ་འབབ་པར་འགྱུར། ། ཞེས་སོ། ། དེས་ན་ཡེ་ཤེས་ཀྱི་སྐུ་དེ་ནི་རྡོ་རྗེ་བཞིའི་མཚན་ཉིད་ཅན་གྱིས་རབ་ཏུ་ཕྱེ་བ་ཡིན་ཏེ།
ཇི་སྐད་དུ། ལུས་ནི་དྭང་ཞིང་རྡུལ་ཕྲན་ཉམས་པ་ནམ་མཁའ་དང་མཚུངས་མཚན་ལ་སོགས་པ་རྣམས་ཀྱི་རབ་རྫོགས་འགྱུར། ། ཞེས་སྤྲུལ་སྐུ་བསྟན་ཏེ། རྡུལ་ཉམས་ཞེས་པ་སྒྲིབ་བཅས་ཀྱི་རྡུལ་ལོ། ། སྣ་ཚོགས་འཇིག་རྟེན་གསུམ་པོ་ཉིད་ནི་དང་ཞིང་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང༌། ། ཞེས་ཆོས་སྐུ་དང༌། སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པ་སྟེ། ཞེས་ལོངས་སྐུ་དང༌། སེམས་ནི་དམ་པའི་བདེ་བས་གང་ཞིང་མི་གཡོ་ཐམས་ཅད་དུས་སུ་ལྷན་ཅིག་སྐྱེས་པས་འཁྱུད་པའོ། ། ཞེས་བདེ་ཆེན་གྱི་སྐུ་དང་བཅས་པའི་སྐུ་གསུང་ཐུགས་ཡེ་ཤེས་རྡོ་རྗེའི་བདག་ཉིད་དམ་པར་མངའ་བརྙེས་པའི་ཕྱིར་རིགས་དྲུག་པ་དཔལ་རྡོ་རྗེ་སེམས་དཔའ་ཆེན་པོར་འཇོག་གོ །
མཚན་ཉིད་འདི་ལྡན་གྱི་ཡེ་ཤེས་ཀྱི་སྐུ་འདི་སྔགས་བླ་མེད་ཀྱི་ལམ་ལ་མ་བརྟེན་པར་ཐོབ་པ་མིན་ཏེ། འདི་ཐོབ་པ་ལ་འཁོར་བར་འཆིང་བྱེད་ཀྱི་ཀུན་ཉོན་ཕྲ་མོ་སྤོང་དགོས་པར་མ་ཟད་སྟོང་གསུམ་དང་སྣང་གསུམ་གྱི་སྒྲིབ་པ་ཡང་མ་ལུས་པ་སྤང་དགོས་ལ། དེ་སྔགས་ལམ་མིན་པ་ལམ་གཞན་གང་གིས་ཀྱང་སྤོང་མི་ནུས་པའི་ཕྱིར་ཏེ། ཕར་ཕྱིན་ཐེག་པ་ཕྱིན་དུ་སྣང་གསུམ་གྱི་སྒྲིབ་པ་སོགས་ཀྱི་མིང་ཙམ་ཡང་མི་འབྱུང་ན་དེའི་གཉེན་པོའི་རྣམ་གཞག་ལྟ་ག་ལ་ཞིག་པའི་ཕྱིར། དེས་ན་སྤྲོས་པ་དང་བཅས་མ་བཅས་ཀྱི་སྤྱོད་པ་ནི་བདེ་སྟོང་ལམ་དུ་བྱེད་པའི་ཆེད་དུ་འདོད་ཡོན་ལ་ཕྱི་ནང་གི་འདོད་ཡོན་རྒྱས་པ་སྤྲོས་བཅས་དང་སྤྲོས་མེད་གཉིས་དང༌། གཞན་རྣམ་ཀུན་མཆོག་ལྡན་བདེ་གཤེགས་སྙིང་པོ་འདོད་ཡོན་རྒྱས་པ་ཤིན་ཏུ་སྤྲོས་མེད་ཀྱི་སྤྱོད་པར་བཞག་པ་ཡིན་ཏེ། དོན་གྱི་དབང་འདིར་གཟིགས་ནས་ཕྱིའི་ལུས་ངག་གི་སྤྲོས་པ་ཆེ་ཆུང་ལས་སྤྱོད་པ་དེ་གསུམ་གྱི་དབྱེ་བ་ཡང་མཛད་པའི་ཕྱིར་ཏེ། སློབ་དཔོན་ཆེན་པོ་འཕགས་པ་ལྷས་སྤྱོད་བསྡུས་ལས། དེ་ལྟར་ཆུང་ངུ་དང་འབྲིང་དང་ཆེན་པོའི་དབྱེ་བ་དང་ན་ཚོད་དང་རྗེས་སུ་མཐུན་པར་སྤྱོད་པ་རྣམ་པ་གསུམ་ཟླ་བ་ཕྱེད་དམ་ཟླ་བ་གཅིག་གམ་ཟླ་བ་དྲུག་བསླབ་པར་གྱུར་པས་ཕྱག་རྒྱ་ཆེན་པོའི་དངོས་གྲུབ་ཐོབ་པའི་མཚན་མ་ཉེ་བར་འབྱུང་སྟེ། དེ་ལ་མཚན་མ་འདི་དག་ཡིན་ནོ། །
གཟུགས་ཕྲ་བ་དང༌། རེག་པ་ཡང་བ་དང༌། ཁྱབ་པ་དང༌། ཡང་དག་པར་ཐོབ་པ་ཉིད་དང༌། རབ་ཏུ་སྣང་བ་ཉིད་དང༌། བརྟན་པ་དང༌། དབང་དུ་གྱུར་པ་དང༌། འདོད་དགུར་བསྒྱུར་བ་ཞེས་བྱའོ། ། ཞེས་འབྱུང་ལ། ཉེ་རྒྱུའི་ཤིན་ཏུ་སྤྲོས་མེད་ཀྱི་སྤྱོད་པ་ལ་རིགས་དྲུག་ལ་སྒྲིབ་བྱེད་ཀྱི་རླུང་དྲུག་འོད་གསལ་བ་དེ་རླུང་དུ་ལ་དོར་བས་རྡོ་རྗེ་འཆང་ཆེན་པོ་ཐོབ་པར་འགྱུར་བ་ནི།
དཔལ་ཆེན་པོ་ནཱ་རོའི་ཆོས་དྲུག་ཏུ། ཟླ་དྲུག་བསྒོམས་པས་རླུང་དྲུག་ཟིན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་འབྱུང་ངོ༌། ། འདིར་འདི་ཤེས་པར་བྱ་སྟེ། ཚོམས་དང་པོའི་རྣམ་པར་བཤད་པ་འདིར་བྱུང་བ་དང༌། ཚོམས་དང་པོའི་སྐབས་ཀྱི་ཁོ་བོའི་གསུང་རྒྱུན་ཟིན་བྲིས་གཉིས་ཀྱང་རྡོ་རྗེའི་གསུང་གི་འདོན་ཚུལ་མི་གཅིག་པ་དང༌། དེ་མི་གཅིག་པའི་འཆད་ཚུལ་མི་གཅིག་པ་བྱུང་བས་ཁྱེད་རང་ལ་རྣམ་རྟོག་གཏིང་ཚུགས་མེད་པར་བྱུང་རྒྱལ་དུ་ཅི་ཐོད་དུ་སྨྲ་བ་ཙམ་ལས་འདི་ཡིན་འཇོག་རྒྱུར་མ་བྱུང་ཞིང༌། དེ་ལྟ་ན་སྐྱོབ་པ་འབྲི་ཁུང་པའི་དགོངས་པར་སྨྲ་བ་དེ་དག་ལ་ཡིད་རྟོན་པར་མི་འགྱུར་རམ་སྙམ་ན། རྒྱལ་བ་འབྲི་ཁུང་པའི་དམ་ཆོས་དགོངས་པ་གཅིག་པ་འདི་ནི་བཅོམ་ལྡན་འདས་ཀྱི་དགོངས་དོན་བླ་ན་མེད་པ་ཡིན་ཏེ།
ཆོས་ཐམས་ཅད་ཀྱི་དེ་ཁོ་ན་ཉིད་ལ་གཞོལ་བ་ཁོ་ནར་གསུངས་པ་ལ། དེ་དག་རྟོགས་པའི་ཆེད་དུ་གསུང་རྣམ་པ་ཐམས་ཅད་པས་བརྗོད་ཚུལ་དང་དབྱངས་དང་སྡེབ་སྦྱོར་དང་ལོ་རྒྱུས་ལ་སོགས་པ་མི་འདྲ་བ་དུ་མས་སྟོན་པ་ཉིད་ལ་འགལ་བར་སྐལ་བ་དང་ལྡན་པ་དག་རྟོག་པ་མེད་པའི་ཕྱིར། དེས་ན་དགོངས་གཅིག་གི་ཚོམས་དང་པོའི་རྣམ་པར་བཤད་པ་དང༌། དེའི་གསུང་རྒྱུན་ཟིན་བྲིས་གཉིས་ཀར་ཡང་འགལ་བ་མེད་པའི་ལེགས་བཤད་ཡིན་ཅིང༌། གལ་ཏེ་འགལ་བ་ལྟར་སྣང་ཡང་དགོངས་གཞི་ཐ་དད་ལ་དགོངས་པ་ཅན་གྱི་དགོས་པའི་དབང་གིས་བཤད་དུ་ཡོད་པས་འགལ་བ་ཅུང་ཟད་ཀྱང་མེད་པ་ནི་བཅོམ་ལྡན་འདས་ཀྱི་གསུང་གི་གསང་བའི་ཚུལ་ཉིད་ཀྱི་རྗེས་སུ་འགྲོ་བས་གྲུབ་སྟེ། འཕགས་པ་དགོངས་པ་ངེས་པར་འགྲེལ་བ་ལས། ཆོས་འདི་དག་ཐམས་ཅད་ནི་དེ་བཞིན་ཉིད་ལ་གཞོལ་བ། དེ་བཞིན་ཉིད་ལ་འབབ་པ། དེ་བྱང་ཆུབ་ལ་གཞོལ་བ། བྱང་ཆུབ་ལ་འབབ་པ།
ཞེས་འབྱུང་བ་ལྟ་བུ་ཉིད་ཀྱི་ཕྱིར་གསུངས་པ་ལས་གཞན་དུ་གསུངས་པའི་སྐབས་མེད་པའི་ཕྱིར། གཞན་ཡང་དེ་སང་ས་སྐྱ་པའི་བསྟན་འཛིན་དུ་ཁས་འཆེ་བ་དག ། དགོངས་གཅིག་གི་གྲུབ་མཐའ་འདི་ནི་བཀའ་བརྒྱུད་ཀྱི་གྲུབ་ཐོབ་ཏུ་ཁས་ལེན་པ་རྣམས་ཉོན་མོངས་མངོན་གྱུར་ཙམ་ཡང་མགོ་གནོན་མི་ནུས་པ་དང༌། སྡོམ་པ་སྣ་རེ་ཙམ་ཡང་བསྲུང་མི་ནུས་པ་དང༌། སྔོན་ལས་ཀྱི་འབྲས་བུ་ངན་པ་སྨིན་ཡང་ད་དུང་རྒྱ་གར་གྱི་གྲུབ་ཐོབ་བརྒྱད་ཅུ་ལྟ་བུ་དང་འདྲ་བའི་སྒྲུབ་བྱེད་དུ་སྨྲས་པ་ཡིན་ཟེར་བར་སྣང་བ་དེ་ནི་བཀའ་བརྒྱུད་རིན་པོ་ཆེའི་རྗེས་སུ་འབྲངས་ནས་མཆོག་གི་དངོས་གྲུབ་ཐོབ་པ་སུ་ཞིག་ལ་ལས་ངན་གྱི་འབྲས་བུ་སྨིན་པ་དང༌། ཉོན་མོངས་མངོན་གྱུར་བ་སྐྱེས་ནས་སྡིག་པ་ཁམས་ཆེན་བསགས་པ་དང༌། སྡོམ་པ་སྣ་རེ་ཡང་བསྲུང་མ་ནུས་པའི་གང་ཟག་དེ་ཁུངས་སྟོན་ཅིག ། ཁོ་བོ་ཅག་གིས་འགྲོ་མགོན་ཕག་མོ་གྲུ་པ་དང༌། རྗེ་བཙུན་གླིང་རས་ལྟ་བུའོ་ཞེས་མི་འཛེམ་པར་སྨྲས་མོད། ཕག་གྲུ་བསྙུང་བ་སོགས་དང༌།
གླིང་རས་ཇོ་སྟན་པའི་བརྟུལ་ཞུགས་དོར་བ་ཙམ་ལ་དེ་སྐད་དུ་སྨྲ་བ་དངོས་དེས་ནི་ཁྱེད་རང་གི་ཞར་ལ་ས་སྐྱ་པའི་རྗེ་བཙུན་གོང་མ་དག་ལ་སྐུར་པ་བཏབ་པར་འགྱུར་ཏེ། དེ་ལྟར་ན་རྗེ་བཙུན་ས་ཆེན་དུག་བསྙུང་བ་དང༌། རྗེ་བཙུན་གྲགས་པ་ལ་ཚ་འཁྲུ་བྱུང་བ་དང༌། འགྲོ་མགོན་འཕགས་པས་དམག་སྡེ་བཅས་ནས་བསོད་འཕྲོག་མཛད་པ་སོགས་བསླབ་པ་སྣ་རེ་ཙམ་ཡང་བསྲུང་བར་མ་ནུས་ཞེས་སྐུར་པ་བླ་ན་མེད་པར་བཏབ་པ་ཡིན་ཏེ། ཐ་སྙད་དུ་སྣང་ཚུལ་དེ་ལྟར་བསྟན་ཏོ་ཅོག་དོན་ལ་གནས་པར་ཁས་བླངས་པའི་ཕྱིར། ཡང་ཁྱེད་ཀྱིས། མི་མཚུངས་ཏེ། ངེད་ཀྱི་དེ་མ་དག་པའི་སྣང་ངོར་ཚུལ་དེ་ལས་མཐོང་བ་མ་ཡིན་པས་སེམས་ཅན་ངན་པའི་ལས་སྒྲིབ་ཀྱི་དབང་གིས་དེར་སྣང་བའི་ཕྱིར་སྙམ་ན། འོ་ན་ཁོ་བོ་ཅག་གི་རྗེ་བཙུན་གོང་མ་དག་ལ་དེ་ལྟར་ཅིས་མ་ཡིན། ཁོ་བོ་ཅག་གི་རྗེ་བཙུན་གོང་མ་ལ་དེ་ལྟར་མིན་པ་དང་ཁྱེད་ཅག་གི་རྗེ་བཙུན་གོང་མ་ལ་དེ་ལྟར་ཡིན་པའི་དཔང་པོར་སྔོན་སངས་རྒྱས་དང་བདུད་སྡིག་ཏོ་ཅན་གང་བདེན་དྲིས་པའི་དཔང་པོར་སའི་ལྷ་མོ་ཡོད་པ་ལྟར་ཁྱེད་ཀྱི་དཔང་དུ་བྱ་བའི་གཟུར་གནས་ས་དང་ཆུ་དང་མེ་དང་རླུང་གི་ལྷ་མི་ལྟ་བུ་ཞིག་ཁུག་ནས་དེས་དེ་སྐད་དུ་སྨྲ་ན་ཁོ་བོ་བདེན་པར་བརྩི་ཡི།
དེ་མ་ཡིན་པར་ཁྱེད་ཅག་དེ་སྐད་དུ་སྨྲ་བ་ནི་རང་ཉིད་ཀྱི་ལྕེ་ལ་ལྕགས་སྲེག་མེ་འབར་བའི་ཐོང་གཤོལ་ཆེན་པོས་བསྐལ་པ་དུ་མར་རྨོ་བར་བྱེད་པ་ལ་སྤྲོ་བ་དང་ལྡན་པ་ཁྱེད་ཅག་འདི་ཙམ་གྱི་རིངས་པ་རིངས་པ་ཉིད་དུ་སྨྲ་བ་ནི་སུས་བསྐུལ་ཞེས་སྨྲས་སོ། ། ད་ནི་ཆོས་ཀྱི་ཚོམས་དེ་དག་གི་མཇུག་བསྡུ་བའི་ཆེད་དུ་བརྗོད་ན། བདག་ནི་ལྔ་བརྒྱ་ཐ་མར་ཉེ་བ་ན། ། གངས་ཅན་མུན་པས་ཁྱབ་པའི་དུས་འདིར་སྐྱེས། ། དེ་ལྟ་ན་ཡང་ཟླ་བྲལ་སྤྲུལ་པའི་སྐུ། ། ཀརྨ་པ་ཡི་རྒྱལ་ཚབ་ཆེན་པོ་དེས། ། བྱིས་པ་བདག་གི་ཚུལ་ལ་མ་དགོངས་པར། ། རྗེ་བཙུན་ཀརྨ་པ་ཡི་མིང་དབང་བསྐུར། ། དེ་ཡི་བཀའ་དྲིན་ཟབ་མོ་གསོབ་ཆེད་དུ། ། འཇིགས་བྲལ་རྗེ་བཙུན་སངས་རྒྱས་མཉན་པ་ཆེར། །
འགྱུར་མེད་མཆོག་ཏུ་བདེ་བའི་མོས་གུས་ཕུལ། ། དེ་ཚེ་བདེར་གཤེགས་གསུང་རབ་རྒྱ་མཚོ་ལས། ། ཚིག་དོན་འཁྲུལ་མེད་འབྱེད་པའི་བློ་གྲོས་ཐོབ། ། དེ་ཚེ་འཆད་རྩོད་རྩོམ་པའི་སྤྲོ་བ་སྐྱེས། ། དུས་དེར་དྭགས་པོ་བཀའ་བརྒྱུད་རིང་ལུགས་ལ། ། འཁྲུལ་པའི་དྲི་མ་སྣ་ཚོགས་ཡོད་དོ་ཞེས། ། ས་སྐྱ་པ་དང་དགེ་ལྡན་པ་སོགས་སྨྲ། ། དེ་ཚེ་བདག་གི་བློ་གྲོས་རྩལ་བསྐྱེད་ནས། ། འཁྲུལ་པ་ཡོད་མེད་ལེགས་པར་དཔྱད་པའི་ཚེ། ། དྭགས་པོ་བཀའ་བརྒྱུད་མཆོག་གི་ཤིང་རྟ་ཆེད། །
འབྲི་ཁུང་པ་སོགས་འཁྲུལ་བྲལ་སྟོན་པ་པོར། ། ཁ་གཏིང་གཡོ་སྒྱུ་མེད་པར་ཡིད་ཆེས་ནས། ། གོང་མར་བྱོན་པའི་བླ་མ་དེ་དག་གི ། དགོངས་པ་ཟབ་རྒྱས་ནོར་བ་མེད་ཚུལ་དང༌། ། དེ་ལ་གཞན་གྱི་སྒྲོ་སྐུར་བྱས་པ་རྣམས། ། ངན་སྐྱུགས་རོ་ལྟར་མྱོང་བའི་འོས་མིན་ཏེ། ། མངོན་པར་མཐོ་དང་ངེས་པར་ལེགས་པ་ཡི། ། ཐར་པ་མཆོག་ལ་གེགས་བྱེད་ཡིན་པའི་ཕྱིར། ། དེ་ཚུལ་འཇིགས་མེད་སེང་གེའི་སྒྲ་ཆེན་པོ། ། བསྒྲགས་ལས་དགེ་བ་གང་ཞིག་ཐོབ་པ་དེས། །
མར་གྱུར་སེམས་ཅན་ཐམས་ཅད་དྭགས་བརྒྱུད་མཆོག ། ཀརྨ་པས་བསྟན་ལམ་འདིར་སྨིན་གྲོལ་ནས། ། ཟབ་རྒྱས་སྐུ་དང་ཡེ་ཤེས་ཕུན་ཚོགས་པའི། ། རྫོགས་སངས་བླ་མེད་ཐོབ་པའི་ཆེད་དུ་བསྔོ། ། ཞེས་བྱ་བ་འདི་ནི་ཡུལ་བྱང་ཕྱོགས་ཀྱི་རྒྱུད་དུ་བྱུང་བ་རིག་པ་དང་གྲོལ་བར་སྨྲ་བ་ལ་གཞན་དྲིང་མི་འཇོག་པའི་བློ་གྲོས་སད་པ་ཤཱཀྱའི་དགེ་སློང་ཤེས་རབ་ཆེན་པོ་བློ་ཆེན་ལྡན་ཞེས་པ་དང༌། མིང་གཞན་ཀརྨ་པ་མི་བསྐྱོད་རྡོ་རྗེ་གྲུབ་པའི་དཔལ་དབྱངས་ཅན་ངག་ལྡན་བྱ་བས་གནོད་སྦྱིན་གང་བ་བཟང་པོ་དང་གཉན་ཡར་ལྷ་ཤམ་པོའི་ཞོལ། ཡར་འབྲོག་གནམ་མཚོ་ཕྱུག་མའི་འགྲམ་དུ་སྦྱར་བ་འདིས་ཀྱང་རྒྱལ་བ་འབྲི་ཁུང་པ་ལ་སོགས་བཀའ་བརྒྱུད་ཀྱི་སྐྱེས་ཆེན་ཐམས་ཅད་ཐུགས་ཀྱི་དགོངས་པ་རྫོགས་ཏེ་རྒྱལ་བའི་བསྟན་པ་རྒྱས་པའི་རྒྱུར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
