འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༨
དམ་པའི་ཆོས་དགོངས་པ་ཀར་ཊཱིཀ་ལས།སྔགས་ཀྱི་ཚོམས་ཀྱི་རྣམ་བཤད།
)$
༄༅། །དམ་པའི་ཆོས་དགོངས་པ་ཀར་ཊཱིཀ་ལས། སྔགས་ཀྱི་ཚོམས་ཀྱི་ རྣམ་བཤད་བཞུགས་སོ། ། ༄༅། །དེ་བཞིན་གཤེགས་པ་མི་བསྐྱོད་རྡོ་རྗེའི་ཞབས་ལ་སྐྱབས་སུ་མཆིའོ། ། སྣོད་བཅུད་གདོད་ནས་དག་པའི་ཡེ་ཤེས་དཀྱིལ་འཁོར་ཆེན་པོར་གྲོལ་བ་བརྙེས། ། འོད་གསལ་རྡོ་རྗེའི་མཁའ་དབྱིངས་ཡངས་པར་རིམ་པ་ཀུན་ལས་བྱང་ཆུབ་པ། ། ལྷ་དང་སྔགས་དང་དཀྱིལ་འཁོར་ཀུན་གྱི་བྱེད་པོར་གང་གྱུར་བཅོམ་ལྡན་འདས། ། རྡོ་རྗེ་འཛིན་རྒྱལ་མི་བསྐྱོད་ཞབས་ཀྱིས་དབྱེར་མེད་བདེ་ཆེན་བདེ་བླག་སྩོལ། ། བྱང་ཆུབ་ཆེན་པོའི་མཆོག་ལམ་གཅིག ། གསང་བའི་གནས་ལས་རབ་འབྱུང་བ། །
རིག་འཛིན་སྔགས་ཀྱི་སྡོམ་པའི་ཚོམས། ། གསལ་བྱེད་རྒྱལ་བའི་ཞལ་ལུང་འགོད། ། འདིར་རྩ་ཚིག་ཉེར་བརྒྱད་མཆིས་པ་ལས། ༈ རྡོ་རྗེའི་གསུང༌། སྔགས་ནི་བསྟན་པ་གཞན་ལའང་འབྱུང༌། ཞེས་པའང་བདེ་བར་བཏོན་ན། གནས་སྐབས་གསང་སྔགས་མི་སྟོན་པའི་སངས་རྒྱས་ཀྱི་བསྟན་པ་ཡོད་ཀྱང་མཐར་ཐུག་གསང་སྔགས་མི་སྟོན་པའི་སངས་རྒྱས་ཀྱི་བསྟན་པ་མེད་བྱ་བ་ཡིན། དེའང་འདིར་ཞལ་སྔ་ནས། མཐར་ཐུག་གསང་སྔགས་མི་སྟོན་པའི་སངས་རྒྱས་ཀྱི་བསྟན་པ་མེད་པའི་རྒྱུ་མཚན་ནི། གསང་སྔགས་ཀྱི་ལམ་ལ་མ་བསྟེན་པར་ཕུལ་དུ་དབྱུང་དུ་མེད་པའི་སངས་རྒྱས་མི་ཐོབ་པ་དང༌།
དེ་མི་ཐོབ་པའང་གསང་སྔགས་ནས་བཤད་པའི་ལམ་བདེ་མཆོག་མི་འགྱུར་གྱི་ངོ་བོའི་བདེ་བ་ཆེན་པོའི་ཡེ་ཤེས་མེད་ན་འཛག་སྒྲིབ་ཕྲ་མོ་སྤང་མི་ནུས་པ་དང༌། སེམས་ཅན་གྱི་སྒྲིབ་པའི་ཆ་ཐམས་ཅད་གཏན་མི་སྦྱོང་བར་མི་མཛད་པའི་སངས་རྒྱས་ཀྱི་ཕྲིན་ལས་མི་སྲིད་པས། གསང་སྔགས་ཀྱི་བསྟན་པར་སེམས་ཅན་ཐམས་ཅད་རྗེས་སུ་མི་འཛིན་ཀ་མེད་པའི་དོན་གྱིས་སོ། ། དེ་ཡང་ཕ་རོལ་ཏུ་ཕྱིན་པའི་རང་ལམ་གྱི་བགྲོད་པས་རང་ལུགས་དེ་པའི་སངས་རྒྱས་ཤིག་ཐོབ་པ་ཡོད་ཀྱང༌། དེའི་གོང་ན་སྔགས་ལམ་གྱིས་བགྲོད་བྱར་བྱས་པའི་སློབ་ལམ་ས་བཅུ་གཅིག་པ་དང་བཅུ་གཉིས་པ་སོགས་ཀྱང་ཡོད་ལ། མཐར་ཐུག་མི་སློབ་ལམ་གྱི་ས་བཅུ་གཉིས་པ་དང་ས་བཅུ་གསུམ་པའི་སར་གྱུར་པའི་མདོ་ལུགས་པའི་སངས་རྒྱས་ཀྱིས་མ་ཐོབ་པའི་སངས་རྒྱས་ཀྱི་གོ་འཕང་ཞིག་ཡོད་པ་ཡིན་ལ། འོ་ན་དེའི་ཚེ་མདོ་ལུགས་ཀྱི་སངས་རྒྱས་དེ་ལ་སངས་རྒྱས་བརྗོད་པར་མི་རིགས་ཏེ། དེའི་གོང་ནའང་ད་དུང་སངས་རྒྱས་ཤིག་བླ་ན་བཅས་པའི་ཕྱིར་སྙམ་ན། ཁྱབ་པ་མེད་དེ། ཕར་ཕྱིན་ཐེག་པའི་རང་ལམ་གྱིས་ཐོབ་པའི་སངས་རྒྱས་དེ་ལའང་སངས་རྒྱས་སུ་འཇོག་རིགས་ཏེ།
དེ་གསང་སྔགས་ཀྱི་རང་ལམ་གྱི་གསང་བ་བསམ་གྱིས་མི་ཁྱབ་པའི་རྒྱུ་འབྲས་ཀྱིས་སྒྲུབ་པའི་གནས་མ་ཐོབ་ཀྱང༌། སྲིད་ཞི་གཉིས་ཀྱི་མཐའ་གཉིས་ལ་མི་གནས་པར་བདེ་བར་གཤེགས་པ་ཉིད་ཀྱི་ཕྱིར་དེ་ཙམ་ལ་སངས་རྒྱས་སུ་འཇོག་རིགས་པའི་ཕྱིར། རང་རྒྱལ་ལའང་སངས་རྒྱས་ཀྱི་སྒྲ་སྨོས་པ་བཞིན། དེ་ལྟ་ནའང་མདོ་ལུགས་ཀྱི་སངས་རྒྱས་དེ་སངས་རྒྱས་ཀྱི་རྒྱུའི་མཚན་གཞི་ལྷན་སྐྱེས་ཀྱི་རིགས་ཀྱི་ལུས་སེམས་དེ་ལ་རྡོ་རྗེའི་རྣལ་འབྱོར་སྒྱུ་ལུས་དང་འོད་གསལ་གྱིས་སྦྱང་བར་བྱས་པའམ་མཚོན་པར་བྱས་པའི་རྡོ་རྗེ་སེམས་དཔར་ནི་འཇོག་པ་མ་ཡིན་ཏེ། སླར་རྡོ་རྗེ་སེམས་དཔའ་དེ་ལྟ་བུའི་གོ་འཕང་ཐོབ་པ་ལ། སླར་རྒྱུ་ཁྱད་པར་ཅན་དེ་ལམ་ཁྱད་པར་ཅན་དེས་སྦྱངས་ནས་འབྲས་བུ་ཁྱད་ཅན་དེ་མངོན་དུ་བྱེད་དགོས་པའི་ཕྱིར་ཏེ། སམྦུ་ཊར། སྐྱེ་བ་འདིར་སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ནོ། ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པར་གསུངས་ཏེ་ཞེས་འབྱུང་བའི་ཕྱིར།
འདིར་ཟི་ལུང་པས། མཚན་གཞི་མཚོན་པའི་དོན་ནི། གཞན་ངོར་སངས་རྒྱས་སུ་མཚོན་ནུས་པ་ནི་རྡོ་རྗེ་འཆང་ཞལ་ཕྱག་གི་རྣམ་པ་ཅན་ཁོ་ན་ཡིན་གྱི། བདེ་བར་གཤེགས་པ་ཆོས་ཉིད་དང་རོ་གཅིག་ཏུ་སོང་བས་ནི། གཞན་སུ་ཞིག་གི་ངོར་ཡང་སངས་རྒྱས་སུ་མཚོན་པར་མི་ནུས་པའི་དོན་ཏོ་ཞེས་བརྗོད་བྲིས་པར་ལ་བརྐོས་གདའ་བ་ཐ་ཆད་པར་གོ་སྟེ། དེ་ལྟ་ན་ཕར་ཕྱིན་ཐེག་པའི་སངས་རྒྱས་བདེ་བར་གཤེགས་པ་དེ་འཁོར་ས་བཅུ་པ་རྣམས་ལ་ལོངས་སྤྱོད་རྫོགས་པའི་སངས་རྒྱས་ཀྱི་སྐུར་མཚོན་མི་ནུས་པར་ཐལ། ཕར་ཕྱིན་པའི་ལུགས་ཀྱི་བདེ་གཤེགས་དེ་ཆོས་ཉིད་དང་རོ་གཅིག་ཏུ་སོང་བའི་ཕྱིར། ཕར་ཕྱིན་ཐེག་པའི་སངས་རྒྱས་ཀྱི་ཁ་སྦྱོར་ཡན་ལག་བདུན་ལྡན་གྱི་ལོངས་སྐུ་རྡོ་རྗེ་འཆང་ལ་སོགས་པ་མ་ཐོབ་ཀྱང༌། དེས་རྡོ་རྗེ་འཆང་དང་རྡོ་རྗེ་སེམས་དཔའ་ལྟ་བུའི་ཞལ་ཕྱག་གི་རྣམ་པར་སྟོན་པའམ་མཚོན་མི་ནུས་པར་ཡང་འཇོག་དཀའ་བ་ཡིན་ཏེ། བྱང་སེམས་ས་བཅུ་པ་བས་ཀྱང་མཛད་པ་བཅུ་གཉིས་ཀྱི་ཚུལ་སྟོན་པ་ཡོད་པའི་ཕྱིར་དང༌།
མདོ་ལུགས་ཀྱི་སངས་རྒྱས་དེས་སྔགས་ལུགས་པའི་སངས་རྒྱས་ཀྱི་སྐུ་ཙམ་སྟོན་མི་ནུས་ན། འབྱུང་པོ་ལ་སོགས་པས་བར་ཆད་བྱ་བའི་ཆེད་དུ། སངས་རྒྱས་ཀྱི་སྐུ་ལ་སོགས་པར་ཡང་སྟོན་མི་ནུས་པར་ཆེས་ཐལ་བར་འགྱུར་རོ། ། སྔགས་ལམ་ལ་མ་བསྟེན་པར་སྔགས་ལུགས་ཀྱི་སངས་རྒྱས་མི་ཐོབ་པ་ནི། སྔགས་ལུགས་ཀྱི་སངས་རྒྱས་དེའི་གཙོ་བོ་ཁྱད་པར་ཅན་དེ་མདོ་ལུགས་པས་མ་གཏོགས་པའི་དོན་གྱིས་ཏེ། དེའི་རྒྱུ་ནི་ལྷན་ཅིག་སྐྱེས་པའི་རིགས་གྱུར་གྱི་ལུས་སེམས་སམ། བདེ་བ་ཆེན་པོའམ་དྲུག་པ་ཡེ་ཤེས་ཀྱི་ཁམས་གྱུར་གྱི་ལུས་སེམས་ཕྲ་བ་དང་པོའི་མགོན་པོ་དང་དཔལ་མཆོག་དང་པོའི་སྐྱེས་བུའི་མིང་ཅན་དེ་ཡིན་ལ། དེ་ནི་མདོའི་ཆོས་སྟོན་པའི་གདུལ་བྱའི་སྐལ་བས་ཆེས་མ་དབང་བས་དེར་སྦས་པར་མཛད་ནས། སངས་རྒྱས་ཀྱི་རྒྱུ་ལ་ཤིན་ཏུ་ཟབ་པར་འཆད་པ་ནའང་བདེ་གཤེགས་སྙིང་པོ་ཞེས་པ་ཙམ་ཞིག་ལས་མ་གསུངས་པའི་ཕྱིར། དེས་ན་སངས་རྒྱས་ཀྱི་རྒྱུར་གྱུར་གྱི་ལྷན་ཅིག་སྐྱེས་པའི་རིགས་གྱུར་གྱི་ལུས་སེམས་ཀྱི་གནད་རྟོགས་ནས་དེར་གནད་མ་བཅིངས་ན་ཉོན་མོངས་པ་བརྒྱད་ཁྲི་བཞི་སྟོང་སྤོང་ཞིང༌།
ཆོས་ཕུང་བརྒྱད་ཁྲི་བཞི་སྟོང་གི་དོན་ཁོང་དུ་ཆུད་ཅིང་སྟོན་ནུས་ཀྱང་སྔགས་ལུགས་ཀྱི་སངས་རྒྱས་ཐོབ་པ་མ་ཡིན་ཏེ། རྒྱུད་ལས། གང་དག་ཆོས་ཕུང་བརྒྱད་ཁྲི་དང༌། ། བཞི་སྟོང་གི་ནི་ཆོ་གས་ཀྱང༌། ། ལུས་ཀྱི་དེ་ཉིད་མ་ཤེས་ན། ། དེ་དག་ཐམས་ཅད་འབྲས་བུ་མེད། ། ཅེས་དང༌། རྣལ་འབྱོར་དང་རྣལ་འབྱོར་ཆེན་པོའི་རྒྱུད་རྣམས་ལས། ཕར་ཕྱིན་ཐེག་པའི་རང་ལུགས་ཀྱི་སངས་རྒྱས་དེ་འོག་མིན་དུ་ལོངས་སྤྱོད་རྫོགས་པའི་སྐུར་སངས་རྒྱས་ནས། སླར་འཛམ་བུའི་གླིང་དུ་མཆོག་གི་སྤྲུལ་སྐུར་སངས་རྒྱས་ཚུལ་སྟོན་པ་ན།
མུ་སྟེགས་ལ་སོགས་ཀྱི་དཀའ་ཐུབ་ཀྱི་བསྙེམས་པ་བཟློག་པའི་ཆེད་དུ་དཀའ་ཐུབ་ལོ་དྲུག་མཛད་པར་བསྟན་པ་ན། ཕྱོགས་བཅུར་བཞུགས་པའི་གསང་སྔགས་ཀྱི་སངས་རྒྱས་རྣམས་ནམ་མཁའ་ལ་བྱོན་ནས། ཁྱོད་ཀྱི་དཀའ་ཐུབ་དེ་ནི་ཡང་དག་པ་མ་ཡིན་ནོ་ཞེས་རྣལ་འབྱོར་རྒྱུད་ཀྱི་ཐུན་མོང་དང་བླ་མེད་ཀྱི་ཐུན་མོང་མ་ཡིན་པའི་ཟླ་བ་རྡོ་རྗེའི་བདག་ཉིད་ཅན་གྱིས་མཚོན་པའི་དོན་དམ་བྱང་ཆུབ་ཀྱི་སེམས་སམ་འོད་གསལ་བ་ལ་གནད་དུ་མ་བསྣུན་པར་སངས་རྒྱས་མི་ཐོབ་ཞེས་གདམས་པར་མཛད་ནས་ལྷན་ཅིག་སྐྱེས་པའི་རིགས་གྱུར་གྱི་སེམས་དེ་སྔགས་ལུགས་ཀྱི་དོན་དམ་བྱང་ཆུབ་ཀྱི་སེམས་མངོན་པར་བྱང་ཆུབ་པ་འོད་གསལ་གྱི་རིམ་པ་དེ་སྒོམ་པའི་ཆེད་དུ། དཀའ་ཐུབ་ཀྱི་ལུས་སུ་གྱུར་པའི་སྤྲུལ་སྐུ་དེ་འཛམ་གླིང་དུ་བཞག་ནས། སླར་ཡེ་ཤེས་ཀྱི་སྐུ་གསུང་ཐུགས་འོག་མིན་དུ་གཤེགས་ནས་སྔགས་ལུགས་ཀྱི་སངས་རྒྱས་ཀྱི་ལམ་བསྒོམས་ཏེ་སངས་རྒྱས་པར་མཛད་ནས་སླར་མིའི་ཡུལ་གྱི་དཀའ་ཐུབ་ཀྱི་ཁོག་པར་ཞུགས་ཏེ་སངས་རྒྱས་པ་ཉིད་ཀྱིས་ཤེས་པའི་ཕྱིར། སྔོན་བྱུང་འདི་ནི་ཚུལ་བསྟན་པ་དང་རང་རྒྱུད་པར་འཆད་པ་གཉིས་ཡོད་པ་ལས། གཉིས་པ་ལྟར་ན་ནི། མདོ་ལུགས་ཀྱི་སངས་རྒྱས་སྔགས་ལུགས་ཀྱི་ལམ་ནས་འཚང་རྒྱ་བའི་ཚེ་དེ་ལྟར་མི་བྱེད་ཀ་མེད་དེ། སྔགས་ལུགས་ཀྱི་སངས་རྒྱས་དེ་མིའི་རྟེན་ལ་སངས་རྒྱས་དགོས་པ་ལས། འགྲོ་བ་གཞན་གྱི་རྟེན་ལ་སངས་རྒྱས་པར་མི་རིགས་པས།
འདིར་རྒྱལ་པོ་ཟས་གཙང་དང་སྒྱུ་འཕྲུལ་མའི་ལྷུམས་སུ་ཞུགས་སྟེ་སངས་རྒྱས་པ་ལས་འོས་མེད་པའི་ཕྱིར། དང་པོ་ལྟར་ན། སྟོན་པ་འདི་སྔགས་ལམ་ནས་སངས་རྒྱས་ཀྱང་སྔར་མདོ་ལུགས་ཀྱི་སངས་རྒྱས་དེ་ཞིང་འདིར་སླར་འཚང་རྒྱ་བ་ན། སླར་སྔགས་ལམ་ནས་འཇུག་སྟེ་སངས་རྒྱས་ཚུལ་སྟོན་པ་ནི་མདོ་སྔགས་ཀྱི་སངས་རྒྱས་ཚུལ་གྱི་གོ་རིམ་འདི་ལྟ་བུའོ་ཞེས་གསལ་བར་འདོམས་པའི་ཆེད་ཡིན་ཏེ། སྔོན་བྱུང་སྟོན་པའི་རྣམ་ཐར་རྗེས་འཇུག་གདུལ་བྱའི་ཉམས་ལེན་དུ་བསྟན་པའི་ཆེད་ཀྱི་ཕྱིར་རོ། ། དེས་ན་དང་པོའི་མགོན་པོ་དང༌། དཔལ་མཆོག་དང་པོའི་སྐྱེས་བུའི་མིང་ཅན་གྱི་གཉུག་མ་ཕྲ་བའི་ལུས་དེ་མ་སྦྱངས་པར་གསང་སྔགས་ལུགས་ཀྱི་གཟུགས་སྐུ་མཚན་ཉིད་པ་མི་ཐོབ་པ་ཡིན་ཏེ། དེ་སྦྱོང་བྱེད་ཀྱི་ཐབས་ཀྱང་སྒྱུ་ལུས་ཀྱི་རིམ་པ་ལས་གཞན་དུ་མེད་པས། སྒྱུ་ལུས་ཀྱི་ལམ་གང་དུ་མེད་པ་དེར་སངས་རྒྱས་ཀྱང་མེད་པར་གསུངས་པའི་ཕྱིར། ཇི་སྐད་དུ།
ཆོས་རྣམས་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱང༌། ། བདག་བྱིན་བརླབས་ལས་ཕྱིར་ཕྱོགས་པ། ། དེ་ཡིས་དེ་ཉིད་རྟོགས་པ་མེད། ། ཅེས་གསུངས་པས་སོ། ། དེའང་ལུས་དེ་ལ་ཡོད་པའི་རྩ་རླུང་ཐིག་ལེ་ཡེ་ཤེས་བཞི་ལས་རིམ་པར་སྐུ་བཞི་སྒྲུབ་དགོས་པས། གསང་སྔགས་པ་ས་ལམ་བགྲོད་པ་ལ་ནང་རྡོ་རྗེའི་ལུས་ལ་གནད་དུ་བསྣུན་པས་རྩ་རླུང་ཐིག་ལེའི་རྟེན་འབྲེལ་ཁྱད་པར་ཅན་གྱི་འཕྲོ་འདུ་ལས། གནས་དང་ཉེ་བའི་གནས་སོགས་ཀྱི་མིང་ཅན་གྱི་ནང་གི་ས་བཅུ་གཉིས་ལ་སོགས་བགྲོད་པའི་སྒོ་ནས་སྔགས་ལུགས་ཀྱི་འཚང་རྒྱ་བར་བྱེད་དགོས་ལ། དེ་ལའང་བཅོམ་ལྡན་འདས་དུས་ཀྱི་འཁོར་ལོ་ནི་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་ཀྱི་རྡུལ་ཕྲ་རབ་བསགས་པ་ལས་གྲུབ་པའི་སྐུ་བཅོམ་ལྡན་འདས་ཡབ་ཡུམ་དུ་སྣང་བའི་སངས་རྒྱས་ཀྱི་གོ་འཕང་མ་ཐོབ་པར་སྔགས་ལུགས་ཀྱི་སངས་རྒྱས་ཐོབ་པ་མ་ཡིན་ལ། དེ་ཐོབ་བྱེད་ཀྱི་ལམ་ནི་འཇིག་རྟེན་ལས་འདས་པའི་རྡོ་རྗེ་སློབ་དཔོན་གྱི་དབང་བཞི་ཡོངས་རྫོགས་མ་ཡིན་པ་དབང་བཞི་ཕལ་པ་གཞན་གྱིས་སྨིན་པར་མི་ནུས་པ་དང༌།
དེའི་ལམ་ནི། འཛག་མེད་མཆོག་ཏུ་མི་འགྱུར་བའི་བདེ་བ་དབང་བཞི་པའི་ལམ་ཡིན་ལ། དེ་ནི་ཕ་མའི་རྒྱུད་སྡེ་གཞན་གང་དུའང་གསལ་བར་མ་བསྟན་པ་དང༌། དེ་འདིར་བསྟན་པས་ཕར་ཕྱིན་ཐེག་པའི་སངས་རྒྱས་ཀྱིས་སྤོང་བར་མི་ནུས་པའི་འཛག་སྒྲིབ་ཀྱི་གཉེན་པོ་དེའང་འདིས་བྱེད་པས། རྒྱུད་འདིར་མ་ཞུགས་པ་ལ་སྔགས་ལུགས་ཀྱི་སངས་རྒྱས་མཚན་ཉིད་པ་མི་ཐོབ་པར་གསུངས་སོ། ། དེའང་འཛག་མེད་ཀྱི་བདེ་བ་མཐར་ཐུག་པ་བསྐྱེད་པའི་སྒོ་ནས་འབྲས་བུ་ཕྱག་རྒྱ་ཆེན་པོའི་གོ་འཕང་སྒྲུབ་པ་ལ་གཞན་ལུས་ཤེས་རབ་ཀྱི་རིག་མ་ལ་བསྟེན་ནས་སྐྱེ་དགོས་པ་ནི། སྔགས་ཀྱི་ཐེག་པར་རྡོ་རྗེ་འཆང་སྒྲུབ་བྱེད་ལ་ཐབས་ཀྱི་མགྱོགས་བྱེད་ཉིད་དུ་བསྔགས་པ་དེ་ཡིན་ལ། འཛག་མེད་ཀྱི་བདེ་བ་རིག་མ་ལ་ལྟོས་པ་དེའི་ཚེ། ལས་དང་ཡེ་ཤེས་ཀྱི་རིག་མས་ནི་འགྱུར་བདེ་ལས་འགྱུར་མེད་མཆོག་གི་བདེ་བ་བསྐྱེད་མི་ནུས་ལ། འགྱུར་བཅས་ཀྱི་བདེ་བའི་ཡེ་ཤེས་ནི་འགྱུར་མེད་ཀྱི་བདེ་བ་མཚོན་ནས་བསྐྱེད་པས་རིང་རྒྱུ་ཙམ་ཡིན་གྱི།
འགྱུར་མེད་ཀྱི་བདེ་བ་ཕུལ་དུ་མེད་པའི་དངོས་རྒྱུ་ནི་དེ་དག་གིས་མི་བྱེད་ལ། འོ་ན་དེ་གང་གིས་བྱེད་སྙམ་ན། ཕྱག་རྒྱ་ཆེན་མོར་གྱུར་པའི་རིག་མ་ཉིད་ཀྱིས་བྱེད་པ་ལ་རག་པ་ཡིན་ནོ། ། འོ་ན་ཕྱག་རྒྱ་ཆེན་མོའི་རིག་མ་དེ་གང་ཞེ་ན། འཁོར་བའི་སྲོག་གྱུར་གྱི་རླུང་ཐམས་ཅད་ཟད་པར་སྦྱོང་བའི་སྟོབས་ཀྱིས། མཆོག་གི་དབུ་མའི་ནང་གི་རླུང་བཅུ་ཡེ་ཤེས་ཀྱི་ངོ་བོར་གསལ་བ་ཉིད་པྲ་ཕབ་པའི་ཚུལ་དུ་སྣ་ཚོགས་ཡུམ་དང་རྡོ་རྗེ་དུ་བ་མ་དང་རྡོ་རྗེ་ཕག་མོ་ལ་སོགས་པ་ཕྱག་རྒྱའི་གཟུགས་སྟོང་པ་ཉིད་ཀྱི་གཟུགས་བརྙན་ཙམ་དུ་སྣང་བ་དེའོ། ། འོ་ན་རྒྱུད་འདི་ནས་བཤད་པའི་འཛག་སྒྲིབ་དེ་ལ་སྙོམས་འཇུག་གི་སྒྲིབ་པར་ཡང་བརྗོད་རུང་བ་ཡིན་ཏེ། ཕར་ཕྱིར་ཐེག་པར། སངས་རྒྱས་དང་བྱང་ཆུབ་དཔའི་ཡོན་ཏན་ཁྱད་པར་ཅན་ཐོབ་པ་ལ་སྙོམས་པར་འཇུག་པ་ལ་གེགས་བྱེད་ཀྱི་སྒྲིབ་པ་ལ་སྙོམས་འཇུག་གི་སྒྲིབ་པར་བརྗོད་པ་བཞིན་འདིར་ཡང་སྔགས་ལུགས་ཀྱི་ཡོན་ཏན་ཐོབ་པ་ལ་སྙོམས་པར་འཇུག་པའི་གེགས་བྱེད་ཀྱི་སྒྲིབ་པ་ཡིན་པས་སྙོམས་འཇུག་གི་སྒྲིབ་པར་བརྗོད་རུང་བ་ཡིན་ནོ། ། འོ་ན་འཛག་སྒྲིབ་འདི་སྒྲིབ་པ་གཉིས་གང་གི་ཆ་གཙོ་ཞེ་ན།
གཉིས་ཀའི་ཆ་ཡོད་དེ། འཛག་སྒྲིབ་འདི་ནི་དཔལ་མཆོག་དང་པོའི་སྐྱེས་བུའི་ལུས་སེམས་ཕྲ་བ་སངས་རྒྱས་སུ་འགྱུར་བ་ལ་གེགས་བྱེད་ཀྱི་དྲི་མ་བེམས་ཤེས་ཀྱི་ཆ་གཉིས་ཀར་ཡོད་པའི་ཕྱིར། གྲུབ་སྟེ། དེའི་ལུས་ཀྱི་འཁོར་ལོ་གནས་བཞིར་གནས་སྐབས་བཞི་བསྐྱེད་བྱེད་ཀྱི་སྔགས་ལུགས་ཀྱི་ཡེ་ཤེས་ལས་གཞན་མདོ་ལུགས་ཀྱི་ཡེ་ཤེས་ལ་སོགས་པས་གཞོམ་དུ་མེད་པའི་ཐིག་ལེ་རྟེན་དང་བརྟེན་པར་བཅས་པ་ནཱ་དའི་མིང་ སྤྱིར་ནཱ་ད་དང༌། ཐིག་ལེ་དང་ཚེག་དྲག་ལ་སོགས་པ་མ་དག་པ་འཁོར་བའི་སྒྲིབ་རྩ་འཛག་སྒྲིབ་ཀྱི་དབང་དུ་བྱས་པའི་ཁུ་རྡུལ་མུན་གསུམ་དང༌། རྣམ་པར་དག་པ་བྱང་ཆུབ་ཆེན་པོའི་རྩ་བ་མཆོག་མི་འགྱུར་གྱི་དབང་དུ་བྱས་པ་སྐུ་གསུང་ཐུགས་རྡོ་རྗེ་གསུམ་ཡོད་པ་ལས་གནས་པ་ནི། རྩ་ལ་ལྟོས་ན་དབུ་རྐྱང་རོ་གསུམ། རླུང་ལ་ལྟོས་ན་དེའི་ནང་གི་རླུང་གསུམ། ཐིག་ལེ་ལ་ལྟོས་ན། དེའི་ནང་གི་ཐིག་ལེ་དང༌།
འཁོར་ལོ་ལ་ལྟོས་ན་ནཱ་ད་ནི་སྙིང་གི་རླུང་མི་ཤིགས་པའོ། ། ཐིག་ལེ་ནི་སྤྱི་བོའི་ཟླ་བའོ། ། ཚེག་དྲག་ནི་ལྟེ་བའི་ཉི་མ་སྟེ། འདི་དག་ལ་རྣམ་པར་མ་དག་པ་རྣམས་སྟོབས་སུ་གྱུར་པས་ན་འཁོར་བ། དག་པ་རྣམས་སྟོབས་སུ་གྱུར་པས་རྡོ་རྗེའི་མྱང་འདས་སུ་འཇོག་གོ ། མཆན། ཅན་བཞི་འཛག་སྒྲིབ་དུ་ཡོད་པའི་ཕྱིར། དེས་ན་དེ་ལ་ཉོན་སྒྲིབ་ཀྱི་ཆ་ཇི་ལྟར་ཡོད་པ་ནི། རྒྱུད་དུ་འཕོ་བའི་བག་ཆགས་ཞེས་ཆགས་སོགས་ཀྱི་སྒྲིབ་པའི་ཆ་ཡོད་པར་བཤད་དེ། འཕོ་བའི་བག་ཆགས་ཀྱིས་ནི་ཆགས་པ་བསྐྱེད་པ་དང༌།
འཕོ་བ་ལས་ཆགས་བྲལ་གྱིས་ནི་སྡང་བ་བསྐྱེད་པ་དང༌། འཕོ་བའི་བག་ཆགས་ཉིད་ཀྱང་མ་རིག་པའི་རང་བཞིན་དུ་གནས་པར་གསུངས་ལ། དེ་ཉིད་ཤེས་སྒྲིབ་ཏུའང་འཇོག་སྟེ། སྔགས་ལུགས་ཀྱི་སངས་རྒྱས་དེའི་ཤེས་བྱ་ཡུལ་ཐུན་མོང་མིན་པ་ལ་སྒྲིབ་བྱེད་ཀྱི་སྒྲིབ་པ་ཡིན་པའི་ཕྱིར། འོ་ན་ཕར་ཕྱིན་ཐེག་པའི་ལུགས་ཀྱི་སངས་རྒྱས་དེ་སྒྲིབ་གཉིས་མ་ལུས་པ་ཟད་པར་སྤངས་པའི་སངས་རྒྱས་མ་ཡིན་པར་ཐལ། འཛག་སྒྲིབ་དེ་དེས་མ་སྤངས་པ་གང་ཞིག ། འཛག་སྒྲིབ་ལ་སྒྲིབ་པ་གཉིས་ཀའི་ཆ་ཡོད་པའི་ཕྱིར་ཞེ་ན། རྒྱུ་ལམ་བྱེད་པ་རང་ལུགས་ཀྱིས་བཞག་པའི་སྒྲིབ་གཉིས་མ་ལུས་པ་མ་སྤངས་པར་ཐལ། དེའི་ཕྱིར་ཟེར་ན་ནི་ཁྱབ་པ་མེད་ལ། སྔགས་ལུགས་ཀྱི་དེ་མ་སྤངས་པར་ཐལ།
དེའི་ཕྱིར་ཟེར་ན་ནི་འདོད་པ་ཉིད་ཡིན་ནོ། ། འོ་ན་མདོ་ལུགས་ཀྱི་སངས་རྒྱས་དེ་ཉོན་མོངས་པ་དང་བཅས་པར་ཐལ། དེས་ཉོན་སྒྲིབ་ཟད་པར་མ་སྤངས་པའི་ཕྱིར་ཞེ་ན། འོ་ན་ལྷག་མེད་ཀྱི་ཉན་རང་དགྲ་བཅོམ་པ་དེ་ཆོས་ཅན། ཕུང་པོའི་བདུད་དང་བཅས་པར་ཐལ། དེའི་ཕུང་པོའི་བདུད་ཟད་པར་མ་སྤངས་པའི་ཕྱིར། གྲུབ་སྟེ། དེ་ཐེག་པ་ཆེན་པོར་འཇུག་པའི་ཚེ། ཡིད་ཀྱི་འཕེན་པས་ཁྱད་པར་དུ་བྱས་པའི་ལུས་ལེན་པར་བཤད་པའི་ཕྱིར། གནད་འདི་ལྟ་བུ་ལ་དགོངས་ནས།
ཁོ་བོའི་བླ་མ་རས་པ་ཆེན་པོའི་གསུང་གིས་ཁ་ཅིག་གི་ལུགས་ཀྱིས། མདོ་ལུགས་པའི་ས་བཅུ་རྒྱུན་མཐའ་པ་སྔགས་སུ་ཞུགས་པ་ན། ཕྱག་རྒྱའི་ལམ་ལ་ལྟོས་པས་དེའི་ཚེ་འདོད་ཁམས་པའི་འདོད་ཆགས་སྒོམ་པས་སྤང་བར་བྱ་བ་ཞིག་སླར་བསྐྱེད་དགོས་སོ་ཞེས་པ་ལྟར་སྨྲ་མི་དགོས་ཏེ། དེའི་ཚེ་ཕར་ཕྱིན་ཐེག་པའི་སངས་རྒྱས་ཀྱིས་མི་སྤོང་བའི་སྙོམས་འཇུག་གི་སྒྲིབ་པར་གྱུར་པའི་འདོད་ཆགས་ཞིག་ཡོད་པ་དེས། དེ་སྐབས་ཀྱི་ཆགས་པ་ལམ་དུ་བྱེད་པའི་ཆགས་པ་དེ་དེས་གྲུབ་པའི་ཕྱིར། དེ་ལྟ་ནའང༌། དེ་ཁམས་གསུམ་གྱི་མཐོང་བ་དང་སྒོམ་པས་བསྡུས་པའི་འདོད་ཆགས་ནི་མ་ཡིན་པར་བཟུང་ངོ་ཞེས་བཀའ་བསྩལ་བ་ཡིན་ལ། འཇིགས་མེད་སེང་གེའི་སྒྲ་འདི་ལྟ་བུ་ནི། དབང་པོ་རྣོན་པོ་ལྟ་བུ་མ་ཡིན་པ་གང་གི་རྣ་བར་མི་བདེའམ་སྙམ་མོ། །
ཡང་ཁ་ཅིག་ཕར་ཕྱིན་གྱི་རང་ལམ་གྱིས་སྔགས་ལུགས་ཀྱི་སངས་རྒྱས་རྡོ་རྗེ་འཆང་ཐོབ་པ་ཡོད་དེ།
སློབ་དཔོན་ཞི་བ་འཚོས་དེ་ཁོ་ན་ཉིད་གྲུབ་པར། དཔལ་བདེ་བ་ཆེན་པོའི་རྡོ་རྗེ་སེམས་དཔའ་ལམ་གཞན་དག་གིས་བསྐལ་པ་གྲངས་མེད་པ་དུ་མ་རྟོགས་པར་བྱ་བ་རྡོ་རྗེ་ཐེག་པའི་ཐབས་དང་ལྡན་པ་རྣམས་ཀྱིས་ཚེ་འདི་ཉིད་ལ་དཀའ་བ་མེད་པར་བསྒྲུབ་པར་བྱ། ཞེས་འབྱུང་བའི་ཕྱིར་ཞེས་ཟེར་རོ། ། དེ་ལྟར་བཤད་མོད། ལམ་གཞན་པ་ཕར་ཕྱིན་གྱི་ལམ་གྱིས་བསྐལ་པ་གྲངས་མེད་པ་དག་ཏུ་བསྒྲུབས་ནས་རང་ལམ་གྱི་སངས་རྒྱས་ཐོབ་པ་དེ་སླར་རྡོ་རྗེ་ཐེག་པ་དང་ལྡན་ན་སྔགས་ལུགས་ཀྱི་རྡོ་རྗེ་འཆང་ཐོབ་པའམ། ཕར་ཕྱིན་གྱི་ལམ་གཞན་དག་གི་བསྐལ་པ་གྲངས་མེད་པ་དུ་མས་རྟོགས་པར་བྱ་རྒྱུ་སངས་རྒྱས་རྡོ་རྗེ་འཆང་གི་གོ་འཕང་དེ་རྡོ་རྗེ་ཐེག་པའི་ཐབས་དང་མི་ལྡན་ན་མི་ཐོབ་པས། ཕར་ཕྱིན་པའི་བསྐལ་པ་གྲངས་མེད་དུ་འབད་ནས་ལམ་བསླབ་འཕྲོ་བ་དེ་སྔགས་ལ་ཞུགས་པ་ན་བསྒྲུབ་བྱའི་གཙོ་བོ་སྔགས་ལུགས་ཀྱི་སངས་རྒྱས་དང༌། ཞར་ལ་མདོ་ལུགས་ཀྱི་སངས་རྒྱས་ཀྱང་ཐོབ་པར་བྱེད་དོ། ། འདི་ལ་ཁ་ཅིག་གིས་འོ་ན་དེ་ལྟར་ཐོབ་པའི་མདོ་སྔགས་ཀྱི་སངས་རྒྱས་གཉིས་པོ་དེ་སྔགས་ལུགས་ཀྱི་སངས་རྒྱས་སུ་གཅིག་གམ་མི་གཅིག ། གཅིག་ན་མདོ་སྔགས་ཀྱི་སངས་རྒྱས་གཉིས་ལ་དམན་མཆོག་མེད་པར་ཐལ།
མི་གཅིག་ན་སྔགས་ལུགས་ཀྱི་སངས་རྒྱས་དེ་ལ་སངས་རྒྱས་ཀྱི་ཆ་གཉིས་སུ་འགྱུར་བས་རྒྱུད་གཉིས་སུ་ཐལ་ཞེ་ན། འོ་ན་ས་དང་པོར་མཚན་དཔེ་ཐོབ་པ་དང་སངས་རྒྱས་ཀྱི་སར་མཚན་དཔེ་ཐོབ་པའི་མཚན་དཔེ་གཉིས་སངས་རྒྱས་ཀྱི་སར་གཅིག་གམ་མི་གཅིག ། གཅིག་ན་དེ་གཉིས་མཆོག་དམན་མེད་པར་ཐལ། མི་གཅིག་ན་སངས་རྒྱས་ཀྱི་མཚན་དཔེ་དེ་ལ་ས་དང་པོའི་མཚན་དཔེའི་ཆ་དང་སངས་རྒྱས་རང་དུས་ཀྱི་མཚན་དཔེའི་ཆ་གཉིས་ཡོད་པས། སངས་རྒྱས་ལ་མཚན་དཔེ་མི་འདྲ་བ་གཉིས་ཡོད་པར་ཐལ་བྱ་བ་ཡང་མཚུངས་པར་འགྱུར་རོ། ། དེ་ལྟར་འཛག་སྒྲིབ་ཀྱི་དངོས་གཉེན་མཆོག་མི་འགྱུར་གྱི་བདེ་བ་རང་དེ་གང་ལ་ངོས་འཛིན་ཞེ་ན། དཔལ་མཆོག་དང་པོའི་སྐྱེས་བུའི་མིང་ཅན་གྱི་ལུས་ལ་ཡོད་པའི་དྭངས་མ་རྡོ་རྗེའི་བདུད་རྩི་དང་རྡོ་རྗེ་ཉི་མ་གཉིས་ཕན་ཚུན་རེག་པའི་སྟོབས་ཀྱིས་གཅིག་གིས་གཅིག་ཞུ་ནས་ཕན་ཚུན་རོ་མཉམ་དུ་འདྲེས། འཁོར་ལོ་བཞིའི་རང་གནས་སུ་རྣམ་པར་དག་པ་འཆེད་ནས་དགའ་བ་བཞིའི་ཡེ་ཤེས་རིམ་ཅན་དུ་བསྐྱེད་དེ་བདེ་བ་ཆེན་པོའི་མྱོང་བ་ཉིད་ཀྱིས་འཛག་སྒྲིབ་སྡུག་བསྔལ་བའི་ངོ་བོར་གནས་པ་སད་རྨི་གཉིད་སྙོམས་བཞིའི་ཐིག་ལེ་དང་དེའི་གནས་ངན་ལེན་དང་བཅས་པ་འཁྲུད་ཅིང་སྦྱོང་བར་བྱེད་པས། དེའི་དངོས་གཉེན་དུ་འགྲོ་བ་ཡིན་ཏེ། བདེ་བ་དེ་སྡུག་བསྔལ་གྱི་དངོས་གཉེན་དུ་གྲུབ་པའི་ཕྱིར།
གསང་སྔགས་ཀྱི་སྐལ་བ་ཅན་དབང་པོ་རྣོན་པོ་ནི་དང་པོ་ཉིད་ནས་གསང་སྔགས་ཀྱི་ལམ་དུ་ཞུགས་པ་ཕར་ཕྱིན་གྱི་ལམ་དུ་མ་ཞུགས་པ་དེས་ཕར་ཕྱིན་ནས་བཤད་པའི་ས་ལམ་དེ་དག་བགྲོད་དམ་ཞེ་ན་བགྲོད་པར་གསལ་ཏེ། དངོས་སུ་གསང་སྔགས་ཀྱི་ས་ལམ་བགྲོད་པའི་ཞར་ལ། ཤུགས་ཀྱིས་ཕར་ཕྱིན་པའི་ས་ལམ་ཀྱང་བགྲོད་པར་བྱས་པའི་ཕྱིར། འོ་ན་དེའི་ཚེ་ཕར་ཕྱིན་གྱི་ས་དང་པོ་དང༌། གསང་སྔགས་ཀྱི་ས་དང་པོ་གཉིས་གཅིག་གམ་ཞེ་ན། རང་གི་ངོ་བོ་ལ་བཟང་ངན་མེད་པའི་ཚུལ་དུ་གཅིག་པ་དང༌། གཅིག་ཐོབ་པ་དེའི་ཚེ་ན་གཅིག་ཤོས་ཀྱང་ཐོབ་པའི་ཆ་ནས་གཅིག་པར་བརྗོད་མི་ནུས་ཀྱང༌། གཉིས་ཀའང་མདོ་རྒྱུད་སོ་སོ་ནས་བཤད་པའི་ས་དང་པོ་མི་འདྲ་བར་གྱུར་པའི་ས་དང་པོ་ཡིན་པ་ཙམ་དུ་གཅིག་པར་བརྗོད་དགོས་ཏེ། དཔེར་ན་གླང་པོ་ཆེའི་འགྲོས་ཀྱིས་ཞག་གཅིག་གིས་བགྲོད་པའི་ཞག་གཅིག་དང༌། རའི་འགྲོས་ཀྱིས་བགྲོད་པའི་ཞག་གཅིག་ལ་བགྲོད་པ་མྱུར་བུལ་ཡོད་ཀྱང་ཞག་གཅིག་གི་བགྲོད་པར་གཅིག་པ་བཞིན་ནོ། །
དེའི་ཚེ་ན་ཕར་ཕྱིན་ཐེག་པའི་ས་དང་པོ་པས་གསང་སྔགས་པའི་ས་དང་པོ་ཐོབ་པས་མ་ཁྱབ་ལ། གསང་སྔགས་པའི་ས་དང་པོ་ཐོབ་པ་དེས་ཕར་ཕྱིན་ཐེག་པའི་ས་དང་པོ་ཐོབ་པར་མ་ཟད། ཕར་ཕྱིན་ཐེག་པའི་ས་བཅུ་རྫོགས་ནས་སངས་རྒྱས་ཐོབ་ཟིན་པ་ཞིག་ཀྱང་ཡོད་པ་འདིར་ཁས་བླངས་བ་ནི་གསང་བ་བརྗོད་པར་ཕངས་པའི་གྲུབ་པའོ། ། དེས་ན་གསང་སྔགས་ཀྱི་ལམ་ཆེས་མྱུར་བས་འགྲུབ་པ་ནི། སྒྲུབ་བྱེད་དཀའ་བ་མེད་པའི་ཁྱད་པར་གྱིས་བསྒྲུབ་བྱ་དེ་མྱུར་དུ་འགྲུབ་པ་ཡིན་ལ། ཕར་ཕྱིན་གྱི་ལམ་གྱིས་སྔགས་ལུགས་ཀྱི་སངས་རྒྱས་སུ་མ་ཟད་ཕར་ཕྱིན་རང་ལུགས་སངས་རྒྱས་དེ་སྒྲུབ་པ་ལའང་ལམ་ཤིན་ཏུ་བུལ་བའི་སྒོ་ནས་འགྲུབ་པ་ནི་སྒྲུབ་བྱེད་དཀའ་བའི་ཁྱད་པར་གྱིས་བསྒྲུབ་བྱ་དེ་རིང་བར་འགྱུར་བ་ཡིན་ཏེ། གྲུབ་ཐོབ་ཆེན་པོའི་ཞལ་ནས། ཐབས་མང་དཀའ་བ་མེད་པ་དང༌། ། ཞེས་བཤད་པ་ཡིན་ནོ། ། འོ་ན་གསང་སྔགས་ཀྱི་ལམ་དེ་སྒྲུབ་པར་ཆེས་དཀའ་སྟེ།
ཕར་ཕྱིན་ཐེག་པའི་ས་ལ་གནས་པ་ལ་སོགས་ཀྱིའང་སྤྱོད་ཡུལ་དུ་ཆེས་བདེ་བ་མ་ཡིན་པར་བཤད་པའི་ཕྱིར་སྙམ་ན། མི་འགལ་ཏེ། སྒྲུབ་བྱེད་སྔགས་ལམ་རང་གི་ངོ་བོ་དཀའ་བའི་ཆ་ནས་དེར་དཀའ་བར་བཞག་པ་མ་ཡིན་ཏེ། གདུལ་བྱ་ཆགས་བྲལ་གྱི་རིགས་ཅན་ལ་མོས་པ་གཙོ་ཆེ་བས་ཆགས་བཅས་ཀྱི་ལམ་འདི་བློར་མ་ཆུད་པས་སྒྲུབ་དཀའ་བར་སོང་བའི་ཆ་ནས་དཀའ་བར་བཞག་པ་ཡིན་ནོ། ། ཡང་ཁ་ཅིག་མདོ་སྔགས་ཀྱི་སངས་རྒྱས་ལ་མཆོག་དམན་མེད་པར་གཅིག་པའི་དབང་དུ་བྱས་ནས་ཕར་ཕྱིན་ཐེག་པའི་ལམ་དེ་སྒྲུབ་པར་དཀའ་ནས་དཀའ་ཆ་དེ་མ་བཟོད་ནས་ལམ་སླ་བ་གསང་སྔགས་ཀྱི་ལམ་ནས་བགྲོད་པར་འདོད་པའང་སྣང་སྟེ། ཕ་རོལ་ཕྱིན་གཞུང་མི་ནུས་པར། ། གལ་ཏེ་གསང་སྔགས་སྒོམ་འདོད་ན། ། ཞེས་བརྗོད་པར་བྱེད་མཁན་འདུག་པའི་ཕྱིར། ལེགས་པར་མ་གོ་སྟེ། དེ་གཉིས་ཀྱི་འབྲས་བུ་ལ་མཆོག་དམན་མེད་བཞིན་ལམ་སླ་བ་དེ་ལ་མི་འཇུག་པར་དཀའ་བ་ལ་འཇུག་པ་ནི་རྟོགས་པ་དང་ལྡན་པ་ལ་ཆེས་མི་རིགས་པས།
ཕར་ཕྱིན་གྱི་ལམ་དུ་འཇུག་པ་མི་སྲིད་པའམ། སྲིད་ནའང་ལམ་དེ་ནས་འཇུག་པ་ཆེས་ཉུང་བར་འགྱུར་བའི་ཕྱིར་རོ། ། དེས་ན་སྔགས་ལམ་ལ་མ་བསྟེན་པར་བླ་ན་ཡོད་པའི་སངས་རྒྱས་ཐོབ་ཀྱང་བླ་ན་མེད་པའི་སངས་རྒྱས་མི་ཐོབ་པ་ནི། རྒྱུད་ལས། གང་གིས་བསྐལ་པ་བྱེ་བ་ནི། ། གྲངས་མེད་པར་ནི་རྙེད་དཀའ་བའི། ། སངས་རྒྱས་ཉིད་ཀྱང་རྩོན་ལྡན་ལ། ། ཚེ་འདི་ཉིད་ལ་སྟེར་བར་བྱེད། ། ཅེས་དང༌། དུས་འཁོར་ལས།
རིགས་ཀྱི་བུ་ཀྱེ་སངས་རྒྱས་ཉིད་དུ་འགྱུར་བ་གཞན་དུ་མཐའ་ཡས་བསྐལ་པས་མིན་པར་རྒྱལ་བས་གསུངས། ། ཞེས་པས། གསང་སྔགས་ཀྱི་སངས་རྒྱས་དེ་ནི་ཕར་ཕྱིན་པའི་ལམ་གྱིས་བསྐལ་པ་གྲངས་མེད་བྱེ་བ་དང་མཐའ་ཡས་པར་ཡང་མི་འགྲུབ་ཅེས་པས་དོན་གྱི་ནམ་ཡང་མི་འགྲུབ་པར་བསྟན་པ་ཡིན་ཏེ། དེ་ཡང་རྒྱུའི་ཐེག་པ་རང་ལམ་གྱིས་བགྲོད་པའི་དུས་གསུམ་དུ་བྱོན་པའི་སངས་རྒྱས་དེ་ཡང་སྔགས་ལུགས་ཀྱི་ཐམས་ཅད་མཁྱེན་པ་ཐོབ་པར་བྱེད་པ་ལ། ནང་དཔའ་བོ་བྱང་ཆུབ་ཀྱི་ཤིང་རྩ་དབུ་མ་གསང་སྔགས་ཀྱི་ཆོ་ག་བཟང་པོས་མ་སྦྱངས་པར་འཚང་མི་རྒྱ་བར་བསྟན་པ་ཡིན་ཏེ། མངོན་བྱང་ལས། རྫོགས་པའི་སངས་རྒྱས་གང་འདས་དང༌། ། ད་ལྟར་བྱུང་བའི་རྫོགས་སངས་རྒྱས། ། འགྲོ་ལ་ཕན་ཕྱིར་བཞུགས་པ་གང༌། ། དེ་དག་ཀུན་གྱིས་གསང་སྔགས་ཀྱིས། །
ཆོ་ག་བཟང་པོ་འདི་མཁྱེན་ནས། ། དཔའ་བོ་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་མཚན་མེད་བརྙེས། ། ཞེས་འབྱུང་བ་དང༌། ཕར་ཕྱིན་ཐེག་པའི་སངས་རྒྱས་ཤཱཀ་ཐུབ་ལྟ་བུའི་སྤྲུལ་སྐུ་ལྷག་མེད་དུ་ཉི་ཚེ་བར་མྱ་ངན་ལས་འདའ་བ་ཡོད་ཀྱང༌། སྔགས་ཀྱི་ཀུན་མཁྱེན་པའི་སྤྲུལ་སྐུ་བདེ་གསང་ལྟ་བུ་ཉི་ཚེ་བར་མྱ་ངན་ལས་འདའ་བ་མེད་པ་དེ་ཐོབ་དགོས་པར་བསྟན་པ་ནི། གང་གི་ཤཱཀྱ་སེང་གེ་སོགས། ། མཆོག་རྣམས་ཀྱི་ནི་བདུད་ཀྱི་སྡེ། ། མི་བཟད་པ་ཡི་སྟོབས་ཀྱང་བཅོམ། ། འཇིག་རྟེན་རྗེས་འཇུག་ཤེས་ནས་ནི། །
འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག ། ཅེས་རྒྱུད་སྡེ་འོག་མ་དག་ཏུ་ཡང་གོང་མ་བླ་མེད་ཀྱི་ལམ་ལ་མ་ལྟོས་པར་ཕུལ་དུ་དབྱུང་དུ་མེད་པའི་སངས་རྒྱས་མི་ཐོབ་པར་སྦས་དོན་དུ་བསྟན་ལ། དེར་མ་ཟད་འཇིག་རྟེན་དུ་ཕར་ཕྱིན་ཐེག་པའི་སངས་རྒྱས་ཨུ་དུམྺ་རའི་མེ་ཏོག་ལས་དཀོན་པ་དེ་ལས་ཀྱང་གསང་སྔགས་སྤྱོད་པའི་ཚུལ་འབྱུང་བ་དཀོན་པར་གསུངས་པས་ཀྱང༌། རྒྱུའི་ཐེག་པའི་སངས་རྒྱས་དཀོན་པ་དེས་གསང་སྔགས་ཀྱི་སྤྱད་པ་སྤྱོད་པ་དཀོན་པར་དོན་ལ་འཕངས་པ་ཡིན་ཏེ། ཇི་སྐད་དུ། འཇིག་རྟེན་དུ་ནི་ཀུན་མཁྱེན་དག ། ཨུ་དུམྺ་རའི་མེ་ཏོག་བཞིན། ། བརྒྱ་ལམ་ན་ནི་རེས་འགའ་ཞིག །
འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། ཞེས་འབྱུང་བའི་ཕྱིར། ཟབ་གསང་གི་གནད་འདི་ལྟ་བུ་ནི་བདག་གི་རྗེ་བླ་མ་རས་པ་ཆེན་པོས་མཁྱེན་པ་ཁོ་ནར་ཟད་དོ། ། འོ་ན་མན་སྙེ་ལས། ཅི་སྟེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བྱང་ཆུབ་མེད་དོ་ཞེ་ན་མ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མེད་པར་བླ་མེད་བྱང་ཆུབ་ཀྱི་དྲི་ག་ལ་ཡོད། ཅེས་པས་རྒྱུའི་ཐེག་པའི་སངས་རྒྱས་ལས་གཞན་པའི་སངས་རྒྱས་གོང་མ་ཞིག་མེད་དོ་སྙམ་ན་ཡང་མིན་ཏེ། ལུང་དེས་ནི་འབྲས་བུའི་ཐེག་པའི་སངས་རྒྱས་དེའང་རྒྱུའི་ཐེག་པ་ལས་ཁྱད་དུ་གྱུར་པའི་འབྲས་བུའི་ཐེག་པའི་ཤེས་ཕྱིན་ཟབ་མོ་ལ་བསླབ་དགོས་པར་བསྟན་པ་ཡིན་ནོ། །
ཡང་ཁ་ཅིག་དྲི་མེད་འོད་ལས། དྲུག་པ་གྲུབ་པའི་མཐའ་ལ་སྨོད་པ་སྟེ། གྲུབ་པའི་མཐའ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། སྔགས་ཀྱི་ཚུལ་ལ་དེ་ཁོ་ན་ཉིད་ཀྱི་ལེའུ་དེ་ལ་སྨོད་པའོ། ། ཞེས་དང༌། དྷ་རི་ཀ་པས་དབང་རབ་བྱེད་ཀྱི་འགྲེལ་པར། གྲུབ་མཐའ་ལ་སྨོད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་ཐེག་པ་ཡིན་ལ། དེ་དང་གསང་སྔགས་ཐ་དད་དུ་འཛིན་པ་ནི་རྩ་བའི་ལྟུང་བར་གསུངས་པས། མདོའི་སངས་རྒྱས་ལས་ལྷག་པའི་སྔགས་ཀྱི་སངས་རྒྱས་ཡོད་པར་སྨྲ་བ་ནི་སྡིག་པའི་ལས་མི་ཟད་པའོ་ཞེས་དྭོགས་ན།
མདོ་སྔགས་ཀྱི་ཐེག་པར་བཤད་པའི་ཤེར་ཕྱིན་ལ་སྨོད་པ་རྩ་ལྟུང་དུ་གསུངས་པས་མདོ་སྔགས་ཀྱི་སངས་རྒྱས་ལ་མཆོག་དམན་ཡོད་པར་ཅིས་འགྲུབ། དྲན་པ་རྣལ་དུ་ཕོབ་ཞིག ། དྷ་རི་ཀ་པས། རྒྱུ་ལམ་གྱི་ཐེག་པ་ཐ་དད་དུ་འཛིན་པ་རྩ་ལྟུང་དུ་འགྱུར་ཞེས་པའི་དགོངས་པ་ནི། གཉིས་ཀར་ཐེག་ཆེན་དུ་མ་བཟུང་བར་རྒྱུའི་ཐེག་པ་ཉན་རང་གི་ཐེག་པར་བཟུང་ན། རྩ་ལྟུང་དུ་འགྱུར་ཞེས་འཆད་པ་ཡིན་པས་ལེགས་པར་མ་བསླབས་བཞིན་དུ་འཆད་པ་ནི་ཡ་ང་བར་ཞུགས་པ་ཡིན་ནོ། ། ཅི་མདོ་ལུགས་ཀྱིས་ཐོབ་པའི་སངས་རྒྱས་ལས་ལྷག་པའི་སྔགས་ལུགས་ཀྱི་སངས་རྒྱས་ཐོབ་བྱར་ཡོད་ཅེས་པ་འདི་གཞན་ཟེར་འཁྱམ་པོ་ཞིག་བསྐྱར་བ་མ་ཡིན་ཏེ། རྗེ་མར་པའི་ཆོས་དང་རིགས་ཀྱི་སྲས་རྗེ་བཙུན་ཞེ་སྡང་རྡོ་རྗེའི་ཀྱཻ་རྡོར་གྱི་འགྲེལ་པར། ཐེག་པ་ཆེན་པོ་ལ་ཡང་ཕ་རོལ་ཏུ་ཕྱིན་པའི་ཐེག་པ་དང་གསང་སྔགས་ཀྱི་ཐེག་པ་གཉིས་སུ་ཡོད། དེ་གཉིས་ཀྱི་ཁྱད་པར་ཅི་ཞེ་ན།
འདི་ལ་རྒྱ་གར་པཎྜི་ཏ་རྣམས་འདོད་སྲོལ་མི་འདྲ་བ་རེ་ཡོད་སྐད། འོན་ཀྱང་ནངས་ཀྱི་ཁམ་ཆེ་བ་ཇོ་བོ་མཻ་ཏྲི་པའི་ཞལ་ནས། ཕ་རོལ་ཏུ་ཕྱིན་པའི་ཐེག་པའི་སྒོ་ནས་སངས་རྒྱས་མི་ཐོབ་ཅེས་རང་དུ་ཁ་ཚོན་གཅོད། འོ་ན་ཕར་ཕྱིན་གྱི་གཞུང་འདི་ཙམ་ཞིག་བསྟན་པ་ལ་དགོས་པ་ཅི་ཡོད་བྱས་པ་ལ། གསང་སྔགས་ཀྱི་ཐེག་པ་ལ་མི་འཇུག་པ་རྣམས་ཀྱི་ལམ་སྟེགས་ཙམ་དུ་བསྟན་པ་ཡིན་གྱི། འཚང་རྒྱ་བ་ལ་སྔགས་ཀྱི་ཐེག་པ་ལ་བསྟེན་དགོས་ཞེས་གསུངས། ཇོ་བོ་ནཱ་རོ་པའི་ཞལ་ནས། ཕ་རོལ་ཏུ་ཕྱིན་པའི་ཐེག་པའི་སྒོར་ཞུགས་པས་ཀྱང་སངས་རྒྱས་ཐོབ་ནི་ཐོབ་སྟེ། གསང་སྔགས་དང་གཉིས་ཀྱི་ཁྱད་ནི་བདེ་བར་སྐྱོབ་པ་དང༌། མྱུར་སྐྱོབ་ཀྱི་བྱེད་པ་ཡིན་ཞེས་གསུངས་སོ། །
ཞེས་བཤད་པས། ཇོ་བོ་མཻ་ཏྲི་པས་ནི་ཕར་ཕྱིན་རང་ལམ་གྱི་སངས་རྒྱས་མེད་པར་གསུངས་ལ། ནཱ་རོ་པས་ཡོད་ཀྱང་དེས་གསང་སྔགས་བདེ་མྱུར་གྱི་སྒྲུབ་པའི་སངས་རྒྱས་གདོད་ཐོབ་དགོས་པའི་ཕྱིར། རྗེ་མར་པ་ཡབ་སྲས་ལུགས་ཕྱི་མ་ཉིད་ལ་ཆེས་བསྔགས་པ་ཡིན་ཅེས་ཁོ་བོའི་ཕ་རས་པ་ཆེན་པོས་གསུངས། མདོ་སྔགས་ཀྱི་སངས་རྒྱས་ལ་མཆོག་དམན་ཡོད་མེད་འདི་ལ་བླ་མ་ས་སྐྱ་པ་ཁུ་དབོན་ལ་ནི་ངེས་ཤེས་གཏིང་ཚུགས་པ་ཞིག་མི་སྣང་སྟེ། ས་པཎ་གྱི་བདག་མེད་བསྟོད་འགྲེལ་ལས། རྒྱུའི་རིམ་པ་གཉིས་ལ་སོགས་པའི་ཁྱད་པར་ཞུགས་པས་འབྲས་བུ་ལ་ཁྱད་པར་ཞུགས་པ་ཆོས་ཉིད་དེ། ཆུ་དང་འོ་མས་བཅུས་པའི་སྐྱུ་རུ་ར་བཞིན་ནོ། ། འོ་ན་ཕ་རོལ་ཕྱིན་པ་ལས་ས་བཅུ་གཅིག་པ་སངས་རྒྱས་སུ་བཤད་པ་དང་འགལ་ཞེ་ན། འོན་ཏེ་ཁྱེད་མདོ་ལས།
ས་བཅུ་པ་སངས་རྒྱས་སུ་བཤད་པ་གང་གིས་སྤོང༌། དེ་ཉེ་བ་ཉིད་ལ་དགོངས་སོ་ཞེ་ན། བཅུ་གཅིག་པ་ལ་ཡང་ཉེ་བ་ཉིད་ལ་དགོངས་པ་མཚུངས་སོ་ཞེས་གསུངས་པས། ས་བཅུ་གཅིག་པ་སངས་རྒྱས་ཀྱི་ས་བཏགས་པ་བར་བཤད་པ་དང༌། རྩེ་མོའི་རྒྱུད་སྡེ་སྤྱི་རྣམས་ལས། མཐར་ཐུག་པ་ནི་དེ་ལས་གོང་དུ་བོགས་དབྱུང་དུ་མེད་པས་མཐར་ཐུག་པ་སྟེ། སངས་རྒྱས་ཀྱི་ཡེ་ཤེས་སོ། ། དེའང་རྣམ་པ་གཉིས་ཏེ། སྤྱི་དོན་གྱི་མཐར་ཐུག་སྟེ་ཐེག་པ་ཐུན་མོང་བ་ལ་གྲགས་པ་ས་བཅུ་གཅིག་པ་དང༌། སྦས་དོན་གྱི་མཐར་ཐུག་སྟེ་གསང་སྔགས་ལ་གྲགས་པའི་ས་བཅུ་གཉིས་པ་དང་བཅུ་གསུམ་པའོ། །
ཞེས་གསུངས་པས་སྤྱི་དོན་གྱི་སངས་རྒྱས་མཐར་ཐུག་པས་བཤད་པ་དེ་སངས་རྒྱས་བཏགས་པ་བར་མི་རིགས་པའི་ཕྱིར། ཁུ་དབོན་གྱི་གསུང་རབ་ཀྱང་ནང་མི་མཐུན་པར་ཟད་པའི་ཕྱིར། འོ་ན་དཔལ་རང་བྱུང་རྡོ་རྗེའི་བསམ་གཏན་གྱི་མན་ངག་བྱང་ཆུབ་ཕྱོགས་ཀྱི་ཆོས་དང་མཐུན་པ་ཞེས་པའི་བསྟན་བཅོས་སུ། དེས་ན་སྔགས་དང་ཕར་ཕྱིན་གཉིས་སྦྱོར་བའི་ལམ་ཉམས་སུ་ལེན་པའི་ཁྱད་པར་མ་གཏོགས་གཞན་ནི་ཁྱད་མེད་དོ་སྙམ་མོ། ། ཞེས་གསུངས་པ་མ་ཡིན་ནམ་ཞེ་ན། གསུངས་མོད། དེ་ནི་གང་ཟག་ཁ་ཅིག་ཕར་ཕྱིན་རང་ལམ་ནས་སྔགས་ལུགས་ཀྱི་སངས་རྒྱས་མི་ཐོབ་ན། ཕར་ཕྱིན་གྱི་ཉམས་ལེན་ཡང་འདོར་བྱར་དྭོགས་ནས་དགོངས་ཏེ་གསུངས་པ་ཡིན་ཏེ། སྤོ་ཏོ་པས། ནན་ལྟར་ན་དབང་པོ་རྣོན་པོ་ཡིན་ན་སྔགས་ལམ་ལས་ཕར་ཕྱིན་གྱི་ལམ་མྱུར་ཏེ།
བྱང་ཆུབ་སེམས་དཔའ་རྟག་ངུས་སོ་སོ་སྐྱེ་བོ་ལས་དང་པོ་བ་ཞིག་གྲངས་མེད་གཅིག་གི་ཚོགས་མི་ཚེ་གཅིག་ལ་བཟླུམས་ནས་མཐོང་ལམ་ཐོབ་བྱ་བ་དང༌། འདོད་པས་ཀྱང་བར་དུ་མི་ཆོད་པ་ཕར་ཕྱིན་ཐེག་པར་ཡོད་དེ། ཆོས་འཕགས་བཙུན་མོའི་འཁོར་གྱི་དབུས་ནས་དགྱེས་པར་རོལ་བ་ལྟ་བུའི་ཞེས་གསུངས་པ་དང་འདྲ་སྟེ། དུས་དེར་གསང་སྔགས་ལ་བསྙད་པའི་ལོག་པར་སྤྱོད་པ་མང་བས་དེ་འགོག་པའི་ཆེད་དུ་དེ་སྐད་གསུངས་པ་བཞིན་ནོ། ། འོ་ན་མདོའི་ལམ་གྱིས་བསྐལ་པ་བྱེ་བར་ཡང་སྔགས་ཀྱི་སངས་རྒྱས་མི་འགྲུབ་པའི་རྒྱུ་མཚན་ཅི་ཞེ་ན། སྔགས་ལུགས་ཀྱི་སངས་རྒྱས་དེ་ནི་ཆགས་བྲལ་གྱི་ལམ་གྱིས་མི་འགྲུབ་པས། ཆགས་པ་ལམ་བྱེད་ཉིད་ཀྱིས་འགྲུབ་དགོས་པ་ནི། རྒྱུད་ལས། རིག་པ་འདི་ནི་དོར་བྱས་ནས། ། ཐབས་གཞན་གྱིས་ནི་འཚང་མི་རྒྱ། །
བརྟུལ་ཞུགས་རྣམས་ཀྱི་མཆོག་གི་མཆོག ། རིག་མའི་བརྟུལ་ཞུགས་བུ་ཡིས་སྤྱོད། ། ཅེས་དང༌། རྒྱུད་ལས། གལ་ཏེ་ཆེས་ཕྲའི་སེམས་ཀྱི་མྱུ་གུ་ལ། ། དག་པའི་ཡུལ་གྱི་བཅུད་ཀྱིས་མ་བྲན་ན། ། ནམ་མཁས་ཁྱབ་པའི་འབྲས་བུ་མི་སྟེར་བའི། ། དཔག་བསམ་ལྗོན་ཤིང་འདི་ནི་ཇི་ལྟར་ཐོབ། ། ཁ་ཅིག་ཡུལ་རྣམས་དག་ནི་སྤངས་ནས་ཏེ། ། ཁ་ཅིག་ཡུལ་རྣམས་མ་བཀག་པར་བྱས་ནས། །
ཁ་ཅིག་ཡུལ་རྣམས་ཁོ་ན་ཉིད་ཀྱིས་ཏེ། ། མི་ཡི་ཁྱུ་མཆོག་རྣམས་ནི་བྱང་ཆུབ་བྱེད། ། ཅེས་འབྱུང་བ་དང༌། ཁྱད་པར་ཕོ་ཉའི་ལམ་མ་བསྟེན་པར་དེ་མི་འགྲུབ་པས། ཕོ་ཉ་མོའི་རིགས་གཏོགས་ལ་གུས་པ་སྐྱེ་དགོས་པ་ནི། རྣལ་འབྱོར་བླ་མེད་དུ་མ་ཟད་རྣལ་འབྱོར་གྱི་རྒྱུད་ལས་ཀྱང༌། བུད་མེད་ཐམས་ཅད་མཐོང་བ་ན། ། ལན་གསུམ་དུ་ནི་བསྐོར་བྱས་ནས། ། སྤྱི་བོས་ཕྱག་ནི་བྱས་ནས་སུ། ། ལན་གསུམ་བར་དུ་གསོལ་བ་གདབ། །
ཁྱོད་ལ་བདག་ནི་བུ་ཡིན་ཏེ། ། ཇི་སྲིད་བྱང་ཆུབ་མ་ཐོབ་བར། ། བྱང་ཆུབ་ཡན་ལག་ནུ་མ་ལས། ། བྱུང་བ་རང་གི་ནུ་མས་སྐྱོང༌། ། ཞེས་འབྱུང་བ་དང༌། ཆགས་པ་ལམ་བྱེད་ཀྱི་སྒོ་ནས་སངས་རྒྱས་ལ་མཆོག་དམན་ཡོད་པ་དེ་མ་ཡིན་ན། ཕར་ཕྱིན་ཐེག་པའི་ས་བཅུ་གཅིག་པའི་སངས་རྒྱས་ལས། སྔགས་ལུགས་ཀྱི་སངས་རྒྱས་ཀྱི་སའི་རིམ་པ་བཅུ་དྲུག་ལ་སོགས་པ་གསུངས་པ་དོན་ལ་མི་གནས་པར་འགྱུར་ལ། དེའང་འདོད་ནུས་པ་མིན་ཏེ། མདོ་དང་སྔགས་ཀྱི་ཐེག་པ་གཉིས་ཀྱི་མཐར་ཐུག་སྔགས་ཀྱི་ཐེག་པ་ཉིད་ངེས་དོན་དུ་གནས་པའི་ཕྱིར།
དེ་ཡང་ཕྱག་ཆེན་ཐིག་ལེར། གཙོ་བོར་སྤྲུལ་སྐུ་དབྱིབས་ཀྱི་ལས་ཀྱི་ས་རབ་ཏུ་དགའ་བ་ལ་སོགས་པ་ས་བཅུ་གཅིག་ལོངས་སྐུར་རང་བྱིན་བརླབས་ཀྱི་ལམ་བཞིན་དུ་ས་བཅུ་བཞི་པ་ལ་རྡོ་རྗེ་སེམས་དཔའི་ས། ཤེས་རབ་སྟོང་པ་ཉིད་རྦ་རླབས་ཀྱི་ས་བཅྭོ་ལྔ་པ་ཤེས་རབ་ལྷན་ཅིག་སྐྱེས་པའི་ས་གཉིས་ཀ་ཟུང་དུ་འཇུག་པ་རྦ་རླབས་ཀྱི་ས་བཅུ་དྲུག་པ་བསམ་གྱིས་མི་ཁྱབ་པའི་སར་མཛད་དོ། །
འོ་ན་རྒྱུད་སྡེ་འོག་མ་གསུམ་གྱི་སྔགས་ཀྱི་རང་ལམ་ནས་གསང་སྔགས་ཀྱི་སངས་རྒྱས་ཐོབ་པ་ཞིག་ཡོད་དམ་སྙམ་ན། ཡོད་པ་མིན་ཏེ། འཇིག་རྟེན་པའི་དངོས་གྲུབ་གཙོ་བོར་སྒྲུབ་པའི་ཐབས་ལ་རྒྱུད་སྡེ་འོག་མ་གསུམ་རྒྱས་ཤིང༌། རྫོགས་སངས་སྒྲུབ་པ་ནི། རྒྱུད་སྡེ་གོང་མ་ཉིད་ལ་རག་པའི་ཕྱིར། དུས་འཁོར་གྱི་འགྲེལ་ཆེན་ལས། འཇིག་རྟེན་པའི་རྒྱུད་ནི་བྱ་བའི་རྒྱུད་དང་རྣལ་འབྱོར་གྱི་རྒྱུད་དོ། །
འཇིག་རྟེན་ལས་འདས་པའི་རྒྱུད་ནི་རྣལ་འབྱོར་ཕ་དང་མའི་རྒྱུད་དོ། ། ཞེས་འབྱུང་ངོ༌། ། དེ་ལྟ་ན། དཔལ་རང་བྱུང་རྡོ་རྗེས། བྱ་སྤྱོད་མི་ཚེ་དྲུག་ཅུ་སྟེ། ། རྣལ་འབྱོར་མི་ཚེ་བཅུ་དྲུག་ཡིན། ། བླ་ན་མེད་པ་ཚེ་གཅིག་གིས། ། བརྩོན་ལྡན་ངེས་པར་འགྲུབ་པར་འགྱུར། ། ཞེས་གསུངས་པས། བྱ་སྤྱོད་ཀྱི་རང་ལམ་ནས་མི་ཚེ་དྲུག་ཅུས་སྔགས་ལུགས་ཀྱི་སངས་རྒྱས་ཐོབ་པར་བཤད་པ་མ་ཡིན་ནམ་ཞེ་ན།
དེ་ལ་ཁོ་བོའི་བླ་མ་རས་པ་ཆེན་པོའི་ཞལ་ནས། གདུལ་བྱའི་རིས་ཁ་ཅིག་བྱ་སྤྱོད་ཀྱི་ལམ་ལ་མི་ཚེ་དྲུག་ཅུ་ཙམ་དུ་སྦྱངས་ནས་རྒྱུད་བསག་སྦྱང་གི་དགེ་རྩས་སྨིན་པར་བྱས་ཏེ། དེ་ནས་བླ་མེད་ཀྱི་ལམ་དུ་ཞུགས་ཏེ་ཚེ་གཅིག་ལ་འཚང་རྒྱ་བར་བྱེད་པ་ལ་དགོངས་ཞེས་གསུང་ངོ༌། ། སྐབས་འདིར། ཁ་ཅིག་རྒྱུད་སྡེ་འོག་མ་གསུམ་ལ་ཡང་དབང་བཞི་དང་བསྐྱེད་རྫོགས་དངོས་སུ་མ་བསྟན་ཡང་དོན་གྱིས་གྲུབ་ལ། དེ་མ་གྲུབ་ན། རྒྱུད་སྡེ་འོག་མ་ལ་བསྟེན་ནས་མཆོག་ཐོབ་པར་ཡང་མི་ནུས་པར་འགྱུར་ལ། འདོད་ན། རྒྱུད་སྡེ་གོང་མ་མ་གཏོགས་འོག་མ་ལ་དོན་དམ་པའི་ལྷ་མེད་པར་འགྱུར་ལ། དེ་ཡང་འདོད་ན་རྒྱུད་སྡེ་གོང་འོག་གི་ལྷ་དང་ཡེ་ཤེས་ལ་བཟང་ངན་ཡོད་པར་ཡང་འགྱུར་ན།
དེའི་ཕྱིར་རྒྱུད་སྡེ་འོག་མ་གསུམ་གྱི་རང་ལམ་བསྒོམས་པས་སྔགས་ལུགས་ཀྱི་སངས་རྒྱས་གོ་ཆོད་པོ་ཐོབ་པར་ནུས་སོ་ཞེས་པ་ནི་བུ་སྟོན་རིན་པོ་ཆེའི་དགོངས་པའོ། ། ཞེས་ཟེར་བ་སྣང་མོད། མཁས་པ་ཆེན་པོ་དེ་ལྟ་བུས་འཁྲུལ་པ་དེ་འདྲ་བ་ག་ལ་འཆད། རྒྱུད་སྡེ་གོང་འོག་གི་ཐོབ་བྱ་དོན་དམ་པའི་ལྷ་དང་ཡེ་ཤེས་བསླུ་བ་མེད་པ་ལ་བཟང་ངན་མེད་ཀྱང༌། ཐོབ་བྱེད་རྒྱུད་སྡེ་གོང་འོག་ལམ་རིམ་སོ་སོ་བ་ལས། འོག་མས་ནི་ཐོབ་བྱེད་ཀྱི་རིང་རྒྱུར་འགྲོ་ལ། དངོས་ཀྱི་ཐོབ་བྱེད་ནི་གོང་མའི་ལམ་དང་མ་འབྲེལ་ན་མི་ཐོབ་པ་འདི་ལ་ཉེས་པ་ཅིར་འགྱུར། སྐྱོན་མ་ཡིན་པ་སྐྱོན་དུ་བརྗོད་པ་ནི་རང་གི་ཤེས་རབ་བླུན་པ་གཞན་ལ་སྟོན་ཆེས་རིངས་པ་ཉིད་དུ་ཟད་དོ། ། ཁྱད་པར་སངས་རྒྱས་ཀྱི་ཕྲིན་ལས་ཀྱིས་སེམས་ཅན་གྱི་ཁམས་ན་ཡོད་པའི་དྲི་མ་མ་ལུས་པར་སྦྱང་བར་མཛད་པ་ནི། ཕྲིན་ལས་ཀྱི་ཆེ་བའི་ཡོན་ཏན་ཆེས་ཕུལ་དུ་བྱུང་བ་ཡིན་ལ།
དེའང་ཕྲིན་ལས་ཀྱི་ཡུལ་འདི་ལ་གདུལ་བྱ་ཉོན་མོངས་པ་ལ་སྤྱོད་པ་ཤས་ཆེ་བའི་དབྱེ་བས་ལྔའམ་དྲུག་ཏུ་འགྱུར་བ་ཡིན་ཏེ། དུག་ལྔ་སོ་སོ་བ་ཤས་ཆེ་བ་དང༌། ལྔ་ཆར་སྟོབས་མཉམ་དུ་ཡོད་པ་དང༌། དེ་དག་སྦྱོང་བྱེད་ལའང་རྒྱུ་དུས་ནས་རིགས་ལྔ་དང་རིགས་དྲུག་ལ་སོ་སོ་བའི་ཁམས་གཙོ་ཆེ་བར་ཡོད་ལ། དེ་གདུལ་བའི་ཆེད་ཀྱི་རྣལ་འབྱོར་དང་རྣལ་འབྱོར་ཆེན་པོའི་གསང་སྔགས་ཀྱི་སངས་རྒྱས་ལ། རྒྱལ་བ་རིགས་ལྔ་དང་རིགས་དྲུག་པ་བ་ཡོད་པ་ཡིན་ཏེ། མི་བསྐྱོད་པ་རྡོ་རྗེའི་རིགས་དང༌། རིན་འབྱུང་རིན་པོ་ཆེའི་རིགས་དང༌། འོད་དཔག་མེད་པདྨའི་རིགས་དང༌། དོན་གྲུབ་རལ་གྲིའི་རིགས་སམ་ལས་ཀྱི་རིགས་དང༌།
རྣམ་སྣང་དེ་བཞིན་གཤེགས་པའི་འཁོར་ལོའི་རིགས་དང༌། རྡོར་སེམས་སྣ་ཚོགས་པའི་རིགས་སམ་གྲི་གུག་གི་རིགས་སུ་ཡོད་པའི་ཕྱིར། དེ་དག་གིས་སྔགས་ཀྱི་གདུལ་བྱ་རྣམས་སྔགས་ཀྱི་རང་ལམ་ནས་ཁྲིད་པའི་ཚེ། དང་པོར་དམ་ཚིག་དང་སྡོམ་པ་སྦྱིན་པ་ན། རིགས་ལྔ་སྤྱི་དང་སོ་སོ་བའི་དམ་ཚིག་དང་སྡོམ་པ་འཛིན་དུ་བཅུག་ནས་དཀྱིལ་འཁོར་པར་ཞུགས་ཏེ་རང་ལམ་ལ་རྣལ་འབྱོར་དུ་བྱས་ཏེ། བླ་མེད་ཀྱི་བྱང་ཆུབ་མངོན་དུ་བྱེད་པ་ཡིན་ལ། རྒྱུ་མཚན་དེ་ཉིད་ཀྱི་ཕྱིར། མཁའ་ཁྱབ་ཀྱི་སེམས་ཅན་ཐམས་ཅན་ནི་རིགས་ལྔ་དང་རིགས་དྲུག་པར་མ་འདུས་པའི་སེམས་ཅན་གཅིག་ཀྱང་མེད་ལ། དེ་དག་མ་ལུས་པ་སྒྲོལ་བའི་ཆེད་དུ་དབང་བསྐུར་བའི་མཐར། རྡོ་རྗེ་དང་པདྨ་ལ་སོགས་པའི་ཆོས་ཀྱི་འཁོར་ལོ་བསྐོར་བའི་རྗེས་གནང་མཛད་ནས་མཁའ་ཁྱབ་ཀྱི་འཁོར་བ་དོང་ནས་སྤྲུག་པ་ཡིན་ནོ། །
བྱ་སྤྱོད་ལ་ནི་རིགས་ལྔ་དང་དྲུག་པའི་རྣམ་གཞག་རྗེས་མཐུན་པ་ལས་མཚན་ཉིད་པ་ནི་མེད་དེ། ཆོ་ག་ཞིབ་མོ་ལས། པདྨ་ཆེན་པོའི་དཀྱིལ་འཁོར་མཐའ་དག་དང༌། རྡོ་རྗེའི་རིགས་དང༌། དེ་བཞིན་གཤེགས་པའི་རིགས་དང༌། ནོར་བུའི་རིགས་དང༌། གླང་པོའི་རིགས་དང༌། ཞེས་འཇིག་རྟེན་ལས་འདས་པའི་རིགས་ལྔར་གསུངས། ཞར་ལ་འཇིག་རྟེན་པའི་རིགས་དང་དྲུག ། དེ་ལ་དེ་བཞིན་གཤེགས་པའི་རིགས་ནི་ཤཱཀྱ་ཐུབ་པ་ལ་སོགས་པས་གསུངས།
པདྨའི་རིགས་ནི་སྤྱན་རས་གཟིགས་དང༌། རྡོ་རྗེའི་རིགས་ནི་ཕྱག་ན་རྡོ་རྗེ་དང༌། ནོར་བུའི་རིགས་ནི་ནོར་གྱི་བདག་པོ་ནོར་བུ་བཟང་པོ་དང༌། གང་པོའི་ཕ་ཞེས་བྱ་བ་ལྷ་དྲང་སྲོང་རྣམ་མང་ཐོས་ཀྱི་བུས་གསུངས། རྒྱས་པའི་རིགས་ནི་ལྔ་རྩེན་དང་དེའི་ཆུང་མ་གཉིས་འཕྲོག་མ་གཉིས་ཀྱིས་བཤད། འཇིག་རྟེན་པའི་རིགས་ནི་སངས་རྒྱས་ལ་དད་པའི་ལྷ་དང་ལྷ་མིན་སོགས་རང་རང་གི་ཆོ་ག་དང་བཅས་ཏེ་སྟོན་པ་ལ་ཕུལ་ཅིང༌། སྟོན་པས་ཀྱང་བཀར་བྱིན་གྱིས་བརླབས་པ་ལྟ་བུ་སྟེ། གླང་པོའི་རིགས་ཀྱི་མིང་གི་རྣམ་གྲངས་ལ། རྒྱས་པ་དང་བ་གླང་གི་རིགས་ཟེར་བའང་ཡོད་ཅིང༌། རྒྱུ་མཚན་དེའི་ཕྱིར།
བྱ་བ་དང་སྤྱོད་པ་རིགས་ལྔའི་སྡོམ་པ་འཛིན་པ་ལའང་མེད་ལ། ཁ་ཅིག་གི་བྱ་སྤྱོད་ལ་རིགས་ལྔའི་སྡོམ་པ་འཛིན་པ་མེད་པས་དེར་ནི་བྱང་སྡོམ་ལས་སྔགས་ཀྱི་སྡོམ་པ་ཐོབ་པ་མེད་ཟེར་བ་ནི་མི་འཐད་དེ། བྱ་སྤྱོད་ཀྱི་དཀྱིལ་འཁོར་དུ་ཞུགས་ནས་དབང་བསྐུར་བ་དང་རྗེས་སུ་གནང་བ་ལ་སོགས་པས་ཐོབ་པའི་སྡོམ་པ་དང་དམ་ཚིག་བཞག་ཏུ་ཡོད་པའི་ཕྱིར་དང༌། སྔགས་ཀྱི་སྡོམ་པ་དང་རྣལ་འབྱོར་དང་མི་ལྡན་ན་སྔགས་པ་ཡིན་པར་ཅི་ཞིག་གིས་འཇོག་པའི་ཕྱིར་རོ། ། ཁྱད་པར་རྒྱུད་སྡེ་འོག་མ་གཉིས་སུ་མཚན་རྟོག་ལས་སྐྱོབ་བྱེད་ཀྱི་བཅོམ་ལྡན་འདས་དུས་གསུམ་དུ་སྒྲིབ་པ་མ་མཆིས་པའི་སྡོམ་པ་ལེན་པར་བཤད་ལ། དེ་ནི་སྔགས་ཀྱི་སྡོམ་པ་ཉིད་དུ་ཤེས་དགོས་པའི་ཕྱིར་ཏེ། མཚན་རྟོག་སྐྱོབ་བྱེད་ཡེ་ཤེས་ཀྱི་སྡོམ་པ་ཉིད་དུ་གྲུབ་པའི་ཕྱིར། ཁ་ཅིག་འདི་བྱང་སྡོམ་ཡིན་གྱི་སྔགས་སྡོམ་མ་ཡིན་ནོ་སྙམ་ན། སྔགས་ཀྱི་སྡོམ་པའི་ཆོ་གས་ཐོབ་པའི་བྱང་སྡོམ་ནི་སྔགས་སྡོམ་ཉིད་ལས་གཞན་ཡིན་མི་དགོས་ཏེ། རིགས་ལྔའི་སྡོམ་བཟུང་གི་སྐབས་ཀྱི་བྱང་སྡོམ་བཞིན་ནོ། །
དུས་གསུམ་སྒྲིབ་བྲལ་ཡེ་ཤེས་ཀྱི་སྡོམ་པ་རྣམ་སྣང་མངོན་བྱང་ལས་བཤད་པ་འདི་བྱ་རྒྱུད་ཀྱི་སྐབས་སུ་ཡང་བྱར་རུང་སྟེ། སྤྱོད་རྒྱུད་ཀྱི་ལག་ལེན་ཕལ་ཆེར་ནི་བྱ་རྒྱུད་དང་ཐུན་མོང་བ་ཉིད་དུ་གསུངས་པའི་ཕྱིར་རོ། ། དེས་ན་སྔགས་ཀྱི་གདུལ་བྱར་མ་གྱུར་པའི་སེམས་ཅན་ནི་གང་ཡང་མེད་དོ།། །། ༈ རྡོ་རྗེའི་གསུང༌། དབང་གི་དོན་རྒྱུད་ལ་སྐྱེས་ན་ཐོབ་བྱ་བ་འདི་དག་པར་བཏོན་ན། དབང་གི་ནུས་པ་རྒྱུད་ལ་འཇོག་པའམ་ཐེབས་ན་དབང་བསྐུར་ཐོབ་པར་འགྱུར་བྱ་བར་བཏོན་ན་ལེགས་སོ། ། དེ་ཡང་ཞལ་སྔ་ནས། རྡོ་རྗེ་སློབ་དཔོན་རབ་ཧེ་རུ་ཀར་དངོས་སུ་གྱུར་པའི་སངས་རྒྱས་དང༌། དཔའ་བོ་དང་རྣལ་འབྱོར་མ་ས་ཆེན་པོ་ལ་བཞུགས་པ་རྣམས་ཡིན་ལ། དགོངས་གཅིག་རྙིང་མར།
འཁོར་བའི་ཐོད་ཁྲག་གསོལ་བའི་དོན་ལུང་འདྲེན་དང་བཅས་པ་ཞིག་འདུག་པ་ནི་སྔགས་རྙིང་མའི་ལུགས་སུ་ཟད་དོ། ། དེ་ཡང་ཧེ་ནི་རྒྱུ་མཚན་ནམ་རྒྱུ་སྟེ་ཚོགས་གཉིས་ཀྱི་རྒྱུ་ལས་འཁྲུངས་པ་དང༌། རུ་པ་ཀ་ཚོགས་པའམ་འདུས་པས་གསང་བ་དང་བདེ་མཆོག་གི་འདུས་པ་དང་སྡོམ་པ་ཡིན་པ་དང༌། ཀྭ་ཙིཏ་མི་གནས་པ་དང་འཐོར་བ་ཡིན་པས་འཛག་སྒྲིབ་ཐམས་ཅད་འཐོར་ཞིང་སྲིད་ཞི་ཕྱོགས་གཉིས་ལ་མི་གནས་པ་གང་ཡིན་པ་དེ་ནི་ཧེ་རུ་ཀ་ཡིན་ཏེ། ཧེ་ནི་རྒྱུ་ཚོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་ཡི་གེ་ཕྱིས་སྣོན་གྱི་བསྡུ་བ་བྱས་ནས་སྒྲ་བཤད་པའི་ཕྱིར། འོ་ན་སོ་སོ་སྐྱེ་བོའི་དབང་བསྐུར་སྦྱིན་ནུས་ཀྱི་རྡོ་རྗེ་སློབ་དཔོན་དེ་ཇི་ཙམ་ཞིག་ནས་འཇོག་ཅེ་ན། བླ་མ་ལྔ་བཅུ་པ་ལས།
བརྟན་ཞིང་དུལ་བ་བློ་གྲོས་ལྡན། ། བཟོད་ལྡན་དྲང་ལ་གཡོ་རྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་བརྩེ་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། ། དཀྱིལ་འཁོར་བྲི་བའི་ལས་ལ་མཁས། ། སྔགས་བཤད་པ་ཡི་སྦྱོར་བ་ཤེས། ། རབ་ཏུ་ཞི་ཞིང་དབང་པོ་དུལ། ། ཞེས་དང༌། དེ་ཉིད་བཅུ་ནི།
རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་གཉིས་ཀྱི་ཆོ་ག་དང༌། ། གསང་བ་ཤེས་རབ་ཡེ་ཤེས་དང༌། ། ཁ་སྦྱོར་འབྱེད་པའི་ཆོ་ག་དང༌། ། གཏོར་མ་རྡོ་རྗེའི་བཟླས་པ་དང༌། ། དྲག་ཤུལ་སྒྲུབ་པའི་ཆོ་ག་དང༌། ། རབ་ཏུ་གནས་དང་དཀྱིལ་འཁོར་སྒྲུབ། ། གསང་བའི་དེ་ཉིད་བཅུ་ཡིན་ནོ། ། དཀྱིལ་འཁོར་ཏིང་འཛིན་ཕྱག་རྒྱ་དང༌། ། སྟང་སྟབས་འདུག་སྟངས་བཟླས་བརྗོད་དང༌། །
སྦྱིན་སྲེག་མཆོད་པ་ལས་སྦྱོར་དང༌། ། སླར་བསྡུ་བ་ཡི་རྣམ་པ་ནི། ། ཕྱི་ཡི་དེ་ཉིད་བཅུ་ཡིན་ནོ། ། ཞེས་གསུངས་ལ། ཆོ་གའི་དེ་ཉིད་བཅུ་ནི། རབ་གནས་ཀྱི་རྒྱུད་ལས། དཀྱིལ་འཁོར་དང་ནི་ཏིང་འཛིན་མཆོག ། ཕྱག་རྒྱ་སྟང་སྟབས་གདན་དང་ནི། ། བཟླས་བརྗོད་སྦྱིན་སྲེག་མཆོད་པ་དང༌། ། ལས་ལ་སྦྱར་བ་སླར་བསྡུའོ། །
ཞེས་པ་དང༌། སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི། བླ་མ་ཡོངས་བཟུང་གི་རྒྱུད་ལས། གནས་དང་དུས་དང་ལྷ་དང་སྔགས། ། བགྲང་ཕྲེང་ཕྱག་རྒྱའི་སྦྱིན་སྲེག་དང༌། ། དབང་བསྐུར་དང་ནི་རབ་གནས་ཀྱི། ། དེ་ཉིད་བཅུ་ནི་ཡོངས་སུ་ཤེས། ། ཞེས་པ་དང༌། དེ་ཁོ་ན་ཉིད་ཀྱི་དེ་ཉིད་བཅུ་ནི། རིན་ཆེན་འབར་བ་ལས།
རྡོ་རྗེ་དྲིལ་བུ་ཡེ་ཤེས་དང༌། ། ལྷ་དང་དཀྱིལ་འཁོར་སྦྱིན་སྲེག་དང༌། ། སྔགས་དང་རྡུལ་ཚོན་གཏོར་མ་དང༌། ། དབང་བསྐུར་དེ་ཉིད་བཅུ་པའོ། ། ཞེས་གསུངས་ལ། དེ་ལྟའི་མཚན་ཉིད་ཚང་བ་ཞིག་དགོས་ཤིང༌། ཁྱད་པར་ཕྱི་ནང་གི་རྟེན་འབྲེལ་ལ་བསྒྲིགས་ནས་སྐུ་བཞིའི་ས་བོན་སློབ་མའི་རྒྱུད་ལ་འདེབས་པར་བྱེད་པའི་དབང་བསྐུར་བ་འདི་ལ། བསྐྱེད་རྫོགས་ཀྱི་རྟོགས་པའི་ལམ་ལ་མངའ་ཅུང་ཟད་ཀྱང་མ་བརྙེས་ན་ནི། གོང་དུ་བཤད་པའི་དེ་ཉིད་ཕལ་ཆེར་དང་ལྡན་ཡང་སློབ་མའི་རྒྱུད་སྨིན་བྱེད་ཀྱི་རྡོ་རྗེ་སློབ་དཔོན་དུ་མི་རུང་ངོ༌། ། དེ་ལྟ་བུ་བླ་མ་མཚན་ལྡན་གྱིས་སྡོམ་པ་གསུམ་མིག་གི་འབྲས་བུ་ལྟར་བསྲུང་ཞིང༌།
གསང་སྔགས་ཀྱི་ཐབས་ཤེས་ཟབ་མོ་ལ་མོས་པ་ཕྱིར་ལྡོག་མེད་པར། ཚེ་གཅིག་ཏུ་མཁའ་ཁྱབ་ཀྱི་སེམས་ཅན་ཐམས་ཅད་རྡོ་རྗེ་སེམས་དཔའི་གོ་འཕང་ལ་འགོད་པའི་སྐྱེས་བུ་སྐལ་བ་དང་ལྡན་པ་ལ། དབང་བསྐུར་བའི་སྦྱང་གཞི་རྒྱུ་དུས་ཀྱི་སངས་རྒྱས། སྦྱོང་བྱེད་ལམ་སྨིན་གྲོལ་གྱི་སངས་རྒྱས། སྦྱང་བྱ་དྲི་མ་མ་སྤངས་ལམ་དུ་བྱེད་པའི་སངས་རྒྱས། སྦྱང་འབྲས་འབྲས་དུས་ཀྱི་སངས་རྒྱས་ཐམས་ཅད་གནས་སྐབས་དེ་དང་དེར་ཕན་ཚུན་རྒྱས་གདབ་ཅིང་བྱིན་གྱིས་བརླབས་པའི་ནུས་པ་དེའི་རྒྱུད་ལ་འཇོག་ཅིང༌། ལམ་སྒོམ་པའི་ཚེ་རྟོགས་པའི་མྱུ་གུ་སྐྱེ་ནུས་ཀྱི་དབང་གི་ས་བོན་ཐེབས་ན་དབང་བསྐུར་ཐོབ་པ་ཡིན་གྱི། དེ་ལྟར་མ་གྱུར་ན་ནི་དབང་བསྐུར་ཐོབ་པ་མ་ཡིན་ལ། ས་བོན་ཐེབས་པའི་ཚད་ཀྱང་ལས་དང་པོ་པ་རྒྱུ་དུས་ཀྱི་སྨིན་བྱེད་ཀྱི་དབང་ལྟ་བུ་ལ་མཚོན་ན། དབང་བཞི་པོ་གང་བསྐུར་བའི་སྐབས་སུ་བདེ་སྟོང་གི་རྟོགས་པ་ཡིད་ངོར་གསལ་བ་དང༌།
ཁྱད་པར་དབང་གོང་མའི་གསུམ་པ་ལྟ་བུ་ལ། རབ་དཔེའི་ཡེ་ཤེས་སུ་སྐྱེས་པ། ཐ་མ་དེ་མཐུན་གྱི་མྱོང་བ་ཙམ་རེ་སྐྱེས་ན་དེའི་བདེ་བའི་ཆ་ལ་དབང་གསུམ་པ་སྟོང་པའི་ཆ་ལ་བཞི་པའི་ངོ་སྤྲོད་བྱས་ནས་སངས་རྒྱས་ཀྱི་ཡེ་ཤེས་ཀྱང་འདི་འདྲ་བ་ཞིག་འོང་ངོ་ཞེས་བརྗོད་པས་དབང་བསྐུར་ཐོབ་པར་བཞག་གི ། དེ་འདྲ་གང་ཡང་མ་བྱུང་བར་དབང་གྲལ་དུ་དམིགས་པ་འཛིན་པ་དང་དབང་ཚིག་ཐོས་པ་དང་དབང་རྫས་རེག་མྱོང་ཙམ་གྱིས་ནི་དབང་ཐོབ་པ་མ་ཡིན་ནོ། ། དེང་སང་ཚེ་འདིའི་ཟང་ཟིང་དང་རྙེད་བཀུར་གྱི་ཆེད་དུ་དབང་བསྐུར་ཞུ་བ་དང་སྦྱིན་པ་སྐད་དུ་བཅོས་པ་ཐམས་ཅད་ནི་གསང་སྔགས་ལོག་པར་སྒྲུབ་པའི་ཉེས་པ་ཁ་ན་མ་ཐོ་བར་ཤེས་པར་བྱ་དགོས་སོ། ། དེ་ཡང་དེང་སང་ཁ་ཅིག་གི་མངོན་དཀྱིལ་གྱི་ངག་འདོན་གོ་རིམ་མི་འཁྲུག་ཅིང་རང་སའི་ཐིག་ཚོན་ཕྱག་རྒྱ་ལ་སོགས་པ་ལག་ལེན་མ་ནོར་བ་ཙམ་བྱས་པ་ཞིག་སློབ་དཔོན་དུ་བྱས་ནས། སྔགས་ཀྱི་སྡོམ་པ་དང་དམ་ཚིག་འཛིན་པར་མི་ནུས་ཀྱང་དབང་བསྐུར་ལ་ཕན་ཡོན་ཆེ་ཟེར་ནས་དབང་བསྐུར་བའི་ཚུལ་དུ་བྱེད་ཅིང༌། ལག་ལེན་དེ་ཀ་ཙམ་ལ་གསང་སྔགས་ཀྱི་ཆོ་ག་མ་འཁྲུགས་པར་བརྡ་སྤྲོད་ནུས་པར་རློམ་པ་ནི་ཕྱིན་ཅི་ལོག་ཡིན་ཏེ། རྡོ་རྗེ་འཆང་ཆེན་པོ་ནི་ཆོ་ག་མ་འཁྲུགས་པ་འདོན་ཆ་བྱང་བ་ལ་མི་བྱེད་ཀྱི། སློབ་མའི་རྒྱུད་བཞི་སྐུ་བཞིར་སྨིན་བྱེད་ཀྱི་ཆོ་གའམ་དབང་གི་བྱ་བ་མ་འཁྲུགས་པར་སྨིན་པར་བརྡ་དོན་འཕྲོད་ན་དེ་སྐབས་ཀྱི་དབང་གི་བྱ་བ་མཐར་ཕྱིན་བྱེད་དུ་འཇོག་པ་ཡིན་ཏེ།
འདུལ་བར་བསྙེན་རྫོགས་ཀྱི་སྡོམ་པ་ཐོབ་རྒྱུའི་མངོན་གྱུར་བཅུའི་ཆོ་ག་མ་འཁྲུགས་པས་བསྙེན་རྫོགས་ཀྱི་སྡོམ་པ་བསྐྱེད་པ་ན། ཐོབ་ཤེས་ནུས་ལྡན་གྱི་བསྙེན་རྫོགས་ཀྱི་སྡོམ་པ་ཐོབ་པའི་བྱ་བ་མཐར་ཕྱིན་བྱེད་དུ་འཇོག་པ་བཞིན་ནོ། ། ཀྱེ་མ་དེང་སང་རང་རྒྱུས་མེད་པའི་ས་ཕྱོགས་གཞན་ཞིག་ཏུ་སྔགས་ཀྱི་ཆོས་གང་འབྲིམ་དྲིས་ནས། གང་འབྲིམ་པའི་ཆོས་དེ་བླ་མ་མཚན་ཉིད་དང་མི་ལྡན་པ་ཞིག་ལ་ཡོད་པར་གྲགས་ནའང༌། དེ་ལ་ཁྲལ་ཆོས་ཀྱིས་གཏུགས་ནས། དེ་ནས་རང་གི་ཐུན་གཅིག་ཀྱང་ཉམས་སུ་མ་བླངས་ཀྱང་ཆོས་དེ་འབྲིམ་པའི་ས་ཕྱོགས་གཞན་ཞིག་ཏུ་ཆོས་དེ་ཟང་ཟིང་གི་ཕྱིར་འཚོང་དུ་འགྲོ་བའི་སྐྱེས་བུ་དེ་ནི་ཇི་ལྟ་བུ་ཞིག་ཏུ་འགྱུར། དེ་ལ་ལུས་ལོངས་སྤྱོད་དགེ་བའི་རྩ་བ་དང་བཅས་པ་འབུལ་བའི་སློབ་མས་ལྟོས་ས་བྱས་པ་དེ་ཡང་ཇི་ལྟ་བུར་འགྱུར། དེ་ལྟ་བུའི་དབང་ཁྲིད་གང་ལ་ཞུས་པའི་རྩ་བརྒྱུད་ཀྱི་བླ་མ་ལ་གསོལ་བ་བཏབ་པས་བྱིན་རླབས་འཇུག་པའི་བྱིན་རླབས་དེ་ཇི་ལྟ་བུ་ཞིག་ཏུ་འགྱུར། སྐལ་བའི་ནོར་ཅན་དག་གིས་ལེགས་པར་རྟོགས་ཤིག ། ཁོ་བོས་དེ་ཙམ་ལས་གཞན་དུ་མི་སྨྲའོ། །
ཞེས་བཀའ་སྩལ་ཏོ། ། དབང་དོན་རྒྱུད་ལ་མ་སྐྱེས་ན་དབང་མི་ཐོབ་པ་འདི་ལ་དགོངས་ནས་བཀའ་བརྒྱུད་རིན་པོ་ཆེའི་ཞལ་ནས། དབང་མ་བསྐུར་ཀྱང་ཐོབ་པ་ཡོད། ། ཅེས་གསུང་པ་ལ། ས་སྐྱ་པཎྜི་ཏས། ལ་ལ་དབང་བསྐུར་མུ་བཞི་འདོད། ། དབང་བསྐུར་བྱས་ཀྱང་མ་ཐོབ་དང༌། ། མ་བྱས་ཀྱང་ནི་ཐོབ་པ་དང༌། ། བྱས་ན་ཐོབ་ལ་མ་བྱས་པ། ། མི་ཐོབ་པ་དང་རྣམ་བཞིར་འདོད། །
འདི་འདྲ་གང་ནའང་བཤད་པ་མེད། ། བསྟན་པ་དཀྲུག་པའི་སྙད་ཀར་ཟད། ། འོན་ཀྱང་འདི་ཡང་བརྟག་པར་བྱ། ། སོ་སོ་ཐར་པའི་སྡོམ་པ་དང༌། ། བྱང་ཆུབ་སེམས་དཔའི་སེམས་བསྐྱེད་ལའང༌། ། མུ་བཞི་ཅི་ཡི་ཕྱིར་མི་རྩི། ། དེ་བཞིན་སྒོམ་ལའང་ཅིས་མི་མཚུངས། ། བསྒོམས་ཀྱང་མ་སྐྱེས་མ་བསྒོམས་ཀྱང༌། ། སྐྱེ་བ་ལ་སོགས་མུ་བཞི་ཡོད། ། མུ་བཞི་ཀུན་ལ་ཡོད་བཞིན་དུ། །
གཞན་ལ་མུ་བཞི་མི་རྩི་བར། ། དབང་བསྐུར་ཉིད་ལ་རྩི་བ་ནི། ། བདུད་ཀྱི་གསང་ཚིག་ཡིན་པར་དྭོགས། ། གལ་ཏེ་མུ་བཞི་ཡོད་ན་ཡང༌། ། སོ་སོའི་མཚན་ཉིད་ཤེས་མི་ནུས། ། ཅི་སྟེ་ཤེས་པར་ནུས་ན་ནི། ། དེ་ཡི་མཚན་ཉིད་སྨྲ་དགོས་སོ། ། སྨྲས་ཀྱང་རང་བཟོ་མ་ཡིན་པ། ། ལུང་དང་མཐུན་པ་ཁྱེད་ལ་མེད། ། ཞེས་གསུངས་པ་ནི།
དཔལ་ལྡན་ས་སྐྱ་པཎྜི་ཏ་ལྟ་བུས་གསུངས་པ་ལ་དགོས་པ་དུ་མ་ཡོད་སྲིད་ནའང༌། གཞན་དུ་བདག་ཐོས་རྒྱ་ཆུང་ངོ་ཞེས་གསལ་བར་བསྟན་པ་ཡིན་ཏེ། སོ་ཐར་སྡོམ་པའང་རགས་པ་བརྡ་བྱུང་གི་ཆོ་གས་མ་བླངས་ཀྱང་རང་གི་ངང་གནས་པ་ཉིད་སྐྱེ་ཞིང་ཐོབ་པ་ཡོད་དེ། མགོན་པོ་འོད་དཔག་མེད་དང་བཅོམ་ལྡན་མི་འཁྲུགས་པའི་ཞིང་རྣམས་སུ་དེར་སྐྱེས་ཙམ་ནས་མགོ་རེག་ཞབས་རྗེན་ཉན་ཐོས་ཀྱི་དགེ་སློང་གི་ཆ་བྱད་ཅན་སོ་ཐར་གྱི་སྡོམ་ལྡན་ཚེ་དེར་སྡོམ་པ་བླང་བ་ལ་མ་ལྟོས་པའང་ཡོད་པ་འདི་དང༌། དེ་འཕགས་པའི་དབང་དུ་བྱས་སོ་སྙམ་ན། ཞིང་འདི་ཉིད་དུ་སྡོམ་པ་ཆོ་གས་མ་ཕོག་པར་ཚུར་ཤོག་གི་བསྙེན་རྫོགས་སུ་གྱུར་པའང་ཡོད་ལ། ཡང་དེར་སྔོན་ཆོག་ཡིན་གྱི་ད་ལྟའི་ཆོ་ག་ལ་མ་ཡིན་པ་འདིར་སྙམ་ན་ད་ལྟའང་སྡོམ་པ་གསུམ་ལྡན་གྱི་གང་ཟག་ཤི་འཕོས་ནས་སླར་སྔགས་ཀྱི་སྡོམ་པ་མ་ཉམས་པ་ཞིག་མིར་སྐྱེས་པ་ན་དེའི་རྒྱུད་ལ་སོ་ཐར་གྱི་སྡོམ་པ་མེད་དམ་ཡོད། མེད་ན་སྡོམ་པ་འོག་མ་གཉིས་དང་མི་ལྡན་པར་སྔགས་ཀྱི་སྡོམ་པ་དེ་རྒྱུད་ལ་ཇི་ལྟར་གནས། ཡོད་ན་དེ་མིར་སྐྱེས་པའི་དུས་ཉིད་ནས་སོ་ཐར་གྱི་སྡོམ་ལྡན་དུ་ཅིས་མི་འགྲུབ། བྱང་སྡོམ་ལ་འཆི་འཕོས་ཀྱང་གཏོང་རྒྱུ་མ་བྱུང་ན་མ་བླངས་ཀྱང་ཐོབ་པ་ཡོད་པ་ཅིས་མི་འགལ།
མ་བླངས་ཀྱང་ཚེ་འདིར་མ་ཐོབ་ཀྱང་ཚེ་རབས་སྔ་མར་ཐོབ་པའི་རྒྱུན་མ་བཏང་བར་ཡོད་པའི་ཚེ་འདིར་དྲན་ཤེས་ཀྱི་བྱང་སྡོམ་སྲུང་བ་ཅི་འགལ། རྡོ་རྗེ་ཐེག་པ་སྔགས་ཀྱི་སྡོམ་པ་དབང་བསྐུར་ལ་ཡང་ཚེ་འདིར་མ་བླངས་ཀྱང་དབང་བསྐུར་ཐོབ་ཐོབ་པ་ཡོད་པ་ནི། ཇོ་བོ་ཨ་ཏི་ཤའི་བཀའ་བརྒྱུད་ལའང་ཆེས་ཆེར་གྲགས་ཏེ། པོ་ཏོ་བའི་སློབ་མ་དོལ་པ་དམར་བཞུར་བའི་ལམ་རིམ་ལས། གསང་སྔགས་ནི་ལམ་ཉེ་ཁེ་ཉེན་གཉིས་ཀ་ཆེ་བས་བུ་ཆུང་རྟ་རྒོད་ལ་བསྐྱོན་པ་དང་འདྲ། ཕལ་ཆེར་འཆི་ཉེན་ཆེ། དེང་སང་སློབ་མ་བློ་གྲོས་དམན་པ་གཅིག་སློབ་དཔོན་ཚེ་འདིའི་རྙེད་བཀུར་འདོད་པ་ཞིག་གིས་བུམ་པ་ཞིག་མགོ་བོར་བཞག་ནས་དབང་བསྐུར་བ་སྐད་ཟེར་ཏེ། དེས་དཔོན་སློབ་གཉིས་ཀ་དམྱལ་བར་སྐྱེ་བ་ལས་མི་འོང༌། དབང་འདི་ལ་མ་བསྐུར་ཡང་ཐོབ་པ་དང་བསྐུར་ནས་ཐོབ་པ་བྱ་བ་གཉིས་ཡིན། མ་བསྐུར་ཡང་ཐོབ་པ་དེ་བླ་མ་མཚན་ལྡན་གཅིག་ལ་སློབ་མ་སྔོན་བསགས་ཀྱི་རྒྱབ་ལྡན་ཞིག་གིས་མགོན་པོ་བྱམས་པའི་སྤྱན་སྔ་ནས་ཡོང་བ་འདྲ་ཞིག་གིས་དད་གུས་སྒོམ་ཞིང་གསོལ་བ་བཏབ་པ་ལ་བརྟེན་ནས་དབང་དེ་ཉིད་མ་བསྐུར་ཀྱང་བྱིན་རླབས་ཀྱི་སྟོབས་ཀྱིས་གཉིད་ཀྱིས་ནོན་ན་རྨི་ལམ་ལྟར་དབང་བསྐུར་ཉིད་ངང་གིས་ཐོབ་སྟེ་དགེ་བའི་བཤེས་གཉེན་པོ་ཏོ་བ་ལྟ་བུ་ཡིན།
ཁོང་གིས་གསང་འདུས་ཀྱི་དབང་མ་ཐོབ་ཀྱང་འདུས་པའི་རྒྱུད་ཚར་གཅིག་གཟིགས་པས་གསང་འདུས་ཀྱི་ལྷ་ཚོགས་ཐམས་ཅད་ཞལ་གཟིགས་གསང་བ་འདུས་པ་དང་སྐལ་བ་མཉམ་པར་དབང་ཐོབ་པ་ཡིན། བསྐུར་ནས་ཐོབ་པ་དེ་དཔོན་སློབ་གཉིས་ཀ་མཚན་ཉིད་དང་ལྡན་པས་དཀྱིལ་འཁོར་གྱི་འཁོར་ལོ་མངོན་སུམ་དུ་བྱས་ནས་དབང་བསྐུར་བ་ཨ་ཏི་ཤས་ཇོ་བོ་བྱང་ཆུབ་འོད་ལ་བསྐུར་བ་ལྟར་བྱང་ཆུབ་འོད་ཀྱི་མཐོང་ངོར་ཨ་ཏི་ཤ་མཆེ་བ་ཅན་སྤྱན་གསུམ་དང་ལྡན་པར་བཞེངས་པ་ལྟ་བུ་ཞིག་གིས་དབང་བསྐུར་ཐུབ་པར་གདའ། དེ་ལྟ་མིན་པ་ད་ལྟའི་དབང་བསྐུར་འདི་ཆོས་སུ་ལྟ་ག་ལ་འགྲོ། ཆོས་ལ་ས་བོན་དུ་ཡང་མ་འགྲོ། ཞེས་འབྱུང་ལ་བསྒོམས་ཀྱང་སྒོམ་མ་སྐྱེས་ལ་མ་བསྒོམས་ཀྱང་སྒོམ་སྐྱེ་བ་ཡོད་པ་ནི་བསམ་གཏན་གྱི་སེམས་སོགས་ཚེ་འདིར་མ་བསྒོམས་ཀྱང་སྔར་གྱི་སྒོམ་འཕྲོ་དྲན་པས་ཟིན་ནས་སྒོམ་སྐྱེ་བ་དང༌། སྔར་མ་བསྒོམས་ཤིང་སྒོམ་སྐྱེ་བའི་ལུས་སེམས་ཀྱི་རྟེན་མ་སྨིན་པ་ལ་བསྒོམས་ཀྱང་སྒོམ་མི་སྐྱེ་བ་ཡོད་ལ། འདི་ལྟར་མུ་བཞི་བླ་མ་མཚན་ལྡན་གྱིས་སློབ་མ་མཚན་དང་མི་ལྡན་པ་ལ་བརྟགས་ཤིང་དཔྱད་ནས་རྩི་རྒྱུ་མེད་ན་མཁྱེན་བརྩེ་ནུས་པ་དང་ལྡན་པས་གཞན་རྒྱུད་སྨིན་གྲོལ་ལ་བཀོད་པར་མི་ནུས་པའི་ཕྱིར། དེ་ལྟའི་མཚན་ཉིད་ནི་བདག་ཅག་གི་བླ་མ་རིན་པོ་ཆེ་སྒམ་པོ་པ་དང་དུས་གསུམ་མཁྱེན་པ་ཕག་མོ་གྲུ་པ་འཇིག་རྟེན་གསུམ་མགོན་སོགས་ཀྱིས་ལེགས་པར་མཁྱེན་ནས་གང་ཟག་ཁ་ཅིག་ལ་དབང་གི་ཡེ་ཤེས་ཆོ་གས་མ་བསྐུར་ཀྱང་ཐོབ་པར་མཛད་པ་དང༌། ལ་ལ་ཆོ་གའི་སྒོ་ནས་བསྐུར་བ་སོགས་ཀྱི་ཕྲིན་ལས་རྣམ་ཐར་དུ་མ་ལ་ཁྱེད་ཅག་དད་པའི་བློ་ཡོད་ན་རྟོགས་པར་འགྱུར་ཡང་དེ་དག་ཁྱེད་ཀྱིས་དོན་གཉེར་སྐལ་པ་མེད་པར་ལུང་དང་མཐུན་པ་ཁྱེད་ལ་མེད་ཅེས་གང་ཟག་གི་གང་ཟག་ལ་ཚོད་འཛིན་བྱེད་པ་ནི་ལོག་ལྟ་ཀུན་ནས་བླང་བའི་ལས་སུ་གསུང་རབ་ནས་ལེགས་པར་བཤད་གདའོ།། །། ༈ རྡོ་རྗེའི་གསུང༌།
ལྷ་ཕྱོགས་གཅིག་པས་ཀྱང་དབང་བསྐུར་དུ་འགྲོ། བྱ་བ་འདི་དག་པར་བཏོན་ན། ཕ་རྒྱུད་དང་མ་རྒྱུད་ཀྱི་ལྷ་སོ་སོ་བའི་དཀྱིལ་འཁོར་དུ་དབང་བཞི་རྫོགས་པར་བསྐུར་བ་ཡོད་ཟེར་བའོ། ། འདི་ལ་ཁ་ཅིག་ཕ་རྒྱུད་དང༌། མ་རྒྱུད་སོ་སོ་བའི་དཀྱིལ་འཁོར་དུ་ནི་དབང་བཞི་རྫོགས་པར་བསྐུར་ཀྱང༌། དོན་གྱི་དབང་བཞི་ཡོངས་རྫོགས་ཐོབ་པར་མི་འགྱུར་ཏེ། དཀྱིལ་འཁོར་དེ་ནི་གཉིས་མེད་ཀྱི་རྒྱུད་ཀྱི་དཀྱིལ་འཁོར་མ་ཡིན་པའི་ཕྱིར། ཁྱབ་པ་ཡོད་དེ། གཉིས་མེད་ཀྱི་རྒྱུད་ལ་ཞུགས་ཤིང་སྨིན་གྲོལ་གྱི་ལམ་མ་བསྒོམས་པར་དྲུག་པ་རྡོ་རྗེ་འཆང་གི་གོ་འཕང་མངོན་དུ་མི་བྱེད་པའི་ཕྱིར། ཞེས་ཟེར་བ་ལ།
ཞལ་སྔ་ནས། སྤྱིར་གསང་སྔགས་བླ་མེད་ཀྱི་རྒྱུད་ཐམས་ཅད་རང་གི་ངོ་བོའི་གནས་ཚུལ་ལ་ཐབས་དང་ཤེས་རབ་ཡ་བྲལ་དུ་སྟོན་པའི་རྒྱུད་ནི་གཅིག་ཀྱང་མེད་པས་ངེས་དོན་དུ་ཐམས་ཅད་གཉིས་མེད་ཀྱི་རྒྱུད་དུ་གནས་ཀྱང་ཐབས་དང་ཤེས་རབ་གཙོ་ཆེ་ཆུང་དང༌། གཉིས་ཀ་གཙོ་ཆེ་བ་རྩལ་ཏུ་བཤད་པའི་རྒྱུད་གསུམ་ལ་ཕ་མ་དང་གཉིས་མེད་ཀྱི་རྒྱུད་ཅེས་སོ་སོ་བ་ལྟར་བཤད་པ་ནི་དྲང་བའི་དོན་ཡིན་ཏེ། ཐབས་ཤེས་དང་ཆ་མཉམ་པའི་རྒྱུད་གང་དང་གང་ལ་མོས་པའི་ལས་དང་པོ་པའི་རིགས་སོ་སོ་བ་ཡོད་པས་དེ་དག་གདུལ་བའི་ཆེད་དུ་དབྱེ་བ་སོ་སོར་མཛད་པའི་ཕྱིར། དེ་ལྟར་དྲི་མེད་འོད་ལས། རང་གི་ངོ་བོས་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད་ཅན་རྣལ་འབྱོར་གྱི་རྒྱུད་ཉིད་དེ། དེ་བཞིན་དུ་དགྱེས་པ་རྡོ་རྗེ་ལས་གསུངས་པ། ཧེ་ཡིག་གིས་ནི་སྙིང་རྗེ་ཆེ། ། བཛྲ་ཤེས་རབ་ཅེས་བརྗོད་དེ། ། ཤེས་རབ་ཐབས་ཀྱི་བདག་ཉིད་རྒྱུད། །
དེ་ནི་བདག་གིས་བཤད་ཀྱི་ཉོན། ། ཞེས་གསུངས་པའི་ཕྱིར། དགྱེས་པ་རྡོ་རྗེ་ནི་ཤེས་རབ་ཀྱི་རྒྱུད་དུ་མི་འགྱུར་ཏེ། ཤེས་རབ་ཀྱི་རྒྱུད་ཉོན་ཞེས་གསུངས་པ་མེད་པའི་ཕྱིར། དེ་བཞིན་དུ་འདུས་པ་ལས། ཐབས་དང་ཤེས་རབ་སྙོམ་འཇུག་པ། ། རྣལ་འབྱོར་ཞེས་པར་མངོན་པར་བརྗོད། ། འདུས་པ་སྦྱོར་བ་རབ་གསུངས་ཏེ། ། སངས་རྒྱས་ཐམས་ཅད་མངོན་བརྗོད་བྱེད། ། ཅེས་གསུངས་པའི་ཕྱིར་འདི་ནི་ཐབས་ཀྱི་རྒྱུད་དུ་མི་འགྱུར་རོ། །
དེ་བཞིན་དུ་དང་པོའི་སངས་རྒྱས་ལས་གསུངས་པ། ཐབས་ཀྱི་ལུས་ཀྱི་རྣལ་འབྱོར་མིན། ། ཤེས་རབ་གཅིག་པུས་འགྱུར་མ་ཡིན། ། ཐབས་དང་ཤེས་རབ་སྙོམས་འཇུག་པ། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་པས། འདུས་པ་དང་དགྱེས་རྡོར་སོགས་ཐབས་ཤེས་ཀྱི་ཕྱོགས་རེ་རེ་ལས་མི་སྟོན་པའི་རྒྱུད་ཡིན་པ་འགོག་པ་ནས། འདུས་པ་དང་དགྱེས་རྡོར་སོགས་ཕ་མ་སོ་སོ་བའི་རྣམ་པར་བཞག་པ་འགོག་པར་མཛད་པ་ནི་མ་ཡིན་ནོ། ། དེས་ན་ཕ་རྒྱུད་དང་མ་རྒྱུད་སོ་སོ་བར་རྣམ་པར་བཞག་པའི་དཀྱིལ་འཁོར་དུ་དབང་བཞི་རྫོགས་པར་བསྐུར་ཀྱང་ཐོབ་པ་ཡིན་ཏེ། དབང་བཞི་ལེན་པའི་དཀྱིལ་འཁོར་བཞི་འཐད་ལྡན་དུ་གྲུབ་པའི་ཕྱིར།
དེའང་བུམ་དབང་ནི། རྡུལ་ཚོན་ལ་སོགས་ལས་གྲུབ་པའི་རྟེན་དང་བརྟེན་པའི་དཀྱིལ་འཁོར་བ་འཁོར་བའི་འདྲ་འབག་ལམ་དུ་བྱེད་པ་བཅོམ་ལྡན་འདས་ཐར་པ་དམ་པའི་གྲོང་ཁྱེར་དུ་བཞུགས་པ་ཞིག་ལ་ལེན་དགོས་ཏེ། དེ་ཡང་བུམ་དབང་གིས་ནི་ལུས་རགས་པ་དཀྱིལ་འཁོར་པར་སྨིན་པར་བྱེད་པ་ལས། དཀྱིལ་འཁོར་པའི་ལྷའི་གཙོ་བོ་གཤེགས་པ་དང་གཤེགས་མ་སེམས་དཔའ་དང་སེམས་མ་ཁྲོ་བོ་དང་ཁྲོ་མོ་གདན་གསུམ་ཚང་བའི་དཀྱིལ་འཁོར་གཞལ་ཡས་ཁང་དང་བཅས་པས་དཀྱིལ་འཁོར་པ་དེ་དག་གིས་སངས་རྒྱས་ལྔ་ལ་སོགས་པའི་བདག་ཉིད་ཀྱི་ཆུ་ལ་སོགས་པ་གཏོར་བླུགས་ཀྱི་ནུས་ཅན་དེས་སློབ་མའི་ལུས་ཕུང་ཁམས་ཚིགས་ཆེན་སོགས་རྣམ་པར་དག་པའི་གདན་གསུམ་མ་ཚང་བའི་ལྷའི་ངོ་བོར་ཡོད་པའི་སངས་རྒྱས་ཀྱི་རྒྱུར་གནས་ལ་དབང་བསྐུར་བས། སློབ་མའི་ལུས་དཀྱིལ་འཁོར་པར་སྒྲིབ་བྱེད་ཀྱི་དྲི་མ་ཕུང་ཁམས་སྐྱེ་མཆེད་ཚིགས་ཆེན་བརྒྱད་སྤྱི་བོ་རྐང་མཐིལ་ལ་སོགས་པ་རྣམས་སྦྱངས་ནས། དེའི་རྣམ་དག་གི་ཆ་རྣམས་འབྲས་དུས་ཀྱི་གདན་གསུམ་དུ་བསྒྱུར་བར་བྱེད་པའི་ཕྱིར། གསང་དབང་ནི་བླ་མ་ཡབ་ཡུམ་གྱི་ལུས་བྷ་ག་སྟེ་རྟེན་དང་བརྟེན་པར་བཅས་པའི་བཅོམ་ལྡན་འདས་ཀྱི་དཀྱིལ་འཁོར་དུ་བཞུགས་པ་ལས་ལེན་པ་ཡིན་ཏེ། དེ་ཡང་བླ་མ་ཡབ་ཡུམ་གྱི་ལུས་ལ་སངས་རྒྱས་ལྔའི་ངོ་བོའི་ཨོཾ་ཨཱཾ་ཧཱུྃ་ཏྲཱཾ་ཁཱཾ་གི་ཡི་གེར་གནས་པ་དང༌། ཡུམ་བཞིའི་ངོ་བོའི་ལཾ་མཾ་པཾ་ཏཾ་གི་ཡི་གེར་གནས་པ་དང༌། སེམས་དཔའ་དང་སེམས་མ་སྟེ་དཔའ་བོ་དང་རྣལ་འབྱོར་མའི་ངོ་བོའི་པཱུ་ཛ་ལ་སོགས་པ་དང་ཨཱ་ལི་ཀཱ་ལིའི་ཡི་གེར་གནས་པ་དང༌།
ཁྲོ་བོ་དང་ཁྲོ་མོའི་ངོ་བོར་ཧཱུྃ་གི་ཡི་གེར་དེ་དག་ཞུ་ཞིང་དེ་དག་ནས་བྱུང་བའི་བྱང་ཆུབ་ཀྱི་སེམས་དཀར་དམར་རྣམ་པར་དག་པ་བདེ་སྟོང་གི་ཡེ་ཤེས་བསྐྱེད་ནུས་དེས་སློབ་མའི་ལུས་བྷ་གའི་དཀྱིལ་འཁོར་དུ་ཡོད་པའི་གདན་གསུམ་གྱི་ངོ་བོའི་ཡི་གེ་སངས་རྒྱས་ཀྱི་རྒྱུར་གནས་ལ། དབང་བསྐུར་བས་སློབ་མའི་ཡི་གེ་བྷ་གའི་དཀྱིལ་འཁོར་ལ་སྒྲིབ་བྱེད་ཕུང་ཁམས་སྐྱེ་མཆེད་སོགས་སྦྱངས་ནས་འབྲས་དུས་ཀྱི་གདན་གསུམ་དུ་བསྒྱུར་བར་བྱེད་པའི་ཕྱིར་རོ། ། ཤེས་རབ་ཡེ་ཤེས་ཀྱི་དབང་ནི་རིག་མའི་ཀུན་རྫོབ་བྱང་ཆུབ་སེམས་རྟེན་དང་བརྟེན་པའི་དཀྱིལ་འཁོར་པར་བཞུགས་པ་ལས་ལེན་པ་ཡིན་ཏེ། བདུད་རྩི་ལྔའི་དྭངས་མ་སངས་རྒྱས་ལྔ་དང༌། འབྱུང་ལྔའི་དྭངས་མ་རིག་མ་ལྔ་དང༌། མིག་དབང་དྭངས་མ་སོ་སེན་སོགས་ཡུལ་ཉེར་བཞིའི་དྭངས་མ་སེམས་དཔའ་དང༌། གཟུགས་སོགས་རྣམས་ཀྱི་དྭངས་མ་ལྷ་མོ་དང༌། ལུས་ཀྱི་ཡན་ལག་ཐམས་ཅད་ཀྱི་དྭངས་མ་ཁྲོ་བོ་དང་ཁྲོ་མོར་བཞུགས་པའི་བྱང་སེམས་དང་བདེ་དྲོད་ཀྱི་རེག་པས་བདེ་སྟོང་གི་ཡེ་ཤེས་བསྐྱེད་ནུས་དེ་སློབ་མའི་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་ཡོད་པའི་གདན་གསུམ་གྱི་ངོ་བོའི་དྭངས་མ་སངས་རྒྱས་ཀྱི་རྒྱུར་གནས་ལ་དབང་བསྐུར་བས་སློབ་མའི་བྱང་སེམས་ཀྱི་དཀྱིལ་འཁོར་ལ་སྒྲིབ་བྱེད་ཀྱི་ཕུང་ཁམས་སོགས་སྦྱངས་ནས་འབྲས་དུས་ཀྱི་གདན་གསུམ་དུ་བསྒྱུར་བར་བྱེད་པའི་ཕྱིར། ཡང་ན་འདི་ལྟར་བྱས་ཀྱང་གོ་བ་བདེ་བས། སློབ་མའི་བྱང་ཆུབ་སེམས་ཀྱི་དཀྱིལ་འཁོར་པ་གདན་གསུམ་ཚང་བའི་གནས་དེར་རིག་མའི་བྱང་ཆུབ་སེམས་ཀྱི་དཀྱིལ་འཁོར་པ་གདན་ཚང་བ་རེ་ཞུགས་ནས་སློབ་མས་བྱང་སེམས་དེ་དབབ་བཟློག་ཁྱབ་པ་དང་མི་ཉམས་པའི་ཚུལ་གྱིས་དབང་བསྐུར་བའི་བྱ་བ་བྱས་ནས་སློབ་མའི་བྱང་ཆུབ་སེམས་ཀྱི་དཀྱིལ་འཁོར་པ་གདན་གསུམ་སངས་རྒྱས་ཀྱི་རྒྱུར་གནས་པ་དེ་འབྲས་དུས་ཀྱི་གདན་གསུམ་དུ་བསྒྱུར་བར་བྱེད་པ་ཡིན་ནོ། །
དབང་བཞི་པ་ནི་རིག་མའི་སྙིང་པོ་ཡེ་ཤེས་ཀྱི་རླུང་དོན་དམ་བྱང་ཆུབ་སེམས་རྟེན་དང་བརྟེན་པའི་དཀྱིལ་འཁོར་པར་བཞུགས་པ་ལས་ལེན་པ་ཡིན་ཏེ། རླུང་ལྔ་རེ་རེ་གཙོ་བོར་གྱུར་པ་དགུ་བརྒྱ་པ་ཕྲག་རེ་སངས་རྒྱས་ལྔ། དེ་རེ་རེ་ལ་འབྱུང་བ་བཞིས་ཕྱེ་བས་ཉིས་བརྒྱ་ཉེར་ལྔ་པ་བཞི་འབྱུང་བ་རིག་མ། དེ་ཉིད་མིག་སོགས་ནས་རྒྱུ་བ་དང་ཡན་ལག་གི་རླུང་དགུ་བརྒྱ་པ་ཕྲག་ཉི་ཤུ་པ་བྱང་སེམས་དང་ལྷ་མོ། ཡན་ལག་གི་རླུང་ཁྱབ་བྱེད་དང་ལྤགས་པ་དང་བ་སྤུའི་ཚོགས་ལ་གནས་པ་ཁྲོ་བོ་དང་ཁྲོ་མོའི་རླུང་བདེ་སྟོང་སྤྲོས་བྲལ་མཆོག་གི་རྟོགས་པ་སྐྱེ་ནུས་དེས་སློབ་མའི་སྙིང་པོ་ཡེ་ཤེས་ཀྱི་རླུང་དོན་དམ་བྱང་ཆུབ་ཀྱི་སེམས་དཀྱིལ་འཁོར་ལ་ཡོད་པའི་གདན་གསུམ་གྱི་ངོ་བོའི་རླུང་སངས་རྒྱས་ཀྱི་རྒྱུར་གནས་ལ་དབང་བསྐུར་བས། སློབ་མའི་སྙིང་པོའི་རླུང་གི་དཀྱིལ་འཁོར་ལ་སྒྲིབ་བྱེད་ཀྱི་ཕུང་ཁམས་སྐྱེ་མཆེད་སོགས་སྦྱངས་ནས་འབྲས་དུས་ཀྱི་གདན་གསུམ་དུ་བསྒྱུར་བར་བྱེད་པའི་ཕྱིར་རོ། ། སྤྱིར་བུམ་དབང་གི་དཀྱིལ་འཁོར་མཐོང་བྱ་བ་ནི་རྡུལ་ཚོན་དང་ཏིང་ངེ་འཛིན་གྱི་སྤྲུལ་པའི་དཀྱིལ་འཁོར་སོགས་རང་ལས་གཞན་དུ་སྣང་བའི་དཀྱིལ་འཁོར་པ་མཐོང་བའོ། ། གསང་དབང་གི་དཀྱིལ་འཁོར་གྱི་ལྷ་ངོ་བསྟན་པ་ནི་རྩ་ཡིག་བྷ་གའི་དཀྱིལ་འཁོར་ལ་ཡོད་པའི་ལྷ་ཚོགས་དཀྱིལ་འཁོར་དུ་བཞུགས་པ་མཐོང་བའོ། ། དེ་སློབ་མའི་བྷ་གའི་དཀྱིལ་འཁོར་ན་ཡོད་པའི་ལྷ་ཚོགས་ཀྱིས་དེ་དག་མཐོང་ཞིང་དབང་བསྐུར་བ་ཐོབ་སྟེ་རྒྱུད་ཚིམ་པས་དེ་དག་ལམ་འབྲས་ཀྱི་ལྷར་བཞེངས་པའི་གླགས་རྙེད་ནས་གཞི་དུས་ཀྱི་འཛག་སྒྲིབ་གློ་བུར་གྱི་དྲི་མའི་ས་བོན་འཇོམས་པ་ལ་ནུས་པ་མཐུ་ཅན་དུ་བྱེད་པའོ། ། གསང་དབང་གི་དུས་མིག་དར་སྦྱིན་པ་ནི་བླ་མ་ཡབ་ཡུམ་རྗེས་ལ་བག་ཟ་དང༌།
སློབ་མ་གསང་དབང་གི་བདེ་བའི་དབང་དོན་ངོ་མ་འཕྲོད་པའི་གོང་དུ་མ་དད་པ་སྐྱེ་བའི་དྭོགས་ཡིན་གྱི། བླ་མ་ཡབ་ཡུམ་སྒྲིབ་བྱེད་དུ་མི་བཟུང་ངོ༌། ། ཤེས་རབ་ཡེ་ཤེས་ཀྱི་དཀྱིལ་འཁོར་གྱི་ལྷ་ངོ་བསྟན་པ་ནི་རེག་བདེའི་སྟོབས་ཀྱིས་སྣང་མཆེད་ཐོབ་གསུམ་འོད་གསལ་དང་བཅས་པ་རྡོ་རྗེ་བཞིའི་ངོ་བོར་ཉམས་སུ་མྱོང་བའི་ཚུལ་གྱིས་ལྷ་ངོ་མཐོང་ཞིང་དབང་བསྐུར་བ་ཐོབ་པའོ། ། དབང་བཞི་པའི་དཀྱིལ་འཁོར་གྱི་ལྷ་ངོ་སྟོན་པ་ནི། དེ་ལྟར་ཆོས་ཅན་རྡོ་རྗེ་བཞི་ཉམས་སུ་མྱོང་བའི་ཆོས་ཉིད་དོན་དམ་འོད་གསལ་གྱི་ལྷ་ཡིན་པ་ལ་ཡིན་པར་མཐོང་བའི་སྒོ་ནས་དབང་བསྐུར་ཐོབ་པའོ། ། འདིར་བྱང་ཆུབ་ཀྱི་སེམས་ཀྱི་དཀྱིལ་འཁོར་ལ། ཀུན་རྫོབ་དང་དོན་དམ་གཉིས་སུ་འབྱེད་པའི་དོན་དམ་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པའི་དཀྱིལ་འཁོར་ཡིན་ནམ་ཞེ་ན། འདིར་ཀུན་རྫོབ་བྱང་ཆུབ་ཀྱི་སེམས་ཀྱི་དཀྱིལ་འཁོར་བྱ་བ་ནི། བདེ་བ་ཆེན་པོ་བསྐྱེད་པའི་རྟེན་རིག་མའི་ཐིག་ལེའི་དྭངས་མས་སློབ་མའི་རྒྱུད་བདེ་བ་ཆེན་པོར་བྱིན་གྱིས་བརླབས་པའི་ཆ་ནས་དང༌། དོན་དམ་བྱང་ཆུབ་སེམས་ཀྱི་དཀྱིལ་འཁོར་ནི།
སྟོང་པ་ཉིད་ཀྱི་རྟོགས་པ་བསྐྱེད་པའི་རྟེན་རིག་མའི་ཐིག་ལེ་དྭངས་མ་དང་དབྱེར་མེད་དུ་གྱུར་པའི་སྙིང་པོ་ཡེ་ཤེས་ཀྱི་རླུང་དྲི་བྲལ་ཞིག་ཡོད་པ་དེས་སློབ་མའི་རྒྱུད་སྟོང་པ་ཆེན་པོར་བྱིན་གྱིས་བརླབས་པའི་ཆ་ནས་དེར་བཞག་པ་ཡིན་ནོ། ། ཁ་ཅིག་དབང་བཞི་པའི་དཀྱིལ་འཁོར་དེ་བདེན་གཉིས་ཀྱི་ཟླས་ཕྱེ་བའི་སྤྲོས་བྲལ་མེད་དགག་ཞིག་ལ་ངོས་འཛིན་པར་སྣང་ཡང༌། དེ་ལྟར་བྱས་ན་དབང་བསྐུར་བའི་བྱ་བྱེད་སོགས་ཀྱང་མི་འབྱུང་བས་རྡོ་རྗེ་ཐེག་པའི་དབང་གི་ཆུ་བོ་འགོག་པར་བྱས་པ་ཡིན་ནོ། ། ཁ་ཅིག་སེམས་ཀྱི་ངོ་བོའི་སྐྱེ་འགག་གནས་པའི་མཐའ་ཐམས་ཅད་དང་བྲལ་བའི་རྟོགས་ན་དབང་བཞི་པའི་དོན་དེ་རུ་ངོ་འཕྲོད་ཟེར་བའི་གཅོད་ཡུལ་བ་དང་ཞི་བྱེད་པ་སོགས་མང་བར་སྣང་ཡང༌། དེ་ལྟ་ན་ནི། སྔགས་བླ་མེད་དུ་མ་ཡིན་པའི་ཕར་ཕྱིན་ཐེག་པའི་མཐོང་ལམ་པས་ཀྱང་དབང་བཞི་པའི་དོན་ངོ་འཕྲོད་པར་འགྱུར་བས་གསང་སྔགས་ཀྱི་ཟབ་དོན་ལ་སྐུར་པ་བཏབ་པར་བྱས་པ་ཡིན་ནོ། ། འོ་ན་ཕ་མའི་རྒྱུད་དུ་རྣམ་པར་བཞག་པའི་འདུས་པ་དང་བདེ་མཆོག་ལྟ་བུའི་སྨིན་ལམ་ཁོ་ནས་སངས་རྒྱས་ཐོབ་པར་ནུས་སམ་ཞེ་ན། ཤིན་ཏུ་ནས་ཀྱང་ནུས་ཏེ། བཅོམ་ལྡན་འདས་འདུས་པ་ལྟ་བུ་གཅིག་གི་བསྐྱེད་རྫོགས་ཀྱི་དངོས་གྲུབ་སྒྲུབ་པ་ན། དུས་ཀྱི་འཁོར་ལོ་ལ་སོགས་པའི་བླ་མེད་ཀྱི་བཅོམ་ལྡན་འདས་མཐའ་དག་གི་བསྐྱེད་རྫོགས་ཀྱི་དངོས་གྲུབ་ཀྱང་འགྲུབ་པའི་ཕྱིར་ཏེ།
འདུས་པ་སོགས་རྒྱུད་སོ་སོ་བ་ནས་བསྒྲུབ་པའི་བཅོམ་ལྡན་འདས་འདུས་པ་དང་བཅོམ་ལྡན་འདས་དུས་འཁོར་སོགས་ལ་མཆོག་དམན་མེད་ཅིང༌། བཅོམ་ལྡན་འདས་འདུས་པ་དང་དུས་འཁོར་ལ་སོགས་པའང་ཐུགས་ཆོས་ཀྱི་སྐུ་གཞན་པ་དང༌། ཕྲིན་ལས་གཟུགས་ཀྱི་སྐུ་ལ་སོགས་པའང་རྒྱུད་ཐ་དད་དུ་གྲུབ་པ་མ་ཡིན་ཏེ། གཅིག་གི་ཕྲིན་ལས་ཡིན་ན་གཅིག་ཤོས་དེའི་ཕྲིན་ལས་ཀྱང་ཡིན་པའི་ཕྱིར་དང༌། དེང་སང་ཁ་ཅིག་ལྟར་གཉིས་མེད་རྒྱུད་ཀྱི་སྒོར་མ་ཞུགས་ན་སྔགས་ལུགས་ཀྱི་སངས་རྒྱས་མི་ཐོབ་བྱ་བ་འདི་ནི་བླ་མ་གོང་མ་དག་གི་རྣམ་ཐར་ཙམ་ཡང་མ་ལྟོས་པར་མུ་ཅོར་སྨྲས་པར་ཟད་དེ། རྒྱ་གར་གྱི་གྲུབ་ཆེན་ལ་ལ་གསང་འདུས། ལ་ལ་བདེ་མཆོག་ལ་སོགས་པ་ཕ་མའི་རྒྱུད་སྡེར་ཞུགས་ནས་སྔགས་ལུགས་ཀྱི་མཆོག་གི་དངོས་གྲུབ་ཐོབ་པར་གྲགས་པ་ཉིད་ཀྱི་ཕྱིར་རོ། ། དེ་ལྟ་ནའང་གཉིས་མེད་ཀྱི་རྒྱུད་ལ་ཞུགས་པའི་སྔགས་ལམ་པ་དེས་ཚེ་གཅིག་ཏུ་སངས་རྒྱས་པ་ན་རྣམ་སྨིན་གྱི་ལུས་འདོར་མི་དགོས་པར་འཚང་རྒྱ་བ་དང༌། གཅིག་ཤོས་ཀྱིས་འདོར་ནས་ཚེ་གཅིག་ཏུ་སངས་རྒྱས་དགོས་པ་དང༌། འདི་པས་ལོ་གསུམ་ཕྱོགས་གསུམ་དུ་སྦྱོར་བ་ཡན་ལག་དྲུག་གི་ལམ་བསྒོམས་པས་སངས་རྒྱས་པ་དང༌།
གཅིག་ཤོས་ཀྱི་ཅི་ལྟར་མྱུར་བས་ཀྱང་ལོ་བཅུ་གཉིས་བར་མ་ཆད་དུ་སྒོམས་པས་འཚང་རྒྱ་བར་ལམ་ལ་ཉེ་རིང་དང་སངས་རྒྱས་པའི་ཐབས་མཁས་མི་མཁས་ཡོད་པ་ནི་བླ་མའི་མན་ངག་གིས་ཀྱང་གསུངས་པ་ཡིན་ནོ། ། དེ་ཡང་གསང་སྔགས་ཀྱི་ལམ་ནི་ཆགས་ཅན་གྱི་ལམ་ཡིན་པས་ཕྱག་རྒྱའི་ལམ་ལ་མ་ལྟོས་པར་མི་འབྱུང་བས་ཕྱག་རྒྱའི་ལམ་ཡང་ཕ་མའི་རྒྱུད་སྡེ་ནས། ལུས་ངག་སེམས་ཡེ་ཤེས་ཀྱི་ཕྱག་རྒྱ་ཙམ་ལས་ཕྱག་རྒྱ་ཆེན་མོའི་ཕྱག་རྒྱ་བསྟེན་པར་ཆེས་མ་བཤད་ལ། གཉིས་མེད་རྒྱུད་ནས་རྩལ་འདོན་དུ་བཤད་དེ། རྣམ་སྨིན་གྱི་ལུས་ཡེ་ཤེས་ཀྱི་ཁམས་ཀྱིས་ཟོས་ནས་རྣམ་སྨིན་གྱི་ལུས་མ་སྤངས་པར་བདེ་བ་ཆེན་པོའི་སྐུར་འགྲོ་བར་བྱེད་པ་ཡིན་ཏེ། ཇི་སྐད་དུ། ཡེ་ཤེས་གཅིག་སྦྱོར་སྡོམ་པ་ནི། ། སད་རྨི་གཉིད་སྟུག་བཞི་པ་ཡི། ། དབང་པོ་གཉིས་སྐྱེས་བདེ་མིན་ཞིང༌། ། ཡེ་ཤེས་སེམས་དང་ངག་དང་ལུས། །
གནས་བཞིར་ཡང་དག་མི་གནས་ཏེ། ། ལས་ཀྱི་ཕྱག་རྒྱ་ཡོངས་དོར་ཞིང༌། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོགས་མ་ཡིན། ། རྣམ་རྟོག་སྒོམ་པ་ལས་བདེ་བ། ། ཕྱག་རྒྱ་ཆེན་པོ་མི་འགྱུར་བདེ། ། ཕ་མའི་རྒྱུད་སོ་སོར་དང་པོར་ཞུགས་ཤིང་ཉམས་སུ་བླང་བ་དེས་ཕ་མ་དང་གཉིས་མེད་ཀྱི་རྒྱུད་རབ་འབྱམས་སུ་ཞུགས་ནས་རྒྱུད་སྡེ་རབ་འབྱམས་ཀྱི་ཉམས་ལེན་བྱ་བ་དེའི་ཚེ་ན་ནི། ལྷ་ཐམས་ཅད་ཀྱང་རྒྱུད་ཐ་དད་པ་དང༌། པརྫ་པཱ་དན་གྱི་རྒྱུད་ཐམས་ཅད་ཀྱང་རྒྱུད་ཐ་དད་པ་མ་ཡིན་པས།
རྒྱུད་གསུམ་གྱི་གདུལ་བྱ་སོ་སོ་བ་གདུལ་བའི་ཆེད་དུ་འཚམས་པར་བཅོམ་ལྡན་འདས་དེ་སྙེད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་སྣང་བ་བསྐྱེད་པའི་སྒོ་ནས་ཉམས་ལེན་མ་འདྲེས་པ་སོ་སོར་བྱས་ཀྱང་རྒྱུད་སོ་སོ་བའི་བཅོམ་ལྡན་འདས་ཐ་དད་པ་གསུམ་གྱི་གོ་འཕང་དམན་མཆོག་དམན་རིམ་ཅན་དུ་ཡོད་པ་ཞིག་ནི་ཐོབ་པ་མ་ཡིན་ནོ། ། དགོངས་གཅིག་རྙིང་མར། དབང་གོང་མ་བསྐུར་བའི་དཀྱིལ་འཁོར་གྱི་གཙོ་བོ་ལ། ཡབ་རྐྱང་དང་ཡུམ་རྐྱང་རེ་རེ་བས་ཆོག་ཟེར་བ་དང༌། དུས་འཁོར་དང་གསང་འདུས་ཀྱི་དཀྱིལ་འཁོར་ལ་གདན་གསུམ་མ་ཚང་ངོ་ཞེས་ཟེར་བ་ནི་སྒོམ་ཉམས་སྐྱོན་ཅན་གྱིས་བསླད་པའི་ཚིག་ཏུ་ཟད་དེ། གསང་སྔགས་བླ་མེད་ཀྱི་དབང་བསྐུར་བ་ལ་ཡབ་ཡུམ་ཡ་བྲལ་གྱི་ལྷ་ཚོགས་ཀྱིས་བདེ་སྟོང་གི་སྡོམ་པ་བསྐྱེད་ནུས་པར་ག་ནས་ཀྱང་མ་གསུངས་པའི་ཕྱིར་རོ། ། བདག་མེད་ལྷ་མོ་བཅོ་ལྔའི་དཀྱིལ་འཁོར་ལྟ་བུ་ལའང༌། ཡབ་རྣམས་ཁ་ཊྭཱཾ་གའི་ཚུལ་དུ་སྦས་ཏེ་ཞལ་སྦྱོར་གྱི་ཚུལ་དུ་བཞུགས་པ་ཡིན་ནོ།། །། ༈ རྡོ་རྗེའི་གསུང༌། དཔེ་དོན་རྟོགས་པ་མ་སྐྱེས་ན་དོན་ཁོང་དུ་མི་ཆུད་བྱ་བ་འདི་ཡང་དག་པར་བཏོན་ན།
དཔེའི་ཡེ་ཤེས་བསྐྱེད་པའི་ཐབས་ཀྱིས་ཡེ་ཤེས་མ་སྐྱེས་ན་ཐབས་དེ་ལ་བརྟེན་ཀྱང་དཔེའི་ཡེ་ཤེས་མངོན་དུ་བྱས་པར་མི་འཇོག་ཅེས་བཏོན་ན་དག་པར་འགྱུར་རོ། ། དེ་ལ་ཟབ་མོ་སྔགས་ཀྱི་སྐལ་པ་ཅན་མ་ཡིན་པ་འདོད་པའི་ཚོར་བདེ་སྙིང་ལ་བརྣགས་པ་ཁ་ཅིག ། གསང་སྔགས་ཀྱི་སྨིན་གྲོལ་ལ་བསྙད་ནས་ཉན་ཐོས་ཀྱི་བསྟན་པ་ལ་ཁྱད་དུ་གསོད་པའི་ཆེད་དུ། རྟེན་དགེ་སློང་གི་བསླབ་པ་དང་རྒྱལ་མཚན་འཛིན་བཞིན་དངོས་ཀྱི་རིག་མ་ལ་བརྟེན་ནས་དབང་གཉིས་པ་དང་གསུམ་པ་ལེན་པར་བྱེད་པ་ཡོད་ཅིང༌། དེའང་སྐྱེ་བོའི་མདུན་དུ་སྦེད་གསང་མེད་པར་བདག་ནི་རྡོ་རྗེ་ཐེག་པའི་ཉེ་ལམ་པའོ་ཞེས་མངོན་པའི་ང་རྒྱལ་བྱེད་པ་དག་ཡོད་དོ། །
ཞལ་སྔ་ནས། དེ་ལྟ་བུ་ནི་སྡོམ་པ་གསུམ་ཅར་དང་འགལ་བའི་ཉེས་པ་ཆེན་པོ་ཡོད་པས་ཐར་པ་དང་ཐམས་ཅད་མཁྱེན་པ་འདོད་པའི་གང་ཟག་གིས་དུག་ལྟར་སྤང་དགོས་སོ་ཞེས་གདམས་པ་ཡིན་ནོ། ། དེའང་སོ་སོ་ཐར་པའི་སྡོམ་པ་དེས་ཇི་ལྟར་ཉམས་ན་སྡོམ་པ་གོང་མའི་དགོས་པ་ཁྱད་པར་ཅན་མེད་པར་འོག་མ་དགག་བྱ་ཡོད་བཞིན། དགག་བྱའི་ཉེས་པ་དེ་སྒྲུབ་པས་སོ་སོ་ཐར་པའི་སྡོམ་པ་ཉམས་པར་འགྱུར་བ་དང༌། བྱང་ཆུབ་སེམས་དཔའི་སྡོམ་པ་མནོས་པ་ཡིན་ན་དབང་གསུམ་པ་ལ་སོགས་པའི་སྐབས་སུ་དངོས་རིག་བསྟེན་པའི་ནུས་པ་མེད་པར་བསྟེན་ན་སངས་རྒྱས་ཐོབ་པ་ལྟ་ཅི་སྨོས།
ངན་སོང་དང་འཁོར་བར་འཁྱམས་པར་འགྱུར་བས་སོ་སོ་ཐར་པའི་བསླབ་པ་ཙམ་ཡང་འཛིན་པར་མི་སྨོན་ན། དེས་སངས་རྒྱས་ཐོབ་འདོད་ཀྱི་བློ་སྨོན་པ་ཙམ་ཡང་མེད་པར་འགྱུར་བས་དོན་གྱི་སྨོན་སེམས་གཏོང་བར་འགྱུར་ལ། སྨོན་སེམས་བཏང་ན་བྱང་སྡོམ་ཡང་ཉམས་པར་འགྱུར་བ་དང༌། དེ་སྔགས་ཀྱི་སྡོམ་ལྡན་གྱི་དབང་དུ་བྱས་ནའང་ཚོར་བདེ་འདོད་པས་དངོས་དབང་བསྟེན་པར་མ་གནང་ཞིང༌། དེ་ལྟར་བསྟེན་པས་བདེ་གཤེགས་བཀའ་འདས་ཀྱི་རྩ་ལྟུང་དང༌། ཁམས་བྱང་ཆུབ་ཀྱི་སེམས་ཉམས་རྩ་ལྟུང་ལྔ་པ་ལ་སོགས་པར་ཡང་འགྱུར་བས་སྔགས་ཀྱི་སྡོམ་པའང་གཏོང་ངོ༌། ། ཁྱད་པར་དུའང་སྔགས་ཀྱི་སྐལ་བ་ཅན་དངོས་དབང་བསྟེན་པར་ནུས་པའི་མཐུ་ཐོབ་ཀྱང༌། ཉན་ཐོས་ཀྱི་རྟགས་ཅན་ཡིན་ན་དངོས་རིག་བརྟེན་ནས་དབང་གོང་མ་བསྐུར་དུ་མི་རུང་བའི་སྐབས་ཡོད་དེ། དེ་ལྟར་བསྐུར་ན་འཇིག་རྟེན་གྱིས་དཔྱ་ཞིང་གྲགས་པ་ངན་པས་སངས་རྒྱས་ཀྱི་བསྟན་པ་སྤྱི་ལ་སྨོད་པར་འགྱུར་བ་དང༌། དེ་ལྟར་དངོས་སུ་བསྟེན་པས་སྔགས་ཀྱི་རིགས་སུ་མོས་པའི་གདུལ་བྱ་ཁ་ཅིག་སྤྱོད་པ་དེ་ལྟར་སྤྱད་པའི་རྐྱེན་གྱིས་གང་ཟག་དེ་ལ་མོས་པ་ལྡོག་སྟེ་དད་ཅན་སེམས་ཅན་སུན་འབྱིན་པའི་རྩ་ལྟུང་ཡང་འབྱུང་ཉེ་བའི་ཕྱིར།
སྐབས་མེད་པར་དགེ་སློང་ལ་དངོས་རིག་གི་སྒོ་ནས་དབང་གོང་མ་བསྐུར་བ་འདི་ལ་སེམས་འགྲེལ་སྐོར་གསུམ་དུ་ལེགས་པར་བཀག་པའང་ཡོད་ཅིང༌། དེའི་ཕྱིར་རྒྱུད་སྡེ་རྣམས་ལས། རིག་མ་བསྟེན་པ་ལ་མི་སྣང་བའི་ཐབས་དུ་མ་བཤད་པ་ཡིན་ལ། དེ་ལྟ་བུ་ལ་མངོན་གསལ་དུ་སྤྱད་ཆོག་ན་དེ་ལྟར་གསུངས་པ་ལ་དགོས་པ་གཞན་ཡོད་པར་ཡང་མ་མཐོང་ངོ༌། །

ཁྱད་པར་བྱང་སྡོམ་དང་ལྡན་པ་ཡིན་ན། དབང་གོང་མ་དངོས་དབང་གི་རྟེན་ལ་བསྐུར་ཅིང་ལེན་དུ་རུང་བའི་ནུས་པ་མ་ཐོབ་པ་ལ་དེ་ལྟར་བསྐུར་ཞིང་ལེན་ན། དཔོན་སློབ་གཉིས་ཀ་ལ་དམ་ཆོས་འདྲར་སྣང་སྟོན་པའོ་ཞེས་པའི་རྩ་ལྟུང་དུ་འབྱུང་ལ། དེར་མ་ཟད་བསླབ་བཏུས་ལས། བྱང་སེམས་ཀྱི་རྩ་ལྟུང་དུ། དམ་པའི་ཆོས་ནི་སྤང་བྱེད་པ། ། ཞེས་པ་དེའི་ཉེས་པས་ཀྱང་གོས་པར་འགྱུར་ཏེ། སྔགས་ལམ་དུ་འགྲོ་བའི་སྤྱོད་པ་སྔགས་ལམ་ཡིན་གྱི་དེར་མ་སོང་བ་སྔགས་ལམ་དུ་བསྙད་ནས་བག་མེད་ཀྱི་སྤྱོད་པ་ནི་གསང་སྔགས་ཀྱི་དམ་ཆོས་སྤངས་པར་བྱས་པའི་ཕྱིར་རོ། ། གཞན་ཡང༌། སོ་སོ་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང༌། །
ཞེས་པའི་རྩ་ལྟུང་གི་ཉེས་པས་གོས་པར་ཡང་འགྱུར་ཏེ། གོང་མའི་དགོས་པས་འོག་མ་ཉེས་མེད་དུ་བྱེད་པའི་ནུས་པ་མེད་པར་སྡོམ་པ་འོག་མ་གཏོང་བར་བྱས་པའི་ཕྱིར་རོ། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང༌། ། ཞེས་པའི་ཉེས་པས་ཀྱང་གོས་པར་འགྱུར་རོ། ། ཁྱད་པར་རིགས་ལྔ་སྤྱིའི་དམ་ཚིག་དང༌། སོ་སོའི་དམ་ཚིག་དང་སྡོམ་པ་མདོར་བསྡུས་ཏེ་བསྲུང་བ་གསུམ་གྱི་ཕྱི་མར། ཁྱོད་ཀྱིས་སྲོག་ཆགས་བསད་མི་བྱ། ། ཞེས་པ་ལ་སོགས་པའི་དམ་ཚིག་གི་སྡོམ་པ་མ་ལུས་པ་མདོར་བསྡུས་ཏེ་འཛིན་པའི་སྡོམ་པ་དང་ཡང་དེ་ལྟར་སྤྱད་ན་འགལ་བ་ཡིན་ཏེ། དབང་གསུམ་པའི་ཡེ་ཤེས་མཚན་ཉིད་པ་རྒྱུད་ལ་སྐྱེ་ངེས་ཀྱི་དགོས་པ་ཅི་ཡང་མེད་པར་དབང་གསུམ་པ་ལ་བསྙད་པའི་མི་ཚངས་པར་སྤྱད་པའི་ཕྱིར།
འོ་ན་དབང་གསུམ་པ་དངོས་རིག་ལ་བརྟེན་ནས་བསྐུར་རུང་གི་གང་ཟག་དེ་ཇི་ལྟ་བུ་ཞེ་ན། སྐལ་ལྡན་ལ་རྡོ་རྗེ་འཆང་གི་གནང་བ་ཐོབ་པ། ཐ་མལ་གྱི་ཞེན་པ་དང་བྲལ་ཞིང་ཁམས་གསུམ་གྱི་ཆགས་སེམས་ཀྱི་རོ་འདོད་པ་མ་ཡིན་པ། དམིགས་པ་དང་རླུང་ལས་སུ་རུང་བས་བྱང་ཆུབ་ཀྱི་སེམས་བཟུང་བར་ནུས་པ། ཡེ་ཤེས་བདེ་སྟོང་དུ་ཤར་བས་སྐབས་དེའི་དུག་གསུམ་ཞི་བར་བྱེད་ནུས་པ་སྟེ། ཇི་སྐད་དུ། སྐྱེ་བོ་འདོད་ཆགས་ཅན་དོན་དུ། ། དེའི་བྱེད་པའང་རྡོ་རྗེ་སེམས། ། ཞེས་འབྱུང་བའི་ཕྱིར། འོ་ན་ཁྱིམ་པ་ལྟ་བུ་དེ་ལྟར་དངོས་དབང་བསྐུར་རུང་ན།
རབ་ཏུ་བྱུང་བ་ལའང༌། དབང་བཞི་རིམ་ཅན་ལོ་དང་ཟླ་བས་བར་བཅད་ཅིང་བསྐུར་བ་ལ་དབང་དང་པོ་གཉིས་བསྐུར་ནས་བསྐྱེད་རིམ་དང༌། རང་ལུས་གཏུམ་མོ་སོགས་ཀྱི་རྗེས་ཆགས་ཀྱི་ལམ་སྒོམ་པས་དམིགས་པ་དང་རླུང་ལས་རུང་གི་བཟུང་བར་ནུས་ཀྱང༌། དེ་ལྟ་བུ་ལ་དབང་བཞི་རིམ་ཅན་ལོ་ཟླས་བར་མ་ཆོད་པ་ལ་ནུབ་གཅིག་ལྟ་བུར་དབང་བཞི་བསྐུར་བའི་དབང་དུ་བྱས་ནས་དངོས་དབང་བསྐུར་བ་ལ། དམིགས་པ་དང་རླུང་ལས་རུང་མེད་པར་བྱང་ཆུབ་ཀྱི་སེམས་བཟུང་ཅི་ལྟར་ནུས་ཞེ་ན། དེ་ལྟ་ནའང་སློབ་དཔོན་མཚན་ཉིད་དང་ལྡན་ཅིང་སློབ་མ་སྣོད་ལྡན་ལ། དབང་བསྐུར་བའི་ཆོ་ག་ཉིད་ཀྱི་སྔགས་ནུས་ལས་དེའི་རྒྱུད་སྨིན་པའི་ཕྱག་རྒྱའི་ལམ་ལ་མོས་པའི་བློ་ཤུགས་དྲག་པོའི་བྱིན་རླབས་ཀྱིས་སྔར་དམིགས་རླུང་ལས་སུ་རུང་བ་སྔོན་དུ་མ་སོང་ཡང་དེར་དམིགས་རླུང་ལས་རུང་དུ་འགྱུར་བ་ཞིག་ཀྱང་ཡོད་དོ། ། དེ་ལྟ་བུའི་རབ་ཏུ་བྱུང་བ་ལས་དང་པོ་པ་ལ་དངོས་དབང་བསྐུར་བ་ལ་སོགས་པའི་གསང་སྤྱོད་འདི་ནི་ཇེ་ཆེར་གསང་དགོས་ཏེ། མ་གསང་ན་འདས་པ་དང་མ་འདས་པའི་མཁའ་འགྲོ་མ་གསང་བའི་སྲུང་བདག་རྣམས་ཀྱིས་བར་ཆད་སྣ་ཚོགས་བྱས་ཏེ། འདི་ཕྱི་ཐམས་ཅད་དུ་ཉམས་པར་བྱེད་པའི་ཕྱིར་རོ། །
ཇི་སྐད་དུ། ཇི་ལྟ་བྱེ་བར་མི་འགྱུར་བར། ། རབ་ཏུ་འབད་པས་བསྟེན་པ་ཉིད། ། མ་གསང་སྦྲུལ་དང་ཆོམས་རྐུན་དང༌། ། ས་སྤྱོད་མེ་ཡི་སྡུག་བསྔལ་བྱེད། ། ཅེས་འབྱུང་བ་དང༌། གུར་ལས། སྐལ་ལྡན་དེ་ནི་སྤང་མི་བྱ། ། སྐལ་མེད་དེ་དང་གཏམ་མི་བྱ། ། ཞེས་དང༌།
སྣོད་དང་མི་ལྡན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཅེས་འབྱུང་ངོ༌། ། དགོངས་གཅིག་རྙིང་མར། ལས་རྒྱ་ལ་བརྟེན་ནས་སྐྱེས་པའི་ཡེ་ཤེས་དེ་ལའང༌། ས་མ་ཐོབ་བར་དུ་དོན་གྱི་ཡེ་ཤེས་ལ་ལྟོས་ན་དཔེ་དང༌། ས་ཐོབ་ནས་ལས་རྒྱ་ལས་སྐྱེས་པའི་ཡེ་ཤེས་དེ་དོན་གྱི་ཡེ་ཤེས་དང༌། ས་མ་ཐོབ་པ་ནའང་དབང་གི་དུས་ཀྱི་དེ་དཔེའི་ཡེ་ཤེས་དང༌། ལམ་སྒོམ་པའི་དུས་ན་ལས་རྒྱ་ལས་སྐྱེ་བའི་དུས་ཀྱི་དེ་དོན་གྱི་ཡེ་ཤེས་སུ་འཇོག་པ་ཕྱོགས་སྔར་བྱས་འདུག་པ་ནི། སྒོམ་ཆེན་པར་མིང་བཏགས་པའི་སྔགས་བླ་མེད་ལ་མ་སྦྱངས་པ་གཅིག་གིས་བཅུག་པར་ཟད་དེ།
དེ་ལྟ་ན་རྡོ་རྗེ་ཐེག་པའི་ཟབ་གནད་མི་རིགས་པར་སྨྲས་འདུག་པའི་ཕྱིར། མདོར་ན་དབང་གསུམ་པའི་ཉམས་མྱོང་མཚན་ཉིད་པ་སྐྱེ་བར་མ་གྱུར་ན་དེ་སྐབས་ཀྱི་རིག་མ་ལས་དབང་གསུམ་པ་ལེན་པར་རློམས་པ་ནི་དེ་དབང་གསུམ་པ་ལྟར་སྣང་བ་ཁོ་ནར་ཟད་དོ་ཞེས་ཤེས་པར་བྱའོ།། །། ༈ རྡོ་རྗེའི་གསུང༌། བསྐྱེད་རིམ་ནི་ཡོངས་སུ་གྲུབ་པ་བྱ་བ་འདི་བཞུགས་ཞེས་བྲིས་གདའ་བ་དག་པར་བཏོན་ན། བསྐྱེད་རིམ་ནི་སྒོམ་པའི་སྟོབས་ཀྱིས་གསལ་སྣང་རབ་ཀྱི་མཐར་ཕྱིན་ན། དཀྱིལ་འཁོར་པའི་སྣང་བར་ཡོངས་སུ་འཆར་ཞེས་འདོན་རྒྱུར་རིགས་སོ། ། དེ་ཡང་ཁ་ཅིག་བསྐྱེད་རིམ་ཆོས་ཅན། ལེགས་པར་བསྒོམས་ཀྱང་ལྷ་དང་དཀྱིལ་འཁོར་པའི་གསལ་སྣང་འཆར་བ་མ་ཡིན་པར་ཐལ། རྟོག་པ་ནི་མི་གསལ་བར་ཡུལ་འཛིན་པ་ཉིད་ཀྱིས་གོམས་པ་མཐར་ཕྱིན་ཀྱང་གསལ་སྣང་འཆར་བ་མ་ཡིན་པའི་ཕྱིར། ཞེས་ཟེར་བ་ལ།
ཞལ་སྔ་ནས། རྟགས་དེ་ནི་གྲུབ་པ་མ་ཡིན་ཏེ། རྟོག་པ་དེ་སྤྱིར་མི་གསལ་བར་ཡུལ་འཛིན་པ་ཉིད་ཀྱིས་ཞེས་པ་དེ། མངོན་སུམ་ལ་ལྟོས་ནས་མི་གསལ་བ་ཡིན་ཏེ། རྟོག་པའི་ངོར་གསལ་སྣང་མི་འབྱུང་བ་མ་ཡིན་པའི་ཕྱིར། ཁྱད་པར་རྟོག་པ་བསྒོམས་པ་ལ་གསལ་སྣང་མི་འབྱུང་ན་ཆགས་ཆེན་གྱི་རྣལ་འབྱོར་པས་མི་སྡུག་པ་བསྒོམས་པ་ན་ས་གཞི་ཀེང་རུས་སུ་སྣང་བ་ལ་སོགས་པའི་གསལ་སྣང་འབྱུང་བའི་ཕྱིར། དེར་མ་ཟད་ཐེག་པ་ཆེན་པོ་སེམས་ཙམ་པ་ལྟར་ན་ནི། གཟུང་འཛིན་གྱི་ཀུན་བཏགས་ཀྱི་རྟོག་པ་ཐོག་མ་མེད་པ་ནས་ཀུན་གཞི་ལ་བཞག་པའི་མཐུ་རྣམ་པར་སྨིན་ཅིང་བལྟས་པ་ལ་གཞན་དབང་ཁམས་གསུམ་པར་སྣང་བ་དང༌། ཁམས་གསུམ་པར་སྣང་བའི་རྣམ་རིག་དང་བཅས་པ་ལ་ཡང་དག་མིན་རྟོག་ཉིད་དུ་འཇོག་པའི་ཕྱིར། ཐེག་པ་ཆེན་པོ་དབུ་མ་ལྟར་ན།
འཁོར་འདས་ཀྱི་ཆོས་ཐམས་ཅད་དག་པ་དང་མ་དག་པའི་རྟོག་པས་བཏགས་པའི་སྣང་ཆ་བདེན་མེད་སྒྱུ་མ་ཙམ་དུ་ཟད་པ་ལས། གཞན་བདེན་པ་བ་རང་རྒྱུད་དུ་གྲུབ་པའི་མངོན་སུམ་པའི་གསལ་བར་སྣང་བར་ནི་འགར་ཡང་ཡོད་པ་མ་ཡིན་པར་གསུངས་པ་ཉིད་ཀྱི་ཕྱིར་རོ། ། དེ་ཡང་འདིར་བསྐྱེད་པའི་རིམ་པ་སྒོམ་པའི་ཚུལ་ཇི་ལྟར་ཡིན་པ་དང༌། འགྲུབ་པའི་དུས་སུ་ཇི་ལྟར་འབྱུང་བའོ། ། དང་པོ་ནི། སྤྱིར་དེ་སྐབས་སུ་ཤེས་བྱ་མཚན་ཉིད་གསུམ་ག་ལ་གཟུང་འཛིན་ཐ་མལ་དུ་ཀུན་བཏགས་པའི་སྤྲོས་པ་གཙོ་ཆེ་བར་དམིགས་ཀྱིས་བཀར་ཏེ་སྤྲོས་པ་ཐམས་ཅད། བཅོམ་ལྡན་འདས་ཉིད་ཀྱི་ལུང་ཚད་མར་བྱས་པའི་སྔགས་དོན་བསམ་པའི་སྒོ་ནས་གདོད་ནས་སྟོང་པ་ཉིད་ཡིན་པ་ལ་ཡིན་པའི་བདག་ཉིད་དུ་ངེས་པར་བྱས་ནས། དེའི་ངང་ལ་རྟེན་འབྲེལ་སྒྱུ་མ་ཙམ་གྱི་གཞན་དབང་གི་རང་བཞིན་གྱི་ལྷན་ཅིག་པའི་རིགས་དེ་ཉིད་ལ་དམིགས་ནས་དེ་ལྷའི་རྒྱུར་གནས་པ་དེ་འབྲས་བུ་ལམ་དུ་བྱེད་པའི་ཁྱད་པར་གྱི་ལྷའི་བདག་ཉིད་དུ་མོས་པའི་ངེས་པའམ་ང་རྒྱལ་འཛིན་པ་ཡིན་ནོ། ། དེ་ལྟའི་གནད་ཤེས་ན། བརྟགས་པ་ལྟར་མངོན་སུམ་ལ་འཆར་ཡང་མི་རུང་བའི་ཀུན་བཏགས་ཀྱི་བློ་དྲི་མའི་ཆ་དང༌།
སྣང་རུང་ཐ་མལ་གྱི་མ་དག་པའི་སྣང་ཆ་རྣམས་ཡིད་ངོར་མི་འཛིན་པའི་རྗེས་སུ་མ་དག་པའི་གཞན་དབང་གི་བློ་ངང་གིས་ནུབ་ནས་རྒྱུད་ལྷན་ཅིག་སྐྱེས་པའི་རིགས་སྦྱངས་པའི་ཁྱད་པར་གྱི་དག་པ་གཞན་དབང་གི་བློ་དེ་དཀྱིལ་འཁོར་བརྟེན་དང་བརྟེན་པར་འཆར་བ་ཡིན་ནོ། ། འདིར་ཤར་ཙོང་ཁ་པ་ཆེན་པོས། སྔགས་དོན་བསམ་པའི་ཚེ་དབུ་མའི་རིགས་པས་རྟགས་ཀྱི་དགག་བྱ་གང་ཡིན་བཀག་པའི་ཚུལ་གྱིས་སྟོང་པ་བསྒོམ་པ་ཡིན་གྱི། དེ་ལྟ་མིན་པའི་སྟོང་པ་ཞིག་བསྒོམས་ཀྱང་ཡུལ་གྱི་གནས་ཚུལ་དང་མཐུན་པའི་སྒོམ་པ་རྣམ་དག་ཏུ་མི་འགྱུར་རོ་ཞེས་འཆད་པ་ལྟར་གྲགས་ཀྱང༌། འདིར་འགོག་བྱའི་རྟོག་པ་དངོས་ནི། བློའི་བཏགས་པ་ལྟར་མངོན་སུམ་ལ་ཡང་སྣང་མི་རུང་གི་མིང་དོན་གཅིག་ཏུ་རྟོགས་པའི་ཡིད་དོན་གཟུགས་སོགས་ལ་ཐ་མལ་དུ་ཞེན་པའི་ཞེན་ཆ་ཉིད་འགོག་པ་ཡིན་གྱི། ཁྱེད་འདོད་པ་ལྟར་ཐ་མལ་དུ་སྣང་བ་དང་ཞེན་པ་ཉིད་ཚད་གྲུབ་ཡིན་པས་དེ་མི་འགོག་པར་དེའི་སྟེང་གི་བདེན་གྲུབ་པ་ཞིག་རྟགས་ཀྱི་དགག་བྱར་བྱས་ནས་འགོག་པ་མ་ཡིན་ཏེ། བསྐྱེད་རིམ་སྒོམ་པའི་དགོས་པ་ནི་ཐ་མལ་དུ་འཛིན་པའི་སྣང་ཞེན་བཟློག་པའི་ཆེད་ཡིན་ལ། ཁྱེད་ཀྱི་སྒོམ་ཚུལ་དེས་ནི་བཟློག་མི་རིགས་པའི་ཕྱིར་ཏེ། དེ་སྐབས་ཀྱི་གཟུགས་ཀྱི་སྣང་ཞེན་སོགས་ཚད་གྲུབ་པ་ཡིན་པའི་ཕྱིར།
ཁྱད་པར་སྔགས་དོན་བསམ་པའི་ཚེ་དབུ་མའི་རིགས་པས་དེའི་སྤྲོས་པ་འགོག་དགོས་ཞེས་པ་ནི། མདོ་སྔགས་ཀྱི་སྟོང་ཉིད་སྒོམ་ཚུལ་ལ་ཟབ་ཁྱད་ཡོད་པར་གཏན་མ་མཁྱེན་པའམ། མཁྱེན་ཀྱང་གནད་ཕྱིན་ཅི་ལོག་ཏུ་བཅོས་ནས་གསུངས་པར་ཟད་དེ། མདོ་ལུགས་སུ་ནི། ཐོས་པ་དང་བསམ་བྱུང་གི་ཤེས་རབ་ཀྱིས་སྤྲོས་ཚོགས་འགོག་པ་ན། རིགས་པ་དོན་མཐུན་གྱིས་འགོག་ནས། སྒོམ་བྱུང་གི་ཤེས་རབ་ཀྱི་ཚེ། དེ་ལྟར་བཀག་སྟེ་དྲངས་པའི་སྤྲོས་མེད་ཀྱི་ངང་ལ་མཉམ་པར་འཇོག་པ་ཡིན་ལ། གསང་སྔགས་སུ་ནི་དབང་དུས་སུ་ཡེ་ཤེས་པ་ཕབ་པ་དང་གཞི་ལམ་འབྲས་གསུམ་གྱི་སྦྱང་གཞི་ལ་སྦྱོང་བྱེད་ལམ་གྱིས་སྦྱངས་འབྲས་ངོ་སྤྲད་པ་དང༌། རྡོ་རྗེའི་ལུས་ཀྱི་གནད་ཆེ་སར་བྱེད་བཅིང་གི་སྟོབས་ཀྱི་དང༌།
བསྐྱེད་རིམ་གྱི་སྐབས་སུ་སྔགས་དོན་བསམ་པ་དང༌། རྫོགས་རིམ་གྱི་སྐབས་སུ་གཏུམ་མོ་དང༌། འོད་གསལ་བ་དང༌། ཕྱག་རྒྱའི་ལམ་སོགས་ཀྱི་སྤྲོས་པའི་ཚོགས་གཅིག་ཆར་དུ་འགོག་པ་ནི། ཐབས་ཤེས་ཟབ་པ་དང་རྒྱ་ཆེ་བ་ཉིད་ཀྱི་ཕྱིར་སྔགས་ཀྱི་ལམ་མདོའི་ལམ་ལས་ཁྱད་པར་འཕགས་པར་བསྔགས་པའི་ཕྱིར་རོ། ། ཁྱེད་ལྟར་ན་དབུ་མའི་གྲུབ་པ་ལ་སྦྱངས་པ་མ་བྱས་པའི་རང་སྡེ་དང་གཞན་སྡེ་གང་གིས་རྒྱུད་སྨིན་པར་བྱས་ནས་བསྐྱེད་རིམ་སྒོམ་པའི་ཚེ། བསྐྱེད་རིམ་གྱི་སྒོམ་པ་རྣམ་དག་ཡོད་པ་མ་ཡིན་པར་འགྱུར་ཏེ། བསྐྱེད་རིམ་སྒོམ་པ་ལ་དང་པོར་ཐ་མལ་གྱི་རྟོག་པ་སྦྱོང་བར་མ་བྱས་པར་བསྐྱེད་རིམ་ཡང་དག་པ་མི་འགྲུབ་ལ། དེ་ནི་སྔགས་དོན་བསམ་པ་ཙམ་གྱིས་མི་ཆོག་པར། དབུ་མའི་གཅིག་དུ་བྲལ་སོགས་ཀྱི་རིགས་པས་སྤྲོས་པ་དེ་འགོག་དགོས་པའི་ཕྱིར།
འདོད་ནུས་པ་ནི་མ་ཡིན་ཏེ། སྔོན་རྒྱ་བོད་དུ་དབུ་མའི་གཏན་ཚིགས་རྣམས་ལ་མ་སྦྱངས་པར་གསང་སྔགས་བླ་མེད་དུ་ཞུགས་ནས་བསྐྱེད་རྫོགས་བསྒོམས་པས་གྲུབ་པ་ཐོབ་པ་དཔག་མེད་བྱུང་བའི་ཕྱིར། ལེགས་པར་དགོངས་དགོས་སོ། ། མདོར་ན་རང་རེ་སོ་སྐྱེ་འཁོར་བ་ཐོག་མེད་ནས་འཁྲུལ་དབང་གིས་གཟུགས་སོགས་ལ་ཐ་མལ་དུ་སྣང་བ་ཡོད་རིང་ལ། དེ་མངོན་སུམ་གྱིས་ལྡོག་པར་མི་ནུས་པས་ཡིད་ཆེས་པའི་སྔགས་དོན་དེ་ལུང་ཚད་མར་འགྱུར་བས། སྔགས་དོན་བསམ་པ་ན། ཐ་མལ་གྱི་སྣང་བ་ཡུལ་གྱི་གནས་ཚུལ་དུ་མ་ཞུགས་པ་ཉིད་ཡིན་པས། སྔགས་དོན་བསམ་པའི་སྟོང་པ་ཉིད་བསྒོམས་ཀྱང་ཡུལ་གྱི་གནས་ལུགས་སྒོམ་པ་མ་ཡིན་པའི་ཉེས་པར་ཡང་མི་འགྱུར་རོ། ། ཡང་ཁ་ཅིག ། འདིའི་ང་རྒྱལ་འཛིན་པའི་སྐབས་ཀྱི་ང་བདག་ནི་གང་ཟག་དང་ཆོས་ཀྱི་ང་བདག་ཏུ་ལྟ་བ་མ་ཡིན་ཀྱང་བཏགས་པའི་ང་བདག་ཙམ་དུ་བལྟ་བ་ཡིན་ནོ་ཞེས་ཟེར་བའང་མི་འཐད་དེ།
གང་ཟག་གི་བདག་ལྟའང་ཕུང་པོ་ཙམ་ལ་དམིགས་ནས་བཏགས་པའི་ང་བདག་ཏུ་འཛིན་པ་ལས་གཞན་དུ་མེད་ལ། འདིར་ཡང་དཀྱིལ་འཁོར་ཙམ་ལ་དམིགས་ནས་བཏགས་པའི་ང་བདག་ཏུ་འཛིན་ན་བདག་འཛིན་དང་པོ་ཉིད་ལས་གཞན་དུ་མ་འདས་པར་སོང་བའི་ཕྱིར། འོ་ན་སྐབས་འདིའི་ང་རྒྱལ་འཛིན་རྒྱུའི་བདག་ཉིད་དོ་ཞེས་པའི་བདག་ཉིད་དེ་ཇི་ལྟ་བུ་ཞེ་ན། སྟོང་པ་ཉིད་ཀྱི་རང་བཞིན་བདག་ཉིད་དེ་ལས། སྐབས་དེར་མི་སྟོང་བའི་ཆོས་ཀྱི་རང་བཞིན་ཞིག་དེར་མེད་པའི་ངེས་པ་འདྲེན་པ་དང༌། ཕུང་སོགས་ལ་རྣམ་དག་གི་ལྷའི་རང་བཞིན་བདག་ཉིད་ལས། སྐབས་དེར་ཐ་མལ་པའི་ཆོས་ཀྱི་རང་བཞིན་ཞིག་དེར་མེད་པའི་ངེས་པ་འདྲེན་པ་ཡིན་གྱི། བཏགས་པའི་ང་ཙམ་ནི། གོང་དུ་སྔགས་དོན་བསམ་པའི་སྐབས་ཉིད་ནས་དགག་བྱའི་གཙོ་བོར་བྱས་ནས་བཀག་ཟིན་པ་ཉིད་ཀྱི་ཕྱིར། ཡང་དགོངས་གཅིག་འགྲེལ་བྱེད་སྔ་རབས་པ་སོགས་ཁ་ཅིག །
བསྐྱེད་རིམ་ནི་ཡོངས་གྲུབ་ཡིན་པས་སྟོང་པ་ཉིད་འགྱུར་བ་མེད་པ་དེ་བསྐྱེད་རིམ་ལྷའི་སྐུའོ་ཞེས་ཟེར་བ་ཡང་མི་འཐད་དེ། སྤྱིར་མཚན་ཉིད་གསུམ་གྱི་འཇོག་ཚུལ་ལ་དབུ་སེམས་ཀྱི་གྲུབ་མཐའ་སོ་སོ་མང་དག་སྣང་ཡང༌། ཐུན་མོང་ཙམ་དུ། ཀུན་བཏགས་ནི་བཏགས་པ་ལྟར་མེད་པ་དང༌། གཞན་དབང་ནི་སྣང་བ་ཙམ་དུ་ཡོད་པ་དང༌། ཡོངས་གྲུབ་ནི་ཡོད་པ་དང་མེད་པ་གང་ཡང་མ་ཡིན་ཏེ། རིམ་པ་ལྟར་རི་བོང་གི་རྭ་དང༌། བ་ལང་གི་རྭ་དང༌། ནམ་མཁའི་དཔེ་གསུངས་པས། བསྐྱེད་རིམ་ནི་སྣང་བ་ཙམ་དུ་ཡོད་རུང་ཞིག་ལ་འཇོག་དགོས་ཀྱི།
ཡོད་མེད་གཉིས་ཀ་མ་ཡིན་པའི་ཡོངས་སུ་གྲུབ་པ་ཞིག་ལ་ནི། བསྐྱེད་པ་དང་བསྡུ་བ་ལ་སོགས་པ་གང་དུའང་མི་འཇོག་པའི་ཕྱིར། སྟོང་པ་ཉིད་འགྱུར་མེད་ཡིན་པའི་ལྡོག་ཆ་དེ་ནི་ལྷག་པར་ལྷ་ལ་སོགས་སྐྱེ་བ་མ་ཡིན་ཏེ། སྟོང་པ་ཉིད་སྐྱེ་འགག་མེད་པར་མི་འགྱུར་བ་དེ་སྐྱེ་བར་འགལ་བའི་ཕྱིར། མི་འགག་ན་སྟོང་པ་ཉིད་འགྱུར་མེད་ཡིན་པ་ཡང་ཉམས་པར་འགྱུར་བའོ། ། འོ་ན་ཀུན་བཏགས་མེད་པ་དང་གཞན་དབང་ཡོད་པ་དང༌། ཡོངས་གྲུབ་དེ་གཉིས་ཀར་བརྗོད་མི་ནུས་པ་ཅིས་ཤེས་ཤེ་ན། མཚན་ཉིད་གསུམ་ག་སྟོང་པ་ཉིད་ལས་གཞན་མ་ཡིན་པར་བསྟན་པའི་སྐབས་ལས་ཀྱང་ཤེས་ནུས་ཏེ། མགོན་པོ་ཀླུ་སྒྲུབ་ཀྱིས། ཡོད་པའི་སྟོང་པ་ཉིད་ཤེས་ཤིང༌། །
མེད་པའི་སྟོང་པ་ཉིད་ཤེས་དང༌། ། རང་བཞིན་སྟོང་པ་ཉིད་ཤེས་པ། ། སྟོང་པ་ཤེས་པ་ཞེས་བརྗོད་དོ། ། ཞེས་གསུངས་པས་ཀྱང་ཤེས་པའི་ཕྱིར་རོ། །
གཉིས་པ་འགྲུབ་པའི་དུས་སུ་ཇི་ལྟར་འབྱུང་བ་ནི། སྤྱིར་བསྐྱེད་རིམ་སྒོམ་པ་ལ་བསྟེན་པའི་བསོད་ནམས་ཀྱི་ཚོགས་གསོག་ནི་སྔགས་བླ་མེད་དུ་སངས་རྒྱས་ཀྱི་གཟུགས་སྐུ་མྱུར་དུ་འགྲུབ་པའི་ཐབས་མདོ་ལ་མེད་པའི་ཁྱད་པར་གྱི་ཆོས་ཡིན་པས། གཟུགས་སྐུའི་ལྷན་ཅིག་བྱེད་རྒྱུ་ཡིན་ལ། དེའང་ལུས་ཀྱི་ཕུང་པོ་སོགས་རགས་པ་ལ་ཐ་མལ་གྱི་རྟག་འཛིན་ངང་གིས་ནུབ་པ་ན། ཕུང་སོགས་ལ་ཡོད་པའི་རྒྱུ་ལྷན་ཅིག་སྐྱེས་པའི་རིགས་དེ་ལ་ལྷར་འཛིན་གྱི་རྟོག་པ་གོམས་པས་དང་པོར་ཡིད་ངོའི་ཕུང་སོགས་རགས་པ་ལྷར་གསལ། དེ་ཇེ་ཆེར་བརྟན་པ་ན།
ཕུང་སོགས་ལ་ལྷའི་རྒྱུ་ཡོད་པ་དེར་ཆེར་སྦྱངས་པས་འབྲས་བུའི་ལྷར་རང་གི་དབང་པོ་ལ་སོགས་པའི་ཤེས་པ་ལའང་རྟོག་པ་མེད་པར་མངོན་སུམ་ཉིད་དུ་གསལ་བར་སྣང་བ་ཡིན་ཏེ། བསྐྱེད་རིམ་གྲུབ་པ་ན། གང་སྒྲུབ་པའི་ལྷ་དེར་བདག་ཉིད་གསལ་བར་སྣང་ནས་རེག་མཐོང་གི་མཚན་མ་ཁྱད་པར་ཅན་རྙེད་པ་དང༌། ཁྱད་པར་རྡུལ་ཚོན་ལ་སོགས་པའི་དཀྱིལ་འཁོར་གྱི་ལྷ་མཚན་ལྟ་བུ་ལའང་དཀྱིལ་འཁོར་པའི་ལྷར་མངོན་སུམ་དུ་མཐོང་བ་འབྱུང་བའི་ཕྱིར། འོ་ན་རྡུལ་ཚོན་ལ་སོགས་པའི་ལྷ་མཚན་ལྷར་མཐོང་བ་ནི་འཁྲུལ་ཤེས་སུ་གྱུར་ཏེ། རྡུལ་མཚོན་ལ་སོགས་ཀྱི་ལྷ་མཚན་ནི་ལྷ་མ་ཡིན་པའི་ཕྱིར་སྙམ་ན། ཅི་ཐེག་པ་ཆེན་པོ་བ་དག་རྡུལ་ཚོན་ལ་སོགས་པར་རང་ལ་སྣང་བ་དེ་ཤེས་པའི་ངོ་ཙམ་ལས་གཞན་རྫས་གྲུབ་པ་མེད་པས་རྣལ་འབྱོར་པ་རང་གི་སེམས་སྣང་ལ་རྡུལ་ཚོན་ལ་སོགས་པའི་དཀྱིལ་འཁོར་པ་མངོན་སུམ་པར་རང་སེམས་ལ་སྣང་བ་དང་འཆར་བ་ནི་སྔགས་དང་ཏིང་ངེ་འཛིན་གྱི་མཐུས་བསྐྱེད་པ་ལ་ཉེས་པ་ཅི་ཡང་ཡོད་པ་མ་ཡིན་ནོ། ། དེ་ལྟར་གྱི་འཐད་པ་ཡང་དཔལ་ཆོས་ཀྱི་གྲགས་པས། དེ་ཕྱིར་ཡང་དག་ཡང་དག་མིན། ། གང་གང་ཤིན་ཏུ་སྒོམ་གྱུར་པ། །
སྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་ཅན། ། དེ་ལ་སྔར་བཤད་དངོས་པོ་བཞིན། ། བསླུ་བ་མེད་ཅན་གང་ཡིན་དེ། ། སྒོམ་བྱུང་མངོན་སུམ་ཚད་མར་འདོད། ། ཅེས་འབྱུང་ངོ༌། ། ཐོག་མ་མེད་པ་ནས་ཡོད་པའི་རྒྱུ་ལྷན་ཅིག་སྐྱེས་པའི་ངོ་བོའི་རྩ་རླུང་ཐིག་ལེ་ཆེས་ཕྲ་བ་རྫོགས་པའི་སངས་རྒྱས་ཀྱི་དངོས་རྒྱུ་ལས། འབྲས་དུས་ཀྱི་རྟེན་དང་བརྟེན་པའི་དཀྱིལ་འཁོར་པ་སྒྲུབ་བྱེད་ནི་རྫོགས་པའི་རིམ་པའི་རྣལ་འབྱོར་གྱི་བྱེད་པ་ཡིན་ནོ། ། ཡང་ཁ་ཅིག་བསྐྱེད་རིམ་ནི་རྟོག་སྒོམ་ཡིན་པས་དེའི་དགེ་རྩས་རྒྱུད་སྨིན་བྱེད་དུ་བྱས་ནས་མི་རྟོག་པ་འཇིག་རྟེན་ལས་འདས་པའི་ཡེ་ཤེས་ཀྱི་གསལ་སྣང་སྐྱེ་བར་མི་བྱེད་དོ། ། ཟེས་སྨྲ་བ་ཡང་མི་འཐད་དེ།
ཡང་དག་པའི་རྟོག་པས་ཡང་དག་མིན་པའི་རྟོག་པའི་གཉེན་པོ་བྱས་ནས། རྟོག་པ་ཉིད་ཀྱང་མི་རྟོག་ཡེ་ཤེས་ཀྱི་ངོ་བོར་ཞི་ནས་འཇིག་རྟེན་ལས་འདས་པའི་གོ་འཕང་དུ་འགྱུར་ཏེ། ཇི་སྐད་དུ། རྣམ་རྟོག་ཉིད་ཀྱིས་རྣམ་རྟོག་དང༌། ། སྲིད་པ་ཉིད་ཀྱིས་སྲིད་པ་དག ། ཅེས་དང༌། འཕགས་པ་ལྷས། ཇི་ལྟར་ཁྲུས་མཁན་དྲི་མ་ཡིས། ། དྲི་མ་མེད་པར་བྱེད་པ་བཞིན། ། དེས་ན་མཁས་པས་དྲི་མ་ཡིས། །
ཉེས་པ་སྦྱོང་ཕྱིར་དྲི་མ་བསྟེན། ། ཅེས་འབྱུང་བའི་ཕྱིར། ཡང་ཁ་ཅིག་བསྐྱེད་རིམ་ནི་ཤི་བའི་རོ་ལ་དམིགས་པ་དང་འདྲ་བས་མངོན་སུམ་དུ་མི་འགྱུར་བ་དང༌། བེམ་པོ་ཉིད་བསྒྲུབས་པས་ཡེ་ཤེས་ཀྱི་ལུས་སུ་མི་འགྱུར་རོ་ཟེར་བ་ལས། ཤི་བའི་རོ་ལ་དམིགས་པ་དང་འདྲ་བ་མིན་ཏེ། རྣལ་འབྱོར་པ་རང་གི་རྒྱུད་བསྐྱེད་རིམ་གྱི་སྒོ་ནས་ལྷར་བསྒྲུབ་པའི་ཕྱིར་དང༌། གཟུགས་ཀྱི་སྐུ་སྒྲུབ་པས་ཡེ་ཤེས་ཀྱི་ལུས་སྒྲུབ་པ་ལ་གནོད་པ་ཅི་ཡང་མི་བྱེད་པའི་ཕྱིར། བེམ་པོར་སྣང་བའི་གཟུགས་སྐུ་སྒྲུབ་པས་སྣང་བ་དེ་བསྐྱེད་པའི་རྣམ་པར་རིག་ཙམ་གྱི་ཡེ་ཤེས་ཀྱི་སྐུ་ཁེགས་པ་མ་ཡིན་པའི་ཕྱིར། འདིར་ཟི་ལུང་པ་སོགས་ཁ་ཅིག ། བསྐྱེད་པའི་རིམ་པ་ནི་དོན་དམ་བདེན་པ་ཉིད་ལས་སྒྲུབ་པ་ཡིན་པས།
ཡེ་ཤེས་ཀྱི་ཚོགས་སུ་གྱུར་པའི་གཉིས་མེད་ཡེ་ཤེས་ཉིད་ལ་ཨ་ཧཾ་གི་བརྡ་སྦྱར་བའི་ང་རྒྱལ་འཛིན་པའོ་ཞེས་ཟེར་བ་ཡོད་ཀྱང༌། འཐད་པར་མ་གོ་སྟེ། བསྐྱེད་རིམ་གྱིས་ནི་གཙོ་ཆེར་ཀུན་རྫོབ་བདེན་པ་ལ་བརྟེན་པའི་གློ་བུར་གྱི་དྲི་མ་སེལ་ཞིང་སངས་རྒྱས་ཀུན་རྫོབ་པ་གཟུགས་ཀྱི་སྐུ་སྒྲུབ་པའི་ཆ་གཙོ་ཆེ་བ་དང༌། རྫོགས་རིམ་གྱིས་ནི་གཙོ་ཆེར་དོན་དམ་བདེན་པ་ལ་བརྟེན་པའི་གློ་བུར་གྱི་དྲི་མ་སེལ་ཞིང༌། སངས་རྒྱས་དོན་དམ་པ་ཆོས་ཀྱི་སྐུ་སྒྲུབ་པའི་ཆ་གཙོ་ཆེ་བར་བཤད་པའི་ཕྱིར་དང༌། བསྐྱེད་རིམ་གྱི་རང་གི་ཕུང་ཁམས་སྐྱེ་མཆེད་ཀྱི་ཆོས་ཅན་ཀུན་རྫོབ་པའི་དག་ཆ་ལས་ལྷའི་ འདིར་བཏགས་པ་ཅུང་ཟད་ཙམ་ལས་གསང་བའི་གནས་ཆེས་ཟབ་མོ་ནི་བརྗོད་མ་སྤོབས། དེ་ལྟ་ནའང་བསྐྱེད་རྫོགས་ཀྱི་ཁྱད་པར་འདི་ནི་རྒྱ་བོད་ཀྱི་གྲུབ་མཆོག་དམ་པ་དག་གི་ཐུགས་ལ་གནས་མོད། གསལ་བར་གྲོལ་བ་ནི་ཆེས་ཉུང་བ་ཉིད་ཀྱི་ཕྱིར། འདི་ནི་སྦས་པའི་དོན་མཐར་ཐུག་པ་ཉིད་དུ་མཐོང་ལ། དེས་ན་ཕྱོགས་ཙམ་དུ་མཚོན་ན་བསྐྱེད་རྫོགས་ཀྱིས་སྦྱོང་བར་བྱ་བའི་དྲི་མ་ནི་གཙོ་ཆེར་སྤྱོད་པ་ལུགས་འབྱུང་འདི་སྐྱེ་འཆི་འཐུང་བར་བྱེད་པ་ཡིན་ཞིང༌།
འོན་ཏེ་བསྐྱེད་པ་དང་རྫོགས་པའི་ལྷ་དེ་དག་གིས་བསྒྲུབ་པར་བྱ་བའི་གཞི་ནི་ཤེས་བྱ་ཇི་ལྟ་བུ་ཞིག་ལས་བསྒྲུབ། དེ་ལྟར་སྒྲུབ་པའི་ངོ་བོ་ལ་ཁྱད་པར་ཅི་ལྟ་བུ་ཞེ་ན། རློམ་ཚོད་ལ་ཤེས་བྱ་གཞན་དབང་བདེ་གཤེགས་སྙིང་པོ་ཉིད་བསྒྲུབ་པ་ལ་གཉིས་ཀར་ཁྱད་པར་མེད་ཀྱང་སོང་ཚོད་ལ་བསྐྱེད་རིམ་ནི་མ་དག་ཀུན་བཏགས་ཀྱི་ཆོས་ཐམས་ཅད་སྦྱངས་ནས་ཤེས་བྱ་ཀུན་བཏགས་ཀྱི་མཚན་ཉིད་ལས་ལྷར་གསལ་སྣང་བཞེངས་པ་ཡིན་ལ། རྫོགས་རིམ་ནི་སོང་ཚོད་ལ་དག་པ་དང་མ་དག་པའི་ཀུན་བཏགས་ཀྱི་དྲི་མའི་ཆ་སྦྱང་བར་མ་ཟད་མ་དག་པ་གཞན་དབང་གི་ཆོས་ཐམས་ཅད་ཀྱང་སྦྱངས་ནས་ཤེས་བྱ་གཞན་དབང་དག་གི་མཚན་ཉིད་ལས་ལྷར་གསལ་སྣང་བཞེངས་པ་ཡིན་ལ། དེས་ན་བསྐྱེད་རྫོགས་ཀྱི་ལྷའི་ངོ་བོ་གཉིས་པའང་ཤེས་བྱ་མཚན་ཉིད་གཉིས་ཀྱི་རྣམ་པར་བཞག་གོ་ཞེས་པའི་ཁོ་བོའི་ཡབ་རྗེ་ཆེན་པོའི་གསང་བའི་གདམས་པ་རྨད་དུ་བྱུང་བ་ཡིན་ལ། དེ་ལས་ཁ་ཅིག་འདོད་པ་ལྟར་རྩ་དབུ་མ་སྒོམ་པ་ཡོད་མེད་དང༌། དགའ་བཞི་དང་ཆགས་ལམ་ཡོད་མེད་དང༌། རྟོག་བཅས་དང་རྟོག་མེད་ཀྱི་ཁྱད་པར་དང༌། གཏུམ་མོ་དང་འོད་གསལ་བསྒོམ་པའི་ཁྱད་པར་གྱི་བསྐྱེད་རྫོགས་ཀྱི་རྣམ་དབྱེ་བྱེད་པ་ཐམས་ཅད་མུན་ཁུང་དུ་རི་མོ་བྲི་བ་ལྟ་བུར་ཟད་དོ། ། འདི་ལྟར་སྨྲས་པ་ལ་འདས་པ་དང་མ་འདས་པའི་མཁའ་འགྲོ་ཆོས་སྐྱོང་དག་བཟོད་པར་མཛོད་ཅིག །
མཆན། ང་རྒྱལ་འཛིན་གྱི་དེའི་ཆོས་ཉིད་དོན་དམ་བདེན་པ་ཁོ་ན་ལ་ལྷའི་ང་རྒྱལ་འཛིན་པ་ནི་འགར་ཡང་མ་གསུངས་པའི་ཕྱིར་ཏེ། ཇི་སྐད་དུ། བསྐྱེད་པའི་རིམ་པའི་རྣལ་འབྱོར་གྱི། ། བརྟུལ་ཞུགས་ཅན་གྱི་སྤྲོས་པ་སྒོམ། ། ཅེས་དང༌། གུར་ལས། ཀུན་རྫོབ་གཟུགས་སུ་རྣམ་པར་གནས་ནས་ནི། ། འཁོར་བའི་གཟུགས་ཀྱི་ཆོས་ཙམ་རྣམ་པར་བརྟགས། ། ཅེས་གསུངས་པའི་ཕྱིར་རོ། །
ཡང་ཁྱེད་ཀྱི་ལུང་དེ་དག་དོན་དམ་བདེན་པའི་ལྷ་དེ་ཀུན་རྫོབ་ཀྱི་འཁྲུལ་པ་སེལ་བའི་ཆེད་དུ་ཀུན་རྫོབ་ཏུ་སྒོམ་པའོ་ཞེ་ན། འོ་ན་དེའི་ཚེ་ཀུན་རྫོབ་ཏུ་འགྱུར་རམ་མི་འགྱུར། འགྱུར་ན་བསྐྱེད་རིམ་གྱི་ལྷ་དེ་ཀུན་རྫོབ་ཏུ་སོང༌། མི་འགྱུར་ན་དེ་ཀུན་རྫོབ་དེ་སྒོམ་པར་ཟད་ཀྱི་ཀུན་རྫོབ་ཏུ་མ་འགྱུར་བས་ཀུན་རྫོབ་མིན་པ་ཞིག་ཀུན་རྫོབ་ཏུ་རློམ་པས་ལོག་ཤེས་ཚད་མིན་གྱི་བློར་འགྱུར་བའོ། ། ཡང་ཡེ་ཤེས་དང་དོན་དམ་བདེན་པ་གཅིག་ཡིན་པས། ཡེ་ཤེས་ཀྱི་ཕུང་ལྔ་ལྷར་སྒོམ་པ་ཡིན་ནོ་སྙམ་ན་ནི། ཤེས་པ་དང་དོན་དམ་བདེན་པའི་གཞི་མཐུན་སེམས་ཙམ་པ་འདོད་མོད་ཀྱང༌། དབུ་མ་པའི་ལུགས་སུ་ནི་འགྲུབ་དཀའ་ལ། དེ་ལྟ་ན་ཡེ་ཤེས་ཀྱི་གཟུགས་ཀྱང་ཁས་ལེན་དགོས་ལ། དེ་ལྟ་ན་ཤེས་པར་གྱུར་པའི་བེམ་པོ་ལ་སོགས་པའི་རྣམ་གཞག་ཀྱང་ཁས་ལེན་དགོས་པར་འགྱུར་བས་འདི་ལས་ཐ་ཆད་པ་ཅི་ཞིག་ཡོད།
ཀུན་རྫོབ་ཀྱི་ཕུང་སོགས་ལྷར་སྒོམ་པ་བསྐྱེད་རིམ་གྱི་བྱེད་པ་གཙོ་བོ་ཡིན་པས་ཕུང་སོགས་ལ་བརྙས་ན་རྩ་ལྟུང་བརྒྱད་པར་འཇོག་པ་ཡིན་ལ། སྟོང་ཉིད་ཁོ་ན་བསྐྱེད་རིམ་གྱི་བྱེད་པས་ལྷར་སྒོམ་པ་ཡིན་ན་རྩ་ལྟུང་དགུ་པ་ལས་ཟུར་དུ་སྨོས་པར་ཡང་མི་རིགས་པའི་ཕྱིར། བསྐྱེད་རིམ་ཡེ་ཤེས་ཀྱི་ཚོགས་གསོག་བྱེད་ཡིན་ན་འབྲས་བུ་གཟུགས་སྐུ་སྒྲུབ་བྱེད་ཀྱི་རྒྱུའི་གཙོ་བོ་ཡིན་པར་བཤད་པ་དང་ཡང་འགལ་བའི་ཕྱིར་རོ། ། དགོངས་གཅིག་རྙིང་མར། འབྲས་དུས་ཀྱི་ལྷ་གདོད་མ་ཉིད་ནས་ཏེ་རྒྱུ་དུས་ནས་ཡོད་བྱ་བ་ནི་སྐྱོབ་པའི་དགོངས་པ་མ་ཡིན་ལ། གཤིས་ལ་མི་གནས་ན་བསྒོམས་པས་མི་འགྲུབ། སོལ་བ་བདར་བས་དུང་མི་འབྱུང་བྱ་བའི་དོན་ཡང༌། རང་བཞིན་རྣམ་དག་མ་ཡིན་ན་གློ་བུར་རྣམ་དག་ཏུའང་མི་འགྱུར་བའི་དོན་དང༌། རྒྱུ་ལ་འབྲས་བུ་བསྐྱེད་པའི་ནུས་པ་མེད་ན་འབྲས་བུ་མི་འགྲུབ་པའི་དོན་ཡིན་ནོ། ། གཞུང་དུ་རུ་དྲ་ཕོ་མོ་བསྣོལ་ཟེར་བའི་རུ་དྲ་ནི་དྲག་པོ་སྟེ་དབང་ཕྱུག་གི་མིང་ཡིན་ནོ། །
རྙིང་མ་བ་ནི་མ་ཏྲཾ་རུ་དྲ་བྱ་བ་དང༌། ནག་པོ་བཀྲག་མེད། མི་ནག་རྟ་ནག་ཅན། ཡབ་རྗེ་ནག་པོ། ཁྱབ་པ་ལག་རིངས་ཞེས་པའི་བདུད་ཡོད་ཟེར་བ་ནི་བོད་ཀྱི་ལྷ་འདྲེ་རེ་ལ་བདུད་ཀྱི་མིང་གིས་བཏགས་པའོ། ། སྤྱིར་གསུང་རབ་ཀྱི་བརྡ་ལ། ཐེའུ་རང༌། བསེན་མོ། རྒྱལ་འགོང༌། དམུ།
གྲིའུ། ཡམ་ཤུད་མ་ཡམ། བསེ་རག་ཅེས་སོགས་མི་འབྱུང་ལ། བརྡ་འདི་ལྟར་འབྱུང་བའི་རྒྱུད་རྡོ་རྗེ་འཆང་ལ་ཁ་གཡར་བྱས་པ་རྣམས་ནི་བོན་རྙིང་གི་གསར་དུ་བཅོས་པའི་རྒྱུད་ཡིན་ཅེས་ཀུན་མཁྱེན་བུས་གསུངས་སོ། ། གཞན་ཡང་མིང་འདོགས་ནོར་བ་སྐྱོན་ཤིན་ཏུ་ཆེ་སྟེ། རྙིང་མ་བ་ཀུན་ར་ཧཱུྃ་ལ་སྒྲ་གཅན་དུ་མ་ཤེས་ནས། ར་ཧུ་ལ་ནི་དྲང་སྲོང་སྲེད་མེད་ཀྱི་བུར་གྱུར་པའི་ཁྱབ་འཇུག་ཡིན་པར་བཤད་པ་དང༌། དེ་ལྟར་བཤད་ནས། དེ་ལ་གཟའ་ཁྱབ་འཇུག་ནག་པོར་འབོད་དེ་དེའི་གཟུགས་ནི་མགོ་དགུ་སྟེང་བྱ་རོག་གི་གདོང་ཡོད་པ། ལུས་མིག་གིས་གང་བ་བཅོས་ཏེ།
མགོ་དགུ་ཡོད་པས་ཕ་ལྷ་ཡིན་པ་ལས་རིགས། ཁོག་སྨད་སྦྲུལ་དུ་ཡོད་པས་མ་ཀླུ་ཡིན་པ་ལས་རིགས་ཟེར་བ་སོགས་གསུང་རབ་དང་མི་མཐུན་པ་ཆེས་མང་དུ་སྨྲ་མོད། བཅོམ་ལྡན་འདས་ཀྱིས་འཕགས་པ་གཟའ་ཡུམ་སོགས་ནས་སྒྲ་གཅན་ལྷའི་ལུས་སུ་ཡོད་པར་བཤད། དུས་འཁོར་དུ་ནི་གདོང་ངམ་སྟེང་སྒྲ་གཅན་འཇུག་གམ་འོག་མེ། ལུས་སམ་བར་སྒྲིབ་བྲལ་ནམ་མཁའ་ལྟར་ཡོད་པར་གསུངས་སོ། ། འདིར་འདི་ཤེས་པར་བྱ་སྟེ། སྤྱིར་བདུད་བཞི་ལས། ལྷའི་བུའི་བདུད་ནི་འདོད་ཁམས་ལ་ཡོད་ཀྱི་ཁམས་གོང་མ་ལ་མེད་པ་ལྟར་བཤད་པ་ནི། འདོད་པའི་ཡུལ་གྱི་ཡོན་ཏན་ལྔ་ལ་བརྟེན་ནས་བདག་བདེ་གཞན་སྡུག་ན་སྙམ་པའི་འཇིག་རྟེན་གྱི་ཆོས་བརྒྱད་འདིས་ཚེ་འདིའི་ཞེན་པ་བཟློག་མི་ཐུབ་པས་ཚེ་རབས་ཕྱི་མ་ཕན་གྱི་མངོན་མཐོ་ངེས་ལེགས་ལ་བར་ཆད་བྱེད་པས་ལྷའི་བུའི་བདུད་དུ་འཇོག་པ་ཡིན་ནོ། ། དེ་ཡང་འདོད་ཁམས་ཀྱི་ཡོན་ཏན་ཕུན་སུམ་ཚོགས་ནས་འགྲན་ཟླ་མེད་པ་ནི་གཞན་འཕྲུལ་དབང་བྱེད་དེ།
འདོད་ཁམས་འོག་མའི་ཡུལ་ལ་བརྟེན་ནས་འཇིག་རྟེན་གྱི་ཆོས་ཀྱི་ཆགས་བྲལ་བྱེད་ནུས་ནའང༌། གནས་འདིའི་ལོངས་སྤྱོད་ནི་གཡེངས་ཆེས་པས་ཚེ་འདི་ལ་བརྟེན་པའི་ཆོས་བརྒྱད་སྤོང་དཀའ་བས། གནས་འདིར་ནི་བདུད་ཀྱི་རྒྱལ་པོ་དགའ་རབ་དབང་ཕྱུག་ཆུང་མ་བུར་བཅས་ཀྱི་དུག་ལྔའི་མདའ་མེ་ཏོག་གིས་མཚན་པ་འགྲོ་བ་ཐམས་ཅད་ཀྱི་སྙིང་ལ་བསྣུན་པ་ཞིག་ཡོད་ཅེས་མདོ་དྲན་ཉེ་སོགས་ལས་བཤད་དེ། དེ་ཡང་དགོངས་པ་ཅན་དུ་ཤེས་དགོས་ཏེ། མདོར་ན་ལྷའི་བུའི་བདུད་ནི། སེམས་ཅན་རང་རང་གི་རྒྱུད་ཀྱི་འདོད་པའི་ཡོན་ཏན་ལ་བརྟེན་པའི་ཆོས་བརྒྱད་ཀྱི་བློ་ལས། གཞན་བདུད་ཀྱི་འཆིང་བྱེད་ཟུར་པ་མེད་ལ། རང་གི་རྒྱུད་ལྷའི་བུའི་བདུད་ཅན་གྱི་རྟེན་འབྲེལ་ལས། ཕྱི་རོལ་ནའང་ལྷའི་བུ་ཐ་དད་ཡོད་པ་ལྟར་སྣང་བས་བར་ཆད་བྱེད་པའང་ཡོད་དོ། ། འོ་ན་འདོད་པར་སྐྱེ་བའི་ཟག་བཅས་ཀྱི་དགེ་བ་དང་མི་དགེ་བའི་ལས་བསགས་པ་ལ།
མདོ་ལང་གཤེགས་ལས་བདུད་ཀྱི་ཐེག་པ་ཞེས་པར་ཡང་བཤད་པ་ཡིན་ནོ། ། དེས་ན་སྤྱིར་བདུད་ཀྱི་སྒྲ་ཡངས་པར་བྱས་ན་འདོད་ཁམས་པ་ཐམས་ཅད་ལ་འཇུག་པ་དང༌། སྒྲ་དོག་པར་བྱས་ན། གཞན་འཕྲུལ་དབང་བྱེད་པ་ལ་འཇུག་པ་དང༌། དགའ་རབ་དབང་ཕྱུག་ལ་འཇུག་པ་དང༌། འདོད་པའི་ཡོན་ཏན་ལ་འཇུག་པ་སོགས་སྐབས་ཐོབ་ཀྱིས་སྣ་ཚོགས་པ་སྣང་ངོ༌། ། དེ་ཡང་མ་ར་ནི་བདུད་དེ། མྲྀང་སྲོག་གཏོང་བའི་བྱིངས་ལ། དངོས་པོ་ལ་ཨ་ཙ་྄རྐྱེན། ཙ྄་དང་ང྄་རྗེས་འབྲེལ་དབྱིས།
ནཱ་མིན་མཐའི་བྱིངས་དང་བི་ཀ་ར་ཎ་དག་གི་ཡོན་ཏན་ནོ། ། རྀའི་ཡོན་ཏན་ཨར་དུ་བྱས་ནས་གསལ་བྱེད་དབྱངས་མེད་དུ་དྲང་བས། མ་ར་སྟེ། འདོད་པའི་ཡོན་ཏན་གྱིས་དགེ་བའི་སྲོག་གཏོང་བར་བྱེད་པའི་ཕྱིར། བདུད་དམ་འདོད་པའམ་དེ་དག་གི་རྒྱལ་པོ་ཞེས་ཟེར་རོ།། །། ༈ རྡོ་རྗེའི་གསུང༌། རབ་བྱུང་རྣམས་ལ་འཇུག་པའི་ཆོ་ག་གལ་ཆེ་ཞེས་པ་འདི་ལ། ཁ་ཅིག་སངས་རྒྱས་དང་དབང་ཐོབ་པའི་སེམས་དཔའ་རང་བྱུང་གི་ཡེ་ཤེས་ཁོང་དུ་ཆུད་ནས་སེམས་ཅན་གྱི་དོན་དུ་ཞིང་འདིར་སྟོན་པ་འདིའི་བསྟན་པའི་རྗེས་སུ་ཞུགས་ནས་སྤྲུལ་པ་སྣ་ཚོགས་སྟོན་པ་ཀུན་ལ། སླར་སངས་རྒྱས་ཀྱི་བསྟན་པ་ལ་འཇུག་པ་སྐད་དང༌། རང་ཉིད་སླར་ཚོགས་ལམ་ནས་འཇུག་པ་ལ་སོགས་པར་བཅོས་མི་དགོས་ཏེ།
སྤྲུལ་པའི་གང་ཟག་ཡིན་པའི་ཕྱིར། ཞེས་སྨྲ་བ་ཡོད་པ་ལ། ཞལ་སྔ་ནས། སྤྱིར་སྤྲུལ་སྐུ་ཡིན་ན་རབ་ཏུ་བྱུང་བ་དང་ལམ་ལ་ནན་ཏན་གྱི་ཚུལ་སྟོན་མི་དགོས་སོ་ཞེས་པ་ནི་མ་ངེས་པ་ཆེན་པོ་ཡིན་ཏེ། སྟོན་པ་བདེ་བར་གཤེགས་པ་ཉིད་ཀྱང་སྐྱེ་རྒ་ན་འཆིས་ཐུགས་དབྱུང་སྟེ་རབ་ཏུ་བྱུང་བ་དང་དཀའ་བ་ལོ་དྲུག་སྤྱད་པ་དང༌། དེ་ལྟར་གྱི་དཀའ་སྤྱད་ལ་སྙིང་པོ་མེད་པར་སངས་རྒྱས་ཐམས་ཅད་ཀྱིས་བསྐུལ་ནས་བྱང་ཆུབ་ཀྱི་སེམས། ཟླ་བ་རྡོ་རྗེའི་བདག་ཉིད་བྱང་ཆུབ་ཀྱི་སྙིང་པོ་རྡོ་རྗེའི་གདན་དུ་སྒོམ་བཅུག་ནས་སླར་ཞག་གཅིག་གི་ཁོངས་སུ་སངས་རྒྱས་པའི་ཚུལ་བསྟན་པར་མཛད་པའི་ཕྱིར། ཁྱད་པར་སངས་རྒྱས་དང་བྱང་སེམས་ཀྱི་སྤྲུལ་སྐུས་འགྲོ་བའི་དོན་ཞིང་འདི་ལྟ་བུར་མཛད་པ་ལའང༌། སྟོན་པ་ཤཱཀྱ་ཐུབ་པའི་ཐེག་པ་གསུམ་གྱི་བསྟན་པའི་རྗེས་སུ་ཞུགས་པའི་ཚུལ་མི་སྟོན་ན་ནི། བསྟན་པ་ལ་འཇུག་པའི་ཆོ་ག་ཐེག་པ་གསུམ་གྱི་བསྟན་པ་ནས་བཤད་པ་ལྟར་མ་བསྟན་ཀྱང་བཟོད་དེ།
སངས་རྒྱས་དང་སེམས་དཔས་ཐབས་ཀྱིས་རང་གི་མོས་པ་དང་འཚམས་པར་ཕྲིན་ལས་སྟོན་ཚུལ་མཐའ་ཡས་པའི་ཕྱིར། དེ་ལྟ་ནའང་དེ་ལྟ་བུ་དེས་སྟོན་པ་འདིའི་ཐེག་གསུམ་གྱི་བསྟན་པའི་རྗེས་སུ་འཇུག་ནས་སེམས་ཅན་གྱི་དོན་མཛད་ན། ཐེག་པ་གསུམ་པོ་གང་དང་གང་ཡིན་པ་ལ་དང་པོར་འཇུག་བར་དུ་གནས་ཐ་མར་མཐར་ཕྱིན་བྱེད་རང་རང་སོ་སོའི་གཞུང་ལུགས་ཀྱི་ཆོ་ག་བཞིན་མཛད་དགོས་ཏེ། མ་མཛད་ན་དེ་བཞིན་གཤེགས་པའི་བཀའ་ལས་འགོམས་པར་འགྱུར་བ་དང༌། སྟོན་པ་བདེ་བར་གཤེགས་པའི་ལུང་དང་མི་མཐུན་པའི་སྤྱོད་པ་ལ་སྤྱད་ན་ནི། སྟོན་པ་གཅིག་གི་ཞིང་དུ་བསྟན་པ་གཉིས་པ་འབྱུང་བར་འགྱུར་བའམ། ཡང་ན་བསྟན་པ་གཅིག་ལ། རང་ཉིད་ཀྱང་སངས་རྒྱས་དང་འདྲ་བར་སྟོན་པ་གཉིས་པར་ཁས་ལེན་དགོས་པ་དང༌། སངས་རྒྱས་ཀྱི་བསྟན་པ་ལ་འཇུག་ཚུལ་གསུང་རབ་ནས་བཤད་པ་དེ་དང་འགལ་བར་ཡང་སྤྱད་ཆོག་ཅིང༌། རང་བཟོ་ལ་ཚད་མར་འགྱུར་བ་ལ་སོགས་པའི་ཉེས་པ་སྒོ་དུ་མ་འབྱུང་བའི་ཕྱིར།
རྒྱལ་བས་ལུང་བསྟན་པའི་ཀླུ་སྒྲུབ་ཐོགས་མེད་ལ་སོགས་པའང་ཞིང་འདིར་སྟོན་པ་འདིའི་བསྟན་པ་ལ་འཇུག་པ་ནའང༌། བསྟན་པ་འདི་ཉིད་ཀྱི་ཆོ་ག་ལྟར་འཇུག་པར་མཛད་པའི་ཕྱིར། དེ་ཡང་རང་རེ་བླ་མ་གོང་མ་དག་སྔར་སངས་རྒྱས་ནས། ད་རེས་སྤྲུལ་པས་འགྲོ་དོན་དུ་བྱོན་པའི་དབང་དུ་བྱས་པ་ནའང༌། རྗེ་མར་པ་ཡང་ཕ་ཚན་དགྲར་ལངས་པའི་རྐྱེན་གྱིས་འཁོར་བ་ལ་ཐུགས་དབྱུང་སྟེ་རྒྱ་བལ་དུ་ཆོས་འཚོལ་བར་བཞུད་པ་དང༌། རྗེ་མི་ལའང་ཕ་ཚན་ལ་མཐུ་བྱས་པའི་སྡིག་པ་ལ་འགྱོད་ནས་ཆོས་ལ་གཤེགས་པ་དང༌། རྗེ་སྒམ་པོ་པ་བཙུན་མོ་སྲས་བཅས་གཤེགས་པའི་རྐྱེན་གྱིས་འཁོར་བ་ལ་ཐུགས་དབྱུང་སྟེ་ཐར་པར་གཤེགས་པ་དང༌། རྗེ་དུས་མཁྱེན་ཆུང་མ་གཞན་གྱིས་ཕྲོགས་པ་ལ་མཐུ་མཛད་པའི་སྡིག་པ་ལ་འགྱོད་ནས་བསྟན་པ་ལ་འཇུག་པར་མཛད་པ་དང༌། རྗེ་རྒོད་ཚང་བ་ཆེན་པོ་ཡང་རྗེ་མི་ལ་ཕྱག་ཁྲི་མཆོག་ལ་སོགས་པ་ཡིན་ཡང་སྐུ་ཚེ་དེར་སྒྲུབ་པ་ཚུལ་བཞིན་དུ་མཛད་པའི་ཆོ་གའམ་བྱ་བ་ནི་ནམ་མཁའ་འདིའི་འོག་ཏུ་སུས་ཀྱང་འགྲན་དུ་མི་ནུས་པ་ཞིག་མཛད་པ་འདི་ལྟ་བུའོ། ། དེ་ཡང་གཉག་དབོན་ཐམས་ཅད་མཁྱེན་པ་ཡང་ཀརྨ་པ་དེ་བཞིན་གཤེགས་པ་ལ་ཁོང་ལ་བསྙེན་རྫོགས་མི་དགོས་ཀྱི་བསྙེན་རྫོགས་ཀྱི་ཚུལ་སྟོན་པ་ཡིན།
ཚུལ་སྟོན་པ་དེའི་ཚེ་ན་སངས་རྒྱས་ཀྱིས་གསུངས་པའི་བསྙེན་པར་རྫོགས་ཚུལ་གྱི་ཚུལ་དང་མཐུན་པ་ཞིག་སྟོན་དགོས་ཏེ། ཚུལ་དེ་སྐྱེ་འཕགས་ཀྱི་འགྲོ་བ་མང་པོ་བསླབ་པའི་ཆེད་ཡོད་པའི་ཕྱིར་ཞེས་གསུངས་པ་ལྟ་བུའོ། །
སྐྱོབ་པ་འབྲི་གུང་པའི་རྡོ་རྗེའི་གསུང་འདི་ནི་རྨད་དུ་བྱུང་བའི་བསྟན་པ་ལ་ཤིན་ཏུ་གཅེས་པའི་སྙིང་མིག་ལྟ་བུར་གོ་སྟེ། དེང་སང་སངས་རྒྱས་ཀྱི་བསྟན་པ་ལ་འཁོན་དུ་འཛིན་པ་ཁ་ཅིག ། ཤཱཀྱ་ཐུབ་པ་ནི་ཞིང་འདིའི་ཉན་ཐོས་དང་ཕར་ཕྱིན་པའི་བསྟན་པའི་སྟོན་པ་ཙམ་ཡིན་དུ་ཆུག ། ཁོ་བོ་ནི་སྔགས་ཀྱི་བསྟན་པའི་སྟོན་པ་ཀུན་ཏུ་བཟང་པོའི་རྗེས་འཇུག་ཡིན་པས་ཁོ་བོའི་སྤྱད་པ་འདི་ནི་ཤཱཀ་ཐུབ་ཀྱི་ཐེག་གསུམ་གྱི་བསྟན་པའི་ཆོ་ག་ལྟར་མ་སྤྱད་ཀྱང་ཉེས་པ་མེད་ལ་དེ་ལྟར་ནའང༌། བདག་གིས་ནི་སློབ་མ་རྣམས་ལ་ཤཱཀ་ཐུབ་ལ་མོས་པ་ཡོད་ན་དེ་ལུགས་ཀྱི་སོ་ཐར་གྱི་སྡོམ་པ་སོགས་སྦྱིན་པར་ཡང་བྱའོ། ། ཞེས་ཟེར་ནས་རང་ཉིད་རྒྱལ་པོ་ཆེན་པོའི་བྱ་བ་བྱེད་བཞིན་གཞན་བསྙེན་རྫོགས་ལྟར་སྒྲུབ་པ་དང༌། བདག་ཉིད་དམ་ཚིག་དང་སྡོམ་པ་གང་ཡང་མི་སྲུང་བར་ཁོ་བོ་ལ་མདངས་ད་ནང་ཆེ་མཆོག་དང༌། ཛ་ཧར་བི་ར་སོགས་མཐོང་བས་དབང་དོན་གྱི་རྟོགས་པ་སྐྱེས་པས།
ཁྱེད་སློབ་མ་རྣམས་ལ་རྒྱུད་སྡེ་བཞིར་མ་གྲགས་པའི་དབང་བསྐུར་ཟབ་མོ་སྦྱིན་ནོ་ཞེས། མདོ་སྔགས་ཀྱི་བསྟན་པའི་ཆོ་ག་གང་ཡང་མི་མཐུན་པར་བྱེད་ནས་ཁོ་བོ་ནི་རྫོགས་པའི་སངས་རྒྱས་ཐམས་ཅད་ཀྱི་ངོ་བོའི་ཕྲིན་ལས་པར་ཞིང་འདིར་འོངས་པ་ལགས་སོ་ཞེས་སྨྲ་བ་མང་པོ་འོང་བར་མཁྱེན་ནས། དེ་ལྟ་བུ་ནི་སངས་རྒྱས་ཀྱི་ལམ་དུ་འགྲོ་བའི་ཐབས་དང་ཤེས་རབ་ལོག་པར་སྟོན་པའི་བདུད་ཡིན་པར་སྟོན་པའི་སླད་དུ་རྡོ་རྗེའི་གསུང་འདི་བཞག་པར་གོ ། སྐྱབས་གནས་མཆོག་ལ་མི་བཟོད་པའི་དད་པ་སྐྱེས་སོ་བྱིན་གྱིས་རློབས་ཤིག། །། ༈ རྡོ་རྗེའི་གསུང༌། ལྷ་ཐམས་ཅད་མཚན་དཔེའི་ཡོན་ཏན་དང་ལྡན་བྱ་བའང་དག་པར་བཏོན་ན། སྔགས་བླ་མེད་པའི་དཀྱིལ་འཁོར་པའི་ལྷ་ཚོགས་ཐམས་ཅད་མཚན་དཔེ་བྱད་དང་ལྡན་པར་བཞུགས་ཟེར་བའོ། ། འདི་ལ་ཁ་ཅིག ། སྤྱིར་གསང་སྔགས་སྒོས་བླ་མེད་ཀྱི་ལྷ་ཁྲོ་ཆགས་རྨོངས་པའི་ཉམས་ཅན་དྲང་སྲོང་དང༌། གནོད་སྦྱིན་དང་སྲིན་པོ་ཁྲོས་པ་ལྟ་བུ་བརྩེགས་པ་དང་ཁོར་མའི་ཞལ་ཅན་ཕྱག་ཞབས་མཐའ་ཡས་པ་དང་བོང་ཞལ་དང་གདོང་བརྙན་སྣ་ཚོགས་པ་ཅན་འདི་དག་ལ་མཚན་དཔེ་སོགས་ཡོངས་སུ་མ་ཚང་སྟེ།
དུད་འགྲོ་ལ་སོགས་པའི་མཚན་མས་སྐྱེས་བུ་ཆེན་པོར་འཇོག་བྱེད་ཀྱི་ཆོས་མ་ཚང་བའི་ཕྱིར་ཞེས་པ་ལ། ཞལ་སྔ་ནས། སྤྱིར་སངས་རྒྱས་ཀྱི་གཟུགས་སྐུ་མཆོག་ནི་ལོངས་སྤྱོད་རྫོགས་སྐུ་ཡིན་ལ། མཚན་དཔེ་མཚན་ཉིད་པའང་དེ་ལ་ཚང་བ་ཡིན་ཏེ། ཇི་སྐད་དུ། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱད་ཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་འབྱུང་བའི་ཕྱིར།
དེ་ཉིད་གདུལ་བྱ་རིས་ཅན་གསུམ་གྱི་རྒྱུད་ཀྱི་མེ་ལོང་ལ་སྤྲུལ་པའི་སྐུའི་སྣང་བ་འཆར་བ་ཡིན་ལ། སྤྲུལ་པའི་སྐུ་དེ་ལ་ནི། མཆོག་དང་བཟོ་དང་སྐྱེ་བ་གསུམ་དུ་ཡོད་ལ། དེ་ལྟར་གྱི་ཚེ་སྤྲུལ་སྐུ་དེ་དག་ལ་དངོས་སུ་མཚན་དཔེའི་རྣམ་པ་ཚང་མ་ཚང་ཅི་ཡིན་ཀྱང༌། སྤྲུལ་སྐུ་དེ་ལ་མཚན་དཔེའི་ཡོན་ཏན་མེད་པ་མིན་ཏེ། སྤྲུལ་པའི་སྐུ་དེ་སངས་རྒྱས་ཡིན་པ་ནི་གང་ཞིག ། ལོངས་སྐུ་ལས་དེ་རྒྱུད་ཐ་དད་པ་མ་ཡིན་པའི་ཕྱིར། འོ་ན་སྔགས་ཀྱི་ལྷ་ཚོགས་འདི་དག་སྤྲུལ་སྐུ་དེ་གསུམ་ལས་གང་ཡིན་སྙམ་ན་འདི་ལ་ཁ་ཅིག་བདེ་དགྱེས་ལ་སོགས་པ་ཆགས་ཅན་གྱི་སྐུར་བཞེངས་པ་ནི་བསྐལ་པ་མཆོག་གི་སྤྱོད་ཡུལ་ཡིན་པས། མཆོག་གི་སྤྲུལ་སྐུ་མཆོག་ཡིན་ལ། ཆགས་བྲལ་གྱི་སྐུར་བཞེངས་པ་ནི་སྐལ་པ་དམན་པའི་སྤྱོད་ཡུལ་ཡིན་པས་མཆོག་གི་སྤྲུལ་སྐུ་སྔ་མ་ལ་ལྟོས་ཏེ་དམན་པར་བཞག་པའོ་ཞེས་ཟེར་རོ། །
ཡང་ཁ་ཅིག་མཆོག་གི་སྤྲུལ་སྐུ་གོ་ཆོད་པ་ནི་ཆགས་བྲལ་གྱི་སྤྲུལ་སྐུ་ཤཱཀ་ཐུབ་ལྟ་བུ་ཡིན་ལ། བདེ་དགྱེས་ལྟ་བུ་ནི་མཆོག་གི་སྤྲུལ་སྐུ་དངོས་མིན་ཏེ། སྤྲུལ་སྐུའི་སྤྲུལ་སྐུར་འཇོག་པའི་ཕྱིར་རོ་ཞེས་ཟེར་རོ། ། གང་ལྟར་ཡང་རྒྱུད་སྡེ་བཞིའི་དཀྱིལ་འཁོར་པར་བཞུགས་པའི་མཚན་མ་དང་ཚུལ་ཇི་ལྟར་འཛིན་པ་ཐམས་ཅད་ཀྱང་སངས་རྒྱས་ཉིད་ལས་གཞན་དུ་མི་བཟུང་སྟེ། སངས་རྒྱས་ཉིད་ཉོན་མོངས་པ་སྣ་ཚོགས་པ་ལ་སྤྱོད་པའི་གཉེན་པོར་སྐུ་དེ་སྙེད་པར་བསྟན་ཅིང་རོལ་བར་མཛད་པ་ཡིན་ཏེ། དཔུང་བཟང་གིས་ཞུས་པ་ལས། གང་གི་རང་བཞིན་ཆགས་སྡང་རྣམ་བྲལ་ཡང༌། ། ཆགས་སེམས་ཅན་ལ་ཆགས་པ་ལྟར་སྟོན་དང༌། ། གདུལ་བྱའི་དོན་གྱིས་ཁྲོ་ལ་ཁྲོར་སྟོན་པ། ། བྱང་ཆུབ་མཆོག་ནས་དེ་ལ་ཕྱག་འཚལ་ལོ། །
ཞེས་འབྱུང་བའི་ཕྱིར། འོ་ན་དུད་འགྲོའི་ཞལ་ལ་སོགས་པ་མཚན་དཔེར་བརྗོད་དམ་ཞེ་ན། དེའང་ལོངས་སྤྱོད་རྫོགས་སྐུའི་མཚན་དཔེ་དངོས་ནི་ཡིན་པར་མི་བརྗོད་ཀྱང་སྤྲུལ་པའི་སྐུའི་དབང་དུ་བྱས་ཏེ། སངས་རྒྱས་ཀྱི་མཚན་དཔེ་མིན་པར་བརྗོད་མི་ནུས་ཏེ། གང་ལ་གང་འདུལ་དུ་སྣང་བའི་སངས་རྒྱས་ཀྱི་སྤྲུལ་སྐུ་ཡིན་པའི་ཕྱིར། སྔགས་ཀྱི་དཀྱིལ་འཁོར་དུ་བཞུགས་པའི་འགྲོ་བ་རིས་དྲུག་གི་རྣམ་པར་སྣང་བ་དེ་སངས་རྒྱས་ཡིན་པར་མ་ཟད། སྨན་བླའི་མདོ་ཆོག་ལྟ་བུ་མདོ་ནས་བཤད་པའི་སྨན་བླའི་འཁོར་གྱི་གནོད་སྦྱིན་གྱི་སྡེ་དཔོན་ལྟ་བུ་རྣམས་ཀྱང་སངས་རྒྱས་དང་བྱང་ཆུབ་སེམས་དཔའི་སྤྲུལ་པ་ཡིན་ཏེ། སྐྱབས་ཕྱག་གི་ཡུལ་དུ་གྱུར་པ་ཉིད་ཀྱི་ཕྱིར་དང༌། དེ་དག་རང་རྒྱུད་པ་ཡིན་ན་སྐྱབས་ཕྱག་བྱས་ནས་ཆོས་འདི་པའི་སྐྱབས་འགྲོ་ལས་ཉམས་པར་འགྱུར་བའི་ཕྱིར། ཁྱད་པར་སྔགས་ཀྱི་ལྷ་ཚོགས་དེ་དག་འགྲོ་བའི་ཚུལ་ཇི་ལྟར་བསྟན་ཀྱང་མཚན་དཔེའི་ངོ་བོ་ཅན་གྱི་ལྷར་མོས་ནས་སྒོམ་དགོས་པ་ཡིན་ཏེ།
མཚན་དཔེ་དེ་ལྟ་བུའི་བདག་ཉིད་ཀྱི་སངས་རྒྱས་སུ་རང་ཉིད་སངས་རྒྱས་པར་བྱེད་དགོས་པའི་ཕྱིར། དུས་འཁོར་ལས། རབ་མཆོག་རྒྱལ་བའི་བདག་པོ་ཡི། ། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བཟང་པོ་བརྒྱད་ཅུ་སྟེ། ། འདི་དག་མ་ལུས་ལུས་ལ་སྟེ། ། ཁྱབ་བདག་བདག་གི་གོ་འཕང་ནི། ། སྔགས་པ་རྣམས་ཀྱིས་སྒོམ་པར་བྱ། ། ཞེས་འབྱུང་བའི་ཕྱིར། ཁྱད་པར་ལོངས་སྤྱོད་རྫོགས་སྐུ་ལའང་ཕར་ཕྱིན་ལས་སྔགས་ལུགས་ཀྱི་ལོངས་སྐུ་ཁ་སྦྱོར་ཡན་ལག་བདུན་ལྡན་བཟང་བས་སྔགས་ལུགས་ཀྱི་སངས་རྒྱས་ཀྱི་མཚན་དཔེ་ནི་མདོ་ལུགས་ཀྱི་སངས་རྒྱས་ཀྱི་མཚན་དཔེ་ལས་བཟང་བར་ཡང་གྲུབ་བོ། །
སྤྱིར་བསྐྱེད་རིམ་སྒོམ་པས་མཆོག་འགྲུབ་པའི་རྒྱུ་དང༌། གནས་སྐབས་སུ་ཡང་འཁོར་ལོ་བསྒྱུར་བའི་རྒྱལ་པོ་ལ་སོགས་པར་སྐྱེ་བར་བྱེད་པའི་རྒྱུར་ཡང་འགྱུར་ཏེ། གུར་ལས། སངས་རྒྱས་དེ་ཉིད་གང་སྒོམ་པ། ། བྱང་ཆུབ་མ་ཐོབ་ན་ཡང་སྐྱེ། ། སྐྱེ་ཞིང་སྐྱེ་བ་ཐམས་ཅད་དུ། ། འཁོར་ལོ་བསྒྱུར་བའི་གོ་འཕང་འགྱུར། ། ཡང་ན་ས་བདག་ཉིད་དུའམ། ། ཞེས་འབྱུང་བའི་ཕྱིར་རོ། ། ཡང་དུག་གསུམ་གྱིས་ཀུན་ནས་བསླངས་ཤིང་བདག་ཉིད་ལྷར་བསྒོམས་ཤིང་མཆོད་བསྟོད་ཀྱི་དགེ་རྩའི་ལས་འདྲེས་མར་བསགས་པས་ནི།
སྐྱེ་བ་ཕྱི་མར་མི་མིན་འབྱུང་པོ་ལྷ་དེའི་རྣམ་པ་འདྲ་བའམ། གཤིན་རྗེ་དང་ལྷ་མ་ཡིན་དང་སྲིན་པོ་ལ་སོགས་པར་སྐྱེ་བར་འགྱུར་ཞིང༌། དགེ་འབྲས་ཀྱིས་ལུས་དང་ལོངས་སྤྱོད་དང་སྟོབས་ཕུན་སུམ་ཚོགས་པར་འབྱུང་བར་ནི་རྗེ་བཙུན་བླ་མ་རྣམས་ཀྱི་གསུང་ལས་བྱུང་ངོ༌།། །། ༈ རྡོ་རྗེའི་གསུང༌། ལྷ་ལ་མདོ་རྒྱུད་ནས་བཤད་པ་གཙོ་བོར་བྱ་དགོས་སོ་བྱ་བ་ནི་དག་པར་བཏོན་ན། བདེ་བར་གཤེགས་པའི་སྐུ་གཟུགས་སོགས་ཀྱི་རྟེན་བཞེངས་པར་མ་ཟད་རང་གི་བླ་མ་སོགས་ཀྱི་སྐུ་གཟུགས་བཞེངས་པ་ན་ཡང་ཆག་ཚད་བཟོ་བྱ་དང་བཟོ་བོ་བཟོ་ཚུལ་སོགས་མདོ་རྒྱུད་ནས་ཇི་སྐད་བཤད་པ་ལྟར་བྱས་པ་ལས་ཕན་ཡོན་འབྱུང་གི ། གཞན་དུ་བདེ་བར་གཤེགས་པ་དང་བླ་མ་ལ་དམིགས་ནས་སྐུ་གཟུགས་ལ་སོགས་པ་བཞེངས་ཙམ་གྱི་དགེ་རྩ་ལ་མི་འགྱུར་རོ། ། ཞེས་བཏོན་ན་ལེགས་པར་འགྱུར་རོ། ། འདི་ལ་ཁ་ཅིག་སྤྱིར་བདེ་བར་གཤེགས་པ་ཞི་ཁྲོའི་སྐུ་གཟུགས་མཆོད་རྟེན་ལ་སོགས་པ་དང༌། གཞན་ཡང་གསང་སྔགས་ནས་བཤད་པའི་ལྷའི་ངོ་བོའི་ཕྱག་མཚན་རྒྱན་ཆ་སོགས་ཇི་ལྟར་གསུངས་པའི་ཆོ་ག་ལྟར་བཞེངས་པ་ལེགས་མོད།
སོ་སོ་སྐྱེ་བོའི་ཚུལ་ལམ་མིའི་ཚུལ་འཛིན་པའི་བླ་མ་དག་གི་སྐུ་གཟུགས་བཞེངས་ན་ནི། འདྲ་འབག་ཉིད་བཞེངས་ན་བྱིན་རླབས་ཆེ་སྟེ། རང་གི་བློ་ལ་སྔར་མོས་ཀྱི་དགེ་རྩ་ཇེ་གསལ་དུ་འགྲོ་བའི་ཆེད་ཡོད་པའི་ཕྱིར་ཞེས་ཟེར་བ་ལ། ཞལ་སྔ་ནས། སོ་སོ་སྐྱེ་བོའམ་མིའི་ཚུལ་དུ་བཞུགས་པའི་བླ་མ་དེ་གསང་སྔགས་ཀྱི་སྡོམ་པ་དང་དབང་བསྐུར་ཞུས་པའི་བླ་མ་ཞིག་ཡིན་ན་ནི། དེ་དཔལ་རྡོ་རྗེ་སེམས་དཔའ་ཉིད་ཡིན་པ་ཉིད་ཀྱི་ཕྱིར། བླ་མའི་སྐུ་གཟུགས་བརྙན་ནི་དཔལ་རྡོ་རྗེ་སེམས་དཔའི་རྣམ་པར་བཞེངས་པ་ རྒྱུད་སྡེ་སོགས་ནས་བཤད་པའི་སྐུ་གཟུགས་ཆག་ཚད་ལྟར་མ་བཞེངས་ན་བཞེངས་ཙམ་ལ་ཡོན་ཏན་འབྱུང་བ་དང༌། བསོད་ནམས་ཐོབ་ཀྱང་ཆག་ཚད་སོགས་དང་མི་མཐུན་པར་བཞེངས་ཆ་ནས་ཉེས་པར་འགྱུར་ཏེ། སྡོམ་འབྱུང་ལས། ཀོས་ཀོ་མགྲིན་པ་བྱིན་པ་རྣམས། །
གསུམ་པོ་རིང་ན་སྐྱོན་ཆེན་པོ། ། སྔགས་པ་བདག་ཉིད་ངེས་པར་ནི། ། གནས་ལས་ཉམས་ཤིང་སྐྲོད་པར་འགྱུར། ། ཤངས་དང་སྙན་དང་ཕྱག་སོར་རྣམས། ། གསུམ་པོ་ཐུང་ན་སྐྱོན་ཆེན་པོ། ། དངོས་གྲུབ་ངེས་པར་འཇོམས་པ་དང༌། ། དེ་བཞིན་དཔལ་ཡང་ཉམས་པར་འགྱུར། ། བྱིན་པ་ཞལ་དང་མཁུར་ཚོས་ཏེ། ། གསུམ་པོ་སྦོམ་པོ་སྐྱོན་ཆེན་པོར། ། སྒྲུབ་པོ་བདག་ཉིད་ངེས་པར་ཡང༌། །
དཔལ་ལས་རིང་ཞིང་བདུད་བགེགས་འབྱུང༌། ། འགྲམ་པ་བྲང་དང་རྩིབ་ལོགས་ཏེ། ། གསུམ་པོ་ཞོམ་ན་སྐྱོན་ཆེན་པོ། ། དོན་ནི་ཉམས་པར་འགྱུར་བ་དང༌། ། འདིར་ནི་བགེགས་འབྱུང་ཐེ་ཚོམ་མེད། ། ནུ་མ་སྙན་དང་དཔྲལ་བ་རྣམས། ། གསུམ་པོ་ཡོད་ན་སྐྱོན་ཆེན་པོ། ། སྒྲུབ་པ་པོ་ཉིད་མྱུར་བར་ནི། ། དགྲ་ཡི་རྩོད་པས་གདུང་བར་འགྱུར། ། བརླ་དང་དཀུ་དང་ནམ་ཚོང་དང༌། །
གསུམ་པོ་ཉམས་ན་སྐྱོན་ཆེན་པོ། ། ཆོམ་རྐུན་རྣམས་ཀྱི་འཇིགས་པ་དང༌། ། འཆི་བར་འགྱུར་བར་ཐེ་ཚོམ་མེད། ། སྙན་དང་ཤངས་དང་དཔྲལ་བ་དང༌། ། ཤངས་ཉམ་སྤྱན་ནི་ཡོ་གྱུར་ན། ། སྔགས་པ་བདག་ཉིད་ངེས་པར་ཡང༌། ། སྣ་ཚོགས་བགེགས་བྱུང་འཆི་བར་འགྱུར། གྱེན་དུ་གཟིགས་ཤིང་དབུགས་བསྐྱོད་ཚུལ། ། གདན་ལས་གཡོ་ཞིང་སྐྱོད་ལྟ་བུས། ། རང་གི་གནས་ལས་དྲག་འཕོ་ཞིང༌། །
དོན་རྣམས་འཇོམས་པ་ཉིད་དུ་འགྱུར། ། མགྲིན་པ་ནམ་ཚོང་ལ་སོགས་སྐུའི། སྐྱོན་ནི་གྲངས་མེད་ཞིག་ཏུ་གནས། ། འདིར་ནི་སྤྱན་སོགས་ཡོ་བའམ། ། ཕྱག་རྒྱ་ཕྱག་མཚན་ནོར་གྱུར་ན། ། མྱ་ངན་སྡུག་བསྔལ་གྱིས་རབ་གདུངས། ། སྣ་ཚོགས་སྐྱོན་སོགས་བརྟགས་པར་བྱ། ། རྒྱབ་ཡོལ་གདུགས་དང་རྒྱན་རྣམས་ཏེ། ། གསུམ་པོ་ཆུང་ཞིང་དོགས་པའི་སྐྱོན། ། མཛའ་བོས་མི་སྙན་བརྗོད་པ་དང༌། །
དཔལ་ཉམས་འཆི་བར་འགྱུར་བ་ཡིན། ། སྐྱོན་ནི་འདི་དག་སྐྱོན་ཆེན་པོ། ། མཁས་པས་ལེགས་པར་བལྟ་བར་བྱ། ། ཞེས་སོགས་དང༌། ཞི་ལ་ཞི་བའི་ཚུལ་གྱི་སྐུ། ། དྲག་ལ་དྲག་ཅིང་འཇིགས་བྱེད་པ། ། དཔའ་ལ་དཔའ་ཞིང་ང་རྒྱལ་སྐུ། ། སྒེག་པ་ལ་ནི་བཞད་པའི་ཞལ། ། མཚན་ཉིད་འདི་ལྟར་མཚོན་ནས་ནི། ། སྔགས་པ་རྣམས་ཀྱི་བྲིས་སྐུ་འབྲི། །
སྔགས་པ་ལས་ནི་དང་པོ་པས། ། བྲིས་སྐུ་ལ་སོགས་བྱ་བ་སྟེ། ། བྲིས་སྐུ་བསྒྲུབས་ན་མྱུར་བར་ནི། ། དངོས་གྲུབ་རྒྱ་ཆེན་འཐོབ་པར་འགྱུར། ། ཞེས་དང༌། རབ་གནས་མདོར་བསྡུས་ཀྱི་རྒྱུད་ལས། སྐུ་གཟུགས་གང་ཞིག་བྱས་ནས་ནི། ། བྱིན་མ་རླབས་པར་རིང་གནས་ན། ། དེ་ལ་བཀྲ་མི་ཤིས་འབྱུང་ཞིང༌། ། ཞེས་སོགས་དང༌།
དཔེར་ན་སྐྱེས་བུ་ལ་ལ་ཞིག ། རིག་པའི་མཚན་ཉིད་སྤངས་པ་ན། ། དེ་སྲིད་མཆོད་པར་དེ་མི་འོས། ། ཞེས་སོགས་རྒྱས་པར་འབྱུང་ངོ༌། ། མཆན། ཉིད་བསོད་ནམས་ཀྱི་ཕུང་པོ་ཚད་མེད་དུ་འཕེལ་བར་འགྱུར་ལ། དེ་ལྟར་གྱི་ཚེ་ན་ཟབ་མོའི་རྒྱུད་སྡེ་རྣམས་ལས་ཇི་སྐད་བཤད་པའི་བདེ་བར་གཤེགས་པའི་རྟེན་བཞེངས་པ་པོའི་བཟོ་བོ་རང་ཉིད་ཀྱི་བསླབ་སྡོམ་ལ་ཇི་ལྟར་གནས་པ་དང༌། སྐུ་གཟུགས་སོགས་ཀྱི་རྟེན་གྱི་རྒྱུ་ལ་རབ་གནས་ཇི་ལྟར་བྱ་བ་དང༌། བཞེངས་པའི་རྟེན་གྱི་ཆག་ཚད་དང༌། བཞེངས་ཟིན་པ་ན་རྡོ་རྗེ་སློབ་དཔོན་མཚན་ཉིད་དང་ལྡན་པས་རབ་ཏུ་གནས་པར་བྱ་བ་སོགས་ཤིན་ཏུ་གཅེས་པར་གདམས་པར་མཛད་ལ།
གཞན་དུ་བླ་མའི་སྐུ་གཟུགས་ཕལ་པ་དད་པའི་བློས་བཞེངས་པའི་ཕན་ཡོན་ཙམ་ལས་བླ་མ་རྡོ་རྗེ་སེམས་དཔའི་སྐུར་རྒྱུད་སྡེ་ནས་འདི་ལྟར་བཞེངས་པར་གྱིས་ཞེས་བཀའ་སྩལ་ཏེ་བཞེངས་པའི་ཕན་ཡོན་ནི་ནམ་དུའང་འབྱུང་བར་མི་འགྱུར་ལ། ཁྱད་པར་གསང་སྔགས་ཀྱི་བླ་མ་དམ་པ་དེ་སྤྱན་ལྟ་བུ་མི་བདེ་བ་ཡིན་ན། དེའི་ཞ་ལོང་གི་འདྲ་འབག་བཞེངས་ན་བླ་མ་ལ་རིགས་དང་གཟུགས་ལ་སོགས་པའི་སྒོ་ནས་སྐྱོན་བརྗོད་པར་འགྱུར་བས་རྩ་ལྟུང་དང་པོའི་ཉེས་པས་ཡང་གོས་བར་འགྱུར་དྭོགས་པས། དེ་ལྟ་ན་ཞ་ལོང་ལ་སོགས་པའི་འདྲ་འབག་བཞེངས་པའི་སྐྱོན་གྱིས་སྐུ་གཟུགས་བཞེངས་པའི་ཕན་ཡོན་ཟིལ་གྱིས་གནོན་པར་འགྱུར་བས་ཁེ་མེད་ལ་ཉེན་ཆེ་བ་ཉིད་དུ་ཤེས་པར་བྱའོ་ཞེས་གསུངས་སོ། ། འདི་ལ་བདག་གི་རྗེ་བླ་མའི་ཞལ་ནས། བླ་མའི་འདྲ་འབག་བཞེངས་དུ་མི་རུང་ངོ་ཞེས་པ་དེའང་མཐའ་གཅིག་ཏུ་མ་ངེས་ཏེ། འདྲ་འབག་བཞེངས་པས་སྐྱོན་དུ་འགྱུར་བ་ཞིག་ཡོད་པའི་ཆ་ནས་དེ་ལྟར་བཞེང་བ་དགག་པ་ཡིན་གྱི། ཡོན་ཏན་དུ་འགྱུར་བ་ཞིག་ཡོད་པའི་ཆ་ནས་འདྲ་འབག་བཞེངས་པ་ནི་དགག་པ་མ་ཡིན་པའི་ཕྱིར་རོ། ། འོ་ན་དེ་ལྟར་བཞེངས་པས་སྐྱོན་དུ་ཇི་ལྟར་འགྱུར་ཞེ་ན། གོང་དུ་བཤད་པའི་སྐྱོན་ཉིད་དང༌།
ལྷག་པར་བླ་མའི་འདྲ་འབག་ཤིན་ཏུ་ཉམས་ཉེས་པ་དྲན་ནས་དད་པ་ཉམས་བྱེད་ཀྱི་རྐྱེན་བྱེད་པ་སྲིད་པའི་ཕྱིར། དཔེར་ན་རྒོད་ཚང་པས་འགྲོ་མགོན་རྒྱ་རས་པའི་གདུང་ཞལ་ཞལ་གཟིགས་པས་མོས་གུས་ལ་ཅུང་གནོད་པ་བྱུང་ཅེས་པ་ལྟ་བུའོ། ། ཡང་འདྲ་འབག་བཞེངས་དགོས་པས་ཡོན་ཏན་དུ་འགྱུར་བའི་དམིགས་བསལ་ནི། སློབ་མ་སྐལ་ལྡན་གྱིས་བླ་མའི་གདུང་ཞལ་ཉེས་པ་ལྟ་བུ་ལའང་མོས་གུས་ཀྱི་བློ་སྟོབས་འབར་བས་ཉམས་ཉེས་པར་མི་དམིགས་ཏེ། གཟི་བརྗིད་དུ་འབར་བ་མཐོང་ནས་བྱིན་བརླབས་འཇུག་པའང་ཡོད་དེ། སྔོན་བཀའ་བརྒྱུད་ཀྱི་བླ་མ་འགའ་ཞིག་གིས་བླ་མའི་སྤུར་ཞལ་གཟིགས་པས་ཕྱག་ཆེན་གྱི་རྟོགས་པ་འཁྲུངས་ལྟ་བུ་སྟེ། འདིའི་རིགས་པས་བླ་མའི་འདྲ་འབག་མཐོང་བས་ཀྱང་ཕྱག་ཆེན་གྱི་ཡེ་ཤེས་སློབ་མའི་རྒྱུད་ལ་བསྐྱེད་པར་ཡོད་དེ། རྗེ་དུས་མཁྱེན་གྱི་སྐུ་འདྲ་འབག་ལྟར་བཞེངས་པ་ན། རྗེ་དེ་ཉིད་ལ་མོས་པའི་གང་ཟག་གིས་སྐུའི་འདྲ་འབག་དེ་ཉིད་ལ་སེམས་བཟུང་བ་ཙམ་གྱིས་ཏིང་ངེ་འཛིན་རྩོལ་མེད་དུ་བསྐྱེད་པ་དངོས་སུ་མཐོང་བའི་ཕྱིར་དང༌། ཁྱད་པར་རྗེ་དུས་གསུམ་མཁྱེན་པའི་ཞལ་ནས།
མཆོག་གི་གཏུམ་མོའི་བླ་མའི་རྣལ་འབྱོར་སྒོམ་པའི་སྐབས་སུ་ཁོ་བོ་ཇི་ལྟར་སྒོམ་ཞེ་ན། ཁོ་བོ་ཞལ་སྨུག་དབུ་དཀར། དབུ་ཞྭ་ནག་པོ་གསོལ་བར་བསྒོམས་པས་རྩ་གསུམ་རླུང་གསུམ་དྭངས་མ་གསུམ་མཆོག་ཏུ་ཐིམ་པར་འགྱུར། སྤྱན་དང་ཞལ་ཤངས་ལེགས་པར་དབྱེས་པར་བསྒོམས་པས་མཚན་རྟོག་ཞི་བར་འགྱུར་བའི་ཆེད་ཡོད་ཅིང༌། ཁོ་བོའི་སྐུ་བཞེངས་པར་འདོད་པས་ཀྱང་ཚུལ་དེ་ལྟར་བཞེངས་ན་ཕན་ཡོན་ཆེན་པོར་འབྱུང་བར་གསུངས་པ་དང༌། གཞན་ཡང་ཞང་རིན་པོ་ཆེའི་འདྲ་འབག་ཆེ་ཕྲ་ཐམས་ཅད་ཉིད་ཀྱི་སྐུའི་ཕྲིན་ལས་དང་སྐུའི་སྤྲུལ་པར་ཞལ་འཆེས་པར་མཛད་ལ། ལྷག་པར་ཚལ་ལ་སོགས་པར་བཞུགས་པའི་འདྲ་འབག་བླ་མ་ཉིད་དང་ཐ་མི་དད་པ་འདི་དག་གིས་སྣུབས་འདུལ་བ་འཛིན་པ་སོགས་ལ་དངོས་སུ་ཁྲིད་སྐྱོང་བར་མཛད་པ་ཡིན་ནོ། ། འདིར་འདི་ཤེས་དགོས་ཏེ། ཀོང་པོ་ཙཱ་རིའི་ཡུལ་ན། དག་པ་ཤེལ་རིའི་མིང་ཅན་གྱི་རི་ཞིག་མཆོད་རྟེན་གྱི་ངོ་བོར་ཡོད་པ་དེ་ལ་རྒྱུད་སྡེ་བཞི་ལ་སོགས་པའི་ལྷ་ཚོགས་རྩོལ་མ་བྱུང་དུ་ཡོད་པ་ཞིག་དེ་མཁའ་འགྲོ་མ་རྣམས་ཀྱི་རྫུ་འཕྲུལ་གྱིས་བླངས་ནས་རྗེ་འབྲི་གུང་པ་ལ་གཟིགས་པར་ཕུལ་བའི་མཆོད་རྟེན་འདི་ལ་བཀྲ་ཤིས་སྒོ་མང་ཞེས་པའི་མཚན་གསོལ་ཏེ།
འབྲི་གདན་གྱི་གཙུག་ལག་ཁང་རྣམས་སུ་མཆོད་རྟེན་དེ་བཞེངས་པར་མཛད་པ་ལ་ཁ་ཅིག་མཆོད་རྟེན་འདི་ནི་མདོ་རྒྱུད་ནས་བཤད་པའི་མཆོད་རྟེན་གྱི་ཆག་ཚད་གང་དང་ཡང་མི་མཐུན་ཏོ་ཞེས་ཟེར་དོགས་ན། རང་རེས་མཐོང་བའི་མདོ་རྒྱུད་དེ་ཙམ་ལས། མདོ་རྒྱུད་མེད་པ་ཡིན་ན་མཆོད་རྟེན་འདི་མདོ་རྒྱུད་ནས་བཤད་པའི་ཆག་ཚད་དང་མི་མཐུན་པ་སྲིད་མོད། དེ་ལས་གཞན་པའི་མདོ་རྒྱུད་ཡོད་ན་མཆོད་རྟེན་འདི་ལ་སངས་རྒྱས་ཀྱིས་གསུངས་པའི་ཆག་ཚད་མེད་པ་དང་ཆག་ཚད་དང་མི་མཐུན་པ་ཆེས་འགྲུབ་དཀའ་བས་ཐུགས་རྣལ་དུ་འབེབས་པར་གྱུར་ཅིག། །། ༈ རྡོ་རྗེའི་གསུང༌། དབང་པོ་རབ་ལ་ཆོ་ག་རྒྱས་པ་ཐམས་ཅད་ལྷག་པར་དགོས། ཞེས་པ་ནི། ཁ་ཅིག ། གསང་སྔགས་ཀྱི་ཆོ་ག་རྒྱས་པ་ནི་དབང་པོ་རྟུལ་པོ་སྤྲོས་མཚན་ལ་དགའ་བ་རྣམས་དྲང་བའི་ཆེད་ཡིན་ལ། དབང་པོ་རྣོན་པོ་སྤྲོས་མཚན་ལས་གྲོལ་བ་རྣམས་ལ་ནི་གསང་སྔགས་ཀྱི་ཆོ་ག་བསྡུས་པ་ཉིད་ཀྱིས་ཆོག་གོ །
ཞེས་ཟེར་བ་ལ། ཞལ་སྔ་ནས། ཅི་གསང་སྔགས་ཀྱི་ཆོ་ག་རྒྱས་བསྡུས་དེ་སྤྲོས་པ་ཆེ་ཆུང་དང་ལུས་ངག་གི་བྱ་བ་མང་ཉུང་ལྟ་བུ་ལ་བྱེད་དམ། རྫོགས་པའི་སངས་རྒྱས་སྒྲུབ་པའི་ཐབས་ཡོངས་སུ་རྫོགས་མ་རྫོགས་ལ་བྱེད། དང་པོ་ལྟར་ན་ལུས་ངག་གི་དཀའ་ཐུབ་ལ་སོགས་པའི་བྱ་བ་དང་ཆོ་ག་བྱ་སྤྱོད་ཀྱི་རྒྱུད་དུ་གཙོ་ཆེར་རྒྱས་པ་དང༌། ལུས་ངག་ཡིད་གསུམ་ཆ་མཉམ་པར་མཚན་བཅས་ཕྱག་རྒྱའི་རྒྱས་འདེབས་སོགས་ཀྱི་སྤྲོས་པའི་ཆོ་ག་རྣལ་འབྱོར་རྒྱུད་ཕྱིན་དུ་རྒྱས་པ་ཡིན་ལ། དེ་ལྟར་བྱས་པའི་ཆོ་ག་ཚུལ་དེའི་དབང་དུ་བྱས་ན་ནི། དབང་པོ་རྟུལ་པོ་ལ་ཆོ་ག་ལྷག་པར་རྒྱས། དབང་པོ་རྣོན་པོ་ལ་ཆོ་ག་བསྡུས་པ་གཙོ་བོ་བདེན་ཡང༌། གཉིས་པ་ལྟར་ན་མི་བདེན་ཏེ།
རྫོགས་པའི་སངས་རྒྱས་སྒྲུབ་པའི་ཐབས་ཡོངས་རྫོགས་ནི། རྡོ་རྗེ་སློབ་མ་དང་རྡོ་རྗེ་སློབ་དཔོན་གྱི་རིགས་དྲུག་གི་དམ་ཚིག་དང་དབང་བཞི་དང༌། ལམ་རིམ་པ་གཉིས་སྒོམ་པ་ཡིན་ལ། ཆོ་ག་རྒྱས་པ་དེ་ནི་རྣལ་འབྱོར་རྒྱུད་ཕྱིན་ཆད་ཀྱི་ཉམས་ལེན་པའི་དབང་རྟུལ་ལ་ཡོད་པ་མ་ཡིན་གྱི། རྡོ་རྗེ་ཐེག་པ་བླ་ན་མེད་པའི་དབང་པོ་རབ་བམ་རྣོན་པོ་དེ་ཕུལ་དུ་དབྱུང་དུ་མེད་པ་ཞིག་ལ་ཡོད་པས། དབང་པོ་རབ་ལ་ཆོ་ག་རྒྱས་པ་ཐམས་ཅད་ལྷག་པར་དགོས་པའི་དོན་ཏེ། ཐམས་ཅད་ཀྱི་སྒྲས་རྫོགས་སངས་མཆོག་སྒྲུབ་བྱེད་ཀྱི་ཆོ་ ཆོ་ག་ནི་ཀལྤ་སྟེ་རྟོག་པ་ཡིན་ལ། དེ་ཡང་ཞི་སོགས་ཀྱི་ལས་སྒྲུབ་པར་བྱེད་པ་ནི་རྟོག་པ་སྟེ། ཆོ་ག་ཞིབ་མོ་ཞེས་པར་ཡང་བསྒྱུར་ལ། ཡང་ན་དེ་བཞིན་གཤེགས་པའི་རྣམ་པར་མི་རྟོག་པའི་ཡེ་ཤེས་ལ་སེམས་ཅན་གྱི་དོན་དུ་བརྗོད་བྱེད་ལ་སོགས་པར་ཡོངས་སུ་རྟོགས་པས་ན་རྟོག་པའོ། །
ཞེས་མཁས་པ་དག་ཟེར་ཟེར་རོ། ། མཆན། ག་ལྷག་ཅུང་ཟད་ཀྱང་མ་ལུས་པར་ཉམས་ལེན་དུ་བྱེད་དགོས་པར་བསྟན་པ་ཡིན་ནོ། ། སྤྱིར་དབང་པོ་རྣོན་པོ་ལ་སྤྲོས་བཅས་སྒོ་གསུམ་གྱི་ཆོ་ག་རྒྱས་པ་ཡང་སྐད་ཅིག་གཅིག་གིས་འཛིན་ཞིང་ཉམས་འོག་ཏུ་ཆུད་པར་ནུས་པས། སྒོ་གསུམ་སྤྲོས་བཅས་ཀྱི་ཆོ་ག་ལ་དཀའ་ཚེགས་ཆེན་པོའི་སྒོ་ནས་འཛིན་ཅིང་ཉམས་འོག་ཏུ་ཆུད་པར་བྱ་དགོས་པས་ཆོ་ག་དེ་ལྟ་བུ་ལ་ནན་ཏན་དུ་བྱ་བར་གདམས་པ་ཡིན་ནོ། ། ཆོ་ག་དེ་ལྟ་བུ་ལ་ནན་ཏན་དེ་ཙམ་དུ་ཡང་བྱ་མི་དགོས་ལ། དབང་པོ་རྟུལ་པོ་ལ་སྤྲོས་བཅས་སྒོ་གསུམ་གྱི་ཆོ་ག་རྒྱས་པ་སྐད་ཅིག་གིས་འཛིན་ཅིང་ཉམས་འོག་ཏུ་ཆུད་མི་ནུས་པས། སྒོ་གསུམ་སྤྲོས་བཅས་ཀྱི་ཆོ་ག་ལ་དཀའ་ཚེགས་ཆེན་པོའི་སྒོ་ནས་འཛིན་ཅིང་ཉམས་འོག་ཏུ་ཆུད་པར་བྱ་དགོས་པས་སྤྱིར་ཆོ་ག་རྒྱས་བསྡུས་འདི་ལ། གང་ཟག་དང༌། ཆོ་ག་དང༌།
དྲང་དོན་དང༌། རྣམ་ཤེས་ཀྱི་ཆས་བསྡུས་པའམ་དེ་ལྟོས་པའི་ཆོ་ག་རྒྱས་པ་ནི། དབང་པོ་རྟུལ་པོ་པ་ལྷག་པར་དགོས་པ་ཡིན་ཏེ། དབང་པོ་རྟུལ་པོ་རྗེས་སུ་འཛིན་བྱེད་ཀྱི་ཆོ་ག་ནི་དེ་ཉིད་དུ་གྲུབ་པའི་ཕྱིར་དང༌། ཡང་དག་པའི་རྟོན་པ་བཞིའི་ཆོ་ག་རྒྱས་པ་ནི་དེའི་སྤྱོད་ཡུལ་དུ་མི་འགྱུར་བའི་ཕྱིར་དང༌། ཆོས་དང༌། དོན་དང༌། ངེས་དོན་དང༌། ཡེ་ཤེས་ཀྱི་ཆས་བསྡུས་པའམ་དེ་ལ་ལྟོས་པའི་ཆོ་ག་རྒྱས་པ་ནི་དབང་པོ་རབ་ལ་ལྷག་པར་དགོས་པ་ཡིན་ཏེ། དབང་པོ་རབ་རྗེས་སུ་འཛིན་བྱེད་ཀྱི་ཆོ་གར་མཆོག་ཏུ་བསྔགས་པ་ཉིད་ཀྱི་ཕྱིར་དང༌།
ཡང་དག་པའི་རྟོན་པ་བཞིའི་ཆོ་ག་རྒྱས་པ་དེའི་སྤྱོད་ཡུལ་དུ་དགྱེས་དགུར་ཡངས་པ་ཉིད་ཀྱི་ཕྱིར་རོ། ། ཡང་འདི་ཤེས་དགོས་ཏེ། ཚེ་སྔ་མ་ལ་སོགས་པར་རྒྱུ་དབང་གིས་རྒྱུད་ཡོངས་སུ་སྨིན་ཅིང་དམ་ཚིག་དང་སྡོམ་པ་མ་ཉམས་པའི་རྒྱུད་ལ་དབང་ལམ་དུ་བྱེད་པའི་ཆེད་དུ་སླར་རྡོ་རྗེ་སློབ་དཔོན་མཚན་ལྡན་ཏིང་ངེ་འཛིན་ནམ་སྤྲུལ་པའི་དཀྱིལ་འཁོར་སྤྲུལ་ནུས་པས་སྤྲུལ་པའི་དཀྱིལ་འཁོར་རམ། ལུས་ཀྱི་དཀྱིལ་འཁོར་རམ་གྲུབ་པ་ཐོབ་པས་བརྡའི་དཀྱིལ་འཁོར་དུ་བརྡ་ཙམ་ བརྡ་ནི་རྡུལ་ཚོན་གྱི་དཀྱིལ་འཁོར་གྱི་བརྡ་ཚོམ་བུ། བླ་མ་ཡབ་ཡུམ་དངོས་སུ་སྦྱོར་བའི་བརྡ་ཐོད་པ་མན་ནས་གང་བ་དང༌། དངོས་རིག་གི་བརྡའ་སིནྡྷཱུ་རའི་ཕྱེད་མ་མེ་ལོང་དུ་བཀོད་པ་ལྟ་བུ། གཞན་ཡང་ཕག་མགོ་ཡིད་དབང་བསྐུར་ཞེས་གྲགས་པའི་བརྡའ་དབང་རྣམས་སོ། ། མཆན། ལ་བརྟེན་ནས་དབང་བཞི་བསྐུར་བ་ལྟ་བུ་ལའང་འདོན་བྱའི་ཆོ་ག་བསྡུས་པས་དེའི་དབང་གི་ཆོ་ག་ནི་བསྡུས་པ་མ་ཡིན་ཏེ། ཆོ་ག་བསྡུས་ན་ཆོ་ག་མ་ཚང་བ་ཉིད་ཀྱི་དབང་གི་བྱ་བ་མཐར་མི་ཕྱིན་པ་དང་དབང་དོན་གྱི་རྟོགས་པ་བསྐྱེད་མི་ནུས་པ་ཉིད་ཀྱི་ཕྱིར་རོ།། །།
༈ རྡོ་རྗེའི་གསུང༌། གསང་སྔགས་ནས་བཤད་པའི་ཐབས་ཤེས་ཟབ་རྒྱས་ཀྱི་སྤྲོས་པ་ཐམས་ཅད་སྒྲིབ་གསུམ་གནས་ངན་ལེན་གྱི་སྤྲོས་པ་ཐམས་ཅད་སེལ་བྱེད་དུ་གྲུབ་པ་ནི་རྟེན་འབྲེལ་གྱི་དབང་གིས་སོ། ། ཞེས་པ་ནི་འདོན་པ་མ་ནོར་བ་ཉིད་ཡིན་ལ། སྤྲོས་པ་ཐམས་ཅད་བབས་ཀྱི་རྟེན་འབྲེལ་གྱི་འབྱུང་བྱ་བ་ནི་འདོན་པ་ནོར་བར་ཤེས་དགོས་སོ། ། དེ་ཡང་ཁ་ཅིག་སྨིན་གྲོལ་གྱི་སྤྲོས་པ་ཇི་སྙེད་གཅིག་གསུངས་པ་དེ་ཉམས་སུ་བླང་བྱར་བཤད་པ་དེ་དགོངས་པ་ཅན་ཡིན་གྱི། མ་ཡིན་ན། དེ་དག་སྤྲོས་མཚན་ཡིན་པས་འཁྲུལ་པ་མུ་མེད་དུ་འཕེལ་བས། ཡང་དག་པའི་གོ་འཕང་གཉེར་བ་དག་སྨིན་གྲོལ་གྱི་སྤྲོས་པ་གང་ཡང་མི་བྱེད་པར་སྤྲོས་མེད་བློ་འདས་ཡིད་ལ་མི་བྱེད་པ་ཁོ་ནར་འཇོག་དགོས་སོ་ཞེས་ཟེར་བ་ལ། ཞལ་སྔ་ནས། སྤྱིར་གསང་སྔགས་ཀྱི་ཉམས་ལེན་ནི།
མ་དག་པའི་འཁྲུལ་སྣང་ཐམས་ཅད་ལྷ་སྔགས་བདེ་བ་ཆེན་པོའི་ཡེ་ཤེས་ཀྱི་སྒོ་ནས་ཉམས་སུ་ལེན་པ་ཡིན་ལ། དེའི་ཚེ་ལྷ་སྔགས་ཡེ་ཤེས་ཀྱི་ངོ་བོའི་སྒོམ་ཚུལ་གྱི་ཁྱད་པར་དང༌། བདེ་བ་ཆེན་པོའི་ཡེ་ཤེས་ལ་ཆགས་པ་རྣམ་པ་བཞི་སྦྱོང་ཚུལ་གྱི་ལྷ་ལའང་རྒོད་སོགས་ཀྱི་བདེ་བ་བཞི་ལམ་བྱེད་ཀྱི་རྒྱུད་སྡེ་བཞི་མི་འདྲ་བ་སོ་སོའི་ཉམས་སུ་ལེན་ཚུལ་ཐ་དད་པར་བྱུང་བ་ཡིན་ཏེ། དང་པོ་བྱ་རྒྱུད་དུ། བྲིས་སྐུ་ལྷར་བསྐྱེད་ཅིང་བྲིས་པའི་ལྷ་ཕོ་མོའང་ཕན་ཚུན་ལྟ་བའི་བདེ་བ་ལ་དམིགས་ནས་བདག་ཐ་མལ་པ་དང་རྗེ་འབངས་ཀྱི་ཚུལ་དུ་དབང་ལེན་ཅིང་དེའི་རིགས་སྔགས་འཛིན་པར་བྱེད་ལ། སྤྱོད་རྒྱུད་དུ་བདག་མདུན་གཉིས་ཀ་ལྷར་བསྐྱེད་ནས་ལྷ་ཕོ་མོའང་ཕན་ཚུན་རྒོད་པའི་བདེ་བ་ལ་དམིགས་ཏེ། གྲོགས་པོའི་ཚུལ་གྱིས་དབང་ལེན་ནས་དེའི་རིག་པ་འཛིན་པར་བྱེད་ལ། རྣལ་འབྱོར་རྒྱུད་དུ་བདག་མདུན་གྱི་དམ་ཚིག་སེམས་དཔའ་ལ་ཡེ་ཤེས་སེམས་དཔའ་དབྱེར་མེད་དུ་བཅུག་ནས་ལྷ་ཡབ་ཡུམ་ལག་བཅང་གི་བདེ་བ་ལ་དམིགས་ཏེ་ཕྱག་རྒྱ་མ་བཀྲོལ་གྱི་བར་བདག་མདུན་གྱི་ཡེ་ཤེས་ཀྱི་ལྷ་ཐ་དད་པའི་ཚུལ་གྱི་དབང་བསྐུར་ལེན་པ་དེའི་རིག་པ་འཛིན་པར་བྱེད་པ་ཡིན་ལ། བླ་མེད་དུ་བདག་མདུན་གྱི་དམ་ཚིག་སེམས་དཔའ་ལ་སྤྱན་དྲངས་པའི་ཡེ་ཤེས་སེམས་དཔའ་དབྱེར་མེད་དུ་བྱས་ནས་ལྷ་ཡབ་ཡུམ་གཉིས་འཁྱུད་ཀྱི་བདེ་བ་ལ་དམིགས་ཏེ་བདག་མདུན་དམ་ཡེ་ཐམས་ཅད་ཡེ་ཤེས་གཅིག་གི་ངོ་བོར་བྱིན་རླབས་ཏེ། ཕྱག་རྒྱ་བཀྲོལ་ནས་ཡེ་ཤེས་པ་གཤེགས་པར་མི་བྱེད་པར་བརྟན་གཡོ་སྣོད་བཅུད་གང་སྣང་ཐམས་ཅད་ཡེ་ཤེས་ཀྱི་རོལ་པ་ལ་དབང་དང་སྡོམ་པ་ལེན་ནས།
དེའི་རིག་པ་ལམ་དང་དམ་ཚིག་དང་སྤྱོད་པ་ཁྱད་པར་ཅན་སྐྱོང་བར་བྱེད་པའོ། ། ཁྱད་པར་གསང་སྔགས་བླ་མེད་ཀྱི་ལུགས་འདིར་བུམ་དབང་ཡོངས་སུ་རྫོགས་པར་ཐོབ་པས་བསྐྱེད་རིམ་བསྒོམ་པ་ལ་དབང༌། དབང་གོང་མ་རྣམས་ཐོབ་པས་དེ་སྐབས་ཀྱི་རྫོགས་རིམ་སོ་སོ་བ་ཐོབ་པ་ལ་དབང་ཞེས་གྲགས་པས། དབང་གོང་མ་ཐོབ་པ་ན་བསྐྱེད་རིམ་སྒོམ་པ་ལ་དབང་རྒྱུའི་དབང་ཐོབ་པ་ཞིག་མི་སྲིད་དམ་ཞེ་ན། བསྐྱེད་རིམ་སྒོམ་པ་ལ་དབང་བ་ནི་གཙོ་ཆེར་བུམ་དབང་གི་སྐབས་སུ་འཆད་ཀྱི་གོང་མར་ཡེ་མི་ཐོབ་པར་སྟོན་པ་ག་ལ་ཡིན། ལྷག་པར་བུམ་དབང་གི་སྐབས་སུ་ཕྱིའི་ཕུང་ཁམས་སྐྱེ་མཆེད་རགས་པ་ལྷར་བསྐྱེད་ནས་དབང་བླངས་པས་ཕྱི་དཀྱིལ་གྱི་བསྐྱེད་རིམ་ཙམ་ཞིག་སྒོམ་པ་ལ་ནུས་པ་མཐུ་ཅན་དུ་སོང་བ་ཡིན་གྱི། དབང་གོང་མའི་སྐབས་སུ་བླ་མ་དང་སློབ་མའི་རྩ་ཁམས་སོགས་རྟེན་དཀྱིལ་འཁོར་བཞི་ལྷར་བསྐྱེད་པ་ནས་དབང་བླངས་པས། ནང་ལུས་དཀྱིལ་གྱི་བསྐྱེད་རིམ་བསྒོམ་པ་ལ་ལྷག་པར་ནུས་པ་མཐུ་ཅན་དུ་སོང་བ་ཡིན་ནོ། ། རིགས་པ་འདིས་དབང་གཉིས་པས་ཐོབ་པའི་རང་ལུས་ཐབས་ལྡན་བསྒོམ་པ་ལ་དབང་བ་དེ་དབང་གསུམ་པའི་སྐབས་སུ་ཡང༌། རང་ལུས་ཐབས་མཆོག་ཏུ་ལས་རུང་གི་ཚུལ་གྱི་སྒོམ་པ་ལ་དབང་བའི་ནུས་པ་མཐུ་ཅན་དུ་སོང་བས།
དབང་བཞི་པས་གཞན་ལུས་སྒོམ་པར་དབང་བ་ལའང་སྦྱར་རོ། ། འདིར་བདག་གི་རྗེ་རས་པ་ཆེན་པོའི་ཞལ་ནས། བུམ་དབང་བླ་མ་ཡབ་ཡུམ་གྱི་ལུས་དཀྱིལ་ལས་དང་པོར་ལེན་པ་ནི། རྡུལ་ཚོན་གྱི་དཀྱིལ་འཁོར་ལས་བུམ་དབང་ལེན་པ་མཆོག་ཏུ་གྱུར་ཏེ། དེས་ནི་ནང་ལུས་ཀྱི་དཀྱིལ་འཁོར་པའི་བསྐྱེད་རིམ་སྒོམ་པ་ལ་ཡང་དབང་ན་ཕྱི་དཀྱིལ་སྒོམ་དུ་དབང་བ་ནི་ཞར་ལ་གྲུབ་ཀྱི། རྡུལ་ཚོན་གྱི་དཀྱིལ་འཁོར་ལས་བུམ་དབང་ཐོབ་པ་ཙམ་དེས་ལུས་དཀྱིལ་ལ་བརྟེན་པའི་བུམ་དབང་དང་དབང་གོང་མ་མ་ཐོབ་ན། ལུས་དཀྱིལ་གྱི་བསྐྱེད་རིམ་བསྒོམ་པ་ལ་དབང་བའི་ནུས་པ་སྟོབས་ཕུལ་ཆེས་ཆེ་བའི་སྒོ་ནས་ཐོབ་པ་མ་ཡིན་པའི་ཕྱིར། བུམ་དབང་ལེན་ཡུལ་གྱི་དཀྱིལ་འཁོར་ལ་རྡུལ་ཚོན་སོགས་དང་ལུས་དཀྱིལ་མཆོག་དམན་གྱི་ཟབ་ཁྱད་ཀྱང་དེའི་དབང་གིས་སོ་ཞེས་བཀའ་སྩལ་བ་ཡིན་ལ། ཁ་ཅིག་ལུས་དཀྱིལ་ལས་བུམ་དབང་ལེན་པའི་གོང་དུ་ལུས་དཀྱིལ་གང་ཡིན་དེའི་ཕྱི་དཀྱིལ་རྡུལ་ཚོན་གྱི་དཀྱིལ་འཁོར་ལས་བུམ་དབང་ལེན་དགོས་པར་འདོད་པ་ནི། ལས་དང་པོ་པ་ལ་རྒྱུ་དུས་ཀྱི་སྨིན་བྱེད་རྡུལ་ཚོན་གྱི་དཀྱིལ་འཁོར་ལ་མ་བརྟེན་པར་མི་རུང་ངོ་ཞེས་ཟེར་བའི་རྫུན་རྒྱབ་སྐྱོང་བའི་རྟོག་བཏགས་མ་གཏོགས་ཁུངས་ཐུབ་ཀྱི་ཟིན་སོ་ནི་ཅི་ཡང་མེད་དོ་ཞེས་རྡོག་སྦ་བ་ལ་སོགས་རྣམ་དཔྱོད་ཀྱི་མིག་ཉི་མ་ལྟར་གསལ་བ་རྣམས་མགྲིན་གཅིག་ཏུ་ཟེར་རོ། །
ཡང་ན་ལུས་དཀྱིལ་ལས་དབང་ལེན་པ་འདི་སྔགས་བླ་མེད་པ་དབང་རྣོན་ཁོ་ནའི་དབང་དུ་བྱས་པ་ཡིན་གྱི། ལས་དང་པོ་པ་དང་པོར་རྒྱུ་དུས་ཀྱི་སྨིན་བྱེད་ཀྱི་དཀྱིལ་འཁོར་ལས་དབང་ལེན་པའི་ཡུལ་ཡེ་མ་ཡིན་ནོ་སྙམ་ན་ནི། གསང་སྔགས་ཀྱི་ལས་དང་པོ་པ་དེ་ཡིན་ན་དབང་རྟུལ་ཡིན་པའི་ཁྱབ་པ་ཞིག་མཛད་འདུག་པ་དེ་ལྟ་ན་སྔགས་བླ་མེད་པའི་ལས་དང་པོ་པ་ཉིད་ལའང་དབང་པོ་རྣོ་འབྲིང་རྟུལ་གསུམ་དུ་རྣམ་པར་བཞག་འདུག་པ་དེ་ཉམས་པར་འགྱུར་བས་བྱུང་རྒྱལ་དུ་སྨྲ་ན་ཇི་ལྟར་འགྱུར། དེས་ན་གསང་སྔགས་བླ་ན་མེད་པའི་ཐབས་མཁས་ཀྱི་ལམ་གྱིས་མ་དག་པའི་ཆོས་ཐམས་ཅད་ལྷ་དང་རང་རིག་བདེ་བ་ཆེན་པོ་སྟེ་རང་བཞིན་རྣམ་པར་དག་པའི་ངོ་བོ་སྡོམ་པར་བྱེད་པ་ལ། བསྐྱེད་རིམ་གྱི་སྐབས་སུ་ཡང་དག་པའི་རྟོགས་པའི་གསལ་སྣང་དོན་མཐུན་དུ་བསྐྱེད་ནས་རྫོགས་རིམ་གྱི་སྐབས་སུ་མི་རྟོག་ཡེ་ཤེས་ལ་གསལ་སྣང་རབ་ཀྱི་མཐར་ཕྱིན་པ་ན། རང་གཞན་ཐ་དད་ཀྱི་མཚན་མ་དང་སྤྲོས་པའི་འཛིན་པ་མཐའ་དག་དག་ཅིང༌། རང་སྣང་གི་སྒོ་གསུམ་གྱི་ཆོས་ཐམས་ཅད་རྡོ་རྗེ་གསུམ་གྱི་གསང་བ་དམ་པའི་སྡོམ་པ་དང་འདུས་པ་དང་དགྱེས་པ་ཆེན་པོར་འགྱུར་བ་ནི་ལམ་འདིའི་བྱེད་པ་མཆོག་ཏུ་གྱུར་པ་ཉིད་དེ། འདུས་པར། རྡོ་རྗེ་ཅན་གྱི་དེར་བསྟན་པ། ། རིམ་པ་གཉིས་ལ་ཡང་དག་བསྟེན། །
བསྐྱེད་པ་ཡིས་ནི་རིམ་ཉིད་དང༌། ། དེ་བཞིན་རྫོགས་པའི་རིམ་པའོ། ། སྒྲུབ་པ་དང་ནི་ནན་ཏན་དང༌། ། དམ་ཚིག་དེ་བཞིན་སྡོམ་པ་རྣམས། ། སྔར་བཞིན་དེ་ཀུན་རྒྱས་པར་ནི། ། རིམ་པའི་དབྱེ་བས་ཕྱེ་བ་ཡིན། ། ཅེས་དང༌། ཁ་སྦྱོར་ལས། ཀུན་ནས་སྣ་ཚོགས་ཕྱག་རྒྱ་སྟེ། ། ཀུན་ནས་སྣ་ཚོགས་སྡོམ་པ་ཡིན། །
ཡང་དེ་ཉིད་དུ། བུད་མེད་དང་ནི་སྐྱེས་པའི་ལུས། ། ལས་ནི་དུ་མས་བསྐྱེད་པ་ན། ། མི་ཤེས་པས་ཀྱང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ ། སེམས་ཅན་སྣ་ཚོགས་གདུང་བ་དང༌། ། ཀུན་རྟོག་དྲྭ་བའི་རྣམ་རྟོག་གི ། སེམས་ལ་སྨད་པར་མི་བྱ་སྟེ། ། ཐུགས་ཀྱི་རྡོ་རྗེའི་དམ་ཚིག་གོ ། ཕྲག་དོག་ཉིད་ཀྱིས་མ་རངས་པས། །
ཚིག་རྩུབ་ལ་སོགས་སྨྲ་མི་བྱ། ། རྣ་བ་བདེ་བར་བྱེད་པ་ཉིད། ། གསུང་གི་རྡོ་རྗེའི་དམ་ཚིག་གོ ། ཞེས་འབྱུང་བའི་ཕྱིར། དེས་ན་སྒོ་གསུམ་གྱི་ངོ་བོར་གྱུར་པའི་སྡོམ་པ་དང་དམ་ཚིག་ཆོ་ག་གང་གིས་ཐོབ་ཅེ་ན། སྤྱིར་རིགས་ལྔའི་སྡོམ་པ་འཛིན་པ་ནས། དབང་བཞི་སོ་སོའི་མཐར་ཐུག་པའི་དམ་སྡོམ་རྣམས་ཀྱིས་ཀྱང་ཐོབ་མོད། ཁྱད་པར་རྡོ་རྗེ་སློབ་དཔོན་གྱི་དབང་གི་མཐར་སྦྱར་བའི་དམ་ཚིག་གསུམ་སྦྱིན་པའི་མཐར་ཐུག་གཙོ་བོར་ཐོབ་པ་ཡིན་ཞེས་རྗེ་རས་པ་ཆེན་པོས་གསུངས་སོ། ། དེས་ན་སྒྲིབ་གསུམ་གནས་ངན་ལེན་གྱི་སྤྲོས་པ་ཐམས་ཅད་ནི་ཆོས་གང་དང་གང་ཡིན་པའི་གནས་ཚུལ་ལ་མ་གཞུག་པ་རབ་རིབ་ཅན་གྱིས་མཐོང་བའི་སྐྲ་ཤད་ལྟ་བུ་དང༌། སྐྲ་ཤད་ཀྱི་སྣང་བ་འགོག་བྱེད་ལྟ་བུ་ནི།
གསང་སྔགས་ནས་བཤད་པའི་ཐབས་ཤེས་ཟབ་རྒྱས་ཀྱི་སྤྲོས་པས་རྒྱུ་རབ་རིབ་ཀྱི་ནད་སྦྱོང་བར་བྱེད་པ་སྟེ། དེས་ན་རྣམ་པར་བཞག་པའི་སྤྲོས་པས་མ་དག་པའི་སྤྲོས་པ་འགོག་པར་ནུས་པ་འདི་ནི། ལྟོས་ནས་བཞག་པ་ཙམ་གྱི་ངོར་ཡིན་གྱི་རང་གི་དངོས་པོ་གྲུབ་པ་ནི་མ་ཡིན་ཏེ། མ་དག་པའི་སྤྲོས་པ་སྒྱུ་མ་ལྟ་བུ་རང་བཞིན་གྱིས་མ་གྲུབ་པ་ཞིག་དག་པའི་སྤྲོས་པ་སྒྱུ་མ་ལྟ་བུས་སྦྱང་བར་བྱེད་པས་དག་པར་འགྱུར་བ་ཉིད་རྟེན་འབྲེལ་གྱི་ཆེ་བའམ་ཡོན་ཏན་དུ་གྲུབ་པའི་ཕྱིར། འོ་ན་དག་པའི་ཐབས་ཤེས་ཀྱི་སྤྲོས་པ་དེའང་མཐར་ཐུག་སྤང་བྱ་ཡིན་ནམ་མ་ཡིན་ཞེ་ན། དེ་ལ་ཡང་ལམ་དུས་ཀྱི་དག་པའི་ཐབས་ཤེས་རང་གི་ངོ་བོའི་འབྲས་དུས་ཀྱི་ཐབས་ཤེས་ཀྱི་རྒྱུ་རིགས་སུ་གནས་པས་གནས་འགྱུར་གྱི་ཐབས་ཤེས་ཀྱི་བདག་ཉིད་ཡེ་ཤེས་སུ་འགྱུར་ཡང༌། དེ་དག་ལ་ཐ་མལ་དང་གྱ་ནོམ་ལྷར་ཞེན་གྱི་མཚན་སྤྲོས་སུ་འཛིན་པའི་ཆ་ཐམས་ཅད་ནི་གློ་བུར་དྲི་མའི་ཆ་ཡིན་ཏེ། དོན་དམ་པར་ན་ཆོས་གང་དང་གང་ལའང་ཡིན་རྒྱུ་དང་མིན་རྒྱུ་ཡོད་རྒྱུ་དང་མེད་རྒྱུ་གང་དུ་ཡང་བཟུང་དུ་མེད་པ་ལ་དེར་བཟུང་བས་འཁྲུལ་པ་ཉིད་ཀྱི་ཕྱིར་སྤང་བྱར་གྲུབ་ལ། དེ་ལྟ་བུའི་འཛིན་པ་དག་པའི་ལམ་འབྲས་ཀྱི་ཐབས་ཤེས་གང་ཡིན་པ་དེ་ནི་རྣམ་པ་ཀུན་རྫོབ་པ་སྤྲོས་པ་ལྟར་སྣང་ཡང༌། རང་བཞིན་དོན་དམ་པའི་བདེན་པ་སྤྲོས་མེད་ཉིད་ལས་འདའ་བ་མེད་དེ།
ངེས་པའི་དོན་དུ་བདེན་པ་གཉིས་པོའང་རང་བཞིན་ཐ་དད་དུ་མ་གྲུབ་པ་ལ། གཟིགས་པ་དག་པའི་ངོར་ནི་དེ་ལྟར་གཟིགས་ལ་གཟིགས་པ་དེ་ཉིད་ཡུལ་གྱི་གནས་ཚུལ་ལས་ཕྱིན་ཅི་ལོག་མ་ཡིན་པའི་ཕྱིར། དེས་ན། ཇི་སྐད་དུ། བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱི་སྤྲོས་པ་སྒོམ། ། སྤྲོས་པ་རྨི་ལམ་ལྟར་བྱས་ན། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་དང༌། སྤྲོས་པ་མེད་པའི་རང་བཞིན་ལ། །
ལྷ་དང་སྔགས་ནི་ཡང་དག་གནས། ། ཞེས་འབྱུང་ངོ༌།། །། ༈ རྡོ་རྗེའི་གསུང༌། རྡོ་རྗེའི་ལུས་མཆོག་ཏུ་གྱུར་པ་མྱུར་དུ་སྒྲུབ་བྱེད་ཀྱི་རྒྱུའི་གཙོ་བོ་ནི་ཟབ་མོ་ཚོགས་ཀྱི་འཁོར་ལོའོ། ། ཞེས་པ་ནི་འདོན་པ་ཤིན་ཏུ་བཟང་ལ། རྡོ་རྗེའི་ལུས་ཀྱི་གནས་ལུགས་ནི་ཟབ་མོ་ཚོགས་ཀྱི་འཁོར་ལོ་བྱ་བ་འདི་བཞུགས་བྱ་བ་ནི་འདོན་པ་ཤིན་ཏུ་མི་བཟང་བ་ཡིན་ནོ། ། དེ་ལ་ཁ་ཅིག་རྡོ་རྗེའི་ལུས་མཆོག་ཏུ་གྱུར་པ་ནི། མིའི་ལུས་ཙམ་ཁོ་ནར་ངེས་བཟུང་བྱེད་པའང་ཡོད་ཀྱི། ཞལ་སྔ་ནས། རྡོ་རྗེའི་ལུས་མཆོག་ཏུ་གྱུར་པ་ནི་འབྲས་དུས་ཀྱི་སངས་རྒྱས་ཀྱི་སྐུ་འཆི་བ་མེད་པ་མི་ཤིགས་པའི་སྐུ་ལ་མདོ་སྔགས་གཉིས་ཀར་མི་མཐུན་པ་མེད་ཅིང༌།
རྡོ་རྗེའི་ལུས་ཀྱི་མིང་ཙམ་གྱི་བཤད་འཇུག་ཀྱང་གཉིས་ཀར་ཡོད་མོད། འོན་ཏེ་ལུགས་དེ་གཉིས་སུ་བཤད་པའི་རྡོ་རྗེའི་ལུས་ལ་ཐུན་མོང་དང་ཐུན་མོང་མིན་པའི་ཁྱད་པར་ཟབ་མི་ཟབ་ཀྱི་བཟང་ངན་ཡོད་པ་ཡིན་ཏེ། ཕར་ཕྱིན་ཐེག་པར་བཤད་པའི་རྡོ་རྗེའི་སྐུ་ནི། རང་སེམས་རྣམ་པར་དག་པའི་ངང་ལས་ཤར་བའི་ཆོས་དབྱིངས་ཡེ་ཤེས་ཉིད་ལོངས་སྤྱོད་རྫོགས་པ་དང་སྤྲུལ་པའི་སྐུའི་ངོ་བོའི་སྣང་བ་བསྐྱེད་པ་ཙམ་དུ་ཟད་ལ། རྡོ་རྗེ་ཐེག་པར་བཤད་པའི་རྡོ་རྗེའི་སྐུ་ནི་གཉུག་མ་ལྷན་ཅིག་སྐྱེས་པ་དང་པོའི་མགོན་པོ་ཁམས་དྲུག་པའི་བདག་ཉིད་ཅན་དེ་ཉིད་ཟབ་མོ་སྔགས་ཀྱི་ཐེག་པ་སྒྲུབ་རུང་གི་མིའི་རྟེན་ཅན་གྱི་ལུས་སུ་སྣང་བའི་རྒྱུ་རྒྱུད་རྣམ་དག་གི་ཆ་དེ། གློ་བུར་དྲི་བྲལ་གྱི་རིགས་དྲུག་གི་བདག་ཉིད་ཅན་གྱིས་བྱིན་གྱིས་བརླབས་པར་བྱས་པ་ནི་འབྲས་བུ་བྱེད་པ་ཐབས་ཀྱི་རྒྱུ་ཡིན་ལ། དེ་ཉིད་རིགས་དྲུག་པའི་བདག་ཉིད་ཅན་སངས་རྒྱས་ཀྱི་སྐུར་གནས་གྱུར་པ་ནི་རྡོ་རྗེའི་སྐུའོ། ། དེ་ལ་རྒྱུ་རྒྱུད་དུ་གྱུར་པའི་རྡོ་རྗེའི་ལུས་དང༌། ཐབས་རྒྱུད་དུ་གྱུར་པའི་རྡོ་རྗེའི་ལུས་གཉིས་ཆར་ཡང་རྡོ་རྗེའི་ལུས་ཡིན་མོད་ཀྱང་རྡོ་རྗེའི་ལུས་མཆོག་ཏུ་གྱུར་པའི་འབྲས་རྒྱུད་དུ་གྱུར་པའི་རྡོ་རྗེའི་ལུས་ཉིད་ལ་རྣམ་པར་བཞག་གོ ། དེ་ཡང་རྒྱུ་རྒྱུད་ཀྱི་རྡོ་རྗེའི་ལུས་ལ་ལྟོས་ན་ཐབས་རྒྱུད་ཀྱི་རྡོ་རྗེའི་ལུས་མཆོག་ཏུ་བསྔགས་པ་ཡིན་ནོ། །
འདི་ལ་འཁྲུལ་པའི་དྲི་མ་ཐམས་ཅད་དང་བྲལ་བ་ཕ་རས་པ་ཆེན་པོའི་ཞལ་སྔ་ནས། རྡོ་རྗེའི་ལུས་གཅིག་ཉིད་ལ་རྒྱུ་ལམ་འབྲས་བུའི་དབྱེ་བ་གསུམ་དུའང་བྱར་རུང་སྟེ། བདེ་གཤེགས་སྙིང་པོ་ཉིད་ལ་མ་དག་མ་དག་དག་པ་དང་ཤིན་ཏུ་རྣམ་དག་གི་ཁྱད་པར་གྱི་ཕྱེ་བ་ཅི་བཞིན་པ་ཉིད་ཀྱི་ཕྱིར་རོ། ། དེ་ལྟའི་དབང་དུ་ན་ནི། རྡོ་རྗེའི་ལུས་ནི་རང་བཞིན་ཉིད་ཀྱི་དག་པས་རང་བཞིན་གཅིག་པའི་འབྲེལ་བའི་དབང་དུ་བྱས་པའོ། ། ཡང་ན། རྡོ་རྗེའི་ལུས་གཅིག་ཉིད་མངོན་པར་མི་གསལ་བ་རྒྱུའི་གནས་སྐབས་ལས། གསལ་བྱེད་རྐྱེན་དང་ཕྲད་པས་རྡོ་རྗེའི་ལུས་སུ་གསལ་ཡང་ཡོངས་སུ་མ་རྫོགས་པ་ལམ་གྱི་གནས་སྐབས་དང༌། གསལ་བྱེད་རྐྱེན་གྱི་བྱ་བ་རྫོགས་ནས་རྡོ་རྗེའི་ལུས་ཡོངས་སུ་རྫོགས་པ་འབྲས་བུའི་དུས་ཀྱི་གནས་སྐབས་གསུམ་དུའང་བྱར་རུང་སྟེ་ཀུན་གཞི་རྒྱུ་རྒྱུད་ཉིད་ལ་གནས་སྐབས་གསུམ་གྱི་ཁྱད་པར་གྱིས་ཕྱེ་བ་ཇི་བཞིན་པ་ཉིད་ཀྱི་ཕྱིར། དེ་ལྟའི་དབང་དུ་ན།
རྡོ་རྗེའི་ལུས་ནི་གདོད་ནས་གནས་པའི་ལྷ་སོ་སོ་བའི་དག་པས་རྒྱུ་འབྲས་ཀྱི་འབྲེལ་པའི་དབང་དུ་བྱས་པའོ་ཞེས་གསུངས་སོ། ། འོ་ན་མི་མ་ཡིན་པའི་འགྲོ་བ་དག་གི་ལུས་རྡོ་རྗེའི་ལུས་མ་ཡིན་ནམ་སྙམ་ན། རྡོ་རྗེའི་ལུས་ཀྱིས་མ་ཁྱབ་པའི་འགྲོ་བའི་ལུས་ནི་འགའ་ཡང་ཡོད་པ་མ་ཡིན་ཏེ། ཇི་སྐད་དུ། དམྱལ་བ་ཡི་དྭགས་བྱོལ་སོང་དང༌། ། ལྷ་དང་ལྷ་མིན་མི་རྣམས་དང༌། ། བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱིས་ཀྱང༌། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། །
ཞེས་འབྱུང་བའི་ཕྱིར། ཁྱབ་པ་ཡོད་དེ། འདིའི་རྟག་ཏུ་རང་བཞིན་གྱི་བདེ་བ་ནི་རྒྱུ་ལྷན་ཅིག་སྐྱེས་པའི་བདེ་བ་ཡིན་ལ། བརྟེན་པའི་བདེ་བ་དེ་ཡོད་ན་རྟེན་རྒྱུ་ལྷན་ཅིག་སྐྱེས་པའི་རྡོ་རྗེའི་ལུས་སེམས་ཀྱང་ཡོད་པར་གྲུབ་པའི་ཕྱིར། དེ་ལྟ་ནའང༌། འགྲོ་བའི་ལུས་ཙམ་ཡིན་ན་རྡོ་རྗེའི་ལུས་ཡིན་མི་དགོས་ཏེ། སྔགས་ཀྱི་སྡོམ་པ་དང་དམ་ཚིག་འཛིན་པར་མི་ནུས་པའི་ལུས་དེ་འགྲོ་བའི་ལུས་ཡིན་ཀྱང་རྡོ་རྗེའི་ལུས་མ་ཡིན་པ་ལྟ་བུའོ། ། འོ་ན་རྡོ་རྗེའི་ལུས་སྔགས་བླ་མེད་ཀྱི་ལམ་སྒྲུབ་རུང་གི་ལུས་རྟེན་ཡིན་ན་རང་གི་ངོ་བོ་ཟག་མེད་ཡིན་ཀྱང༌། རྣམ་སྨིན་གྱི་ཕུང་པོའི་ཆ་དེ་ཟག་མེད་ཡིན་མི་དགོས་ཏེ། སོ་སོ་སྐྱེ་བོའི་སྨིན་གྲོལ་གྱི་ལམ་སྒོམ་དུས་ཀྱི་ལུས་ཕུང་རགས་པ་རྣམ་སྨིན་གྱི་འབྲས་བུར་གྱུར་པ་དེ་ནི་དུས་ཀྱི་འཁོར་ལོ་སོགས་ལས་མ་འོངས་པ་ན་གདུག་པའི་རྡོ་རྗེ་སློབ་དཔོན་ངན་པས་རུས་པའི་ལུས་འདི་རྡོ་རྗེའི་ལུས་སུ་ཁས་ལེན་པར་བྱེད་དོ་ཞེས་སྦྱང་བྱ་ཉིད་དུ་བཤད་པ་ཉིད་ཀྱི་ཕྱིར་རོ། །
སྦྱང་བྱ་ཡིན་ན་རྣལ་འབྱོར་པ་རང་གི་ལུས་ལས་རྫས་གཞན་དུའང་གྲུབ་མི་དགོས་ཏེ། རང་སེམས་ལ་མ་དག་པར་སྣང་བའི་ཕུང་པོས་རྣམ་བརྟགས་ཀྱི་གཟུགས་ཙམ་ལས་གཞན་ཡོངས་གྲུབ་བདེན་པ་བའི་གཟུགས་ཕུང་དུ་མ་གྲུབ་པའི་ཕྱིར་རོ། ། དེས་ན་རྡོ་རྗེའི་ལུས་མཆོག་ཏུ་གྱུར་པ་སྔགས་ནས་བཤད་པ་དེ་ཇི་ལྟ་བུའོ་ཞེ་ན། ཕུང་དྲུག ། ཁམས་དྲུག ། དབང་དྲུག ། ལས་དབང་དྲུག ། ཕྱི་ནང་གི་སྐྱེ་མཆེད་དྲུག་དྲུག་སྟེ་དྲུག་དྲུག་སུམ་ཅུ་རྩ་དྲུག་སྒྲིབ་བྲལ་དུ་གྱུར་པའི་རིགས་དྲུག་པ་རྡོ་རྗེ་འཆང་ངམ་རྡོ་རྗེ་སེམས་དཔའི་སྐུ་ཉིད་ལ་ངོས་བཟུང་བ་ཡིན་ལ། སྐུ་འདི་ལ་ནི་ཀུན་མཁྱེན་བུའི་གསུང་གིས་མཆོག་གི་དངོས་གྲུབ་འཇིག་རྟེན་ལས་འདས་པ་མཁའ་སྤྱོད་ཡོན་ཏན་བརྒྱད་ལྡན་དུའང་རྣམ་པར་བཞག་སྟེ། ཡོན་ཏན་བརྒྱད་ལྡན་ནི་སྐུ་གསུང་ཐུགས་རྫུ་འཕྲུལ་ཀུན་ཏུ་འགྲོ་བ་གནས་ཀྱི་འདོད་པའི་བྱེད་པ་པོ་སྟེ།
རེ་རེའི་མཐར་དབང་ཕྱུག་གི་ཡོན་ཏན་སྦྱར་ནས་ཡོན་ཏན་བརྒྱད་ལྡན་དུའང་བཞག་གོ ། ཞེས་གསུངས་སོ། ། ཞར་ལ་འདིའང་ཤེས་པར་བྱ་སྟེ། ཐུན་མོང་གི་དངོས་གྲུབ་འཇིག་རྟེན་པའི་མཁའ་སྤྱོད་ཡོན་ཏན་བརྒྱད་ལྡན་ནི། ཕྲ་བ། ཡང་བ། བདག་པོར་གྱུར་པ། གར་ཡང་ཕྱིན་པ། མཆོད་པར་འོས་པ། འདོད་དགུར་བསྒྱུར་བ།
དགའ་མགུར་གནས་པ། དབང་དུ་གྱུར་པ་བརྒྱད་དེ། འདི་ལྟ་བུ་ནི་དབང་ཕྱུག་ལ་སོགས་པ་ལའང་ཡོད་པས་མཆོག་གི་དངོས་གྲུབ་ཀྱི་མཁའ་སྤྱོད་ནི་མ་ཡིན་ལ། འདི་དག་འགྲུབ་པའི་གསང་སྔགས་བླ་ན་མེད་པའི་རྣལ་འབྱོར་པས་ནི་མཆོག་གི་དངོས་གྲུབ་ལོ་དང་ཟླ་བ་ཙམ་གྱིས་མངོན་དུ་བྱེད་ནུས་པ་ཡིན་ཏེ། སྔགས་ལམ་གྱིས་ཚེ་གཅིག་འཚང་རྒྱ་བར་བྱེད་པའི་ལམ་གྱི་གཙོ་བོ་གཅིག་སྤྱོད་པ་ཡིན་པ་གང་ཞིག ། སྤྲོས་བཅས་ཀྱི་སྤྱོད་པ་གྲུབ་པ་ན་ཐུན་མོང་གི་ཡོན་ཏན་བརྒྱད་ཀྱང་འགྲུབ་པར་བཤད་པའི་ཕྱིར་རོ། ། དེས་ན་སྐྱོབ་པའི་བཞེད་པ་མཐར་ཐུག་པ་ནི། མིའི་ལུས་རྟེན་ཙམ་པོ་བ་མི་ཁོམ་པ་ཀླ་ཀློ་དང་ལས་ཀྱི་མཐའ་ལོག་པ་དང་ལོག་ལྟ་ཅན་དང་སངས་རྒྱས་ཀྱིས་སྟོང་པའི་འཇིག་རྟེན་གྱི་མི་རྣམས་ཀྱི་ལུས་ཀྱང་རྡོ་རྗེའི་ལུས་མཚན་ཉིད་པར་བཞག་དཀའ་སྟེ། དེ་དག་སངས་རྒྱས་ཀྱི་བསྟན་པ་ཙམ་གྱི་སྣོད་རུང་གི་ལུས་རྟེན་མིན་ན། རྡོ་རྗེ་ཐེག་པ་བླ་མེད་ཀྱི་བསྟན་པའི་སྣོད་རུང་གི་ལུས་རྟེན་མ་ཡིན་པའི་ཕྱིར།
དེས་ན་རྡོ་རྗེའི་ལུས་མཚན་ཉིད་པ་ནི་རྡོ་རྗེ་ཐེག་པའི་སྨིན་གྲོལ་ལམ་བསྐྱེད་ནུས་ཀྱི་ལུས་རྟེན་ཉིད་ལ་བཤད་པས། ཚེ་དེར་སྔགས་ལམ་ལ་ངེས་པར་མི་འཇུག་པའི་ཉན་ཐོས་སྲིད་པ་ཐ་མ་པའི་མིའི་ལུས་རྟེན་ཡང་རྡོ་རྗེའི་ལུས་མཚན་ཉིད་པར་འཇོག་དཀའོ་ཞེས་གསུངས་སོ། ། ཁ་ཅིག་རྡོ་རྗེའི་ལུས་ནི་མི་ཁོ་ནར་མ་ཟད་འགྲོ་བ་གཞན་གྱི་ལུས་ཀྱང་རྡོ་རྗེའི་ལུས་ཡིན་ཏེ། ལྷ་དང་མི་དང་ལྷ་མ་ཡིན་དང་དྲི་ཟར་བཅས་པའི་འཇིག་རྟེན་ཐམས་ཅད་ལ་ཡང་དབང་བསྐུར་ཞིང་རྒྱུད་མཉན་པའི་སྣོད་དུ་གསུངས་པའི་ཕྱིར་དང༌། ཨོ་རྒྱན་གྱི་གནས་སུ་ཀླུ་རྣམས་ལ་གསང་བ་འདུས་པའི་དཀྱིལ་འཁོར་དུ་དབང་བསྐུར་བ་སྔོན་བྱུང་བའི་ཕྱིར་ཞེས་ཟེར་རོ། ། དེ་ལ་སྨྲ་ན། སྤྱིར་རྡོ་རྗེའི་ལུས་སུ་གྲུབ་པའམ། རྡོ་རྗེའི་ལུས་འཛིན་པའི་ལྷ་ཀླུ་སོགས་ཡོད་པའི་ལྷ་ལ་སོགས་པའི་འགྲོ་བ་ལ་རྡོ་རྗེའི་ལུས་ཅན་དུ་སྒྲུབ་ན་ཧ་ཅང་ཐལ་ཆེས་ལ། སྔོན་བྱུང་སྟོན་པའི་རྣམ་ཐར་ལ་དེ་ལྟར་འབྱུང་བ་ནི་སྤྲུལ་པའི་དཀྱིལ་འཁོར་པ་ཡིན་པས་རང་རྒྱུད་པའི་དབང་དུ་མ་བྱས་པ་དང༌། བྱས་ནའང་རིགས་སྔགས་ཀྱི་མཐུ་དང༌།
སངས་འཕགས་སོགས་འཕགས་པ་དག་གི་སྤྱོད་ཡུལ་གྱི་དབང་དུ་བྱས་པ་ཡིན་ལ། དེང་སང་རྡོ་རྗེའི་ལུས་སུ་འཇོག་བྱེད་ཀྱི་རྡོ་རྗེའི་ལུས་ནི་རྒྱུད་ཀྱི་དངོས་བསྟན་གླིང་གསུམ་གྱི་སྐྱེས་པ་བུད་མེད། ཁྱད་པར་ལས་སའི་འཛམ་གླིང་པ་ཉིད་སྒྲ་ཟིན་འདི་ཉིད་དབང་བཙན་པར་བྱས་པ་ཡིན་པ་དང༌། སྤྱིར་རྡོ་རྗེའི་ལུས་སྔར་མེད་གསར་སྒྲུབ་ཀྱི་ལུས་རྟེན་ནི་མི་ཁོ་ན་ལས་དང༌། འགྲུབ་ཟིན་སྐྱེ་བ་བརྒྱུད་པ་རིག་པ་འཛིན་པའི་ལྷ་ལ་སོགས་པ་མི་རུང་བ་ཡང་མིན་པས་དེ་ལྟར་གསུངས་པ་ཡིན་ནོ། ། ཀླུ་ལ་དབང་བསྐུར་ཅེས་པའང་ཡིག་ཆ་དག་པ་རྣམས་སུ་ཨོ་རྒྱན་གྱི་མི་རྣམས་མཆོག་ཐོབ་པ་ཡུལ་སྟོངས་པ་ན་ཡུལ་དེ་མཚོར་གྱུར་ལ། མཚོ་ནས་ཀླུ་བྱུང་བ་རྣམས་རིམ་གྱིས་མིར་གྱུར་པ་ལ་སློབ་དཔོན་ཨིནྡྲ་བོ་དྷིས་དབང་བསྐུར་ནས་མཆོག་ཐོབ་པར་བཤད་ཀྱི།

ཀླུ་ལ་དབང་བསྐུར་ཟེར་བ་ནི་ཕལ་ཆེར་ཡི་གེ་གཏམ་རྒྱུད་མ་དག་པ་གང་རུང་ལས་འོས་མེད་དོ། ། ཀླུ་ལས་མིར་གྱུར་པ་མི་སྲིད་སྙམ་ན་མི་འཐད་དེ། སྔོན་བསྐལ་པ་དང་པོའི་མི་རྣམས་ལྷ་ལས་བབས་པར་བཤད་པ་དང༌། འཇིག་རྟེན་དུ་ལྷ་བབས་ཀྱི་མིའི་རྒྱལ་པོ་བྱུང་བ་དང༌། བོད་ཀྱི་མི་རྣམས་བྲག་སྲིན་དང་སྤྲེའུ་ལས་འཕེལ་བར་རྒྱལ་རབས་བཀའ་ཁོལ་དུ་བྱུང་བ་དང༌། གནས་བརྟན་བྲག་དང་ཉེ་བའི་བྲག་ཁྲུང་ཁྲུང་གི་སྒོ་ང་ལས་བྱུང་བ་ལྟ་བུའོ། ། ཡང་ཁ་ཅིག་རྫུས་སྐྱེས་དང་དྲོད་གཤེར་སྐྱེས་ཀྱི་མི་ལུས་ཀྱང་རྡོ་རྗེའི་ལུས་མཚན་ཉིད་པ་ཡོད་པ་མིན་ཏེ། ཁམས་དྲུག་ལྡན་གྱི་ལུས་སུ་མ་ཚང་བའི་ཕྱིར་ཏེ། ཕོ་མོ་སྙོམས་འཇུག་བྱེད་པའི་ཁམས་དཀར་དམར་ཕྲད་པའི་བདེ་བ་ཡེ་ཤེས་ཀྱི་ཁམས་སུ་སེམས་ཆུད་ནས་ལུས་སུ་མ་གྲུབ་པའི་ཕྱིར་ཟེར་བ་ཡོད་ཀྱང༌། ཁོ་བོའི་བླ་མ་ཕ་རས་པ་ཆེན་པོའི་གསུང་གིས་སྔོན་བྱུང་གི་རྫུས་སྐྱེས་ཨརྻ་དེ་བ་སོགས་ནི་མདོ་ལུགས་ཀྱི་འཕགས་པ་ཡིན་པས་མ་སྨོས་ལ། སྤྱིར་རྫུས་པ་དང་དྲོད་གཤེར་སྐྱེས་མིའི་ལུས་ཀྱི་ཕྱི་དབྱིབས་ཙམ་ལས་ནང་དུ་རྩ་རླུང་ཐིག་ལེའི་གནས་ལུགས་སྨིན་གྲོལ་གྱི་ལམ་བསྐྱེད་རུང་དུ་མེད་ན་ནི་དེ་ལ་རྡོ་རྗེའི་ལུས་སུ་འཇོག་དཀའ་ལ།
ཡོད་ན་ནི་དེ་རྡོ་རྗེའི་ལུས་སུ་མི་འཇོག་པའང་མ་ཡིན་ནོ་ཞེས་གསུངས་སོ། ། ཡང་ཁ་ཅིག ། བར་དོའི་ལུས་རྟེན་ལ་མཆོག་གི་དངོས་གྲུབ་ཐོབ་པར་མི་འཐད་དེ། མཆོག་གི་དངོས་གྲུབ་ཐོབ་ཀར་ཉེར་རྒྱུའི་མཚམས་སྦྱོར་དགོས་པ་གང་ཞིག ། བར་དོའི་ལུས་ནི་ཁམས་དྲུག་ཡོངས་སུ་མ་རྫོགས་པས་རྡོ་རྗེའི་ལུས་སུ་མ་གྱུར་ལ་དེའི་དབང་གིས་ཁམས་འབབ་པར་མི་ནུས་པའི་ཕྱིར། ཞེས་ཟེར་བ་ལ། ཁོ་བོའི་རྗེ་བཙུན་གོང་མ་དག་གསུང་གིས་བར་དོར་འཚང་རྒྱ་ཅེས་པའི་བར་དོའི་ལུས་རྟེན་ནི་བར་སྲིད་མཚན་ཉིད་པར་འཇོག་དཀའ་སྟེ། བར་སྲིད་ནི་འགྲོ་བ་གཅིག་ནས་གཅིག་ཏུ་སྐྱེ་བའི་བར་གྱི་སེམས་ཅན་གྱི་སེམས་ལུས་ཡིན་ལ། འདི་སྐབས་ཀྱི་ལུས་ནི་འགྲོ་བ་གཉིས་བར་གྱི་ལུས་མ་ཡིན་ཏེ། རྟེན་དེ་ལ་འཚང་རྒྱ་བའི་ལུས་རྟེན་ཡིན་པའི་ཕྱིར་བར་སྲིད་ཀྱི་ལུས་ཕལ་པ་ལས་བར་དོར་འཚང་རྒྱ་བའི་ལུས་རྟེན་དེ་མཆོག་ཏུ་གྱུར་དགོས་པའི་ཕྱིར་ན་ལུས་དེ་རྡོ་རྗེའི་ལུས་སུ་ཡང་འགྲུབ།
གང་རྡོ་རྗེའི་ལུས་སུ་གྲུབ་པ་དེ་ལ་ཉེ་རྒྱུའི་སྤྱོད་པ་བསྟེན་པ་ན་བྱང་ཆུབ་ཀྱི་སེམས་དཀར་དམར་འཕྲོད་འདུའི་བདེ་བའང་ཉམས་སུ་མྱོང་མི་རུང་བ་མ་ཡིན་ནོ། ། འོ་ན་བར་སྲིད་ཀྱི་བསྟེན་བྱ་ཕྱག་རྒྱ་དེ་མིའི་བུ་མོ་ཞིག་ལས་འོས་མེད་དེ། ཉེ་རྒྱུའི་ཕྱག་རྒྱ་དེ་མིའི་བུ་མོ་ཁོ་ན་ལ་བྱེད་རིགས་པར་བཤད་པའི་ཕྱིར། བར་སྲིད་ཀྱི་ལུས་རྟེན་དང་མིའི་བུ་མོ་སྦྱོར་བ་ཇི་ལྟར་སྙམ་ན། འདི་ལ་ས་དགེ་བོ་དོང་པ་སོགས་ནི་རྡོ་རྗེ་འཆང་ནས་བརྒྱུད་པའི་མན་ངག་ལ་རྩིས་སུ་མི་བྱེད་པར་རྩོད་པ་ལྟ་བུར་བྱེད་པས་འདྲ་མིན་བསྲེས་པའི་འདོད་པ་མི་འདྲ་བ་སྣ་ཚོགས་འབྱུང་འདུག་པ་འཆད་ཐབས་བདེན་ཡང༌། ཁོ་བོའི་བླ་མ་ཆོས་སྐུ་རྡོ་རྗེ་འཆང་གི་ཞལ་ལུང་རྒྱུན་མ་ཆད་པ་ཡོད་པའི་ལུགས་ལྟར་ན། བར་སྲིད་ཀྱི་རྟེན་ལ་འཚང་རྒྱ་བ་དེ་ཉེ་རྒྱུ་ལ་ཇི་ལྟར་བསྟེན་ན། སྔར་རང་གིས་བསྟེན་པའི་མིའི་ཕྱག་རྒྱ་དེ་ཉིད་མ་ཤི་བར་ཡོད་ན། དེ་ཉིད་ལ་དམིགས་ནས་ཕྱག་རྒྱ་བསྟེན་པ་ན་སྔགས་ཀྱི་མཐུ་བསམ་གྱིས་མི་ཁྱབ་པས་རྨི་ལམ་གྱི་སྣང་བ་ཙམ་དུ་དེས་དེ་བསྟེན་པར་ནུས་པ་ཡིན་ཏེ། དེ་ལྟར་མི་ནུས་ན་སྦྱོང་རྒྱུད་སོགས་ནས་འདོད་ཡོན་སྔགས་ཀྱི་བསྔོ་བའང་བར་སྲིད་ཀྱི་སེམས་ཅན་གྱིས་མི་ཐོབ་པར་འགྱུར་བའི་ཕྱིར།
སྔར་གྱི་ཕྱག་རྒྱ་སོགས་མེད་ན་བླ་མའི་ཕྱག་རྒྱ་མ་སོགས་ཕྱག་རྒྱ་མཚན་ལྡན་གཞན་ལ་དམིགས་ནས་དེ་ལྟར་སྦྱོར་བ་དང༌། དེར་མ་ཟད་གནས་གསུམ་དུ་བཞུགས་པའི་ཡེ་ཤེས་ཀྱི་མཁའ་འགྲོ་མས་བར་སྲིད་ཀྱི་རྟེན་དེའི་སྤྱོད་ཡུལ་དུ་འགྱུར་བའི་མིའི་བུ་མོར་སྤྲུལ་པ་ཞིག་འབྱུང་བས་ཉེ་རྒྱུ་དེ་ཉིད་ལ་བསྟེན་པས་གྲུབ་བོ་ཞེས་གསུངས་སོ། ། དེས་ན་རྡོ་རྗེའི་ལུས་སམ་སྐུ་མཆོག་ཏུ་གྱུར་པ་དེ་སྒྲུབ་བྱེད་སྤྱིར་བཏང་སྨིན་གྲོལ་གྱི་ཆོས་མཐའ་དག་ཡིན་མོད། བྱེ་བྲག་ཏུ་བཀར་ན། བསྐྱེད་རིམ་གྱི་སྒོ་ནས་རྡོ་རྗེའི་སྐུ་སྒྲུབ་པ་དང༌། ལུས་དབེན་དམ་པ་རིགས་བརྒྱའི་སྒོ་ནས་རྡོ་རྗེའི་སྐུ་སྒྲུབ་པར་བྱེད་པ་དང༌། སོར་བསམ་གྱི་རྩ་དབུ་མ་སྦྱངས་པའི་སྒོ་ནས་རྡོ་རྗེའི་སྐུ་སྒྲུབ་པར་བྱེད་པ་དང༌། སྒྱུ་ལུས་བདག་བྱིན་བརླབས་སྒོམ་པའི་སྒོ་ནས་རྡོ་རྗེའི་སྐུ་སྒྲུབ་པར་བྱེད་པ་མང་དག་ཡོད་ཀྱང་མཐར་ཕྱིན་བྱེད་དམ་མྱུར་དུ་འགྲུབ་བྱེད་ནི། ཚོགས་ཀྱི་འཁོར་ལོ་ཉིད་ཡིན་ཏེ། རྡོ་རྗེ་ཐེག་པ་ནས་འབྱུང་བའི་ནང་གི་ཀུན་སྤྱོད་ཁྱད་པར་ཅན་གྱིས་སངས་རྒྱས་སྒྲུབ་པའི་ཚོགས་གཉིས་སྤྱི་དང་ཁྱད་པར་བདེ་ཆེན་གྱིས་བསྡུས་པའི་ཚུལ་ཁྲིམས་ཀྱི་ཚོགས་ཐམས་ཅད་འཁོར་ལོ་ཕུལ་དུ་བྱུང་བ་དང་ལྡན་པའི་ཤིང་རྟས་གང་འདོད་པའི་གནས་སུ་བགྲོད་པ་ལྟར་བདེ་བླག་ཏུ་རྫོགས་པར་བྱེད་པས་ན་ཚོགས་ཀྱི་འཁོར་ལོ་ཞེས་སྒྲ་དོན་མཐུན་པར་འབྱུང་བའི་ཕྱིར།
འོ་ན་ཚོགས་རྫོགས་པའི་ཚོགས་ཀྱི་ལོངས་སྤྱད་བྱ་མཆོག་དེ་དག་གང་ཞེ་ན། བསྟེན་བྱ་འདོད་པའི་ཡོན་ཏན་ཉིད་དང༌། ཡོན་ཏན་དེ་དང་ལྡན་པའི་བསྟེན་བྱའོ། ། དང་པོ་ནི་གཟུགས་སྒྲ་སོགས་ལྔ་པོ་རྣམས་སོ། ། གཉིས་པ་ནི་མཚན་ཉིད་དང་ལྡན་པའི་རིག་མའོ། ། འདི་དག་གི་ནང་ནས་རོ་དང་རེག་བྱ་ཉིད་དམ་ཚིག་གི་རྫས་སུ་བསྔགས་ལ། རོ་ལ་ཡང་བཟའ་བ་དང་བཏུང་བའི་དབྱེ་བ་གཉིས་ལས། དང་པོ་ནི་ཤ་ལྔ་དང་བདུད་རྩི་ལྔའོ། ། གཉིས་པ་ནི་ཆང་ལྔའོ། ། དེས་ན་ཚོགས་ཀྱི་འཁོར་ལོ་ལ་ནི།
ཤ་ཆང་རིག་མ་བསྟེན་པ་གསུམ་ག་མེད་ན་ཚོགས་འཁོར་དུ་མི་འགྱུར་ཏེ། ཤ་ལྔ་བདུད་རྩི་ལྔ་ཆང་ལ་སོགས་པ་རྣལ་འབྱོར་པ་ཕོ་མོ་སོ་སོ་བའམ་འདྲེས་པས་ལོངས་སྤྱོད་པ་ནི། དཔའ་བོའི་སྟོན་མོའམ་དཔའ་མོའི་སྟོན་མོའམ་དཔའ་བོ་དང་དཔའ་མོ་འདྲེས་མའི་སྟོན་མོར་བརྗོད་པ་ཙམ་དུ་ཟད་པའི་ཕྱིར་རོ། ། དེས་ན་སློབ་དཔོན་འཇམ་དཔལ་གྲགས་པས་བླ་མེད་ཀྱི་གསང་བ་སྤྱིའི་ཆོ་ག་སྙིང་པོ་རྒྱན་དུ་ཚོགས་འཁོར་ལ་ལེའུ་གཅིག་མཛད་ནས་ཤིན་ཏུ་གསལ་བར་གསུངས་པའི་སྐབས་ནས། ལོངས་སྤྱོད་གསུམ་པོ་ཉིད་མེད་པར། ། ཚོགས་ཀྱི་བྱ་བར་འགྱུར་མ་ཡིན། ། ཞེས་གསུངས་པ་དང༌། དེ་ལྟར་དུས་འཁོར་དབང་ལེར། ཆང་ནི་ཤེས་རབ་རང་བཞིན་སྦྲང་རྩི་དང་ནི་བུ་རམ་ལས་སྐྱེས་འབྲས་ལས་སྐྱེས་སམ་ཤིང་སྐྱེས་པ། ། གང་ཞིག་ཤེས་རབ་དང་བྲལ་འཐུང་བྱེད་དེ་ནི་སྤྱོད་ཡུལ་དུ་འགྱུར་བདུད་ཀྱི་ཚོགས་ཀྱི་བསྐོར་བར་འགྱུར། །
དེ་ཕྱིར་ཕྱག་རྒྱ་ལྷག་ལྡན་སྡིག་པའི་དྲི་མ་འཕྲོག་ཅིང་སྔགས་པ་རྣམས་ལ་དངོས་གྲུབ་སྦྱིན་པར་འགྱུར། ། ཞེས་འབྱུང་ངོ༌། ། འོ་ན་ཚོགས་འཁོར་གྱི་སྤྱོད་པ་ཇི་ལྟར་བྱ་ན། དུས་ཀྱི་འཁོར་ལོ་ནས་བཤད་པ་ལྟར། རབ་མིའི་བུད་མེད་རིགས་སོ་དྲུག་པོ་མཚན་ཉིད་ཚང་བ་དམ་ཚིག་རྫས་སོ་བདུན་དང་བཅས་པ་ཤ་དང་ཆང་གི་འབྱོར་པ་ཕུལ་དུ་བྱུང་བ་དང་བཅས་པ་འདུས་པའམ། དེ་བཞིན་དུ་དཀྱིལ་འཁོར་སོ་སོའི་ལྷ་གྲངས་དང་མཐུན་པའི་དཔའ་བོ་དཔའ་མོ་ཤ་ཆང་དང་བཅས་པ་ལེགས་པར་འདུས་ཤིང་སྤྱོད་པའི་བླ་མེད་ཀྱི་གསང་སྤྱོད་ཁྱད་པར་ཅན་ནི་ཚོགས་འཁོར་གྱི་མཚན་ཉིད་དམ་རང་བཞིན་དུ་ཤེས་པར་བྱའོ། ། ཁྱད་པར་དུས་དེར་རིག་མ་ལ་བསྟེན་པར་མ་བྱས་ན་འཁོར་ལོའི་དོན་མི་ཚང་སྟེ། འཁོར་ལོ་ནི་ལྷག་པར་བདེ་ཆེན་གྱི་ཡེ་ཤེས་ཀྱི་རྣམ་རྟོག་དང་མཚན་མའི་སྤྲོས་པ་གཅོད་དགོས་ཏེ། རྒྱུད་ལས། འཁོར་ལོ་ཞེས་བྱ་ནམ་མཁའི་ཁམས། །
ཡུལ་ལ་སོགས་པ་རྣམ་པར་སྦྱངས། ། ཞེས་སོ། ། དེ་སྐད་དུ་འདུས་པ་ལས། འཇིག་རྟེན་སྤྱོད་ལས་རྣམ་གྲོལ་བ། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱིས་སྲུང་བས་ན། ། སྔགས་ཀྱི་སྤྱོད་པ་ཞེས་བྱའོ། ། ཞེས་སོ། ། དེས་ན་ཚོགས་ཀྱི་འཁོར་ལོ་བསྐོར་བའི་ཕན་ཡོན་ནི། འཆིང་རྒྱུ་གྲོལ་རྒྱུར་བྱེད་དེ།
ཇི་སྐད་དུ་འདུས་པར། འདོད་ཆགས་ཞེ་སྡང་གཏི་མུག་རྣམས། ། རྡོ་རྗེ་དགའ་བས་རྟག་པར་གནས། ། ཅེས་དང༌། དེ་བས་སངས་རྒྱས་སེམས་དཔའ་མཆོག ། སྔགས་ཀྱི་སྤྱོད་མཆོག་སྤྱད་པ་རྣམས། ། འདོད་པ་ཐམས་ཅད་བསྟེན་པ་ཡིས། ། འགྱུར་མེད་མཆོག་གི་ཆོས་བརྙེས་སོ། ། ཞེས་འབྱུང་བས། འདོད་པའི་ཡོན་ཏན་སོགས་རྣལ་འབྱོར་པའི་ཐབས་མཁས་ཀྱིས་ཟིན་པས་གྲོལ་བའི་རྒྱུར་མཆོག་ཏུ་གྲུབ་བོ། །
ཁྱད་པར་འདོད་ཡོན་ལ་སྲེད་བྲལ་གྱི་དགེ་བས་ལོངས་སྤྱོད་པ་དང་ཐ་མལ་དུ་འཛིན་པ་ཐམས་ཅད་དང་བྲལ་བར། ཞིང་བསམ་དངོས་པོ་ཐམས་ཅད་སྟོང་ཉིད་རྟོགས་པའི་ཡེ་ཤེས་ཉིད་བདེ་ཆེན་དུ་བཞེངས་པའི་རྒྱལ་བའི་ཡེ་ཤེས་ཁོ་ན་དེ་དང་དེར་སྣང་བར་བྱས་ནས་སྤྱད་པས་ཚོགས་ཆེན་པོ་མྱུར་དུ་རྫོགས་པར་འགྱུར་རོ། ། དེས་ན་ཕར་ཕྱིན་པའི་སར་གནས་ཀྱི་བྱང་སེམས་ལས་སྔགས་ཀྱི་སོ་སྐྱེ་བསྐྱེད་རིམ་ལ་བརྟན་པ་ཅུང་ཟད་ཐོབ་པ་དེ་ཚོགས་རྫོགས་ཚབས་ཆེ་བས་ཚེ་གཅིག་ལ་སངས་རྒྱས་འགྲུབ་པ་ཡིན་ནོ། ། འདིས་ནི་སྒྲིབ་ཆེན་རྩད་ནས་གཅོད་པའང་ཡིན་ཏེ། ཕར་ཕྱིན་གྱི་ཐེག་པའི་རྡོ་རྗེ་ལྟ་བུའི་ཏིང་ངེ་འཛིན་གྱིས་ཀྱང་གཞོམ་པར་མི་ནུས་པའི་འཕོ་བའི་བག་ཆགས་སམ་མ་རིག་པའི་འཇུག་པ་ནི་སྔགས་ལམ་བདེ་ཆེན་ཁོ་ནས་འཇོམས་ལ། དེའི་བོགས་འདོན་གྱི་གཙོ་བོ་ཡང་ཚོགས་འཁོར་གྱི་གསང་སྤྱོད་ཁོ་ན་ཡིན་པའི་ཕྱིར་རོ། ། ཡེ་ལེར། སེམས་ཅན་རྣམས་ལ་འཆི་སྟེར་གང་དེ་གྲུབ་པའི་སྔགས་ཀྱིས་བྱིན་གྱིས་བརླབས་པ་མཐའ་དག་བདུད་རྩི་སྟེ། ། འདོད་པའི་ལོངས་སྤྱོད་གང་ཞིག་བགྲོད་བྱ་མིན་པ་དག་ཀྱང་སྲིད་གསུམ་གནས་སུ་བསམ་གཏན་བགྲོད་བྱའོ། ། ཡེ་ཤེས་གང་ཞིག་རྙེད་དཀའ་དག་ཀྱང་རྡོ་རྗེ་པདྨར་བདེ་བས་བྱིན་རླབས་རྙེད་པར་སླ་བ་ཉིད། །
ཞེས་འབྱུང་ངོ༌། ། དེས་ན་ཕར་ཕྱིན་ཐེག་པར་ཆོས་ཉིད་ཀྱི་དོན་ལ་ཇི་ཙམ་མཉམ་པར་བཞག་ཀྱང་ཀུན་རྫོབ་པའི་ལས་སྣང་མཐའ་དག་འགགས་པའི་གནང་མེད་ཀྱི་གནས་སུ་ལུགས་ཙམ་ལས་མངོན་དུ་མི་བྱེད་ལ། འདིར་ཆོས་ཉིད་ཐོག་མཐའ་མེད་པའི་རང་ཆས་སུ་རོ་གཅིག་པའི་ཆོས་ཅན་གྱི་རྡུལ་ཕྲ་རབ་ཀྱི་ཆོས་ལས་འདས་པ་ཤིན་ཏུ་ཆེས་ཕྲ་བའི་རླུང་སེམས་ཀྱི་དག་སྣང་ལ་སྣང་བ་འཁྲུལ་པའི་དྲི་མ་ཙམ་ཡང་མེད་པ་ནི་སློབ་ལམ་ནས་ཡོད་པའི་ཕྱིར་འདོད་པའི་ཡོན་ཏན་གྱི་ཡུལ་དང་དེའི་ཡུལ་ཅན་ཁྱད་འཕགས་ཀྱི་ཡེ་ཤེས་དེས་སྒྲིབ་ཆེན་རྩད་ནས་གཅོད་བྱེད་དུའང་གྲུབ་བོ། །
འདིར་ཚོགས་ཀྱི་འཁོར་ལོ་དང་འབྲེལ་བའི་དབྱེ་བ་ལའང་རྣལ་འབྱོར་དབང་ཕྱུག་བིརྺ་པས། ཚོགས་འཁོར་དང༌། དཔའ་བོའི་སྟོན་མོ་དང༌། རྣལ་འབྱོར་མའི་སྟོན་མོ་དང༌། ཙ་རུའི་བཟའ་བ་དང༌། མཛའ་བ་འདུས་པ་དང༌། རྫོགས་པའི་སངས་རྒྱས་ཀྱི་གར་དང༌།
རིགས་ལྡན་མའི་མཆོད་པ་སྟེ་བདུན་ལས། དང་པོ་གསུམ་ཕོ་མོ་གཉིས་ཀ་དང་རེ་རེ་ཚོགས་པས་གང་ཟག་གི་དང༌། བཞི་པ་དབང་རབ་གནས་སྦྱིན་སྲེག་སོགས་ཀྱི་ཚེ་ལོངས་སྤྱོད་ཀྱི་མིང་ཡིན་པས་དུས་ཀྱི་དང༌། ལྔ་པ་བདེ་དགྱེས་ལྟ་བུ་ལྷའི་རྣལ་འབྱོར་མི་འདྲ་ཡང་རིས་མཐུན་འདུས་པས་རྣལ་འབྱོར་གྱི་དང༌། དྲུག་པ་སེམས་ཅན་གྱི་ནད་གདོན་སོགས་ཀྱི་གནོད་པ་ཞི་བའི་ཕྱིར་དུ་ཞི་དྲག་གི་གར་དང་གླུ་སོགས་བྱེད་པ་དང༌། བདུན་པ་མཁའ་འགྲོ་མའི་རྟེན་ཐོད་པ་དགྲ་སྟ་སོགས་བྲིས་ནས་མཆོད་པས་མཆོད་བྱས་དབྱེ་བའོ། ། བདུན་པ་ནི་གཙོ་བོ་ཡབ་ཡུམ་ནི་རིགས་ཐམས་ཅད་ལ་ཁྱབ་པའི་ཕྱིར་ན་རིགས་ལྡན་མ་ཟེར་ཞིང་ལྷ་མོ་ཐམས་ཅད་རེ་མོས་ཀྱིས་གཙོ་བོ་དང་སྙོམས་པར་འཇུག་པས་རིགས་ལྡན་མ་ཞེས་ཆོ་གའི་ཁྱད་པར་གྱིས་བཏགས་པའི་ཕྱིར་ཞེས་རིགས་སོ། ། དཔལ་ནཱ་རོ་པའི་བཞེད་པས། དང་པོ་བཞི་དང་བདུན་པའི་སྟེང་དུ་ཚོགས་ཀྱི་མཆོད་པ་དང༌། མཎྜལ་གྱི་མཆོད་པ་དང༌།
དགའ་སྟོན་གྱི་མཆོད་པ་དང༌། གཞོན་ནུ་མའི་སྟོན་མོ་རྣམས་བསྣན་པས་དགུར་བཞེད་ལ། བཞི་པོ་འདིའི་དང་པོ་ནི། རྣལ་འབྱོར་ཕོ་མོ་ལྷ་གྲངས་སོགས་དང་སྦྱར་བ་དང་རིགས་ཀྱི་ངེས་པ་སོགས་མེད་པར་སྔགས་ཀྱི་ལོངས་སྤྱོད་ཙམ་ལ་སྤྱོད་པ་དང༌། གཉིས་པ་ནི་རྣལ་འབྱོར་པས་མཎྜལ་ཚོམ་བུ་དང་མཚན་མ་བཀོད་དེ། རྣལ་འབྱོར་ཕོ་མོར་བསྒོམས་ནས་སྤྱོད་པ་དང༌། གསུམ་པ་ནི་ཆོ་ག་མི་འདྲ་བ་དུ་མ་རང་ས་ནས་བྱས་ཏེ། དགའ་སྟོན་ཆེན་པོའི་ཚུལ་དུ་སྤྱོད་པ་དང༌། བཞི་པ་ནི་རྒྱུད་སྡོམ་འབྱུང་ནས་བཤད་པ་བཞིན། གྲོང་པའི་ཆོས་ཀྱིས་མ་གོས་པའི་བུ་མོ་གཞོན་ནུ་ལྔའམ་བདུན་ནམ་སོ་བདུན་ལ་སོགས་པ་བསགས་ཏེ།
ཐ་ན་གཅིག་ཙམ་ཡང་རུང་སྟེ། བཟའ་བཏུང་འདོད་ཡོན་སྣ་ཚོགས་ཀྱིས་ཚིམ་པར་བྱེད་པ་སྟེ། འདི་ལ་གཞོན་ནུ་དེ་དག་གི་ལུས་ངག་གི་རྣམ་འགྱུར་ཚུལ་དང་མི་མཐུན་པ་ཅུང་ཟད་ཀྱིས་ཀྱང་བར་ཆད་འབྱུང་ཆོ་ག་ཉམས་པར་འགྱུར་བས་རྡོ་རྗེ་སློབ་དཔོན་ཆེས་ཆེན་པོའི་ཞེས་བྱ་བར་གྲགས་སོ། ། ཁྱད་པར་རིགས་ལྡན་མའི་མཆོད་ཚུལ་ནི་སེམས་འགྲེལ་སྐོར་ཉིད་ལས་རྒྱས་པར་འབྱུང་བ་ལྟར་རོ། ། ཚོགས་འཁོར་གྱི་འདོད་ཡོན་གྱི་གཙོ་བོ་ཤ་ཆང་རིག་གསུམ་ལྟ་བུར་བྱེད་པའི་དགོས་པ་དེ་གང་ཞེ་ན། ཤ་མཚོན་ནས་སྒྲོན་མ་དང་ལྕགས་ཀྱུ་ལྔ་བསྟེན་པར་བྱ་བའི་དམ་ཚིག་འཛིན་པ་ནི། ཁས་བླང་གི་སྐབས་སུ་ཡང༌། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། །
བདུད་རྩི་ལྔ་ཡི་ཆུས་འགྲུབ་བོ། ། ཞེས་འབྱུང་བས། དེའང་རྡོ་རྗེའི་ལུས་འཆི་མེད་དུ་བྱེད་པའི་བདུད་རྩི་ནི། གཉུག་མའི་ལུས་ཀྱི་སྙིང་ག་ལ་སོགས་པའི་རྩ་ཁམས་ན་ནང་གི་སྒྲོན་མ་དང་ལྕགས་ཀྱུ་ལྔའི་མིང་ཅན་བདུད་རྩི་དྭངས་མའི་ངོ་བོར་ཡོད་ལ། དེ་སྟོབས་ལྡན་དུ་བསྐྱེད་པའི་རྒྱུ་ནི་ཕྱིའི་སྒྲོན་མ་དང་ལྕགས་ཀྱུ་ལྔ་སྔགས་ཀྱི་ནུས་པས་མོས་པའམ་མངོན་སུམ་དུ་སྦྱངས་རྟོགས་སྦར་བར་བྱས་པའི་བདུད་རྩི་དེ་ལྷག་པར་བསྟེན་པས། ཕྱིའི་བདུད་རྩི་དེ་སྟོབས་ལྡན་དུ་བསྐྱེད་པས་བདེ་སྟོང་གི་ཡེ་ཤེས་གོང་ནས་གོང་དུ་བོགས་འབྱིན་པར་བྱེད་ལ། བདེ་སྟོང་གི་ཡེ་ཤེས་དེས་འཆི་བདག་གི་བདུད་ཀྱི་རྩ་བ་སྒྲིབ་གཉིས་ཀྱི་མཚན་རྟོག་ཐམས་ཅད་འཇོམས་པར་བྱེད་ནུས་པའི་ཐབས་བླ་ན་མེད་པའོ། ། ཆང་ལ་མཚོན་ན་གཉུག་མའི་ལུས་ཀྱི་བདེ་བ་དང་མི་རྟོག་པས་མྱོས་བྱེད་ནང་གི་ཆང་ནི་བྱང་སེམས་ཀྱི་ངོ་བོར་ཡོད་ལ། དེ་སྟོབས་ལྡན་དུ་བསྐྱེད་པའི་རྒྱུ་ནི་ཕྱིའི་ཆང་སྔགས་ཀྱིས་ནུས་པས་མོས་པའམ་མངོན་དུ་སྦྱངས་རྟོགས་སྦར་བར་བྱས་པའི་བདུད་རྩི་དེ་བསྟེན་པས། ཕན་ཡོན་ཤ་ལ་བཤད་པ་ཇི་ལྟ་བ་དང་འདྲའོ། །
ཁྱད་པར་སྒྲོན་མེ་དང་ལྕགས་ཀྱུ་ལྔའི་བཟའ་བ་བསྟེན་པ་ནི་གསང་དབང་གི་དམ་ཚིག་ཏུ་བཞག་པ་ནི་རྡོ་རྗེ་སློབ་དཔོན་ཡབ་ཡུམ་གྱི་ནང་གི་སྒྲོན་མ་དང་ལྕགས་ཀྱུ་ལྔ་གཤེགས་པ་དང་གཤེགས་མའི་ངོ་བོར་བཞུགས་པ་དེ་སློབ་མའི་ནང་གི་སྒྲོན་མ་དང་ལྕགས་ཀྱུ་ལྔ་དང་དབྱེར་མེད་དུ་བྱིན་གྱིས་བརླབས་ནས་སློབ་མ་ཉིད་འཚང་རྒྱ་བར་བྱེད་པའི་རྟེན་འབྲེལ་བསྒྲིགས་པ་ཡིན་ལ། དེས་ན་ནང་གི་སྒྲོན་མ་དང་ལྕགས་ཀྱུ་ལྔ་སྒྲིབ་བྲལ་དུ་བྱེད་པའི་ཆེད་དུ་ཕྱིའི་སྒྲོན་མ་དང་བདུད་རྩི་ལྔ་ནུས་པ་སྟོབས་འཕེལ་གྱི་གྲོགས་སུ་བསྟེན་པ་ཡིན་ནོ། ། ཁྱད་པར་རིག་མ་ནི་བྱང་ཆུབ་ཀྱི་སེམས་ཕྱི་རོལ་དུ་མི་ལྟུང་བར་རྩ་དབུ་མར་བདེ་ཆེན་གྱི་ངང་དུ་བཟའ་བ་ནི་ཚེ་གཅིག་ལ་རྡོ་རྗེ་འཆང་གི་སྒྲུབ་བྱེད་མཆོག་ཡིན་ཏེ། དེ་ལྟར་བཟའ་བའི་བྱང་ཆུབ་ཀྱི་སེམས་བྷ་ག་ལ་མ་བསྟེན་པར་མི་འབྱུང་བའི་ཕྱིར་ཏེ། སྒྲའི་བྱིངས་ལས། བྷཛ་དང་ཤྲི་ཉཱ་བསྟེན་པ་ལའོ་ཞེས་པའི་བྷ་ཛའི་བྱིངས་ལས་སྒྲུབ་པ་ཡིན་ལ། འཚང་རྒྱ་བ་ཡང་འདི་ལ་བསྟེན་དགོས་པ་ནི་རྒྱུད་ལས། སངས་རྒྱས་བསྟེན་པ་ལ་སོགས་པ། ། པདྨར་བྱ་བ་ཇི་བཞིན་ཕྱིས། ། བྷཛ་མོཀྵ་ཧོ༔
ཞེས་པ། ། ཐར་པའི་སྣོད་དུ་བསྟེན་པར་གྱིས། ། ཞེས་འབྱུང་བའི་ཕྱིར་རོ། ། དེ་ལྟར་བརྗོད་པ་ནི་ཕྱིའི་ཚོགས་ཀྱི་འཁོར་ལོའི་དབང་དུ་བྱས་པ་ཡིན་ལ། ནང་གི་ཚོགས་ཀྱི་འཁོར་ལོ་ནི། རྩའི་གནས་ཉེར་བཞི་ལ་སོགས་པར་ཁམས་དཀར་དམར་གྱི་དཔའ་བོ་དང་རྣལ་འབྱོར་མ་སྙོམས་པར་འཇུག་པའི་ཚོགས་ཀྱི་འཁོར་ལོ་བསྐོར་བས་བདག་རྒྱུད་ལ་ཐིམ་ཤར་ལོངས་སྤྱོད་པའི་ཚུལ་གྱིས་བྱིན་རླབས་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་སྟེར་བར་བྱེད་དེ། རྗེ་བཙུན་གླིང་གིས། སྒྱུ་མ་ལུས་ཀྱི་གྲོང་ཁྱེར་དུ། ། རྩ་ཁམས་ཀྱི་དཔའ་བོ་དཔའ་མོ་བཞུགས། ། ཡུལ་ཉི་ཤུ་རྩ་བཞི་རང་ལ་ཚང༌། །
རྗེ་ཚོགས་འཁོར་གཅིག་མཛད་ན་དེ་ལ་མཛོད། ། ཅེས་འབྱུང་བའི་ཕྱིར། དེས་ན་རྩ་ལྟུང་བཅུ་བཞི་པའི། དམ་ཚིག་ལས་ནི་ཇི་བཞིན་པ། ། མི་བསྟེན་པ་ནི་ཅེས་པའི་རྩ་ལྟུང་ཡང་གཙོ་ཆེར་ཚོགས་འཁོར་ཉིད་ཀྱི་སྐབས་སུ་ཡིན་ཏེ། དམ་པ་དང་པོ་ལས། དམ་ཚིག་རྙེད་ནས་འདོར་བ་གཞན། ། ཞེས་པའི་འགྲེལ་པར། པད་མ་དཀར་པོས། དམ་ཚིག་རྙེད་ནས་ཚོགས་ཀྱི་འཁོར་ལོ་འདོར་བར་འགྱུར་བ་ནི་གཞན་ཞེས་བྱ་བ་བཅུ་གསུམ་པར་འགྱུར་རོ། །
ཞེས་བཤད་པའི་ཕྱིར། འདིའི་སྐབས་སུ་ས་སྐྱ་གྲགས་པའི་མཚན་གྱིས། རྩ་ལྟུང་བཅུ་གསུམ་པའི་ངོ་བོ་ནི་ཚོགས་ཀྱི་འཁོར་ལོ་ལ་སོགས་པའི་དུས་སུ་ཤ་ཆེན་ལ་སོགས་པའི་དམ་ཚིག་གི་རྫས་དང་ཕྲད་པའི་ཚེ་སྐྱུག་བྲོ་བའམ་མི་གཙང་བ་ལ་སོགས་པའི་བསམ་པས་སྤངས་སམ། ཡང་རབ་ཏུ་བྱུང་བ་ལ་སོགས་པ་བསླབ་པས་བཅིངས་པས་ཆང་འཐུང་བ་དང༌། ཕྱི་དྲོའི་ཁ་ཟས་བསྟེན་པའི་ལྟུང་བ་བྱུང་དུ་དོགས་པའི་བསམ་པས་མི་བསྟེན་པའོ། ། ཡང་ཁ་ཅིག་གི་ཚུལ་འཆོས་པས་མི་བསྟེན་པར་ཡང་མཐོང་སྟཻ༌། འདི་དག་ནི་ཆེས་སྨད་པར་བྱ་བའི་གནས་སོ་ཞེས་འཆད་གདའ་བ་ལ། ཁོ་བོའི་ཕ་རས་པ་ཆེན་པོའི་ཞལ་ནས། འདི་ནི་གསང་སྔགས་ཀྱི་གནད་ལེགས་པར་མཁྱེན་པའི་ལེགས་བཤད་གཅིག་བྱུང་སྣང་ཡང༌། འདི་པའི་རྗེས་འབྲང་ངོར་པ་ཆེན་པོ་སོགས་ཁ་ཅིག །
ཚོགས་འཁོར་གྱི་དུས་དམ་རྫས་བསྟེན་ན་ཉེས་པ་ཆེན་པོ་བླ་ན་མེད་པས་གོས་པར་སྨྲ་བ་ནི། རང་གི་རྩ་རྒྱུད་ཀྱི་བླ་མ་རྣམས་ལ་སྐུར་པ་བླ་ན་མེད་པ་བཏབ་པར་མི་འགྲོ་བར་གྱུར་ཅིག ། སྤྱིར་སྔགས་ཀྱི་ཐེག་པར། རྡོ་རྗེ་འདུས་ཞེས་སོགས་ཕལ་ཆེར་རྡོ་རྗེའི་སྒྲ་སྦྱར་བ་ཅི་ཞེ་ན། སྤྱིར་རྡོ་རྗེ་ཐེག་པ་ཞེས་པ་ལྟ་བུ་ནི། ཐེག་པ་འོག་མ་འོག་མ་དག་ནི་བླ་དང་བཅས་པའི་ཐེག་པ་ཡིན་ལ། འདིའི་གོང་ལ་ཐེག་པ་གཞན་མེད་པ་དང༌། ཐེག་པ་འདིའི་གྲུབ་པ་ལས་ཉམས་པ་མེད་པས་མི་འགྱུར་བ་ཉིད་དུ་གྱུར་བས་ན་རྡོ་རྗེ་ཐེག་པ་ཞེས་བརྗོད་པ་ཡིན་ལ། གཞན་དུ་ནི་སྐབས་ཐོབ་ཀྱི་འགྱུར་བ་མཐོང་སྟེ། རྡོ་རྗེ་སློབ་དཔོན་གྱི་རྡོ་རྗེ་ནི།
རྡོ་རྗེ་ཐེག་པ་སྟོན་པའི་ཆ་ནས་དང༌། རྡོ་རྗེ་དམྱལ་བའི་རྡོ་རྗེ་ནི་རྡོ་རྗེའི་སྡོམ་པ་དང་དམ་ཚིག་གི་ལས་ཉམས་པའི་ཉེས་ཅན་སྐྱེ་བའི་ཆ་ནས་དང༌། རྡོ་རྗེའི་སྡོམ་པ་དང་དམ་ཚིག་གི་རྡོ་རྗེ་ནི། ཐོག་མཐའ་མེད་པའི་རྡོ་རྗེ་སེམས་དཔའ་དུས་གསུམ་སྒྲིབ་པ་མེད་པའི་ཡེ་ཤེས་ཀྱི་རིག་པ་བདེ་བ་དམ་པའི་ཆ་ནས་དང༌། རྡོ་རྗེ་གླུ་གར་ཞེས་པའི་རྡོ་རྗེ་ནི་རྡོ་རྗེ་ཅན་སངས་རྒྱས་ཅན་གྱི་རོལ་པའི་ཆ་ནས་དང༌། རྡོ་རྗེ་ཉི་མ་སྣང་བ་ཆེ། ། རྡོ་རྗེ་ཟླ་བ་དྲི་མེད་འོད། ། ཅེས་པ་ལྟ་བུའི་རྡོ་རྗེ་ནི། མི་ཤིགས་པའི་རྡོ་རྗེ་སྟོང་པ་ཉིད་རྣམ་བཅས་སུ་སྣང་བའི་ཆ་ནས་འཇོག་པ་སོགས་སྐབས་ཐོབ་མཐའ་ཡས་པས་ཤེས་པར་བྱའོ།། །། ༈ རྡོ་རྗེའི་གསུང༌།
གནས་ལུགས་འགའ་ཞིག་རྡོ་རྗེ་འཆང་གིས་སྦས། ཞེས་པ་ནི་ཆགས་བྲལ་གྱི་ལམ་ལ་མོས་པའི་གདུལ་བྱ་ཐུན་མོང་བས་རྟོགས་བྱའི་གནས་ལུགས་འགའ་ཞིག་ནི་རྫོགས་པའི་སངས་རྒྱས་རྡོ་རྗེ་འཆང་གིས་མ་སྦས་པར་དེ་དག་ལའང་བསྟན་ལ། དེ་དག་གི་རྟོགས་པར་ཡང་མི་ནུས་ཤིང༌། དེ་དག་ལ་བསྟན་ན་ཐེ་ཚོམ་ཟ་བས་ཆོས་སྤོང་བའི་ཉེན་དུ་འགྱུར་བའི་གསང་ཆེན་གྱི་གནས་ལུགས་འགའ་ཞིག་ནི་རྡོ་རྗེ་འཆང་གི་ལུགས་དེར་སྦས་པར་མཛད་པ་ཡིན་ཏེ། དཔལ་རང་བྱུང་རྡོ་རྗེས། ཕྱི་ནང་ཉན་ཐོས་སྤྱོད་ཡུལ་མིན། ། ཕ་རོལ་ཕྱིན་པར་རབ་གསང་བ། ། ལུས་སེམས་ནང་གི་བདག་ཉིད་བཤད། ། ཅེས་འབྱུང་བའི་ཕྱིར། དེ་ཡང་རྒྱུད་སྡེ་འོག་མ་གསུམ་བསྟན་བྱའི་གདུལ་བྱ་ལའང་བླ་མེད་ཀྱི་གསང་བའི་བརྗོད་བྱའི་གནས་ལུགས་འགའ་ཞིག་ནི་རྡོ་རྗེ་འཆང་གིས་སྦས་པ་ཡིན་ཏེ།
རྒྱུ་མཚན་སྔ་མ་ཉིད་ཀྱི་ཕྱིར། འོ་ན་རྒྱུད་སྡེ་འོག་མ་གསུམ་གྱི་རང་ལམ་གྱི་སྔགས་ལུགས་ཀྱི་སངས་རྒྱས་བླ་ན་མེད་པ་དེ་ཐོབ་པར་ནུས་སམ་ཞེ་ན། འདི་ལ་ཁོ་བོའི་རྗེ་བཙུན་གོང་མ་ཁ་ཅིག་གི་གསུང་གིས་ཐོབ་པར་ནུས་ཏེ། འཇམ་དཔལ་རྩ་རྒྱུད་ལས། དེ་ནས་རས་བྲིས་བླང་སྟེ། རྨ་བྱའི་གདན་ལ་དེ་འདུག་ནས། ཡུད་ཙམ་གྱིས་ཚངས་པའི་འཇིག་རྟེན་གནོན་པར་འགྱུར་རོ། ། རིག་པ་འཛིན་པའི་འཁོར་བྱེ་བ་ཁྲག་ཁྲིག་བརྒྱ་སྟོང་དང་ལྡན་པའི་རིག་པ་འཛིན་པའི་འཁོར་ལོ་བསྒྱུར་བར་འགྱུར་རོ། ། བར་གྱི་བསྐལ་པ་དྲུག་ཅུ་འཚོ་བར་འགྱུར་རོ། ། ཇི་ལྟར་འདོད་པར་འགྲོ་ཞིང་སྤྱོད་པར་འགྱུར་རོ། །
འགྲོ་བ་ལ་ཐོགས་པ་མེད་པ་དང༌། ལྷའི་ཕུན་སུམ་ཚོགས་པ་དང་ལྡན་པར་འགྱུར་རོ། ། འཕགས་པ་འཇམ་དཔལ་མངོན་སུམ་དུ་མཐོང་ཞིང་དེ་ཉིད་དེའི་དགེ་བའི་བཤེས་གཉེན་དུ་འགྱུར་རོ། ། དེའི་མཐར་སངས་རྒྱས་ཉིད་ཐོབ་པར་འགྱུར། ཞེས་དང༌། རྣམ་སྣང་མངོན་བྱང་གི་རྒྱུད་ཕྱི་མ་ལས། བྱང་ཆུབ་སེམས་དཔའ་གསང་སྔགས་ཀྱི་སྤྱོད་པ་སྤྱད་པ་རྣམས་ཀྱི་ཚེ་དེ་ཉིད་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། ། ཞེས་པ་ལ་སོགས་པས་བྱ་སྤྱོད་ཀྱི་ལམ་གྱིས་ཚེ་གཅིག་ལ་སངས་རྒྱས་ཐོབ་པ་དང༌། གལ་ཏེ་ཚེ་གཅིག་ལ་མ་ཐོབ་ནའང༌། བྱ་སྤྱོད་ཀྱིས་མི་ཚེ་དྲུག་ཅུ།
རྣལ་འབྱོར་རྒྱུད་ཀྱི་མི་ཚེ་བཅུ་དྲུག་ན་སོགས་པའི་སངས་རྒྱས་ཐོབ་པ་ཡིན་ཏེ། དཔལ་རང་བྱུང་གིས། བྱ་སྤྱོད་མི་ཚེ་དྲུག་ཅུ་སྟེ། ། རྣལ་འབྱོར་མི་ཚེ་བཅུ་དྲུག་ཡིན། ། བླ་ན་མེད་པ་ཚེ་གཅིག་གིས། ། བརྩོན་ལྡན་ངེས་པར་འགྲུབ་པར་འགྱུར། ། ཞེས་གསུངས་པས་ཀྱང་ཤེས་སོ་ཞེས་གསུངས་ཀྱང༌། ཁོ་བོའི་ཕ་རས་པ་ཆེན་པོའི་ཞལ་ནས། བྱ་སྤྱོད་ཀྱི་རྒྱུད་དུ་ཚེ་གཅིག་འཚང་རྒྱ་བར་གསུངས་པ་ནི། བྱ་སྤྱོད་རང་ལམ་གྱི་མྱུར་ལམ་གྱིས་མཚན་ཉིད་ཐེག་པའི་ལུགས་ཀྱི་སངས་རྒྱས་དེ་ཚེ་གཅིག་ལ་འགྲུབ་པའམ།
བྱ་སྤྱོད་ཀྱི་རང་ལམ་ཐུན་མོང་གི་དངོས་གྲུབ་བརྒྱད་དང༌། ལྷག་པར་ཚེ་ཉི་ཟླ་དང་མཉམ་པར་འགྲུབ་པར་བྱས་པའི་རྟེན་ལ་བླ་མེད་ཀྱི་ལམ་བསྒོམས་ནས་སྔགས་ལུགས་ཀྱི་སངས་རྒྱས་ཐོབ་པར་བྱེད་པ་ཡིན་ལ། མི་ཚེ་དྲུག་ཅུ་ལ་སོགས་པའི་མཐར་སངས་རྒྱས་ཐོབ་པར་བཤད་པ་ནི་བྱ་སྤྱོད་སོགས་ཀྱི་རང་ལམ་ནས་མི་ཚེ་དྲུག་ཅུའི་བར་གྱི་ཐུན་མོང་བའི་ས་བཅུ་དང༌། སྔགས་ལམ་ཅི་རིགས་བགྲོད་ནས་མི་ཚེ་དྲུག་པའི་རྟེན་དེ་ལ་བླ་མེད་དུ་ཞུགས་ནས་སྔགས་ལུགས་ཀྱི་སངས་རྒྱས་གོ་ཆོད་པོ་དེ་ཐོབ་པར་བྱེད་པ་ཡིན་ཏེ། སྔགས་ལུགས་ཀྱི་ས་ལམ་བགྲོད་ནས་སྔགས་ལུགས་ཀྱི་སངས་རྒྱས་གོ་ཆོད་པོ་ཐོབ་པ་ལ། རྡོ་རྗེ་ལུས་ཀྱི་དཀྱིལ་འཁོར་བཞི་ལ་སྐུ་བཞི་མངོན་དུ་འགྱུར་བའི་རྟེན་འབྲེལ་མ་བསྒྲིགས་པར་ཕྱིའི་ཕུང་ཁམས་རགས་པ་ལྷར་བསྐྱེད་ནས་བཟླས་སྒོམ་བསགས་སྦྱང་ཙམ་གྱིས་དེར་མི་འགྲུབ་བོ་ཞེས་གསུངས་པ་ཉིད་ངེས་པའི་དོན་དུ་ཤེས་པར་བྱའོ། ། འོ་ན་བླ་མེད་ཀྱི་རྒྱུད་རང་དུ་མ་སྦས་པས་གསལ་བར་བཤད་དམ་ཞེ་ན། དེར་ཡང་སྐལ་བ་མེད་པ་དག་གིས་རང་དགར་ཤེས་པར་གྱུར་ན་སྡིག་པ་མི་ཟད་པ་བསགས་ཀྱི་དྭོགས་ནས་རྡོ་རྗེ་སློབ་དཔོན་གྱི་མན་ངག་གིས་གསལ་བར་དགྲོལ་དགོས་པའི་དབང་དུ་བྱས་ནས་མི་གསལ་བར་ཆེས་ཆེས་སུ་སྦས་ཏེ་བསྟན་པ་ཉིད་གཙོ་ཆེར་མཛད་པ་ཡིན་ནོ། ། དེ་སྐད་དུ་དུས་འཁོར་འགྲེལ་ཆེན་ལས། དེ་ཅིའི་ཕྱིར་ཞེ་ན།
འཕགས་པའི་ཡུལ་འདིར་མ་འོངས་པ་ན་རྡོ་རྗེ་སློབ་དཔོན་རྫས་ལ་བརྐམས་པ་དག་འབྱུང་བར་འགྱུར་ཏེ། ཕྱུག་པོའི་རྫས་ཀྱིས་མངོན་པར་ཁེངས་པ་རྣམས་ཀྱི་ཁྱིམ་དུ་སོང་ནས་རྫས་ཀྱི་དོན་དུ་ཆོས་ཚོང་བར་བྱེད་པར་འགྱུར་བ་དང༌། རྫས་ལ་ཆགས་པས་སྐལ་བ་དང་མི་ལྡན་པ་རྣམས་ལ་འཇིག་རྟེན་ལས་འདས་པའི་དབང་སྟེར་བར་འགྱུར་བ་དང༌། རྒྱལ་པོ་ལ་སོགས་པའི་མན་ངག་གཞུག་པ་ཕྱི་ནས་བླ་མར་འགྱུར་བ་དང༌། རྫས་ཀྱི་དམན་པ་མི་དགེ་བ་བཅུའི་ལས་ཀྱི་ཡོངས་སུ་སྤངས་ཤིང་སེམས་ཅན་སྐལ་བ་དང་ལྡན་པར་འགྱུར་པ་གཞན་རྣམས་ལ་ཡང་འཇིག་རྟེན་ལས་འདས་པའི་དབང་མི་སྟེར་བར་འགྱུར་བ་དང༌། དེ་རྣམས་ལ་ཉོན་མོངས་པ་བསྐྱེད་པར་འགྱུར་བ་དང༌། རྫས་ཀྱི་དབང་གིས་གདུག་པའི་སེམས་ཅན་རྣམས་ལ་རྡོ་རྗེའི་ཚིག་རབ་ཏུ་གསལ་བར་བྱེད་པར་འགྱུར་བ་དང༌། གཞན་རྡོ་རྗེའི་ཚིག་མི་ཤེས་པ་ཕན་ཚུན་རྩོད་པ་བྱེད་པར་འགྱུར་བ་དང༌། མཁས་པའི་མངོན་པར་ཁེངས་པས་རྒྱུད་ཀྱི་དོན་མི་ཤེས་པ་རྣམས་ཀྱང་རྒྱུད་ཀྱི་རྒྱས་འགྲེལ་བྱེད་པར་འགྱུར་བ་དང༌། བདུད་ཀྱི་རིས་རྣམས་སེམས་ཅན་གྱི་བླ་མར་གྱུར་ནས་རྡོ་རྗེའི་ཚིག་ཕྱིན་ཅི་ལོག་ཏུ་སྟོན་པར་འགྱུར་བ་དང༌།
སངས་རྒྱས་ཀྱི་ཡེ་ཤེས་དབང་པོ་གཉིས་ལས་བྱུང་བའི་བདེ་བར་བྱིས་པའི་བློ་ཅན་རྣམས་ལ་སྟོན་པར་འགྱུར་བ་དང༌། གསུམ་པ་ཤེས་རབ་ཡེ་ཤེས་དེ་ཉིད་བཞི་པ་སྟེ་དེ་ཡང་དེ་བཞིན་ནོ་ཞེས་པའི་སྒྲས་རྒྱུ་དང་འབྲས་བུ་དབྱེ་བ་མེད་པར་བཅོམ་ལྡན་འདས་ཀྱིས་གསུངས་སོ་ཞེས་གསུམ་པའི་ཡེ་ཤེས་སངས་རྒྱས་ཀྱི་ཡེ་ཤེས་སུ་སྨྲ་བར་འགྱུར་བ་དང༌། འཕགས་པའི་ཡུལ་གང་དུ་མཁས་པའི་མངོན་པར་ཁེངས་པས་གླེགས་བམ་མཐོང་ནས་དབང་བསྐུར་མེད་པར་རྡོ་རྗེ་ཐེག་པ་སྟོན་པ་པོ་བྱེད་པར་འགྱུར་བ་དེའི་ཕྱིར། དེ་ལྟར་མ་འོངས་པའི་དུས་ཀྱི་གདུག་པའི་སློབ་དཔོན་རྣམས་ཀྱི་འཇུག་པ་གཟིགས་ནས་སངས་རྒྱས་བཅོམ་ལྡན་འདས་ཀྱིས་རྒྱུད་དང་རྒྱུད་གཞན་ཐམས་ཅད་དུ་བཞི་པ་ཤེས་རབ་ཡེ་ཤེས་ཀྱི་དབང་གསལ་པོར་མ་མཛད་དེ། རྩ་བའི་རྒྱུད་དང༌། བསྡུས་པའི་རྒྱུད་རྣམས་སུ་བཞི་པ་ཤེས་རབ་ཡེ་ཤེས་དང་ཕྱག་རྒྱ་ཆེན་པོ་སྒོམ་པ་དུ་བ་ལ་སོགས་པའི་ལམ་ཤིན་ཏུ་སྦས་སོ། ། ཞེས་འབྱུང་བའི་ཕྱིར། འོ་ན་རྡོ་རྗེའི་ཚིག་རྣམས་སུ་རྒྱུད་དོན་ཇི་ལྟར་སྦས་ཞེ་ན། ཡིག་དོན་གྱི་བཤད་པ་རེ་ལའང༌། སྦས་དོན་དང་མཐར་ཐུག་པའི་དོན་མི་འདྲ་བ་མང་པོ་དངོས་ཤུགས་ཅི་རིགས་པར་སྦས་པ་དང༌།
དེའང་སྒྲ་ཇི་བཞིན་པ་ཉིད་དུ་བསྟན་པས་སྒྲ་ཇི་བཞིན་པ་ཉིད་སྦས་དོན་དུ་བསྟན་པ་དང༌། སྒྲ་ཇི་བཞིན་པ་ཉིད་ཀྱིས་ཇི་བཞིན་མ་ཡིན་པ་སྦས་པ་དང༌། སྒྲ་ཇི་བཞིན་པ་མ་ཡིན་པ་ཉིད་ཀྱིས་སྒྲ་ཇི་བཞིན་པ་སྦས་པ་དང༌། སྒྲ་ཇི་བཞིན་པ་མ་ཡིན་པ་ཉིད་དུ་བསྟན་པས་སྒྲ་ཇི་བཞིན་མ་ཡིན་པ་ཉིད་དུ་སྦས་པ་ལ་སོགས་པའི་མུར་ཡང་ཡོད་ལ། མདོར་ན་རྗོད་བྱེད་ཀྱི་ཚིག་གཅིག་ལའང་བརྗོད་བྱའི་དོན་དུ་མ་སྦས་པ་དང༌། བརྗོད་བྱའི་དོན་གཅིག་ལའང་རྗོད་བྱེད་ཀྱི་ཚིག་དུ་མས་འཆད་ཚུལ་སོགས་སྦས་པ་སྟེ། སྦས་པའི་ཟབ་གསང་གི་གནད་ཆེས་ཕྲ་ཞིང་དཀའ་བ་ནི་སྐལ་བ་དང་ལྡན་པའི་བློ་གྲོས་ཟབ་ཅིང་རྣོ་བ་དག་གིས་ནི་ལྷ་དང་རྡོ་རྗེ་འཛིན་པ་དག་གི་བཀའ་དྲིན་ལས། སྐད་ཅིག་ཙམ་དུ་དོན་ཐམས་ཅད་བདེ་བླག་ཏུ་ཁོང་དུ་ཆུབ་པར་འགྱུར་བ་ཡིན་ཏེ། ཤེས་རབ་ཆེན་པོས་སྐད་ཅིག་ལ། ། ཆོས་ཀུན་ཁོང་དུ་ཆུད་པ་འཆང༌། །
ཞེས་འབྱུང་བ་ལྟར་ཤེས་པར་བྱའོ། །
དགོངས་གཅིག་རྙིང་མར། གནས་ལུགས་སྦེད་དགོས་པའི་རྒྱུ་མཚན་ཕྱི་རོལ་པའི་རྒོལ་བ་ངན་པས་རྫི་བར་མི་འགྱུར་བ་དང༌། སྐྱོབ་པ་ཉིད་གཡེ་ཆུང་རི་ཁྲོད་དུ་རྟོགས་པ་མ་འཁྲུངས་པའི་གོང་དུ་རྒྱུད་ཚིག་གཅིག་ཀྱང་མ་གསན་ཞེས་བྲིས་གདའ་བ་ནི་མི་ཤེས་པ་གཅིག་གིས་བཅུག་པར་ཟད་དེ། བདེ་བར་གཤེགས་པའི་གསུང་རབ་ཀྱི་དམ་པའི་ཆོས་ཡིན་ན་རྒོལ་བ་གང་གིའང་བརྫི་བར་ནུས་པ་མ་ཡིན་ཏེ། མི་འཇིགས་པའི་སེང་གེའི་སྒྲ་ཡིན་པའི་ཕྱིར་དང༌། སྐྱོབ་པས་གཡེ་ཆུང་རི་ཁྲོད་དུ་རྟོགས་པ་འཁྲུངས་པའི་ཚུལ་མ་བསྟན་པའི་གོང་དུ་བདེ་གཤེགས་ཕག་མོ་གྲུའི་དྲུང་དུ་གསང་སྔགས་རབ་འབྱམས་ཀྱི་དབང་བསྐུར། རྒྱུད་བཤད་ལུང་མན་ངག་མཐའ་ཡས་པ་ཐམས་ཅད་རྫོགས་པར་གསན་པ་ཉིད་ཀྱི་ཕྱིར་རོ། ། འདིར་མི་ཤེས་པ་ཁ་ཅིག་ཕྱག་རྒྱ་ཆེན་པོའི་རྟོགས་པ་སྐྱེ་བ་ནི་རྡོ་རྗེ་ཐེག་པའི་ལམ་ལ་ལྟོས་མི་དགོས་སོ་ཞེས་འདོད་ནས་སྐྱོབ་པས་རྟོགས་པ་མ་སྐྱེས་པའི་གོང་དུ་རྒྱུད་ཀྱི་ཚིག་གཅིག་ཀྱང་གསན་མ་མྱོང་བ་སྒྲུབ་བྱེད་དུ་བཀོད་པར་བྱེད་པའང་མཐོང་མོད། འོ་ན་སྐྱོབ་པས་རྒྱུད་ཚིག་གཅིག་ཙམ་ཡང་མ་ཐོས་པར་ཕྱག་ཆེན་རྟོགས་པའི་རྒྱུ་དེ་གང་ཡིན་ཞེས་འདྲི་བ་ལ།
རྗེ་བླ་མ་ཕག་མོ་གྲུ་པ་ལ། མོས་གུས་ཁོ་ན་བྱས་པས་སྐྱོབ་པའི་ཐུགས་རྒྱུད་ལ་ཕྱག་ཆེན་གྱི་རྟོགས་པ་རང་བྱུང་ཀྱིས་ཀློང་བརྡོལ་བའོ་ཞེས་ཟེར་བ་ནི། འོ་ན་དེ་དག་དཔོན་སློབ་ཏུ་འཇོག་བྱེད་ཀྱང་འགྲུབ་པར་མི་འགྱུར་ཏེ། ཕྱག་ཆེན་གྱི་རྟོགས་པ་བསྐྱེད་བྱེད་ཀྱི་བླ་མར་འཇོག་པ་ལ། རྒྱུད་སྡེ་ནས་བཤད་པའི་དབང་བསྐུར་བ་ལ་སོགས་པ་སྔོན་དུ་འགྲོ་དགོས་པ་ལས། སྐྱོབ་པས་ནི། རྗེ་བདེ་གཤེགས་ལ་རྟོགས་པ་མ་སྐྱེས་པའི་གོང་དུ་རྒྱུད་ཀྱི་ཚིག་གཅིག་ཀྱང་མ་གསན་པའི་ཕྱིར། རྗེ་ཕག་གྲུ་སྐྱོབ་པ་རིན་པོ་ཆེའི་བླ་མར་ཡང་འོང་ས་མེད་པའི་ཕྱིར། འདི་ལྟར་སྨྲ་བ་ནི། བཀའ་བརྒྱུད་རིན་པོ་ཆེའི་བསྟན་པ་ལ་དད་པས་རྗེས་སུ་འབྲང་བའི་ཆ་ནས་ནི་ལེགས་པར་འགྲུབ་མོད་ཀྱང༌།
ཚུལ་འདི་ལྟར་སྨྲ་བའི་ཆ་ནས་ནི་བཀའ་བརྒྱུད་རིན་པོ་ཆེ་ལ་སྐུར་པ་མི་ཟད་པར་བཏབ་སྣང་བས་བག་ཡོད་པར་གྱིས་ཤིག། །། ༈ རྡོ་རྗེའི་གསུང༌། འདུག་ཚུལ་དང་ལས་འགའ་ཞིག་ནི་སྨན་ཟབ་ཞེས་འབྱུང་བ་ཡང་དག་པར་བཏོན་ན། རྡོ་རྗེའི་ལུས་འཚོ་ཐབས་འགའ་ཞིག་སྨན་སྦྱོར་ཟབ་པའང་ཡོད་དོ་ཞེས་ལེགས་སོ། ། དེ་ལ་ཞི་བྱེད་པ་དང་གཅོད་ཡུལ་བ་ཁ་ཅིག ། ན་ཚ་ལ་སོགས་པ་བྱུང་ན་སྨན་གྱིས་བཅོས་མི་བྱེད་པར། ན་ཚའང་རྟོག་པའི་ངོ་བོར་སྐྱེ་བས་རྟོག་པ་གཞི་མེད་རྩ་བྲལ་དུ་འགྲོ་བ་ཉིད་ཀྱི་ན་ཚ་ལམ་དུ་སློང་ཞིང་ཁྱེར་བའོ། ། ཞེས་ཟེར་རོ། ། འདི་ལ་ཞལ་སྔ་ནས། ན་ཚའི་རྟོག་པ་གཞི་མེད་རྩ་བྲལ་དུ་གྲོལ་ན།
དེར་འཛིན་གྱི་ཞེན་པ་གྲོལ་བ་བདེན་ཡང་ན་ཚ་མཐའ་གཅིག་ཏུ་མི་གྲོལ་བས། དེ་གྲོལ་བ་ལ་སྨན་ལ་སོགས་པའི་ཐབས་ཟབ་མོ་གཞན་ཡང་བརྟེན་དགོས་སོ། ། དེ་ཡང་ཐུབ་ཆེན་ཆོས་ཀྱི་རྗེའི་རྗེས་སུ་འབྲང་བ་དག་ལ། ཐུབ་པ་ཆེན་པོས་ལུས་འཚོ་ཆེད་དུ་སྨན་བསྟེན་པའི་ཚུལ་ཐེག་དམན་འདུལ་བའི་སྡེ་སྣོད་དང༌། ཐེག་ཆེན་གྱི་མདོ་སྡེ་ལ་སོགས་པ་མཐའ་ཡས་པར་གསུངས་པ་ཉིད་ལྷག་པར་བསྟེན་ན་ཕན་ཡོན་ཆེ་བ་ལས་ཉེས་པ་སྐྱེ་བའི་སྐབས་ཡོད་པ་མ་ཡིན་ནོ། ། ལྷག་པར་རྒྱུད་སྡེ་རྣམས་ལས། ཚེ་ཉི་ཟླ་དང་མཉམ་པར་བྱེད་པ་ལ། སྨན་རིལ་བུ་སྒྲུབ་པ་དང་བསྟེན་པའང་རྒྱ་ཆེར་བཤད་པ་ཡོད་དོ། ། ཁྱད་པར་རྡོ་རྗེ་ཐེག་པ་བླ་མེད་རྣལ་འབྱོར་པ་ཞིག་ལུས་རྒས་ཁོགས་ལྟ་བུ་ལ་རོ་བཙའ་བསྟེན་པའི་སྨན་སྦྱོར་དང༌། རྣལ་འབྱོར་པ་ལ་སྔོན་ལས་ཀྱི་མཛེ་དང་རིམས་དང་དུག་དང་མཚོན་ལ་སོགས་པས་གནོད་པ་ལ་སྨན་དང་རིགས་སྔགས་དང་ནོར་བུའི་མཐུས་གསོ་ཚུལ་དུ་མ་གསུངས་ལ།
དེ་ལྟར་གསོ་བའི་དཔྱད་རླུང་དང་དམིགས་པ་སོགས་ལས་ཆེས་སྨན་ཟབ་པའང་གནས་དུས་ངོ་བོའི་དབང་གིས་དུ་མར་མཐོང་བས། རྗེ་རང་བྱུང་རྡོ་རྗེས་གེགས་སེལ་སྨན་དཔྱད་མ་དང༌། སྐྱོབ་པས་ཟབ་ཆོས་རྣམས་སུའང་རྫོགས་རིམ་སྒོམ་པའི་ལུས་སེམས་ཀྱི་གེགས་སེལ་ལས་སྨན་དཔྱད་རྒྱ་ཆེར་གསུངས་པའང་ལེགས་པར་ཤེས་དགོས་སོ། ། ཁྱད་པར་རྩ་རླུང་སྒོམ་པའི་ལུས་འཁྲུགས་ཀྱི་ནད་ནི་རྩ་རླུང་གི་བྱེད་པ་ཉིད་བཅིངས་པས་སེལ་ཡང༌། བཟའ་བཏུང་རོ་དྲུག་གི་དབང་གི་འབྱུང་བཞི་འཕེལ་ཟད་འཁྲུགས་པ་ནི་དེ་དག་གི་གཉེན་པོར་གྱུར་པའི་སྨན་རོ་དྲུག་གི་ནུས་པས་གསོ་དགོས་པ་ནི་ཀུན་རྫོབ་པའི་རྟེན་འབྲེལ་གྱི་ཆེ་བ་ཡིན་ལ། འདིའི་སྨན་དུ་གྱུར་པའི་རོ་དྲུག་པ་ནུས་པ་ཆེ་ཤོས་དེ་ནི་ཕྱི་དང་ནང་གི་ཤ་ལྔ་དང་བདུད་རྩི་ལྔ་ཉིད་ཡིན་ལ། དེ་ཡང་དུས་ཀྱི་འཁོར་ལོ་ལས། རོའི་རྫས་ནམ་མཁའི་ཁམས་ལ་བཤད་པ་དང༌། རོའི་རྫས་དང་རོ་ཆེན་པོ་ཡེ་ཤེས་ཀྱི་ཁམས་ལ་བཤད་པ་ནི། མཆོག་ཏུ་མི་འགྱུར་བའི་བདེ་བ་ཆེན་པོ་ཉིད་སྨན་དུ་བསྔགས་ནས་འཁོར་རྩའི་ནད་འཇོམས་པ་ལ་དགོངས་ཞེས་བདག་གི་ཕ་རས་པ་ཆེན་པོས་ནས་གསུངས་སོ།། །།
༈ རྡོ་རྗེའི་གསུང༌། གཞན་གྱི་མི་ཟབ་པ་འདིར་ཟབ་ཅེས་བྱ་བ་ནི། སྤྱིར་ཟབ་པར་འཇོག་པ་ལ། བསྒྲུབ་བྱ་རྒྱ་ཆེས་ནས་གཏིང་དཔོག་དཀའ་བས་ཟབ་པ་དང༌། སྒྲུབ་བྱེད་ཆེས་མཁས་པས་སྒྲུབ་བྱེད་གཞན་ལས་འཕྲུལ་ཆེས་པས་ཟབ་པ་གཉིས་ལས། འདིར་ནི་ཕྱི་མའི་དབང་དུ་བྱས་པ་ཡིན་ཏེ། དེ་ཡང་བོད་ཁ་ཅིག ། སོ་ཐར་གྱི་སྡོམ་པ་དང་བྱང་སྡོམ་ནི་འཚང་རྒྱ་བྱེད་ཀྱི་ཐབས་ཟབ་མོ་མིན་པས་སྔགས་སྡོམ་ཁོ་ན་ཐབས་ཟབ་པས། སྡོམ་པ་འོག་མ་གཉིས་ཡེ་མི་ལྡན་ཀྱང་སླའི། སྔགས་སྡོམ་ཁོ་ན་ལྡན་པས་ཆོག་གོ་ཟེར་བ་ལ།
ཞལ་སྔ་ནས། སོ་ཐར་གྱི་སྡོམ་པ་ཡིན་ན་ཉན་ཐོས་ཀྱི་ལུགས་ཀྱི་ཆོ་ག་ཁོ་ནས་ཐོབ་པ་མ་ཡིན་ན་སོ་ཐར་གྱི་སྡོམ་པ་མ་ཡིན་པ་དང༌། བྱང་སེམས་ཀྱི་སྡོམ་པ་ཡིན་ན་མདོ་སྡེའི་ལུགས་ཀྱི་ཆོ་ག་ཁོ་ནས་མ་ཐོབ་ན་བྱང་སེམས་ཀྱི་སྡོམ་པ་མ་ཡིན་པར་འདོད་པ་ནི། ལམ་གྱི་ལུས་ཡོངས་སུ་རྫོགས་པ་མ་ཤེས་པ་ཡིན་ཏེ། སྔགས་ཀྱི་སྡོམ་པ་ཞིག་འཛིན་ཕྱིན་ཆད་སྔགས་སྡོམ་འཛིན་པའི་ཆོ་ག་ཉིད་ལས་སྡོམ་པ་གསུམ་ག་ལེན་ཞིང་སྐྱེ་བའང་ཡིན་ཏེ། དེ་ལ་འཇུག་པ་སྟ་གོན་ལ་སོགས་པའི་སྐབས་སུ་ཐུན་མོང་བའི་སྐྱབས་སེམས་ལ་སོགས་པའི་སྐབས་སུ་སོ་ཐར་དང་བྱང་སེམས་སྡོམ་པ་སྐྱེས་པའང་ཡོད་མོད་ཀྱི། ཐུན་མོང་མིན་པ་ནི། ཁྱོད་ཀྱིས་སྲོག་ཆགས་བསད་མི་བྱ། ། མ་བྱིན་པར་ཡང་བླང་མི་བྱ། ། རྫུན་གྱི་ཚིག་ཀྱང་སྨྲ་མི་བྱ། །
ཕ་རོལ་བུད་མེད་བསྟེན་མི་བྱ། ། ཕུང་ཁྲོལ་ཀུན་གྱི་རྩ་བ་སྟེ། ། ཆང་ནི་རྣམ་པར་སྤང་བར་བྱ། ། སེམས་ཅན་འདུལ་ཕྱིར་མ་གཏོགས་པ། ། བྱ་བ་མིན་པ་ཐམས་ཅད་སྤང༌། ། ཞེས་སོ་ཐར་གྱི་སྡོམ་པ་ལེན་ཅིང་ཐོབ་པ་དང༌། མ་བསྒྲལ་བ་རྣམས་བསྒྲལ་བར་བྱ། ། མ་སྒྲོལ་བ་རྣམས་སྒྲོལ་བར་བྱ། ། དབུགས་མ་ཕྱུང་རྣམས་དབུགས་དབྱུང་བྱ། ། སེམས་ཅན་མྱ་ངན་འདས་ལ་འགོད། །
ཞེས་པས། སྨོན་སྡོམ་ལེན་ཅིང་ཐོབ་པ་དང༌། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་བགྱིས་ནས། ། ཅེས་པས་འཇུག་སྡོམ་ལེན་ཅིང་ཐོབ་པའང་ཡོད་ལ། ལྷག་མས་རིག་པ་འཛིན་པའི་སྡོམ་པ་ལེན་ཅིང་ཐོབ་པ་ཡིན་ནོ། ། དེ་ཡང་ཆོ་ག་ལུགས་གང་གིས་བླངས་ཀྱང་སོ་ཐར་སྡོམ་པ་ནི་སེམས་ཅན་ཐམས་ཅད་ལ་གཞན་གནོད་གཞི་བཅས་ལས་ལོག་པ་དང༌། བྱང་སྡོམ་ནི་སེམས་ཅན་ཐམས་ཅད་ལ་བླ་མེད་ཀྱི་བྱང་ཆུབ་ལ་འགོད་པའི་གཞན་ཕན་གཞི་བཅས་སྒྲུབ་པ་ཡིན་ལ། དེ་དང་མི་ལྡན་ན་སྔགས་ཀྱི་སྡོམ་པ་ཐོབ་པ་ཞིག་ཡོད་པ་མ་ཡིན་ཏེ། སྔགས་སྡོམ་ནི་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་སར་མདོ་ལུགས་ཀྱི་ལམ་ལས་ཆེས་མྱུར་བར་སངས་རྒྱས་སུ་འཇོག་པར་ཁས་ལེན་པའི་སྡོམ་པ་ལེན་ཅིང་དམ་ཚིག་སྐྱོང་བར་བྱེད་པའི་ཕྱིར།
གཞན་གྱི་མི་ཟབ་པར་འདོད་པ་ཐམས་ཅད་འདིར་ལམ་མྱུར་མགྱོགས་ཀྱི་བྱེད་པའི་སྐབས་སུ་རྣོ་ཟབ་ཏུ་མེད་དུ་མི་རུང་དུ་འདོད་པ་ཡིན་ཏེ། དེའང་བྱང་སྡོམ་ཡང་སོ་ཐར་གྱི་སྡོམ་པ་མེད་པར་ཡན་གར་ཡོད་པ་མིན་ཏེ། གཞན་ཕན་གཞི་བཅས་སུ་སྒྲུབ་ན་གཞན་གནོད་གཞི་བཅས་ལས་མི་ལོག་པ་དོན་གྱི་དཀའ་མེད་པའི་ཕྱིར། སྡོམ་གསུམ་བསྟན་པའི་མདོ་ལས། དེས་ཇི་སྐད་བསྟན་པའི་སོ་ཐར་དང་མཐུན་པར་བྱའོ། ། འོད་སྲུང་གང་དག་སོ་སོ་ཐར་པ་དང་མི་མཐུན་པར་བྱ་བར་སེམས་པ་དེ་དག་ནི། སངས་རྒྱས་ཀྱི་སྟོབས་དང་མི་འཇིགས་པ་དང་མི་མཐུན་པར་བྱ་བར་སེམས་པའོ། ། གང་དག་སངས་རྒྱས་ཀྱི་སྟོབས་དང་མི་འཇིགས་པ་དང་མི་མཐུན་པར་བྱ་བ་སེམས་པ་དེ་དག་ནི་འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་དང་མི་མཐུན་པར་བྱ་བར་སེམས་པ་སྟེ། དེའི་རྣམ་པར་སྨིན་པས་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་པས་སེམས་ཅན་དམྱལ་བའི་སྡུག་བསྔལ་གྱི་ཚོར་བ་མྱོང་བའི་ཚོར་བ་དེའི་བརྒྱའི་ཆར་ཡང་ཉེ་བར་མི་འགྲོ། སྟོང་དང་བརྒྱ་སྟོང་དང་བྱེ་བ་བརྒྱ་སྟོང་དང་གྲངས་དང་ཆ་དང་བགྲང་བ་དང་དཔེ་དང་རྒྱུར་ཡང་མི་ཕོད་དོ། །
སྡུག་བསྔལ་དང་ཡིད་མི་བདེ་བ་འདི་དག་ཡོངས་སུ་སྤང་བར་འདོད་པས་དགེ་སློང་གི་སྤྱོད་པ་འདི་ལྟ་བུ་དེ་དག་དཔག་ཚད་སྟོང་བས་ཀྱང་རིང་དུ་ཡོངས་སྤང་བར་བྱ་སྟེ། བཟླས་པའི་སྒྲ་ཡང་ཡོངས་སུ་སྤང་བར་བྱ་ན་བལྟ་བ་དང་ཉན་པ་ལྟ་ཅི་སྨོས་ཏེ་དེ་དག་ཡོངས་སུ་སྤང་བར་བྱའོ། ། ཞེས་འབྱུང་ལ། ཁྱད་པར་སྔགས་ཀྱི་སྡོམ་པ་ལ་ནི་སོ་སོ་ཐར་པའི་སྡོམ་པ་ཅིས་ཀྱང་ཡར་ལྡན་དུ་འབྲལ་མི་རུང་བ་ཡོད་དགོས་ཏེ། སོ་ཐར་གྱི་སྡོམ་པ་ནི་མིང་ཇི་སྐད་དུ་བཏགས་ཀྱང༌། དོན་འཁོར་བར་སྐྱེ་བའི་ལས་ཉོན་ལས་སོ་སོར་ཐར་བྱེད་ཀྱི་སྡོམ་པ་དང་རབ་ཏུ་བྱུང་བ་ཡིན་པའི་ཕྱིར། འོ་ན་གཞན་དོན་དང༌། རང་གི་བདེ་ཆེན་གྱི་ཡེ་ཤེས་བསྐྱེད་པའི་ཆེད་དུ་བུད་མེད་བསྟེན་པ་ལ་སོགས་པ་ཞིག་ཡོད་པས་དེའི་ཚེ་སོ་ཐར་གྱི་སྡོམ་པ་གཏོང་ངམ་ཞེ་ན་མི་གཏོང་སྟེ། སོ་ཐར་གྱི་སྡོམ་པ་ནི་འཁོར་བར་སྐྱེ་བའི་ལས་ཉོན་ལས་ཐར་བྱེད་ཀྱི་སྡོམ་པ་ཡིན་པས་དེ་ལྟར་བསྟེན་པས། འཁོར་བར་སྐྱེ་བའི་ལས་ཉོན་ལས་ཐར་བྱེད་ཀྱི་སྡོམ་པ་མི་གཏོང་ཞིང༌།
དེས་སླར་མྱུར་དུ་མྱང་འདས་ཐོབ་བྱེད་ཀྱི་རྒྱུར་ཡང་འགྱུར་བའི་ཕྱིར། འོ་ན་ཐེག་དམན་ནས་བུད་མེད་བསྟེན་པས་སོ་ཐར་གྱི་སྡོམ་པ་གཏོང་བར་བཤད་པ་མ་ཡིན་ནམ་ཞེ་ན། བཤད་མོད། དེར་ནི་གོང་མའི་ཕན་ཡོན་མེད་པར་འོག་མའི་ཉེས་དམིགས་རང་སོར་གནས་པས་སོ་ཐར་གྱི་སྡོམ་པ་གཏོང་བ་ཡིན་ལ། འདིར་ནི་གོང་མའི་ཕན་ཡོན་གྱིས་འོག་མའི་ཉེས་པ་ས་སྟོང་དུ་ལོག་པས་སོ་ཐར་གྱི་སྡོམ་པ་མི་གཏོང་བར་གྲུབ་བོ། ། དེས་ན་ཕན་ཡོན་ཆེན་པོ་དང་མི་ལྡན་པར་བུད་མེད་བསྟེན་པར་མ་ཟད་འདུལ་བར་གཏོགས་པའི་བཅས་པ་ཀུན་སློང་ཁྱད་དུ་གསོད་འདོད་ཀྱིས་འདས་པར་བྱས་ན་སྔགས་སྡོམ་ཀྱང་ཉམས་པར་བྱེད་ལ། སྔགས་སྡོམ་གཏོང་བ་ན་རེ་ཞིག་སོ་ཐར་གྱི་སྡོམ་པའང་གཏོང་བ་ཡོད་དེ། སྔགས་སྡོམ་ལས་ཉམས་ན་རྡོ་རྗེ་དམྱལ་བར་སྐྱེ་བ་གང་ཞིག ། རྡོ་རྗེ་དམྱལ་བར་སྐྱེ་བའི་ལས་ཅན་ཡིན་ན་ལོག་པར་ལྟ་བའི་དགེ་རྩ་གཅོད་བྱེད་ཡིན་ཤས་ཆེ་བས། དགེ་རྩ་ཆད་པ་ན་སོ་ཐར་གྱི་སྡོམ་པ་གཏོང་བ་ཞིག་ཀྱང་ཡོད་པའི་ཕྱིར།
སྤྱིར་སྔགས་སྡོམ་ཉམས་པས་སོ་ཐར་གྱི་སྡོམ་པ་གཏོང་བས་མ་ཁྱབ་སྟེ། རྩ་ལྟུང་བཅུ་བཞི་པ་ལྟ་བུ་ཉམས་ན་སོ་ཐར་གྱི་སྡོམ་པ་ཉམས་པས་མ་ཁྱབ་པ་ལྟ་བུའོ། ། དེས་ན་སྔགས་སྡོམ་ལ་གནས་པས་སོ་ཐར་གྱི་སྡོམ་པ་སྲུང་དགོས་པ་ནི། དཔུང་བཟང་གི་རྒྱུད་ལས་ཀྱང༌། ཇི་ལྟར་ལོ་ཏོག་ཐམས་ཅད་ས་ལ་ནི། ། བརྟེན་ནས་སྐྱོན་མེད་པར་ནི་སྐྱེ་བ་ལྟར། ། དེ་བཞིན་ཚུལ་ཁྲིམས་བསྟེན་པ་ཆོས་དཀར་མཆོག ། སྙིང་རྗེའི་ཆུ་བརླན་པས་ནི་རྣམ་པར་སྐྱེ། ། རྒྱལ་བ་ངས་གསུངས་སོ་སོ་ཐར་པ་ཡི། ། ཚུལ་ཁྲིམས་རྣམ་དག་འདུལ་བ་མ་ལུས་ལ། །
སྔགས་པ་ཁྱིམ་པས་རྟགས་དང་ཆོ་ག་སྤང༌། ། ལྷག་མ་རྣམས་ནི་ཉམས་སུ་བླང་བར་བྱ། ། ཞེས་སོ། ། སྔགས་སྡོམ་ལ་གནས་པ་དེའང་དོན་གྱི་རབ་བྱུང་ཡིན་ཏེ། ལུས་རབ་ཏུ་མ་བྱུང་ཡང་སེམས་རབ་བྱུང་གི་དོན་མཚན་ཉིད་པ་ཚང་བའི་ཕྱིར། སེམས་རབ་བྱུང་ནི་ལུས་རབ་བྱུང་གི་རབ་བྱུང་ལས་མཆོག་ཏུ་བསྔགས་པ་ཡིན་ཏེ། མདོ་ལས། བུ་མོ་ལུས་རབ་ཏུ་བྱུང་བས་རབ་ཏུ་བྱུང་བ་མ་ཡིན་གྱི། སེམས་རབ་ཏུ་བྱུང་བས་རབ་ཏུ་བྱུང་བ་ཡིན་ནོ། ། ཞེས་གསུངས་པའི་ཕྱིར།། །།
༈ རྡོ་རྗེའི་གསུང༌། མི་ཟབ་པའི་གདམས་ངག་མེད་ན་ཟབ་མོ་རྩ་རླུང་གིས་འཚང་མི་རྒྱ། ཞེས་བྱ་བ་ཡང་འདི་ལྟར་བཏོན་ན་བདེ་སྟེ། དེང་སང་བོད་ན་མི་ཟབ་པར་བྱེད་པའི་ལམ་སྔ་མར་མ་བསྒོམས་ན། ཟབ་མོར་གྲགས་པའི་ལམ་བསྒོམས་ཀྱང་རྒྱུད་ལ་མི་སྐྱེ་ཞེས་འདོན་པར་བྱ་བ་ཡིན་ལ། དེའང་ཕྱོགས་སྔ་ནི། བོད་འདི་ན་སྔོན་འགྲོ་འཇུག་པ་སྟ་གོན་གྱི་ཆོས་སྔོན་དུ་མ་སོང་བར། དངོས་གཞི་དཀྱིལ་འཁོར་དུ་བཅུག་ནས་དབང་བསྐུར་བ་དང༌། བུམ་དབང་སྔོན་དུ་འགྲོ་བ་ཅན་གྱི་བསྐྱེད་རིམ་སྒོམ་པ་མེད་པར་དབང་གོང་མ་བསྐུར་ནས་རྫོགས་རིམ་འབོགས་པར་བྱེད་པ་དང༌། དབང་གོང་མ་ཡང་མི་བསྐུར་བར་གཏུམ་མོ་དང་ཕོ་ཉའི་ལམ་ནས་ཁྲིད་པར་བྱེད་པ་དང༌།
རྡོ་རྗེ་སློབ་དཔོན་གྱི་དབང་མ་ཐོབ་ཅིང་རྡོ་རྗེ་སློབ་དཔོན་དུ་འཇོག་བྱེད་གང་ཡང་མ་ཚང་ཞིང་དབང་བསྐུར་བའི་ཆེད་ཀྱི་བཟླས་པ་སོགས་གང་ཡང་སྔོན་དུ་མ་སོང་བར་རྡོ་རྗེ་སློབ་དཔོན་གྱི་ལས་རབ་འབྱམས་བྱེད་པ་ལྟར་སྟོན་ཏེ། ཚུལ་འདི་ནི་གང་ཟག་གཞན་གྱིས་བསྒྲུབས་ན་ཉེས་པར་འགྱུར་ལ། ཁོ་བོ་ཅག་ནི་རྟོགས་པའི་དབང་ཕྱུག་གི་ལུགས་ཡིན་པས་སྲོལ་ཐ་དད་པའོ་ཞེས་ཟེར་བ་དང༌། དེར་མ་ཟད་སྔགས་རྙིང་མ་བ་དག་སྦྱོར་སྒྲོལ་རང་དགར་སྤྱོད་པ་དང༌། ཨ་ཙ་ར་དམར་པོ་སྐེར་བྱ་བ་ཐ་མལ་པའི་འདོད་ཡོན་ལྷུག་པ་རང་བབས་སུ་སྤྱོད་པ་དང༌། ཨ་མ་ན་སི་བ་ཞེས་པ་ཡིད་བྱེད་བཙན་ཐབས་སུ་བཀག་ནས་བློ་འདས་ཧ་ཆད་དུ་སྒོམ་པ་ལ་སྒྲུབ་པ་ནན་ཏན་གྱི་སྙིང་པོར་བྱེད་པ་རྣམས་ཡིན་ལ། དེ་ལ་ཞལ་སྔ་ནས། སྤྱིར་དབང་བཞི་དང་ལམ་རིམ་པ་གཉིས་ལྟ་བུ་ལ་རྡོ་རྗེ་འཆང་ཐོབ་བྱེད་ཀྱི་སྨིན་གྲོལ་གྱི་ཐབས་ལ་ཟབ་པ་དང་མི་ཟབ་པར་འཇོག་དཀའ་སྟེ། དབང་བཞི་དང་རིམ་པ་གཉིས་ཀ་མ་ཚང་ན་རྡོ་རྗེ་འཆང་ཐོབ་པར་མི་ནུས་ཤིང༌། སྨིན་གྲོལ་ཕྱི་མ་ཕྱི་མས་རྡོ་རྗེ་འཆང་གི་དངོས་རྒྱུར་སོང་ཡང༌།
སྨིན་གྲོལ་སྔ་མ་སྔ་མ་སྔོན་དུ་མ་སོང་ན། སྨིན་གྲོལ་ཕྱི་མ་ཕྱི་མ་རྒྱུད་ལ་རྫོགས་པར་མི་འགྱུར་བས་བུམ་དབང་དང་བསྐྱེད་རིམ་སྨིན་གྲོལ་མི་ཟབ་པར་ཡང་འགྲུབ་དཀའ་བའི་ཕྱིར། དེས་ན་འདིའི་རྡོ་རྗེའི་ཚིག་སྔ་མར། གཞན་གྱི་མི་ཟབ་པ་འདིར་ཟབ་ཞེས་འབྱུང་བའི་ཕྱོགས་གཅིག་འདི་ལྟ་བུ་ལའང་དགོངས་པའི་ཕྱིར། དེའང་ཕྱི་རྡུལ་ཚོན་དང་རས་བྲིས་དང་ལུས་རྩའི་དཀྱིལ་འཁོར་དུ་ཞུགས་ནས་བུམ་དབང་ཐོབ་སྟེ། བདག་གཞན་གྱི་ཕུང་ཁམས་སྐྱེ་མཆེད་བསྐྱེད་རིམ་སྣང་སྟོང་སྒྱུ་མ་ལྟ་བུར་ངེས་པའི་ཤེས་པ་གཏིང་མ་ཚུགས་ན། བླ་མ་ཡབ་ཡུམ་གྱི་ལུས་དང་བྷ་ག་ཡི་གེའི་དཀྱིལ་འཁོར་དང༌། དྭངས་མ་བྱང་ཆུབ་ཀྱི་སེམས་ཀྱི་དཀྱིལ་འཁོར་དང༌། སྙིང་པོ་ཡེ་ཤེས་ཀྱི་རླུང་གི་འགྲོ་འོང་ཁྱད་པར་ཅན་གྱི་དཀྱིལ་འཁོར་མཐོང་བའི་སྐལ་ཅན་དུ་མི་འགྱུར་བས། དེ་ལྟ་བུ་ལ་དབང་གོང་མ་བསྐུར་ཡང་ཐོབ་པར་མི་ནུས་ཤིང༌།
དེ་མི་ནུས་པ་ལ་བདག་གཞན་གྱི་ཕུང་ཁམས་སྐྱེ་མཆེད་རྫོགས་རིམ་བདེ་སྟོང་འོད་གསལ་བའི་ངེས་མྱོང་དང་རྟོགས་པ་འཆར་བའི་སྐབས་ཡོད་པ་མ་ཡིན་ནོ། ། དེའང་འཁོར་བ་ནི་ཡང་དག་པ་མ་ཡིན་པའི་རྣམ་རྟོག་གི་རྒྱུ་འབྲས་ལས་གཞན་དུ་མེད་ན། ཡང་དག་མིན་པའི་རྣམ་རྟོག་ལ། ཐ་མལ་དུ་སྣང་ཞེན་གྱི་རྣམ་རྟོག་དང༌། འཕོ་བདེ་འགྱུར་མྱོང་གི་རྣམ་རྟོག་གཉིས་ལས། སྨིན་གྲོལ་ཕྱི་མ་དག་གིས་ནི། འཕོ་བདེ་འགྱུར་མྱོང་གི་རྣམ་རྟོག་སྦྱོང་བྱེད་ཡིན་ལ། དེའང་སྨིན་གྲོལ་སྔ་མ་དག་གིས་ཐ་མལ་སྣང་ཞེན་གྱི་རྣམ་རྟོག་སྦྱང་བར་མ་བྱས་པར་སྨིན་གྲོལ་ཕྱི་མ་དེས་རྟོག་པ་གཉིས་པ་དེ་སྦྱང་བར་ནུས་པ་མ་ཡིན་ཏེ། ཐ་མལ་གྱི་སྣང་ཞེན་གྱི་རྟོག་པ་དབྱིངས་སུ་ཞི་ནས་ཡུལ་དང་ཡུལ་ཅན་ཐམས་ཅད་དག་པ་རབ་འབྱམས་ཀྱི་ལྷར་སྣང་དུ་མ་ཤར་བར་དུ་ཆགས་སྡང་སོགས་འཕོ་བདེ་འགྱུར་མྱོང་གི་སྒྲིབ་རྟོག་ཕྲ་མོ་དེ་སྤང་བར་བྱེད་ནུས་པ་མ་ཡིན་ལ། ཡུལ་དང་ཡུལ་ཅན་ཐམས་ཅད་དག་པ་རབ་འབྱམས་ཀྱི་ལྷར་སྣང་དུ་ཤར་ཟིན་པ་ན་ནི།
དེ་ལ་བརྟེན་པའི་ཆགས་སྡང་སོགས་འཕོ་བདེ་འགྱུར་མྱོང་གི་སྒྲིབ་རྟོག་སྐྱེ་བའི་གཞི་མེད་པའི་ཕྱིར་ཏེ། ལྷག་པའི་ལྷ་ལ་དམིགས་ནས་ཆགས་སྡང་སོགས་ཀྱི་སྒྲིབ་རྟོག་དམིགས་པའི་སྒོ་ནས་རྒྱས་པ་མེད་པའི་ཕྱིར་ན་རྟོག་པ་སྔ་མ་སྤངས་པ་ན་ཕྱི་མ་སྤོང་ནུས་ཤིང༌། སྔ་མ་མ་སྤངས་པར་ཕྱི་མ་སྤོང་མི་ནུས་པར་ཡང་གྲུབ་པའི་ཕྱིར་རོ། །
རྡོ་རྗེ་སློབ་དཔོན་མཚན་ཉིད་པ་མ་ཡིན་པ་རྡོ་རྗེ་སློབ་དཔོན་དུ་ཁས་འཆེས་ནས་རྡོ་རྗེ་སློབ་དཔོན་གྱི་བྱ་བ་བྱེད་པ་ནི། རྒྱུད་ལས། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་འབྱུང་བའི་བཀའ་འགྲེལ་ཡེ་ཤེས་ལྡན་ལས།
སངས་རྒྱས་ཀྱི་བསྟན་པ་ཇི་སྲིད་གནས་ཀྱི་བར་དམྱལ་བར་གནས་པར་ས་ར་ཧས་བཤད་པ་དང༌། མི་འཇིགས་པའི་གཞུང་འགྲེལ་ལས། དམྱལ་བ་དེ་མ་སྟོངས་ཀྱི་བར་གནས་པར་ཨ་བྷྱས་བཤད་པ་ལ་སོགས་ཏེ་བཀའ་བསྟན་བཅོས་རབ་འབྱམས་ནས་ཉེས་དམིགས་མཐའ་ཡས་པར་བཤད་དོ། ། སྤྱིར་ཡང་སྨིན་གྲོལ་སྔ་མ་ཚེ་རབས་སྔོན་ནས་སོང་ཟིན་པ། འདིར་སྨིན་གྲོལ་ཕྱི་མ་ཉིད་ནས་འཇུག་ཆོག་པའི་ལས་འཕྲོ་ཅན་གྱི་དབང་དུ་བྱས་སོ་སྙམ་ན་ནི། དེ་ལྟ་བུ་ལ་རྡོ་རྗེ་སློབ་དཔོན་དང་སློབ་མ་སྔོན་དང་ཕྱི་མའི་མཐའ་མངོན་པར་ཤེས་པ་ཞིག་དགོས་ཀྱི། དེ་ལྟར་མིན་པར་ཆོས་ལ་གཟུ་ལུམ་གྱི་རང་དབང་དུ་སྤྱོད་པ་དག་གིས་ནི་ག་ལ་རུང༌། སྤྱིར་སངས་རྒྱས་ཀྱི་ལམ་དུ་མི་འགྱུར་ན། རྩ་རླུང་སྒོམ་པ་སོགས་ཟབ་ཅིང་རྒྱ་ཆེ་བ་དང་གཏིང་དཔག་པར་དཀའ་བའི་ཆོས་མ་ཡིན་ཏེ། མུ་སྟེགས་བྱེད་རླུང་གི་རྣལ་འབྱོར་མཐའ་ཡས་པའི་སྒོ་ནས་ཐུན་མོང་གི་དངོས་གྲུབ་དང༌།
རྫུ་འཕྲུལ་ལ་སོགས་པ་ཅི་ཡང་སྟོན་པ་མཐོང་བའི་ཕྱིར། དེས་ན་རྗེ་འཇིག་རྟེན་གསུམ་གྱི་མགོན་པོ་འབྲི་གུང་པའི་བཞེད་པ་འདི་ལྟ་བུ་ཆ་མ་འཚལ་བཞིན་དུ། ཆོས་རྗེ་ས་པཎ་པས། གསང་སྔགས་ཀྱི་ནི་དབང་བསྐུར་བ། ། མེད་ཀྱང་གསང་སྔགས་སྒོམ་རུང་ཟེར། ། རྡོ་རྗེ་འཆང་གིས་བཀག་པས་ན། ། འདི་ཡང་གནད་རྣམས་བཅོས་པར་དྭོགས། ། གསང་སྔགས་ལམ་གྱི་མཆོག་གྱུར་པ། ། རིམ་གཉིས་ཚུལ་བཞིན་མི་སྒོམ་པར། ། རང་བཟོའི་གདམས་ངག་དུ་མ་ཡིས། །
བླུན་པོ་ངེས་ཤེས་བསྐྱེད་པ་ཐོས། ། ཞེས་སྒྲོ་འདོགས་ཀྱི་སྐུར་འདེབས་མུ་མེད་དུ་མཛད་པ་ནི་ཐེག་པ་ཆེན་པོའི་དགེ་བའི་བཤེས་གཉེན་ཐབས་མཁས་ཀྱི་ཕ་རོལ་ཏུ་ཕྱིན་པའི་སྤྱད་པ་སྤྱོད་པ་ཡིན་ན་རུང་གི ། གཞན་དུ་ན་དམ་པ་མ་ཡིན་པའི་རིང་ལུགས་ཀྱི་རྒྱུན་འཛུགས་པར་འགྱུར་ཡང་དྭོགས་སོ།། །། ༈ རྡོ་རྗེའི་གསུང༌། བཀའ་དང་འགལ་བའི་མྱོང་རྟོགས་རྒྱུད་ལ་སྐྱེས་པ་ནི་ལོག་རྟོག་ཡིན་བྱ་བ་འདིའི་ཕྱོགས་སྔ་ནི། དགོངས་གཅིག་རྙིང་མར་བཀོད་པ་ལྟར་ཡིན་ཅིང༌། དོན་ནི་དེང་སང་ཁ་ཅིག ། རང་གི་སེམས་ལ་གཏད་སོ་གདེང་ཚུགས་ཤིག་དགོས། གཏད་སོ་གདེང་ཚུགས་ཤིག་མེད་ན་སངས་རྒྱས་ཀྱི་བཀའ་དང་མཐུན་ཡང་ཕན་ཡོན་ཆུང༌། གཏད་སོ་གདེང་ཚུགས་ཤིག་ཡོད་ན་སངས་རྒྱས་ཀྱི་བཀའ་དང་གནས་སྐབས་མ་མཐུན་ཀྱང་ཆོག་གམ་སླ་སྟེ།
ཕུགས་ནི་སངས་རྒྱས་ཀྱི་དགོངས་པའང་རྣལ་འབྱོར་པའི་རང་ཉམས་ལས་འདའ་བ་མེད་དོ་ཟེར་རོ། ། ཞལ་སྔ་ནས། ཅིའི་བླུན་པོ་དག ། སངས་རྒྱས་བཅོམ་ལྡན་འདས་ནི་སོ་སོ་སྐྱེ་བོ་རྣལ་འབྱོར་པར་ཁས་འཆེ་བའི་རྗེས་སུ་འཇུག་པར་རེ་བ་ནི་ལྷ་དགའ་བར་བྱེད་པ་སྟེ། ཀྱེ་མ། བདེ་བར་གཤེགས་པ་ཆོས་ཐམས་ཅད་ཀྱི་གནས་ལུགས་སོ་སོ་སྐྱེ་བོ་དང་ཉན་རང་དབང་ཐོབ་པའི་སེམས་དཔས་ཀྱང་ལྐོག་ཏུ་གྱུར་པ་ཐམས་ཅད་སྒྲིབ་མེད་དུ་མཁྱེན་པ་དེས་ལེགས་པའི་ལམ་ཐམས་ཅད་སྟོན་པ་ཡིན་གྱི། ལེགས་པའི་ལམ་ཐམས་ཅད་ཀྱི་བྱེད་པོ་ནི་མ་ཡིན་ལ། དེས་ལེགས་པར་འདོམས་པའི་དམ་པའི་ཆོས་ཉམས་སུ་བསྟར་བ་ལས་བདེ་ལེགས་འབྱུང་བ་ནི་འཁྲུལ་པ་མེད་པ་ཡིན་ལ། དེ་ལས་བཟློག་པ་ཐམས་ཅད་ནི་ནོར་བ་དང་ཉམ་ང་བའི་གནས་འབའ་ཞིག་ལ་སྤྱོད་པ་ཡིན་པས། ཚུལ་དེ་ལྟ་བུ་ནི་མིང་འདོགས་ཅི་ལྟར་བྱས་ཀྱང་དོན་ལ་ཕྱི་རོལ་མུ་སྟེགས་བྱེད་ཉིད་དུ་ཤེས་པར་གྱིས་ཤིག །
འོ་ན་འགྲོ་མགོན་ཞང་རིན་པོ་ཆེས། སངས་རྒྱས་རྣམས་ཀྱིས་གསུངས་རུང་མ་གསུངས་རུང༌། ། བསྟན་བཅོས་མཁན་པོས་བཀྲལ་རུང་མ་བཀྲལ་རུང༌། ། གྲུབ་ཐོབ་རྣམས་ཀྱིས་རྟོགས་རུང་མ་རྟོགས་རུང༌། ། ང་སྤྲང་བན་ཞང་གིས་འདི་ལྟར་གོ ། ཞེས་གསུངས་པས། ཅི་ཞང་རིན་པོ་ཆེའི་གོ་བ་དང་མྱོང་རྟོགས་དེ་སངས་རྒྱས་ཀྱི་བཀའ་དང་འགལ་སྲིད་པའི་ཚེ། མྱོང་རྟོགས་དེ་ལྟ་བུ་དེ་ལོག་རྟོག་ཏུ་འགྱུར་རམ་ཞེ་ན། སངས་རྒྱས་ཀྱི་བཀའ་དང་འགལ་ན་མྱོང་རྟོགས་དེ་ལོག་རྟོག་ལས་འོས་ཅི་ཡོད། དེ་ལྟ་ན་ཞང་རིན་པོ་ཆེས།
སངས་རྒྱས་ཀྱི་བཀའ་དང་འགལ་བའི་མྱོང་རྟོག་རྒྱུད་ལ་ཤར་བར་འཆད་པ་མ་ཡིན་ཏེ། ངེས་དོན་གྱི་མདོ་སྡེ་རྣམས་སུ། སངས་རྒྱས་རྣམས་བྱོན་ཀྱང་རུང་མ་བྱོན་ཀྱང་རུང༌། ཆོས་རྣམས་ཀྱི་ཆོས་ཉིད་ནི་དེ་ཁོ་ན་ལྟར་ལས་གཞན་དུ་གཡོ་བ་མེད་ཅེས་པའི་སྤྲོས་པ་དང་བྲལ་བའི་དེ་ཁོ་ན་ཉིད་དེ་ཞང་རིན་པོ་ཆེས་མངོན་དུ་མཛད་པར་ཞལ་གྱིས་བཞེས་པ་མ་གཏོགས། ངའི་རྟོགས་པ་འདི་བཀའ་དང་འགལ་ཀྱང་ཚད་མ་ཡིན་པར་མ་གསུངས་པའི་ཕྱིར།། །། ༈ རྡོ་རྗེའི་གསུང༌། བཀའི་དགོངས་པ་ཐམས་ཅད་འགལ་མེད་དུ་འགྲོ། ཞེས་པ་འདི་ལ། བདེ་བར་གཤེགས་པའི་བསྟན་པ་ཐམས་ཅད་གོང་འོག་ནང་མཐུན་ལ་སྔ་མ་སྔ་མའི་ཐེག་པ་དང་ལམ་ཐམས་ཅད་ཕྱི་མ་ཕྱི་མའི་ཐེག་པ་དང་ལམ་ཐམས་ཅད་བསྐྱེད་བྱེད་དུ་བསྔགས་པ་ཡིན། ཞེས་བྱ་བར་བཏོན་ན་ཤིན་ཏུ་འབྱོར་རོ། །
དེ་ཡང་ཕྱོགས་སྔ་ནི། ཁ་ཅིག ། ཐེག་པ་ཆེ་ཆུང་གི་ཐེག་པ་དང་མངོན་རྟོགས་འགལ་བར་འདོད་པ་དང༌། ཐེག་པ་ཆེན་པོའི་མདོ་ལ་གྲངས་ངེས་ཀྱི་བརྗོད་བྱ་ལ་ཚ་གྲང་ལྟར་འགལ་བར་ལྟ་བ་དང༌། ཐེག་ཆེན་ལ་ཡང༌། རྒྱུ་དང་འབྲས་བུ་ཆགས་བྲལ་དང་ཆགས་བཅས་ཀྱི་ལམ་དགྲ་ཟུན་ལྟར་གཅིག་ཉམས་སུ་ལེན་ཚེ་གཅིག་ཤོས་སྤོང་བར་བྱེད་ཅིང༌། གཅིག་ཤོས་ཉམས་སུ་ལེན་པ་ན་གཅིག་དེ་སྤོང་བར་བྱེད་པའོ། ། དེ་ལ་འདིར་ཞལ་སྔ་ནས། ཐེག་པ་ཆེ་ཆུང་གི་མངོན་རྟོགས་འགལ་བ་མ་ཡིན་ཏེ། གང་ཟག་གི་རིས་གཅིག་དང་པོ་ནས་ཐེག་ཆེན་ལ་འཇུག་པ་ཡོད་ཀྱང༌།
རིས་གཅིག་དང་པོར་ཐེག་དམན་དུ་མྱ་ངན་ལས་འདས་ནས། སླར་སངས་རྒྱས་ཀྱི་ཐུགས་རྗེའི་འོད་ཟེར་གྱིས་བསྐུལ་ནས་ཐེག་པ་ཆེན་པོར་འཇུག་པས། ཐེག་ཆེན་གྱི་ལམ་སྟེགས་ཉིད་དུ་གྲུབ་ན་ཐེག་པ་དམན་པ་ནི་ཐེག་པ་ཆེན་པོ་དང་ཇི་ལྟར་འགལ་རིགས་པའི་ཕྱིར། དེས་ན་ལང་གཤེགས་ལས། ཉན་ཐོས་དང་རང་སངས་རྒྱས་རྣམས་འཁོར་བའི་རྒྱ་མཚོར་བྱིང་ཞིང༌། ཆོས་ཀྱི་མཚན་ཉིད་ལ་མངོན་པར་ཞེན་པའི་དབང་གིས་མཐའ་གཅིག་ཏུ་མྱ་ངན་ལས་མི་འདའ་སྟེ། མ་རིག་པའི་བག་ཆགས་ཀྱིས་སའི་འཆིང་བ་ལས་མ་གྲོལ་གྱི། ཉོན་མོངས་པ་ཙམ་ལས་གྲོལ་བ་འབའ་ཞིག་གོ ། མྱ་ངན་ལས་འདས་པ་མེད་པ་ན་ཡང༌། མར་མེ་ཤི་བའི་མིང་ཅན་ཟག་པ་མེད་པའི་ཏིང་ངེ་འཛིན་དང་ལྡན་པ་ལས།
བསྐལ་པ་ཇི་སྲིད་བར་ཡང་ཡོངས་སུ་དག་པའི་སངས་རྒྱས་ཀྱི་ཞིང་དུ་པདྨའི་སྦུབས་སུ་ཟག་པ་མེད་པའི་ཁམས་ལ་གནས་སོ། ། དེ་ནས་སྣང་བ་མཐའ་ཡས་ལ་སོགས་པའི་དེ་བཞིན་གཤེགས་པ་རྣམས་ཀྱིས་བྱིན་གྱིས་རླབས་པའི་འོད་ཟེར་རྣམས་ཀྱིས་སད་པར་བྱས་པ་ལས་ཏིང་ངེ་འཛིན་དེ་ལས་ལངས་པས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་འཇིག་རྟེན་ལས་འདས་པའི་འབྱོར་པ་མཐོང་སྟེ། བྱང་ཆུབ་ཏུ་སེམས་བསྐྱེད་ནས་སྐྱེ་བ་ལ་དབང་བའི་སྟོབས་ལས་མི་གཡོ་བ་ལ་སོགས་པའི་བྱང་ཆུབ་སེམས་དཔའ་བཞིན་དུ་སྤྲུལ་པའི་སྐྱེ་བས་གྲོལ་བའི་གནས་སྐབས་ན་དམྱལ་བ་ལ་སོགས་པ་སྤྱོད་པ་ལྟར་འགྲོ་བར་འགྲོ་ཞིང་ཚོགས་ཡོངས་སུ་རྫོགས་ཏེ། བྱང་ཆུབ་མཆོག་ཐོབ་པར་བྱེད་དོ། ། ཞེས་འབྱུང་ལ། ཅི་དེ་དག་ལས་ཉོན་གྱི་དབང་གི་འཁོར་བར་མི་སྐྱེ་ན། འདིར་འཁོར་བའི་རྒྱ་མཚོར་བྱིང་བའི་དོན་གང་ཞེ་ན། ད་དུང་ཐེག་ཆེན་གྱི་ལམ་ནས་སངས་རྒྱས་སྒྲུབ་པ་ལ་ཟག་མེད་ཀྱི་ལས་ཀྱི་སྐྱེ་བ་ལེན་ཅིང་འཆི་བ་མང་པོ་ལ་འཛིན་པ་ཡོད་པས། འཁོར་བའི་རྒྱུར་གྱུར་གྱི་ཡང་དག་མིན་རྟོག་གི་བག་ཉལ་ཕྲ་མོ་ལས་མ་གྲོལ་བས་འཁོར་བའི་རྒྱ་མཚོར་བྱིང་ཞེས་བརྗོད་པ་ཡིན་ཏེ། དཔལ་ཕྲེང་སེང་གེའི་ང་རོའི་མདོ་ལས།
དགྲ་བཅོམ་པ་རྣམས་ལ་ཡང་འཇིགས་པ་མཆིས་ཏེ། གང་འཇིགས་པའི་དགྲ་བཅོམ་པ་དང༌། རང་སངས་རྒྱས་དེ་རྣམས་ཀྱང་བཅོམ་ལྡན་འདས་ཉིད་ལ་སྐྱབས་སུ་མཆིའོ། ། དེ་རྣམས་ཀྱི་སྐྱེ་བ་ཟད་པ་མ་མཆིས་ཤིང༌། དེ་རྣམས་ལ་སྤང་བར་བྱ་བའི་ཆོས་མང་པོ་རྣམས་མཆིས་ལ། གང་རྣམས་མ་སྤངས་ན་མྱ་ངན་ལས་འདས་པའི་དབྱིངས་དང་རིང་བར་འགྱུར་བའོ། ། ཞེས་འབྱུང་བའི་ཕྱིར། དེས་ན་ལང་གཤེགས་ལས། ཐེག་པ་གསུམ་པོ་ཐམས་ཅད་ཀྱང༌། ། ཐེག་པ་ཆེན་པོར་འབྱུང་བས་ན། །
སྲིད་པའི་ལམ་གྱིས་དུབ་རྣམས་ལ། ། ངལ་བསོའི་དོན་ཏེ་དེ་ཉིད་མིན། ། ཞེས་འབྱུང་བ་དང༌། པད་དཀར་ལས། དྲང་སྲོང་རྣམས་ཀྱིས་ཐེག་པ་གསུམ་བསྟན་པ། ། རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། ། ཐེག་པ་གཅིག་སྟེ་གཉིས་སུ་ཡོད་མ་ཡིན། ། བསྟི་བའི་དོན་དུ་ཐེག་པ་གསུམ་བསྟན་ཏོ། ། ཞེས་འབྱུང་བས་ཐེག་དམན་ནི་ཐེག་པ་ཆེན་པོའི་བསྟན་པ་དང་འགལ་བ་མ་ཡིན་ལ། དེའི་རྒྱུ་མཚན་གྱིས་ཐེག་ཆེན་གྱི་རང་ལམ་བསྐལ་པ་གྲངས་མེད་གསུམ་ཡིན་པ་ལ།
དམན་ལམ་སྔོན་སོང་གི་གྲངས་མེད་བཞི་འགོར་བར་གཞུང་ལུང་ཁ་ཅིག་ནས་འབྱུང་བའང༌། ཐེག་ཆེན་གྱི་ལམ་སྟེགས་ཉིད་དུ་གྲུབ་ལ། ཉན་རང་གི་བྱང་ཆེན་ལ་གཏན་གེགས་བྱེད་པ་ལྟར་གསུངས་པ་ནི། དང་པོ་ནས་ཐེག་ཆེན་དུ་སེམས་བསྐྱེད་ཅིང་རིགས་སད་འགྱུར་ལ། བར་དུ་ཐེག་དམན་དུ་བློ་འགྱུར་བའི་རིགས་ཅན་ལ་ལྡེམ་པོར་དགོངས་ཏེ་གསུངས་པའོ། ། དེས་ན་ཐེག་དམན་གྱི་ཐེག་པའི་བྱ་བ་ཐམས་ཅད་ནི། ཐེག་ཆེན་གྱི་ས་དང་པོ་ནས་ཡོངས་སུ་རྫོགས་པས་ཀྱང་ཐེག་པ་ཆེ་ཆུང་མི་འགལ་བར་གྲུབ་སྟེ། ཇི་སྐད་དུ། ཉན་ཐོས་དང་རང་སངས་རྒྱས་ཀྱིས་ཤེས་པ་དང་སྤོང་བ་གང་ཡིན་པ་དེ་ནི་བྱང་ཆུབ་སེམས་དཔའི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པའོ། ། བཟོད་པ་དེ་ཡང་གང་ཞེ་ན།
སྡུག་བསྔལ་ཆོས་ཤེས་པའི་བཟོད་པའོ། ། ཞེས་འབྱུང་བའི་ཕྱིར། ཁ་ཅིག་ཐེག་པ་ཆེ་ཆུང་འགལ་ཏེ། རང་གཞན་དོན་གཙོ་བོར་ཡིད་བྱེད་ཀྱི་བསམ་པ་འགལ་བའི་ཕྱིར་སྙམ་ནའང་མ་ངེས་ཏེ། འགལ་བ་ཞེས་པ་གནས་སྐབས་པར་མ་ཟད་མཐར་ཐུག་ཕན་ཚུན་གནོད་བྱ་གནོད་བྱེད་དུ་གྱུར་པ་ཞིག་དགོས་པ་ལས། ཐེག་དམན་ནི་ཐེག་ཆེན་གྱི་གནོད་བྱེད་མ་ཡིན་ཏེ། ཐེག་ཆེན་གྱི་ལམ་རྒྱུད་ལ་བསྐྱེད་པའི་སྔོན་འགྲོ་ལྟར་གྱུར་པའི་ཕྱིར་དང༌། ཐེག་ཆེན་ནི་ཐེག་དམན་གྱི་གནོད་བྱེད་མ་ཡིན་ཏེ། ཐེག་པ་ཆེན་པོ་ལ་བརྟེན་ནས་ཐེག་དམན་གྱི་ཐེག་པ་ཐམས་ཅད་འབྱུང་གི ། ཐེག་པ་ཆེན་པོའི་ཐེག་པ་མེད་ན་ཐེག་དམན་ཀྱང་མི་འབྱུང་བར་རྒྱ་ཆེར་བཤད་པའི་ཕྱིར།
ཐེག་པ་ཆེན་པོའི་གྲངས་ངེས་ཀྱི་མདོའི་བརྗོད་བྱའང་ཚ་གྲང་ལྟར་འགལ་བ་མ་ཡིན་ཏེ། དྲང་བའི་དོན་གྱི་བརྗོད་བྱ་ཡང་ངེས་པའི་དོན་གྱི་བརྗོད་བྱ་ལ་བཀྲི་བའི་ཆེད་དུ་དེ་སྐད་གསུངས་པ་དང༌། ཐེག་པ་ཆེན་པོའི་འབུམ་པ་ལ་སོགས་པའི་དངོས་བསྟན་སྒྲ་ཇི་བཞིན་པ་དེ་སེམས་ཙམ་པ་སོགས་ཁ་ཅིག་དྲང་དོན་དུ་འཆད་པ་དང༌། དབུ་མ་པ་སྒྲ་ཇི་བཞིན་པ་ངེས་དོན་དུ་འཆད་པས། གྲངས་ངེས་ཀྱི་མདོའི་བརྗོད་བྱ་ཚ་གྲང་ལྟར་ལྷན་ཅིག་མི་གནས་འགལ་ཡིན་ན། གཞི་གཅིག་ལ། དྲང་ངེས་སོ་སོར་བསྟན་བཅོས་མཁན་པོ་རྣམས་ཀྱིས་འགྲེལ་རུང་བར་ག་ལ་འོས། དེར་མ་ཟད་དྲང་དོན་གྱི་མདོའི་དངོས་བསྟན་གྱི་བརྗོད་བྱའི་སྦས་དོན་ལ་ངེས་དོན་གྱི་མདོའི་བརྗོད་བྱ་ཆེར་བསྟན་པ་དང༌། ངེས་དོན་གྱི་མདོའི་བརྗོད་བྱའི་ཞར་དང་ཤུགས་བསྟན་ལ་དྲང་དོན་གྱི་མདོའི་བརྗོད་བྱ་བསྟན་པའང་ཡོད་དེ། རྒྱུ་དང་རྐྱེན་འདི་ཙམ་ལ་ལྟོས་པའི་སྐྱེ་བ་ཙམ་ཞིག་བརྗོད་པ་ན་ཀུན་རྫོབ་པ་བརྗོད་བྱར་བྱེད་པ་དྲང་དོན་གྱི་མདོའི་བརྗོད་བྱ་ཡིན་ཡང༌།
དེའི་ཁོང་དུ་ཀུན་རྫོབ་པའི་སྐྱེ་བ་ཆོས་ཅན་དུ་བཟུང་ནས། ངོ་བོ་ཉིད་ཀྱི་སྐྱེ་བ་མ་ཡིན་ཏེ། རྒྱུ་རྐྱེན་ལས་སྐྱེས་པའི་ཕྱིར། ཞེས་པ་ལྟ་བུ་དང༌། ངེས་པའི་དོན་དུ་རྐྱེན་ལས་སྐྱེས་པའི་སྐྱེ་བ་ནི་དོན་དུ་མ་སྐྱེས་པ་ཉིད་ཀྱི་ཕྱིར། ཀུན་རྫོབ་སྣང་ཙམ་དུ་སྐྱེ་བ་ལྟར་སྣང་དུ་རུང་བའི་ཕྱིར་ཐ་སྙད་དེ་ལྟར་བྱེད་དོ་ཞེས་དྲང་ངེས་ཀྱི་མདོ་ཐ་དད་པས་ཀྱང་དེ་གཉིས་ཀ་བརྗོད་བྱ་སྟོན་པ་ཡོད་པ་ཉིད་ཀྱི་ཕྱིར་རོ། ། ལྷག་པར་ཐེག་པ་ཆེན་པོ་ལ་རྒྱུ་འབྲས་ཀྱི་ཆགས་བྲལ་དང་ཆགས་བཅས་ཀྱི་ལམ་གཉིས་འགལ་བ་མ་ཡིན་ཏེ། རྒྱུ་ལམ་བྱེད་པའི་ཚོགས་ལམ་ནས་བཟུང༌། རྒྱུ་ལམ་བྱེད་པ་རང་ལམ་པས་ཐོབ་པའི་སངས་རྒྱས་ཀྱི་བར་གྱི་ཐེག་པ་ཀུན་གྱི་འབྲས་བུ་ཆགས་བཅས་ཀྱི་ལམ་དུ་འཇུག་པ་ནི་སྐལ་པ་ཆེས་བཟང་བ་ཉིད་ཡིན་ལ། འབྲས་བུའི་ཐེག་པ་ཆགས་བཅས་ཀྱི་ལམ་པ་ཉིད་ཀྱི་དཔལ་རྡོ་རྗེ་སེམས་དཔའམ་བདེ་བ་ལ་རྗེས་སུ་ཆགས་པའི་ཆགས་པ་གོང་དུ་སྤེལ་བའི་ཆེད་དུ་ཁམས་གསུམ་པའི་འདོད་པའི་ཡོན་ཏན་དང་ལོངས་སྤྱོད་བྱ་མཆོད་པར་རོལ་བ་ཡིན་ཅིང༌།
དེ་ལྟ་མིན་པར་ཁམས་གསུམ་པའི་བདེ་བ་ལ་ཆགས་པའི་ཆེད་དུ་ཁམས་གསུམ་པའི་ཡོན་ཏན་དང་ལོངས་སྤྱོད་ལ་ཆགས་པ་མིན་པས་འབྲས་བུའི་ཐེག་པ་པས་རྒྱུ་ཆགས་བྲལ་གྱི་ཐེག་པ་སྤོང་བའང་མ་ཡིན་པའི་ཕྱིར། འོ་ན་ཕར་ཕྱིན་ཐེག་པའི་ས་བཅུ་དང༌། གསང་སྔགས་ཀྱི་ས་བཅུ་པོ་གཉིས་ལ། ཕར་ཕྱིན་པའི་སངས་རྒྱས་ཀྱིའང༌། གསང་སྔགས་ལུགས་ཀྱི་ས་དང་པོ་མ་ཐོབ་པའང་ཡོད་དོ་ཞེས་སྨྲ་ན། སམྦུ་ཊ་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་འབྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། །
ཚན་དྷོ་མངོན་དུ་གྱུར་པ་སྟེ། ། ཉེ་བའི་ཚན་དྷོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་པའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པར་ཅིས་གསུངས་པ། ། ཕྱི་དང་ནང་དུ་ཡང་དག་བསམ། །
ཞེས་རྒྱུ་འབྲས་ཀྱི་ཐེག་པའི་ས་བཅུ་པོ་གནད་གཅིག་པར་བསྟན་པ་མ་ཡིན་ནམ་ཞེ་ན་ག་ལ་ཡིན་ཏེ། གསང་སྔགས་ཀྱི་གནས་ཀྱི་མིང་ཅན་གྱི་ས་དང་པོ་ཐུན་མོང་མིན་པ་དེ་ཐོབ་པ་ན། ཞར་ལ་ཕར་ཕྱིན་ཐེག་པའི་ས་དང་པོ་ཐུན་མོང་བ་རབ་དགའི་མིང་ཅན་དེ་ཡང་རྒྱལ་པོ་དབང་དུ་འདུ་བ་ན་འབངས་ཞར་ལ་འདུ་བ་ལྟ་བུ་དབང་གི་ཐོབ་པ་ཡིན་ལ། ས་ལྷག་མ་རྣམས་ལའང་དེ་ལྟར་སྦྱར་ཏེ་ཤེས་པར་བྱའོ། ། དེ་ལྟ་ནའང་འབྲས་བུ་རྡོ་རྗེ་ཐེག་པའི་ས་དང་པོ་ཐོབ་པ་ན་ཕྱི་རྒྱུའི་ཐེག་པའི་ས་དང་པོ་ཐོབ་པ་ཆེས་གསལ་བར་བསྟན་པ་ནི། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ནི་ཀླ་ཀློའི་སྐད། ། སུ་ལ་སོགས་པ་ཅི་གསུངས་པ། ཕྱི་དང་ནང་དུ་ཡང་དག་བསམ། ། ཞེས་འབྱུང་བས་ཀྱང་གསལ་བར་བྱས་པ་ཡིན་ནོ། །
འདི་ལྟ་བུའི་གནད་ནི་ཕ་རས་པ་ཆེན་པོ་ལྟ་བུས་མཁྱེན་པར་ཟད་ཀྱི། ཁ་ཅིག་ལུགས་ལྟར་གནས་ལ་སོགས་པ་ནི་ཐུན་མོང་མིན་པའི་རྒྱུ་ལ་མིང་དུ་བཏགས་པ་དང༌། རབ་དགའ་སོགས་ནི་ཐུན་མོང་བ་རྟོགས་པའི་འབྲས་བུའི་ཆ་ནས་མིང་དུ་བཏགས་པ་ཡིན་ནོ། ། ཞེས་སྨྲ་བའང་མཐོང་སྟེ། དེས་ན་གསང་སྔགས་ཀྱི་ས་དང་པོ་ཐོབ་པའི་རྒྱུ་ལས། ཕར་ཕྱིན་གྱི་ས་དང་པོ་འབྲས་བུར་ཐོབ་བྱ་བ་ནི། ཐུན་མོང་བའི་རྒྱུ་ཐུན་མོང་མ་ཡིན་པ་དང༌། དམན་པའི་རྒྱུ་མཆོག་གིས་བྱེད་པར་ཁས་བླངས་པས་ཅིར་ཡང་རུང་བ་མ་ཡིན་པ་ཁོ་ནའོ། ། འོ་ན། ། འཐུང་གཅོད་དཔེ་མེད་དེ་བཞིན་དུ། །
ཉེ་བའི་འཐུང་གཅོད་ཡེ་ཤེས་ཆེ། ། ཞེས་འབྱུང་བའི་དཔེ་མེད་དང་ཡེ་ཤེས་ཆེའི་ས་ལ་སྦྱོར་ཚུལ་ཇི་ལྟར་ཞེ་ན། དཔེ་མེད་ས་བཅུ་གཅིག་ཀུན་ཏུ་འོད་ཀྱི་མིང་གི་རྣམ་གྲངས་ཡིན་ལ། ཡེ་ཤེས་ཆེ་ཞེས་པའི་ས་ནི། ཕར་ཕྱིན་ཐེག་པར་མ་གྲགས་ཀྱང་བླ་མེད་ཉིད་དུ་གྲགས་པའི་སའི་མིང་ཞིག་སྟེ། ཕར་ཕྱིན་ཐེག་པར་མ་གྲགས་པའི་ཡེ་ཤེས་མཆོག་ཐོབ་པའི་ཆ་ནས་བཞག་པའི་ཕྱིར། ས་བཅུ་གཉིས་པ་འདི་སློབ་པ་དང་མི་སློབ་པའི་སར་འཇོག་པ་ནི་རྒྱུད་སྡེའི་དགོངས་པ་ཐ་དད་པས་རྣམ་གཞག་སོ་སོར་བྱུང་ཡང༌། ས་བཅུ་གཉིས་པ་ལས་གོང་དུ་སངས་རྒྱས་ཀྱི་ས་ཡེ་མེད་པར་བཅུ་གཉིས་པ་ཉིད་ལ་དབྱེ་བསྡུ་བྱས་སོ་ཞེས་ཁ་ཅིག་འཆད་པ་ལྟར་ཡང་སྨྲ་མི་ནུས་སོ། ། ཁྱད་པར་ས་བཅུ་གཉིས་པ་དང་བཅུ་གསུམ་པ་འདི་ཕར་ཕྱིན་ཐེག་པའི་སངས་རྒྱས་ཀྱིས་ཀྱང་སླར་སྒྲུབ་དགོས་པར་བསྟན་པ་ཡིན་ཏེ། དགོངས་པ་ལུང་སྟོན་ལས།
འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་ཅིང༌། ། དེ་ཕྱིར་ཀུན་ཏུ་འོད་འགྱེད་པ། ། ཐུབ་པའི་སྤྱོད་ཡུལ་མ་གཏོགས་པ། ། རྒྱལ་སྲས་ཀུན་གྱི་ས་ལས་བརྒལ། ། ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་བཞེད། ། སངས་རྒྱས་རྣམས་ཀྱི་གང་བསྟེན་པའི། ། སར་གྱུར་དེ་ནི་བཅུ་གསུམ་པ། ། ཞེས་འབྱུང་བས་བཅུ་གཉིས་པ་དེ་ཕར་ཕྱིན་པའི་ཐུབ་པ་སངས་རྒྱས་ཀྱི་སྐལ་བའི་སྤྱོད་ཡུལ་དང༌།
བཅུ་གསུམ་པ་དེ་གསང་སྔགས་ཀྱི་མངོན་དུ་བྱས་པར་ཡང་བསྟན་ཏོ། །
གཞན་ཡང་སྐབས་འདིར་གནད་འདི་ཤེས་དགོས་པར་སྣང་སྟེ། ཐེག་གསུམ་གྱི་སྡེ་སྣོད་གསུམ་གྱི་བརྗོད་བྱ་བསླབ་པ་གསུམ་དང་སྡོམ་པ་གསུམ་གང་ཟག་གཅིག་གི་རྒྱུད་ལ་ཅིག་ཆར་ཉམས་སུ་ལེན་པར་མི་རུང་ངོ་ཞེས་བྱ་བ་ནི་ཕྱོགས་འདིའི་དགག་བྱ་དངོས་ཡིན་ལ། དེ་ལྟ་ནའང༌། ཐེག་པ་དམན་མཆོག་གི་གང་ཟག་གཞི་མཐུན་པ་ཞིག་ནི་ཁས་ལེན་པ་མ་ཡིན་ཏེ། ཐེག་དམན་པ་ཐེག་ཆེན་པར་སེམས་མ་བསྐྱེད་བར་དུ་ནི་ཐེག་ཆེན་གྱི་གང་ཟག་མ་ཡིན་ལ། ཐེག་ཆེན་དུ་སེམས་བསྐྱེད་པ་ན། ཐེག་དམན་གྱི་ཡོན་ཏན་ཐམས་ཅད་ཡར་ལྡན་གྱི་ཚུལ་དུ་དེའི་རྒྱུད་ལ་ཉམས་སུ་ལེན་ཀྱང༌། དེ་ཐེག་དམན་གྱི་གང་ཟག་མ་ཡིན་པའི་ཕྱིར། སྤྱིར་བསླབ་པ་འོག་མ་འོག་མ་རྣམས་ཀྱིས་གོང་མ་གོང་མ་རྒྱུད་ལ་བསྐྱེད་ནས་བསླབ་པ་འོག་མ་འོག་མ་རྣམས་ཀྱི་དགེ་བའི་ཚོགས་ཡོངས་སུ་སྦྱངས་ཤིང་གོང་འཕེལ་དུ་ཕུན་སུམ་ཇེ་ཚོགས་སུ་འགྲོ་བ་ལས།
འོག་མ་རྣམས་གཏོང་བ་མ་ཡིན་མོད། འོན་ཀྱང་མཐོང་བ་དང་སྒོམ་པའི་ལམ་གྱི་རང་ལམ་གྱི་ལམ་བདེན་ལྟ་བུ་གཉེན་པོས་བྱ་བ་བྱས་ཟིན་པ་ནི། བྱས་ཟིན་པ་ཡོད་པར་ཁས་ལེན་པ་མ་ཡིན་ཏེ། ལམ་བདེན་ཡང་མི་སློབ་པར་གཟིང་ལྟར་དོར་བྱར་བཤད་པའི་སྐབས་ཀྱང་ཡོད་པའི་ཕྱིར། ཡང་ཁ་ཅིག་སངས་རྒྱས་ཀྱི་བསྟན་པ་གོང་འོག་ནང་མི་མཐུན་ཏེ། བྱ་སྤྱོད་དུ་སྤྱིར་དཀའ་ཐུབ་དང༌། ཁྱད་པར་ཤ་ཆང་སོགས་མི་གཙང་བའི་གནས་སུ་རུང་བའི་ལོངས་སྤྱོད་དུ་མ་གསུངས་པས་ལོངས་སྤྱོད་བྱར་བཀག་པ་དང༌། བླ་མེད་དུ། ཇི་འདོད་པར་ཚིམ་པར་ལོངས་སྤྱོད་པར་བྱ་བ་དང༌། ཤ་ཆང་སོགས་གཙང་སྦྲ་ཅན་གྱི་ལོངས་སྤྱོད་བྱ་མཆོག་ཏུ་བསྔགས་པ་དང༌།
རྣལ་འབྱོར་ཆེན་པོ་ལའང༌། ལས་དང་པོ་པའི་ཀུན་སྤྱོད་དང༌། རྣལ་འབྱོར་པ་ཆེན་པོའི་སྤྱོད་པ་ལ་བྱ་བ་ཡིན་མིན་ཐམས་ཅད་སྤྱོད་མི་ཆོག་པ་དང་ཆོག་པའི་ཁྱད་པར་གསུངས་པའི་ཕྱིར་སྙམ་ན། གནས་སྐབས་སུ་རྒྱུད་སྡེ་སོ་སོའི་གདུལ་བྱའི་དབང་གི་བཟའ་བཏུང་གི་ཁྱད་པར་འགའ་ཞིག་བཟའ་བར་གནང་མ་གནང་གིས་བསྟན་པ་ནང་མི་མཐུན་པར་མི་འགྲུབ་སྟེ། བསྟན་པ་ནང་མཐུན་མི་མཐུན་ནི། རྣམ་གྲོལ་གྱི་ལས་སུ་གཅིག་མི་གཅིག་ལ་བྱེད་པ་གང་ཞིག ། རྒྱུད་སྡེ་བཞི་གར་རྣམ་གྲོལ་གྱི་ལས་སུ་གཅིག་པའི་ཕྱིར། གཞན་ཡང་ལས་དང་པོ་པ་དང་རྣལ་འབྱོར་པ་ཆེན་པོའི་ཀུན་སྤྱོད་མ་གཅིག་པས་བསྟན་པ་ནང་མི་མཐུན་པར་འགྱུར་ན། རྒྱུ་ལམ་བྱེད་པའི་ལམ་ལྔའི་བསྟན་པ་ཡང་ནང་མི་མཐུན་པར་འགྱུར་རོ། ། ཚོགས་སྦྱོར་བ་དང༌།
འཕགས་པའི་ཀུན་སྤྱོད་ལ་བྱས་མི་ཆོག་པའི་ཁྱད་པར་རབ་ཏུ་ཆེ་བའི་ཕྱིར། ཡང་ཁ་ཅིག་སངས་རྒྱས་ཀྱི་བསྟན་པ་ལ་ནང་འགལ་ཡོད་དེ། ཉན་ཐོས་ཀྱི་དགེ་སློང་ལ་དབང་པོ་གཉིས་སྦྱོར་གྱི་བདེ་བ་ཉམས་མྱོང་གིས་ཉན་ཐོས་སོ་ཐར་རང་ལུགས་ཀྱི་སྡོམ་པ་ཉམས་བྱེད་དུ་གསུངས་པ་དང༌། སྔགས་ཀྱི་སྡོམ་ལྡན་ལ་དེ་སྤྱད་པས་སྡོམ་གསུམ་གྱི་དགེ་རྩ་སྦྱོང་བྱེད་དུ་བཤད་པའི་ཕྱིར་འགལ་བར་གྲུབ་བོ་ཞེ་ན། དེ་ལྟར་བཤད་པས་སྡོམ་པ་གསུམ་གྱི་བསྟན་པ་ནང་འགལ་དུ་འགྱུར་བ་དང་གསུམ་ལྡན་གྱི་དགེ་སློང་གིས་གོང་འོག་བསྟན་པའི་ཉམས་ལེན་གཅིག་བྱེད་ཚེ་གཅིག་ཤོས་གཏོང་བའང་མ་ཡིན་ཏེ། ཉན་ཐོས་ཀྱི་དགེ་སློང་དབང་པོའི་བདེ་བ་མྱོང་བ་ནི་འཁྲིག་ཚོར་ཆགས་པ་བསྐྱེད་པ་སྐྱོན་གྱི་ཆ་ནས་དགག་བྱ་ཆེས་ཆེ་བ་ཡིན་ལ། དེའི་རྒྱུས་ཉན་ཐོས་སོ་ཐར་རང་ལུགས་ཀྱི་སྡོམ་པ་ཉམས་པར་བྱེད་ལ། སྔགས་ཀྱི་སྡོམ་ལྡན་གྱིས་ནི་འཁྲིག་ཚོར་ཆགས་པའི་ཆེད་དུ་ག་ལ་ཡིན། བདེ་ཆེན་གྱི་ཡེ་ཤེས་བསྐྱེད་པ་ཡོན་ཏན་གྱི་ཆ་ནས་དགག་བྱ་མེད་པའི་ཁར་བསྒྲུབ་བྱ་ཆེས་ཆེ་བའི་ཆེད་ཡིན་ལ། བདེ་ཆེན་གྱི་ཡེ་ཤེས་ཀྱིས་ནི།
འཁྲིག་ཚོར་ཉོན་མོངས་ཅན་སྤོང་བྱེད་མཆོག་ཏུ་གྲུབ་ལ། དེའང་འཁྲིག་ཚོར་ཉོན་མོངས་ཅན་ནི་མ་ནིང་དང་བུ་ཆུང་ལ་ཡོངས་སུ་མི་རྫོགས་པས། དེ་ཡོངས་སུ་རྫོགས་པའི་རྟེན་ལ་དེ་མངོན་གྱུར་བ་འགོག་པ་དང༌། དེའི་ས་བོན་སྤོང་བ་ལ་དགོངས་ནས་བྱིས་པ་དང་མ་ནིང་དང༌། ལོ་ཉི་ཤུ་མ་ལོན་པ་ལ། དགེ་སློང་གི་སྡོམ་པའི་ཞིང་མིན་པར་གསུངས་པ་དང༌། ཕྱག་རྒྱ་བསྟེན་པའི་ནུས་པ་མེད་པའི་མ་ནིང་དང་བུ་ཆུང་ལ་དབང་གསུམ་པ་མི་སྐུར་བའི་གནད་འདི་ཡིན་པས། གསུམ་ལྡན་རྡོ་རྗེ་འཛིན་པས་དབང་གསུམ་པ་སོགས་ཀྱི་དོན་དུ་ཕྱག་རྒྱ་བསྟེན་པས་སོ་ཐར་གྱི་སྡོམ་པ་ཉམས་བྱེད་དུ་མ་གྲུབ་པའི་ཕྱིར་ཏེ། འོག་མ་ཉན་ཐོས་རང་ལུགས་ཀྱི་སོ་ཐར་ཉམས་བྱེད་འཁྲིག་ཚོར་ཉོན་མོངས་ཅན་གྱིས་བྱས་པ་གང་ཞིག་འདིར་དེ་དག་གིས་ཉམས་པར་མ་བྱས་པའི་ཕྱིར། དེས་ན་འོག་མའི་སྡོམ་བྱའི་སྡོམ་པ་མ་ཉམས་པའི་ཁར་གོང་མ་འདིར།
འཁྲིག་ཚོར་ཉོན་མོངས་ཅན་སྤོང་བར་མ་ཟད་བདེ་ཆེན་ཡེ་ཤེས་ཀྱི་བྱེད་པ་འདིས་འགྱུར་བཅས་ཀྱི་འཕོ་བདེ་གནས་སྐབས་བཞི་པའང་སྤོང་བར་བྱེད་ནས་མཆོག་མི་འགྱུར་གྱི་བདེ་བ་གོང་འཕེལ་དུ་སྡོམ་པས་འདི་ལྟ་བུ་ལ་ཚངས་པར་སྤྱོད་པ་ཆེན་པོ་པར་ཡང་བཞག་པའི་ཕྱིར། ཇི་སྐད་དུ། གོང་མ་གོང་མའི་སྡོམ་པ་ནི། ། བུ་ཁྱོད་ཀྱིས་ནི་བསྲུང་བར་བྱ། ། ཞེས་འབྱུང་ངོ༌། ། འོ་ན་སྔགས་ཀྱི་སྡོམ་ལྡན་གྱི་སྤྱོད་པ་ཁྱད་ཅན་དེ་ཐེག་དམན་གྱི་འདུལ་བར་ཡང་སྟོན་པས་ཅིས་མི་སྟོན་ཅེ་ན། ཐེག་དམན་པ་ནི་གཟུགས་སོགས་དངོས་པོ་རང་མཚན་པར་འཛིན་པ་དང༌། གནས་སྣང་གི་ཆོས་ཀྱི་རྟེན་འབྲེལ་ཤིན་ཏུ་ཕྲ་བ་བློར་མི་ཤོང་བས་ཐབས་ཁྱད་པར་ཅན་ལ་ཡིད་མི་ཆེས་པས། སྤྱད་པ་དེ་སྤྱད་ན། བདེ་ཆེན་གྱི་ཡེ་ཤེས་སྐྱེ་བའི་བར་ཆད་ཆེན་པོ་ཆགས་སོགས་ཉོན་མོངས་པ་དངོས་བརྒྱུད་དུ་མ་ནས་བསྐྱེད་པར་བྱེད་ལ།
རྒྱུ་འབྲས་ཀྱི་ཐེག་པ་ཆེན་པོ་བ་དག་ནི་གཟུགས་སོགས་དངོས་པོ་རང་མཚན་པར་འཛིན་པ་ལས་གྲོལ་བ་དང༌། གནས་སྣང་གི་ཆོས་ཀྱི་རྟེན་འབྲེལ་ཤིན་ཏུ་ཕྲ་མོ་བློར་ཤོང་བས་ཐབས་ཁྱད་ཅན་ལ་ཡིད་ཆེས་པས་གསང་སྔགས་སྣོད་རུང་གི་སྐལ་ལྡན་དུ་འགྱུར་བས། སྤྱད་པ་དེ་སྤྱད་ན། བདེ་ཆེན་གྱི་ཡེ་ཤེས་བསྐྱེད་པའི་ཐབས་ཁྱད་ཅན་དུ་ནང་གི་རྟེན་འབྲེལ་གྱི་སྟོབས་ཀྱིས་འགྱུར་བས་བྱེད་པ་དེས་ཆགས་སོགས་ཉོན་མོངས་པ་སྤོང་བར་བྱེད་པ་ཡིན་ཏེ། སྔགས་ཀྱིས་ཟིན་པའི་དུག་གིས་དུག་ནད་ཆེན་པོ་ཞི་བར་བྱེད་པ་དང་ཆོས་མཐུན་པ་བཟློག་པ་གཉེན་པོར་ཆེ་བའི་ཕྱིར། དེས་ན་མི་མཁས་པ་དངོས་པོ་ཉིད་ཀྱིས་འཆིང་བ་དང༌། མཁས་པ་དངོས་པོ་ཉིད་ཀྱིས་གྲོལ་བར་ཟབ་མོའི་མདོ་རྒྱུད་ཆེན་པོ་མཐའ་དག་ཏུ་འབྱུང་བས་ཀྱང་ཤེས་པར་བྱ་དགོས་ལ། དེས་ན་འདུལ་བ་ནས་དགག་དགོས་ཀྱི་སྐྱོན་ཐམས་ཅད་གསང་སྔགས་སུ་ཡང་དགག་དགོས་པ་དང༌། དེའི་དགག་བྱའི་གཙོ་བོ་ས་སྟོང་དུ་ལོག་པ་ན། དགག་བྱ་དེ་དང་འབྲེལ་བའི་ལུས་ངག་གི་ལས་འདུལ་བར་ཞར་བྱུང་དུ་དགག་པ་ཁ་ཅིག་གསང་སྔགས་སུ་སྒྲུབ་ཆོག་པ་ཡིན་ཏེ།
འདུལ་བར་གླུ་གར་སོགས་དགེ་སློང་གིས་བྱེད་པ་དགག་ཀྱང༌། གསུམ་ལྡན་དགེ་སློང་རྡོ་རྗེ་འཛིན་པས་བདག་ཉིད་ལྷར་གསལ་བའི་སྒོ་ནས་རྡོ་རྗེའི་གླུ་གར་སོགས་བྱེད་པ་ནི་མཆོག་གི་སྤྱོད་པར་གསུངས་ལ། དེ་ཡང་འདུལ་བར་དེ་དགག་པ་ནི་རྒྱུ་དེས་རྒྱགས་པ་ལ་སོགས་པ་དུ་མ་བསྐྱེད་ལ། གོང་མར་ནི་ཉེས་པ་དེ་མི་བསྐྱེད་པར་རྒྱུ་དེས་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་རྫོགས་བྱེད་དུ་འགྲོ་བ་ཡིན་ཏེ། དགེ་བཤེས་སྟོན་པ་ཆེན་པོས། འདུལ་བར་མི་བཏུབ་པ་སྔགས་སུ་མི་བཏུབ། ཅེས་པ་དང༌། འཇིག་རྟེན་གསུམ་གྱི་མགོན་པོ་འབྲི་གུང་པས། ཁོ་བོ་གསང་སྔགས་པའི་རྣལ་འབྱོར་པ་ཆེན་པོ་ཡིན་ཏེ། ཉམས་ལེན་ནི་གཙོ་བོར་འདུལ་བ་ཉིད་ལ་བྱས།
ཞེས་གསུངས་པ་རྣམས་སྲོག་གཅིག་ཏུ་ཡོད་པ་ཡིན་ནོ།། །། ༈ རྡོ་རྗེའི་གསུང༌། གདམས་ངག་ལྟར་མི་འོང་བཀའ་ལྟར་འོང༌། བྱ་བ་འདི། བཀའ་དང་འགལ་བའི་གདམས་ངག་བསྒོམས་པས་གདམས་ངག་དེ་ནས་ཕན་ཡོན་འབྱུང་བར་བཤད་པ་ལྟར་མི་འབྱུང་ཞེས་བཏོན་ན་དག་པར་འགྱུར་བས། འདི་ལ་ཕྱོགས་སྔ་ལེན་ལུགས་གཉིས་འབྱུང་བའི་དང་པོ་ནི་སྔགས་རྙིང་མ་བ་ཁ་ཅིག ། སངས་རྒྱས་ཀྱི་དངོས་བསྟན་གྱི་བཀའ་ནི་གདུལ་བྱས་ཉམས་སུ་མི་ལོངས་པས། དེ་ལས་ཨུ་རྒྱན་པདྨས་ཉམས་སུ་ལེན་བདེ་བ་ཞིག་གང་ཟག་གིས་བར་མ་ཆོད་པར་བྱས་ནས་ས་འོག་ལྟ་བུར་གཏེར་ལ་སྦས་ནས་མ་འོངས་པ་ན་གང་ཟག་འདི་ལྟ་བུ་དང་ཕྲད་ནས་ཆོས་འདི་ལ་ལོངས་སྤྱོད་པར་གྱུར་ཅིག ། ཅེས་སྨོན་ལམ་བཏབ་ནས་བཞག་པས་ཆོས་དེ་གང་ཟག་གི་ལག་ཏུ་ཐོབ་པ་དེ་ཉིད་ཀྱི་ཆོས་དེ་དབང་ཁྲིད་ཐམས་ཅད་ཐོབ་པ་ཡིན་པས། དེ་ཀ་འཆད་ཆོག་པ་ཡིན་ཟེར་བ་དང༌།
ལྷག་པར་རྟ་ནག་མཁན་པོ་རབ་ཡངས་ཆོས་ཀྱི་རྗེའི་གསུང་གིས། ཁོ་བོའི་ཚེ་མཇུག་འདི་ལ་གསང་སྔགས་རྙིང་མ་དང་མཇལ་ཡང་ཅུང་ཕྱིས་པས་ད་ཚེ་གཅིག་ལུས་གཅིག་གི་སངས་རྒྱས་མི་ཐོབ་པར་གདའ། ཁོ་བོས་སྔར་ལམ་འབྲས་བསྒོམས་པ་དེ་སྦྱངས་པ་འབྲས་མེད་དུ་སོང་འདུག ། ལམ་འབྲས་དེ་ཚེ་ལོ་དྲུག་ཅུ་པའི་དུས་ཀྱི་ཆོས་ཡིན་པས། ད་ལྟ་ཚེ་ལོ་བཞི་བཅུ་པའི་དུས་སུ་བསྒོམས་ན་འཚང་མི་རྒྱ། ད་ལྟ་ཚེ་ལོ་བཞི་བཅུ་པའི་དུས། པད་འབྱུང་གིས་གཏེར་དུ་སྦས། པདྨ་གླིང་པ། མཆོག་ལྡན་མགོན་པོ། བསྟན་སྙིང་གླིང་པ་རྣམས་ཀྱིས་གཏེར་ནས་བཏོན་པའི་ཆོས་འདི་བསྒོམས་ན་ཚེ་གཅིག་ཏུ་འཚང་རྒྱ་བར་འདུག་ཅེས་གླེང་བ་འདི་ལྟ་བུ་ལ་དགོངས་ཏེ།
ཞལ་སྔ་ནས། རྗེ་དུས་གསུམ་མཁྱེན་པའི་གསུང་གིས། སངས་རྒྱས་ཀྱི་བཀའ་གདུལ་བྱས་ཉམས་སུ་མི་ལོངས་ན། ཨུ་རྒྱན་པདྨའི་གསུང་ཡང་གདུལ་བྱས་ཉམས་སུ་མི་ལོན་པར་མཚུངས་ཏེ། གཉིས་ཀ་རྣམ་གྲོལ་གྱི་ཐབས་ཡིན་པ་གང་ཞིག ། སྐལ་མེད་ཀྱིས་དེ་གཉིས་ཀ་སྤྱོད་པར་མི་ནུས་པའི་ཕྱིར། སྔར་དུས་མ་ལོག་པའི་ཆོས་དུས་ལོག་པའི་དུས་སུ་སྒོམས་པས་འབྲས་བུ་མི་ཐོབ་བྱ་བའང་བླུན་པོ་ལ་གྲགས་པ་ཙམ་ཡིན་གྱི་ཡིད་བརྟན་བྱར་རུང་བའི་གཏམ་མ་ཡིན་ཏེ། སྤྱིར་སྔགས་བླ་མེད་ནི་རྩོད་དུས་ཀྱི་གདུལ་བྱ་ཉོན་མོངས་པ་མངོན་གྱུར་དུ་སྤྱོད་པ་དག་གི་སྐལ་བར་ཆེས་བསྔགས་པའི་ཕྱིར་དང༌། དེ་ལ་ཚེ་ལོ་འདིའི་དུས་བླ་མེད་ཀྱི་རྒྱུད་སྡེ་བསྒོམས་པ་འཚང་རྒྱ་བར་འགྱུར་ཞེས་དམིགས་བསལ་རྒྱུད་དང་འགྲེལ་པ་ཚད་ལྡན་འགར་ཡང་མ་གསུངས་པའི་ཕྱིར། དཔེ་འཁྱམ་བརྒྱུད་པ་ལས་ལེགས་བཤད་འདུག་ན་དེ་དོན་ཉམས་སུ་བླངས་པས་ཕན་ཡོན་ཅུང་ཟད་འབྱུང་སྟེ།
མཛངས་བླུན་ལས། ཀླུས་བསྙེན་གནས་ཡན་ལག་བརྒྱད་པའི་ཡི་གེ་མཐོང་བ་ལ་བརྟེན་ནས་བསྙེན་གནས་ཀྱི་བསླབ་བྱ་ལ་བསླབས་པས་ཀླུ་དེ་ལྷར་སྐྱེ་བར་བཤད་ཀྱང༌། དུས་དེར་བསྙེན་གནས་ཀྱི་སྡོམ་པ་འབོགས་ཐོབ་གཉིས་ཀ་དེར་བཤད་དུ་མེད་པའི་ཕྱིར། དེས་ན། དབང་གི་ཡི་གེ་མཐོང་བ་དང་ལག་ཏུ་ཐོབ་ཙམ་གྱིས་དབང་ཐོབ་པར་ཡང་མི་འགྱུར་ལ། ཁྲིད་ལ་ཡང་དེ་དང་མཚུངས་ཤིང་ཡི་གེ་ལག་ཏུ་ཐོབ་པས་དབང་ཐོབ་ན། སྔར་ཟ་ཧོར་གྱི་རྒྱལ་པོའི་ལག་ཏུ་ཡོ་གའི་རྒྱུད་ཀྱི་གླེགས་བམ་ཆར་དུ་བབ་ཀྱང༌། སློབ་དཔོན་ཀུ་ཀུ་རི་པ་གདན་དྲངས་ཏེ། དབང་བསྐུར་བ་སོགས་མ་བྱས་ཀྱི་བར་དུ་རྒྱུད་དོན་ཉམས་སུ་ལེན་མ་བཏུབ་པ་ལྟ་བུ་ཡིན་ལ། དེས་ན་གསང་སྔགས་ཀྱི་ཡི་གེ་མཐོང་ཙམ་ལ།
གསང་སྔགས་ཉམས་སུ་ལེན་སྐད་པ་ནི། གསང་སྔགས་རང་ཉིད་ལེན་པར་བྱེད་པ་ཟབ་མོའི་རྒྱུད་སྡེ་ཐམས་ཅད་བཀག་པའི་ཉེས་པ་ཆེ་ཤོས་ལ་སྤྱོད་པ་ནི་ཤིན་ཏུ་བླུན་པ་མཐར་ཐུག་པ་ཡིན་ཏེ།

སྔོན་སྨོན་ལམ་བཏབ་པས་མ་འོངས་པ་ན་གང་ཟག་ཁ་ཅིག་ཆོས་དེའི་སྟོན་པ་པོར་འགྱུར་ཞེས་པ་འདི་ནི་ཆེས་སྤྱི་བརྟོལ་ཅན་ཞིག་གི་ཧམ་བརྫུན་དུ་སྨྲས་པར་ཟད་དེ། དེ་ལྟར་འགྱུར་བ་ཞིག་ན་ཨུ་རྒྱན་པདྨ་ལས་སྟོན་པ་ཡང་དག་པར་རྫོགས་པའི་སངས་རྒྱས་ལྷག་སྟེ། ཆོས་ཀྱི་བརྒྱུད་ཚུལ་དེ་འདྲ་ཐེག་པ་གསུམ་བརྗོད་བྱར་འགར་ཡང་ཤིང་རྟ་ཆེན་པོ་དག་གིས་མ་རྙེད་པར་འདུག་པའི་ཕྱིར། འདི་ལ་བདག་གི་རྗེ་བླ་མ་ཕ་རས་པ་ཆེན་པོའི་ཞལ་ནས། བོད་འདིར་གསང་སྔགས་གཏེར་མ་ནས་ལེན་བྱ་བ་འདི་ནི། རྒྱ་གར་དང་ཁ་ཆེ་ཚོར་མུ་སྟེགས་ཀྱི་གསང་སྔགས་ཕྲ་མེན་གྱི་བུམ་པ་ལས་ལེན་བྱ་བ་ཞིག་ཡོད་པ་ལ་དཔེར་བྱས་ནས་བཅོས་པ་སྐད་ཀྱང་གསུང་ལ། ཁ་ཅིག་བོད་པའི་གཏེར་ལས་གསང་སྔགས་ལེན་པ་ནི། གསང་སྔགས་རང་ཉིད་ལེན་པའི་ཉེས་པ་མི་སྤྱོད་དེ། བོད་གཏེར་གྱི་གསང་སྔགས་འདི་ཀུན་ཨུ་རྒྱན་པདྨ་ལ་ཁ་གཡར་བར་ཟད་ཀྱི་ཚིག་དོན་གང་ལའང་གསང་སྔགས་ཀྱི་བརྗོད་བྱ་དོན་ལྡན་ནི་གཅིག་ཀྱང་མི་འདུག་གོ ། ཞེས་གླེང་བའི་སྐྱེས་བུ་དམ་པ་ལོ་ཆེན་རིན་བཟང༌། འོད་ཁུག་པ་ལྷ་བཙས།
རྔོག་སྦ་ཅན། སྟག་ཚང་ལོ་ཙཱ་བ་ཤེས་རབ་རིན་ཆེན་སོགས་མང་དག་ཞིག་བྱུང་བར་སྣང༌། ཁོ་བོ་ལྟ་བུ་ཉེ་ཚེ་བའི་མིག་ཅན་གྱིས་མཐའ་གཅིག་ཏུ་བརྗོད་པར་ག་ལ་ནུས། ཕྱོགས་སྔ་ལེན་ལུགས་གཉིས་པ་ནི། དེང་སང་ཁ་ཅིག་རྒྱུད་ཀྱི་དངོས་བསྟན་གྱི་ཚིག་རྣམས་ལ་རྟོག་གེའི་བློས་རྟོག་དཔྱོད་བཅུག་ནས་བླ་མ་བརྒྱུད་པའི་མན་ངག་མེད་པར་འཕྲལ་དུ་བསྐྱེད་རྫོགས་ཀྱི་དམིགས་པ་སྒོམ་ཚུལ་མང་པོ་གསར་དུ་བརྩམས་ནས་དེའི་རྒྱབ་སྐྱོར་དུ་འདྲ་མིན་གྱི་ལུང་མང་པོ་འདྲེན་པའང་མཐོང་སྟེ། ཞལ་སྔ་ནས། མ་འོངས་པ་ན་རྟོག་གེའི་བློས་ཟབ་མོའི་རྒྱུད་ཕྱིན་ཅི་ལོག་ཏུ་སྟོན་པར་ལུང་བསྟན་པ་དེ་ཉིད་འདིར་བྱུང་བ་ཡིན་པས། འདི་ལྟ་བུའི་བསྐྱེད་རྫོགས་ཀྱི་ཚུལ་གསར་པ་ལ་བསླབས་པས་ཐུན་མོང་དང་མཆོག་གི་དངོས་གྲུབ་ཆ་ཤས་ཕྲ་མོ་ཙམ་ཡང་ཐོབ་པར་འགྱུར་རོ་ཀན་ཞེས་གསལ་བར་སྙིང་རྗེའི་དབང་ཕྱུག་ཅན་དེས་བཀའ་སྩལ་བ་ཡིན། འདི་དང་མཐུན་པར་སྡོམ་གསུམ་མཁན་པོས། ལ་ལས་སངས་རྒྱས་གསུངས་པའི་ལུང༌། །
ཕྱིན་ཅི་ལོག་ཏུ་བཤད་ནས་སྒྲུབ། ། ཅེས་དང༌། འདི་འདྲའི་རིས་ཀྱི་བདུད་རིས་འགས། ། མིའམ་འཕགས་པའི་གཟུགས་བཟུང་ནས། ། ལོག་པའི་བསྟན་པ་སྤེལ་བའི་ཕྱིར། ། ཆོས་དང་བསྲེས་ནས་གནད་རྣམས་སུ། ། ཆོས་ལོག་བསྲེས་ནས་འཆད་པ་སྲིད། ། དཔེར་ན་ཁ་ཟས་བཟང་པོ་ལ། ། སྦྱར་བའི་དུག་གིས་ཕལ་ཆེར་གསོད། ། དུག་ཀྱང་ཡིན་པར་ཤེས་ན་ནི། །
འགའ་ཡང་བསད་པར་ནུས་མ་ཡིན། ། དེ་བཞིན་ཆོས་བཟང་འགའ་ཞིག་ལ། ། ཆོས་ལོག་བསླད་པས་ཕ་རོལ་བསླུ། ། ཆོས་ལོག་རྐྱང་པར་གོ་ན་ནི། ། འགའ་ཡང་བདུད་ཀྱི་བསླུ་མི་ནུས། ། བདུད་ཀྱི་བྱིན་རླབས་ཐམས་ཅད་ཀྱང༌། ། ངན་པར་ཁོ་ནར་ངེས་པ་མིན། ། འོན་ཀྱང་བཟང་པོའི་ནང་ནས་ནི། ། གནས་རྣམས་ཅུང་ཟད་བཅོས་པ་ཡིས། ། ཕན་པ་ལྟ་བུས་ཕ་རོལ་བསླུ། །
ཞེས་འབྱུང་བ་ཡང་འཁྲུལ་མེད་ཀྱི་གནད་ཐུགས་ལ་བྱོན་པ་ཉིད་དུ་གསལ་ལོ། ། དགོངས་གཅིག་རྙིང་མར། གསང་སྔགས་ཀྱི་གདམས་ངག་རྒྱུད་སྡེའི་སྦས་དོན་གྲུབ་ཆེན་རྣམས་ཀྱིས་གསལ་བར་མཛད་པ་དེ་ཕར་ཕྱིན་ཐེག་པ་དང་མ་མཐུན་པས། དེ་ཡང་དག་པ་མིན་པར་བཤད་སྣང་བ་ནི་རྒྱལ་བ་འབྲི་གུང་པའི་དགོངས་པ་ལས་ཕྱི་རོལ་དུ་གྱུར་པའོ།། །། ༈ རྡོ་རྗེའི་གསུང༌། སྐྱོན་མེད་ཀྱི་ཏིང་ངེ་འཛིན་གསུམ་འཁོར་བའི་རྒྱུ་ཡིན། ཞེས་པའང༌། འཇིག་རྟེན་པའི་བསམ་གཏན་ཉོན་མོངས་ཅན་མིན་པ་དག་པ་བའི་ཕན་ཡོན་གྱིས་བདེ་གསལ་མི་རྟོག་པ་རྣམས་བསྒོམས་པས་ཀྱང་བདག་མེད་རྟོགས་པའི་ཤེས་རབ་དང་མ་འབྲེལ་ན་ཁམས་གོང་དུ་སྐྱེ་བའི་རྒྱུ་བྱེད་ཅེས་བཏོན་ན་དག་པར་འགྱུར་རོ། ། འདི་ལ་ཕྱོགས་སྔ་ནི་ཁ་ཅིག་བསམ་གཏན་གྱི་ཕན་ཡོན་གྱི་མི་རྟོག་པ་སྒོམ་པ་དང་དེའི་ཉམས་ཤར་བས་ཆོས་སྐུ་ཐོབ། ལུས་སེམས་ཀྱི་བདེ་ཉམས་བསྒོམས་པས་ལོངས་སྐུ་ཐོབ།
དེའི་གསལ་བྱ་མངོན་པར་ཤེས་པ་སོགས་བསྒོམས་པས་སྤྲུལ་སྐུ་ཐོབ་པས་བདེ་གསལ་མི་རྟོག་པ་གསུམ་གྱི་སྐུ་གསུམ་གྱི་རྒྱུ་བྱེད་ཟེར་བ་ལ། ཞལ་སྔ་ནས། སྤྱིར་ཟག་མེད་ཀྱི་བདེ་གསལ་མི་རྟོག་པའི་ཏིང་ངེ་འཛིན་གྱི་སྐུ་གསུམ་གྱི་རྒྱུ་བྱེད་པ་ཡོད་ཀྱང༌། འཇིག་རྟེན་པའི་བསམ་གཏན་གྱི་མི་རྟོག་པ་ཙམ་ནི་ཆོས་སྐུའི་རྒྱུ་མ་ཡིན་ཏེ། མི་རྟོག་པ་ཙམ་ཡེ་ཤེས་ཀྱི་ཚོགས་མ་ཡིན་པའི་ཕྱིར་དང༌། བཤད་མ་ཐག་པའི་བདེ་གསལ་དེ་དག་ལོངས་སྤྲུལ་གྱི་རྒྱུ་མ་ཡིན་ཏེ། བྱང་ཆུབ་རྒྱུར་གྱུར་གྱི་བསོད་ཚོགས་མ་ཡིན་པའི་ཕྱིར། སྤྱིར་མི་རྟོག་པ་ལའང་མདོ་ལུགས་ལྟར་ན། སོར་རྟོག་གི་ཤེས་རབ་ཀྱི་སྤྲོས་པ་ཐམས་ཅད་ཆོད་ནས་གང་དུ་ཡང་མི་རྟོག་པར་བཞག་པའི་རྣལ་འབྱོར། སྔགས་ལུགས་ལྟར་ན།
བསྐྱེད་རྫོགས་ཀྱི་རྣལ་འབྱོར་གྱིས་ཡུལ་སྣང་ལྷ་དང་བདེ་ཆེན་གྱི་ཡེ་ཤེས་སུ་བྱིན་གྱིས་རླབས་བཞིན་པར་མི་རྟོག་པའི་རྣལ་འབྱོར་ལ་བཞག་པ་ཞིག་ཡིན་ན། རྣམ་པར་མི་རྟོག་པའི་རྣལ་འབྱོར་སངས་རྒྱས་ཀྱི་ལམ་དུ་འགྱུར་གྱི། དེ་ལྟར་མིན་པར་མི་རྟོག་པ་ཙམ་པོ་དང༌། འཇིག་རྟེན་པའི་བསམ་གཏན་གྱི་མི་རྟོག་པ་སངས་རྒྱས་ཀྱི་རྒྱུར་ག་ལ་འགྲོ། དེས་ན་འདི་ལྟ་བུ་ལ་དགོངས་ནས། རྗེ་བཙུན་ཆེན་པོ་མི་ལས། བདེ་དང་གསལ་དང་མི་རྟོག་གསུམ། ། འདི་གསུམ་སྒོམ་གྱི་གོལ་ས་ཡིན། ། ཞེས་དགོངས་སོ། ། དེ་ན་ཕྱི་རོལ་པ་དང་ཐུན་མོང་བའི་རྒྱུ་སྙོམས་འཇུག་གི་བསམ་གཏན་བསྒོམས་པས།
འཕེན་བྱེད་མ་རིག་པའི་རྒྱུ་དང༌། མི་གཡོ་བའི་ལས་དགེ་བ་དེ་འབྲས་བུ་སྐྱེ་བའི་བསམ་གཏན་བྱ་བ་གཟུགས་དང་གཟུགས་མེད་པའི་ལྷར་སྐྱེ་བར་འགྱུར་བ་ལས་བྱང་གྲོལ་གྱི་རྒྱུར་མི་འགྱུར་རོ། ། འོ་ན་འཇིག་རྟེན་པའི་བསམ་གཏན་གྱི་བདེ་གསལ་མི་རྟོག་སྟོང་འཛིན་ཐམས་ཅད་དང་བྲལ་བའི་ཏིང་ངེ་འཛིན་ཁྱད་པར་ཅན་སྐྱེས་ཀྱང༌། དེ་ཙམ་གྱི་བདེ་གསལ་མི་རྟོག་སྟོང་པའི་གོལ་ས་ལས་གྲོལ་བ་ཡང་མ་ཡིན་པར་ཤེས་དགོས་ཏེ། བསམ་གཏན་བཞི་པ་ལུས་སེམས་ཀྱི་བདེ་བ་ཐམས་ཅད་ཏིང་ངེ་འཛིན་གྱི་རྣམ་གཡེང་དུ་གོ་ན་དེ་ལ་ཞེན་པ་མེད་པར་སྤངས་ཏེ། དེར་དེ་མེད་ཀྱང་ད་དུང་དེ་རྒྱུད་ལ་བདེ་བའི་གོལ་ས་ཆོད་པ་མ་ཡིན་པ་དང༌། ཅི་ཡང་མེད་པའི་སྐྱེ་མཆེད་དུ་ཏིང་ངེ་འཛིན་གྱི་གསལ་ཆ་ལ་འཛིན་པ་དང་བྲལ་ནས་ཀྱང་ད་དུང་དེ་རྒྱུད་ལ་གསལ་བའི་གོལ་ས་ཆོད་པ་མ་ཡིན་པ་དང༌། ཅི་ཡང་མེད་པས་སྣང་བ་སྟོང་པར་སྒོམ་པས་མོས་ཡུལ་ཙམ་མིན་པར་སྣང་ཡུལ་ཐམས་ཅད་ནུས་པའི་སྟོང་པ་མངོན་དུ་བྱས་ཀྱང་དེ་ཟབ་མོ་སྟོང་པ་ཉིད་མངོན་དུ་བྱས་པ་མ་ཡིན། ད་དུང་དེ་རྒྱུད་ལ་སྟོང་པའི་གོལ་ས་ཆོད་པ་མ་ཡིན་པ་དང༌། བདེན་པར་ཡོད་མེད།
གཟུགས་སོགས་ཡིན་མིན་གང་དུ་མི་རྟོག་པ་ནི་ཡོད་མིན་མེད་མིན་པའི་ཏིང་ངེ་འཛིན་ལ་ཡོད་ཀྱང་ད་དུང་དེ་རྒྱུ་ལ་མི་རྟོག་པའི་གོལ་ས་ཆོད་པ་མ་ཡིན་ནོ། །
འོ་ན་དེ་དག་གི་གོལ་ས་གང་གིས་གཅོད་ཅེ་ན། གནས་ལུགས་རྟོགས་པའི་ཤེས་རབ་ཉིད་ཀྱིས་གཅོད་དེ། གནས་ལུགས་རྟོགས་པའི་ཤེས་རབ་དང་ཟུང་དུ་འཇུག་པའི་བདེ་གསལ་མི་རྟོག་པའི་ཡོན་ཏན་ཅན་གྱི་ཏིང་ངེ་འཛིན་དེ་འཁོར་བའི་གནས་ལུས་ལེན་པའི་རྒྱུ་མི་བྱེད་པར་ཡོངས་སུ་དག་པའི་རྟེན་དང་བརྟེན་པའི་འཇིག་རྟེན་དུ་སྐྱེ་བར་བྱེད་པ་ཡིན་ནོ། ། སྤྱིར་འཇིག་རྟེན་པའི་བསམ་གཏན་དེ་དག་ཐེག་པ་རང་རང་གི་ཐབས་ཤེས་དང་འབྲེལ་ན་བྱང་ཆུབ་ཀྱི་རྒྱུར་འགྱུར་བའི་སྐབས་ནི་ཆེས་མཆོག་ཏུ་བསྔགས་ཏེ། ཐུན་མོང་མིན་པའི་ལམ་སྟེགས་སུ་ཐུན་མོང་བའི་ལམ་ཡང་འགྲོ་དགོས་པའི་ཕྱིར། འོན་ཏེ་གསང་སྔགས་བླ་མེད་པ་རྡོ་རྗེའི་ལུས་ལ་གནད་དུ་བསྣུན་པའི་དགའ་བ་བཞིའི་ཡེ་ཤེས་ཀྱི་མཐར་སྐྱེས་པའི་བདེ་བ་ཆེན་པོ་དང༌། སྣང་མཆེད་ཐོབ་གསུམ་གྱི་མཐར་འབྱུང་བའི་འོད་གསལ་བ་དང༌། ཐིག་རླུང་སེམས་གསུམ་དབུ་མར་ཐིམ་པའི་མི་རྟོག་པའི་རྣལ་འབྱོར་རྣམས་ནི། རེ་རེ་ཞིང་ཟག་མེད་ལྷན་ཅིག་སྐྱེས་པའི་ཡེ་ཤེས་ཞི་ལྷག་དབྱེར་མེད་ཀྱི་རྣལ་འབྱོར་དུ་གྲུབ་པས།
དེ་རེ་རེ་ཞིང་སྐུ་གསུམ་གའི་རྒྱུ་བྱེད་པ་ཡིན་ཏེ། དེ་དག་གི་རྒྱུ་བདེ་གསལ་མི་རྟོག་པའང་རང་བཞིན་ལྷན་ཅིག་སྐྱེས་པ་གཅིག་གི་ངོ་བོར་སྐྱེ་ཞིང༌། འབྲས་བུ་སྐུ་གསུམ་པོ་དེའང་གྲུབ་བདེ་ལྷན་ཅིག་ཏུ་སྐྱེ་བ་ལས་རྫས་རང་གི་ངོ་བོ་སོ་སོར་བཅད་དུ་མེད་པའི་ཕྱིར། དེ་ཡང་སངས་རྒྱས་ཀྱི་སྐུ་གཅིག་ཉིད་སངས་རྒྱས་རང་ཉིད་ཀྱིས་ཉམས་སུ་མྱོང་བ་ན་ཆོས་སྐུ་དང༌། དེ་ས་བཅུ་པ་རྣམས་ཀྱི་མོས་དགེའི་ངོ་བོར་ལོངས་སྐུ་དང༌། གདུལ་བྱ་རིས་ཅན་གསུམ་གའི་མོས་དགེའི་ངོར་སྤྲུལ་པའི་སྐུར་འཆར་བ་ཉིད་ཀྱི་ཕྱིར་འདི་ལྟ་བུ་ལ་དགོངས་ནས། རྗེ་བཙུན་མི་ལས། བདེ་དང་གསལ་དང་མི་རྟོག་གསུམ། ། འདི་གསུམ་སྒོམ་གྱི་ཡང་རྩེ་ཡིན། ། ཞེས་འབྱུང་བས།
བདེ་གསལ་མི་རྟོག་ཅེས་པའི་མིང་ཙམ་གཅིག་ཀྱང༌། དོན་ཟབ་ཁྱད་ཆེས་ཆེ་བའི་ཕྱིར་འཁྲུལ་བར་མི་བྱའོ།། །། ༈ རྡོ་རྗེའི་གསུང༌། སྐུ་གསུམ་རེ་རེ་ཡང་སྐུ་གསུམ་གའི་བདག་ཉིད་དུ་བཞུགས་བྱ་བ་འདི་ཡང་དག་པར་བཏོན་ན། དཀྱིལ་འཁོར་འཁོར་ལོར་བཞུགས་པའི་སྐུ་རེ་རེ་ལའང་སྐུ་གསུམ་ཡ་མ་བྲལ་བར་བཞུགས་ཟེར་བའོ། ། དེ་ལ་ཕྱོགས་སྔ་ནི་ཁ་ཅིག ། དཀྱིལ་འཁོར་པའི་འཁོར་ལོ་བཞུགས་པའི་སངས་རྒྱས་འདི་རྣམས་ལ། འོག་མིན་གྱི་དཀྱིལ་འཁོར་ལྟ་བུར་བཞུགས་པའི་དཀྱིལ་འཁོར་པ་རྣམས་ལ་སྐུ་གསུམ་གར་ཚང་ཡང༌། སྤྲུལ་སྐུ་ཤཱཀ་ཐུབ་ལྟ་བུ་འཛམ་གླིང་དུ་བྱོན་ནས་དེས་ཡང་སྤྲུལ་དུ་བྱས་པའི་བདེ་དགྱེས་ལྟ་བུ་ནི་མཆོག་གི་སྤྲུལ་སྐུ་མཚན་ཉིད་པར་ཡང་འཇོག་དཀའ་ན། དེ་ཆོས་སྐུ་དང་ལོངས་སྤྱོད་རྫོགས་པའི་སྐུར་ནི་འོང་དོན་མེད་དོ་ཞེས་ཟེར་བ་དང༌།
ལྷག་པར་རྣལ་འབྱོར་པས་དབང་དང་རིམ་གཉིས་ཀྱི་ཆེད་དུ་སྒོམ་པའི་དཀྱིལ་འཁོར་པ་དེ་ནི་སྐུ་གསུམ་མཚན་ཉིད་པ་གནས་དོན་ལ་ཚང་བ་མ་ཡིན་ཏེ། རྟོག་ངོར་མོས་སྒོམ་ཙམ་ལས་གཞན་དུ་མ་གྲུབ་པའི་ཕྱིར་ཞེས་ཟེར་བ་ལ། ཞལ་སྔ་ནས། སྤྱིར་མཆོག་གི་སྤྲུལ་སྐུ་ལའང༌། གདུལ་བྱ་ཆགས་ཅན་འདུལ་བའི་མཆོག་གི་སྤྲུལ་སྐུ་ཞིག་དང༌། ཆགས་བྲལ་འདུལ་བའི་མཆོག་གི་སྤྲུལ་སྐུ་གཉིས་ཡོད་པ་ལས། དང་པོ་ནི་ཀྱེ་རྡོར་དང་བདེ་གསང་ལྟ་བུ་ཡིན་ལ། གཉིས་པ་ནི་སངས་རྒྱས་ཤཱཀ་ཐུབ་ལྟ་བུ་ཡིན་ལ། དེའང་དང་པོ་ལ་མོས་པའི་གདུལ་བྱའི་ངོར་ནི་རྩ་བའི་མཆོག་གི་སྤྲུལ་སྐུ་ཉིད་སྔགས་ལུགས་ནས་བཤད་པའི་ཀྱེའི་རྡོ་རྗེ་དང་དུས་ཀྱི་འཁོར་ལོ་སོགས་ཡིན་ལ། དེའི་ཡང་སྤྲུལ་གཞི་ནི་ཤཱཀྱ་ཐུབ་པ་ལ་སོགས་པར་བཞག་སྟེ།
གང་ལ་གང་འདུལ་གྱི་སྤྲུལ་པ་དང་ཕྲིན་ལས་དང་ཆོས་ཚུལ་མཐའ་དག་གསུངས་པར་སྟོན་པའི་ཕྱིར། དཔེར་ན་དུས་ཀྱི་འཁོར་ལོའི་ཞལ་བཞི་ནས་གྲུབ་མཐའ་བཞི་གསུངས་པར་སྟོན་པ་དང༌། རྒྱུད་སྡེ་འོག་མར་བཤད་པའི་སྤྱན་རས་གཟིགས་ཕྱག་སྟོང་སྤྱན་སྟོང་ནས་སངས་རྒྱས་སྟོང་སྤྲུལ་པར་བཤད་པ་ལྟ་བུའོ། ། འདིའི་སྐབས་སུ་ཁོ་བོའི་ཕ་རས་པ་ཆེན་པོས་འདི་སྐད་དུ་གསུངས་པ་ཐོས་ཏེ། ཁྱད་པར་དུས་འཁོར་ནས་གཙང་མའི་འོག་མིན་དུ་བཞུགས་པའི་ལོངས་སྐུ་དེ་ནི་སྐྱེ་འཆི་ཅན་དུ་བཤད་པས་དེ་ལྟ་ན་ལོངས་སྐུ་བཏགས་པ་བ་དང་མཆོག་གི་སྤྲུལ་སྐུ་མཚན་ཉིད་པ་དང༌། དེའི་ཚེ་ན་དེ་ལྟ་བུའི་མཆོག་གི་སྤྲུལ་སྐུ་དེ་ནི་སྔགས་ལུགས་ཀྱི་མཆོག་གི་སྤྲུལ་སྐུར་ཡང་འགྱུར་ཏེ། སྔགས་ལུགས་ལས་དེ་མཆོག་གི་སྤྲུལ་སྐུ་མིན་པ་ལ་གནོད་པ་ཅི་ཡང་མ་བསྟན་པའི་ཕྱིར། འགྲེལ་ཆེན་ལས། འདིར་ཉོན་མོངས་པ་ལ་སོགས་པའི་སྒྲིབ་པ་དང་བྲལ་བ་རྣམས་ཕུང་པོ་འཛིན་པའི་དུས་སུ་མངལ་དུ་འཇུག་པ་སྟེ། རྡོ་རྗེ་བཙུན་མོའི་བྷ་ག་ནི་བུད་མེད་ཀྱི་མངལ་དུ་དེ་ཉིད་ཀྱི་སྙིང་རྗེས་ཞུགས་པས་ངེས་པ་དང༌།
བྲལ་བ་ནི་ཐ་མལ་པའི་སྐྱེ་བོའམ། སེམས་ཅན་རྣམས་སྨིན་པར་བྱ་བའི་ཆེད་དུའོ། ། དེ་བཞིན་དུ་གསུངས་པ། ལུས་ནི་རྡོ་རྗེའི་སྐུར་གྱུར་པའི། ། གང་དུ་སངས་རྒྱས་མི་རྟག་ན། ། ཆུ་ཤིང་སྙིང་པོ་དང་མཚུངས་པའི། ། སྐྱེ་བོ་གཞན་རྣམས་སྨོས་ཅི་དགོས། ། ཅེས་བྱ་བ་ནི་རྟག་པར་སྨྲ་བ་རྣམས་སྨིན་པར་བྱ་བའི་དོན་དུའོ། ། ཡང་གཙང་མའི་གནས་ལ་སོགས་པ་རྣམས་སུ་གང་སྐྱེས་པའི་ཉན་ཐོས་ལྷར་གྱུར་པ་རྣམས་ང་རྒྱལ་ཞིག་པའི་ཆེད་དུ་དེ་ལྷ་འདི་རྣམས་འཆི་འཕོ་བའི་དུས་སུ་སྡུག་བསྔལ་ཆེན་པོ་བསྟན་པས་དེ་རྣམས་སྨིན་པའོ། ། ཞེས་འབྱུང་ངོ༌། །
གཉིས་པ་ནི་ཆགས་བྲལ་གྱི་གདུལ་བྱ་འདུལ་བའི་རྩ་བའི་མཆོག་གི་སྤྲུལ་སྐུ་ཤཱཀ་ཐུབ་ལྟ་བུ་དེས་གདུལ་བྱ་རིས་མེད་དེ་དག་ཐེག་གསུམ་སོ་སོའི་ངེས་འབྱུང་གི་སྒོ་ནས་མཐར་ཐུག་གསང་སྔགས་རྡོ་རྗེ་ཐེག་པའི་འབྲས་བུར་གནས་པའི་ཆེད་དུ་ཡང་སྤྲུལ་དུ་ཀྱེ་རྡོར་བདེ་མཆོག་ལ་སོགས་པར་སྤྲུལ་ནས། དེ་དག་གི་དཀྱིལ་འཁོར་དུ་ཉན་རང་དང་བྱང་སེམས་འགྲོ་བ་རིས་དྲུག་ལ་སོགས་པ་མཐའ་ཡས་པ་སྨིན་གྲོལ་འབྲས་གསུམ་དུ་མཛད་པ་ཡིན་ཏེ། དཔལ་ངན་སོང་སྦྱོང་བ་ལྟ་བུར་ཡང་ཉན་རང་ལ་སོགས་པ་དཀྱིལ་འཁོར་པ་ཉིད་ཀྱི་ལྷར་མཛད་པ་ལྟ་བུའོ། ། དེའི་ཚེ་ན་མདོ་སྔགས་ཀྱི་མཆོག་གི་སྤྲུལ་སྐུ་དེ་དག་ནི་སངས་རྒྱས་ཀྱི་སྐུ་དངོས་ཡིན་ལ། དེ་ཡང་སེམས་དང་བྲལ་བའི་ལུས་ཡན་གར་བ་མི་སྲིད་པས། དེ་ཐུགས་རྡོ་རྗེ་སྟོབས་སོགས་ཡོན་ཏན་གྱི་གཞིར་གྱུར་པའི་ཆོས་སྐུ་དང་མི་ལྡན་པར་ཡང་མི་འགྲུབ་ལ། དེ་ལོངས་སྤྱོད་རྫོགས་སྐུ་ལས་རྫས་རང་གི་ངོ་བོ་གཞན་པར་ཡང་འདོད་མི་རིགས་ཏེ། གཟུགས་ཀྱི་སྐུ་མཆོག་ཏུ་གྱུར་པ་ནི་ལོངས་སྤྱོད་རྫོགས་པའི་སྐུ་ཡིན་པ་ནི་གང་ཞིག ། མཆོག་གི་སྤྲུལ་སྐུ་ནི་གཟུགས་སྐུའི་ཁྱད་པར་ཉིད་དུ་གྲུབ་པའི་ཕྱིར། སྤྱིར་སངས་རྒྱས་ཀྱི་ཆོས་ཀྱི་སྐུ་དེ་གདུལ་བྱ་རིས་ཅན་གསུམ་གའི་ངོ་བོར་གཟུགས་སྐུ་དང་བཅས་པར་སྣང་སྟེ།
བརྒྱ་བྱིན་ལྟར་མེད་པ་ཁ་ཅིག་བརྒྱ་བྱིན་གྱི་གཟུགས་བཻཌཱུརྻའི་གཞིར་གཟུགས་བརྙན་ལྟར་འཆར་བའི་ཚུལ་གྱི་སྣང་བྱ་བ་ཡིན་ལ། དེའི་ཚེ་ན་སྣང་གཞི་བཻཌཱུརྻའི་གཞི་ལྟ་བུ་ནི་གདུལ་བྱའི་རྒྱུད་ཀྱི་དགེ་བའི་མེ་ལོང་དག་པ་ཡིན་ལ། གཟུགས་བརྙན་ལྟར་འཆར་བའི་ཚུལ་གྱི་སྣང་ཞེས་པ་ནི། དེའི་ཤེས་པ་ལས་གཞན་དུ་དབྱེར་མི་རུང་གི་སྣང་ཆས་བསྡུས་པ་དེ་ཡིན་ལ། སངས་རྒྱས་ཀྱི་གཟུགས་སྐུ་དངོས་དེ་དེའི་ཤེས་པ་ལས་གཞན་དུ་དབྱེར་རུང་གི་སྣང་ཆ་བརྒྱ་བྱིན་གྱི་གཟུགས་ལོག་ན་བཻཌཱུརྻའི་གཞིར་གཟུགས་བརྙན་ལྡོག་པ་ལྟ་བུའི་རྟེན་མི་ལྡོག་ཀྱང་བརྟེན་པ་ལོག་རུང་གི་རྟེན་འབྲེལ་གྱི་ཆོས་ཅན་གྱི་གཟུགས་སྐུ་དེ་ཡིན་ལ། གནད་འདི་ཁོང་དུ་མ་ཆུད་པར་ཁ་ཅིག་གཟུགས་སྐུ་གཟུགས་བརྙན་ལྟར་གཟུགས་མཚན་ཉིད་པ་མ་ཡིན་པར་འཆད་པ་དང༌། དེ་ཐལ་ཆེས་ནས། སངས་རྒྱས་ཀྱི་གཟུགས་སྐུ་སངས་རྒྱས་ཀྱི་སྐུ་མཚན་ཉིད་པ་མ་ཡིན་པར་འཆད་པ་ནི་ནོར་བ་བླ་ན་མེད་པའོ། ། དེར་མ་ཟད་སྤྱིར་སྤྲུལ་པ་དང་སྒྱུ་མ་དང་ཡ་མ་བརླ་ཞེས་པའི་སྤྲུལ་པ་འཁྲུལ་སྣང་དུ་འཆད་པའི་སྐབས་གཅིག་དང༌། ཡང་ལྷ་ཀླུ་ཉན་རང་ལ་སོགས་ལ་ལས་དང་རྫུ་འཕྲུལ་གྱི་སྤྲུལ་པ་འཆད་པའི་སྐབས་གཅིག་དང༌།
ཡང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའི་སྤྲུལ་པའི་སྐུ་འཆད་པའི་སྐབས་དང་གསུམ་ལས། དང་པོ་ནི་འཁྲུལ་སྣང་ལ་བེམ་ཤེས་མཚན་ཉིད་པ་གང་དུ་ཡང་བརྗོད་དུ་ཡོད་པ་མིན་པ་དང༌། གཉིས་པའི་དབང་དུ་བྱས་ནས་སྤྲུལ་པ་ལ་སེམས་མེད་པར་བཤད་དེ། སྤྲུལ་པ་དེ་བློ་དང་འབྲེལ་བའི་བྱེད་པ་ཙམ་སྔོན་དུ་སོང་ཡང་ལས་དགེ་མི་དགེ་བསགས་པའི་ལས་ཀྱི་འབྲས་བུ་མྱོང་བ་པོ་སེམས་ལྡན་མ་ཡིན་པའི་ཕྱིར། གསུམ་པ་འདིའི་དབང་དུ་བྱས་ནས་སངས་རྒྱས་ཀྱི་མཆོག་གི་སྤྲུལ་སྐུ་དང་དབང་ཐོབ་པ་ས་བཅུ་པའི་སེམས་པས་མཛད་པ་བཅུ་གཉིས་སྟོན་པ་ལྟ་བུའི་སྤྲུལ་སྐུ་ནི། ཐུགས་རྡོ་རྗེ་དང་མི་ལྡན་པར་འཆད་མི་འོས་ཏེ། དེ་དག་གི་སྤྲུལ་པའི་སྐུ་དེའི་རྒྱུ་ནི་ཟག་པ་མེད་པའི་བསོད་ནམས་ཀྱི་བྱེད་པ་གང་ཞིག ། དེའི་འབྲས་བུར་གྱུར་པའི་སངས་རྒྱས་དང་དབང་ཐོབ་པའི་བྱང་ཆུབ་སེམས་སྐུ་དེ་ལ་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའི་སྤྲུལ་སྐུར་བཞག་པའི་ཕྱིར། དེས་ན་སྐུ་དེ་ལ་ཐུགས་རྡོ་རྗེ་དང་ལྡན་པར་ཤེས་བྱེད་གཞན་ཡང་ཡོད་དེ། དེ་ལ་དེ་མེད་ན་དེའི་རྒྱུད་ལ་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱང་མེད་པར་འཆད་དགོས་ཏེ།
དེའི་རྒྱུད་ལ་ཆོས་སྐུར་གྱུར་པའི་ཐུགས་རྡོ་རྗེ་མེད་པའི་ཕྱིར། འདོད་ན་མཆོག་གི་སྤྲུལ་པའི་སྐུ་དེས་ཆོས་ཀྱི་འཁོར་ལོ་བསྐོར་མི་ནུས་པར་ཐལ། དེའི་རྒྱུད་ལ་རྣམ་པ་ཐམས་ཅད་མཁྱེན་པའི་ཡེ་ཤེས་མེད་པའི་ཕྱིར། འདི་ལ་འདོད་ལན་འདེབས་ན་མཐར་མཆོག་གི་སྤྲུལ་སྐུ་ཟས་གཙང་གི་སྲས་པོ་སངས་རྒྱས་མིན་པར་སྨྲ་དགོས་པའི་སྡིག་པའི་ལས་མཚམས་མེད་པ་སོག་པར་བྱེད་པ་དེ་དག་ནི་སྐལ་བ་མཆོག་ཏུ་མ་གྱུར་པ་དག་ཕན་ཚུན་རིགས་པ་དེ་གླེང་བར་བྱེད་པ་ཡིན་པས། དེ་དག་གི་རྗེས་སུ་ཟློས་པར་མ་བྱེད་ཅེས་བཀའ་སྩལ་ཏོ། ། ལྷག་པར་རྣལ་འབྱོར་པས་དབང་དང་རིམ་གཉིས་ཀྱི་ཆེད་དུ་དམིགས་ཤིང་སྒོམ་པའི་དཀྱིལ་འཁོར་དེར་བཞུགས་པའི་ལྷ་ལ་སྐུ་གསུམ་མཚན་ཉིད་པ་གནས་དོན་ལ་ཚང་བ་ཡིན་ཏེ། གནས་དོན་ལ་དེ་མ་ཚང་ན་དཀྱིལ་འཁོར་པ་དེར་བཞུགས་ཀྱི་ལྷས་རྣལ་འབྱོར་པའི་རྒྱུད་ལ་སྐུ་གསུམ་གྱི་ངོ་བོར་སྨིན་གྲོལ་དུ་བྱིན་གྱིས་རློབ་ནུས་པར་མི་རིགས་པས། འདིར་རློབ་ནུས་པ་ཉིད་ཀྱིས་དཀྱིལ་འཁོར་པ་དེར་བཞུགས་ཀྱི་ལྷ་ལ་སྐུ་གསུམ་མཚན་ཉིད་པ་གནས་དོན་ལ་ཚང་བར་གྲུབ་པའི་ཕྱིར། ཡང་དབང་དང་རིམ་གཉིས་ཀྱི་ཆེད་དུ་བསྒོམས་པའི་དཀྱིལ་འཁོར་པའི་ལྷ་དེ་ལ་སྐུ་གསུམ་མཚན་ཉིད་པ་གནས་དོན་ལ་ཚང་བ་མ་ཡིན་ཏེ། རྟོག་ངོར་མོས་སྒོམ་ཙམ་ལས་གཞན་དུ་མ་གྲུབ་པའི་ཕྱིར།
ཞེས་པའི་རྟགས་ག་ལ་གྲུབ་སྟེ། རང་རྒྱུད་ལ་གཉུག་མ་བྱང་ཆུབ་ཀྱི་སེམས་ཀྱི་ལྷའི་བདག་ཉིད་ཀྱི་རྩ་རླུང་ཐིག་ལེ་སེམས་བཅས་དཀྱིལ་འཁོར་བཞི་པོ་དེ་སྐུ་གསུམ་མམ་སྐུ་བཞིའི་རྒྱུའི་ངོ་བོར་རང་བཞིན་ལྷུན་གྲུབ་ཏུ་གནས་པ་དེ་ལ་རྟོག་ངོར་མོས་པས་སྒོམ་ནས་འབྲས་བུའི་ལྷའི་བདག་ཉིད་ཀྱི་སྐུ་གསུམ་མམ་བཞིར་བསྒྱུར་བ་ཉིད་ཀྱི་ཕྱིར་དང༌། སྔགས་ཀྱི་སྡོམ་དེ་དང་ལྡན་པ་དེས་བསྐྱེད་རྫོགས་ཀྱི་རིམ་པས་གཞན་རྒྱུད་དུ་གྲུབ་པའི་སྐུ་གསུམ་གྱི་ངོ་བོའི་ལྷ་སྤྱན་དྲངས་པ་ན་དེར་གཤེགས་ནས་མཆོད་པ་བཞེས་ཏེ། དེའི་རྒྱུད་བྱིན་གྱིས་རློབས་པ་སངས་རྒྱས་ཐམས་ཅད་ཀྱི་དམ་ཚིག་ཉིད་ཀྱི་ཕྱིར་རོ། ། འོ་ན་རྒྱུ་དུས་ཀྱི་སྐུ་གསུམ་གྱིས་སྐུ་གསུམ་གྱི་གོ་ཆོད་དམ་ཞེ་ན། རྒྱུ་དུས་སུ་སྐུ་གསུམ་ཡོད་པ་དང༌། དེའི་སྐུ་གསུམ་གྱིས་སྐུ་གསུམ་གོ་ཆོད་པ་དང༌། དེ་ཆོད་པའི་འཐད་པར་སྦྱང་གཞིའི་སྐུ་གསུམ་རྒྱས་པར་བཤད་ནས་དེ་སྦྱང་གཞི་སྐུ་གསུམ་གོ་ཆོད་པོ་དང་སྦྱང་འབྲས་ཀྱི་སྐུ་གསུམ་རང་བཞིན་གྱི་དག་པ་རྒྱུད་གཅིག་པའི་ངོ་བོར་དབྱེར་ཡོད་པ་མིན་པར་གསུངས་པ་ནི། ཕ་རོལ་ཏུ་ཕྱིན་པའི་ལམ་ལས་རྡོ་རྗེ་ཐེག་པའི་ལམ་ཆེས་ཟབ་པའི་ཟབ་ཁྱད་ཉིད་དུ་གྲུབ་པས། ཇི་སྐད་དུ།
ལུས་ཀྱི་དཀྱིལ་འཁོར་ཉམས་དགའ་བར། ། ཇི་སྐད་གསུངས་པའི་སྒོ་བཞིར་ལྡན། ། རང་གི་ཡན་ལག་ལས་བྱུང་བའི། ། ཀ་བ་བརྒྱད་ཀྱིས་བརྟན་པ་ཡིན། ། དངོས་པོ་ཀུན་དུ་མཉམ་པས་ན། ། གྲུ་བཞི་པར་ནི་རབ་ཏུ་གྲགས། ། སྐུ་གསུམ་ཐུགས་ཀྱི་ཚུལ་གྱིས་ནི། ། དེ་ཉིད་འཁོར་ལོ་གསུམ་དུ་བརྗོད། ། བླ་མ་བརྒྱུད་པའི་རིམ་གྱིས་ནི། ། རྫོགས་པའི་དཀྱིལ་འཁོར་ཉིད་དུ་གསལ། །
ཞེས་འབྱུང་ལ། གཞི་དུས་ཀྱི་སྐྱེ་འཆི་བར་དོ་གསུམ་གྱི་སྐབས་ཀྱི་གཉུག་མ་འོད་གསལ་བའི་ཆ་ལ་སྐུ་གསུམ་མཚན་ཉིད་པར་ཆེས་གསལ་བར་བཤད་པ་ནི། ཇི་སྐད་དུ། མངལ་གྱི་ཁྲུ་མ་ཆོས་གོས་ཉིད། ། དེ་བཞིན་མ་ནི་མཁན་པོ་ཉིད། ། མགོ་བོར་ཐལ་མོ་སྦྱར་བ་ཕྱག ། འགྲོ་བའི་བྱ་བ་ཁྲིམས་ཀྱི་གནས། ། སྔགས་ཀྱི་བཟླས་པ་ཨ་དང་ཧཾ། ། སྐྱེ་གནས་འཁོར་ལོའི་རྣམ་པ་ཨ། ། བདེ་ཆེན་གྱིའང་རྣམ་པ་ཧཾ། །
གཅེར་བུ་སྐྲ་དང་ཁ་སྤུ་བྲེགས། ། སྔགས་འདོན་སྐྱེས་པ་དགེ་སློང་ཉིད། ། འདི་དག་རྐྱེན་གྱིས་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཅེས་འབྱུང་བ་ལ་སོགས་བླ་ན་མེད་པའི་རྒྱུད་རྣམས་ལས་རྒྱས་པར་འབྱུང་ངོ༌། ། འོ་ན་གཞི་དུས་ཀྱི་སྐུ་གསུམ་པོ་ལའང་རྩ་རླུང་ཐིག་ལེ་སེམས་བཅས་རེ་རེ་ལའང་སྐུ་གསུམ་གྱི་དག་པ་སོ་སོར་གནས་པའང་ཡ་བྲལ་གྱི་ཚུལ་གྱིས་དབྱེར་ཡོད་པ་མ་ཡིན་ཏེ། གཞི་དུས་ཀྱི་རྩ་གསུམ་སྐུ་གསུམ་གྱི་ངོ་བོར་དག་རྒྱུའི་རྩ་གསུམ་པོ་དེའང་འབྲལ་མི་ཤེས་པར་གྲུབ་བདེ་ལྷན་ཅིག་པར་ཡོད་པའི་ཕྱིར། སྡོམ་འབྱུང་ལས། ལོངས་སྤྱོད་རྫོགས་སྐུ་ལཱ་ལ་ན། ། རཱ་ས་ན་ནི་སྤྲུལ་པའི་སྐུ། །
ཨ་བ་དྷཱུ་ཏཱི་ཆོས་སྐུ་སྟེ། ། སྐུ་གསུམ་པོ་ནི་སྤྱད་པ་ཡིན། ། ཞེས་འབྱུང་བའི་ཕྱིར་རོ། ། ཡང་འདིར་འདི་ཤེས་དགོས་ཏེ། སྔགས་བླ་ན་མེད་པར་སྐྱབས་འགྲོའི་སྐབས་སུ་དཀྱིལ་འཁོར་པར་བཞུགས་པའི་ལྷ་གཙོ་བོ་ཡབ་ཡུམ་གྱི་བདེ་ཆེན་གྱི་ཡེ་ཤེས་ཆོས་ཀྱི་སྐུ་སངས་རྒྱས་དཀོན་མཆོག་ཐུགས་རྡོ་རྗེ་དང༌། གཙོ་བོའི་ལྷ་ཡབ་ཡུམ་གྱི་སྐུ་ལོངས་སྤྱོད་རྫོགས་སྐུ་ཆོས་དཀོན་མཆོག་གསུང་རྡོ་རྗེ་དང༌། དེའི་འཁོར་དུ་བཞུགས་པའི་དཔའ་བོ་དང་རྣལ་འབྱོར་མ་སྤྲུལ་པའི་སྐུ་དགེ་འདུན་དཀོན་མཆོག་སྐུ་རྡོ་རྗེར་བཞག་པའི་སྐབས་ལྟ་བུར་ཡང༌། དགེ་འདུན་དཀོན་མཆོག་དེའི་རྒྱུད་ལ་དཀོན་མཆོག་གཞན་མེད་པ་དང༌། དེའི་སངས་རྒྱས་དཀོན་མཆོག་གི་རྒྱུད་ལ་དཀོན་མཆོག་གཞན་མེད་པ་མ་ཡིན་ཏེ། དཀོན་མཆོག་རེ་རེ་ཞིང་དཀོན་མཆོག་གསུམ་གའི་བདག་ཉིད་དུ་གྲུབ་པའི་ཕྱིར་ཏེ།
དཀྱིལ་འཁོར་གྱི་གཙོ་འཁོར་རྟེན་བརྟེན་པ་དང་བཅས་པ་ཐམས་ཅད་བདེ་ཆེན་གྱི་ཡེ་ཤེས་མཆོག་གི་སྐུ་ཉིད་ལས་རྣམ་པར་བཅད་དུ་མེད་པའི་ཕྱིར་རོ། ། དགོངས་གཅིག་རྙིང་མར། སྐུ་གསུམ་རེ་རེ་ཡང་གསུམ་གའི་བདག་ཉིད་ཡིན་པའི་སྒྲུབ་བྱེད་དུ། དཀྱིལ་འཁོར་དབུས་འགྱུར་མཐའ་མི་འགྱུར་ཞེས་བཀོད་པ་ནི་འབྲེལ་ཡེ་མེད་ལ། དཀྱིལ་འཁོར་དབུས་འགྱུར་མཐའ་མི་འགྱུར་ཞེས་པའང༌། སྒོ་གཅིག་རྐྱང་གི་དཀྱིལ་འཁོར་དེ་འདྲ་ལ་གཙོ་བོ་བསྒྱུར་བའི་དོན་ཙམ་ལ་བོད་དུ་གྲགས་པའི་བརྡ་ལས་རྒྱ་གཞུང་ལ་སོགས་པར་བརྡ་དེ་འབྱུང་བ་ཡང་མ་ཡིན་ནོ།། །། ༈ རྡོ་རྗེའི་གསུང༌། གསང་སྔགས་ལ་ཚུལ་ཁྲིམས་མེད་དཀའ་མེད་བྱ་བ་འདི་སྒྲོས་གཙང་བར་བཏོན་ན། གསང་སྔགས་ཀྱི་སྒོ་ནས་སངས་རྒྱས་སྒྲུབ་ཚུལ་ལ་ཉན་ཐོས་སོ་ཐར་གྱི་སྡོམ་པ་དང་ཐེག་ཆེན་དང་བྱང་སེམས་ཀྱི་སྡོམ་པའི་ཚུལ་ཁྲིམས་དང་ལྡན་ཙམ་གྱིས་མི་ཆོག་སྔགས་ཀྱི་རྒྱུད་སྡེ་སོ་སོ་ནས་ཇི་སྐད་བཤད་པའི་སྡོམ་པ་དང་དམ་ཚིག་གི་མིང་ཅན་གྱི་ཚུལ་ཁྲིམས་མེད་པར་སངས་རྒྱས་མི་ཐོབ་བྱ་བའོ། ། དེ་ལ་ཕྱོགས་སྔ་ནི།
བོད་རྨོངས་པ་ཁ་ཅིག ། གསང་སྔགས་བླ་མེད་ནི་གཙང་རྨེ་མེད་པའི་སྤྱོད་པ་ཉིད་རྡོ་རྗེ་འཆང་གི་སྤྱོད་པ་ཡིན་པས། ཉན་ཐོས་དང་རྒྱུའི་ཐེག་པ་ཆེན་པོའི་ཚུལ་ཁྲིམས་འཛིན་པ་ནི་ལྟ་ཡང་ག་ལ་འཚལ། གསང་སྔགས་རང་གི་ཚུལ་ཁྲིམས་ནི། མ་བཅོས་ལྷུག་པར་སྤྱད་བྱ་སྤྱོད་བྱེད་དང་བྲལ་བའི་སྒོ་ནས་གང་སྤྱོད་སྔགས་ཀྱི་ཚུལ་ཁྲིམས་ཡིན་པ་མ་གཏོགས་སྒོ་གསུམ་གྱི་བསྡམ་བྱ་ཅི་ཡང་ཡོད་པ་མ་ཡིན་ནོ་ཞེས་ཟེར་རོ། །
དེ་ལ་ཞལ་སྔ་ནས། སྤྱིར་སྔགས་ཀྱི་སྒོ་ནས་སངས་རྒྱས་བསྒྲུབ་པ་ལ་དབང་བསྐུར་བ་མེད་པར་མི་འགྲུབ་ཅིང༌། དབང་བསྐུར་བ་ལའང་སྡོམ་པ་གསུམ་མི་འཛིན་པ་ལ་དབང་བསྐུར་བ་བཀག་སྟེ། རྡོ་རྗེ་རྩེ་མོ་ལས། སྡོམ་པ་གསུམ་པོ་བསྟན་པ་ནི། །
དེ་ལ་དབང་བསྐུར་བྱིན་པར་བྱ། ། ཞེས་སོ་ཐར་བྱང་སེམས་གསང་སྔགས་ཀྱི་སྡོམ་པའི་ཚུལ་ཁྲིམས་དང་མི་ལྡན་པ་སྔགས་སྤྱོད་ཀྱི་ཞིང་མ་ཡིན་པ་ཉིད་དུ་བསྟན་ལ། གཞན་ཡང་དེར་གསང་སྔགས་ཀྱི་དམ་ཚིག་དང་ཚུལ་ཁྲིམས་ཀྱི་ཡོངས་སྦྱོངས་འཆད་བྱེད་ཀྱི་སྐབས་སུ། སྡོམ་པ་གསུམ་ལ་གནས་པ་ནི། ། དང་པོའི་ཁྲུས་སུ་བཤད་པ་ཡིན། ། ཅེས་དང༌། དང་པོའི་གོས་སུ་བཤད་པ་ནི། ། སྡོམ་པ་གསུམ་ལ་གནས་པ་དང༌། ། སྒྲུབ་པའི་ཆོ་ག་དག་པའོ། ། ཞེས་སྡོམ་པ་སྔ་མ་གཉིས་ཉན་ཐོས་དང་ཐེག་ཆེན་ཐུན་མོང་བའི་ཆོ་གས་བླང་བའི་སྡོམ་པ་རིམ་ཅན་དུ་ནོད་པའི་ཚུལ།
དང་པོར་གསོ་སྦྱོང་སྦྱིན་པར་བྱ། ། ཞེས་བྱ་བའི་ཚུལ་གྱིས་སམ་ཡང་ན་དཀྱིལ་འཁོར་ཆེན་པོ་ཉིད་དུ་འཇུག་པའི་ཆོ་གས་སྡོམ་པ་སྔ་མ་གཉིས་ཀྱང་ཐོབ་པར་བྱེད་པའོ། ། འོ་ན་སྔགས་ཀྱི་དཀྱིལ་འཁོར་དུ་འཇུག་པའི་ཆོ་གས་སོ་ཐར་གྱི་སྡོམ་པ་ཐོབ་པ་དེའི་ཚེ་ན། སོ་སོ་ཐར་པ་རིས་བདུན་ལས་གང་ཐོབ་ཞེ་ན། ཁ་ཅིག་སོ་ཐར་རིས་བདུན་ནི་དབྱེ་བའི་ཡ་གྱལ་ཡིན་ལ། དབྱེ་གཞི་སོ་སོར་ཐར་པའི་སྡོམ་པ་ཙམ་ཞིག་ཡོད་པས། སྐབས་འདིར་དབྱེ་བའི་ཡ་གྱལ་འདི་ལྟར་ཐོབ་ཅེས་དཔྱོད་པ་མང་ཞིང༌། དབྱེ་གཞི་སོ་ཐར་གྱི་སྡོམ་པ་ཙམ་པོ་བ་ཞིག་ཐོབ་པ་ལ་བྱེད་དོ་ཞེས་ཟེར་ཡང༌། བདག་གི་རྗེ་རས་པ་ཆེན་པོའི་ཞལ་སྔ་ནས། སྔགས་ཀྱི་ཆོ་གས་སོ་ཐར་གྱི་སྡོམ་པ་ལེན་པ་དེའི་ཚེ་ན།
ལེན་པ་པོའི་སྤོང་སེམས་ཆུང་འབྲིང་ཆེན་པོའི་དབྱེ་བས་དགེ་བསྙེན་དགེ་ཚུལ་བསྙེན་རྫོགས་ཀྱི་སྡོམ་པ་སོ་སོར་ཐོབ་པ་ཡིན་ལ། འདི་ཉིད་འཕགས་ཆེན་ཀརྨ་པ་ཆོས་གྲགས་རྒྱ་མཚོའི་དགོངས་པའང་ཡིན་པས་འཕགས་པ་ནི་དམ་པའི་ཆོས་སྨྲ་བ་ལ་ཚད་མ་གཅིག་པུ་འགྲན་ཟླ་མེད་པའི་དབང་པོའོ། ། འོ་ན་མཚམས་མེད་པ་བྱས་པ་དང་ཉན་ཐོས་ལུགས་ཀྱི་སོ་སོ་ཐར་པ་ལ་འཆབ་བཅས་ཀྱི་ཕམ་པ་བྱུང་བ་སྔགས་ལམ་དུ་འཇུག་པའི་ཚེ་གཞན་གནོད་གཞི་བཅས་སྤོང་སེམས་ཆེན་པོ་དེ་བསྙེན་པར་རྫོགས་པའི་སྡོམ་པ་དང་ལྡན་པར་འགྱུར་ན། དེ་ལྟ་ན་ཕམ་པ་འཆབ་བཅས་ཅན་ལ། ཚེ་འདིར་སྡོམ་པ་སོར་ཆུད་པར་མ་གསུངས་པ་དང་འགལ་ཞེ་ན། དེ་ནི་ཉན་ཐོས་རང་ལུགས་ཀྱི་སོ་ཐར་སྡོམ་པའི་དབང་དུ་བྱས་པ་ཡིན་ལ། འདིར་ནི་དེ་དབང་མི་བཙན་པས་ཐེག་པ་མཐོ་ཁྱད་ཀྱི་འོག་མའི་སྐྱོན་ཟིལ་གནོན་གྱི་སྒོ་ནས་དེ་ལྟ་བུ་ལ་བསྙེན་རྫོགས་ཀྱི་སྡོམ་པ་སྐྱེ་རུང་བས། སྐྱོབ་པ་ཉིད་ཀྱིས་ཀྱང་ཚོམས་གཉིས་པར། ལུང་སྡེ་བཞི་ནས་སོ་ཐར་གྱི་སྡོམ་པ་སྐྱེ་བའི་བར་ཆད་ཅན་དུ་གསུངས་པ་དེ་མཐའ་གཅིག་ཏུ་སྐྱེ་བའི་བར་ཆད་མ་ཡིན་པ་དང༌། ཞེས་གསུངས་པའང་འདི་ལ་དགོངས་སོ། །
འོ་ན་ཕམ་པ་འཆབ་བཅས་ཅན་ཚེ་དེ་ལ་འབྲས་བུ་མི་ཐོབ་པར་བཤད་ན་འདིར་མཆོག་གི་དངོས་གྲུབ་ཐོབ་པར་བཤད་པ་དང་འགལ་ལོ་ཞེ་ན། ཕམ་པ་འཆབ་བཅས་ཅན་འབྲས་བུ་མི་ཐོབ་བྱ་བ་འདི་ནི་གནས་སྐབས་ཉན་ཐོས་སུ་རིགས་ངེས་པའི་གང་ཟག་ལ་ཕམ་པ་འཆབ་བཅས་བྱུང་ན་ཉན་ཐོས་ཀྱི་རང་ལམ་གྱི་འབྲས་བུ་མི་ཐོབ་བྱ་བ་ཡིན་ལ། དེ་འདྲ་དེ་སྔགས་ལམ་དུ་འཇུག་པ་ན་མཆོག་གི་དངོས་གྲུབ་ཀྱི་འབྲས་བུ་མི་ཐོབ་པའི་དོན་ག་ལ་ཡིན། འོ་ན་སྔགས་ཀྱི་ཆོ་གས་བསྙེན་རྫོགས་ཀྱི་སྡོམ་པ་ཐོབ་པ་དེ་དགེ་སློང་དུ་འཇོག་གམ་ཞེ་ན། དེ་རབ་ཏུ་བྱུང་བ་ཞིག་ཡིན་ན་དོན་གྱི་དགེ་སློང་དུ་གྲུབ་མོད། དགེ་སློང་གི་ཐ་སྙད་ནི་མ་གྲུབ་སྟེ། དགེ་སློང་གི་ཐ་སྙད་ནི་གསོལ་བཞིའི་ལས་ཀྱིས་མ་སྒྲུབ་པར་མི་འབྱུང་བར་འཇིག་རྟེན་དང་བསྟན་བཅོས་ཀྱི་གྲགས་པ་ཚད་མས་གནོད་པའི་ཕྱིར། དེ་ལྟ་བུའི་ཁྱིམ་པ་ཡིན་ན་དེ་ལ་བསྙེན་རྫོགས་ཀྱི་དོན་གྲུབ་ཀྱང་དགེ་སློང་གི་དོན་ནི་མ་གྲུབ་སྟེ། ཁྱིམ་པ་ཉིད་ཀྱི་ཕྱིར་ཟས་སློང་བ་ལ་སོགས་པའི་དོན་མ་གྲུབ་པའི་ཕྱིར། དེས་ན་ཁྱིམ་པའི་གསུམ་ལྡན་རྡོ་རྗེ་འཛིན་པ་ལས་ནི་གསུམ་ལྡན་དགེ་སློང་རྡོ་རྗེ་འཛིན་པ་ཉིད་མཆོག་ཏུ་བསྔགས་པ་ཡིན་ཏེ།
ཁྱིམ་པའི་གསུམ་ལྡན་རྡོ་རྗེ་འཛིན་པས། སྔགས་ཀྱི་རྡོ་རྗེ་སློབ་དཔོན་གྱི་བྱ་བ་ལས་སྒྲུབ་པར་མི་རུང་གི ། གསུམ་ལྡན་དགེ་སློང་རྡོ་རྗེ་འཛིན་པས་ནི་ཤིན་ཏུ་གསང་བར་རིག་མ་སོགས་ཀྱི་འདོད་ཡོན་བསྟེན་ཀྱང་ལས་བརྒྱ་རྩ་གཅིག་སོགས་འདུལ་བའི་ལས་ཀྱི་བྱ་བ་ལ་སོགས་པར་ཡང་དབང་ཞིང༌། རབ་ཏུ་བྱུང་བའི་མཁན་པོ་ལ་སོགས་པར་ཡང་བྱར་རུང་བ་ཉིད་ཀྱི་ཕྱིར། བྱང་ཆུབ་སེམས་དཔའི་འགྲེལ་པར། བསླབ་པ་ལྔའི་གནས་ལྡན་ཞིང༌། ། བྱང་ཆུབ་སེམས་དཔའི་སྡོམ་པ་དང༌། ། གསང་སྔགས་དམ་ཚིག་ལྡན་པ་ནི། ། དགེ་བསྙེན་རྡོ་རྗེ་འཛིན་པ་ཡིན། ། བསླབ་པ་བཅུ་ཡི་གནས་ལྡན་ཞིང༌། །
བྱང་ཆུབ་སེམས་དཔའི་སྡོམ་པ་དང༌། ། གསང་སྔགས་དམ་ཚིག་ལྡན་པ་ནི། ། དགེ་ཚུལ་རྡོ་རྗེ་འཛིན་པ་ཡིན། ། བསླབ་པ་བྱེ་བའི་གནས་ལྡན་ཞིང༌། ། བྱང་ཆུབ་སེམས་དཔའི་སྡོམ་པ་དང༌། ། གསང་སྔགས་དམ་ཚིག་ལྡན་པ་ནི། ། དགེ་སློང་རྡོ་རྗེ་འཛིན་པ་ཡིན། ། ཞེས་དགོངས་གཅིག་རྙིང་མར་ལུང་དྲངས་པ་ལྟ་བུའོ། ། དེ་ཉིད་ཀྱི་ཕྱིར་གསུམ་ལྡན་དགེ་སློང་རྡོ་རྗེ་འཛིན་པས་འདུལ་བའི་ལས་ལ་དབང་སྟེ་མཁན་པོ་མཛད་པ་འདི་ཡང༌། ཀུ་སུ་ལུ་པ་གཞོན་ནུ་གྲུབ་ཀྱི་སྡོམ་གསུམ་འགྲེལ་པ་ཉི་མའི་འོད་ཟེར་ལས།
ས་ར་ཧས། མདའ་མཁན་མོ་ཕྱག་རྒྱ་མོར་བཞེས་པའི་རྗེས་ལ། སློབ་དཔོན་ཀླུ་སྒྲུབ་ཀྱི་མཁན་པོ་མཛད་དོ་ཞེས་པ་ཡི་གེར་བྲིས་གདའ་བ་ཡང་གསང་བའི་གནད་རྟོགས་འདི་ གཏམ་དུ་གྲགས་པ་འདི་ལའང་ལོ་རྒྱུས་ཁུངས་ཐུབ་ཡོད་མཆིས། ཡང་འགོས་ལུགས་ཀྱི་འདུས་པའི་ཆོས་འབྱུང་དུ། ཀླུ་རྒྱལ་འཇོག་པོའི་བུ་སློབ་དཔོན་ཀླུ་སྒྲུབ་ལ་ཆོས་ཉན་དུ་འོངས་པས་མིའི་གནོད་སྲུང་གི་ཆེད་དུ་ཙནྡན་གོར་ཤི་ཤ་བསྐུར་བས། སློབ་དཔོན་གྱི་ཙནྡན་དེའི་རྒྱུ་ལས་གྲུབ་པའི་ཡི་དམ་གྱི་སྐུ་གཅིག་བཞེང་སྙམ་ན། ཁྱོད་ཀྱིས་ཐབས་ཡོད་དམ་བྱས་པས་ཀླུ་ཡུལ་དུ་བྱོན་ན་ཡོད་བྱས་པས། དེར་བྱོན་ནས་ཀླུ་རྒྱལ་ལ་ཙནྡན་བླངས་པས། རྒྱལ་པོས་སྔོན་གནོད་སྦྱིན་གྱི་ཡུལ་དུ་འཁྲུག་བླ་ལ་དུམ་གཅིག་འབྱུང་བ་དེ་ཟད་པས། ད་གནོད་སྦྱིན་ལ་བླང་ཟེར།
དེར་དེས་དེ་ལ་བླངས་པས། དེས་བུ་མོའི་ནོར་སྐལ་ལ་གཅིག་ལས་ང་ལ་ཡང་མེད་པས། ཁྱེད་ཀྱི་སློབ་དཔོན་གྱི་བུ་མོ་འདི་ཉིད་བཞེད་ན་ཙནྡན་དང་བཅས་ཏེ་འབུལ་བྱས་པས། སློབ་དཔོན་ལ་ཞུས་གནང་སྟེ། བུ་མོ་ཕྱག་རྒྱར་མཛད། ཙནྡན་ལ་སྒྲོལ་མའི་སྐུ་བཞེངས། བུ་མོ་སྲས་གཅིག་ཀྱང་བཙས། མ་སྨད་ཀླུ་ཡུལ་དུ་བཞག ། སློབ་དཔོན་བི་ཀྲ་མ་ལར་བྱོན། སྒྲོལ་མ་ལྷ་ཁང་དེར་བཞུགས།
སློབ་དཔོན་ཀྱང་ཀླུ་སྒྲུབ་ཏུ་གྲགས། དེ་ནས་ཀླུ་ཡུལ་དུ་སྲས་དེ་རྣམས་དང་ཀླུ་རྣམས་ཀྱི་ཕྲུ་གུ་བརྩེ་བ་ན། ཀླུ་ཕྲུག་སོ་སོས་ངའི་ཕ་ཟེར་བ་ལ། ཁོས་ངའི་ཕ་གང་ཡིན་མ་ལ་དྲིས་པས། འཛམ་གླིང་དུ་ཀླུ་སྒྲུབ་ཆོས་འཆད་པ་དེ་ཡིན་ལོ་ཞེས་པས་བསྐུལ་ནས། དེར་བྱོན། རབ་ཏུ་བྱུང་ཆོས་སླབས་པ་ལས། ཀླུའི་བྱང་ཆུབ་ཏུ་གྲགས། དེས་བཅུད་ལེན་གྲུབ་ནས་ལྷོ་ཕྱོགས་དཔལ་གྱི་རི་ལ་གཤེགས་སྐད། ཟེར།
མཆན། ལེགས་པར་བཤད་པའོ། ། འོ་ན་རྡོ་རྗེ་སློབ་དཔོན་གསུམ་ལྡན་དགེ་སློང་རྡོ་རྗེ་འཛིན་པའི་དབང་དུ་སྟེ་དེ་ལྟ་ཡིན་དུ་ཆུག་ཀྱང༌། རྡོ་རྗེ་སློབ་མའི་དབང་དུ་ན་ཉན་ཐོས་ཀྱི་དགེ་སློང་སྔགས་ལམ་ནས་འཇུག་པ་དེ་ལ་དབང་གོང་མ་དངོས་སུ་བསྐུར་རུང་ངམ་མི་རུང༌། རུང་ན་ཉན་ཐོས་ཀྱི་སྡོམ་པ་འཇིག་པས་སྔགས་ཀྱི་སྡོམ་པའང་འཇིག་ལ། མི་རུང་ན་དབང་གོང་མ་དག་གང་ལས་ཐོབ་པའི་དཀྱིལ་འཁོར་བཞི་མཚན་ཉིད་པའང་ཉམས་པར་འགྱུར་ལ། ཚིག་ཙམ་དང་དམིགས་པ་ཙམ་ལ་བརྟེན་པས་ཆོག་ན། བུམ་དབང་གི་དཀྱིལ་འཁོར་ཡང་ཚིག་དང་དམིགས་པ་ཙམ་ལ་བརྟེན་པས་ཆོག་པར་མཚུངས་ལ། དེར་མ་ཟད་དབང་གོང་མ་ནི་ནང་གི་རྟེན་འབྲེལ་ཁྱད་ཅན་སྒྲིག་དགོས་པས་རྡོ་རྗེའི་ལུས་ཀྱི་འདུ་འཕྲོད་ཉིད་དབང་བཙན་དགོས་ཀྱི། ཕར་ཕྱིན་ཐེག་པ་ལྟར་སེམས་སྦྱོང་བ་ཉིད་ཙམ་གྱིས་མི་འགྲུབ་པའི་ཕྱིར་ཞེ་ན།
འདི་ལ་མགོ་གཅིག་ཏུ་རུང་མི་རུང་གང་གིའང་ལན་བཏབ་པར་བྱ་བ་མ་ཡིན་ཏེ། རྣམ་པར་ཕྱེ་ནས་ལན་སྨྲ་དགོས་པའི་ཕྱིར། དེའང་ཉན་ཐོས་ཀྱི་སྡོམ་པས་འཇིག་པས་སྔགས་ཀྱིས་སྡོམ་པའང་འཇིག་པའི་ཉེན་ཡོད་པའི་སྐབས་སུ་དངོས་རིག་དང་པོར་མི་བསྐུར་བར་རང་རིག་གྲོལ་བའི་སྟོབས་ཀྱི་རིག་མ་ལ་བློ་སྦྱང་དགོས་པར་བསྟན་པ་དང༌། དེ་ལྟར་རྣལ་འབྱོར་པ་དེ་དཔོན་སློབ་རང་གི་སྡོམ་པ་གོང་འོག་འཇིག་ཉེན་མེད་ཀྱང་བསྟན་པ་གོང་འོག་སྤྱི་ལ་སྨོད་པའི་ཉེས་པ་ཡོད་པར་དངོས་རིག་ཤིན་ཏུ་གསང་བའི་ཚུལ་གྱིས་རེ་ཤིག་སྦས་ནས་རིམ་གྱིས་སློབ་པར་བྱེད་པ་དང༌། དེ་ལྟ་བུའི་དགག་བྱ་དང་མི་ལྡན་པའི་སར་དེ་ལྟ་བུའི་རྟེན་ལ་དབང་གོང་མ་དངོས་སུ་བསྐུར་རུང་དུ་འཆད་པ་ཡིན་ཏེ། དེའི་དང་པོ་ནི། རྡོ་རྗེ་སློབ་དཔོན་གྱིས་སློབ་མ་ལ་དངོས་དབང་བསྐུར་དུ་བཏུབ་མི་བཏུབ་ཀྱི་ཉམས་མྱོང་མེད་པར་རྒྱུས་མེད་ཀྱི་ལམ་མཁན་ལྟ་བུ་དང༌། རྡོ་རྗེའི་སློབ་མ་སྣོད་དང་མི་ལྡན་པ་མལ་འོག་གི་གཏེར་ངོ་མི་ཤེས་པ་ལྟར་རྡོ་རྗེ་ཐེག་པ་ལ་ངེས་པ་མ་ཐོབ་པ་དང༌། སློབ་མའི་རྒྱུད་ཁྱད་པར་དུ་མ་གྱུར་པས་དབང་དུས་སུ་མ་བབ་པ་སྨན་པས་ནད་ངོས་མ་ཟིན་པ་ལྟ་བུ་དང༌། ཐབས་ཁྱད་པར་ཅན་ཆོ་ག་དང་མ་འབྲེལ་བ་ཁ་སྐོམ་པ་ལ་མེ་བྱིན་པ་ལྟ་བུ་སྟེ།
རང་རྒྱུད་ཀྱི་ཆགས་པ་འདག ། ལུས་སེམས་ཟག་མེད་ཀྱི་ཞུ་བདེའི་ཉམས་ཀྱིས་གང་དེའི་རྐྱེན་གྱིས་ལུས་སེམས་ཀྱི་ཚོར་བ་སྡུག་བསྔལ་གྱི་བདེན་པ་ད་ལྟ་བ་དང་མ་འོངས་པ་འགགས་པར་བྱེད་པའི་ཐབས་ཀྱིས་མ་ཟིན། ཐབས་དེས་དྲངས་པའི་བདག་མེད་རྟོགས་པའི་ཤེས་རབ་སྟོང་ཉིད་ཀྱི་མྱོང་བ་རྒྱུད་ལ་མ་སྐྱེས་པས་ཤེས་རབ་ཀྱི་རྒྱས་མ་ཐེབས་ན་ནི་དབང་དེ་ལྟར་བསྐུར་ན་ཉན་ཐོས་ཀྱི་སྡོམ་པའང་འཇིག་སྟེ། ལུགས་དེར་དངོས་པོ་གཙོ་བས་པགས་རིམ་དང་པོ་འདས་ན་ཉན་ཐོས་ཀྱི་ཕམ་པ་དང་པོའང་འབྱུང་ལ། དེ་འབྱུང་ན་སྔགས་ཀྱི་ཐེག་ འདི་ལྟ་བུའི་གང་ཟག་ལ་དབང་དེ་བསྐུར་བ་དང་སློབ་མ་དེས་ལེན་དུ་མི་རུང་བར་སྟོན་པ་ཉིད་ཀྱིས་གསུངས་པ་ལ་ཁྱད་དུ་བསད་སྟེ་དེར་དབང་བསྐུར་སྦྱིན་པ་དང་བླང་བར་བྱས་པ་ཉིད་ཀྱིས་སོ། ། མཆན། པར་འདས་ཡང་ཐབས་ཀྱིས་མ་ཟིན་ཤེས་རབ་ཀྱིས་རྒྱས་མ་ཐེབས་པ་ལ་དངོས་དབང་བསྐུར་ན་བདེ་གཤེགས་བཀའ་འདས་ འདིའི་སྔགས་ཀྱི་ཐེག་པ་ཞེས་པ་དེ་གང་ཟག་དེ་ལྟ་བུ་དེ་དཀྱིལ་འཁོར་དུ་ཞུགས་ནས་བུམ་དབང་རྫོགས་པར་ཐོབ་པའི་དབང་དུ་བྱས་སོ། ། མཆན། ཀྱང་འབྱུང་བས། འོག་མའི་དགག་བྱ་ས་སྟོང་དུ་མ་ལོག །
གོང་མའི་ཡོན་ཏན་གྱིས་འོག་མར་བཤད་པའི་སྐྱོན་ཉེས་མེད་དུ་ཟིལ་གྱིས་གནོན་པར་མི་ནུས་པས་སློབ་མ་དེ་ལྟ་བུ་ལ་རྡོ་རྗེ་སློབ་མ་དང་རྡོ་རྗེ་སློབ་དཔོན་གྱི་བུམ་དབང་མཐའ་དག་རྫོགས་པའི་རྗེས་སུ་དབང་གོང་མ་དང་དངོས་སུ་སྦྱིན་མི་རུང་སྟེ། ཇོ་བོས། དང་པོའི་སངས་རྒྱས་རྒྱུད་ཆེན་ལས། ། རབ་ཏུ་འབད་དེ་བཀག་པའི་ཕྱིར། ། གསང་བ་ཤེས་རབ་དབང་བསྐུར་ནི། ། ཚངས་པར་སྤྱོད་པས་བླང་བྱ་མིན། ། གལ་ཏེ་དབང་བསྐུར་དེ་འཛིན་པ། ། ཚངས་སྤྱོད་དཀའ་ཐུབ་ལ་གནས་པས། ། བཀག་པ་སྤྱད་པར་གྱུར་པའི་ཕྱིར། ། དཀའ་ཐུབ་སྡོམ་པ་དེ་ཉམས་ཏེ། །
བརྟུལ་ཞུགས་ཅན་དེ་ཕམ་པ་ཡི། ། ལྟུང་བ་དག་ནི་འབྱུང་འགྱུར་ཞིང༌། ། དེ་ནི་ངན་སོང་ངེས་ལྟུང་བས། ། གྲུབ་པ་ནམ་ཡང་ཡོད་མ་ཡིན། ། ཞེས་འབྱུང་བ་ལྟ་བུའོ། ། གཉིས་པ་ནི་དེ་ལྟ་བུའི་རྡོ་རྗེའི་དཔོན་སློབ་དག ། ཐབས་ཀྱིས་ཟིན། ཤེས་རབ་ཀྱིས་རྒྱས་ཐེབས་པས། འོག་མའི་དགག་བྱ་ས་སྟོང་དུ་ལོག ། གོང་མའི་ཡོན་ཏན་གྱིས་འོག་མའི་སྐྱོན་ཉམས་མེད་དུ་ཟིལ་གྱིས་གནོན་ནུས་པ།
དཔེར་ན་གསེར་དང་བོང་བ་ལ་ཁྱད་མེད་པའི་ཚེ་དགེ་སློང་དགྲ་བཅོམ་པ་ལ་གསེར་རེག་གི་ལྟུང་བས་ངན་སོང་དུ་མི་སྐྱེ་བས་དེའི་ཆ་ནས་ཉེས་པ་མེད་ཀྱང༌། དགེ་སློང་དེ་ལ་རིན་ཆེན་ལ་རེག་པའི་ལྟུང་བ་དང་བཅས་སོ་ཞེས་གླེང་བ་ལྟར་ཚུལ་དེ་ཉན་ཐོས་ལ་སོགས་པའི་གང་ཟག་ཕྱོགས་སུ་ཆད་པ་འགའ་ཞིག་གིས་མཐོང་ན་རྡོ་རྗེ་ཐེག་པ་འདི་དང་འདི་སྟོན་པའི་སློབ་དཔོན་ལ་ཆོས་དང་གང་ཟག་སྤོང་བའི་སྡིག་པའི་ལས་ཆེན་པོ་སོག་ཅིང༌། ཁྱད་པར་འདི་ལྟ་བུའི་རྡོ་རྗེ་སློབ་མ་དང་སློབ་དཔོན་ནི་ཉན་ཐོས་ཀྱི་ལུགས་ཀྱི་ཚུལ་ཁྲིམས་འཆལ་པའོ་ཞེས་སྨོད་ཅིང༌། དེ་ལྟར་སྨོད་བྱེད་དེ་ཉིད་རྡོ་རྗེ་སློབ་དཔོན་དེ་རྫུ་འཕྲུལ་མ་ཐོབ་པས་འདུལ་མི་ནུས་པའམ། ཐོབ་ཀྱང་དེའི་སྐལ་བ་དམན་པས་འདུལ་མི་ནུས་པ་དང༌། དེར་མ་ཟད་ཉན་ཐོས་པའི་དགེ་སློང་དག་ཀྱང་གདམས་ངག་ཆེན་པོ་འདི་ལྟ་བུའི་སྤྱོད་ཚུལ་འདི་བཞིན་དུ་སློབ་ན་རང་ཅག་ཀྱང་དེ་ལྟར་སྤྱོད་པས་ཆོག་གོ་ཞེས་བསྟན་པ་ཉམས་པར་བྱེད་པའི་དགག་བྱ་ཡོད་པར་ཚངས་པར་སྤྱོད་པ་ལ་གནས་པ་ལ་དབང་གོང་མ་དངོས་སུ་བསྐུར་བ་ལ་སོགས་པ་ཆེས་སྦས་ནས། ནམ་ཞིག་དེ་དག་གི་ཉེས་པ་མེད་པའི་དུས་སུ་བསྐུར་བར་བྱ་བ་ཡིན་ཏེ། སམྦུ་ཊི་ལས། སྐྱེ་བོ་མི་སྲུན་དྲུང་དག་ཏུ། ། རྣལ་འབྱོར་པ་ནི་གནས་པའི་ཚེ། །
བསྟན་པ་སྨོད་པས་འཇིགས་པའི་ཕྱིར། ། རང་སེམས་ཙམ་ལ་མོས་པར་བསམ། ། ཞེས་དང༌། ཕྱག་རྡོར་སྟོད་འགྲེལ་ལས། གལ་ཏེ་ཆོས་གོས་འཛིན་པ་ཡིན་ན་དབང་གི་དུས་སུ་ཡང་ཚིག་གིས་གོམས་པར་བྱ་ཞིང་དངོས་སུ་སྦྱིན་པར་མི་བྱ་སྟེ། དེ་རྣམས་ཀྱི་སེམས་ནི་ཐེག་པ་ཆེན་པོར་བསྐྱེད་ལ། ལུས་ངག་གི་ཉན་ཐོས་ཀྱིས་བསླབ་པར་བྱ་བ་ལ་གནས་པར་བྱ་སྟེ་གཞན་དུ་སློབ་དཔོན་ཉམས་པར་འགྱུར་རོ། ། ཞེས་གསུངས་སོ། ། འོ་ན་དེ་ལྟ་བུའི་དཔོན་སློབ་དེས་སྤྱོད་ཚུལ་དེ་སྐལ་མེད་དེ་དག་གིས་མ་ཚོར་བར་གསངས་ཏེ་སྤྱོད་དུ་ནི་རུང་སྟེ། ཇི་སྐད་དུ།
ནང་གི་འདུས་ལ་རབ་ཏུ་དགའ། ། ཕྱི་རོལ་ཉན་ཐོས་ལ་སྤྱོད་པ། ། སློབ་མ་རྣམས་ལ་རྗེས་སུ་བསླབ། ། དཔལ་ལྡན་སློབ་དཔོན་ཞེས་ནི་བཤད། ། ཅེས་དང༌། གུར་ལས། སྐལ་ལྡན་དེ་ནི་སྤང་མི་བྱ། ། སྐལ་མེད་དེ་དང་གཏམ་མི་བྱ། ། ཞེས་སོགས་རྒྱ་ཆེར་འབྱུང་ངོ༌། ། གཞན་ཡང་འདི་སྐད་དུའང་གཏམ་དུ་བྱ་བ་ཡོད་དེ།
དབང་དང་པོ་དང་རིམ་པ་གོང་མ་ཙམ་བློར་ཤོང་ཡང༌། དབང་གོང་མ་དང་རིམ་པ་ཕྱི་མའི་གསང་བའི་གནས་ལ་ཡིད་མི་ཆེས་པས་དངངས་སྐྲག་སྐྱེས་ནས་སྤྱོད་ཚུལ་དེ་ཐ་མལ་པའི་ཚུལ་ལས་མཆོག་གི་དངོས་པོའི་ཚུལ་དུ་ཐེ་ཚོམ་ཟ་བ་ཚངས་པའི་དྲང་སྲོང་ཉི་མའི་ཤིང་རྟ་ཅན་ལ་སོགས་དྲང་སྲོང་སྟོང་ཕྲག་དྲུག་ཅུ་ལྟ་བུ་ལའང་དབང་གོང་མ་ཚིག་ཙམ་གྱིས་བསྐུར་བ་ཡིན་ཞེས་གྲགས་པ་དང༌། འདི་ལྟར་གྲགས་ཤིང་འཆད་པ་ཡོད་ཀྱང༌། བླ་མེད་ཀྱི་བུམ་དབང་ནས་ཡབ་ཡུམ་སྙོམས་འཇུག་གི་ཆགས་ལམ་ཡོད་པས། དེ་ལ་ཡིད་ཆེས་ཀྱི་དད་པ་ཐོབ་ན། དབང་གོང་མའི་ཡབ་ཡུམ་སྙོམས་འཇུག་གི་ཆགས་ལམ་ལ་ལོག་ལྟ་སྐྱེ་མི་རིགས་པས་འདི་ལྟར་འདོད་པའང་མི་མཁས་པས་གསར་དུ་བཏགས་པ་ཞིག་གོ ། དེ་ལྟ་ནའང་བུམ་དབང་གྱི་ལམ་གྱིས་ཆགས་ལམ་དངོས་སུ་ཁྱིམ་པའི་རྟེན་གྱིས་ཉམས་སུ་བླངས་ཆོག་ཀྱང༌། དབང་གོང་མའི་ལམ་གྱིས་དངོས་སུ་ཆགས་ལམ་ཉམས་སུ་བླངས་ཆོག་མི་ཆོག་ནི་དཔྱད་པར་བྱ་དགོས་ཏེ། བུམ་དབང་ཐོབ་པའི་རབ་ཏུ་བྱུང་བ་དགེ་སློང་གི་རྟེན་ཅན་ལྟ་བུ་ལ་གནང་བཀག་གི་སྐབས་དུ་མ་མཐོང་བའི་ཕྱིར། ཉི་མའི་ཤིང་རྟ་སོགས་རྗེས་སུ་འཛིན་པའི་ཕྱིར་དབང་གོང་མའི་རྟེན་ལས་རྒྱ་བཀག་ནས་ཕྱག་རྒྱ་ཕྱི་མ་གཉིས་བསྟེན་པ་ཡིན་ནོ་ཞེས་པའང་སྨྲས་པ་ཙམ་དུ་ཟད་ཀྱི་སྒྲུབ་བྱེད་མེད་པའི་ཕྱིར་རོ། །
མཆན། ཁྱད་པར་གདུལ་བྱ་དེ་དག་རྗེས་སུ་བཟུང་བའི་ཕྱིར་རྒྱུད་སྡེ་གཞན་དུ་མ་གྲགས་པའི་འཇིག་རྟེན་ལས་འདས་པའི་དབང་བཞི་པ་བྱ་བ་ལས་དང་ཡེ་ཤེས་ཀྱི་ཕྱག་རྒྱ་ལ་མི་བརྟེན་པར་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་དབང་བསྐུར་བ་ནི་དུས་ཀྱི་འཁོར་ལོ་རྒྱུད་སྡེ་གཞན་ལས་ཁྱད་འཕགས་སུ་འཇོག་བྱེད་མཆོག་ཡིན་ནོ་ཞེས་རྒྱུད་དེ་ཉིད་ལས་འབྱུང་བ་ལ་ནི། རྟོག་ཚུལ་གཉིས་བྱུང་སྟེ། ཕ་མའི་རྒྱུད་ཀྱི་དགོངས་པ་འགྲེལ་བའི་སློབ་དཔོན་ཆེན་པོ་དག་གི་གསུང་གིས། ལས་དང་ཡེ་ཤེས་ལ་མ་ལྟོས་པའི་ཕྱག་རྒྱ་ཆེན་མོ་ལ་བརྟེན་པའི་དབང་གོང་མ་བསྐུར་བ་སོགས་ནི་ཉི་མའི་ཤིང་རྟ་ཅན་སོགས་འདུལ་བའི་དགོངས་པ་ཅན་དུ་འཆད་ལ། དུས་འཁོར་གྱི་དགོངས་པ་འགྲེལ་བྱེད་ཀྱི་བོད་གྲགས་པ་ཅན་ཁ་ཅིག་གིས་ཕ་མའི་རྒྱུད་སྡེ་ནས་ལས་དང་ཡེ་ཤེས་ཀྱི་ཕྱག་རྒྱ་ལ་བརྟེན་ནས་དབང་བསྐུར་བ་ནི། གང་ཟག་དབང་པོ་དམན་འབྲིང་གི་དབང་དུ་བྱས་པ་ཡིན་ལ། འདིར་ནི་གང་ཟག་དབང་པོ་མཆོག་ གང་ཟག་ཇི་ལྟར་མཆོག་ཡིན་ཀྱང་དང་པོ་རྒྱུ་དུས་ཀྱི་དབང་བསྐུར་བའི་ལས་དང་པོ་པ་དེ་ལ་ཕྱག་རྒྱ་ཆེན་མོའི་ཕྱག་རྒྱ་དང་སྦྱོར་དུ་ཡེ་མེད་པས་བརྟགས་པར་བྱ་བའི་གནས་སོ། གི་དབང་དུ་བྱས་པ་ཡིན་ནོ་ཞེས་ཟེར་རོ། ། འོ་ན་རྡོ་རྗེ་སློབ་དཔོན་དྲོད་ཆེན་པོའི་རྟོགས་པ་ཤར།
བསད་གསོའི་རྟགས་དངོས་སུ་སྟོན་ནུས། མངོན་པར་ཤེས་པ་ལྔ་དང་ལྡན། བདག་དོན་གྱི་སྒྲུབ་བྱ་ཟད་དེ། གདུལ་བྱ་གཞན་གྱི་མ་དད་པ་བཟློག་ནུས་པ་ན་རྡོ་རྗེ་ཐེག་པའི་ཆེ་བ་དབྱུང་བའི་ཕྱིར་དུ་ནི། གསང་སྔགས་ཀྱི་དབང་གོང་མ་དངོས་སུ་བསྐུར་བ་དང༌། དེའི་སྤྱོད་པ་སྐྱོང་བ་ཐམས་ཅད་ནི་གསང་བས་སྤྱོད་དགོས་པ་མ་ཡིན་ཏེ། ཚོགས་ཀྱི་སྤྱོད་པ་ཉིད་དུ་བྱ་བར་གསུངས་ལ། ཚོགས་ཀྱི་སྤྱོད་པར་གསང་སྔགས་ཀྱི་སྤྱོད་པ་བྱ་བ་ནི། རབ་ཏུ་བྱུང་བ་ཉན་ཐོས་ཀྱི་ཚུལ་འཛིན་བཞིན་དུ་ནི་སྤྱད་ན་མི་རུང་སྟེ། གསང་སྔགས་ཀྱི་སྡོམ་པ་དང་དམ་ཚིག་གིས་སྤྱོད་ཚུལ་གྱི་ཉན་ཐོས་ཀྱི་བསྟན་པ་སུན་འབྱིན་པར་འཇིག་རྟེན་དུ་གྲགས་དགོས་པའི་ཕྱིར།
ཇི་ལྟར་སྤྱད་སྙམ་ན། ཆོས་གོས་རྣམ་གསུམ་སོགས་དཀོན་མཆོག་གི་སྤྱན་སྔར་ཕུལ་ནས། བདག་ཉིད་ངན་པར་ཞལ་གྱིས་བཞེས་ནས་བཟང་པོའི་སྤྱོད་པ་ལྟར་བསྟན་ཏེ། འགྲོ་བ་དཔག་མེད་རྡོ་རྗེ་ཐེག་པ་ལ་འགོད་པའི་ཕྲིན་ལས་འཁོར་བ་མ་སྟོངས་ཀྱི་བར་མཛད་པ་རྒྱ་གར་གྱི་གྲུབ་པ་ཐོབ་པའི་སློབ་དཔོན་ཆེན་པོ་དེ་དག་བྱོན་པ་བཞིན་ཡིན་ནོ། ། འདི་ལྟ་བུའི་སྐབས་སུ་བརྟག་གཉིས་ལས། བསླབ་དང་དབང་ལས་རྣམ་པར་གྲོལ། ། དེ་བཞིན་ངོ་ཚའི་འབྲས་བུ་ཉིད། ། དངོས་པོ་ཀུན་གྱི་རང་བཞིན་གྱིས། ། ཡོ་གའི་རྣམ་དཔྱད་སྙིང་རྗེ་ཆེ། ། སྦྱིན་སྲེག་མཆོད་སྦྱིན་དཀའ་ཐུབ་བཟླས།
སྔགས་དང་བསམ་གཏན་རྣམ་པར་སྤང༌། ། དམ་ཚིག་སྡོམ་ལས་རྣམ་པར་གྲོལ། ། རྣལ་འབྱོར་ལྡན་པས་སྤྱད་པར་བྱ། ། ཞེས་དང༌། འདུས་པ་ཕྱི་མར། ཡིད་དེ་མ་ན་ན་ཞེས་བརྗོད། ། ཏྲ་ཡིག་སྐྱོབ་པའི་དོན་ཡིན་ཏེ། ། འཇིག་རྟེན་སྤྱོད་ལས་ངེས་གྲོལ་བའི། ། འདིར་སྡོམ་པ་གསུམ་གྱི་བཅས་པ་རགས་པ་ནི་འཇིག་རྟེན་པ་སྟེ་སོ་སྐྱེའི་གང་ཟག་དགག་དགོས་ཀྱི་དབང་དུ་བྱས་ཏེ་བཅས་ལ། རྣལ་འབྱོར་པ་དང་འཕགས་པ་ལ་དགག་དགོས་དེ་དག་མེད་པས་དེར་སྤྱོད་ཀྱང་བཅས་འགལ་གྱི་ཉེས་པ་མེད་པའི་ཁར།
ཚུལ་དེ་ཉིད་དམ་སྡོམ་གྱི་མཆོག་ཏུ་བསྔགས་པའོ། ། མཆན། དམ་ཚིག་སྡོམ་པ་གང་གསུངས་པ། ། བསྐྱོང་བ་རྡོ་རྗེ་ཐམས་ཅད་ཀྱིས། ། སྔགས་ཀྱི་སྤྱོད་པ་ཞེས་པར་གསུངས། ། ཞེས་སོ། ། ཕ་རོལ་ཏུ་ཕྱིན་པར་ཡང༌། གང་ལ་སྡོམ་དང་སྡོམ་པ་མ་ཡིན་དེ་བཞིན་རློམ་སེམས་མེད། ། དེ་ནི་ཚུལ་ཁྲིམས་སྡོམ་པར་རྣམ་པར་འདྲེན་པར་གསུངས། ། ཞེས་པ་དང་ཡང་མཐུན་ལ།
གནད་འདིའི་གསང་མི་ཤེས་པར་དེང་སང་མདོ་སྡུད་པའི་ལུང་དོན་འདི་ལྟ་བུ་ལ། སེམས་སྟོང་པར་རྟོགས་ན་དེ་ཀ་ཚུལ་ཁྲིམས་ཀྱི་མཆོག་ཡིན་པས་དེང་ཕྱིན་ཆད་སྒོ་གསུམ་གང་དྲན་ལག་ཏུ་བླངས་ཀྱང་ཐེག་གསུམ་གྱི་ཚུལ་ཁྲིམས་ལས་འདའ་བ་མེད་དོ་ཞེས་སོགས་སྨྲ་བ་ནི་དམ་པའི་སྐྱེས་བུ་ལས་རིང་དུ་བྱོལ་བའི་ངག་འཁྱམས་སོ། ། འོ་ན་གསང་སྔགས་ཀྱི་སྤྱོད་པ་ངོ་མཚར་བ་དེ་དགེ་སློང་གི་རྟགས་ཞི་བ་མཛེས་པ་དེས་སྤྱད་པ་མཆོག་སྙམ་ན་མ་ཡིན་ཏེ། གསང་སྔགས་ཀྱི་རྣལ་འབྱོར་པའི་རྟགས་མཆོག་གྱུར་མཛེས་པ་དེ་ཡོད་བཞིན་འོག་མའི་རྟགས་དང་རྒྱལ་མཚན་ནི་མཆོག་མ་ཡིན་པ་བླངས་པ་ལ་དགོས་པ་ཅི་ཡང་ཡོད་པ་མ་ཡིན་ནོ། ། གསུམ་པ་ནི། གསང་སྔགས་ཀྱི་དབང་གོང་མ་བསྐུར་བའི་རྟེན་ལ་ཉན་ཐོས་ཀྱི་དགེ་སློང་མཆོག་ཏུ་བསྔགས་པ་ཡིན་ཏེ། དམ་པ་དང་པོ་ལས། གསུམ་ལས་དགེ་སློང་མཆོག་ཡིན་ཏེ། ། འབྲིང་ལ་དགེ་ཚུལ་ཉིད་དུ་བཤད། ། ཁྱིམ་ན་གནས་པ་ཐ་མར་གསུངས། །
ཞེས་དང༌། སྡོམ་འབྱུང་ལས། རིགས་ཀྱི་བུ་ཡོན་ཏན་ཐམས་ཅད་ཀྱི་གཞིར་གྱུར་པ་སོ་སོ་ཐར་པའི་སྡོམ་པ་གསུམ་ལ་སྐྱབས་སུ་འགྲོ་བའི་ཚུལ་གྱི་སྔར་བསྟེན་ནམ། ད་བསྟེན་པར་སྤྲོའམ། ཞེས་འབྱུང་བས། ཐེག་པ་སོ་སོའི་ཉེས་པ་དང་མི་མཐུན་པའི་ཕྱོགས་ཀྱི་སྡོམ་པས་ཇི་ལྟར་རྒྱུད་བསྡམས་རིམ་ནས། སྔགས་ཀྱི་སྡོམ་པའི་སྡོམ་པ་ལུས་ཡོངས་སུ་རྫོགས་པ་ལ་ཕན་པ་ཉིད་ཀྱི་ཕྱིར། ཉན་ཐོས་ཀྱི་དགེ་སློང་ལ་དབང་གོང་མ་དངོས་སུ་བསྐུར་བ་འདི་ནི་ཆེས་བཟང་བར་གྲུབ། དེས་ན་སངས་རྒྱས་ཀྱི་བསྟན་པ་འདི་ནི་ཕྱོགས་རེ་བ་མ་ཡིན་པར་ཐབས་ཤེས་ཀྱི་ཚུལ་ཟད་མི་ཤེས་ལ་ཚུར་མཐོང་གི་བློས་གཞལ་བར་ནུས་པ་མ་ཡིན་པའི་སྒོ་ནས་གང་ལ་གང་འདུལ་གྱི་ལམ་དེ་ཉིད་ཁ་ན་མ་ཐོ་བ་མེད་པ་ཉིད་ཀྱིས་ཐར་བྱེད་མཆོག་ཏུ་གྲུབ་པ་ཡིན་ཏེ། འཕགས་པ་ཀླུས།
ལ་ལར་གནོད་པ་མཐོང་བ་ཡང༌། ། གཞན་དག་ཏུ་ནི་ཕན་པར་གནང༌། ། ནད་ཀྱི་དབང་གིས་ཐམས་ཅད་ཀྱང༌། ། སྨན་ཉིད་དུ་ནི་འགྱུར་བ་ཡིན། ། ཞེས་འབྱུང་ངོ༌། ། དབང་གོང་མ་འདི་ལས་འཕྲོས་པའི་དོགས་གཅོད་ལེའུ་འདིར་ཡང་དང་ཡང་དུ་འབྱུང་བ་འདི། ཐེག་པ་ཆེ་ཆུང་དང་རྒྱུ་འབྲས་ཀྱི་ཚུལ་གཉིས་པོ་འདི་མེ་ཆུ་ལྟར་འགལ་བ་ཤ་སྟག་ཏུ་འཛིན་ནས་གང་ཟག་གཅིག་གི་རྒྱུད་ལ་ཉམས་སུ་ལེན་པ་ན་གཅིག་ཤོས་ངེས་པར་སྤོང་བར་བྱེད་ཀྱིན་འདུག་པས་གལ་ཆེ་བ་ལ་བསམས་ཏེ་ནན་ཏན་དུ་སྨྲས་པ་ཡིན་ཞེས་བཀའ་སྩལ་ཏོ། ། དེས་ན་གསང་སྔགས་ཀྱི་སྡོམ་པ་དང་དམ་ཚིག་གི་ཁྱད་པར་དུ་བྱས་པའི་ཚུལ་ཁྲིམས་དེ་ཇི་ལྟ་བུ་ཞེ་ན། བཞི་བརྒྱ་ལྔ་བཅུ་པའི་འགྲེལ་པར་ཤནྟི་པས། དམ་ཚིག་ནི་འདའ་བྱ་མ་ཡིན་པའི་ཕྱིར་རོ། །
སྡོམ་པ་ནི་བྱ་བ་དང་མི་བྱ་བའི་ངེས་པའོ། ། ཞེས་འབྱུང་བས། བྱ་སྤྱོད་ཀྱི་རྒྱུད་དུའང་སྡོམ་པ་དང་དམ་ཚིག་མ་སྲུང་ན་དངོས་གྲུབ་མེད་པས། གསང་བ་སྤྱི་རྒྱུད་ལས། དེ་ནས་བླ་མ་སློབ་མ་རྣམས། ། མ་ཡེངས་ལེགས་པར་བཀོད་ནས་སུ། ། ཤེས་རབ་ཕ་རོལ་ཕྱིན་བླངས་ཏེ། ། དམ་ཚིག་འདི་དག་བགོ་བར་བྱ། ། དེ་རིང་ཕན་ཆད་ཁྱེད་རྣམས་ཀྱིས། ། སངས་རྒྱས་ཆོས་དང་དགེ་འདུན་དང༌། །
རིགས་སྔགས་གསང་སྔགས་མཆོག་རྣམས་ལ། ། དད་པ་རབ་ཏུ་བརྟན་པར་བྱ། ། རྟག་པར་ཕྱག་རྒྱ་ཆེན་པོ་ལ། ། ཁྱད་པར་དུ་ནི་མོས་པར་བྱ། ། དམ་ཚིག་ཅན་དང་མཛའ་བོ་དང༌། ། བླ་མ་ལ་ནི་བཀུར་བར་བྱ། ། ལྷ་རྣམས་ཀུན་ལ་སྡང་མི་བྱ། ། དུས་མཚམས་དག་ཏུ་མཆོད་པར་བྱ། ། སྟོན་པ་གཞན་གྱི་གཞུང་མི་བྱ། ། རྟག་ཏུ་གློ་བུར་འགྲོན་མཆོད་བྱ། །
སྲོག་ཆགས་རྣམས་ལ་བྱམས་པའི་སེམས། ། རྟག་ཏུ་བརྟན་ལ་ཉེ་བར་བཞག ། ཐེག་པ་ལ་ནི་དགའ་རྣམས་ཀྱི། ། བསོད་ནམས་དག་ལ་ནན་ཏན་བསྐྱེད། ། བཟླས་བརྗོད་བྱེད་ལ་འབད་པ་ཡིས། ། གསང་སྔགས་སྤྱོད་ལ་བརྩོན་པར་བྱ། ། གསང་སྔགས་རྒྱུད་ལས་བསྟན་པ་ཡི། དམ་ཚིག་རྣམས་ནི་བསྲུང་བར་བྱ། ། དམ་ཚིག་མེད་པ་རྣམས་ལ་ནི། ། སྔགས་དང་ཕྱག་རྒྱ་མི་སྦྱིན་ནོ། །
གསང་སྔགས་རྒྱུད་ནི་ལེགས་བསྲུང་ཞིང༌། ། དེ་ཡང་བདག་གི་རྟོགས་པར་བྱ། ། ཞེས་དབང་དང་འབྲེལ་བའི་གཙོ་བོར་བྱ་བའི་དམ་ཚིག་བཅུ་གསུམ་གསུངས་ལ། ལེགས་གྲུབ་ལས་ཀྱང༌། སྒྲུབ་པ་པོ་ནི་བློ་ཆེན་གྱིས། ། དུས་གསུམ་ཡང་དག་སྐྱབས་སུ་འགྲོ། ། དུས་གསུམ་དུ་ནི་སྡིག་པ་བཤགས། ། དུས་གསུམ་བྱང་ཆུབ་སེམས་ཀྱང་བསྐྱེད། ། རྒྱུད་མཐོང་ཆོ་ག་ཤེས་པ་ཡིས། ། དུས་གསུམ་དུ་ཡང་སྨོན་ལམ་གདབ། །
ཆོ་ག་དཔྱད་པ་དེ་དང་དེ། ། ཇི་ཙམ་འདོད་པར་ཅི་ནུས་བྱ། ། རྟག་ཏུ་གཏོང་ལ་བརྩོན་པ་དང༌། ། འཇུངས་བྲལ་སྙིང་རྗེ་ལྡན་པ་དང༌། ། རྟག་ཏུ་བཟོད་ཅིང་བྱམས་དང་ལྡན། ། རྟག་ཏུ་བརྩོན་འགྲུས་ལྡན་པར་བྱ། ། རྗེས་སུ་དྲན་པ་དྲུག་རྣམས་ཀྱང༌། ། བསམ་པ་དང་བས་རྟག་ཏུ་སྒོམ། ། རྣམ་པ་སྣ་ཚོགས་ཆོས་མཉན་ནས། ། མོས་པ་རྣམ་པར་དཔྱད་པར་བྱ། །
གསང་སྔགས་ཆོ་ག་ཞིབ་བཀླག་ཅིང༌། ། སྔགས་དང་ཕྱག་རྒྱ་རྣམས་ཀྱང་མཆོད། ། ཆོ་ག་ལས་ནི་འབྱུང་བ་བཞིན། བློ་དང་ལྡན་པས་དཀྱིལ་འཁོར་བྲི། ། ཡང་དག་ལྟ་བས་ངེས་བསྒྱུར་ཞིང༌། ། བྱང་ཆུབ་སེམས་ནི་བརྟན་བྱས་པའི། ། དགེ་སློང་ལ་སོགས་འཁོར་བཞི་རྣམས། ། མཁས་པས་རྟག་ཏུ་བཟུང་བར་བྱ། ། དམ་ཚིག་ཕྱག་རྒྱ་བཅིངས་ནས་སུ། ། རང་གི་གསང་སྔགས་རྒྱུད་རྣམས་བསྟན། །
མཁས་པས་གསང་སྔགས་ལུང་གི་རྣམས། ། ཐམས་ཅད་ཡང་དག་རྒྱས་པར་བྱ། ། ཞེས་དང༌། སྒྲུབ་པ་པོས་ནི་ཚེས་བརྒྱད་དང༌། ། བཅུ་བཞི་དང་ནི་བཅོ་ལྔ་དང༌། ། ཆོ་འཕྲུལ་ཆེན་པོའི་ཟླ་ཕྱེད་ལ། ། ཁྱད་པར་དུ་ནི་མཆོད་པར་བྱ། ། བཟླས་བརྗོད་སྦྱིན་སྲེག་མཆོད་པ་དང༌། ། དེ་བཞིན་སྡོམ་པ་བཟུང་བ་དང༌། ། ཁྱད་པར་དུ་ཡང་བསོད་ནམས་ལ། །
གུས་ཤིང་མངོན་པར་བརྩོན་པར་བྱ། ། མཁས་པས་སྔགས་ནི་འདི་ཉིད་ཀྱིས། ། བརྒྱ་འམ་ཡང་ན་སྟོང་དག་ཏུ། ། མངོན་པར་བསྔགས་པར་བྱས་པ་ཡིས། ། ལས་ཀྱི་རྡོ་རྗེ་རྟག་ཏུ་བཅང༌། ། སྒྲུབ་པོ་བཟླས་བརྗོད་བྱེད་པ་ན། ། སྤོས་ཀྱིས་བྱུགས་པའི་གདུབ་བུ་དག ། བགྲང་ཕྲེང་རིགས་དང་མཐུན་པ་ནི། ། རྟག་ཏུ་ལག་ལ་གདགས་པར་བྱ། ། རིགས་ཀྱི་སྙིང་པོ་བཟླས་པ་ཡི། །
ཀུ་ཤ་ཡི་ནི་གསང་བྱེད་ཀྱང༌། ། སྲིན་ལག་ལ་ནི་གདགས་པར་བྱ། ། ས་བོན་དག་པའི་བསྲུང་སྐུད་བཅིང༌། ། བཟླས་བརྗོད་སྦྱིན་སྲེག་ཆོ་ག་ལ། ། རྟག་ཏུ་སྟོད་གཡོགས་བསྒོ་བར་བྱ། ། ཉལ་དང་འཕྲེས་ལ་ཉེས་པ་མེད། ། དེ་ཡང་མངོན་པར་བསྔགས་ལ་བྱ། ། ཕྱི་རོལ་པ་ནི་ཤིང་གི་ལྷམ། ། རྟག་ཏུ་ཡང་ནི་བསྒོ་བར་བྱ། ། ལྷ་དང་བླ་མ་མཆོད་ནས་ནི། །
གནས་དག་ཏུ་ནི་རྣམ་པར་ཡང༌། ། གང་དག་རྟག་ཏུ་བརྩོན་པ་ཡི། ། བཟློས་པོ་དངོས་གྲུབ་འདོད་པ་དེས། ། ལུས་དང་ངག་ཡིད་གཞུག་པ་ཡིས། ། རྟག་ཏུ་མཆོད་ནས་འཇུག་པར་བྱ། ། མཆོད་རྟེན་མཐོང་ན་ཕྱག་བྱ་ཞིང༌། ། དགེ་སློང་མཐོང་ནའང་ཕྱག་བྱའོ། ། ལྷ་དག་མཐོང་ན་རིམ་གྲོ་བྱའོ། ། བླ་མ་མཐོང་ན་མཆོད་བྱའོ། ། ཟབ་མོའི་ཆོས་ནི་བཤད་པ་དག །
ཐོས་ན་དད་པ་བསྐྱེད་པར་བྱ། ། བྱང་ཆུབ་སེམས་དཔའ་ཁྱུ་མཆོག་གི ། མཐུ་ལ་རབ་ཏུ་དགའ་བར་བྱ། ། སྔགས་ཀྱི་ལམ་རྣམས་ཇི་སྙེད་པ། ། ཐོས་ནས་ཡིད་ནི་སྤྲོ་བར་བྱ། ། སྒྲུབ་པོས་དངོས་གྲུབ་འདོད་པ་ནི། ། བློ་དང་ལྡན་པས་བརྩོན་འགྲུས་བསྐྱེད། ། འདི་བྱ་འདི་མི་བྱའོ་ཞེས། ། རང་སྔགས་འདུལ་བར་སྨོད་པ་དང༌། ། བསླབ་པའི་གཞི་ཉིད་ཡང་དང་ཡང༌། །
བཟློས་པས་རྟག་ཏུ་རྣམ་པར་བསམ། ། རང་གི་བདེ་ལ་ཆགས་པ་དག ། ཉིན་མཚན་དུ་ཡང་སྤང་བར་བྱ། ། འདི་དག་བྱས་ནས་འདིའོ་ཞེས། ། མི་ཡེངས་པར་ནི་བརྒྱུད་མར་བྱ། ། ཉིན་པར་བག་མེད་བྱས་པ་དག ། མཚན་མོ་སོ་སོར་བཤགས་པར་བྱ། ། ནུབ་མོ་བྱས་པ་ནང་པར་བཤགས། ། ལེགས་པར་བྱས་ལ་མངོན་དགའ་བྱ། ། བཟླས་བརྗོད་སྦྱིན་སྲེག་གཙང་སྦྲ་བྱ། །
རིགས་སྔགས་མཆོད་དང་རང་སྡོམ་དང༌། ། རིག་སྔགས་འདུལ་བ་དག་ལ་ཡང༌། ། སྒྲུབ་པ་པོས་ནི་ནན་ཏན་གནས། ། རིགས་སྔགས་ཀྱིས་འདུལ་བའི་རིམ་པར་ཕྱེ་བའོ། ། ཞེས་བྱ་བའི་དམ་ཚིག་དྲུག་ཅུ་རེ་གསུམ་གསུང་བ་དང༌། གཞན་ཡང་དཔུང་བཟང་ལས་བདུན་དང༌། མི་བྱ་བའི་དམ་ཚིག་ཉི་ཤུ་རྩ་གསུམ་གསུངས་པ་དང༌། ལེགས་གྲུབ་ལས་མི་བྱ་བ་དྲུག་ཅུ་དང༌། གཙོ་བོར་བྱ་བའི་དམ་ཚིག་བཅོ་ལྔ་ལ་སོགས་རྒྱས་པར་གསུངས་ལ་ཁྱད་པར་རྣམ་སྣང་མངོན་བྱང་ལས། ལྟུང་བའི་རྩ་བ་བཞི་ནི་སྲོག་གི་ཕྱིར་ཡང་ཡོངས་སུ་ཉམས་པར་མི་བྱའོ། །
བཞི་གང་ཞེ་ན་འདི་ལྟ་སྟེ། དམ་པའི་ཆོས་སྤོང་བ་དང༌། བྱང་ཆུབ་ཀྱི་སེམས་གཏོང་བ་དང༌། སེར་སྣ་བྱེད་པ་དང༌། སེམས་ཅན་ལ་གནོད་པ་བྱེད་པའོ། ། ཞེས་གསུངས་སོ། ། གཞན་ཡང་རྣལ་འབྱོར་རྒྱུད་དུ་ཐུན་མོང་བའི་རིགས་ལྔའི་སྡོམ་པ་དང་དམ་ཚིག་དང༌། དེར་མ་ཟད། གུར་ལས། དེ་ལས་གཞན་པ་བཅུ་བཞི་འདི། །
ཕས་ཕམ་པར་ནི་རབ་ཏུ་བཤད། ། སྤངས་ཤིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཉིན་དང་མཚན་མོ་ལན་གསུམ་དུ། ། ཉིན་རེ་ཞིང་ནི་བཟླ་བར་བྱ། ། གལ་ཏེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཞེས་བཤད་པའི་སྡོམ་པ་དང་དམ་ཚིག་སྤོང་བ་དང་དོར་བར་མི་བྱ་སྟེ། བྱས་ན་རྩ་བའི་ལྟུང་བར་འགྱུར་རོ། ། ཞེས་བྱ་བ་ཡིན་ལ།
དེའི་རྩ་ལྟུང་དུ་འགྱུར་རྒྱུའང༌། རིགས་ལྔའི་སྔགས་སྡོམ་ལ་ལྟོས་པའི་རྩ་ལྟུང་དང༌། སྡོམ་པ་འོག་མ་གཉིས་ལ་ལྟོས་པའི་རྩ་ལྟུང་གང་རུང་དུ་འགྱུར་བྱ་བ་ཡིན་ལ། དེའང་སྡོམ་པ་འོག་མ་གཉིས་ཀྱི་དགག་དགོས་མ་ལོག་པར་འོག་མའི་རྩ་ལྟུང་འབྱུང་བ་དང༌། དེ་བྱུང་ན་གོང་མའི་རྩ་ལྟུང་འབྱུང་བ་ནི་དོན་ཡོད་གྲུབ་པའི་སྔགས་སྡོམ་ལ་ལྟོས་པའི་རྩ་ལྟུང་ཡང་འབྱུང་བ་ཡིན་ཏེ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། ཞེས་པ་ལས་ཀྱང་འདས་པར་བྱས་པའི་ཕྱིར། དེ་ལས་གཞན་པ་བཅུ་བཞི་འདི། །
ཞེས་པའི་བཅུ་བཞི་པོ་འདི་ལ་ས་སྐྱ་པ་རྩེ་མོའི་མཚན་གྱིས། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་དག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། ། ཞེས་པའི་ཚིགས་བཅད་དང་པོས་སྨོན་པ་སེམས་བསྐྱེད་དང༌།
ཚིགས་བཅད་ཕྱི་མས་འཇུག་པ་སེམས་བསྐྱེད་ཀྱི་སྡོམ་པ་བཟུང་བ་ཡིན་པས། འདིའི་རྩ་ལྟུང་བཅུ་བཞི་ནི་ནམ་སྙིང་གི་མདོ་ལས་གསུངས་པའི་རྩ་ལྟུང་བཅུ་བཞི་པོ་ཡིན། ཞེས་གསུང་ལ། ཡོ་ག་བ་སྔ་རབས་པ་ཕལ་ཆེར། ཁྱོད་ཀྱིས་སྲོག་ཆགས་བསད་མི་བྱ། ། མ་སྦྱིན་པར་ཡང་མི་བླང་ངོ༌། ། འདོད་པས་ལོག་པར་མི་སྤྱད་ཅིང༌། ། རྫུན་དུ་སྨྲ་བར་མི་བྱའོ། ། ཕུང་ཁྲོལ་ཀུན་གྱི་རྩ་བ་ཡི། ། ཆང་ནི་རྣམ་པར་སྤང་བར་བྱ། །
སེམས་ཅན་གདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང༌། ། དམ་པ་ཉེ་བར་བརྟེན་བྱ་ཞིང༌། ། རྣལ་འབྱོར་པ་རྣམས་བསྙེན་བཀུར་བྱ། ། ལུས་ཀྱི་ལས་ནི་རྣམ་གསུམ་དང༌། ངག་གི་རྣམ་པ་བཞི་དག་དང༌། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པར་ནི་རྗེས་སུ་སྐྱོད། ། ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་ཕྱོགས་མིན། །
འཁོར་བ་དག་ཀྱང་སྤང་མི་བྱ། ། རྟག་ཏུ་མྱ་ངན་འདས་མི་ཆགས། ། ལྷ་དང་ལྷ་མིན་གསང་བ་པ། ། ཁྱོད་ཀྱིས་བརྙས་པར་མི་བྱ་ཞིང༌། ། ཕྱག་རྒྱ་བཞོན་པ་མཚོན་ཆ་དང༌། ། མཚན་མ་འགོམ་པར་མི་བྱའོ། ། འདི་དག་དམ་ཚིག་ཡིན་པར་བཤད། ། ཁྱོད་ཀྱིས་རྟག་ཏུ་བསྲུང་བར་བྱ། ། རྗེས་མཐུན་སྡོམ་པ་རྒྱ་ཆེར་ནི། ། གསང་བའི་རྒྱུད་ལས་རབ་ཏུ་བཤད། །
ཅེས་འབྱུང་བའི་སྲོག་གཅོད་ནས་ཆང་འཐུང་བའི་བར་ལྔ། དམ་པ་མི་བསྟེན་པ། རྣལ་འབྱོར་པ་ལ་བརྙས་པ། སྒོ་གསུམ་གྱི་ཉེས་སྤྱོད་གཅིག་ཏུ་བྱས་པ། ཐེག་དམན་འདོད་པ་རྣམས་ནས་དེ་ལས་གཞན་པའི་བཅུ་བཞིར་འདོད་ཅེས་པའི་མཚན་གཞིར་བྱས་ཏེ་བཅུ་བཞི་ཡིན་ཟེར་བ་དང༌། བུ་སྟོན་རིན་པོ་ཆེས་དཀོན་མཆོག་སྤོང་བ་གསུམ། རྡོ་རྗེ་དྲིལ་བུ་སློབ་དཔོན་སྤོང་བ་གསུམ་སྦྱིན་པ་གསུམ་སྤོང་བ་གསུམ་དང་མཆོད་པ་མི་བྱེད་པ་རྣམས་ལ་རྩ་ལྟུང་བྱས་ཏེ་བཅུ་བཞིར་འཇོག་གོ་གསུང༌། བོ་དོང་བ་ཆེན་པོས། འདིའི་བཅུ་བཞི་ནི་རིགས་ལྔའི་དཀོན་མཆོག་གསུམ། རྡོ་དྲིལ།
ཕྱག་རྒྱ་བླ་མ་བསྟེན་པ་དང་བཞི། སྦྱིན་པ་བཞི། ཆོས་གསུམ་རྣམས་ཀྱི་ཅི་ཞིག་བྱ་ཞེས་བཅུ་བཞི་པོ་དོར་ན་ཕམ་ལྟུང་དུ་འགྱུར་རོ་ཞེས་འཆད་ལ། ཤར་ཙོང་ཁ་ཆེན་པོས། འདི་ལས་གཞན་པ་བཅུ་བཞི་ནི། ཞེས་པ་བླ་མེད་ཀྱི་རྩ་ལྟུང་བཅུ་བཞི་བསྟན་པ་ཡིན་ནོ། ། ཞེས་ཟེར་ལ། ལུགས་གཉིས་པ་འདི་ལ་ནི་ཡིད་བརྟན་མི་རུང་སྟེ། མཚན་མ་འགོམ་པ་སོགས་རྩ་ལྟུང་དུ་བཤད་པ་ཐལ་ཆེས་ཏེ། དེ་ལྟ་ན་ལས་དང་པོ་པས་སྔགས་སྡོམ་སྒྲུབ་པར་མི་ནུས་པར་འགྱུར་བའི་ཕྱིར་ཏེ།
རྩ་ལྟུང་འབྱུང་ཆེས་ཉེ་བས་བཅས་མཚམས་དོག་པ་ཉིད་ཀྱི་ཕྱིར། གསུམ་པ་ལྟར་ན་ཡང༌། རིགས་ལྔའི་དང་པོ་བཞི་ལ་བཅུ་བཞིར་ཕྱེ་ནས་ལྔ་པའི་དམ་ཚིག་གཉིས་ལས་འདས་པ་ལ་ཕམ་པར་མ་བཞག་པ་ཉིད་ཀྱི་ཕྱིར། རིགས་སྔ་མ་བཞིའི་སྡོམ་པ་ལས་འདས་པ་ཕམ་པར་བཞག་པ་ལ་ཡང་ཤེས་བྱེད་མ་མཐོང་ཞིང༌། ལུགས་བཞི་པ་ལ་ནི་རྟོག་བཏགས་ལས་སྙིང་པོ་ཅི་ཡང་མེད་དེ། དེ་ལྟར་འགྲེལ་པ་མཁན་པོ་སུས་ཀྱང་མ་བཤད་ཅིང༌། དེ་ལྟར་འདོད་པ་ཉིད་ཀྱི་ཕྱིར། རྣལ་འབྱོར་རྒྱུད་ཀྱི་སྔགས་སྡོམ་དང་ལྡན་པས། བླ་མེད་ཀྱི་རྩ་ལྟུང་བཅུ་བཞི་སྲུང་དགོས་པར་ཐལ་ལ། འདོད་མི་ནུས་ཏེ།
ཡོ་གའི་སྔགས་སྡོམ་དང་ལྡན་པས་བླ་མེད་ཀྱི་རྩ་ལྟུང་བཅུ་བཞི་སྲུང་དགོས་ཀྱི། མ་སྲུང་ན་བླ་མེད་ཀྱི་སྡོམ་ལྡན་ལ་རྩ་ལྟུང་དུ་འགྱུར་བ་ལྟར་འགྱུར་ཞེས་སྔོན་རྡོ་རྗེ་ཐེག་པ་པའི་བརྡའ་ཆད་ལ་མ་གྲགས་པ་ཉིད་ཀྱིས་གྲགས་པའི་ཚད་མ་དང་ཡང་མི་མཐུན་པར་སྨྲས་པ་ཡིན་ནོ། །
དེས་ན་ལུགས་དང་པོ་ཉིད་ལ་ཁུངས་ཅུང་ཟད་སྦྱར་དུ་བཏུབ་སྟེ། དེ་ཉིད་བསྡུས་པའི་དུམ་བུ་དང་པོའི་འགྲེལ་ཆེན་ལས། དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པ། ། ཞེས་བྱ་བ་ལ་སོགས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ། ། ཞེས་པ་དང་སྦྲེལ་དུ་བཏུབ་ སྐབས་འདིར་ཕྱིས་ཀྱི་རྣམ་དཔྱོད་ཅན་དུ་རློམ་པ་ཁ་ཅིག ། རིགས་ལྔའི་སྡོམ་བཟུང་གི་ཐུན་མོང་བའི་སེམས་བསྐྱེད་བཏང་བ་ལ་གཅིག །
རྣམ་སྣང་གི་དཀོན་མཆོག་བཏང་བ་ལ་གསུམ། མི་བསྐྱོད་པའི་རྡོ་དྲིལ་ཕྱག་རྒྱ་སློབ་དཔོན་སྤོང་བ་བཞི། རིན་འབྱུང་གི་སྦྱིན་པ་སྤང་བ་བཞི། འོད་དཔག་མེད་ཀྱི་མདོ་སྔགས་ཐུན་མོང་ཆོས་མ་བཟུང་བ་གཅིག ། དོན་གྲུབ་ཀྱི་མཆོད་པ་དོར་བ་གཅིག་སྟེ་བཅུ་བཞི་པོ་དེ་ཡོ་གའི་རྩ་ལྟུང་དུ་འདོད་ལ། ཁྱོད་ཀྱིས་སྲོག་ཆགས་བསད་མི་བྱ། ། ཞེས་སོགས་ལ་དབྱེ་བསྡུར་བྱས་ནས་དེ་ལས་གཞན་པའི་རྩ་ལྟུང་བཅུ་བཞིར་ངོས་འཛིན་པ་ནི་མི་འཐད་དེ། དེ་དག་གི་མཇུག་བསྡུད་ཀྱི་ཚིག་ཏུ་སྡོམ་པའི་ཚིག་མེད་པར་དམ་ཚིག་ཙམ་དུ་བཤད་སྣང་བའི་ཕྱིར་ཏེ། ཁྱོད་ཀྱིས་སྲོག་ཆགས་བསད་མི་བྱ། ། ཞེས་པ་ནས།
མཚན་མ་འགོམ་པར་མི་བྱའོ། ། ཞེས་པའི་མཇུག་ཏུ། འདི་དག་དམ་ཚིག་ཡིན་པར་བཤད། ། ཞེས་འབྱུང་བ་ཉིད་ཀྱི་ཕྱིར་དང༌། དེའི་ལྡོག་ཕྱོགས་རྩ་ལྟུང་ཡིན་ན་གཉེན་པོ་རྣམས་སྡོམ་པ་ཡིན་དགོས་པ་ལས། དེར་ཡང་མ་གསུངས་ཏེ། གསུངས་ན་སྔགས་སྡོམ་ནི་ཉིན་ལན་གསུམ་མཚན་ལན་གསུམ་དུ་སྡོམ་པ་དག་བྱེད་དུ་བཟླས་ཏེ་ལེན་པར་བྱེད་དགོས་ལ། དེ་མ་བྱས་ན་སྦོམ་པོར་ཡང་གསུངས་ལ། དེ་ནི་རིགས་ལྔའི་སྡོམ་པའི་མཐར་གསུངས་ཀྱི། དེ་ལས་དམ་ཚིག་དེ་དག་གི་རྗེས་སུ།
སྤང་ཞིང་འདོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ཡང་བཟླ་བར་བྱ། ། གལ་ཏེ་ཉམས་གྱུར་རྣལ་འབྱོར་པས། ། ཁ་ན་མ་ཐོ་སྦོམ་པོར་འགྱུར། ། ཞེས་བཤད་པའི་ཕྱིར་ཞེས་ཟེར་རོ།། པའི་ཕྱིར། ཞེས་བྱ་བ་ནི་རྗེ་རས་པ་ཆེན་པོས་གསུངས་པ་འདིར་དྲན་པར་བྱ་དགོས་ལ། གོང་གི་སྡོམ་པ་དང་དམ་ཚིག་འཛིན་ཚུལ་དེ་དག་གི་མུར།
ཁྱོད་ཀྱིས་སྲོག་ཆགས་བསད་མི་བྱ། ། ཞེས་པ་ནས། གསང་བའི་རྒྱུད་ལས་རབ་ཏུ་བཤད། ། ཅེས་པའི་བར་འབྱུང་ལ། གསང་བའི་རྒྱུད་ནི། གསང་བ་སྤྱི་རྒྱུད་སོགས་རྒྱུད་སྡེ་འོག་མ་ལ་གཙོ་ཆེར་བཟུང་ངོ༌། ། ཁྱད་པར་རྣལ་འབྱོར་བླ་མེད་ལ་ནི། ཐུན་མོང་མ་ཡིན་པའི་རིགས་ལྔའི་སྡོམ་པ་དང༌། རྩ་ལྟུང་བཅུ་བཞི་ཡན་ལག་གི་སྦོམ་པོ་བརྒྱད་སོགས་སྤོང་བའི་སྡོམ་པ་དང་ཚུལ་ཁྲིམས་བསྲུང་དགོས་ལ། སྡོམ་པ་དང་ཚུལ་ཁྲིམས་ལས་མ་ཉམས་ན་བརྩོན་པ་ཇི་ལྟར་ཆུང་ཡང་སྐྱེ་བ་བདུན་ཚུན་ལ་དཔལ་རྡོ་རྗེ་སེམས་དཔའི་གོ་འཕང་ཐོབ་པར་གསུངས་ཀྱི།
གསང་སྔགས་པ་གྱི་ནར་གནས་པས་སྔགས་ཀྱི་ཚུལ་ཁྲིམས་སུ་འགྱུར་བ་འགར་ཡང་མ་བཤད་པས་སྨྲ་བ་པོ་དེ་ནི་རྡོ་རྗེ་ཐེག་པའི་བསྟན་པ་ལ་སྐུར་པ་འདེབས་པ་ཁོ་ནར་ཟད་དོ། ། འདིར་འདི་ཤེས་དགོས་ཏེ། སྤྱིར་སྔགས་བླ་མེད་དུ་རིགས་ལྔའི་སྡོམ་པ་དང་རིགས་དྲུག་གི་སྡོམ་པ་ཞེས་གཉིས་འབྱུང་ཞིང༌། དེས་ཁྱད་པར་བྱས་པའི་རྡོ་རྗེ་སློབ་དཔོན་གྱི་དབང་ཡང་གཉིས་སུ་སྣང་ལ། དེ་ལྟར་ན་དབང་སྡོམ་དེ་དག་གིས་ཁྱད་པར་དུ་བྱས་པའི་ལམ་ཞིག་ཀྱང་ཡོད་པ་ལས་འོས་མེད་ཅིང་དེ་ལྟར་གྱི་ཚེ། དབང་སྡོམ་ལམ་སོགས་སྔ་མ་ལས་ཕྱི་མ་དེ་མཆོག་དམན་ཅན་དུ་འགྱུར་རམ། འགྱུར་ན་ལམ་དེ་གཉིས་ཀྱི་སྒྲུབ་པའི་སངས་རྒྱས་དེའང་མཆོག་དམན་ཅན་དུ་འགྱུར་ལ། དེ་འགྱུར་ན་སྔགས་བླ་མེད་ནས་བསྒྲུབ་པར་བྱ་བའི་སངས་རྒྱས་དམན་མཆོག་ཅན་གཉིས་ཡོད་པར་ཐལ་ལོ་ཞེ་ན། སྔགས་བླ་མེད་ཀྱི་འབྱུང་བའི་རིགས་ལྔའི་སྔགས་སྡོམ་དང༌། དུས་འཁོར་དུ་འབྱུང་བའི་རིགས་དྲུག་པའི་སྡོམ་པ་གཉིས་ལས་སྔ་མའི་དུས་མ་ཐོབ་པ་ཕྱི་མའི་དུས་ཁྱད་པར་བ་རེ་ཐོབ་ཏུ་ཡོད་པ་གསལ་ཏེ།
ཕྱི་མར་རིགས་ལྔའི་སྡོམ་པའི་སྐབས་སུའང་ཁྱད་པར་བའི་དམ་ཚིག་ཐམས་ཅད་ཀྱང་སྡོམ་པའི་ངོ་བོར་བླངས་པ་དང༌། སྐྱབས་འགྲོ་སློབ་དཔོན་བཟུང་བ་ལ་ཚང་བས་རྣམ་སྣང་ལ་གཟའ་བྱ་བསྟེན་བྱ་སོགས་ཀྱི་དམ་ཚིག་དང༌། པདྨའི་རིགས་ལ་འཛག་མེད་ཚངས་སྤྱོད་ཀྱི་སྡོམ་པ། ཁྱད་པར་རྒྱལ་བ་བསྐྱེད་མཛད་རྡོ་རྗེའི་རིགས་ལ་ཐུགས་འགྱུར་མེད་ཀྱི་བདེ་ཆེན་དང༌། སྐུ་རྣམ་ཀུན་མཆོག་ལྡན་གྱི་སྟོང་གཟུགས་གཉིས་ཟུང་དུ་འཇུག་པའི་བྱང་ཆུབ་བསྐྱེད་བྱེད་དབང་བཞི་པའི་ལམ་སྒོམ་པའི་སྡོམ་པ་གསར་ཐོབ་དང༌། དེར་མ་ཟད་བླ་མེད་གཞན་དུ་རྩ་ལྟུང་བཅུ་བཞིའི་རབ་ཏུ་དབྱེ་བར་ཡང་གཉིས་པ་བཀའ་ཕྱི་འདས་དང༌། ལྔ་པ་སྨོན་སེམས་བཏང་བ་དང༌། བཅུ་གཉིས་པ་དད་ལྡན་སེམས་སུན་འབྱིན་པ་ལ་གསུང་གི ། དུས་འཁོར་དུ་དེ་དག་རིམ་པར་བླ་མའི་བཀའ་འདས། ཀུན་ད་བྱང་སེམས་འདོར་བ་དང༌།
དག་པའི་སེམས་ཅན་གྱི་སྐྱོན་བརྗོད་པ་དང༌། འགྱུར་མེད་ཀྱི་བདེ་བ་ལ་ཐེ་ཚོམ་ཟོས་ནས་རྟོག་ཅིང་དང་དུ་མི་ལེན་པ་བཅུ་གཅིག་པར་བཤད་པས། རྩ་ལྟུང་ལྡོག་ཕྱོགས་ཀྱི་སྡོམ་པའང་གསར་ཐོབ་ཡོད་པར་གྲུབ་བོ། ། དེ་ལྟར་གྲུབ་པས། སྔགས་སྡོམ་དེ་འབྲེལ་གྱི་སློབ་དཔོན་གྱི་དབང་ཡང་སྔགས་བླ་མེད་གཞན་གྱི་རྡོ་རྗེ་སློབ་དཔོན་གྱི་དབང་ལས་དབང་གཞན་པ་གསར་ཐོབ་ཏུ་ཡོད་དེ། དེར་དམ་ཚིག་གསུམ་གྱི་དབང་སྦྱིན་པ་ན་ཕྱག་རྒྱའི་དམ་ཚིག་ལ་ལས་དང་ཡེ་ཤེས་ཀྱི་ཕྱག་རྒྱ་མི་ཆོག་པར་སྟོང་གཟུགས་ཕྱག་རྒྱ་ཆེན་མོའི་ཕྱག་རྒྱ་ལ་བསྟེན་པའི་རྡོ་རྗེ་སློབ་དཔོན་གྱི་དབང་རྒྱུད་སྡེ་གཞན་དུ་མིང་ཙམ་ཡང་མ་གྲགས་པའི་བཞི་པ་ཤེས་རབ་ཡེ་ཤེས་ཆེན་པོའི་དབང་བསྐུར་ཞེས་པའི་དོན་ཅན་གྱི་དབང་མཆོག་ཐོབ་བྱར་ཡོད་པའི་ཕྱིར། དབང་དེས་དྲངས་པའི་ལམ་ཡང་བླ་མེད་ཀྱི་རྫོགས་རིམ་གྱི་ལམ་གཞན་དུ་མི་འབྱུང་བའི་སྟོང་གཟུགས་ཕྱག་རྒྱ་ཆེན་མོ་ཕྱག་རྒྱར་བྱས་ནས་ཕུང་སོགས་སྒྲིབ་བྲལ་དུ་བྱེད་པའི་རྡོ་རྗེ་གསུམ་གྱི་བསྙེན་སྒྲུབ་ཐུན་མོང་མིན་པར་སྒྲུབ་པའི་ཕྱིར། རྫོགས་རིམ་ཀྱང་སྔ་མ་ལས་ཆེས་ཁྱད་པར་དུ་འཕགས་པ་ཉིད་དུ་གྲུབ་བོ། ། དེས་ན་ལུགས་འདིའི་དབང་བསྐུར་མ་ཐོབ་པར་ལུགས་སྔ་མའི་དབང་སྡོམ་ཐོབ་ཀྱང་ལུགས་འདིར་བཤད་པའི་རྩ་ལྟུང་ཡང་འབྱུང་མི་འོས་པར་བསམ་ལ་ཁྱད་པར་བླ་མེད་ཀྱི་ལམ་གཞན་དུ་སྟེ་རྒྱུ་ནི་མིའི་བུ་མོ་ཁོ་ན་ལ་བརྟེན་ནས་འགྲུབ་ཀྱི་གཞན་དུ་མི་འགྲུབ་པར་གསུངས་ལ། འདིར་ནི་དེ་ལྟ་ན།
འཛག་བཅས་འགྱུར་བདེའི་འཁྲིག་པ་བསྟེན་པར་སོང་བས་པྲ་ཕབ་ཀྱི་ཕྱག་རྒྱ་ལས་གཞན་པའི་ཕྱག་རྒྱ་གང་གིའང་ལུགས་འདིའི་སངས་རྒྱས་མི་འགྲུབ་པར་བསྟན་པ་ནི་ཆེ་ཆེས་བླ་མེད་ཀྱི་རྒྱུད་སྡེ་གཞན་ལས་ཁྱད་པར་དུ་འཇོག་བྱེད་དོ། ། འོ་ན་སྒྲུབ་བྱེད་ཀྱི་སྡོམ་དབང་ལམ་གསུམ་ལ་མཆོག་དམན་ཡོད་པ་དེ་བཞིན་སྒྲུབ་འབྲས་སངས་རྒྱས་ལའང་དེ་ཙམ་དུ་མཆོག་དམན་ཡོད་མེད་ནི་སྔགས་བླ་མེད་ཀྱི་སྒྲུབ་བྱེད་སོ་སོ་བས་སྒྲུབ་པའི་མི་སློབ་པའི་སངས་རྒྱས་ཐོབ་པ་ལ་ཁྱད་པར་མེད་ཀྱང་སྔ་མ་ལས་ཕྱི་མའི་སངས་རྒྱས་དེ་མཁྱེན་བརྩེ་ནུས་པ་ཁྱད་པར་འཕགས་ཞེས་བརྗོད་པའམ། ཡང་ན་སྔགས་ལམ་སྔ་མས་ཐོབ་པའི་སངས་རྒྱས་དེས་སྔགས་ལམ་ཕྱི་མའི་དབང་སྡོམ་ལམ་རྣམས་ནོད་ནས་གདོད་སངས་རྒྱས་པར་བྱེད་དོ། ། ཞེས་ཁས་ལེན་པ་ལས་འོས་མེད་ལ། དེ་ལྟར་གྱི་ཚེ་ན་སངས་རྒྱས་སྔ་མ་དེས་སངས་རྒྱས་ཐོབ་པ་ལ་སྐད་ཅིག་ཡུད་ཙམ་དུ་སྨིན་གྲོལ་གྱི་བྱ་བ་རྫོགས་པར་ངེས་ཏེ། རྡོ་རྗེ་ཐེག་པ་མི་སློབ་པའི་ལམ་གྱི་རྣལ་འབྱོར་པས་ཇི་ལྟར་བཞེད་པ་ལྟར་སྐད་ཅིག་གིས་འགྲུབ་པའི་ཕྱིར་སྔགས་བླ་མེད་ཀྱི་སྒྲུབ་པའི་སངས་རྒྱས་གཉིས་ཡོད་པ་ལའང་འགལ་བ་ཅི་ཡང་མེད་དེ་ཐེག་དམན་གྱི་དགྲ་བཅོམ་ལའང་ཉན་རང་གི་དགྲ་བཅོམ་གཉིས་ཡོད་པས་ཐེག་དམན་གྱི་ལམ་འབྲས་འཁྲུལ་པའི་ཉེས་པར་མི་འགྱུར་བ་ལྟ་བུ་ཉིད་ཀྱི་འདིར་ཡང་ཤེས་དགོས་པའི་ཕྱིར། ཁོ་བོ་ནི་དེ་ཙམ་ལས་གསལ་བར་རྗེ་བཙུན་ཆེན་པོ་མཉན་པ་རས་ཆེན་གྱི་དགོངས་པ་ལྟར་བརྗོད་མི་སྤོབས་ཏེ། འདི་ནི་གསང་བར་བྱ་བ་ཆེས་ཆེར་གཉན་པ་ཉིད་ཀྱི་ཕྱིར་རོ།། །། ༈ རྡོ་རྗེའི་གསུང༌། འདོད་པས་བར་དུ་གཅོད་པར་གསུངས་པའི་སྟེང་དུ་གཅིག་བྱ་བ་འདི་བཞུགས་བྱ་བ་དག་པར་བཏོན་ན།
འདོད་པའི་ཡོན་ཏན་ལ་བརྟེན་པའི་སྒྲིབ་གཉིས་ནི་རྒྱུ་འབྲས་ཀྱི་ཐེག་པ་གཉིས་ཀར་སྤང་བྱར་བཤད་ཚུལ་གཅིག་ཏུ་གནས་ཞེས་བཏོན་ན་ལེགས་པ་ཡིན་ཏེ། དེའང་ཕྱོགས་སྔ་ནི། སྔགས་རྙིང་མ་སོགས་ཁ་ཅིག ། ལས་སྣང་ཐམས་ཅད་སྐུ་གསུམ་གྱི་སྣང་བར་ངོ་སྤྲོད་ཅིང༌། འདོད་པའི་ཡོན་ཏན་ལ་སྤྱད་པ་ན་གང་ཟག་གི་བདག་ལྟ་ལ་བརྟེན་པའི་ཆགས་སོགས་ཉོན་སྒྲིབ། ཆོས་ཀྱི་བདག་ལྟ་ལ་བརྟེན་པའི་བཟུང་བ་དང་འཛིན་པར་རྟོག་པའི་ཤེས་སྒྲིབ་ཅི་ལྟར་འཕེལ་ཡང་རང་ཤར་རང་གྲོལ་ཀུན་ཏུ་བཟང་པོའི་རང་འོད་རང་བྱུང་གི་རྒྱན་ཆར་ཆེ་བས། དུག་ལྔ་མ་སྤངས་དབྱིངས་སུ་དག་པ་འཁོར་བ་རང་ལོག་ཏུ་འགྲོ་བ་རྫོགས་པ་ཆེན་པོ་མན་ངག་གི་ཆེ་བ་ཞེས་འཆད་དོ། ། དེ་ལ་ཞལ་སྔ་ནས། འཁོར་བ་རང་ལོག་ཏུ་འགྲོ་ན་རྫོགས་པ་ཆེན་པོ་མན་ངག་གི་ཆེ་བ་ལ་ཅི་རག་སྟེ། རང་ཚིག་འགལ་བ་ཉིད་དུ་སྨྲས་པའི་ཕྱིར།
ཀུན་ཏུ་བཟང་པོ་བྱ་བ་ཤེས་བྱ་ལ་རང་དབང་གྲུབ་པ་དེ་འདྲ་ཞིག་ཡོད་ན། རང་ཤར་རང་གྲོལ་རང་འོད་རང་བྱུང་གི་རྒྱན་ཆར་ཆེ་བ་གཅིག་ཏུ་ཡོད་ན་ཐང་བ་ལས། ཤེས་བྱ་ཐམས་ཅད་ཀྱི་གནས་ལུགས་བདག་མེད་པ་ལས། རང་དབང་དུ་གྲུབ་པའི་ཆོས་སྐྲ་རྩེ་ཐེར་འབུམ་དུ་བཤགས་པའི་ཆ་ཙམ་ཡང་མི་རྙེད་ན། ཀུན་བཟང་རང་གྲུབ་ལྟ་ག་ལ་འཚལ། དུག་ལྔ་མ་སྤངས་པར་འདོད་པ་དང་དབྱིངས་སུ་དག་ནས་སྤང་བར་སྨྲས་པའི་དངོས་ཤུགས་ལ་འགལ་བ་བླུན་པོའི་ཚིག་སྦྱོར་ལ་སུ་ཞིག་སྙིང་པོར་འཛིན། སྒྲིབ་པ་ཇི་ལྟར་འཕེལ་བས་སྒྲིབ་མེད་འོད་གསལ་དུ་འགྲོ་ན། མུན་པ་ཇི་ལྟར་གནག་ཅིང་སྣང་བ་ཇེ་ཆེར་འགྲོ་བར་རིགས་པ་ལ་སོགས་འདི་ལས་ཐ་ཆད་པར་སྨྲ་བ་ཅི་ཞིག་ཡོད། དེས་ན་འདོད་པ་ལ་སོགས་འཁོར་བའི་རྒྱུ་འབྲས་ལ་བསྟེན་པའི་རྒྱུ་འབྲས་ཀྱི་སྒྲིབ་གཉིས་འཕེལ་རྒྱས་སུ་འགྱུར་བའི་ཆོས་ནི་མདོ་སྔགས་གཉིས་ཀ་ནས་སྤང་བྱར་ཁྱད་མེད་དུ་བཤད་ལ། དེ་ལྟ་ན།
གསང་སྔགས་ནས་འདོད་ཡོན་སོགས་འཁོར་བའི་རྒྱུ་འབྲས་ཁ་ཅིག་ལམ་དུ་བྱེད་པར་བཤད་པ་མ་ཡིན་ནམ་ཞེ་ན། ཤིན་ཏུ་བཤད་མོད། བཤད་པ་དེས་འཁོར་བའི་རྒྱུ་འབྲས་ཉིད་མྱ་ངན་ལས་འདས་པའི་རྒྱུ་འབྲས་སུ་བྱིན་གྱིས་བརླབས་པའི་རྟེན་ཅིང་འབྲེལ་འབྱུང་གིས་རྡོ་རྗེའི་ལམ་རྣམ་པར་དག་པས་སྒྲིབ་གཉིས་དྲུངས་ནས་འབྱིན་པར་བྱེད་པ་ཡིན་གྱི། སྒྲིབ་གཉིས་འཕེལ་བའི་སླད་དུ་ནི་མ་ཡིན་ཏེ། དེའི་ཕྱིར་བརྗོད་ན། བཅོམ་ལྡན་འདས་དང༌། ས་བཅུ་པའི་འགྲེལ་ཚད་ཀྱི་ལུང་གིས་བཤད། འཕགས་པ་ཡབ་སྲས་ཀྱིས་བཀྲལ་བ་ལྟར་བཤད། རི་ཁྲོད་ཞབས་ཀྱི་དགོངས་པ་པདྨ་རྡོ་རྗེས་གསུངས་པ་ལྟར་བཤད་པ་ལས། དང་པོ་ནི།
འཁོར་བ་དང་མྱ་ངན་ལས་འདས་པ་ནི་མ་དག་པ་དང་དག་པ་ཙམ་ལས་གཞན་དུ་བརྗོད་དུ་མེད་ལ། མ་དག་པ་ཞེས་པ་དེའང་འཁོར་བ་རང་གི་ངོ་བོའི་ཆ་ནས་ཡུལ་གྱི་སྡོད་ལུགས་ལ་མ་དག་པ་གྲུབ་པ་མེད་པས། རང་བཞིན་རྣམ་དག་ལས་རྫས་ལོག་པ་བ་མེད་ཀྱང༌། དེ་ལ་འཛིན་པ་སྣ་ཚོགས་པའི་གློ་བུར་གྱི་དྲི་མ་ཐག་པ་ལ་སྦྲུལ་ལྟར་ཆོས་ཅན་མ་དག་པའི་ཆོས་ཀྱི་ཆ་ཇི་སྙེད་པའི་འཁྲུལ་པ་དེ་སྙེད་ལྷ་དང་ཡེ་ཤེས་དང་སྔགས་དང་བདེ་བ་ཆེན་པོའི་བདག་ཉིད་དུ་བྱིན་གྱིས་བརླབ་པར་བྱས་པས་གཞན་དབང་རྟེན་ཅིང་འབྲེལ་འབྱུང་ཟབ་མོས་ཆོས་ཅན་མ་དག་པའི་སྣང་བ་དེ་ལྷ་དང་ཡེ་ཤེས་ལ་སོགས་པར་ཡོངས་སུ་གྲུབ་པར་བྱས་པའི་གློ་བུར་རྣམ་དག་གི་ཡེ་ཤེས་ཀྱི་ངོ་བོར་མ་འཁྲུལ་པའི་ཆོས་དེ་ལ་མ་བཅོས་ལྷུག་པ་དོ་ཧའི་ངང་ལ་མཉམ་པར་བཞག་པ་ན། འཁོར་བའི་རྒྱུ་འབྲས་སུ་སྣང་བའི་མ་དག་པའི་ཆོས་དེ་ཉིད་ཤིན་ཏུ་རྣམ་པར་དག་པ་མྱ་ངན་ལས་འདས་པའི་རྒྱུ་ལམ་འབྲས་བུའི་ངོ་བོར་ཡོངས་སུ་རྫོགས་པ་ཡིན་ཏེ། གནད་འདི་ལྟ་བུ་ལ་དགོངས་ནས་བཀའ་བརྒྱུད་མཆོག་གི་ཞལ་ནས། དྲེས་ཐག་མེས་ཚིག་པ་དྲེས་ཐག་གི་རྣམ་པར་སྣང་ཡང་དེས་འཆིང་མི་ནུས་པར་གྲོལ་བའི་རྐྱེན་དུ་འགྱུར་བའི་དཔེས་ཀྱང་གསུངས་པའི་ཕྱིར། དེས་ན་ཇི་སྐད་དུ། ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ།
གཟུགས་ལ་སོགས་པའོ། ། ཅིའི་སླད་དུ་ཞེ་ན། གཟུང་བ་དང་འཛིན་པའི་དངོས་པོའི་ཕྱིར་རོ། ། རྡོ་རྗེ་སྙིང་པོས་གསོལ་བ། ཀྱེ་བཅོམ་ལྡན་འདས་གཟུང་བ་དང་འཛིན་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། མིག་གིས་གཟུགས་ནི་བཟུང་བར་བྱ། ། སྒྲ་ནི་རྣ་བས་མཉན་པར་བྱ། ། དྲི་ནི་སྣ་ཡིས་ཚོར་བར་བྱ། ། ལྕེ་ཡིས་རོ་ནི་རིག་པར་བྱ། །
དངོས་པོ་ལུས་ཀྱིས་རེག་པར་བྱ། ། ཡིད་ཀྱི་བདེ་སོགས་ཐོབ་པ་ནི། ། དག་པ་དུག་མེད་བྱས་ནས་ནི། ། བསྟེན་བྱ་འདི་དག་བསྟེན་པ་ཉིད། ། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལའང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། །
རྟག་ཏུ་འདི་དག་རྣམ་དག་པས། ། འདི་ཉིད་རྣལ་འབྱོར་པས་འགྲུབ་འགྱུར། ། ཞེས་འབྱུང་ངོ༌། ། དེས་གསང་སྔགས་ལས་འདོད་ཡོན་སོགས་འཁོར་བའི་རྒྱུ་འབྲས་ལམ་དུ་བསྟེན་བྱར་གསུངས་པ་ནི། མ་དག་པའི་ཉེས་པ་བསྐྱེད་པའི་ཆ་དེ་བསྟེན་པ་མིན་གྱི། དག་པ་ཡོན་ཏན་བསྐྱེད་པའི་ཆ་དེ་བསྟེན་པ་ཡིན་ལ། མ་འོངས་པ་ན་སྐྱེ་བོ་ངན་པ་དག ། ཁོ་བོ་གསང་སྔགས་པ་ནི་མ་དག་པ་ཉེས་པ་བསྐྱེད་པའི་ཆ་ཉིད་བསྟེན་པས་དག་པར་རློམ་པ་འབྱུང་ལ། དེ་ནི་རྡོ་རྗེ་ཐེག་པའི་བསྟན་པ་མ་ཡིན་པར་ཆེས་གསལ་ཏེ། དེ་ལྟ་ནའང་སེམས་ཅན་རྣམས་ནི་བཅོམ་ལྡན་འདས་ཀྱིས་གསུངས་པ་ཟབ་ཅིང་རྒྱ་ཆེ་བའི་ཆོས་ཡོངས་སུ་བརྟགས་ན་མི་འཛིན་ཅིང༌།
སངས་རྒྱས་ཉིད་ཀྱི་སླད་དུ་བླ་མ་ཡོངས་སུ་བརྟགས་ནས་མི་བསྟེན་ཏེ། རྨོངས་པ་ཆེན་པོ་ཆགས་པས་ཟིལ་གྱིས་མནན་པར་གྱུར་པ་སྐྱེ་བ་འདི་ཉིད་ལ་བདག་ཅག་རྣམས་ཀྱི་རུལ་པའི་ལུས་སངས་རྒྱས་ཀྱི་སྐུར་འགྱུར་རོ་ཞེས་པའི་བསམ་པ་བརྐམ་ཆགས་ཅན་རྣམས་མི་དགེ་བའི་བཤེས་གཉེན་དང་འཕྲད་པ་དང༌། བླ་མ་དམ་པ་མ་ཡིན་པའི་མན་ངག་ལས་འདིར་རྣམ་པར་སྣང་མཛད་ལ་སོགས་པའི་བདུད་རྩི་ལྔ་དང༌། གོ་ཀུ་ད་ཧ་ན་ལ་སོགས་པའི་ཤ་རྣམས་ནི་བཟའ་བར་རང་བཞིན་གྱིས་དག་པ་དེ་བཞིན་གཤེགས་པས་གསུངས་པ་སྟེ། འདི་རྣམས་ཟོས་པས་རྒ་བ་དང་འཆི་བ་མེད་པའི་ལུས་སུ་འགྱུར་ཞིང་རྡོ་རྗེ་སེམས་དཔའ་ཡང་མཆོག་སྦྱིན་པར་འགྱུར་རོ་ཞེས་པ་དང༌། གཞན་ཡང་རྡོ་རྗེའི་རིགས་ལ་ཁྲོ་བོའི་རྒྱལ་པོ་ཏིང་ངེ་འཛིན་གྱིས་སྲོག་ཆགས་རྣམས་བསད་པར་བྱའོ། ། ཞེས་སོགས་དང༌། དེ་ལྟར་གདུག་པའི་སློབ་དཔོན་གྱི་ཚིག་ཚད་མར་བྱས་ནས་མི་དགེ་བ་བཅུའི་ལས་ཀྱི་ལམ་རྣམས་བྱེད་དོ། ། སྦྱང་བ་མ་བྱས་པ་དང༌། སྦར་བ་མ་བྱས་པ་དང༌།
བདུད་རྩིར་མ་བྱས་པའི་རྣམ་པར་སྣང་མཛད་ལ་སོགས་པ་རྣམས་ཟ་བར་བྱེད་དོ། ། བདུད་རྩི་ལྔ་པོ་དེ་རྣམས་ནི་ཟ་བ་པོ་དེ་རྣམས་ལ་སངས་རྒྱས་ཀྱི་ཡོན་ཏན་སྟེར་བར་བྱེད་པར་མི་འགྱུར་ཏེ་སངས་རྒྱས་ཀྱི་གསུང་མ་རྟོགས་པའི་ཕྱིར་རོ། ། འོ་ན་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་བདུད་རྩི་ལྔ་རྣམས་རྣལ་འབྱོར་པས་བཟའ་བར་བྱ་བར་གསུངས་པ་མ་ཡིན་ནམ། འདིར་ཇི་ལྟར་འདི་རྣམས་བཀག་ཅེས་པ་འགའ་ཞིག་གིས་བསམ་པ་འབྱུང་བར་འགྱུར་ཏེ། དེའི་ཕྱིར་བརྗོད་པར་བྱའོ། ། འདིར་བྱིས་པའི་སྐྱེ་བོ་རྣམས་ཀྱི་བརྗོད་པར་བྱ་བ་གང་ཡིན་པ་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་བདུད་རྩི་ལྔ་ལ་སོགས་པ་རྣམས་བཟའ་བར་གསུངས་པ་དེ་ནི་བདེན་ཏེ།

འོན་ཀྱང་རྣལ་འབྱོར་པ་རྣམས་ཀྱིས་ཡིན་གྱི་ཐ་མལ་པའི་སེམས་ཅན་རྣམས་ཀྱིས་ནི་མིན་ནོ། ། གང་དག་གིས་སྔགས་ཀྱི་སྟོབས་སམ་བསམ་གཏན་གྱི་སྟོབས་ཀྱིས་སྦྱངས་པ་བྱས་པ་དང༌། རྒྱས་པ་བྱས་པ་དང༌། རབ་ཏུ་འབར་བར་བྱས་པ་དང༌། བདུད་རྩིར་བྱས་པའི་དུག་རྣམས་ནི་དུག་མེད་པར་འགྱུར་བ་དང༌། ཆང་རྣམས་ནི་འོ་མར་འགྱུར་བ་དང༌། དུག་གི་ཆུ་ལ་སོགས་པའི་གདུག་པ་རྣམས་དང་སེམས་ཅན་རྣམས་ལ་འཆི་བ་སྟེར་བར་བྱེད་པ་ལ་སོགས་པ་རྣམས་ནི་བཅུད་ལེན་དུ་འགྱུར་བ་དང༌། རུས་པ་རྣམས་ནི་མེ་ཏོག་ཏུ་འགྱུར་བ་དང༌། སོ་རྣམས་ནི་མུ་ཏིག་གི་རྡོག་པོར་འགྱུར་བ་དང༌། ཐོད་པ་ནི་པདྨར་འགྱུར་བ་དང༌། ཤ་ནི་པུ་ཏྲ་ འདི་བསྒྱུར་ན་བུའི་སྒྲ་ཞེས་པ་ཡིན་ལ།
དོན་ནི་སྲོག་ཆགས་ནག་རྒྱུག་ལྡན་བྱ་བ་ལུས་ལ་དྲི་ཞིམ་པོ་འབྱུང་བ་ཞིག་གི་མིང་ངོ༌། ། མཆན། ཀེ་ཤར་འགྱུར་བ་དང༌། ཁྲག་ནི་སི་ཧ་ལ་ཀར་འགྱུར་བ་དང༌། གཅི་བ་ནི་གླ་རྩིར་འགྱུར་བ་དང༌། ཁུ་བ་ནི་ག་བུར་དུ་འགྱུར་བ་དང༌། བཤང་བ་ནི་བཞི་མཉམ་དུ་འགྱུར་བ་དང༌། བ་སྤུ་རྣམས་ནི་གུར་ཀུམ་གྱི་གེ་སར་དུ་འགྱུར་བ་སྟེ། དེ་ལྟར་གདུག་པའི་རྫས་དུ་མ་རྣམས་ནི་གདུག་མའི་རང་བཞིན་ཡོངས་སུ་དོར་བའི་ཕྱིར། སྦྱང་བ་བྱས་པ་དང༌།
རྒྱས་པར་བྱས་པ་དང༌། སྦར་བ་བྱས་པ་དང༌། བདུད་རྩིར་བྱས་པ་རྣམ་དག་པའི་རང་བཞིན་དུ་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་བཤད་པ་དེ་ནི་བདེན་ནོ། ། དུག་ལ་སོགས་པ་དག་པའི་རང་བཞིན་ཅན་བྱས་པ་དེ་རྣམས་རྣལ་འབྱོར་པ་རྣམས་ཀྱི་ཟོས་པ་ཡང་ལུས་ལ་སྟོབས་ཆེན་པོ་རྒྱས་པར་འགྱུར་རོ། ། གཤགས་པ་ལ་སོགས་པ་དག་པའི་རང་བཞིན་རྣམས་ལུས་ལ་བྱུག་པ་ནི་མཆོག་གི་དྲི་རབ་ཏུ་ལྡང་བར་བྱེད་དོ། ། དེའི་ཕྱིར་དེ་བཞིན་གཤེགས་པས་གསུངས་པ་རྣམས་ནི་རྣལ་འབྱོར་པ་རྣམས་ཀྱི་ཡིན་ནོ། ། གཞན་ལྷ་དང་སྔགས་མ་སྒྲུབ་པར་བཀླག་པའི་རྨོངས་པ་མཁས་པ་མངོན་པའི་ང་རྒྱལ་དང་ལྡན་པ་ཆུ་བསྐྱར་གྱི་བརྟུལ་ཞུགས་འཛིན་པ། ཚོགས་ཁང་དང་གཙུག་ལག་ཁང་གི་རྫས་ལ་མངོན་པར་ཆགས་པ་དང་ལྡན་པ། ཡི་དྭགས། དམྱལ་བའི་སྐྱེ་བ་འབྱུང་བས་ངེས་པར་བཅིང་བ།
རང་གི་དོན་དང་གཞན་གྱི་དོན་ཉམས་པ། རྒྱུད་ལས་གསུངས་པའི་དོན་ལས་ཕྱིན་ཅི་ལོག་གི་དོན་སྟོན་པ་པོ། ཡོངས་སུ་བརྟགས་པ་མ་བྱེད་པའི་སྐྱེ་བོ་བདུད་ཀྱི་རིས་ཆེན་པོ་རྣམས་ཀྱི་བཟའ་བ་ནི་བཅོམ་ལྡན་འདས་ཀྱིས་གསུངས་པ་རྣམས་སུ་མི་འགྱུར་རོ། ། གདུག་པའི་སེམས་དང་ལྡན་པ་དེ་རྣམས་ཀྱི་དུག་ལ་སོགས་པ་གདུག་པའི་རྫས་རྣམས་དང་བདུད་རྩི་ལྔ་པོ་དེ་རྣམས་སྦྱང་བ་བྱས་པ་དང༌། རྒྱས་པ་བྱས་པ་དང༌། སྦར་བར་བྱས་པ་དང༌། བདུད་རྩིར་བྱས་ཀྱང་བསྐལ་པ་དུ་མ་རྣམས་ཀྱིས་ཀྱང་གདུག་པའི་རང་བཞིན་འདོར་བར་མི་འགྱུར་ཞིང༌། གདུག་པའི་རང་བཞིན་ཡོངས་སུ་མ་དོར་བར་དག་པའི་རང་བཞིན་དུ་མི་འགྱུར་རོ། ། ཞེས་གསུངས་པའི་ཕྱིར་རོ། ། ཆོས་ཚུལ་འདི་ལས་འཕྲོས་ནས།
གོང་དཀར་ནས་དྲུང་རྡོ་རྗེ་གདན་པས་རབ་བྱུང་དགེ་སློང་ལྟ་བུས་གསང་སྔགས་ཀྱི་ཚོགས་རྫས་ཤ་ཆང་དུས་མིན་དུ་བཟའ་བཏུང་དུ་ལོངས་མ་སྤྱད་ན་སོ་ཐར་རང་དང་འགལ་བས་ཀྱང་དགག་པར་རིགས་ཞེས། དེས་བྱས་པའི་ཚོགས་འཁོར་རྣམ་བཤད་དུ་འདི་ལྟར་བྲིས་སྣང་སྟེ། རབ་བྱུང་ལ་ཕྱི་དྲོའི་ཁ་ཟས་གནང་བའི་སྐབས་ཡོད་དམ་མེད་ཡོད་ན་ནི་རང་གི་འདོད་པ་ཐམས་ཅད་ཉམས་ལ། མེད་ན་འདུལ་བ་དང་ཡང་འགལ་ཏེ། འདུལ་བ་ལས་གནང་བའི་སྐབས་ཡོད་པས་སོ། ། དེ་ཡང་འདུལ་བ་ལས། སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བཅོམ་ལྡན་འདས་ཡང་དགེ་སློང་གང༌། མ་ལགས་པར་བཟའ་བ་དང་བཅའ་བ་དུ་མས་འཆོས་ལ་འཚལ་ན་ལྟུང་བར་འགྱུར་རོ། ། ཞེས་གསུངས་ན།
བཙུན་པ་དགེ་སློང་གིས་དུས་མ་ལགས་པར་འཚལ་ཀྱང་ནོངས་པར་མི་འགྱུར་བ་མཆིས་སམ། ཨུ་པཱ་ལིས་དེ་ལྟའི་ཟས་ཟོས་པའོ། ། བཙུན་པ་ལྷའི་ཟས་ཀྱི་རང་བཞིན་ཇི་ལྟ་བ་ཨུ་པཱ་ལི་མར་གྱི་རང་བཞིན་ལྟ་བུའོ། ། བཙུན་པ་དགེ་སློང་གིས་དུས་མ་ལགས་པ་ལ་ལགས་པར་འདུ་ཤེས་ཏེ་འཚལ་ན་ཅིར་འགྱུར་ལྟུང་བའོ། ། དུས་མ་ལགས་པ་ལ་དུས་སུ་འདུ་ཤེས་ཏེ་འཚལ་ན་ཅིར་འགྱུར་ཉེས་པ་མེད་དོ། ། དུས་ལ་དུས་མ་ལགས་པར་འདུ་ཤེས་ཏེ་འཚལ་ན་ཅིར་འགྱུར་ཉེས་བྱས་སོ། ། དུས་ལ་དུས་སུ་འདུ་ཤེས་ཏེ་འཚལ་ན་ཅིར་འགྱུར་ཉེས་པ་མེད་དོ། ། ཟས་ལ་ཟས་མ་ལགས་པར་འདུ་ཤེས་ཏེ་ཟོས་ན་ཅིར་འགྱུར་ཉེས་པ་མེད་དོ། ། ཟས་མ་ལགས་པ་ལ་ཟས་སུ་འདུ་ཤེས་ཏེ་འཚལ་ན་ཅིར་འགྱུར་ཉེས་བྱས་སོ། ། ཟས་མ་ལགས་པ་ལ་ཟས་མ་ལགས་པར་འདུ་ཤེས་ཏེ་འཚལ་ན་ཅིར་འགྱུར་ཉེས་པ་མེད་དོ། །
ཞེས་གསུངས་ན་ལྷའི་ཟས་ཀྱི་རང་བཞིན་ཞེས་པས་ལྷ་ཕལ་པའི་ཟས་ལའང་ཡིན་ན་རྣལ་འབྱོར་ཅན་གྱི་ལྷའི་ཚོགས་འཁོར་གྱི་ཟས་དང༌། དེ་ཡང་མར་གྱི་རང་བཞིན་ལྟ་བུ་ཡིན་ན་བདུད་རྩིར་བྱིན་གྱིས་བརླབས་པ་དང་ལྡན་པ་དང་སྤྱིར་དུས་མ་ཡིན་ཀྱང༌། ལྷ་ཡང་ཉི་མ་ནུབ་པ་ན། ། ངེས་པར་བྱིན་གྱིས་རླབས་ཀྱིས་འདུ། ། ཞེས་སོགས་ཚོགས་འཁོར་གྱི་དུས་ཁྱད་པར་དུ་འདུ་ཤེས་ན་ཉེས་པ་མེད་པ་དང༌། ཤ་ཆང་ལ་སོགས་པའི་ཟས་ལ་ཟས་མ་ལགས་པ་ཡེ་ཤེས་ཀྱི་བདུད་རྩིར་མོས་པ་དང༌། ལུས་བརྟས་པ་སོགས་ཀྱི་ཕྱིར་མ་ཡིན་པ་ལུས་ཀྱི་ལྷ་མཆོད་པར་འདུ་ཤེས་ན་ཉེས་པ་མེད་པ་སོགས་སུ་ཅིས་མི་འགྲུབ། གཞན་ཡང་བཙུན་པ་དགེ་སློང་གིས་མྱོས་པར་འགྱུར་བའི་ལྟུང་བ་འཚལ་ཡང་ནོངས་པར་ལྟུང་བར་མི་འགྱུར་བ་མཆིས་སམ། ཨུ་པཱ་ལི་ཡོད་དེ། ལྷའི་ལྟུང་བ་འཐུང་ན་ཉེས་བྱས་སོ། །
བཙུན་པ་དགེ་སློང་གིས་ཆང་ལ་ཆང་དུ་འདུ་ཤེས་ཏེ་འཚལ་ན་ཅིར་འགྱུར་ལྟུང་བའོ། ། ཆང་ལ་ཆང་མ་ལགས་པར་འདུ་ཤེས་ཏེ་འཚལ་ན་ཅིར་འགྱུར་ཉེས་པ་མེད་དོ། ། ཆང་མ་ལགས་པ་ལ་ཆང་དུ་འདུ་ཤེས་ཏེ་འཚལ་ན་ཅིར་འགྱུར་ཉེས་བྱས་སོ། ། ཆང་མ་ལགས་པ་ལ་ཆང་མ་ལགས་པར་འདུ་ཤེས་ཏེ་འཚལ་ན་ཅིར་འགྱུར་ཉེས་པ་མེད་དོ། ། ཞེས་པ་ཡང་ཆང་ལ་ཆང་མ་ལགས་པར་བདུད་རྩིའི་འདུ་ཤེས་ཀྱི་ཚོགས་འཁོར་བསྟེན་དུ་རུང་བར་ཤིན་ཏུ་གྲུབ་བོ། ། འདི་རྣམས་ལ་ལེགས་པར་བརྟགས་ན་སྤྱིར་ཆང་དང་ཕྱི་དྲོའི་ཁ་ཟས་ལ་ཉེས་པ་མེད་པའི་སྐབས་ཡོད་པར་དངོས་སུ་གསུངས་ཤིང༌། དེར་སྔགས་ཀྱི་སྒྲ་མ་གྲགས་པ་མ་གཏོགས་གྲགས་ན་ཨུ་པཱ་ལི་ཚོགས་ཀྱི་འཁོར་ལོའི་སྐབས་སོ་ཞེས་པའང་འབྱུང་རིགས་ལ་མ་བྱུང་ཡང་ཤེས་པར་ནུས་པ་ནི་གསུང་རབ་སྤྱིའི་དགོངས་དོན་འཆད་ཤེས་པ་ལ་ཡིན་ལ། ཐོས་ཆུང་གི་རྗེས་སུ་འབྲངས་ནས་ལྟུང་མེད་རྣམས་ལྟུང་བ་ལ་མ་སྦྱོར་བར་སྔགས་པས་དམ་ཚིག་བསྟེན་པ་ལ་འབད་པར་རིགས་ཀྱི་འགྱོད་པར་མི་བྱའོ། ། ཞེས་སོགས་མང་དུ་ཡི་གེར་བཀོད་སྣང་དྲན་པ་མ་རྣལ་བའི་ཕྱད་ཕྱོད་ཀྱི་རླབ་ཅོལ་དུ་གོ་སྟེ། དགེ་སློང་གི་ཤ་ཆང་སོགས་ཚོགས་རྫས་དུས་མིན་དུ་མ་བཟས་ན་མི་འཐད་དེ།
ཐེག་དམན་འདུལ་བའི་སོ་ཐར་གྱི་བསླབ་བྱ་དང་འགལ་བ་ཉིད་ཀྱི་ཕྱིར་སྨྲས་ནས། དེའི་རྟགས་ཁྱབ་སྒྲུབ་བྱེད་ལ་ཐེག་དམན་འདུལ་བ་དེར་སྔགས་ཀྱི་སྒྲའང་མ་གྲགས་པར་སྒྲུབ་པའི་ཕྱིར། དེ་ལྟར་ན་ཐེག་དམན་འདུལ་བར་སྔགས་ཀྱི་སྒྲ་མ་གྲགས་ན་ཐེག་དམན་འདུལ་བ་ནས་དགེ་སློང་གིས་ཤ་ཆང་བསྟེན་དགོས་པའི་སྒྲུབ་བྱེད་འབྱུང་བའི་དམ་བཅའ་བ་ཕུད་པ་ཉིད་ཀྱི་ཕྱིར་རོ། ། འདུལ་བ་ནས་དུས་མིན་གྱི་བཟའ་བར་འཇོག་བྱེད་ཀྱི་དུས་མིན་གྱི་དུས། དུས་མིན་གྱི་དུས་མ་ཡིན་པའི་སྒྲུབ་བྱེད་དུ་དུས་དེ་གསང་སྔགས་ནས་ཚོགས་འཁོར་གྱི་བཟའ་བཏུང་གི་དུས་ཡིན་གྱི་དུས་དེ་ཡིན་པའི་སྒྲུབ་བྱེད་བཀོད་པ་ནི། སྟོན་པས་བཅས་མཚམས་མི་གཅིག་པ་ཉིད་ཀྱི་ཕྱིར་བྲམ་ཟེས་ཟླ་བ་ཚེས་པའི་ཚེ་ན་ཕྱག་འཚལ་བའི་དུས་བྲམ་ཟེ་ཕྱག་འཚལ་བའི་དུས་མིན་པའི་སྒྲུབ་བྱེད་ལ། དུས་དེ་སངས་རྒྱས་པས་ཟླ་བ་ལ་ཕྱག་མི་འཚལ་བའི་དུས་ཡིན་པ་སྒྲུབ་བྱེད་དུ་བཀོད་ན་ཅི་ལྟར་འབྲེལ། ངག་དོན་འདུལ་བའི་ལུགས་སུ་འདུལ་བར་བཅས་པའི་ལྟུང་བ་མི་བསྐྱེད་པའི་དུས་དྲན་གྱི་ལྟུང་བ་བྱིན་གྱིས་བརླབ་བྱེད་དུ། གསང་སྔགས་ཀྱི་དུས་དྲན་བྱེད་དགོས་པར་འགར་ཡང་མ་གསུངས་ན་དེར་གསུངས་པ་སྐད་དུ་ཁྱོད་ཀྱི་ཟོལ་གྱིས་སྨྲས་པ་ནི་རང་ཉིད་ཀྱི་ཟོང་ཟད་ཀྱང་བདེན་པར་སྨྲ་བ་མ་ཡིན་ནོ། ། ཞེས་པའི་མནའ་ཆུ་དངོས་སུ་འཐུང་བ་མ་ཡིན་ནམ།
འདུལ་བའི་ལུང་དེ་དག་གིས་ནི་ལྷའི་བཟའ་བ་ཕྱི་དྲོ་བཟའ་ན་དུས་མིན་དུ་བཟའ་བའི་ལྟུང་བྱེད་མི་རྫོགས་ཀྱང་དུས་མིན་དུ་བཟས་པའི་ཉེས་བྱས་བསྐྱེད་པ་དང༌། ལྷའི་ལྟུང་བ་འཐུང་ན་མྱོས་འགྱུར་འཐུང་བའི་ལྟུང་བྱེད་མི་བསྐྱེད་ཀྱང་མྱོས་འགྱུར་འཐུང་བའི་ཉེས་བྱས་བསྐྱེད་པར་སྟོན་པ་ཡིན་གྱི། ལྷའི་ཟས་མར་གྱི་རང་བཞིན་ལྟ་བུའོ་ཞེས་པ་ནི་ཐུན་མོང་དུ་རུང་བའི་སྨན་ལ། རྒྱུ་ཞག་བདུན་པའི་སྨན་མར་ལྟ་བུ་ལས་བྱུང་བ་ཐུན་ཚོད་དུ་བརྟེན་ཀྱང༌། དུས་རུང་གི་ཟས་ཟོས་པའི་ལྟུང་བྱེད་མི་བསྐྱེད་པར་བསྟན་པ་ཡིན་ལ། ཁྱོད་ཀྱི་དགེ་སློང་གི་དུས་མིན་དུ་བཟའ་བ་དང་མྱོས་འགྱུར་ལྟུང་བ་འདུལ་བའི་རང་ལུགས་ལ་ལྟུང་བྱེད་མི་བསྐྱེད་པར་སྒྲུབ་པའི་སྒྲུབ་བྱེད་དུ་འདུལ་བ་ལུང་ལས། ལྷའི་བཟའ་བ་དུས་རུང་གི་སྨན་མིན་པ་དང༌། ལྷའི་ལྟུང་བ་མྱོས་འགྱུར་གྱི་ཆང་མ་ཡིན་པར་བསྟན་པའི་འབྲེལ་འདི་ཅི་ལྟ་བུ་ཞིག་ཡིན་ལེགས་པར་སྟོན་དགོས་ལ། ལྷའི་བཟའ་བཏུང་ཞེས་པ་གསང་སྔགས་ཀྱི་ལྷའི་བཟའ་བཏུང་ལ་འཆད་ན་ནི་རང་གི་ཚུལ་གསལ་བར་སྟོན་པ་ལས་གཞན་དུ་ཅི་ཡོད། ཡང་དགེ་སློང་གིས་ཆང་འཐུངས་པས་ལྟུང་བྱེད་མི་བསྐྱེད་དེ།
འདུལ་བ་ལུང་དུ་ཨུ་པཱ་ལི་དགེ་སློང་གིས་ཆང་འཐུང་བ་ལ་ཉེས་པ་མེད་པ་ཡོད་དེ། ཚོགས་འཁོར་གྱི་སྐབས་སོ་ཞེས་གསུངས་ན་ཅི་མ་རུང་ཞེས་ཁྱེད་རང་གི་འདོད་བློ་དང་བསྟུན་ནས་སྟོན་པས་དེ་ལྟར་བཅའ་བར་རིགས་ཞེས་སྨོན་ལམ་བྱས་འདུག་པ་སྨོན་པ་དེ་ཙམ་གྱིས་ནི་གསུང་རབ་སྤྱི་ནས་དགེ་སློང་གི་དུས་མིན་དུ་བཟའ་བ་དང་མྱོས་འགྱུར་བཏུང་བ་ན་དུས་མིན་དུ་ཟ་བའི་ལྟུང་བྱེད་དང༌། མྱོས་འགྱུར་ལྟུང་བའི་ལྟུང་བྱེད་མི་འབྱུང་བར་བཤད་གདའ་བ་ཡི་ཁྱབ་པ་ཡང་ལེགས་པར་སྒྲུབ་དགོས་སོ། ། དེ་བས་ན་ཉིད་ཅག་ཀྱང་དཔལ་ལྡན་ས་སྐྱ་པའི་རྗེ་བཙུན་གོང་མ་རྣམས་ཀྱི་དགོངས་པ་འཆད་ཅིང་ངོར་པ་སོགས་འཁྲུལ་བཅས་མང་པོ་དག་པར་མཛད་པའི་ཁུར་ཆེས་ལྕི་བ་བློ་གྲོས་གཉིད་དང་རྨུགས་པས་རྨོངས་པར་གྱུར་ན་བདེན་མོད། གཞན་དུ་ན་བསྒྲུབ་བྱ་སྒྲུབ་བྱེད་ཀྱི་ལུང་རིགས་དེ་དག་ཐམས་ཅད་ནི་འགལ་བ་དང་མ་ངེས་པ་དང་མ་གྲུབ་པ་ཁོ་ནར་བཀོད་པར་སྣང་བས་རྣམ་བཤད་འདི་ནི་ཅི་ལྟ་བུ་ཞིག་གོ་ཞེས་རྟོག་པ་སྐྱེས་སོ། ། འོ་ན་སྔགས་ལ་སྤྱོད་པའི་གང་ཟག་གིས་འདོད་ཡོན་ལ་སོགས་པ་ལ་ཅི་དགའ་བར་ལོངས་སྤྱད་ཆོག་པའི་དུས་ནི་སྐབས་ཇི་འདྲ་བ་ཞིག་ཡིན་ཞེ་ན། འདི་ལ་བདག་གི་ཕ་རས་པ་ཆེན་པོའི་ཞལ་ནས། འདོད་པའི་ཡོན་ཏན་དེ་ལ་སྐྱོན་བསྐྱེད་པའི་གདུག་པའི་རང་བཞིན་དང༌། ཡོན་ཏན་བསྐྱེད་པའི་བདེ་ལེགས་ཀྱི་རང་བཞིན་གཉིས་ཡོད་པ་ལས། སྐྱོན་བསྐྱེད་པ་གདུག་པའི་རང་བཞིན་ལའང་སྐྱོན་གྱི་རྒྱུ་ཆགས་སོགས་ཉོན་མོངས་སྐྱེད་བྱེད་ཀྱི་ཆ་ཞིག་དང༌།
སྐྱོན་གྱི་འབྲས་བུ་དྲི་ང་བ་དང་མྱོས་པར་འགྱུར་བ་དང་འཆི་བར་བྱེད་པ་ལ་སོགས་པ་གཉིས་ཡོད་པ་ལས། ལས་དང་པོ་པའི་སྔགས་པས་ནི། ཇི་སྐད་བཤད་པའི་ཆོ་གས། གོ་ཀུ་ད་ཧ་ན་དང་བདུད་རྩི་ལ་སོགས་ལ་མོས་པའི་སྒོ་ནས་སྦྱངས་རྟོགས་སྦར་བས་སྐྱོན་ནམ་གདུག་པའི་རྒྱུའི་ཆ་དེ་བྱིན་གྱིས་བརླབས་ཏེ། ཤིན་ཏུ་གསང་བའི་སྤྱོད་པས་ཇི་ཙམ་ཚོད་ཤེས་པས་བསྟེན་པ་ན་བདག་རྒྱུད་ཀྱི་ཡོན་ཏན་གྱི་རྒྱུ་དཔག་མེད་འཕེལ་བར་བྱེད་ལ། རྣལ་འབྱོར་པས་ནི་ཇི་སྐད་བཤད་པའི་ཆོ་གས་སྒྲོན་མ་དང་ལྕགས་ཀྱུ་དེ་དག་ལ་དངོས་སུ་སྦྱངས་རྟོགས་སྦར་བས་སྐྱོན་ནམ་གདུག་པའི་རྒྱུར་མ་ཟད་སྐྱོན་ནམ་གདུག་པའི་འབྲས་བུའི་ཆ་དེའང་བྱིན་གྱིས་བརླབས་ཏེ། ཚོགས་ཀྱི་དབུས་སུ་ཡང་རྣལ་འབྱོར་གྱི་ནུས་པ་བསྟེན་པའི་སྒོ་ནས་སྤྱད་པས། བདག་རྒྱུད་ལ་ཡོན་ཏན་གྱི་འབྲས་བུ་དངོས་སུ་འབྱུང་ངོ༌། ། དེ་ཡང་རྫས་དེ་དག་རྣལ་འབྱོར་པས་ཐ་སྙད་པ་དག་གིས་མ་དག་པའི་དངོས་པོར་རྟགས་པའི་བསམ་པ་དང་གཙང་རྨེའི་འཛིན་པ་ལས་གྲོལ་བ་ན་ཤ་ལ་སོགས་པ་ཉེས་པ་བསྐྱེད་པའི་དགག་བྱ་དེ་ལོག་པས་ན་དགག་པ་ཡང་ལོག་པ་ཡིན་ཏེ། དཔེར་ན་སོ་ཐར་གྱི་བཅས་པར།
བལ་ནག་པོ་འབའ་ཞིག་གི་སྟན་བཀག་པ་སྤྱིར་བཏང་བ་ལས། ཡང་ཡུལ་འགའ་ཞིག་ན་ནག་པོ་བས་དཀར་པོ་དཀོན་པ་ཡོད་ན་དེར་དཀར་པོ་འབའ་ཞིག་ཅེས་བསྒྱུར་དགོས་ཤིང༌། བལ་ནག་གི་སྟན་འབའ་ཞིག་བྱེད་པ་ལྟུང་བར་མི་འགྱུར་བ་བཞིན། འགྲེལ་ཆེན་ལས། འདིར་ནི་དུག་ལ་སོགས་པ་དང་བདུད་རྩི་ལྔ་ལ་སོགས་པ་བཟའ་བ་དང་བྱུག་པ་ནི་འཇིག་རྟེན་གྱི་ཐ་སྙད་ཀྱི་སྟེ་དོན་དམ་པ་ཡོངས་སུ་བརྟགས་པ་ནི་མ་ཡིན་ནོ། ། གང་ཞིག་ཡོངས་སུ་བརྟགས་པ་དང༌། འཇིག་རྟེན་པས་སྨད་པ་ལས་ཀྱང་སྐྱོན་དུ་མི་འགྱུར་བ་དུག་སོགས་དང་བདུད་རྩི་ལྔ་སོགས་ནི་དེ་ཁོ་ན་ཉིད་མ་ཡིན་ནོ། ། དེའི་ཕྱིར་སེམས་ཅན་གྱི་བསམ་པའི་དབང་གིས་སངས་རྒྱས་རྣམས་ཀྱིས་ཆོས་བསྟན་པ་སྟེ་སེམས་ཅན་གྱི་བསམ་པ་དང་བྲལ་བས་ནི་མ་ཡིན་ནོ། ། སེམས་ཅན་རྣམས་ཀྱི་བསམ་པ་ཡང་ཡུལ་དང་རིགས་ཀྱི་ཐ་སྙད་ཀྱིས་འགྱུར་ཏེ། དེའི་ཕྱིར་དེ་རྣམས་ཀྱི་ཡུལ་དང་རིགས་ཀྱི་ཐ་སྙད་ཀྱིས་འཇིག་རྟེན་པའི་ཀུན་རྫོབ་ཀྱི་བདེན་པས་རྡོ་རྗེ་སློབ་དཔོན་གྱིས་འཇིག་རྟེན་པའི་ཆོས་བསྟན་པར་བྱའོ། །
འཇིག་རྟེན་ལས་འདས་པའི་ཡེ་ཤེས་ནི་བདེན་པ་གཉིས་ཀ་ཐུན་མོང་བ་སྟེ། དེ་ཉིད་ནི་བཟའ་བར་བྱ་བ་དང་བཟའ་བར་བྱ་བ་མ་ཡིན་པའི་འཛིན་པར་མི་འགྱུར་རོ། ། ཞེས་སོ། ། དེས་ན་རྣལ་འབྱོར་པར་མ་གྱུར་གྱི་བར་ཚོགས་ཀྱི་དབུས་སུ་འདོད་ཡོན་ཇི་དགའ་བར་བསྟེན་པ་དང༌། སྐྱོན་ནམ་གདུག་པའི་རྒྱུ་ཆགས་སོགས་མི་བསྐྱེད་ཀྱང་སྐྱོན་གྱི་འབྲས་བུ་འཆིང་བ་དང་དྲི་ང་བ་དང་སྐྱུག་བྲོ་བའི་རོ་དང༌། མྱོས་པར་བྱེད་པའི་ནུས་པ་རྣམས་བཅོམ་པར་མི་ནུས་པ་དེ་སྲིད་དུ་ནི་བཟའ་བཏུང་དེ་དག་ལ་ཚོད་མི་ཤེས་པར་བསྟེན་པ་ནི་ཆེས་བཀག་པ་ཡིན་ཏེ། འགྲེལ་ཆེན་ལས། དེའི་ཕྱིར་བསམ་གཏན་གྱི་སྟོབས་སམ་སྔགས་ཀྱི་སྟོབས་ཀྱིས་གདུག་པའི་རྫས་དེ་རྣམས་ཀྱི་གདུག་པའི་རང་བཞིན་དབྲོག་པར་མི་ནུས་ཀྱི་བར་དུ་རིགས་ཀྱི་བུའམ་རིགས་ཀྱི་བུ་མོའམ་དགེ་སློང་ངམ་དགེ་སློང་མའམ་དགེ་བསྙེན་ནམ་དགེ་བསྙེན་མ་ཡང་རུང་སྟེ་ལས་དང་པོ་པ་རྡོ་རྗེ་ཐེག་པ་ལ་དགའ་བ་དེ་ལ་རྡོ་རྗེ་སློབ་དཔོན་བླ་མ་དམ་པའམ་སྔགས་ཀྱི་ནུས་པ་དང་ལྡན་པས་དུག་ལ་སོགས་པ་དང་བདུད་རྩི་ལྔ་ལ་སོགས་བཟའ་བ་དང་བྱུག་པའི་ངེས་པ་སྦྱིན་པར་མི་བྱ་སྟེ། མ་དག་པའི་དུག་ལ་སོགས་པ་ཟོས་པས་འཆི་བར་འགྱུར་ཞིང་མ་དག་པའི་དམ་ཚིག་བྱུག་པས་འཇིག་རྟེན་པས་སྨད་པར་འགྱུར་རོ། ། རང་གི་བསད་པས་ཤི་བ་དང་འཇིག་རྟེན་པས་སྨད་པ་ལས་དམྱལ་བར་འགྲོ་བར་འགྱུར་རོ། །
སྔགས་པ་ངན་པ་རྣམས་ཀྱིས་སེམས་ཅན་གྱི་བསམ་པ་ཡོངས་སུ་སྤངས་པའི་ཕྱིར། ཞེས་འབྱུང་ངོ༌། ། ངག་དོན། ལས་དང་པོ་པའི་སྔགས་པས་སྒྲོན་མ་ལྕགས་ཀྱུ་ཆང་སོགས་འདོད་ཡོན་ལ་ཡོན་ཏན་བསྐྱེད་པ་བདེ་ལེགས་ཀྱི་ཆ་དེ་ནི་ཇི་ཙམ་དུ་བསྟེན་ཀྱང་ཆོག་ལ། དེ་བསྟེན་པའི་ནུས་པས་འདོད་ཡོན་དེ་ལ་བསྟེན་པའི་སྐྱོན་གྱི་རྒྱུ་ཆགས་སོགས་ཀྱང་སྤོང་བར་ནུས་ལ། སྐྱོན་ནམ་གདུག་པའི་འབྲས་བུ་དུག་གི་ནུས་པས་འཆི་བར་འགྱུར་བ་སོགས་ནི་སྤངས་མི་ནུས་ལ། དེ་ལྟར་སྤོང་བར་མི་ནུས་པའི་ཚེ་རྣལ་འབྱོར་པས་དུག་ཟ་བར་མི་རུང་ངོ་ཞེས་བསྟན་གྱི། ལས་དང་པོ་པའི་སྔགས་པས་ཤ་ཆང་གི་བཟའ་བཏུང་བྱེད་པ་དུས་འཁོར་ནས་བཀག་གོ་ཞེས་པ་ནི་རྒྱུད་འགྲེལ་ལ་རྟོག་དཔྱོད་ཅུང་ཟད་ཀྱང་མ་བཏང་བར་ཟེར་སྒྲོས་འཁྱམ་པོ་བསྐྱར་བར་ཟད་དོ། ། དེས་ན་འགྲེལ་ཆེན་ལས། ལས་དང་པོ་པས་རྣལ་འབྱོར་པའི་བྱ་བ་མི་བྱའོ། །
རྣལ་འབྱོར་པས་གྲུབ་པའི་བྱ་བ་མི་བྱའོ། ། སྒྲུབ་པས་ཐམས་ཅད་མཁྱེན་པའི་བྱ་བ་མི་བྱའོ། ། ཞེས་གསུངས་ལ། དེ་ཡང་ལས་དང་པོ་པ་ནི་ཡུལ་རིགས་ཀྱི་ཐ་སྙད་ལ་སོགས་པས་བཅིངས་ཏེ། ཤ་ཆང་ལ་སོགས་པ་ལའང་བཟའ་བ་དང་བཟའ་མིན་གྱི་རྟོག་པས་བཅིངས་པའོ། ། རྣལ་འབྱོར་པ་ནི་བཟའ་བཏུང་དང་བགྲོད་བྱ་སོགས་ཡིན་མིན་གང་གི་རྟོག་པ་ལས་རྒྱལ་ཏེ་དུག་ལ་སོགས་པས་གནོད་པར་བྱ་མི་ནུས་པའོ། ། གྲུབ་པ་ཐོབ་པ་ནི། དཀྱིལ་འཁོར་གྱི་འཁོར་ལོ་སྤྲོ་བ་དང༌། ནམ་མཁའ་ལ་འགྲོ་བའོ། ། ཐམས་ཅད་མཁྱེན་པ་ནི་སྒྲིབ་པ་གསུམ་བཅོམ་པའི་རྫུ་འཕྲུལ་དང་ཆོས་འཁོར་བསྐོར་བ་ལ་སོགས་པ་བྱེད་པའོ། །
འོ་ན་གང་ཟག་སྔ་མ་སྔ་མ་འདི་དག་གིས་ཕྱི་མའི་སྤྱད་པ་སྤྱོད་པར་ནུས་སམ་ཞེ་ན། ཇི་ལྟ་བ་མི་ནུས་བཞིན་དུ་ནུས་སམ་སྙམ་པའི་སྤྱོད་པ་ཆ་མཐུན་པ་དེ་འདྲ་ཞིག་དཔྱད་ན། རང་ལམ་ལས་ཉམས་པར་འགྱུར་བའི་ཆ་ནས་བཀག་པ་ཡིན་ནོ། ། འདིའི་རྣལ་འབྱོར་པ་དང་གྲུབ་པ་ལ་སྐྱེ་འཕགས་གཉིས་ཀ་ཡོད་དེ། བསྐྱེད་རིམ་གྱི་སྒོ་ནས་ཀྱང་དཀྱིལ་འཁོར་སྤྲོ་བསྡུ་སོགས་ནུས་པའི་ཕྱིར་རོ། །
གཞན་ཡང་སྔགས་ཀྱི་དམ་ཚིག་གི་ལོངས་སྤྱོད་འདི་དག་སྔགས་པའི་རྣལ་འབྱོར་པ་སྣང་བ་དངོས་སུ་ཟིལ་གྱིས་གནོན་མི་ནུས་པས་བསྟེན་བྱ་ཡིན་མིན་འདི་ལ་མཚུར་ཕུ་འཇམ་དབྱངས་ཆེན་པོ་དོན་གྲུབ་འོད་ཟེར་གྱི་ཞལ་སྔ་ནས། ཤ་རུས་ཆང་སོགས་མུ་ཏིག་དང་གུར་གུམ་སོགས་སུ་བསྐྱུར་མ་བཏུབ་པ་དེ་སྲིད་དུ་ཤ་རུས་ཆང་སོགས་རྣལ་འབྱོར་པས་བཟའ་བྱའི་དམ་ཚིག་ཏུ་མི་འགྱུར་བྱ་བ་ནི་ཉན་ཐོས་དང་བྲམ་ཟེ་ལ་སོགས་གཞུག་པ་ལྡེམ་པོར་དགོངས་པའི་གསུང་ཡིན་ཏེ། དེ་ལས་གཞན་དུ་སྒྲ་ཇི་བཞིན་པར་འཆད་ན་སྒྲུབ་བྱེད་མེད་ཅིང་གནོད་བྱེད་དུ་མ་ཡོད་པའི་ཕྱིར་ཏེ། སོའི་ངོ་བོ་དང་མུ་ཏིག་གི་ངོ་བོ་གཉིས་ཀ་རུས་པར་མཚུངས་པ་ལས་མུ་ཏིག་ཉ་སོགས་དུད་འགྲོ་ཕལ་པའི་རུས་པ་ལས་གླང་པོ་ཆེ་སོགས་སེམས་ཅན་སྟོབས་པོ་ཆེ་སོ་དང་རུས་པ་ཁྱད་པར་དུ་འཕགས་པའི་ཕྱིར་དང༌། ཤ་སོགས་བཟའ་བཅའ་བཅུད་ལྡན་ལས་གུར་གུམ་སོགས་རྩྭའི་འབྲུ་རྩེ་རོ་བཅུད་ཆུང་བ་དང༌།
ཆང་དང་འོ་མ་གཉིས་ཀ་ཡང་བཏུང་བྱ་མཉམ་པོ་ལ་འོ་མ་ལས་ཆང་རོ་དྲུག་དང་ལྡན་པས་ཁྱད་པར་དུ་འཕགས་པ་དང༌། གཞན་ཡང་གིའུ་ཝཾ་དང་གླ་རྩི་སོགས་ཀྱང་གླང་དང་གླ་བ་ལས་འབྱུང་བའི་རྫས་ཡིན་ལ། དེ་དག་གི་ཤ་སོགས་ཀྱང་སེམས་ཅན་དེ་དག་ལས་འབྱུང་བའི་རྫས་ཡིན་པས་འཇིག་རྟེན་གྱི་ཐ་སྙད་དུའང་དེ་དག་ལ་གཙང་མི་གཙང་དང་དགེ་མི་དགེ་མཆོག་དམན་དུ་དམིགས་པ་མིན་པའི་ཕྱིར་དང༌། ཤ་ཆང་སོགས་ནི་རྒྱལ་རིགས་ཤིང་ས་ལ་ཆེན་པོ་རྣམས་ཀྱི་བཟའ་བཏུང་གིས་སྤྱད་བྱ་དང་དཀར་གསུམ་མངར་གསུམ་སོགས་བྲམ་ཟེའི་རིགས་ཀྱི་བཟའ་བཏུང་གི་སྤྱད་བྱར་གཉིས་ཀར་མཚུངས་པ་ལས་བྲམ་ཟེ་ལས་རྒྱལ་རིགས་རིགས་མི་དམན་པས་རྒྱལ་རིགས་ཀྱི་སྤྱད་བྱའི་བཟའ་བཏུང་འཇིག་རྟེན་ན་བཟའ་བཏུང་གསོད་པ་དང་གཙང་བར་གྲགས་པ་ལས་མི་བསོད་པ་དང་མི་གཙང་བར་ཡང་མ་གྲགས་པའི་ཕྱིར་དང༌། གཞན་ཟས་དུག་ཅན་འདུལ་བ་ལུང་དུ་སམྤྲས་ཏ་ཞེས་པའི་སྔགས་ཀྱི་དུག་མེད་པར་བྱེད་པ་དང༌། རྨ་བྱའི་རྒྱལ་མོ་གསེར་དུ་སྣང་བའི་མདོ་དང༌། སྐྱེ་རབས་ལས་སྔགས་ཀྱི་མཐུས་དུག་བཅུད་ལེན་དུ་འགྱུར་བ་དང༌། དེར་མ་ཟད་ཁྱིམ་བདག་དཔལ་སྐྱེས་ཀྱིས་མི་གཙང་བ་དང་དུག་སོགས་ཀྱིས་སྟོན་པ་འཁོར་བཅས་མཆོད་པ་ཡང་དུག་མེད་པར་བྱིན་གྱིས་བརླབས་པ་དང༌། སྒྱུ་མ་མཁན་བཟང་པོའི་སྒྱུ་མའི་གཡོས་ཀྱིས་བསླུ་བར་བརྩམས་པ་ན་བསླུ་མ་ནུས་པར་དངོས་ཀྱི་བཟའ་བཏུང་དུ་བྱིན་གྱིས་བརླབས་ཏེ། གསོལ་བ་འདུལ་བ་དང་མདོ་སྡེ་སོགས་ཐེག་དམན་དང་ཐུན་མོང་བར་ཡང་བསྟན་ན་གསང་ཆེན་ཐེག་པའི་རྩེ་མོ་འདིར་ན་ཤ་ཆང་སོགས་སྔགས་དང་ཏིང་ངེ་འཛིན་དང་ཕྱག་རྒྱས་བྱིན་གྱིས་བརླབས་ཏེ།
ལས་དང་པོ་པས་ཀྱང་དམ་ཚིག་གི་རྫས་སུ་བསྟེན་པར་ཤིན་ཏུ་རུང་བའི་ཕྱིར་རོ། ། སངས་རྒྱས་ཕལ་པོ་ཆེར་གཞོན་ནུ་ནོར་བཟང་གི་རྣམ་ཐར་ལས་སྲིན་པོ་སྟོང་ཕྲག་བཅུའི་གཙོ་བོ་མིག་བཟང་དང༌། ཆང་ཚོང་མ་བཅོམ་པ་མོའི་རྣམ་ཐར་ལས་ཆང་བཏུང་བའི་ཕན་ཡོན་རྒྱ་ཆེར་འབྱུང་བ་དང༌། སྐྱེས་པའི་རབས་ཀྱི་སྡེར་རྒྱལ་པོ་རྐང་ཁྲའི་ཆུང་མས་དུར་ཁྲོད་ཀྱི་ཤ་ཟོས་པའི་མཐུས་ནམ་མཁའ་ལ་འགྲོ་བ་དང༌། སྲོག་ཆགས་དེས་པ་དང་གླང་པོ་ཆེ་དང་སྨན་ཆེན་པོའི་ཉ་རྣམས་ཀྱི་ཤ་ཟོས་པའི་མཐུས་སྲོག་ཆགས་བྱེ་བ་ཕྲག་དུ་མ་བྱང་ཆུབ་ཀྱི་ལམ་ལ་བཀོད་པར་གསུངས་ལ། དེ་ལྟའི་སྲོག་ཆགས་དེ་དག་ཀྱང་ལས་དང་པོ་པ་ལས་གྲུབ་པ་ཐོབ་པ་དང་རྣལ་འབྱོར་པའི་དབང་དུ་བྱས་པ་མིན་པའི་ཕྱིར་རོ། ། ཁྱད་པར་ཤ་ཆང་བཤང་གཅི་སོགས་དམན་པར་བྱས། སྦྲང་རྩི་མར་དང་འོ་མ་སོགས་ཁ་ཟས་བཟང་བའི་མཆོག་དམན་དུ་དམིགས་ཏེ། ལོངས་སྤྱོད་པ་གསང་ཆེན་རྡོ་རྗེ་ཐེག་པའི་ལམ་གྱི་སྤང་བྱར་མ་ཟད་རྒྱུ་ཕར་ཕྱིན་ཐེག་པར་ཡང་ཆེས་ཆེར་སྤང་བྱར་བཤད་དེ། སྡུད་པར།
གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། ། ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། ། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། ། དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། ། ཞེས་འབྱུང་བའི་ཕྱིར། འོ་ན་དུས་འཁོར་འགྲེལ་ཆེན་ལས། སོ་མུ་ཏིག་དང་ཁུ་བ་ག་བུར་སོགས་སུ་བསྒྱུར་མི་ནུས་པས་ལོངས་མི་སྤྱད་པར་གསུངས་པ་ཅི་ཞེ་ན། དེའི་སྔོན་བྱུང་ཉི་མའི་ཤིང་རྟ་སོགས་ཚངས་པའི་དྲང་སྲོང་བྱེ་བ་ཕྲག་ཕྱེད་བཞི་སོགས་མི་གཙང་བར་འཛིན་པ་ལ་གཙང་བར་རོ་མཉམ་པར་བསྟན་ན་མ་དད་པ་སྐྱེ་བ་བཟློག་ནས་རིམ་གྱིས་དཀྲིས་ཏེ་མཐར་གཙང་མི་གཙང་རོ་མཉམ་ཞིང་ཁྱད་པར་ཤ་ལྔ་བདུད་རྩི་ལྔ་སོགས་འཇིག་རྟེན་ལས་འདས་པའི་གཙང་མ་མཆོག་གི་རྫས་ཉིད་དུ་བསྔགས་པའི་རྟོག་པ་ལ་འགོད་པའི་ཆེད་ཡིན་ཏེ། རྗེས་འཇུག་དེང་སང་གི་གདུལ་བྱས་ཀྱང་དེ་ལྟར་བསླབ་རིགས་པའི་ཕྱིར། དེས་ན་སྔགས་ཀྱི་ལས་དང་པོ་པ་སྡོམ་པ་དང་དམ་ཚིག་ཕུན་སུམ་ཚོགས་པ་དང་ལྡན་དམ་རྫས་མ་བསྟེན་ན་ཤིན་ཏུ་མི་རུང་སྟེ།
ཌོམྦྷི་ཧེ་རུ་ཀའི་ཚོགས་འཁོར་གྱི་གཞུང་ལས། རྟོག་པ་དང་འཛེམ་བག་ཟོས་ན་དམྱལ་བ་ཆུ་བུར་ཅན་དུ་སྐྱེ་བར་འགྱུར་རོ། ། དེ་བས་དགེ་སློང་ལ་སོགས་རྟོག་པ་དང་ལྡན་པ་དག་ཀྱང་འདིར་རྟོག་པར་མི་བྱའོ། ། ཞེས་དང༌། དུས་འཁོར་དབང་ལེའི་འགྲེལ་ཆེན་ལས། སློབ་དཔོན་གྱིས་ཤ་དང་བདུད་རྩི་ཟ་བར་མ་བྱས་ན་བདུད་ཀྱི་ཕྱོགས་འཛིན་པའི་ཕྱིར། ཞེས་སོགས་རྒྱས་པར་འབྱུང་བས། མ་དག་པ་ལྟར་སྣང་བའི་དམ་རྫས་གསང་སྔགས་ཀྱི་ཐབས་ཤེས་ཀྱི་ཆོ་གས་ལོངས་སྤྱོད་པར་སྔགས་རྒྱུད་དེའི་དགོངས་འགྲེལ་ནས་དམིགས་བསལ་དུ་གསུངས་ལ། མདོར་ན་ཐུན་མོང་བའི་མདོ་སྡེ་སོགས་ལས་ཀྱང་འཇིག་རྟེན་པའི་དངོས་གྲུབ་ཀྱི་ཆེད་ཀྱི་སྔགས་དང་སྨན་དང་ནོར་བུ་དང་རྫས་སོགས་ཀྱི་ནུས་པ་བསམ་གྱིས་མི་ཁྱབ་པར་གསུངས་ན་ཐུན་མོང་མིན་པའི་རྒྱུད་སྡེ་ནས་འཇིག་རྟེན་ལས་འདས་པའི་དངོས་གྲུབ་ཀྱི་ཆེད་ཀྱི་ཕྱི་ནང་གསང་བའི་ཤ་ལྔ་བདུད་རྩི་ལྔ་ཆང་ལྔ་སོགས་ཀྱི་ནུས་པ་བསམ་གྱིས་མི་ཁྱབ་པ་ཡོད་པར་བསྟན་ན་དེའི་ནུས་པ་མཆོག་གི་ལས་དང་པོ་པའི་རྣལ་འབྱོར་རྒྱུད་ཀྱི་ཉེས་སྐྱོན་སྦྱང་བར་བྱེད་པ་ལས་གཞན་དུ་ཤ་ལྔ་སོགས་ཀྱི་ལས་དང་པོ་པའི་རྣལ་འབྱོར་པའི་རྒྱུད་ཀྱི་ཉེས་པ་འཕེལ་བར་བྱེད་པ་ཡིན་ན་ནི་རྡོ་རྗེ་འཆང་གི་རྒྱུད་ཀྱི་དོན་གྱི་དེའི་གདུལ་བྱ་ལོག་པར་སྦྱར་བར་འགྱུར་བ་ཉིད་ཀྱི་ཕྱིར། དེ་ལྟའི་སྐབས་ཀྱང་སྲིད་པ་མིན་པའི་ཕྱིར།
འོན་ཏེ་ཤ་ལྔ་དང་བདུད་རྩི་ལྔ་དང་རིག་མའི་ལོངས་སྤྱོད་སོགས་ནི་སྔགས་ཀྱི་གྲུབ་པ་ཐོབ་པ་སོགས་ཡན་ལ་ཡིན་གྱི། ལས་དང་པོ་ལ་ཚིག་ཙམ་དང་དམ་ཚིག་གི་རྫས་ཀྱང་ཆུ་རྐྱང་ལ་བུ་རམ་བཏབ་པ་ཙམ་ལས་མ་ཡིན་ནོ་ཞེ་ན། འོ་ན་སྔགས་ཀྱི་སྐལ་ལྡན་ལས་དང་པོ་ལ་སྔགས་ལམ་ལ་དང་པོར་འཇུག་པའི་སྒོ་མེད་པར་འགྱུར་ཏེ། སྔགས་ཀྱི་བླ་མེད་ཀྱི་ལམ་གྱི་དང་པོར་འཇུག་པ་ན་དབང་བསྐུར་བ་ལས་འཇུག་དགོས་པ་ལས་དབང་བསྐུར་བ་ན་དམ་ཚིག་གི་ཆུ་དང་བུམ་པའི་ཆུ་དང་གསང་བའི་རྫས་སོགས་ཤ་ལྔ་བདུད་རྩི་ལྔའི་བདག་ཉིད་ཀྱི་རང་གི་སྒོ་གསུམ་མ་དག་པར་སྦྱངས་ནས་རྡོ་རྗེ་གསུམ་བྱིན་གྱིས་བརླབས་པའི་ཉམས་མྱོང་བསྐྱེད་པ་མེད་ན་ཚིག་དང་ཆུ་རྐྱང་གི་དབང་བསྐུར་ཀྱང་དབང་དོན་གྱི་རྟོགས་པ་མི་སྐྱེ་བས། དེ་འདྲའི་དབང་བསྐུར་གྱིས་དབང་བསྐུར་བའི་གོ་མི་ཆོད་པའི་ཕྱིར། དེ་ལྟ་ན་སྔགས་ཀྱི་ལས་དང་པོ་སྔགས་ལམ་ལ་འཇུག་པའི་གོ་བཀག་པས་རྡོ་རྗེ་ཐེག་པའི་བསྟན་པ་མཐའ་དག་གི་རྨིང་བཤིག་པ་ཡིན་ནོ། ། སྤྱིར་ཡང་དངོས་ཀྱི་རིག་མ་ལ་དམ་རྫས་སོགས་མ་བསྟེན་པར་དབང་བསྐུར་བའི་ཆོ་ག་ནི། དུས་ཀྱི་འཁོར་ལོ་ལ་མ་གཏོགས་རྒྱུད་སྡེ་འགར་ཡང་མ་གསུངས་ལ་དུས་འཁོར་ནས་དེ་སྐད་བསྟན་པ་ཡང་དངོས་རིག་རགས་པ་ལས་ཁྱད་པར་བ་དངོས་རིག་ཕྲ་བ་པྲ་ཕབ་ཀྱི་རིག་མ་མཆོག་བསྟེན་དགོས་པར་གསུངས་ལ། དེ་ནི་སྔགས་བླ་མེད་འདི་ཉིད་ཀྱི་དབང་པོ་ཡང་རབ་ཁོ་ན་ཞིག་གི་བྱེ་བྲག་ཁྱད་པར་བ་ཞིག་ངོས་འཛིན་པ་ཡིན་ལ། དེ་འདྲའི་གང་ཟག་ནི་འདུས་པ་སོགས་ལས་བཤད་པའི་རིན་པོ་ཆེ་ལྟ་བུའི་གང་ཟག་ལས་ཀྱང་སྐལ་བ་མཆོག་ཏུ་གྱུར་པ་ཞིག་དགོས་སོ་ཞེས་དུས་འཁོར་གྱི་རྒྱུད་ཉིད་ལས་གསུངས་པ་དེང་སང་སུ་ཡིན་ཡིན་གྱིས་གར་ཐོད་ཐོད་དུ་སྒྲུབ་པ་དང་འགྲུབ་བྱ་མིན་ནོ། །
ཤ་ལྔ་དང་བདུད་རྩི་ལྔ་སོགས་དྲི་རོ་འདི་ཉིད་ལ་སྔགས་ནུས་ཀྱིས་བྱིན་གྱིས་རླབས་ཏེ་བསྟེན་ན་བསྐྱེད་རྫོགས་ཀྱི་ཡེ་ཤེས་འཆར་བ་ཉིད་སྔགས་ཀྱི་ནུས་པའི་ཟབ་ཁྱད་འཇིག་རྟེན་ལས་འདས་པའི་དངོས་གྲུབ་ཀྱི་ཕན་ཡོན་ཡིན་ཏེ། དེ་ལས་གཞན་དུ་ཤ་ཆང་སོགས་ལྷའི་བདུད་རྩི་སོགས་སུ་བསྒྱུར་བའི་འཇིག་རྟེན་པའི་དངོས་གྲུབ་སྒྲུབ་པ་ནི་རྡོ་རྗེ་ཐེག་པ་མཆོག་གི་སྐལ་བ་ཅན་གྱི་བསྒྲུབ་བྱར་ཡ་མཚན་དུ་མི་བྱེད་དེ། སློབ་དཔོན་ཨཱརྻ་དེ་བས། དེ་བཞིན་དུ་འཇིག་རྟེན་པའི་དངོས་གྲུབ་ཕྲ་མོ་དང་གྲུབ་པ་ཆེན་པོ་བརྒྱད་ལ་དོན་དུ་གཉེར་བ་མི་བྱ་སྟེ་རྣམ་པར་གཡེང་བར་འགྱུར་བ་དང༌། ཕྱིར་ལྡོག་པར་འགྱུར་བའི་ཕྱིར། ཇི་སྐད་དུ། ཐུན་མོང་མིན་པའི་གསང་བ་ཞེས་བྱ་བའི་རྣལ་འབྱོར་ཆེན་པོའི་རྒྱུད་ལས། དེ་ནས་གཞན་ཡང་ཐམས་ཅད་མཁྱེན་པའི་དངོས་གྲུབ་ཐོབ་པར་བྱ་བའི་ཕྱིར། དངོས་གྲུབ་གང་ཅི་ཡང་རུང་བ་ལ་འཚོལ་བར་མི་བྱ་སྟེ། འཇིག་རྟེན་རྒྱང་འཕེན་པའི་དངོས་གྲུབ་དང་མན་ངག་གཞུག་པའི་དངོས་གྲུབ་དང༌།
ས་འོག་གི་དངོས་གྲུབ་དང༌། རྒྱལ་སྲིད་ཀྱི་དངོས་གྲུབ་དང༌། རྒྱས་པའི་དངོས་གྲུབ་དང༌། དབང་དུ་བྱ་བའི་དངོས་གྲུབ་དང༌། མངོན་སྤྱོད་ཀྱི་དངོས་གྲུབ་རྣམས་དོན་དུ་གཉེར་བར་མི་བྱ་སྟེ། དེ་ཅིའི་ཕྱིར་ཞེ་ན། འདི་ལྟར་དངོས་གྲུབ་ཆེན་པོའི་དོན་དུ་དངོས་གྲུབ་ཕྲ་མོ་ལ་འདོད་པ་བསྐྱེད་པར་མི་བྱ་སྟེ། རྣམ་པར་མི་རྟོག་པའི་དངོས་གྲུབ་འབའ་ཞིག་ལ་སེམས་རྩེ་གཅིག་པར་འགྱུར་བར་བྱའོ། ། ཞེས་འབྱུང་བའི་ཕྱིར། མདོར་ན་སྔགས་ཀྱི་ལས་དང་པོ་པས་ཀྱང་ཤ་ལྔ་དང་བདུད་རྩི་ལྔ་སོགས་བྲམ་ཟེ་སོགས་ཀྱི་མི་གཙང་བར་བཟུང་བའི་རྫས་དེ་ཉིད་གཙང་བ་མཆོག་ཏུ་རོལ་བས་རྡོ་རྗེ་སེམས་པའི་ཡེ་ཤེས་སྐྱེ་བ་ཉིད་ཀྱིས་བཟའ་བྱའི་དམ་ཚིག་འཇིག་རྟེན་ལས་འདས་པའི་སྤྱོད་པ་ཁྱད་འཕགས་སུ་གྲུབ་སྟེ།
རྨ་བྱ་ཆུང་ངུས་ཀྱང་དུག་ཆེན་པོ་འཇུ་ནས་ཁ་དོག་སོགས་འབར་བར་བྱེད་པའི་ཕྱིར། གཞན་དུ་དཔེར་ན་རྨ་བྱ་ལ་དུག་འོ་མར་བསྒྱུར་ནས་བཏུངས་ཀྱང་རྨ་བྱའི་ཁ་དོག་འབར་བའི་ནུས་པ་མེད་པ་བཞིན་དུ་ཤ་ལྔ་དང་བདུད་རྩི་ལྔའི་ནུས་མེད་དུ་བྱས་ནས་སྔགས་པས་ལོངས་སྤྱོད་ཀྱང་ཀླ་ཀློའི་འབྲོག་པས་འོ་མ་འཐུང་བ་ཙམ་ལས་ཡོན་ཏན་ཁྱད་པར་དུ་བསྐྱེད་པ་ཅི་ཞིག་འབྱུང་ཞེས་འཆད་པ་འདི་ནི་ཀརྨ་པ་ཆེན་པོ་རང་བྱུང་རྡོ་རྗེའི་དགོངས་པའང་ཡིན་ནོ་ཞེས་གསུངས་སོ། ། དེ་ལྟར་གསུངས་པ་ལ། རྗེ་བཙུན་ཆེན་པོ་མཉན་པ་གྲུབ་ཐོབ་ཀྱི་ཞལ་སྔ་ནས། དེ་ལྟར་ལས་དང་པོ་པའི་སྔགས་པས་ཀྱང་དམ་ཚིག་གི་སྤྱད་བྱ་རྣམས་སྤྱོད་པར་རུང་ཞིང་བསྟེན་པའི་ཕན་ཡོན་ཆེ་ཞིང་ཉེས་དམིགས་ཀྱི་དགག་བྱས་སྟོང་དུ་ལོག་པ་ཁོ་ནར་ངེས་པ་ལྟར་གསུངས་པའང་གང་ཟག་དང་ཆོས་གཉིས་ལས་སྟོན་པའི་དབང་དུ་བྱས་པ་ཡིན་གྱི་གསང་སྔགས་ཀྱི་ཆོས་ཀྱི་ནུས་པ་ནི་དེ་ལྟར་བསྙོན་མི་ནུས་སུ་དེ་ལྟར་གྲུབ་པའི་ཕྱིར། དཔེར་ན་མིར་སྐྱེ་བ་ལན་བདུན་པའི་ཤ་ཟོས་ན་མཁའ་སྤྱོད་འགྲུབ་པ་བཞིན་ཏེ། དུས་འཁོར་འགྲེལ་ཆེན་ལས། དེའི་དམ་ཚིག་གི་རྫས་གང་བྱིན་པ་དེ་བཟའ་བར་བྱའོ། ། ཇི་སྲིད་ལན་བདུན་གྱི་བར་དུ་བཟླས་ཏེ་ཡོངས་སུ་བསྟེན་པར་བྱ་སྟེ། དེ་ནས་དམ་ཚིག་གི་རྫས་དེས་མཁའ་ལ་སྤྱོད་པར་འགྱུར་རོ། །
ཞེས་པ་ནི་ངེས་པའོ་ཞེས་སོ། ། འོན་ཀྱང་གང་ཟག་ལ་སྟོན་པའི་དབང་དུ་བྱས་ན་ནི་དེར་ཡང་མ་ངེས་ཏེ། སྔགས་ཀྱི་གང་ཟག་ལས་དང་པོ་པ་སྔགས་ལ་མོས་པ་རིམ་གྱིས་འཇུག་པའི་སྐལ་བ་ཡོད་ལ། སྔགས་ཀྱི་དམ་རྫས་མངོན་སུམ་དུ་སྤྱད་པའི་སྐལ་བ་ད་ལྟ་མེད་པའི་རིས་ཅན་ལ་ནི་དམ་རྫས་སོགས་དངོས་སུ་སྤྱད་པར་བྱ་བ་མིན་ཏེ། སྐྱེས་མ་ཐག་གི་བྱིས་པ་ལ་ཤ་ཆང་བཟའ་བཏུང་དུ་མི་བཏུབ་པ་ལྟ་བུའོ། ། དེས་ན་དུས་འཁོར་འགྲེལ་ཆེན་ལས། དེ་ལྟར་བདུད་རྩི་ལྔ་དང་སྒྲོན་མ་ལྔས་ཚོགས་ཀྱི་འཁོར་ལོ་ལ་མཆོད་པ་རྣམ་པ་བཅུར་འགྱུར་རོ། ། ཆང་དང་ཤ་དང་འཁྲིག་པ་དང་བདུད་རྩི་ཟ་བ་ཞེས་པ་དམ་ཚིག་བཞི་ནི་སློབ་དཔོན་གྱིས་བྱ་སྟེ་རྣམ་པ་གཞན་དུ་ན་བདུད་ཀྱི་ཕྱོགས་འཛིན་པའི་ཕྱིར་ཞེས་པ་ནི་དེ་བཞིན་གཤེགས་པའི་ངེས་པའོ། ། ཞེས་འབྱུང་བའང་སྔགས་ཀྱི་གང་ཟག་ལས་དང་པོ་པའི་དབང་དུ་བྱས་པ་མིན་གྱི་ཚོགས་ཀྱི་འཁོར་ལོ་བསྐོར་ནུས་ཀྱི་སྔགས་ཀྱི་རྣལ་འབྱོར་གྱི་དབང་དུ་མཛད་ལ། ཚོགས་ཀྱི་འཁོར་ལོ་བསྐོར་ནུས་ཀྱི་རྣལ་འབྱོར་ནི་བསྐྱེད་རྫོགས་གཉིས་ཀའམ་མ་མཐའ་བསྐྱེད་རིམ་གྱི་རྣལ་འབྱོར་གྱི་ཕྲ་ཐིག་མས་བརྟན་གྱི་ལྷན་ཅིག་སྐྱེས་དགའི་རྟོགས་མྱོང་ཉམས་མེད་ལས་རྟོགས་པ་སྐད་ཅིག་སྐད་ཅིག་གིས་ཚོགས་འཁོར་གྱི་སྟོབས་ཀྱིས་རྩལ་སྦྱོང་ནུས་པ་ཞིག་དགོས་ཏེ།
ཚོགས་ཀྱི་འཁོར་ལོ་བསྐོར་བ་ལ་ཁམས་གསུམ་གྱི་རྣལ་འབྱོར་མ་སོ་དྲུག་དབང་དུ་བྱ་ཞིང༌། རང་གཞན་གྱི་རྒྱུད་ཡོངས་སུ་སྦྱངས་པའི་ནུས་པ་རྙེད་པ་ཞིག་ངེས་པར་དགོས་པའི་ཕྱིར། དེ་ལྟ་ནའང་ཚོགས་ཀྱི་འཁོར་ལོ་དང་དམ་རྫས་བསྟེན་པའི་ནུས་པ་རྙེད་པའི་སྔགས་པ་ལས་དང་པོ་པ་དེས་ཀྱང༌། སྔགས་ཀྱི་སྤྱོད་པ་སྤྱད་མ་རན་པ་དེ་སྲིད་དུ་དམ་རྫས་རྣམས་གསངས་ཏེ་སྤྱད་དགོས་ཀྱི། དེར་མ་སྤྱད་ན་དངོས་གྲུབ་ལ་བར་དུ་གཅོད་པའི་བདུད་ཀྱི་གེགས་བྱེད་པ་ཉིད་ཀྱི་ཕྱིར། སྤྱོད་པ་སྤྱོད་པར་བབ་པ་ན་བདུད་ཀྱིས་གེགས་མི་ཚུགས་པའི་ཕྱིར། དུས་འཁོར་འགྲེལ་ཆེན་ལས། ཐུབ་པའམ་བསྙོན་པའི་གཟུགས་ཅན་ནམ་རིགས་ཅན་ནམ་སྡིག་པ་མེད་པའི་སེམས་ལྡན་མཁས་པའམ་གྲྭ་པ་སྟེ་རྣལ་འབྱོར་པ་ནི་དངོས་གྲུབ་དོན་སླད་མཐའ་དག་ཡོན་ཏན་གཏེར་ཏེ་མི་ཡི་དབང་ཡིད་ལ་གང་འདོད་པའི་སྤྱོད་པ་དེ་སྲིད་འགྲུབ་པར་འགྱུར་གྱི་བར་དུ་སྦས་ཏེ་བྱ་ཞིང༌། དེ་ནས་ནུས་པ་ལ་འཇིག་རྟེན་ལས་འདས་པའི་མངོན་སུམ་བྱའོ་ཞེས་པ་ནི་དེ་བཞིན་གཤེགས་པའི་ངེས་པའོ། ། ཞེས་འབྱུང་ངོ༌། །
སྤྱོད་པ་མ་གྲུབ་ཀྱི་བར་དམ་རྫས་བསྟེན་པ་ངེས་པར་གསངས་ནས་སྤྱད་བྱའང་ཉན་ཐོས་ཀྱི་དགེ་སློང་སོགས་ཀྱི་རྟགས་ཅན་ཡིན་ལ། ཁྱིམ་ན་གནས་པས་སྔགས་པས་ནི་དེ་ལྟར་མ་ཡིན་ཏེ། ཤ་ཆང་བུད་མེད་སོགས་དང་ལྷན་ཅིག་ལོངས་སྤྱོད་པ་ལ་ལྷ་དང་བཅས་པའི་འཇིག་རྟེན་གྱིས་སྨད་པར་བྱས་ནས་དེ་ལ་འདུལ་བའི་བཅས་འགལ་གྱི་ཉེས་པས་ངན་སོང་དུ་འགྲོ་བ་སོགས་གེགས་དང་བར་ཆད་དུ་བྱ་མི་ནུས་པའི་ཕྱིར་དང༌། རང་བཞིན་གྱིས་ཁ་ན་མ་ཐོ་བའི་སྒོ་ནས་བུད་མེད་བསྟེན་པ་སོགས་ནི་སྔགས་ཀྱི་ཁྱིམ་པའི་རྣལ་འབྱོར་པས་མི་བྱེད་ཅིང༌། ཐབས་ཤེས་ཁྱད་ཅན་གྱི་རྡོ་རྗེའི་དགེ་བའི་སྒོ་ནས་ཤ་ཆང་བུད་མེད་སོགས་བསྟེན་པའི་ཕྱིར། དེ་ནི་འཇིག་རྟེན་ན་ཀུན་ཏུ་སྤྱོད་པ་མངོན་སུམ་བསྟན་ཀྱང་ངོ་ཚ་དང་ཁྲེལ་མེད་པའི་གནས་མིན་ཏེ། སྤྱོད་པ་དེ་ནི་ངོ་ཚ་ཤེས་པ་དང་ཁྲེལ་ཡོད་ཀྱི་སྤྱོད་པར་བསྔགས་པའི་ཕྱིར་ཏེ། རིགས་པ་འཛིན་པ་སྔགས་ཀྱི་སྒྲུབ་རྒྱུད་གྲུབ་པ་ཐོབ་པ་བར་མ་ཆད་པའི་གདུང་ཞེས་ཆེས་ཆེར་བཀུར་སྟིར་བྱེད་པའི་ཕྱིར། དེང་སང་བོད་ན་གསང་སྔགས་གསར་རྙིང་གི་ཁྱིམ་པ་ཆེས་ཆེ་བ་དུ་མ་མཐོང་བའི་ཕྱིར་ཏེ། དཔེར་ན་ས་སྐྱ་པ་དང་རྗེ་བཙུན་མར་རྔོག་གི་གདུང་བརྒྱུད་དང་རྙིང་མའི་སོ་ཟུར་སྣུབས་ནས་གཏེར་བཏོན་སྤྲུལ་སྐུའི་གདུང་བརྒྱུད་གསེར་གྱི་ཕྲེང་བ་ལྟ་བུའི་གྲལ་རིང་རྒྱུན་མར་སྣང་བའོ། །
ཞེས་གསུངས་སོ། ། གཉིས་པ་ནི། དམ་ཚིག་དང་ཕྱག་རྒྱ་ཆེན་མོའི་གོ་འཕང་སྒྲུབ་པར་བྱེད་པ་ལ། ལས་དང་ཆོས་ཀྱི་ཕྱག་རྒྱ་མི་ཤེས་པའམ་ཕྱག་རྒྱ་དེ་གཉིས་མ་བསྟེན་པར་མི་འགྲུབ་ཅིང༌། ཆོས་རྒྱའང་ལས་རྒྱ་ལ་མ་བརྟེན་པར་མི་འགྲུབ་ཅིང༌། ལས་རྒྱ་ནི་འདོད་ཁམས་པའི་རིག་མའི་སྒོ་གསུམ་གྱི་ཡོན་ཏན་རྣམ་དག་མ་བསྟེན་པར་འབྱུང་བ་མ་ཡིན་ཏེ། དཔལ་མགོན་ཀླུ་སྒྲུབ་ཀྱི་ཕྱག་རྒྱ་བཞི་གཏན་ལ་དབབ་པ་ལས་དེ་ལ་ལས་ཀྱི་ཕྱག་རྒྱ་བརྟག་པར་བྱ་སྟེ། ལས་ཀྱི་ལུས་དང༌། ངག་དང༌། ཡིད་ཀྱི་བསམ་པ་སྟེ།
གཙོ་བོའོ། ། ཕྱག་རྒྱ་ནི་བརྟག་པའི་རང་བཞིན་ནོ། ། ཞེས་དང༌། ཡང་ལས་རྒྱ་བཤད་པའི་དེ་མ་ཐག་པར། བསྟན་བཅོས་དེར། དེ་ལ་དགའ་ཞིང་མགུ་བས་ནི་ཆོས་ཀྱི་ཕྱག་རྒྱའི་གཏམ་ཡང་མི་ཤེས་སོ། ། ཆོས་ཀྱི་ཕྱག་རྒྱ་མ་ཤེས་པས། ལས་ཀྱི་ཕྱག་རྒྱ་བཅོས་མ་འབའ་ཞིག་ལས། ལྷན་ཅིག་སྐྱེས་པའི་རང་བཞིན་བཅོས་མ་མ་ཡིན་པ་འབྱུང་ཞིང་སྐྱེ་བར་འགྱུར། ཞེས་དང༌།
ལས་ཀྱི་ཕྱག་རྒྱ་ལ་བསྟེན་པའི་ཡེ་ཤེས་ནི། ཕྱག་རྒྱ་ཆེན་པོའི་ཡེ་ཤེས་དང་ཆ་འདྲ་བས། རྒྱུ་མཐུན་གྱི་འབྲས་བུ་དང༌། ལས་རྒྱའི་ཡེ་ཤེས་དེ་ལས་རོ་རྐྱང་གི་རླུང་དབུ་མར་ཐིམ་པས་ཆོས་ཐམས་ཅད་སྟོང་ཉིད་དུ་རྟོགས་པའི་ཆོས་ཀྱི་ཕྱག་རྒྱ་ནི་ལས་རྒྱའི་ཡེ་ཤེས་དང་མི་འདྲ་བ་མཆོག་ཏུ་གྱུར་པས་རྣམ་སྨིན་གྱི་འབྲས་བུ་སྟེ། བསྟན་བཅོས་དེར། མཛེས་མ་རོ་མ་དག་གི་དབུས་སུ་གནས་པ་ནི་སྡིག་སྤང་མའོ། ། དེ་ཉིད་ལ་ལྷག་པར་མོས་པ་ལྷན་ཅིག་སྐྱེས་པའི་རང་བཞིན་གྱི་དོན་གོ་འཕང་མ་ལུས་པར་སེམས་རྩེ་གཅིག་པ་དང་བླ་མའི་མན་ངག་གིས་རྟོགས་པར་འགྱུར་རོ། ། ཆོས་ཀྱི་ཕྱག་རྒྱ་ནི་ཕྱག་རྒྱ་ཆེན་པོ་དབྱེར་མེད་པའི་རྒྱུར་གྱུར་པའོ། ། ཆོས་ཀྱི་ཕྱག་རྒྱ་རྣམ་པར་སྨིན་པའི་འབྲས་བུ་ངེས་པར་བསྟན་པ་སྟེ། ཞེས་སོ། །
དེ་ལྟར་སྟོང་ཉིད་དུ་རྟོགས་པའི་ཡེ་ཤེས་དེས་སྒྲིབ་གཉིས་སྤངས་པའི་སྟོབས་ཀྱིས་ཡེ་ཤེས་སྐྱེ་བ་ནི་ཕྱག་རྒྱ་ཆེན་པོ་སྟེ། དྲི་མ་མེད་པའི་འབྲས་བུ་བསྟན་ཏེ། བསྟན་བཅོས་དེར། ཕྱག་རྒྱ་ཆེན་པོ་ཞེས་བྱ་བ་ནི་ཕྱག་རྒྱ་ཡང་ཡིན་ལ། ཆེན་པོ་ཡང་ཡིན་པས་ཕྱག་རྒྱ་ཆེན་པོ་སྟེ། རང་བཞིན་མེད་པ་ཉིད་ཤེས་བྱ་ལ་སོགས་པའི་སྒྲིབ་པ་སྤངས་པ་ཞེས་དང༌། ཕྱག་རྒྱ་ཆེན་པོ་དྲི་མ་མེད་པའི་འབྲས་བུ་ངེས་པར་བསྟན་པ་སྟེ་ཞེས་སོ། ། དེ་ལྟར་རྟོགས་པའི་གང་ཟག་གི་སྦྱོར་བ་དང་པོ་དང་དཀྱིལ་འཁོར་རྒྱལ་མཆོག་སོགས་ལྷའི་རྣམ་པར་སྒོམ་པའི་གསལ་སྣང་རབ་ཀྱི་མཐར་ཕྱིན་པས་ལོངས་སྤྲུལ་གྱི་སྐུ་གྲུབ་པ་ནི་རིང་ལུགས་ཏེ། དམ་ཚིག་གི་ཕྱག་རྒྱ་སྐྱེས་བུ་བྱེད་པའི་འབྲས་བུ་ཏེ། བསྟན་བཅོས་དེར།
དམ་ཚིག་གི་ཕྱག་རྒྱ་ཞེས་བྱ་བ་ནི་ལོངས་སྤྱོད་རྫོགས་པ་དང་སྤྲུལ་པའི་སྐུའི་རྣམ་པའི་རང་བཞིན་དང་པོའི་ངོ་བོ་ཉིད་སེམས་ཅན་གྱི་དོན་གྱི་ཕྱིར་རྡོ་རྗེ་འཛིན་པ་ཧེ་རུ་ཀའི་རྣམ་པར་སྤྲོས་པ་དེ་ནི་དམ་ཚིག་གི་ཕྱག་རྒྱ་འདོད་དོ། ། ཞེས་དང༌། དམ་ཚིག་གི་ཕྱག་རྒྱ་སྐྱེས་བུ་བྱེད་པའི་འབྲས་བུར་ངེས་པར་བསྟེན་པ་སྟེ། ཞེས་སོ། །
དེས་ན་ཕྱག་རྒྱ་བཞིའི་སྒོ་ནས་མཆོག་གི་དངོས་གྲུབ་སྒྲུབ་པ་ལ་འདོད་པའི་ཡོན་ཏན་གྱི་བདེ་བ་ལ་ལོངས་མ་སྤྱད་པར་མི་འབྱུང་བར་ཤེས་པར་བྱ་དགོས་ལ། དེ་ལྟ་ན་འདོད་པའི་ཡོན་ཏན་གྱི་བདེ་བ་ནི་འཁོར་བའི་འབྲས་བུ་སྡུག་བསྔལ་གྱིས་བདེན་པ་ཡིན་པས། འདིའི་བདེ་བ་ནི་ཐར་པ་དམ་པའི་བདེ་བ་མ་ཡིན་ནོ་སྙམ་ན། འཁོར་བ་སྡུག་བསྔལ་གྱི་རང་བཞིན་ཅན་བྱ་བ་ཡུལ་གྱི་རང་ངོ་ནས་སྡོད་ལུགས་ཀྱི་གྲུབ་པ་མེད་པས། འཁོར་བ་སྡུག་བསྔལ་དུ་སྣང་བའི་རང་སེམས་དེ་ཉིད་མྱང་འདས་བདེ་བ་དམ་པར་བྱིན་གྱིས་བརླབས་ནས། འདོད་པའི་ཡོན་ཏན་གྱི་བདེ་བ་ལམ་དུ་བྱས་པས་འཁོར་བའི་སྡུག་བསྔལ་ཐམས་ཅད་དྲུངས་ནས་འབྱིན་པར་བྱེད་པ་ཡིན་ཏེ།
སློབ་དཔོན་འཕགས་པ་ལྷས། ཆོས་རྣམས་སྔོན་དུ་འགྲོ་བ་ཡིད། ། ཡིད་གཙོ་ཡིད་ནི་མགྱོགས་པ་སྟེ། ། ཡིད་གཉིས་ཀྱིས་ནི་འབད་པ་ཡང༌། ། སྨྲ་བ་འམ་ནི་བྱེད་པའོ། ། དགེ་སློང་རང་གི་ཕ་རྒན་ལ། ། མྱུར་གྱིས་ཞེས་ནི་བསྐུར་གྱུར་ནས། ། བསྐུལ་བས་དེ་ཉིད་ཤི་གྱུར་ཀྱང༌། ། མཚམས་མེད་སྦྱོར་བ་མ་ཡིན་ནོ། ། ཤིན་ཏུ་ན་བའི་དགྲ་བཅོམ་པ། །
དགེ་སློང་ནད་གཡོག་བྱེད་པ་ལ། ། ང་ཡི་མགྲིན་པ་སྡོམ་ཞེས་བསྟན། ། དེ་ནི་ཤི་ཡང་སྐྱོན་མེད་བསྟན། ། འདུ་ཤེས་གཞན་གྱིས་གཞན་དག་ནི། ། ཤི་ཡང་ཉེས་ཏེ་མི་སྤྱོད་པ། ། འདི་འདྲ་ལུང་ལས་གསལ་པོར་བསྟན། ། དེ་ཕྱིར་སེམས་དགེ་ཉེས་པ་མེད། ། དེ་འདུས་བྱས་པའི་བློ་ཡིས་ནི། ། མཆོད་རྟེན་བཤིག་ཀྱང་ཉེས་མེད་དེ། ། ཉེ་བའི་མཚམས་མེད་བྱས་པས་ཀྱང༌། །
བསོད་ནམས་ཕུང་པོ་འབའ་ཞིག་གོ ། བསམ་པ་བཟང་པོས་མཆིལ་ལྷམ་གཉིས། ། ཐུབ་པའི་དབུ་ལ་བཞག་པ་དང༌། ། དེ་ཉིད་གཞན་གྱིས་བསལ་བྱས་པ། ། གཉིས་ཀས་རྒྱལ་སྲིད་ཐོབ་པར་འགྱུར། ། དེ་ཕྱིར་བསམ་པའི་རྩ་བ་ལས། ། བསོད་ནམས་སྡིག་པ་རྣམ་པར་གནས། ། ལུང་ལས་འདི་ལྟར་གསུངས་པའི་ཕྱིར། ། སེམས་དགེ་བ་ལ་ཉེས་པ་མེད། ། རང་ལྷར་སྦྱོར་བའི་བདག་ཉིད་ཀྱིས། །
འགྲོ་བའི་དོན་ནི་བྱེད་བརྩོན་པས། ། རྣལ་འབྱོར་འདོད་ཡུལ་ལོངས་སྤྱོད་ཀྱང༌། ། གྲོལ་འགྱུར་གོས་པར་མི་འགྱུར་རོ། ། ཇི་ལྟར་དུག་གི་དེ་ཉིད་ཤེས། ། དུག་ལ་སྤྱད་ནས་ཟ་བར་བྱེད། ། འདི་ནི་བརྒྱལ་བར་མི་འགྱུར་རོ། ། ནད་ལས་ཐར་བ་འབའ་ཞིག་འབྱུང༌། ། ཞེས་དང༌། དེ་ཉིད་མཐོང་བ་རྣམས་ཀྱི་སེམས། ། རྣམ་པར་རྟོག་པ་གདོན་ཆེན་པོ། །
འཁོར་བའི་རྒྱ་མཚོར་ལྟུང་བྱེད་ཡིན། ། རྣམ་པར་མི་རྟོག་བདག་ཉིད་ཆེས། ། སྲིད་པའི་འཆིང་ལས་གྲོལ་བར་འགྱུར། ། ཞེས་དང༌། དཔེར་ན་ཤེལ་སྒོང་དག་པ་ནི། ། ཁ་དོག་གཞན་གྱིས་བསྒྱུར་བར་བྱེད། ། དེ་བཞིན་རང་བཞིན་སེམས་འདི་ཡང༌། ། རྟོག་པའི་ཚོན་གྱིས་བསྒྱུར་བ་ཉིད། ། ཐ་མལ་རྟོག་པའི་ཚོན་གྱིས་ནི། ། རིན་ཆེན་སེམས་ནི་དབེན་གྱུར་ན། །
ཐོག་མ་ནས་དག་མ་སྐྱེས་པ། ། གཉུག་མའི་རང་བཞིན་དྲི་མེད་གང༌། ། བྱིས་པས་གང་དང་གང་སྨད་པ། ། དེ་དང་དེ་ལ་འབད་པས་སྤྱོད། ། རང་གི་ལྷ་ཡི་སྦྱོར་བ་ཡིས། ། སེམས་ནི་དྲི་མེད་བྱ་བའི་ཕྱིར། ། རྣལ་འབྱོར་དགེ་བའི་སེམས་ཀྱིས་ནི། ། ཆགས་མེད་དུག་གི་རྨོངས་པ་ཡིས། ། འདོད་ཅན་མ་ལ་འདོད་སྤྱད་པས། ། འདོད་པས་ཐར་པ་ཐོབ་པར་འགྱུར། །
ཞེས་དང༌། འཁོར་ལོ་དཔག་ཚད་བཅུ་གཉིས་པ། ། ལྕགས་བྱས་མགོ་ལ་འཁོར་བ་ཡང༌། ། བྱང་ཆུབ་སེམས་ནི་བསྐྱེད་མ་ཐག ། མེད་པར་འགྱུར་ཞེས་ཐོབ་པ་ཡིས། ། བྱང་ཆུབ་སེམས་ནི་ཡང་དག་སྐྱེ། ། རྫོགས་པའི་བྱང་ཆུབ་སེམས་བྱས་པས། ། དེ་ཡིས་མ་བྱས་གང་ཡང་མེད། ། འགྲོ་བ་བཟུང་བའི་བསམ་པ་ཡིས། ། ཐོག་མ་དག་ནས་མ་སྐྱེས་པ། །
དངོས་པོ་མེད་པ་དྲི་མེད་པ། ། འགྲོ་བ་བསམ་པ་ཡང་དག་མཐོང༌། ། བཅིངས་པ་མེད་ཅིང་གྲོལ་བ་མེད། ། ལྷ་ཡི་ཡོན་ཏན་རྒྱས་པར་ནི། ། རྣལ་འབྱོར་ཆོ་ག་བཞིན་བསམས་ནས། ། ཆགས་པའི་སེམས་ཀྱིས་ཆགས་པའམ། ། ཆགས་པ་སྤྱད་ནས་གྲོལ་བར་འགྱུར། ། ཞེས་དང༌། དཔེར་ན་ཁྲུས་མཁན་དྲི་མ་ཡིས། ། གོས་ཀྱི་དྲི་མ་མེད་པར་བྱེད། །
ཇི་ལྟར་རྡུལ་གྱིས་མེ་ལོང་གི ། དྲི་མ་དག་པར་འགྱུར་བ་བཞིན། ། དེ་བཞིན་མཁས་པས་ཉེས་པ་དག ། ཉེས་པ་སྦྱང་ཕྱིར་བསྟེན་པར་བྱ། ། ཞེས་སོ། ། འོ་ན་ཇི་ཙམ་རྣལ་འབྱོར་པས་འདོད་པའི་ཡོན་ཏན་བསྟེན་ཀྱང་དེས་ཆགས་སོགས་ཉོན་སྒྲིབ་དང༌། མཚན་རྟོག་ཤེས་སྒྲིབ་མི་བསྐྱེད་པ་ནི། དེར། དཔེར་ན་པདྨ་འདམ་སྐྱེས་ཀྱང༌། ། འདམ་གྱི་སྐྱོན་གྱིས་གོས་པ་མེད། །
དེ་བཞིན་བག་ཆགས་སྣ་ཚོགས་ཀྱི། ། སྐྱོན་གྱིས་རྣལ་འབྱོར་པ་མི་གོས། ། དཔེར་ན་ཆུ་ཡི་ཟླ་བ་ལ། ། ཆུ་ཡིས་མངོན་པར་གོས་པ་མེད། ། སྣ་ཚོགས་གཟུགས་བརྙན་འདྲ་བ་ནི། ། མཐོང་བའི་སྐྱོན་གྱིས་གོས་མི་འགྱུར། ། ཐོག་མེད་བག་ཆགས་འདམ་གྱིས་ནི། ། རིན་ཆེན་སེམས་ནི་རབ་ཏུ་གོས། ། ཤེས་རབ་ཐབས་ཀྱི་ཆུ་ཉིད་ཀྱིས། ། བཀྲུས་ན་རབ་ཏུ་གསལ་བར་འགྱུར། །
ཞེས་སོ། ། དེ་ཡང་གསལ་བར་བརྗོད་པར་བྱ་སྟེ། འདོད་པའི་ཡོན་ཏན་སྒྲོན་མ་དང་ལྕགས་ཀྱུ་ལྟ་བུ་ལ་ཡོད་པའི་ནུས་པ་དེ་འདོད་ཡོན་གཞན་ལ་ཡོད་པ་མ་ཡིན་ཏེ། རྟེན་འབྲེལ་གྱི་དབང་གིས་འདོད་ཡོན་གྱི་ཤ་ཕལ་པ་སོགས་ལ་ནུས་པ་དེ་དངོས་སྟོབས་ཀྱིས་མ་གཞུག་པའི་ཕྱིར། དེས་ན་སྒྲོན་མ་དང་ལྕགས་ཀྱུ་ལ་དེ་བཞིན་གཤེགས་པ་ཡབ་ཡུམ་བཅུའི་ཡོན་ཏན་འགྲུབ་བྱེད་ཀྱི་ནུས་པ་དམ་ཚིག་པ་རྒྱུའི་ངོ་བོར་གནས་པ་ཞིག་ཡོད་པ་དེ་སོ་སྐྱེའི་རྣལ་འབྱོར་པ་སྣང་བ་བདེ་སྟོང་དུ་དག་པའི་ཏིང་ངེ་འཛིན་ལས་རུང་གི་རྟོག་པའམ་འཕགས་པའི་རྣལ་འབྱོར་པ་དབང་ཐོབ་པའི་ཡེ་ཤེས་གང་ཡང་རུང་བའི་དེ་བཞིན་གཤེགས་པ་ཡབ་ཡུམ་བཅུའི་ཡོན་ཏན་འགྲུབ་ནུས་ཀྱི་ཡེ་ཤེས་དེ། དམ་ཚིག་པ་དེ་དང་དབྱེར་མེད་དུ་བྱས་པའི་སྒྲོན་མ་སོགས་བརྟེན་པ་ནི། རྣལ་འབྱོར་པ་ཉིད་དེ་བཞིན་གཤེགས་པ་ཡབ་ཡུམ་གྱི་ངོ་བོར་འཚང་རྒྱ་བའི་མཐུན་རྐྱེན་དུ་འགྲོ་ཞིང་ཞར་ལ་འདོད་ཡོན་དེ་ལ་བརྟེན་པའི་འཁོར་བའི་རྒྱུ་འབྲས་ཀྱི་སྡུག་བསྔལ་རྣམ་རྟོག་གི་ཆ་ཐམས་ཅད་སྨིན་ནས་སྦྱོང་བར་བྱེད་པ་ཡིན་ཏེ། དཔལ་ལྡན་ཟླ་བས། ཉིན་རེ་བཞིན་ཡང་སློབ་མ་ལ། ། མཁས་པས་དཀྱིལ་འཁོར་བསྟན་པར་བྱ། །
བཤང་གཅི་ཤ་ཡི་བྱ་བ་ལ། ། སྔགས་རྣམས་ཀུན་ལ་ཡི་གེ་ཨོཾ། ། བསྒོམས་ནས་དེ་དག་ཀུན་ཏུ་འབར། ། ཞེས་པའི་འགྲེལ་པ་སྒྲོན་གསལ་དུ། བདུད་རྩི་ལྔ་ལ་སོགས་པ་བཟའ་བ་ཉེ་བར་སྤྱད་པའི་དུས་སུ་ཡིད་ཆེས་པར་འགྱུར་བའི་ཐབས་བསྟན་པར་བྱ་བའི་ཕྱིར་སྔགས་རྣམས་ཞེས་བྱ་བ་ལ་སོགས་གསུངས་ཏེ། ཟས་ལ་སྔགས་ཀྱི་དང་པོར་ཨོཾ་གྱུར་པའི་ཡི་གེ་ཨོཾ་བཟའ་བར་སྔར་སྦྱངས་པ་དང༌། རྟོགས་པར་བྱ་བ་ལ་སྒོམ་ན། དེ་མ་ཐག་མངོན་སུམ་དུ་འབར་བར་འགྱུར་ཞེས་བཅོམ་ལྡན་འདས་རིག་པའི་སྐྱེས་བུ་ཆེན་པོ་སྟེ་རྡོ་རྗེ་འཆང་ཆེན་པོས་དེ་སྐད་ཅེས་བཀའ་སྩལ་ཏོ། ། ཅེས་འབྱུང་བས། སྤྱིར་འདོད་ཡོན་གྱི་མ་དག་པའི་རྫས་བྱ་བ་དབང་ཤེས་ལ་སྣང་བའི་གཟུགས་སྒྲ་དྲི་ལས།
དེའི་རེག་བྱ་དང་རོ་དེ་རྣལ་འབྱོར་པའི་ལུས་ཀྱི་དབང་ཤེས་ལ། དང་པོར་མྱོང་ནས་ཡིད་ཤེས་ལ་བརྒྱུད་ནས་མྱོང་འགྱུར་གྱི་མ་དག་པའི་རྫས་ནུས་ཀྱི་ཆ་དེ་སྔགས་ནུས་ཀྱིས་སྦྱང་བྱའི་གཙོ་བོ་དང༌། འདོད་ཡོན་གྱི་དག་པའི་རྫས་བྱ་བའང་ཕྱིའི་གཟུགས་སྒྲ་དྲི་ཙམ་ལས། དེའི་རེག་བྱ་དང་རོ་དེ་རྣལ་འབྱོར་པའི་ལུས་ཀྱི་དབང་ཤེས་ལ་དང་པོར་མྱོང་ནས་ཡིད་ཤེས་ལ་བརྒྱུད་ནས་མྱོང་འགྱུར་གྱི་དག་པའི་རྫས་ནུས་ཀྱི་ཆ་དེ་སྔགས་ནུས་ཀྱིས་རྟོག་པ་དང་སྦར་བྱའི་གཙོ་བོ་ཡིན་པས། དེ་ལྟའི་ཁྱད་ཆོས་ནུས་པ་དེ་ཁྱད་གཞི་ཕྱི་ནང་གསང་བའི་ཤ་ལྔ་དང་བདུད་རྩི་ལྔ་ཁོ་ན་ལ་ཡོད་ཀྱི་མི་གཙང་བའི་རྫས་གྱུར་གྱི་ཤ་སོགས་གཞན་ལ་ནུས་པ་དེ་ཙམ་དུ་མེད་པ་ནི། སྔགས་ཀྱི་ཚུལ་ལས། རྟེན་ཅིང་འབྲེལ་འབྱུང་གི་ཟབ་གསང་རྡོ་རྗེ་འཆང་ཉིད་ཀྱིས་མཁྱེན་པ་ལས་གཞན་གྱིས་རྟོགས་བྱ་མ་ཡིན་ནོ། ། ཞེས་བདག་གི་རྗེ་རས་གོས་འཛིན་པས་གསུངས་ལ། དེའང་ལས་དང་པོ་པ་ལ་ནི་རེག་བྱའི་མ་དག་པའི་ཆ་ཉིད་དང་པོར་སྦྱངས་པ་གལ་ཆེ་སྟེ། རེག་བྱའི་མ་དག་པའི་རྫས་དེ་མྱོང་བ་ན་ཉོན་མོངས་པའི་བཅུད་ལེན་དུ་འགྱུར་བས་ཡིད་ཤེས་བསླད་པའི་ཆ་ནས་ཆེས་ཉེས་པ་བསྐྱེད་ལ།
ཁ་དོག་དྲི་རོའི་མ་དག་པའི་རྫས་ཆ་ནི་ཆེས་ཉེས་པ་མི་བསྐྱེད་དེ། དེས་ཡིད་ཤེས་བསླད་པའི་ཆ་ནས་ཉེས་པ་ཆེན་པོ་བསྐྱེད་མི་ནུས་པའི་ཕྱིར། ཕྱིས་རྣལ་འབྱོར་པར་གྱུར་ནས་ནི་རེག་བྱའི་མ་དག་པའི་ཆ་ལས། ཁ་དོག་དྲི་རོའི་མ་དག་པ་རྣམས་ཀྱང་དངོས་སུ་སྦྱང་བའི་ནུས་པ་ཐོབ་པ་ཡིན་ཏེ། དེའི་མ་དག་པའི་ནུས་ཆ་མངོན་པར་གསལ་མི་གསལ་གཉིས་ཀ་ལ། སྔགས་ནུས་ཀྱིས་ཆེར་སྦྱང་བའི་ནུས་པ་རྙེད་པའི་ཕྱིར། ཁ་ཅིག་ཤ་ལྔ་དང་བདུད་རྩི་ལྔ་ནི་བག་ཟན་ལ་དོད་བྱས་ཀྱང་ཆོག་ཟེར་རོ། ། ཤའི་དོད་ཟན་ལ་བྱེད་པ་དང༌། མིག་གི་དོད་ལོང་བ་ལ་བྱེད་པ་དང༌། འགྲོ་བའི་དོད་ཕྱེ་བོ་ལ་བྱེད་པ་སོགས་ཇི་ལྟར་རུང༌།
འོ་ན་མཉམ་སྦྱོར་ལས། བག་ཟན་ལས་ནི་བྱས་པའི་ཕྱུགས། ། ཙན་དན་དམར་པོ་བྱུག་པ་དང༌། ། བག་ཟན་ལས་ནི་བྱས་པའི་ཤ ། རྒྱལ་པོའི་ཟན་ཞེས་གང་བཤད་པའོ། ། ཞེས་དང༌། འདུས་པར། ཤ་རྣམས་ཐམས་ཅད་མེད་ན་ཡང༌། ། བསམ་པ་ཡིས་ཀྱང་བརྟག་པར་བྱ། ། ཞེས་འབྱུང་བའི་དགོངས་པ་ཅི་ཞེ་ན།
ཤ་ལྔ་དང་བདུད་རྩི་ལྔའི་ནུས་པ་བག་ཟན་ལ་ཡང་ཡོད་པས་དེའི་དོད་ཐུབ་ཏུ་སྦྱར་བ་ག་ལ་ཡིན། ལུང་དང་པོས་སྔགས་པ་ལས་དང་པོ་བ་ཤ་ལ་སོགས་རིགས་ཀྱི་དབང་གིས་བཟའ་བྱ་མིན་པའི་རྟོག་པ་སྦྱངས་ནས་ཕྱིས་ཤ་སོགས་བཟའ་བ་ལ་སློབ་པའི་ཆེད་དང༌། ལུང་གཉིས་པ་ནི། སྔགས་ནས་བཤད་པའི་བཟའ་བྱ་མཆོག་མ་འབྱོར་ན་ཡིད་ཀྱི་སྒོམ་པའི་སྒོ་ནས་བཟའ་བར་གསུངས་ཏེ། དངོས་རིག་མ་འབྱོར་ན་ཡིད་རིག་བསྟེན་པ་ལྟ་བུ་ལ་དགོངས་པས། འགྲེལ་པར། དེ་ལྟར་བཤད་པའི་ཤ་རྣམས་མ་རྙེད་ན་བསྒོམས་པས་ཤ་རྣམས་བསྐྱེད་པར་བྱའོ། ། ཡང་ན་བག་ཕྱེ་ལ་སོགས་པ་ལས་མི་རོ་ལ་སོགས་པ་བྱས་ལ། དེའི་རང་གི་གཟུགས་ལ་སོགས་པ་དང་བྲལ་བར་བསམ་ནས་དེའི་ཡན་ལག་གི་སྒྲུབ་པར་བྱའོ། ། རྡོ་རྗེ་སྦྱོར་བས་ཏེ་མི་ཤིགས་པའི་ཁ་ཟས་ཀྱི་ཆོ་ག་བཤད་མ་ཐག་པ་འདིར་བྱས་ན་སྒྲུབ་པ་པོ་ལ་སངས་རྒྱས་ཐམས་ཅད་ཀྱིས་བྱིན་གྱིས་བརློབས་པར་མཛད་ཅིང༌།
མངོན་པར་འདོད་པའི་དོན་གྱིས་དངོས་གྲུབ་ཐོབ་པར་འགྱུར་ཞེས་གསུངས་སོ། ། དེས་ན་མི་ཤེས་བཞིན་རྡོ་རྗེ་འཛིན་པར་ཁས་འཆེ་བ་ནི་གྱི་ནའོ། ། གསུམ་པ་ནི། རི་ཁྲོད་ཞབས་ཀྱི་དགོངས་པ་དཔལ་པདྨ་བཛྲ་གྱིས་ཇི་ལྟར་བཀྲལ་བ་ནི། ཁམས་གསུམ་ལ་སྲེད་པའི་འདོད་ཆགས་ཉི་ཚེ་བ་ཅན་ཆགས་བྲལ་ཉན་རང་གི་གོ་འཕང་ལ་འགོད་པ་དང༌། ཉན་རང་དེ་ཞི་བ་ཕྱོགས་ཅིག་པ་ལས་བཟློག་སྟེ། འཁོར་བ་ཇི་སྲིད་པར་སེམས་ཅན་གྱི་དོན་ལ་ཆགས་པ་བར་མ་ཅན་རྒྱུའི་ཐེག་པའི་སངས་རྒྱས་ཀྱི་གོ་འཕང་འགོད་པ་དང༌། སངས་རྒྱས་དེའང་བྱང་ཆུབ་ཀྱི་སེམས་ཞུ་བའི་བདེ་བ་ཆེན་པོ་དང༌། སྲིད་གསུམ་རྡོ་རྗེ་སེམས་དཔར་དག་པའི་དངོས་གྲུབ་ལ་ཆགས་པ་ཆེན་པོ་ཅན་འབྲས་བུའི་སངས་རྒྱས་ཀྱི་གོ་འཕང་ལ་འགོད་པ་དང་གསུམ་གྱི་ཕྱི་མའི་གོ་འཕང་སྒྲུབ་པར་བྱེད་པ་ལ་འདོད་པའི་ཡོན་ཏན་གྱི་ཡུལ་མི་སྤོང་བའི་ཆགས་ཆེན་གྱི་ལམ་བསྟན་པ་ནི་རྡོ་རྗེ་ཐེག་པའི་ཟབ་ཁྱད་བླ་ན་མེད་པ་སྟེ། དེ་སྐད་དུ།
དཔལ་པདྨ་རྡོ་རྗེས་ཤེས་རབ་ཡེ་ཤེས་གསལ་བར། འདོད་ཆགས་བྲལ་བ་ལྟ་བུའི་སྡིག ། ཁམས་སུ་ན་ནི་གཞན་མེད་དོ། ། དེ་ཕྱིར་འདོད་ལ་ཆགས་བྲལ་བར། ། ཁྱོད་ཀྱིས་ནམ་ཡང་མི་བྱའོ། ། ཞེས་བཅོམ་ལྡན་འདས་ཀྱིས་གསུངས་སོ། ། གང་ལ་འདོད་ཆགས་བྲལ་བ་མ་ཡིན་པ་དེ་དག་ལ་འདོད་ཆགས་ཆེན་པོ་བསྟན་ཏེ། དེ་སྐད་དུ་ཡང༌། འདོད་ཆགས་འགའ་ཞིག་སྤྱོད་དེ་ཡུལ། ། འདོད་ཆགས་བྲལ་བས་དགའ་སྤངས་ཏེ། །
དྲི་མེད་བློ་ཡིས་རྣལ་འབྱོར་པས། ། མི་བྱེད་སྤོང་བ་རྒྱུ་མི་བྱེད། ། དཔལ་མདའ་བསྣུན་གྱི་ཞལ་སྔ་ནས། ཁ་ཅིག་ཡུལ་རྣམས་འདོར་བྱེད་ཅིང༌། ། ཁ་ཅིག་ཡུལ་གྱིས་འཆིང་བར་བྱེད། ། ལ་ལ་ཡུལ་དེ་ཉིད་ཀྱི་ནི། ། མི་མཆོག་བྱང་ཆུབ་ཐོབ་པར་བྱེད། ། ཅེས་གསུངས་སོ། ། དེ་བས་ན་འདོད་ཆགས་ཅན་གྱི་སེམས་ཅན་རྣམས་འདོད་ཆགས་དང་བྲལ་བ་ལ་འཛུད་ལ། འདོད་ཆགས་བྲལ་བ་རྣམས་འདོད་ཆགས་བར་མ་ལའོ། །
འདོད་ཆགས་བར་མ་རྣམས་འདོད་ཆགས་ཆེན་པོ་ལ་འགོད་དོ། ། དེ་བས་ན་སེམས་ཅན་མཆོག་ཏུ་གྱུར་པའི་དབང་དུ་མཛད་ནས་བླ་ན་མེད་པར་ཤིན་ཏུ་ཟབ་མོའི་ཤེས་རབ་ཡེ་ཤེས་འདི་བསྟན་ཏོ། ། འདིར་ཡང་བཅོམ་ལྡན་འདས་ཀྱིས། དུག་གི་དུམ་བུ་གང་ཞིག་གིས། ། སྐྱེ་བོ་ཐམས་ཅད་འཆི་འགྱུར་བ། ། དུག་གི་དེ་ཉིད་ཤེས་གྱུར་ནས། ། དུག་གི་དེ་ཉིད་སེལ་བར་བྱེད། ། ཅེས་གསུངས་སོ། ། གཞན་ནས་ཀྱང༌། འདོད་ཆགས་ནི་བྱང་ཆུབ་ཀྱི་ཡན་ལག་གོ །
ཞེ་སྡང་ནི་བྱང་ཆུབ་ཀྱི་ཡན་ལག་གོ ། ཞེས་བྱ་བ་ལ་སོགས་པ་འབྱུང་ངོ༌། ། ཡེ་ཤེས་གྲུབ་པ་ལས། དཔེར་ན་བཅུད་ཀྱིས་ཕུག་པའི་ཟངས། ། མཛེས་པའི་གསེར་དུ་འགྱུར་བ་བཞིན། ། ཡེ་ཤེས་བཅུད་ཀྱིས་ཕུག་པ་ན། ། ཉོན་མོངས་དགེ་བར་བྱེད་པ་ཡིན། ། ཞེས་འབྱུང་ལ། དེའང་ཁམས་གསུམ་གྱི་ཕུང་ལྔ་ཆེས་གསལ་ཞིང་མངོན་དུ་འགྱུར་བ་རགས་པ་ནི་འདོད་ཁམས་པ་ཡིན་ལ། འདོད་པའི་ཁམས་འདིར་སྟོན་པ་སངས་རྒྱས་པའི་ཞིང་མཆོག་དང་ཁྱད་པར་མིའི་ལུས་ནི་ཚེ་གཅིག་གིས་སངས་རྒྱས་བསྒྲུབ་པར་བྱ་བའི་ལས་ཀྱི་ས་པར་མཆོག་ཏུ་བསྔགས་ཏེ།
རྟེན་དེ་རིགས་དྲུག་མངོན་པར་གསལ་བའི་རྡོ་རྗེའི་ལུས་ཡིན་པའི་ཕྱིར། དེས་ན་རྡོ་རྗེའི་ལུས་དེའི་ཟག་མེད་ཀྱི་ཕུང་ཁམས་སྐྱེ་མཆེད་ཐབས་དང་ཤེས་རབ་ཀྱི་བདག་ཉིད་ཀྱིས་ལྷ་ཚོགས་སུ་གདོད་ནས་གསལ་བ་དེ་དང་པོར་དབང་དུས་སུ་ངོ་སྤྲད་ནས། དེ་ཉིད་ལམ་དུས་སུ་ཕན་ཚུན་ཡབ་ཡུམ་སྦྱོར་བའི་དགའ་བ་དང་བདེ་བས་རྒྱུད་ལེགས་པར་ཚིམ་པའི་ཡེ་ཤེས་ཀྱིས། ཁམས་གསུམ་པའི་མ་དག་པ་འཁྲུལ་པའི་ཆོས་ཐག་ཁྲའི་སྦྲུལ་ལྟ་བུ་དེ་སྤངས་ནས། འབྲས་བུ་རྫོགས་པའི་སངས་རྒྱས་སུ་བྱེད་ལ། དེ་ལྟར་བྱེད་པའང་བདག་ཉིད་བཅོས་མ་མ་ཡིན་པའི་དཔལ་རྡོ་རྗེ་སེམས་དཔའ་དང༌། དེ་དང་མངོན་པར་འདུ་བྱ་བའི་ཤེས་རབ་མ་རྡོ་རྗེ་ཅན་གཉིས་ཡུལ་དང་ཡུལ་ཅན་དུ་སྦྱོར་བའི་ཤེས་མྱོང་ཁྱད་པར་ཅན་བསྐྱེད་པར་མཛད་ནས། དཔེ་དེས་འབྲས་དུས་ཀྱི་རྡོ་རྗེ་སེམས་དཔའི་ཡེ་ཤེས་མཚོན་ནས་དེ་ལ་བྲོད་པ་བསྐྱེད་པའི་སྒོ་ནས་ཡེ་ཤེས་དེ་ཉིད་ལམ་གྱིས་རྒྱུའི་ངོ་བོར་བྱས་ནས་སྒོམ་པས། ཤེས་རབ་མའི་འདོད་པའི་ཡོན་ཏན་རྣམ་པ་ལྔ་པོ་དེ་ཉིད་གཟུགས་སྒྲ་དྲི་རོ་རེག་བྱའི་རྡོ་རྗེ་མ་ལྔའི་ངོ་བོར་འཆར་བ་ལ་ཆགས་པ་ཆེན་པོ་བསྐྱེད་པའི་རྡོ་རྗེའི་རྣལ་འབྱོར་དེས། མིག་ལ་སོགས་པའི་དབང་ཤེས་ལྔ་འཁོར་བའི་བག་ཆགས་འཛིན་པའི་ཤེས་པ་སྒྲིབ་བྲལ་དུ་གནས་གྱུར་པར་བྱས་ནས་བྱ་གྲུབ་ཡེ་ཤེས་ཀྱི་ངོ་བོར་འཆར་ལ།
དེའི་སྟོབས་ཀྱིས་མཚན་འཛིན་གྱི་ཡེ་ཤེས་ཀྱང་སོར་རྟོག་ཡེ་ཤེས་སུ་གནས་འགྱུར་བར་བྱས་ལ། དེ་གནས་གྱུར་པས་ཉོན་མོངས་པ་གང་ལ་རྟེན་པའི་ཡིད་ཀྱང་གནས་གྱུར་པར་བྱས་ཏེ། མཉམ་ཉིད་ཡེ་ཤེས་མངོན་དུ་བྱེད་ལ། དེ་ལྟ་ན་བརྟེན་པ་སྒྲིབ་པ་དག་ན། དེའི་རྟེན་གནས་ངན་ལེན་ཀུན་གཞི་རྣམ་པར་ཤེས་པའང་གནས་འགྱུར་བ་ཉིད་ཀྱིས་མེ་ལོང་ཡེ་ཤེས་མངོན་དུ་བྱེད་ལ། ཚུལ་འདི་ནི་རིག་མའི་འདོད་ཡོན་ལས་ཀྱི་ཕྱག་རྒྱར་གྲགས་པ་འདི་ལ་མ་བརྟེན་ན་མི་འབྱུང་བའི་ཕྱིར། བསྟན་བཅོས་དེར། ལས་ཀྱི་ཡན་ལག་མའི་གཟུགས་ཀྱི་ཐམས་ཅད་དུ་གནས་པ་ཡིན་ནོ། ། དེ་སྐད་དུ་ཡང༌། ཀུན་ཏུ་ཐར་པ་འདོད་པ་ཡིས། །
དོན་དམ་གང་ལ་གང་གནས་པ། ། ཀུན་རྫོབ་ཀྱི་ནི་ལུས་འཛིན་པའི། ། ཤེས་རབ་ཕ་རོལ་ཕྱིན་བྱའོ། ། ཞེས་གསུངས་པ་དང༌། ཨེ་ཡི་ཆ་བྱད་བཟང་པོ་གང༌། ། དབུས་སུ་ཝཾ་གྱིས་རྣམ་པར་བརྒྱན། ། བདེ་བ་ཀུན་གྱི་གནས་ཡིན་ཏེ། ། སངས་རྒྱས་དཀོན་མཆོག་ཟ་མ་ཏོག ། ཅེས་བཅོམ་ལྡན་འདས་ཀྱིས་གསུངས་པའི་ཕྱིར། འདི་ནི་ཡང་དག་པར་རྫོགས་པའི་བྱང་ཆུབ་ཀྱི་སྒྲུབ་པའི་ཐབས་དང་པོར་བྱ་བ་ཡིན་པས།
དྭོགས་པ་མེད་པའི་ཡིད་ཀྱིས་འགྲོ་བ་ཐམས་ཅད་འདོན་པའི་བསམ་པས། སྙིང་རྗེ་ཆེན་པོའི་རོས་ཆགས་པ་བདེ་བ་ཡང་དག་པའི་དབང་བསྐུར་ཞིང་རྗེས་སུ་གནང་བ་དང༌། ཇི་སྐད་གསུངས་པའི་ཤེས་རབ་དམ་ཚིག་ཅན་མན་ངག་ཅི་ལྟ་བ་བཞིན་བསྟེན་པར་བྱའོ། ། དེ་སྐད་དུ་ཡང༌། ཐབས་གཞན་གྱི་ནི་སངས་རྒྱས་མིན། ། འགྲོ་བ་གསུམ་ནི་དག་པ་ཉིད། ། དེ་ཕྱིར་ཡིད་ཀྱིས་བྲལ་བ་རུ། ། ཁྱོད་ཀྱིས་ནམ་ཡང་མི་བྱའོ། ། ཞེས་གསུངས་པ་དང༌། འདི་དེ་སངས་རྒྱས་ཐམས་ཅད་ཀྱི། །
རིག་པའི་བརྟུལ་ཞུགས་བླ་ན་མེད། ། རྨོངས་པ་གང་ཞིག་འདའ་བྱེད་ན། ། དེ་ལ་མཆོག་གི་དངོས་གྲུབ་མེད། ། ཅེས་གསུངས་སོ་ཞེས་འབྱུང་ངོ༌། །
འོ་ན་རྒྱུད་སྡེ་ཉིད་དུ་ལས་རྒྱ་སྤང་བར་གསུངས་པའི་དོན་གང་ཞེ་ན། དེ་ཕྱག་ཆེན་གྱི་ཡེ་ཤེས་བསྐྱེད་བྱེད་དུ་མ་འབྲེལ་བར་དབང་པོའི་བདེ་བ་དོན་གཉེར་གྱི་ཆེད་ཡིན་ན་ངན་སོང་གི་རྒྱུར་ཐེག་དམན་འདུལ་བ་ནས་གསུངས་པ་བཞིན་ཐེག་པ་འདིར་ཡང་གསུངས་ཏེ། བསྟན་བཅོས་དེར། དེ་ཡང་ཁོ་བོའི་བླ་མའི་ཞལ་སྔ་ནས་ཀྱང༌། ཕྱག་རྒྱ་ཆེན་མོ་མ་ཤེས་པར། ། ལས་ཀྱི་ཕྱག་རྒྱ་གཅིག་སྒྲུབ་པ། །
དེ་ཉིད་བརྒྱུད་པ་ལས་ཉམས་ན། ། རྣལ་འབྱོར་པ་དེ་ངུ་འབོད་འགྲོ། ། ཞེས་གསུངས་སོ། ། འོ་ན་ཇི་ལྟར་ཐབས་གཞན་གྱིས་ནི། འཚང་མི་རྒྱ། ཞེས་ལས་ཀྱི་ཕྱག་རྒྱ་འདི་ཉིད་ལས་གདོན་མི་ཟ་བར། སངས་རྒྱས་དཀོན་མཆོག་གི་ཟ་མ་ཏོག་ཏུ་བསྟན་ཅེ་ན། དེ་ནི་མི་འཐད་པ་མ་ཡིན་ཏེ་ཆགས་པ་ཆེན་པོ་ཞེས་བྱ་བ་ནི། ཕྱག་རྒྱ་ཆེན་པོ་བདེ་བ་མཐའ་ཡས་པའི་རང་བཞིན་དངོས་པོ་ཐམས་ཅད་ཀྱི་ངོ་བོ་ཉིད་ཆགས་པ་ཆེན་པོ་སྟེ། སྟོང་པ་དང་སྙིང་རྗེ་གཉིས་ཟུང་དུ་འཇུག་པའི་ངོ་བོ་ཉིད་འདོད་ཆགས་ཉིད་ལ།
འདོད་ཆགས་ཉིད་གསལ་བར་རབ་ཀྱི་མཐར་ཐུག་པ་ཉིད་ལ་བདེ་ཞིང་ཆགས་པ་སྟེ། དེ་ཡང་ལས་ཀྱི་ཕྱག་རྒྱ་མ་གཏོགས་པར་ཉམས་སུ་མི་མྱོང་བས་མངོན་སུམ་བསྟན་པར་མི་ནུས་ལ། ཆེན་པོ་རབ་ཀྱི་མཐར་ཕྱིན་པ་ཡང་དེ་གོམས་པ་དང༌། བླ་མ་དམ་པའི་མན་ངག་གིས་ཐོབ་པར་འགྱུར་བའི་ཕྱིར། དང་པོའི་ལས་ཅན་གྱིས་ཕྱག་རྒྱ་བསྟེན་པ་ལ་འགལ་བ་མེད་དོ། ། བླ་མ་དམ་པའི་མན་ངག་འདི་ཡང༌། ལས་ཀྱི་ཕྱག་རྒྱ་ལས་བསྒྲུབས་ནས། ། ཆོས་ཀྱི་ཕྱག་རྒྱ་རྣམ་པར་སྒོམ། ། དེ་སྟོང་ཕྱག་རྒྱ་ཆེན་པོ་སྟེ། ། གང་ལ་དམ་ཚིག་འབྱུང་བའོ། །
ཞེས་འབྱུང་ངོ༌། ། དེ་ཡང་ཤེས་རབ་མའི་རེག་བདེས་རྣལ་འབྱོར་པའི་ཤེས་རྒྱུད་ཀྱི་མཚན་འཛིན་ཐམས་ཅད་ནུབ་ནས་མཚན་མེད་སྤྲོས་བྲལ་བདག་མེད་རྟོགས་པའི་ཤེས་རབ་ངང་གིས་སྐྱེ་བ་ཉིད་ཀྱིས་ཤེས་རབ་མ་ལ་བརྟེན་པའི་ཡེ་ཤེས་སྐྱེ་བ་ཡིན་གྱི། དབང་པོའི་རེག་པ་ཁོ་ནས་ནི་མ་ཡིན་ཏེ། བསྟན་བཅོས་དེར། དེ་ལྟ་བས་ན་ཆོས་ཐམས་ཅད་ངོ་བོ་ཉིད་ཀྱིས་ཡོངས་སུ་དག་པ་ཡིན་གྱི། ལས་ཀྱི་ཕྱག་རྒྱ་འབའ་ཞིག་གིས་ནི་མ་ཡིན་ནོ། ། དེ་ནི་དེ་བཞིན་གཤེགས་པའི་དག་པ་སྔོན་དུ་འགྲོ་བ་ཤེས་རབ་ཀྱི་ཡན་ལག་མའི་ཡེ་ཤེས་བསྟན་པས་ཆོག་གི ། ཚིག་དུ་མ་སྤྲོས་པ་ཅི་དགོས། ཞེས་འབྱུང་ལ། དེའང་སེམས་ཙམ་རྣམ་བཅས་རྣམ་མེད་ཀྱི་ལྟ་བ་དང༌།
དབུ་མ་བློ་བྲལ་ཆད་སྟོང་གི་ལྟ་བའམ། རྟེན་འབྲེལ་སྒྱུ་མ་ལྟར་ལྟ་བས་ཀྱང༌། རྡོ་རྗེའི་ལུས་ལ་གནད་དུ་མ་བསྣུན་ན། ཡན་ལག་བདུན་ལྡན་གྱི་ལོངས་སྐུ་མི་འགྲུབ་ཅིང༌། སྤང་གཉེན་དང་དེ་ཁོ་ན་ཉིད་ཀྱི་མཚན་རྟོག་འཇོམས་པར་མི་ནུས་ཏེ། བསྟན་བཅོས་དེར། དེ་ལ་གང་ཞིག་གིས་སྟོང་པ་ཉིད་འབའ་ཞིག་གམ། ཆད་པའི་རང་བཞིན་ནམ། རྟེན་ཅིང་འབྲེལ་བར་འབྱུང་བ་དང༌། སྟོང་པ་ཐ་མི་དད་པའམ།
རྣམ་པ་མེད་པའམ། རྣམ་བཅས་སམ། བཏང་སྙོམས་ཀྱི་རྣམ་པ་ཅན་གྱི་སྒོམ་པར་བྱེད་པ་དེ་དག་གིས་ནི་ནམ་ཡང་བདེ་བ་ཆེན་པོའི་ངོ་བོ་ཉིད་འགྲུབ་པ་མ་ཡིན་ཏེ། དབང་པོ་གཉིས་སྙོམས་པར་འཇུག་པ་མེད་པར་བདེ་བའི་རྣམ་པ་ཅན་མི་རྟོག་པའི་ཕྱིར། དེ་མེད་པར་ནི་བདེ་བ་ཆེན་པོའི་ངོ་བོ་ཉིད་ཅན་གྱི་ལོངས་སྤྱོད་རྫོགས་པའི་སྐུ་འགྲུབ་པར་མི་འགྱུར་བ་ཉིད་དེ། འདི་ལྟར་གང་རྒྱ་མཚོའི་ཆུ་བརླབས་བཞིན་དུ་ཕུང་ཁམས་སྐྱེ་མཆེད་ཀྱི་བྱེ་བྲག་ཐབས་ཤེས་སུ་བསྒོམས་པས་རྟོག་མེད་བདག་ཉིད་ཆེན་པོའི་བདེ་བའི་ཡེ་ཤེས་རྟོགས་པས་དེ་སྒོམ་པར་བྱ་སྟེ། སྒོམ་པ་རབ་ཀྱི་མཐར་ཕྱིན་ན་དངོས་པོ་ཐམས་ཅད་ཀྱི་ངོ་བོ་ཉིད་དུ་གྱུར་པའི་བདེ་བ་ཆེན་པོར་འགྱུར་གྱི། གཉེན་པོ་སྒོམ་པ་ནི་མ་ཡིན་ནོ། ། དེའི་ཕྱིར་ལས་ཀྱི་ཕྱག་རྒྱ་ལ་སོགས་པའི་ཡེ་ཤེས་བསྒོམས་པས་བདེ་བ་ཆེན་པོའི་ངོ་བོ་ཉིད་ཀྱིས་ཡང་དག་པར་རྫོགས་པའི་སངས་རྒྱས་འགྲུབ་པར་འགྱུར་གྱི། རྟོག་པ་ཐམས་ཅད་སྤངས་པས་བདེ་བ་ཅུང་ཟད་ཙམ་ཡང་ཉམས་སུ་མྱོང་བ་མ་ཡིན་ནོ། །
དེ་བས་ན་རྒྱུ་དང་མཐུན་པས་འབྲས་བུ་མཐོང་བའི་ཕྱིར། གཞན་ཡ་ང་བའི་ངོ་བོ་ཉིད་ཡིན་དུ་ཆུག་ན་ཡང་རྣམ་པར་མི་རྟོག་པ་ནི་འདོད་པའི་ཡོན་ཏན་ལྔ་ལས་བག་ཚ་བས་གཉེན་པོ་དང༌། དེ་ཁོ་ན་ཉིད་དང་འབྲས་བུའི་རྟོག་པ་ཇི་ལྟར་འགྲུབ་པར་འགྱུར། དེ་ཡང༌། གཉེན་པོའི་ཕྱོགས་ལ་མི་གནས་ཤིང༌། ། དེ་ཉིད་ལ་ཡང་མ་ཞེན་གང༌། ། འབྲས་བུ་ལ་ནི་སྲིད་མིན་པར། ། ཕྱག་རྒྱ་ཆེན་པོ་དེ་ཡིས་མཐོང༌། ། ཞེས་དང༌། ཡང་དེ་ལྟ་བུ་ལ་ནི་ཉོན་མོངས་པའི་གླགས་སྐབས་མེད་དེ།
རྣལ་འབྱོར་གྱི་ཀུན་རྫོབ་ཀྱིས་སོ་སོ་སྐྱེ་བོའི་ཀུན་རྫོབ་ལ་གནོད་པའི་ཕྱིར། ཞེས་འབྱུང་ངོ༌། ། འོན་ཏེ་ལས་རྒྱ་སོགས་ཕྱག་རྒྱ་བཞིའི་ལམ་མེད་པར་སྔགས་ལུགས་ཀྱི་སངས་རྒྱས་མི་ཐོབ་པ་ནི་བསྟན་བཅོས་དེར། དེས་ན་ལས་ཀྱི་ཕྱག་རྒྱ་མ་གཏོགས་པར་སྐྱེ་བ་མེད་པར་མངོན་སུམ་དུ་བྱེད་པ་གཏན་མེད་པ་ཞིག་སྟེ། དེའི་རྒྱུ་མཐུན་པ་བསྟན་པར་ཡང་མི་ནུས་པའི་ཕྱིར། ཞེས་འབྱུང་ངོ༌། ། དེས་ན་ཕར་ཕྱིན་ཐེག་པའི་རང་ལམ་གྱིས་ལུགས་དེ་ནས་བཤད་པའི་སྐུ་གསུམ་ཡེ་ཤེས་བཞི་ལྡན་གྱི་སངས་རྒྱས་ཐོབ་ནུས་ཀྱང་ཐེག་པ་འདིར་བཤད་པའི་སྐུ་བཞི་ཡེ་ཤེས་ལྔ་ལྡན་གྱི་སངས་རྒྱས་སམ་དོན་དམ་པའི་འཇམ་དཔལ་ཡེ་ཤེས་སེམས་དཔའ་ལ་སོགས་པ་མི་ཐོབ་པས། མདོ་ལུགས་ཀྱི་སངས་རྒྱས་ཀྱང་སླར་སྔགས་ལམ་ནས་འཇུག་སྟེ་སངས་རྒྱས་དགོས་པར་བསྟན་པ་ཡིན་ཏེ། བསྟན་བཅོས་དེར། གཞན་གང་གིས་ཀྱང་སངས་རྒྱས་ཙམ་ལས།
ཡང་དག་པར་རྫོགས་པའི་སངས་རྒྱས་ཐོབ་པ་མ་ཡིན་ཏེ། ཕྱག་རྒྱ་ཆེན་པོའི་བདེ་བའི་ངོ་བོ་ཉིད་ཀྱི་ཁ་སྦྱོར་མེད་པའི་ཕྱིར་ཏེ། འཇམ་དཔལ་ལ་སོགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཡེ་ཤེས་ཀྱི་རོས་ལོངས་སྤྱོད་པར་འགྱུར་བའི་ལོངས་སྤྱོད་རྫོགས་པའི་སྐུར་མི་འཐད་པའི་ཕྱིར། ཞེས་འབྱུང་ངོ༌། ། དེ་ཡང་མཚམས་མེད་ལྔ་བྱེད་པ་ལ་སོགས་པའང་ལས་ཀྱི་ཕྱག་རྒྱ་ལ་སོགས་པ་འདོད་པའི་ཡོན་ཏན་རྣམས་བདེ་བ་ཆེན་པོར་ལམ་དུ་ཁྱེར་བའི་ཐབས་མཁས་པ་དང་ལྡན་ན་འཇུག་པ་བདེ་བ་ཉིད་ཀྱི་ཚེ་འདིར་རྡོ་རྗེ་འཆང་གི་གོ་འཕང་ཐོབ་པ་ཡིན་ཏེ། བསྟན་བཅོས་དེར། སྔགས་ཀྱི་ཐེག་པ་ནི་མཚམས་མེད་པ་ལྔ་བྱེད་པ་ཡང་རིགས་ལ་སོགས་པའི་རྐྱེན་དང་ལྡན་ན་ཡང༌། དེ་ཡིས་དགེ་བའི་བཤེས་གཉེན་དམ་པ་ལ་བསྟེན་པ་ལས། ལས་ཀྱི་ཕྱག་རྒྱའི་ཐབས་ཀྱིས་ཇི་བཞིན་པའི་དོན་སྒྲུབ་ནས། ཇི་བཞིན་པའི་མན་ངག་ཅན་སྡིག་པ་མི་དགེ་བའི་ལས་སྤངས་པ་དེས།
དགེ་བ་སྤྱད་པ་དང་ཐབས་ལ་མཁས་པའི་ཁྱད་པར་གྱིས། སེ་གོལ་གཏོགས་ཙམ་གྱིས་སྦྱིན་པ་ལ་སོགས་བླ་ན་མེད་པའི་བསོད་ནམས་ཀྱི་ཚོགས་རྫོགས་ཏེ། ཚེ་འདི་ཉིད་ལ་སངས་རྒྱས་རྡོ་རྗེ་འཆང་ཉིད་ཐོབ་པར་འགྱུར་བ་ནི་ཁྱད་པར་རོ། ། དེ་སྐད་དུ། དགྱེས་རྡོར་ལས། མཚམས་མེད་ལྔ་པོ་བྱེད་པ་དང༌། ། སྲོག་ཆགས་བསོད་ལ་དགའ་བ་དང༌། ། གཞན་ཡང་སྐྱེ་བོ་དམན་པ་དང༌། ། ཁྲོ་ཞིང་རྨོངས་པའི་སྐྱེ་བོ་གང༌། ། གཟུགས་ངན་ཡན་ལག་མ་ཚང་བ། །
དེས་ཀྱང་བསྒོམས་ན་སྐྱེ་བར་འགྱུར། ། ཞེས་དང༌། རྡོ་རྗེ་མ་ར་ལི་ལས་ཀྱང༌། འདོད་ཆགས་ཞེ་སྡང་གཏི་མུག་ཀྱང༌། ། ཐེག་པ་ཆེ་ལ་ལོངས་སྤྱོད་འགྱུར། ། ཞེས་འབྱུང་ངོ༌། ། འོ་ན་འདོད་པའི་ཡོན་ཏན་བསྟེན་པས་གྲོལ་བ་ན། དེ་ལ་མཚན་འཛིན་དང་བྲལ་བས་བསྟེན་དགོས་ལ། ལས་དང་པོ་པ་མཚན་འཛིན་དང་མ་བྲལ་བས་དེ་བསྟེན་བྱར་མི་རུང་སྟེ། ལས་དང་པོ་པ་དེ་གཟུང་འཛིན་གྱི་སྤྲོས་འཛིན་ལས་མ་གྲོལ་བའི་ཕྱིར་ཞེ་ན།
མ་ཁྱབ་སྟེ། ལས་དང་པོ་འདོད་ཡོན་རང་གར་བསྟེན་ན་དེ་ལྟ་ཡིན་དུ་ཆུག་ཀྱང༌། ལས་དང་པོ་པ་དེས་ཀྱང༌། རིམ་གཉིས་ཀྱི་རྣལ་འབྱོར་གང་རུང་གིས་མ་ཟིན་པ་བསྟེན་པ་མིན་པའི་ཕྱིར་ཏེ། དེ་ཡང་རིམ་པ་དང་པོའི་སྐབས་སུ་ནི། ཕུང་སོགས་ཐ་མལ་དུ་ཞེན་པའི་སྤྲོས་མཚན་གྱི་གཟུགས་འཛིན་དང་བྲལ་བར་བདག་ཉིད་རག་པ་ལྷའི་ང་རྒྱལ་གྱིས་སྤྱོད་པ་དང༌། རིམ་པ་གཉིས་པའི་སྐབས་སུ་ནི་རྡོ་རྗེའི་ལུས་ལ་གནད་དུ་བསྣུན་པ་ལས་སྐྱེས་པའི་ཡེ་ཤེས་ལྷར་སྣང་མཆོག་འཛིན་གྱི་སྤྲོས་པ་དེ་དང་ཡང་བྲལ་བར་རང་རིག་དག་པ་བདེ་བ་ཆེན་པོའི་ངོ་བོར་ཤར་བ་ཉིད་ཀྱིས་ལོངས་སྤྱད་པ་དང༌། གཉིས་ཀའི་སྐབས་སུའང་རང་བཞིན་གྱི་དག་པ་དྲན་པ་ལས་ནི་ཉམས་པ་མེད་པའི་ཕྱིར་རོ། ། དེས་ན་སྐབས་དེར་སྤྱིར་གཟུགས་འཛིན་གྱི་སྤྲོས་པ་དང་མཚན་མ་དྲུངས་ནས་འབྱིན་པར་མ་སྤངས་ཀྱང༌། ལས་དང་པོ་པ་དེས་རིམ་གཉིས་ཀྱི་རྣལ་འབྱོར་གྱིས་འདོད་ཡོན་མཚན་འཛིན་དང་བྲལ་བར་བསྟེན་རུང་གི་གེགས་བྱེད་ཀྱི་མཚན་འཛིན་མ་སྤངས་པ་མ་ཡིན་པར་ཤེས་དགོས་སོ། །
འདིར་འདི་ཤེས་དགོས་ཏེ། རང་བཞིན་དག་པའི་ཆོས་རྣམས་ལ། སོམ་ཉི་ཟ་བ་རྩ་ལྟུང་དུ་བཞག་པ་ཞེས་བྱ་བ་འདི། ཆོས་རྣམས་ཀྱི་སྟེང་དུ་གློ་བུར་འཁྲུལ་པའི་དྲི་མ་རང་བཞིན་གྱིས་རྣམ་པར་དག་པས་གློ་བུར་འཁྲུལ་པའི་དྲི་མ་ཡུལ་གྱི་གནས་ཚུལ་དུ་མ་ཞུགས་པ་ལ་ཞུགས་པར་སོམ་ཉི་ཟ་བ་ལ་དེའི་དོན་དུ་འཆད་པ་ནི། བཀའ་བརྒྱུད་མཆོག་འདིའི་དགོངས་པ་ཡིན་ལ། ཆོས་ཐམས་ཅད་རང་བཞིན་རྣམ་དག་གི་སྐབས་སུ་ཤར་ཙོང་ཁ་པ་ཆེན་པོས། ཆོས་ཅན་ཚད་གྲུབ་པ་དེ་དེའི་ཆོས་ཉིད་བདེན་སྟོང་གི་རང་བཞིན་རྣམ་དག་ལྟར་དམིགས་སུ་མི་རུང་བ་རང་བཞིན་རྣམ་དག་གི་དོན་དུ་འཆད་ན་ཆད་མཐར་ལྟུང་ངོ་ཞེས་གསུང་བར་གྲགས་ལ། དེ་ལྟ་ན་སྔགས་བླ་མེད་ཀྱི་སྡོམ་ལྡན་ཞིག་ཡིན་ན་ཆོས་ཐམས་ཅད་རང་བཞིན་གྱིས་རྣམ་དག་ལ་སོམ་ཉི་ཟ་བའི་རྩ་ལྟུང་གིས་གོས་པར་འགྱུར་ཏེ། ཆོས་ཉིད་ལ་རང་བཞིན་རྣམ་དག་གི་སོམ་ཉི་དང་བྲལ་ཡང་ཆོས་ཅན་ལ་དེ་མ་བྲལ་བའི་ཕྱིར། དེར་མ་ཟད་ཆོས་ཅན་གཟུགས་སོགས་རང་བཞིན་གྱིས་དག་པར་རྟོགས་པའི་ཤེར་ཕྱིན་དང༌།
ཤེར་ཕྱིན་ཉིད་ཀྱང་རང་བཞིན་རྣམ་དག་ཡིན་པ་དང༌། དེ་ལྟར་བསྒོམས་པའི་འབྲས་བུ་རྣམ་མཁྱེན་ཡང་རང་བཞིན་རྣམ་དག་ཡིན་ལ། དེ་ལྟར་ཆོས་ཐམས་ཅད་དག་པ་ཐ་དད་དུ་མེད་པར་གསུངས་པ་ཡང་མི་འཐད་པར་འགྱུར་ཏེ། གཟུགས་སོགས་ཚད་མས་གྲུབ་པས་རང་བཞིན་གྱིས་རྣམ་པར་དག་རྒྱུར་མ་བྱུང་བའི་ཕྱིར། འོ་ན་དེ་ལྟར་གང་ལས་གསུངས་སྙམ་ན། ཡུམ་ལས། རབ་འབྱོར་གཞན་ཡང་གཟུགས་ཡོངས་སུ་དག་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་གང་ཡིན་པ་དེ་ནི་གཟུགས་ཡོངས་སུ་དག་པ་སྟེ། དེ་ལྟར་ན་གཟུགས་ཡོངས་སུ་དག་པ་དང་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་འདི་ལ་གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ། ། ཞེས་པ་དང༌།
རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པས་གཟུགས་རྣམ་པར་དག་པ་གཟུགས་རྣམ་པར་དག་པས་རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་སྟེ། དེ་ལྟ་ན་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་དང༌། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་འདི་ལ་གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ་ཞེས་འབྱུང་བས་ཁོ་བོ་ཅག་ནི་སྟོན་པ་བདེ་བར་གཤེགས་པ་ཉིད་ལ་ཚད་མར་བྱེད་དོ། ། དེ་ལྟ་ན་སོ་སྐྱེ་ལས་དང་པོ་ལ་གཟུགས་སོགས་ཀྱི་ཆོས་རྣམས་ལ་བློ་བུར་དྲི་མའི་འཁྲུལ་པས་བདེན་སྣང་དང༌། དེ་ལ་བརྟེན་པའི་དེར་འཛིན་མ་ལོག་པར་འཆར་བ་ཉིད་ཀྱིས་སོ་སོ་སྐྱེ་བོ་ལས་དང་པོ་བ་སྔགས་ཀྱི་སྡོམ་ལྡན་ཐམས་ཅད་རྩ་ལྟུང་དགུ་པ་ཅན་དུ་ཐལ་ལོ་སྙམ་ན། དེ་ལ་བདག་གི་རྗེ་རས་པ་ཆེན་པོའི་ཞལ་སྔ་ན། སོ་སྐྱེ་ལས་དང་པོ་པའི་སྔགས་སྡོམ་ཅན་དེ། ཐ་མལ་པའི་སྤྱོད་ལམ་གྱི་སྐབས་དང༌། རྣལ་འབྱོར་ལ་འཇུག་པའི་སྐབས་གཉིས་ལས། དང་པོའི་དུས་སུ་ནི།
བསྐྱེད་རྫོགས་ཀྱི་རྣལ་འབྱོར་གང་རུང་གིས་དག་པ་དྲན་པའི་རྒྱས་འདེབས་ཙམ་བྱས་ཀྱང་ཐ་མལ་མཚན་འཛིན་གྱི་འཇུག་པའི་རྒྱུན་མི་ཆོད་པ་ནའང་དེ་རྒྱུད་ལ་རྩ་ལྟུང་དགུ་པར་མི་འགྱུར་ཏེ། སྒྲུབ་པར་མི་ནུས་པ་ལ་མ་བཅས་པ་ཉིད་ཀྱི་ཕྱིར། དཔེར་ན་གདུག་ལ་བྱམས་པའི་རྩ་ལྟུང་བཅས་པའི་སྐབས་སུ་ནུས་པ་ཐོབ་པས་གདུག་ལྡན་བསད་གསོའི་ལས་མ་བྱས་ན་རྩ་ལྟུང་དུ་འགྱུར་བ་དང༌། མ་ཐོབ་པས་དེ་མ་བྱས་ཀྱང་རྩ་ལྟུང་དུ་མི་འགྱུར་བར་གསུངས་པ་བཞིན་ནོ། ། གཉིས་པའི་དུས་སུ་ནི། བསྐྱེད་རྫོགས་གང་གི་སྐབས་ཀྱང་དག་པ་གསུམ་གྱི་རྒྱས་འདེབས་ཀྱི་བློ་དང་ཟུང་དུ་མ་འབྲེལ་ན་འདིར་བསྟན་གྱི་རྩ་ལྟུང་དུ་འགྱུར་བ་ཡིན་ནོ། ། དེར་མི་འགྱུར་བའི་ཐབས་སུ་བཅོམ་ལྡན་འདས་ཉིད་ཀྱིས། བསྐྱེད་རིམ་གྱི་དང་པོར་ཡེ་ཤེས་ཚོགས་གསོག་གི་སྟོང་པ་ཉིད་སྒོམ་པ་དང༌། དེ་ནས་མ་དག་པའི་ཆོས་ཐམས་ཅད་སྟོང་པར་སྦྱང་བའི་སྔགས་དོན་བསམ་པའི་སྒོ་ནས་སྟོང་པ་ཉིད་དུ་སྦྱངས་པའི་ངང་ནས་སྒྱུ་མ་ལྟ་བུའི་བསྐྱེད་རིམ་སྒོམ་པ་དང༌། བསྐྱེད་རིམ་གྱི་ལྷའི་དག་པ་དང་མ་བྲལ་བ་ཉིད་ཀྱི་ངང་ནས་རྫོགས་རིམ་ལ་འཇུག་པ་དང༌།
རྫོགས་རིམ་གྱི་དང་པོར་རྩ་རླུང་ཐིག་ལེའི་བྱེད་པ་བཅིངས་པ་ཉིད་ཀྱིས། མི་རྟོག་སྟོང་པ་ཉིད་རང་བཞིན་རྣམ་དག་གི་རྟོགས་པ་ངང་གིས་སྐྱེ་བས་དེ་རྒྱུད་ལ་རྩ་ལྟུང་དགུ་པ་ངེས་པར་འགེགས་པར་བྱེད་ཅིང་འགེགས་པར་ཡང་ནུས་པ་ཡིན་ནོ། ། ཞེས་གསུངས་སོ། ། དྭོགས་པ་གཞན་ཡང་མིང་སོགས་བྲལ་བའི་ཆོས་ལ་དེར་རྟོག་གི་རྩ་ལྟུང་དུ་བཞག་པ་ཞེས་བྱ་བ་འདི། དོན་བྱེད་ནུས་པར་སྣང་བའི་དངོས་པོའམ་ཆོས་འདི་ཐམས་ཅད་དཔྱད་པ་ན་མིང་ཙམ་ལས་མ་གཏོགས་རང་གི་མཚན་ཉིད་ཀྱིས་གྲུབ་པའི་དོན་བྱེད་ནུས་ནི་འགར་ཡང་མེད་ལ། མིང་ཡང་མིང་ཉིད་ཀྱིས་སྟོང་པ་ཉིད་ཡིན་པ་ལ་དེ་ལྟར་མ་རྟོགས་པར་མིང་ཙམ་ལ་རྟོག་ནས་ཡོད་མེད་སྐྱེ་འགག་ལ་སོགས་པར་མཚན་མར་རྟོག་པ་ནི་རྩ་ལྟུང་འདིར་འཆད་པ་བཀའ་བརྒྱུད་མཆོག་འདིའི་དགོངས་པ་ཡིན་ལ། དེའང་མིང་སོགས་བྲལ་བ་ལ་མིང་སོགས་སུ་རྟོགས་ནས་ཆགས་སྡང་སོགས་བསྐྱེད་ན་ཉོན་སྒྲིབ་དང༌། མིང་དང་བྲལ་བ་ལ་མིང་སོགས་བྲལ་བར་རྟོག་ན་བཏགས་འཛིན་རྟོག་པ་སྟེ་ཤེས་སྒྲིབ་ཀྱི་ཆ་གཉིས་ཀ་ཡོད་ལ། དཔལ་ཙོང་ག་པ་ཆེན་པོས། ཆོས་རྣམས་ཀྱི་དེ་ཁོ་ན་ཉིད་ནི་བདེན་མེད་དང་བདག་མེད་དུ་རྟོག་པ་ནི་མཚན་འཛིན་མིན་པས་དབུ་མའི་ལྟ་བ་རྣམ་དག་གི་ཡུན་གྱི་བློ་ཡིན་ནོ། །
ཞེས་གསུངས་པ་ནི་ཆེས་མི་རིགས་ཏེ། ཡུམ་གྱི་མདོ་ལས། སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། ཞེས་དང༌། རྒྱན་ལས། གཟུགས་སོགས་ཕུང་པོ་སྟོང་ཉིད་ལ། ། སྤྱོད་པའི་ངེས་ཤེས་མི་མཐུན་ཕྱོགས། ། ཞེས་དང༌། རྩ་བ་ལས། རྒྱལ་བ་རྣམས་ཀྱི་སྟོང་པ་ཉིད། །
ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་སོ། ། དེ་དག་གིས་སྟོང་པ་ཉིད་ལ་བདེན་ལྟ་བཀག་པ་ཡིན་ཞེ་ན་མ་ཡིན་ཏེ། སྟོང་ཉིད་བདེན་མེད་ཀྱིས་མི་སྟོང་པའི་བདེན་གྲུབ་བཀག་པའི་རྗེས་སུ་སྟོང་ཉིད་བདེན་མེད་དུ་རྟོགས་ན་སྤྲོས་འཛིན་དུ་འགྱུར་བས་དེ་དགག་པའི་ཁྱད་དུ་གསུངས་པའི་ཕྱིར། ཁྱད་པར་མིང་ཙམ་ལས་མ་གཏོགས་དངོས་པོའི་འཇོག་མཚམས་མེད་པས་མིང་ཙམ་ལ་བརྟེན་ནས་དེར་རྟོག་པ་ནི་དབུ་མ་ཐལ་འགྱུར་བའི་ལུགས་ལ་མཚན་རྟོག་ཡིན་ལ། དེར་ལྟའི་རྟོག་པ་ནི་རྡོ་རྗེ་ཐེག་པ་འདིར་ཡང་རྩ་ལྟུང་འདིར་འགྱུར་བས། དེའི་ཉེས་པ་སེལ་བར་བཞེད་ནས། ཏོག་ཙེ་པས།
གཉིས་སུ་མེད་པའི་མིང་ཙམ་སྟེ། ། དེ་ལ་མིང་ནི་ཡོད་མ་ཡིན། ། གཉིས་མེད་མིང་དུ་བཟུང་བ་ལ། ། བདག་ལ་རྣལ་འབྱོར་པས་བཟོད་མཛོད། ། ཅེས་འབྱུང་ལ། དེ་ཚུལ་སྤྲོས་ཏེ་བརྗོད་ན་ཐེག་མཆོག་དབུ་མ་ཐལ་འགྱུར་པས་འཇིག་རྟེན་གྲགས་ངོ་དང་བསྟུན་པའི་བརྗོད་པར་ཀུན་རྫོབ་ཀྱི་ཆོས་འདི་ཀུན་འཇིག་རྟེན་རྟོག་པ་བརྫུན་པས་བཏགས་པའི་བརྫུན་ཆོས་བཏགས་བཞག་ཙམ་དུ་གསུངས་ལ་དེ་ལྟར་གསུངས་པའི་བཏགས་ཆོས་དེ་ནི་རང་ལུགས་ལ་ཐ་སྙད་པའི་ཚད་མར་ཡང་བཏགས་བཞག་དེར་དོན་བྱེད་པར་གྲུབ་པ་དང་མ་གྲུབ་པ་གང་དུའང་མི་བཟོད་པ་ནི་བྱང་ཆེན་འདོད་པའི་དབུགས་འབྱིན་མཆོག་ཡིན་ཀྱང༌། ཤར་ཙོང་ཁ་པ་ཆེན་པོས་བདག་ཆོས་དོན་བྱེད་པ་ཐ་སྙད་ཚད་མའི་ངོར་གྲུབ་ཅིང་དེ་དེར་རྟོག་པ་ཡང་དག་པའི་ཤེས་པ་བསླུ་བ་མེད་པའོ། ། ཞེས་པ་དེ་ནི་སྔགས་བླ་ན་མེད་པའི་སྡོམ་པ་ཅན་གྱི་རྒྱུད་ལ་མིང་སོགས་བྲལ་ཆོས་ལ་དེར་རྟོག་གི་རྩ་བའི་ལྟུང་བ་མ་རུང་བ་རྒྱུད་ལ་བསྐྱེད་པའི་ཐབས་སུ་འགྲོ་སྟེ། དེ་ལྟ་ན་བཅོམ་ལྡན་འདས་ཀྱི་རྒྱལ་བའི་ཡུམ་སོགས་ངེས་དོན་གྱི་མདོར་ཆོས་ཐམས་ཅད་ལ་རྫས་སུ་གྲུབ་པ་ལྟ་ག་ལ་ཡོད་ཅེས་དྭོགས་པ་སྤངས་ཏེ་དེ་ལྟ་ན་མིང་ཙམ་དུ་དོན་བྱེད་པར་བྲལ་ཞིང་དེ་ལྟར་བྲལ་བཞིན་པའི་ཆོས་ལ་བླང་དོར་ཚུལ་བཞིན་དུ་བསླབ་པ་ནི་ཐེག་པ་མཆོག་གི་ལམ་མཆོག་ཏུ་བསྔགས་ལ། དེ་ལྟ་བུའི་ཉམས་ལེན་དེ་ཉིད་གསང་སྔགས་བླ་ན་མེད་པར་སྡོམ་པའི་ངོ་བོར་ཉམས་སུ་ལེན་པར་ཁས་ལེན་པ་ན་མིང་བྲལ་གྱི་ཆོས་ལ་སྒྲུབ་པར་ནུས་བཞིན་དེར་མེད་སོགས་ཀྱི་དོན་བསླུ་མེད་དུ་རྟོགས་ན་རྩ་ལྟུང་དུ་བཅས་པའི་ཕྱིར་ཏེ།
དེ་ལྟར་རྩ་ལྟུང་དུ་འགྱུར་བ་ཡང་མཚན་བྲལ་གྱི་ཆོས་ལ་མཚན་འཛིན་དང་བཅས་པས་བླང་དོར་དུ་སྤྱོད་ན་ཡེ་ཤེས་ཀྱི་ཚོགས་ལ་དངོས་སུ་ཉམས་ནས་བསོད་ཚོགས་བརྒྱུད་ནས་ཉམས་པས། མདོ་སྔགས་ཀྱི་ལམ་གྱི་གནད་ཆེན་པོ་བཅོས་ནས་འབྲས་བུ་སྐུ་གཉིས་འགོག་པར་བྱེད་པ་འདི་ནི་དོན་ཅི་ལྟ་བུ་ཞིག་ལ་དགོངས་ཆ་མ་འཚལ་ཏོ། །
འོ་ན་མིང་སོགས་ཀྱི་ཆོས་ལ་དེར་རྟོག་དང་བྲལ་བའི་ལྟ་བ་རྣམ་དག་ནི་དབུ་མའི་རྟོགས་པ་མཆོག་མ་རྙེད་ན་མི་འབྱུང་ལ། དེ་ལྟ་ན་ལས་དང་པོ་པའི་སྔགས་པ་ཕལ་ཆེ་བས་དབུ་མའི་རྟོགས་པ་མཆོག་རྙེད་ཤས་ཆུང་བས། སོ་སྐྱེ་ལས་དང་པོ་བའི་སྔགས་ཀྱི་སྡོམ་ལྡན་ཅན་ཐམས་ཅད་རྩ་ལྟུང་འདི་དང་ལྡན་པ་ཁོ་ནར་ཐལ་སྙམ་ན། དེ་ལ་རྗེ་རས་པ་ཆེན་པོའི་ཞལ་སྔ་ནས། སྤྱིར་གསང་སྔགས་བླ་མེད་ཀྱི་སྡོམ་པ་ནི་བདེ་སྟོང་ཟུང་འཇུག་གི་མྱོང་བ་ཁྱད་ཅན་གྱི་ངོ་བོར་སྐྱེ་ལ། དེའང་ཁས་བླངས་ ཁས་བླངས་པ་ནི་དམ་བཅའ་བའི་རྣམ་པར་རྟོག་པ་ཡིན་ཀྱང་དེས་དྲངས་པའི་མདོ་ལ་རྟོག་མེད་ཀྱི་བདེ་སྟོང་གི་སྡོམ་པ་རྒྱུད་ལ་སྐྱེ་ཞིང་ཉམས་སུ་མྱོང་བ་ཡོད་པའི་དབང་དུ་བྱས་སོ། ། མཆན། པ་དང༌།
ཡེ་ཤེས་པ་དབབ་པ་དང༌། དབང་བསྐུར་བའི་རྟེན་འབྲེལ་གྱི་སྟོབས་ལས་རང་རྒྱུད་ལ་མངོན་དུ་འགྱུར་བའི་ཚེ་རྩ་ལྟུང་འདིར་འགྱུར་གྱི་མཚན་རྟོག་ནུབ་པར་འགྱུར་ལ། སྡོམ་རྒྱུན་དེ་དག་དབང་ལྡན་དང་མངོན་འགྱུར་གྱི་སྒོ་ནས་རྒྱུན་མ་ཉམས་བཞིན་པ་དེས། དབང་གི་རྟོགས་པ་གོང་དུ་སྤེལ་བའི་ཆེད་དུ་ལམ་རིམ་པ་གཉིས་སྒོམ་པའི་དུས་དེར་རིམ་གཉིས་ཀྱི་རྣལ་འབྱོར་དེ་ཉིད་ཀྱིས་རྩ་ལྟུང་འདི་འགོག་པར་འགྱུར་གྱི་རྩ་ལྟུང་དེ་འགོག་ནུས་པའང་ཡིན་ཏེ། དེ་གཉིས་དགག་བྱ་འགོག་བྱེད་དུ་རྟེན་འབྲེལ་གྱི་ནུས་པ་གང་ཞིག ། དེ་ཙམ་དུ་འགོག་ནུས་ཤིང་ཁེགས་པ་ན་ལས་དང་པོ་པའི་སྔགས་པ་ལ་འདིར་བསྟན་གྱི་རྩ་ལྟུང་ཁེགས་པར་ཡང་འགྱུར་ལ། སྐབས་དེར་རྣལ་འབྱོར་གྱི་མཐུ་དམན་པས་དེ་འགོག་མ་ནུས་ན་ལས་དང་པོ་པའི་སྔགས་པ་དེ་ལ་རྩ་ལྟུང་འདི་འབྱུང་བར་ཡང་རྣམ་གཞག་མཛད་པའི་ཕྱིར། དེ་ཡང་རིམ་པ་དང་པོའི་སྐབས་ལ་སོགས་པར་ལྷར་སྣང་གི་ང་རྒྱལ་ལ་རང་བཞིན་གྱི་དག་པ་དྲན་པ་དང་བྲལ་ན་རྩ་ལྟུང་དགུ་པར་བཞག་ཀྱང༌། དག་པར་རྟོག་པ་ཙམ་ལ་རྩ་ལྟུང་བཅུ་གཅིག་པ་འདི་ལྟ་བུར་མ་བཞག་ལ། རིམ་པ་དང་པོ་པའི་སྐབས་འདིར་རྣལ་འབྱོར་པ་ལ་རྩ་ལྟུང་འདིར་འགྱུར་ཚུལ་ནི།
བསྐྱེད་རིམ་འོད་གསལ་བ་སྟོང་པ་ཆེན་པོར་བསྡུས་པ་ན་དག་པ་དང་མ་དག་པའི་རྟོག་པ་ཐམས་ཅད་དང་བྲལ་བ་མ་བཅོས་ལྷུན་གྲུབ་ཀྱི་ངང་དུ་མཉམ་པར་བཞག་ན་རྩ་ལྟུང་འདིས་མི་གོས་ལ། དེར་དག་པར་རྟོག་པ་ལ་བརྟེན་ནས་ཡོད་མེད་ཡིན་མིན་ལ་སོགས་པར་རྟོག་ན་རྩ་ལྟུང་འདིས་གོས་པར་བཞག་པ་ནི་ལེགས་པར་ཕྱེ་སྟེ་གསུངས་པ་ཡིན་ལ།

རིམ་པ་གཉིས་པའི་སྐབས་སུ། དབང་གསུམ་པ་དང་བཞི་པ་ལྟ་བུ་ཤེས་རབ་མ་ལ་བརྟེན་ནས་རྟོག་མེད་ཡེ་ཤེས་ཀྱི་ངོ་བོར་བདེ་བ་མྱོང་སྐབས་སུ་དེར་རྟོག་བྱུང་ན་རྩ་ལྟུང་འདིས་གོས་པར་འཇོག་ཀྱང༌། རྟོག་མེད་ཡེ་ཤེས་ཀྱི་ངོ་བོའི་བདེ་བ་མཁའ་དབྱིངས་རྣམ་པར་དག་པ་ལྟ་བུས་རྩ་ལྟུང་འདིར་རྟོགས་འབྱུང་བའི་སྐབས་འཕྲོག་པར་བྱེད་པ་ཡིན་ནོ། ། དེ་བཞིན་སྤྱོད་པ་དང་ཚོགས་འཁོར་གྱི་སྐབས་ལ་སོགས་པར་མིང་བྲལ་གྱི་ཆོས་རྣམས་ལ་དེར་རྟོག་ནའང་རྩ་ལྟུང་འདིར་བཞག་གོ ། དེ་ལས་གཞན་དུ་ལས་དང་པོ་པའི་སྔགས་པ་སྤྱོད་ལམ་གྱི་སྐབས་ལ་སོགས་པར་ཡང་མིང་སོགས་བྲལ་བའི་ཆོས་ལ་དེར་རྟོག་པ་ནི་བཅུ་གཅིག་པའི་རྩ་ལྟུང་དུ་བཅོམ་ལྡན་འདས་ཀྱིས་བཅས་པ་མ་ཡིན་ཏེ། ཡིན་ན་སྟོན་པ་བདེ་བར་གཤེགས་པ་ཉིད་བཅས་པ་ལ་མི་མཁས་པར་འགྱུར་བའི་ཕྱིར་ཏེ། སྒྲུབ་པར་མི་ནུས་པ་ལ་སྒྲུབ་པར་བཅས་པས་ལྟུང་བ་ཉིད་ཀྱིས་སྐྱེ་བོ་དག་ལོག་པའི་ལམ་ལ་སྦྱོར་བར་ཡང་འགྱུར་བའི་ཕྱིར་རོ། ། དབུ་མ་པའི་རྟོག་པ་མཆོག་འདི་རྟོག་མེད་ཤེས་རབ་ཀྱི་ངོ་བོར་བསྐྱེད་པ་ལ་ནི། རྒྱུའི་ཐེག་པར་ཐོས་བསམ་སྒོམ་པ་ལས་བྱུང་བའི་རྟོག་བཅས་ཀྱི་ཤེས་རབ་སྔོན་དུ་མ་སོང་བར་མི་འབྱུང་ལ། སྔགས་ཀྱི་ཐེག་པ་འདིར་དབུ་མའི་རྟོགས་པ་མཆོག་འདི་རྟོག་མེད་ཤེས་རབ་ཀྱི་ངོ་བོར་བསྐྱེད་པ་ལ་ནི་ཐོས་བསམ་སྒོམ་པའི་རྟོག་བཅས་ཀྱི་ཤེས་རབ་སྔོན་དུ་ངེས་པར་འགྲོ་དགོས་པ་མ་ཡིན་ཏེ། རྡོ་རྗེའི་ལུས་ལ་གནད་དུ་བསྣུན་ཚུལ་ལ་སོགས་པའི་ཐབས་ཁྱད་ཅན་གྱིས་མིང་སོགས་བྲལ་བའི་ཆོས་ལ་དེར་རྟོག་བཙན་ཐབས་སུ་བཀག་ནས་དབུ་མའི་རྟོག་པ་མཆོག་འདི་རྟོག་མེད་ཤེས་རབ་ཡེ་ཤེས་ཀྱི་ངོ་བོར་བསྐྱེད་ནུས་པའི་ཕྱིར།
ཆོས་ཚུལ་འདིས་རྒྱུའི་ཐེག་པ་ལས་འབྲས་བུའི་ཐེག་པ་ཆེས་མཆོག་ཏུ་འཇོག་བྱེད་དུ་གྲུབ་བོ། ། གནད་འདི་ལྟ་བུ་ཁོང་དུ་མ་ཆུད་པས་སློབ་དཔོན་ཛྙཱ་ན་ཤྲིས། མཐའ་གཉིས་སེལ་བར། ཆོས་བདག་མེད་པའི་ལྟ་བ་ཡོད་བཞིན་མ་བསྐྱངས་པར་ཞག་གཅིག་འདའ་ན་རྩ་ལྟུང་འདིར་འཇོག་གོ་ཞེས་གསུང་བ་ལ། ཁ་ཅིག་ཆོས་ཀྱི་བདག་མེད་པའི་ལྟ་བ་ཡོད་པ་དེ་འཕགས་པ་དང་སོ་སྐྱེ་གང་གི་དབང་དུ་བྱས་པ་ཡིན། དང་པོ་ལ་ཡིན་ན། དབུ་མའི་རྟོགས་པ་མཆོག་གི་བློའི་མི་མཐུན་ཕྱོགས་མངོན་གྱུར་གྱི་སྐབས་མེད་པས་འདི་ལྟར་བཅའ་མི་དགོས་ལ། གཉིས་པའི་དབང་དུ་ཡིན་ན་དེས་ཆོས་བདག་མེད་ཀྱི་རྟོགས་པ་ཆུ་བོའི་རྒྱུན་ལྟར་སྐྱོང་མི་ནུས་པས་འཆི་འཕོ་བ་དང་བརྒྱལ་བ་དང་དྲན་པ་ཉམས་པ་ལ་སོགས་པའི་རྐྱེན་ལས་ཞག་ཟླ་ལོ་སོགས་དུ་མར་ཆོས་བདག་མེད་ཀྱི་དྲན་པ་ལས་ཉམས་པ་སྲིད་པའི་ཕྱིར། དེས་ཆོས་ལ་བཟོད་པ་མ་ཐོབ་ཀྱི་བར་རྩ་ལྟུང་འདི་བསྲུང་མི་ནུས་པར་འགྱུར་བ་དང༌། ཞག་གཅིག་འདའ་དགོས་ཞེས་པའང་གྱི་ནར་སྨྲས་པ་ལས་རྒྱུད་ཀྱི་ཚིག་དཔང་པོར་མེད་པས་སུ་ཞིག་ཚད་མར་བྱེད་ཟེར་རོ། །
ཡང་ཁ་ཅིག་མིང་སོགས་དང་བྲལ་བའི་ཆོས་ལ་དེར་རྟོག་དང་བྲལ་བ་ཞེས་པ་དེའང་སེམས་ཙམ་པའང་འདོད་དེ། ཀུན་བརྟགས་ཀྱི་སྒྲ་དང་བློའི་བརྗོད་པ་ལྟར་གཞན་དབང་གི་སྟེང་དུ་མ་གྲུབ་པའམ། གཞན་དབང་ཉིད་སྒྲ་བློའི་བཏགས་པ་དང་བྲལ་བར་འཆད་པའི་ཕྱིར། ཀུན་ལས་བཏུས་སུ་ཆོས་ཐམས་ཅད་མིང་དང་མཚན་མ་དང་བྲལ་བར་བཤད་པས། དེ་ལྟ་བུའི་མིང་བྲལ་གྱི་ཆོས་ལ་མིང་དུ་རྟོག་པར་མ་བྱས་པ་ན། འདི་སྐབས་ཀྱི་རྩ་ལྟུང་ཁེགས་པ་ཡིན་ཏེ། སྔགས་ཀྱི་སྡོམ་ལྡན་ལ་སེམས་ཙམ་དང་དབུ་མའི་ལྟ་བ་གང་རུང་རྒྱུད་ལ་ལྡན་པས་ཆོག་པའི་ཕྱིར། སྔགས་ཀྱི་ཚུལ་ལ་ཡང་རྣམ་པར་ཤེས་པ་སྨྲ་བ་དང༌། དབུ་མའི་འདོད་གཞུང་གཙོ་བོར་གྱུར་པའི་ཕྱིར་ཞེས་འབྱུང་ངོ༌། ། ཞེས་ཟེར་བ་ལ།
ལུང་དེས་དེ་ལྟར་བསྟན་པ་མ་ཡིན་ཏེ། ལུང་དེས་སྔགས་བླ་མེད་ཀྱི་སྡོམ་ལྡན་གང་ཞིག་སེམས་ཙམ་པ་དང་དབུ་མའི་གྲུབ་མཐའ་འཛིན་པ་གཉིས་ཡོད་པ་ལས། ཕྱི་མ་ཉིད་སྔགས་ཀྱི་བསྟན་འཛིན་མཆོག་ཏུ་གྱུར་ཅིང་སྔ་མ་ནི་དེ་ལྟ་མ་ཡིན་ནོ། ། ཞེས་སྟོན་བཞེད་པའི་ཕྱིར་དེ་སྐད་དུ་གསུངས་པ་ཡིན་ནོ། ། སྔགས་ལ་ཞུགས་པ་ན་སྔོན་གོམས་ཀྱི་དབང་གིས་སེམས་ཙམ་པའི་གྲུབ་མཐའ་མི་གཏོང་བའི་རིགས་ཅན་དེའང་སྔགས་བླ་མེད་ཀྱི་སྡོམ་པ་འཛིན་པ་དང་དཀྱིལ་འཁོར་དུ་ཞུགས་སྨིན་གྱི་དབང་དོན་ངོ་འཕྲོད་པ་ན་ནི། ངེས་པར་དབུ་མའི་ལྟ་བ་རྟོགས་པའི་ཉམས་མྱོང་རྒྱུད་ལ་སྐྱེ་དགོས་ཏེ། དབུ་མའི་ལྟ་བར་རྟོགས་པའི་ཉམས་མྱོང་རྒྱུད་ལ་མ་སྐྱེས་ན་ཐབས་ཤེས་ཟུང་འཇུག་གི་སྡོམ་པ་ཆ་ཚང་སྐྱེ་བར་མི་འགྱུར་ལ། དེ་མ་སྐྱེས་ན་དེ་རྒྱུད་ལ་སྔགས་སྡོམ་མཚན་ཉིད་པ་མ་སྐྱེས་པས། དེ་ལྟ་བུ་དེ་ལ་རྩ་ལྟུང་འབྱུང་བའི་རྟེན་དུ་མི་རུང་བའི་ཕྱིར། དེ་ལ་ཐབས་ཤེས་ཟུང་འཇུག་གི་སྡོམ་པ་ཆ་ཚང་མ་སྐྱེས་ཀྱང༌།
ཕྱོགས་རེ་སྐྱེས་པས་མཆོག་གོ་སྙམ་ན་མི་ཆོག་སྟེ། དེ་རྒྱུད་ལ་བདེ་སྟོང་ངམ་ཐབས་ཤེས་མཚན་ཉིད་པ་ཟུང་འཇུག་གི་སྡོམ་པ་ཆ་ཚང་ཡེ་ཤེས་ཀྱི་ངོར་སྐྱེ་བ་ཉིད་ཀྱིས་དེ་ཐབས་ཤེས་ཀྱིས་ཡ་གང་རུང་རེས་བློ་ཚིམ་པའི་སྐལ་མེད་ལ་གསང་དགོས་པར་གདམས་པ་ནི་ཇི་སྐད་དུ། དེ་ལྟའི་ཡེ་ཤེས་ཀྱི་དཀྱིལ་འཁོར་མ་ཞུགས་པ་རྣམས་ཀྱི་མདུན་དུ་སྨྲ་བར་མ་བྱེད་ཅེས་བཀའ་བསྩལ་བའི་ཕྱིར། འོ་ན་དབུ་མའི་ལྟ་བ་རྟོགས་པའི་སྔགས་སྡོམ་ཡང་རྒྱུད་ལ་སྐྱེས། སེམས་ཙམ་གྱི་གྲུབ་མཐའ་ཡང་འཛིན་པའི་སྔགས་ཀྱི་སྡོམ་ལྡན་དེས་དཀྱིལ་འཁོར་དུ་འཇུག་ཅིང་དབང་བསྐུར་བ་ལས་དབུ་མའི་ལྟ་བ་རྟོགས་པའི་མྱོང་བ་ཤར་བའི་རྒྱུན་ལ་རིམ་གཉིས་དང་སྤྱོད་པ་གསུམ་ལ་སློབ་པའི་སྐབས་སུ་ནི་དེ་ལྟ་བུའི་གང་ཟག་དེས་དབུ་མ་པ་དག་གིས་ཆོས་ལ་དེར་རྟོག་སྤྲོས་མཐར་བཤད་པའི་སྤྲོས་རྟོག་དེ་མྱོང་སྟོབས་ཀྱིས་ཁེགས་པའི་དོན་གྲུབ་ཀྱང༌། དེ་ལས་སྐབས་གཞན་དུ་གྲུབ་མཐའ་འཆད་པའི་སྐབས་སུ་ནི་སེམས་ཙམ་པ་དག་གིས་ཆོས་ལ་དེར་རྟོག་སྤྲོས་མཐར་བཤད་པ་དེ་འགོག་པ་ལ་ལྷུར་བྱེད་པའང་ཡོད་དེ། སློབ་དཔོན་ཤན་ཏི་པ་ལྟ་བུ་གསང་སྔགས་ཀྱི་རྡོ་རྗེ་འཛིན་པ་ཆེན་པོ་ཡིན་ཡང་སེམས་ཙམ་གྱི་གྲུབ་མཐའ་འཛུགས་ནས་དེའི་སྒོ་ནས་འཆད་རྩོད་རྩོམ་པ་མཐར་ཕྱིན་པར་མཛད་པ་ལྟ་བུའོ། ། འདིར་རྩ་ལྟུང་དགུ་པ་དང་བཅུ་གཅིག་པ་གཉིས་ཀ་ཡང་ཀུན་སློང་ཉོན་མོངས་ཅན་ལ་ལྟོས་ནས་བཞག་དགོས་པ་ཡིན་ཏེ། དེར་མ་བཞག་ན་སོམ་ཉི་ཟ་བ་དང་དེར་རྟོག་པ་གཉིས་རང་གི་ངོ་བོ་ནི་ཤེས་སྒྲིབ་ཁོ་ནར་ངེས་པས་ངན་སོང་གི་ཕུང་པོ་འཕེན་འགྲུབ་གང་དུའང་མི་རུང་བའི་ཕྱིར། ཁྱབ་པ་ཡོད་དེ་རྩ་ལྟུང་འདི་དག་བྱུང་ན་རྡོ་རྗེ་དམྱལ་བར་སྐྱེ་བར་གསུངས་པ་ཉིད་ཀྱི་ཕྱིར་རོ། །
མདོར་ན་བཤད་མ་ཐག་པའི་མིང་སོགས་བྲལ་ཆོས་ལ་དེར་རྟོག་ལ་བཅུ་གཉིས་ཀྱི་སྔགས་ཀྱི་ཐེག་པར་སྤྱི་དང་སྦས་དོན་གཉིས་སུ་བསྟན་ཏེ། དང་པོ་ནི་རྒྱལ་བའི་ཡུམ་ལས། ཆོས་ཐམས་ཅད་མིང་ཙམ་དང་མིང་ཙམ་ཡང་དེ་ཉིད་ཀྱིས་སྟོང་པས་ཆོས་ཐམས་ཅད་སྒྱུ་མ་ཙམ་དུ་ཁོང་དུ་ཆུད་པར་བྱ་བ་ལས་འདི་ཡིན་དང་འདི་གྲུབ་ལྟ་བའི་དུག་ཆེན་པོར་བཤད་པ་དེ་ཡིན་ལ། གཉིས་པ་ནི་བཅོམ་ལྡན་འདས་དུས་ཀྱི་འཁོར་ལོར་མིང་སོགས་བྲལ་བ་བདེ་བ་སྟེར་ལ་རྟོག་པ་དྲག་པོའོ་ཞེས་འབྱུང་བ་ནི་རྣམ་ཀུན་མཆོག་ལྡན་གྱི་ཡུལ་ཡུལ་ཅན་ལ་བདེན་པ་དང་བདེན་མེད་དུ་རྟོག་པ་རྩ་ལྟུང་དུ་བསྟན་ལ། དེ་ལྟ་ན་ཀུན་མཁྱེན་ཇོ་ནང་པ་སོགས་རྣམ་ཀུན་མཆོག་ལྡན་གྱི་ཡུལ་དང་ཡུལ་ཅན་བདེན་གྲུབ་དང་རྟོག་པ་དང༌། ཁ་ཅིག་བདེན་མེད་དུ་རྟོག་པའི་ངེས་པ་འདྲེན་པ་ཐམས་ཅད་ཀྱང་བག་དང་ལྡན་པར་རིགས་སོ། ། འདིར་ཅུང་ཟད་རྒྱས་པར་བཤད་དགོས་ཚུལ་ནི། འདོད་ཡོན་ལམ་བྱེད་ཀྱི་སྐབས་སུ་ཁ་ཅིག་སྤྱིར་མཚན་རྟོག་རྒྱུད་ལ་ཡོད་རིང་འདོད་ཡོན་གྱི་བདེ་བ་བདེ་བ་ཆེན་པོར་བསྒྱུར་ནས་ལམ་དུ་བྱེད་མི་ནུས་སྙམ་པ་དང༌། མེད་བཞིན་དུ་སྣང་བའི་སྒྱུ་མ་ལྟ་བུའི་འདོད་ཡོན་རྟོག་མེད་ཀྱི་བདེ་བ་དམ་པའི་ཡེ་ཤེས་ཀྱི་ངོ་བོར་མྱོང་བ་ནའང་དེར་རྟོག་གི་སྤྲོས་པ་རྒྱུད་ལ་མི་སྐྱེ་བ་མི་སྲིད་པས་འདོད་ཡོན་ལམ་དུ་བྱེད་པ་དགོངས་པ་ཅན་ཡིན་གྱི། བཅོམ་ལྡན་འདས་ཀྱིས་འདོད་ཡོན་ལམ་དུ་བྱེད་པ་གཏན་གནང་བ་མེད་མེད་དོ་ཞེས་ལོག་པར་རྟོག་པ་ཅན་མང་པོ་ཞིག་གངས་རིའི་ཁྲོད་འདིར་མངོན་པའི་ང་རྒྱལ་གྱིས་གླེང་བར་འདུག་པ་ལ་ཅུང་ཟད་བརྡའ་སྤྲད་པ་ཡིན་གྱི།
མཆོག་གི་ཐེག་པ་འདི་ལ་མི་སྔངས་བའི་མཁྱེན་པ་ཅན་དག་དགྱེས་པར་མཛོད་ཅིག ། སྐབས་འདིར་དགོངས་གཅིག་རྙིང་མར། ཉེས་པར་འགྱུར་བ་དེ་མདོ་སྔགས་གཉིས་ཀར་བཀག་པའི་དོན་ཐུགས་སུ་ཆུད་པས་འཇིག་རྟེན་མགོན་པོ་ནུས་པའི་མཐར་ཐུག་བིརྺ་པ་དང་མཉམ་ཡང་བསྟན་པ་ལ་སྐུ་རབ་ཏུ་གཤེགས་པ་ཡིན་ཟེར་བ་བྲིས་གདའ་བ་ཚིག་གིས་བརྗོད་ཚུལ་དེས་བིརྺ་རབ་བྱུང་ལས་ཉམས་པ་ཞིག་ཤུགས་ལ་འཕངས་འདུག་ཀྱང༌། དེ་ལྟར་འཆད་ན་བཤད་ཉེས་ཆེན་པོ་ཡིན་ཏེ། སྤྱིར་རབ་བྱུང་ལ་ལུས་རབ་བྱུང་སེམས་རབ་བྱུང་གཉིས། ཐེག་དམན་ལུགས་ཀྱི་རབ་བྱུང་དང་ཐེག་ཆེན་ལུགས་ཀྱི་རབ་བྱུང་གཉིས། ཐེག་ཆེན་ལ་རྒྱུ་འབྲས་ཀྱི་རབ་བྱུང་གཉིས་ཏེ། རབ་བྱུང་སྔ་ཕྱི་རྣམས་ཕྱི་མ་བཟང་ལ། ཕྱི་མ་རབ་ཏུ་བྱུང་ན་རབ་བྱུང་སྔ་མ་དག་བྱེད་དུ་འགྱུར་གྱི། གཏོང་བྱེད་དུ་མི་འགྱུར་རོ། །
རབ་བྱུང་གི་རྟགས་ལའང་ཉན་ཐོས་ཀྱི་རབ་བྱུང་གི་རྟགས་ནི་ཆོས་གོས་སོགས་ཡིན་ཀྱང་རྣལ་འབྱོར་པའི་རབ་བྱུང་གི་རྟགས་ནི་བུ་ཆུང་དང་སྨྱོན་པ་ལྟ་བུའི་རྟགས་ཅན་ངེས་མེད་དུ་རྒྱུ་བའི་སྒོ་ནས་མཚན་རྟོག་གཅོད་པ་ཡིན་པས། ཅི་རིགས་ཀྱི་བསམ་པ་ལ། དཔལ་བིརྺ་པས་ཕྱོགས་ལས་རྣམ་རྒྱལ་གྱི་སྤྱོད་པར་གཤེགས་པ་བཙུན་ལོག་བྱས་པར་གོ་ཞིང་སྒྲོག་པ་ནི་སེམས་ཅན་དམྱལ་བ་ཆེན་པོ་སྐྱེ་བའི་ལས་ཡིན་པས་བག་ཟོན་ཆེར་གྱིས་ཤིག། །། ༈ རྡོ་རྗེའི་གསུང༌། སྔགས་ཀྱིས་མི་དགེ་བ་དགེ་བར་བསྒྱུར་དུ་མེད་བྱ་བ་འདི། དག་པར་བཏོན་ན། སྡོམ་པ་གོང་མ་གོང་མར་བཀག་པ་དེ་འོག་མ་འོག་མར་གནང་བ་མེད་ཅེས་བཏོན་ན་ལེགས་ཏེ། ཕྱོགས་སྔ་ནི་ཁ་ཅིག་གི་བསམ་པ་ལ། ཉན་ཐོས་རང་ལུགས་ཀྱི་སོ་སོར་ཐར་པའི་སྡོམ་པར། རྩ་བའི་ཕམ་པ་སྤྱད་པ་དེ་གནང་བའི་སྐབས་མི་འདུག་ཀྱང༌།
བྱང་ཆུབ་སེམས་དཔའི་སྡོམ་ལྡན་ལ་དེ་གནང་བའི་སྐབས་མཐོང་སྟེ། མདོ་ལས། རིགས་ཀྱི་བུ་ཡོངས་སུ་བརྟགས་པར་བཟུང་ན་གལ་ཏེ་རབ་ཏུ་བྱུང་བའི་བྱང་སེམས་ལྟུང་བའི་རྩ་བ་བཞི་ཐམས་ཅད་འདས་པར་གྱུར་ཀྱང༌། ཐབས་མཁས་པས་འདིས་སྦྱོང་བར་བྱེད་ན་བྱང་ཆུབ་སེམས་དཔའི་ལྟུང་བར་མ་འགྱུར་བར་ངས་བཤད་དོ། ། ཞེས་འབྱུང་བའི་ཕྱིར། དེའི་རིགས་པས་གོང་མར་བཀག་པ་རྣམས་གཞན་དོན་ལ་སོགས་པར་འོག་མར་གནང་བ་ཡོད་དོ་སྙམ་ན། ཞལ་སྔ་ནས། འོག་མར་བཀག་པ་ནི་ཐེག་དམན་ལུགས་ཀྱི་སོ་ཐར་སྡོམ་པ་ལྟ་བུ་ལ་མཚོན་ན་ལུས་ངག་གི་སྤོང་བ་བདུན་ལྟ་བུ་ཀུན་སློང་ཉོན་མོངས་ཅན་གྱི་སྤྱད་པ་དེ་ལུགས་དེར་ཕམ་པར་འགྱུར་བ་ཡིན་པ་དེ་ཐེག་ཆེན་སྡོམ་ལྡན་གྱི་ཀུན་སློང་དགེ་བ་ཁྱད་ཅན་གྱིས་དེ་སྤྱད་ན་ཕམ་པར་མི་འགྱུར་བའི་ཁར་གཞན་དོན་གྱི་ཕན་ཡོན་ཆེན་པོ་ཡོད་པར་གསུངས་ལ། བྱང་སྡོམ་ཅན་ལ་སྨོན་སེམས་བཏང་བ་ལྟ་བུའི་གོང་མར་བཀག་པ་དེ། ཉན་ཐོས་ལུགས་ཀྱི་སོ་ཐར་གྱི་སྡོམ་ལྡན་ལ་ཆེད་དུ་བསྔགས་ནས་གནང་བ་ལ་སོགས་སྐབས་མི་སྲིད་དེ།
དེས་བྱང་ཆུབ་ཏུ་སྨོན་འཇུག་གང་རུང་དུ་སེམས་བསྐྱེད་པར་མ་བྱས་པས། བྱང་ཆུབ་ཀྱི་སེམས་སླར་གཏོང་རུང་ཡང་མེད་ལ། བྱང་ཆུབ་ཏུ་སེམས་བསྐྱེད་པ་དེ་འོག་མ་ཉན་ཐོས་ཀྱི་སྡོམ་ལྡན་ལ་གཏོང་བར་སྟོན་པས་གནང་བར་ཡང་མི་རིགས་པའི་ཕྱིར་ཏེ། དེ་ལྟར་གནང་ན་རང་གཞན་གཉིས་ཀ་ལ་གནོད་པའི་ཕྱིར། སླར་ཉན་ཐོས་ཀྱི་སོ་ཐར་སྡོམ་ལྡན་བྱང་ཆུབ་ཏུ་སེམས་མ་བསྐྱེད་པ་སླར་བྱང་ཆུབ་ཏུ་སེམས་བསྐྱེད་དུ་འཇུག་པ་ནི། དེ་ལ་ཆེས་གནང་བ་ལས་བྱང་སེམས་གཏོང་བ་གནང་ན་བདེ་བར་གཤེགས་པས་ཐེག་པ་གསུམ་གྱི་ཐབས་ཚུལ་གྱིས་སེམས་ཅན་ཐམས་ཅད་ཐེག་ཆེན་ལ་བཀྲི་བར་མཛད་དོ་ཞེས་པ་དོན་གྱིས་སྟོང་པར་འགྱུར་རོ། ། གཞན་ཡང་གསང་སྔགས་སུ་མཚན་རྟོག་འགོག་བྱེད་ཀྱི་རིག་པ་འཛིན་པའི་སྡོམ་པ་ཉམས་བྱེད་ཉན་ཐོས་སོ་ཐར་གྱི་སྡོམ་ལྡན་ལ་གནང་བ་མ་ཡིན་ཏེ། ཉན་ཐོས་སོ་ཐར་གྱི་སྡོམ་ལྡན་དེས་མཚན་རྟོག་འགོག་བྱེད་ཀྱི་རིག་འཛིན་གྱི་སྡོམ་པ་འཛིན་མི་ནུས་པས། དེ་ལ་བཅོམ་ལྡན་འདས་ཀྱིས་རིག་པ་འཛིན་པའི་སྡོམ་པར་བཀག་པའི་མི་མཐུན་ཕྱོགས་ཀྱི་དགག་བྱ་ཉན་ཐོས་རང་ལུགས་ཀྱི་སོ་ཐར་སྡོམ་ལྡན་དེ་ལ་དངོས་སུ་དགག་བཅས་སུ་མཛད་པ་མེད་རུང༌། དེས་སྒྲུབ་པར་མ་ནུས་པས་བཏང་སྙོམས་མཛད་པ་ལས།
གཞན་དུ་དེ་ལ་དེ་གནང་བ་མེད་པའི་ཕྱིར་ཏེ། གནང་ན་རིག་འཛིན་སྡོམ་པ་ཉམས་བྱེད་དེ་ཐར་པ་དང་ཐམས་ཅད་མཁྱེན་པ་ཐོབ་བྱེད་ཀྱི་རྒྱུར་འགྱུར་བ་ཞིག་ན་གནང་རིགས་པ་ལས། དེ་ནི་ཐར་པ་དང་ཐམས་ཅད་མཁྱེན་པའི་ཐབས་སུ་འགྱུར་བའི་གནས་མེད་པའི་ཕྱིར། ཡང་གོང་མར་བཀག་པ་འོག་མར་གནང་བ་མེད་བྱ་བ་དེ་ལྟ་ན། དགེ་སློང་ལ་མེ་རེག་བཀག་པ་དགེ་ཚུལ་ལ་གནང་བ་ཡོད་དོ་སྙམ་ན། དགེ་སློང་ལ་མེ་རེག་བཀག་པའི་སྐྱོན་བསྐྱེད་པའི་ཆ་དེ་འོག་མ་དགེ་ཚུལ་ལ་སྐྱོན་མེད་ཀྱི་དབང་དུ་མཛད་ནས་མེ་རེག་གནང་བ་མ་ཡིན་ཀྱང༌། དགེ་ཚུལ་མེ་ལ་རེག་པས་སྐྱོན་ཉེས་མི་བསྐྱེད་པས་དེ་ལ་མེ་རེག་མ་བཀག་པར་བཏང་སྙོམས་སུ་བཞག་པ་ཡིན་གྱི། དེ་ཙམ་གྱི་དགེ་ཚུལ་གྱིས་མེ་ལ་རེག་པ་སྒྲུབ་བཅས་སུ་གནང་བ་ཡང་མ་ཁྱབ་ལ། ཡང་ན་གོང་མར་བཀག་པ་འོག་མར་གནང་བ་སྤྱིར་བཏང་ཡིན་ལ། དམིགས་བསལ་འཛིན་པ་ནི་ཁྱབ་མཐའ་མི་འཛིན་ནོ། །
མཆན།
མདོར་ན་ཉན་ཐོས་ཀྱི་སོ་ཐར་དང་ཐུན་མོང་བའི་ཕམ་པ་བཞི་ལྟ་བུ་བྱང་ཆུབ་སེམས་དཔའ་འམ་གསུམ་ལྡན་དགེ་སློང་ལ་ལུས་ངག་གི་མི་དགེ་བ་བདུན་ཀུན་སློང་དགེ་བས་ཟིན་པས་དགག་བྱ་དགོས་པས་ཉེས་མེད་དུ་བྱེད་པ་ན་དེའི་དགག་པ་ལོག་པས་ན་གནང་བ་ཡོད་ལ། བྱང་སེམས་དང་སྔགས་ཀྱི་སྡོམ་ལྡན་ལ་དགོས་པ་ཁྱད་ཅན་མེད་པར་མི་དགེ་བ་བདུན་ལ་སོགས་པ་སྤྱད་ན་སོ་ཐར་དང་བྱང་སྡོམ་ལ་གནས་པས་དེ་ལྟར་སྤྱད་པ་ལས་ཆེས་ཉེས་པ་ཆེ་བ་ཡིན་ཏེ། སྡོམ་པ་ན་འཕར་བས་ལྟུང་བ་ན་བསྟོད་པར་རིགས་པ་ཉིད་ཀྱི་ཕྱིར་རོ། ། གཞན་ཡང་རང་བཞིན་གྱི་ཁ་ན་མ་ཐོ་བ་དང་མ་འབྲེལ་བའི་བཅས་རྐྱང་ཡང་སྔགས་ཀྱི་སྡོམ་ལྡན་ལ་དགོས་ཆེད་ཆེན་པོ་མེད་པར་སྤྱད་ན་འོག་མ་འོག་མའི་བཅས་འགལ་གྱི་སྟེང་དུ། གོང་མའི་ཡན་ལག་གི་དམ་ཚིག་ལས་འགལ་བའི་བཅས་ལྟུང་གི་ཉེས་པ་བསྐྱེད་པ་ཡིན་ཏེ། ཇི་སྐད་དུ། སྡོམ་པ་གཉིས་ཀྱི་ཉེས་པ་ལ། ། དགོས་པ་མེད་པར་འདའ་བ་དང༌། ། ཞེས་འབྱུང་བའི་ཕྱིར་དང༌།
ཁྱད་པར་དུ་གསོད་འདོད་ཀྱི་དེ་ལྟར་བྱ་ན་ཡང་རྩ་ལྟུང་གཉིས་པར་ཡང་འགྱུར་རོ། ། དེས་ན་བྱང་སེམས་དང་ཐུན་མོང་གི་ཕམ་པ་ལྟ་བུའི་ཆོས་བཞི་ འོ་ན་ཐེག་ཆེན་དུ་རྙེད་པ་བཀུར་སྟི་ལ་ཆགས་ན་བདག་བསྟོད་གཞན་སྨད་ཙམ་ལ་རྩ་ལྟུང་དུ་བྱས་ན་འཁྲིག་པ་བསྟེན་ན་རྩ་ལྟུང་དུ་བཞག་པར་ནི་ཨ་ཅང་གསལ། དེ་བཞིན་དུ་སེར་སྣས་ཆོས་ནོར་མི་སྟེར་ན་དེར་བཞག་ན་མ་བྱིན་པར་བླངས་པ་དེས་འདྲེ། གཞན་གྱི་བཤགས་ཀྱང་མི་ཉན་པར་ཁྲོས་ནས་གཞན་ལ་འཚོག་པ་དེར་བཞག་ན་མི་བསད་ན་དེར་འདྲེ། ཐེག་པ་ཆེན་པོ་སྤོང་བྱེད་ཀྱི་རང་གིས་མི་ཤེས་ཤིང་ཐར་པ་ཐོབ་ཆེད་དམ་ཆོས་འདྲར་སྣང་སྟོན་པ་དེར་བཞག་ན་ཤེས་བཞིན་རྫུན་དུ་སྨྲ་བ་དེས་འདྲེ་ཞེས་བཤད་ན། ཉེས་པ་ཆེ་ཤོས་དེ་ཐེག་ཆེན་དུ་བྱང་སེམས་ལ་གནང་ཞིང་ཉེས་པ་ཆུང་ཤོས་ལ་གནང་བ་གཏན་མེད་དུ་བཤད་པ་ཅི་ཞེ་ན། འཁྲིག་པ་བསྟེན་པ་དང་བདག་བསྟོད་གཞན་སྨོད་ཀྱི་ངོ་གདོང་གཉིས་ཏེ་འཁྲིག་པ་བསྟེན་པ་ཉེས་པ་ལོས་ཆེ་སྟེ། བྱང་སེམས་དོན་ལ་ལྟོས་མེད་དུ་རང་ཁོ་ན་རྙེད་བཀུར་འདོད་པས་བདག་བསྟོད་གཞན་སྨོད་དང༌། ཀུན་སློང་དེ་མེད་པས་འཁྲིག་པ་ཡན་གར་བསྟེན་པ་གཉིས་ལས་ཉེས་པ་སྔ་མ་ཆེ་བ་དེ་གནང་བ་མེད་ཅིང༌། གཞན་དོན་སོགས་ལ་རྙེད་བཀུར་གྱི་ཆགས་པ་མེད་པའི་འཁྲིག་པ་བསྟེན་པར་གནང་བ་ཡོད་ལ།
དེ་བཞིན་རྙེད་བཀུར་གྱི་ཆེད་དུ་འཁྲིག་པ་བསྟེན་པ་ཡང་གནང་བ་མེད་ལ། ཡང་རྙེད་བཀུར་གྱི་ཆེད་མ་ཡིན་པར་གདུལ་བྱ་འདུལ་བའི་ཆེད་དུ་བདག་བསྟོད་གཞན་སྨོད་ལ་གནང་བ་ཡང་མ་ཡིན་ལ། བྱང་སེམས་ཀྱི་རྩ་ལྟུང་གཞན་གསུམ་ལའང་དེས་འདྲེ་བར་ཤེས་པར་བྱའོ། ། མཆན། དང༌། ཡིད་ཀྱི་མི་དགེ་བ་གསུམ་དང༌། གསང་སྔགས་ཀྱི་ཐུན་མོང་མིན་པའི་མཚན་རྟོག་འགོག་པ་སྡོམ་པ་གསུམ་གར་དངོས་ཤུགས་གང་དུའང་སྒྲུབ་པར་གནང་བའི་སྐབས་མེད་དོ། ། འོ་ན་ཉན་ཐོས་ཀྱི་སོ་ཐར་སྡོམ་ལྡན་གྱི་བུད་མེད་ལ་འདི་ནི་གཡོན་ཅན་སྐྱོན་དང་བཅས་པ་རྒྱང་དུ་སྲིང་བར་འོས་པའོ། ། ཞེས་སྟོན་པས་སྨོད་དུ་གནང་བ་དང༌། ཤ་དང་ཆང་ལ་སོགས་པ་བསྟེན་བྱ་མ་ཡིན་པར་སྣང་བས།
གསང་སྔགས་ལ་བཀག་པར་མཛད་པ་དེ་འོག་མར་བསྟེན་བྱར་གནང་བས། གོང་མར་བཀག་པ་དེ་འོག་མར་གནང་བ་མ་ཡིན་ནམ་སྙམ་ན། ཉེས་པ་དེ་མེད་དེ། གོང་མར་ཤེས་རབ་ཀྱི་རང་བཞིན་དུ་གྱུར་པའི་བུད་མེད་ལ་སྨོད་པའི་ཆ་ནས་བཀག་བྱ་ཡིན་གྱི། བུད་མེད་ཀྱི་ཉོན་མོངས་པ་དང་དེའི་དབང་གིས་གཡོན་ཅན་དུ་གྱུར་པ་ལ་དེའི་ཆ་ནས་སྨོད་པ་དགག་བྱ་མ་ཡིན་ལ། གོང་མར་དམ་རྫས་ཀྱི་ཤ་ཆང་སོགས་མི་བསྟཻན་པ་དགག་བྱ་ཡིན་གྱི། དམ་རྫས་མིན་པའི་ཤ་ཆང་མི་བསྟེན་པ་དགག་བྱར་མ་གསུངས་པའི་ཕྱིར་རོ། ། དེས་ན་ཉན་ཐོས་སོ་ཐར་གྱི་སྡོམ་ལྡན་དེས་ཀྱང་ཉན་ཐོས་ཀྱི་སྐབས་སུ་ནི་ཤེས་རབ་ཀྱི་རང་བཞིན་དུ་གྱུར་པའི་བུད་མེད་གང་ཡིན་མི་ཤེས་ལ། ཕྱིས་དེ་སྔགས་ཀྱི་སྡོམ་ལྡན་དུ་གྱུར་པའི་གསུམ་ལྡན་དགེ་སློང་རྡོ་རྗེ་འཛིན་པའི་ཚེ་ན་ནི། དེ་ཉན་ཐོས་དང་ཐུན་མོང་བའི་དགེ་སློང་གི་སྡོམ་ལྡན་གྱི་ལྡོག་ཆ་ནས་ཤེས་རབ་ཀྱི་རང་བཞིན་དུ་གྱུར་པའི་ཆ་ནས་བུད་མེད་ལ་སྨོད་པ་སྒྲུབ་པར་གནང་བ་མེད་པས་ཚུལ་འདིས་གཞན་ལ་ཡང་འདྲེའོ། །
སྤྱིར་གཡོན་ཅན་མ་དང་ཆགས་པ་རང་ག་བ་བསྐྱེད་པའི་ཆ་ནས་བུད་མེད་ལ་སྨོད་པ་དང༌། ཤ་ཆང་སོགས་ཁ་ན་མ་ཐོ་བ་བསྐྱེད་པའི་ཆ་ནས་སྤང་བ་ནི་སྔགས་ཀྱི་སྡོམ་ལྡན་གྱིས་ཀྱང་བསླབ་པར་བྱ་བ་ཡིན་ཏེ། དགོས་པ་ཁྱད་པར་ཅན་མེད་བཞིན་དུ་བུད་མེད་ཀྱི་སྐྱོན་གྱིས་རང་གཞན་ལ་ཉེས་པ་བསྐྱེད་པར་མ་སྨྲས་ན་གནོད་པར་འགྱུར་བ་དང༌། དགོས་པ་ཁྱད་ཅན་མེད་པར་ཐ་མལ་གྱི་ཤ་ཆང་ལ་ལོངས་སྤྱད་ན་སྔགས་ཀྱི་རྩ་བ་བཤིག་པའི་ཉེས་པ་ཆེན་པོར་འགྱུར་ཏེ། དཔུང་བཟང་ལས། དང་པོར་སྔགས་པས་སྲོག་གཅོད་རྐུ་བ་དང༌། ། འཁྲིག་དང་རྫུན་སྨྲ་ཆང་འཐུང་སྤང་བ་ཡི། ། ཚུལ་ཁྲིམས་སྔགས་ཀྱི་རྩ་བར་རྒྱལ་བས་གསུངས། ། ཞེས་འབྱུང་ལ། སྔགས་པ་རབ་ཏུ་བྱུང་བར་མ་ཟད་ཁྱིམ་པས་ཀྱང་བག་དང་བྲལ་བར་ཤ་ཆང་བསྟེན་པ་དང་བུད་མེད་ཀྱི་འཁྲིག་པ་ལ་བསྔགས་ནས་བསྟེན་པ་སོགས་ནམ་ཡང་བྱར་མི་རུང་སྟེ།
སྙིང་པོ་རྒྱན་ལས། ནུས་པ་བརྟན་པ་མ་ཐོབ་ཅིང༌། ། འདུ་བའི་རྫས་ལ་མ་གཏོགས་པར། ། ཆང་གི་བག་མེད་བྱེད་པ་དང༌། ། རང་ཉིད་ཤི་དང་སྨད་པ་དང༌། བདག་ལ་མ་བྱིན་མ་བླངས་པར། ། སྣོད་དུ་ལྷུང་བ་མ་གཏོགས་པར། ། ཤ་ཟ་ཁ་ན་མ་ཐོར་འགྱུར། ། བསྟན་པའི་དོན་ལ་མ་གཏོགས་པར། ། རིགས་རྒྱུད་རབ་ཏུ་འཕེལ་འདོད་དང༌། །
ན་ཆུང་བདེ་ལ་བརྐམ་པ་ཡི། ། སྔགས་པ་རྟག་ཏུ་ཉམས་པར་འགྱུར། ། ཞེས་སོ། ། འདིར་གསུམ་ལྡན་དགེ་སློང་རྡོ་རྗེ་འཛིན་པ་ཞིག་ལ་སྡོམ་པ་གསུམ་ལས་ཅིག་ཅར་གཏོང་བ་དང༌། རིམ་ཅན་དུ་གཏོང་བ་ལའང་གོང་མ་བཏང་ལ་འོག་མ་མ་བཏང་བ་དང༌། འོག་མ་བཏང་ལ་གོང་མ་མ་བཏང་བ་སོགས་ཀྱི་ཁྱད་པར་ཇི་ལྟར་ཞེ་ན། དེ་ལ་གསུམ་ཆར་དུས་གཅིག་གཏོང་བ་ནི། དགེ་སློང་གིས་སྨོན་སེམས་བཏང་ནས་སོ་ཐར་གྱི་ཕམ་པ་བཞི་སྤྱད་པའི་ཚེ་གསུམ་ཆར་བཏང་སྟེ་དགེ་སློང་གི་སྡོམ་པའི་ཕམ་པ་བྱུང་བའི་ཕྱིར་དང༌། བྱང་སེམས་ཀྱི་སྨོན་སྡོམ་གཏོང་བའི་ཕྱིར་དང༌། སྔགས་ཀྱི་བདེ་གཤེགས་བཀའ་འདས་ཀྱི་ལྟུང་བ་བྱུང་བའི་ཕྱིར།
གོང་མ་བཏང་ལ་འོག་མ་གཉིས་མ་བཏང་བ་ནི་རྩ་ལྟུང་བདུན་པ་དང༌། བརྒྱད་པ་དང༌། བཅུ་གསུམ་པ་དང༌། བཅུ་བཞི་པ་རྣམས་སྤྱད་ན་གོང་མ་གཏོང་སྟེ། དེའི་རྩ་ལྟུང་བྱུང་བའི་ཕྱིར། འོག་མ་དག་མི་གཏོང་སྟེ། དེ་དག་གི་གཏོང་རྒྱུ་མ་བྱུང་བའི་ཕྱིར། གོང་མ་གཉིས་བཏང་ནས་འོག་མ་མི་གཏོང་བ་ནི་གསུམ་ལྡན་དགེ་སློང་གིས་སྨོན་སེམས་བཏང་བའམ། བྱང་སེམས་ཀྱི་སྡོམ་པའི་ཕམ་འདྲ་ཀུན་དཀྲིས་ཆེན་པོ་སྤྱད་པའི་ཚེ་གོང་མ་གཉིས་གཏོང་སྟེ་བྱང་སྡོམ་གྱི་གཏོང་རྒྱུ་བྱུང་བའི་ཕྱིར་དང༌། དེའི་ཚེ་སྔགས་སྡོམ་གྱི་རྩ་ལྟུང་གཉིས་པའི་ལྔ་པ་བྱུང་བའི་ཕྱིར།
དགེ་སློང་གི་སྡོམ་པ་མི་གཏོང་སྟེ། གཏོང་རྒྱུ་མ་བྱུང་བའི་ཕྱིར། འོག་མ་གཏོང་ལ་གོང་མ་གཉིས་མ་བཏང་བ་ནི་གཞན་དོན་དང་གོང་མའི་དབང་གསུམ་པ་བསྟེན་ཆེད་ལྟ་བུར་འོག་མའི་སྡོམ་པ་མ་ཕུལ་ན་ འདི་ལ་བཀའ་བརྒྱུད་མཆོག་གི་སྐྱེས་བུ་དམ་པ་ཞིག་གི་གསུང་གིས། གསུམ་ལྡན་དགེ་སློང་རྡོ་རྗེ་འཛིན་པ་སོ་ཐར་གྱི་སྡོམ་པ་ཐེག་དམན་རང་ལུགས་ཀྱི་ཆོ་གས་ཐོབ་པ་ཅན་དེ་སོ་ཐར་གྱི་སྡོམ་པ་དེ་མ་ཕུལ་བར། གཞན་དོན་དུ་རྩ་བཞི་སྤྱད་པ་དང་དབང་གོང་མ་སོགས་ཞུ་བས་སོ་ཐར་གྱི་སྡོམ་པ་ཉམས་པའི་གཏོང་བར་མི་འགྱུར་ཏེ། འོ་ན་སོ་ཐར་གྱི་སྡོམ་པ་རྐྱང་ལྡན་གྱི་སྐབས་སུ་བྱ་བ་མ་ཡིན་པ་དེ་འདྲས་སོ་ཐར་གྱི་སྡོམ་པ་དེ་ཉམས་བྱེད་དམ་གཏོང་བྱེད་དུ་རིགས་ཀྱང་སྡོམ་པ་གོང་མ་གཉིས་དང་སྦྲགས་ལྡན་གྱི་སྐབས་སུ་དེ་ལྟར་སྤྱད་པ་དེས་དེ་མི་གཏོང་བ་ནི་གསུམ་ལྡན་དགེ་སློང་ལ་ཐེག་པ་གོང་མའི་ལྟ་སྒོམ་སྤྱོད་སྡོམ་གྱིས་འོག་མའི་སྐྱོན་ཟིལ་ནོན་དམིགས་ཀྱིས་བསལ་བའི་ཕྱིར། དེ་ལྟ་ནའང༌། དེ་ལྟར་སྤྱད་པ་ན་སོ་ཐར་གྱི་སྡོམ་པ་འབུལ་བ་སྐད་དུ་གསུངས་པ་ནི་མཐའ་གཞན་བསྲུང་བའི་ཆེད་དུ་སྟེ་དེ་ལྟར་སྤྱད་པ་ན་ངེས་པར་འབུལ་དགོས་པ་ནི་མ་ཡིན་པའི་ཕྱིར་ཏེ། དེ་ལྟར་སྤྱད་ཀྱང་གང་ཟག་དེ་ལ་ལོག་པར་མི་ལྟ་ཞིང་བསྟན་པ་ལ་གནོད་པའི་ཁ་ཟེར་བ་སོགས་མེད་ན་དེ་མ་ཕུལ་བར་སྤྱད་ཀྱང་ཆོག་པའི་ཕྱིར། དེ་ཡང༌།
ཉི་ཤུ་པར། སྙིང་བརྩེར་བྱས་ན་མི་དགེ་མེད། ། ཅེས་པའི་འགྲེལ་པར་ཞི་བ་འཚོས། བྱང་སེམས་ལ་མི་དགེ་བ་བདུན་གནང་བར་བཤད་ནས། དེའང་ཁྱིམ་པའི་དབང་དུ་བྱས་ཀྱི། རབ་བྱུང་ཡིན་ན་ནི་གནང་བ་མེད་དོ་ཞེས་བྱ་བར་བསྟན་པ་ལྟ་བུ་སྟེ། ཇི་སྐད་དུ། བྱང་ཆུབ་སེམས་དཔའ་རབ་བྱུང་བ་ཉན་ཐོས་ཀྱི་བསྟན་པ་མི་འཇིག་པར་བྱ་བའི་ཕྱིར་རྗེས་སུ་བསྲུང་བས་ནི་མི་ཚངས་པར་སྤྱོད་པ་ཐམས་ཅད་དུ་མི་བྱའོ། ། ཞེས་ཉན་ཐོས་ཀྱི་བསྟན་པ་མི་འཇིག་པར་རྗེས་སུ་སྲུང་བའི་ཆེད་ཀྱི་ཞེས་པའི་ཚིག་ཟུར་གྱིས་དེ་ལྟ་བུ་དེ་དེ་ལྟར་སྤྱད་ཀྱང་ཉན་ཐོས་ཀྱི་བསྟན་པ་འཇིག་པར་འགྱུར་བའི་བག་ཟོན་དང་བྲལ་བ་ན་སྡོམ་པ་དེ་འབུལ་མི་དགོས་ཏེ། དཔེར་ན་གསུམ་ལྡན་དགེ་སློང་དེས་བྱང་སྒྲ་མི་སྙན་ལྟ་བུ་ཞིག་ཏུ་ཕྱག་རྒྱ་སོགས་བསྟེན་ན་བྱང་སྒྲ་མི་སྙན་དུ་འདུལ་བའི་བསྟན་པ་མེད་པས།
བསྟན་པ་དེ་མི་འཇིག་པར་སྲུང་བའི་བག་ཟོན་བྱ་མི་དགོས་པས། དེ་ཕྱག་རྒྱ་བསྟེན་ནས་སོ་ཐར་གྱི་སྡོམ་པ་འབུལ་མི་དགོས་པ་བཞིན། དེས་ན་སེམས་འགྲེལ་ལ་སོགས་པར། རབ་བྱུང་གི་རྟེན་དང་དགེ་སློང་གི་རྟགས་ཅན་གྱིས་ཕྱག་རྒྱ་དངོས་སུ་བསྟེན་མི་རུང་བར་གསུངས་པའང་དགག་བྱ་དེ་ལྟ་བུ་ཡོད་པ་ལ་དགོངས་ཀྱི། དེ་ལྟ་ན་མེད་ན་དེ་དག་གི་དེ་ལྟར་སྤྱད་ཀྱང་འགལ་བ་མེད་ཞེས་གསུངས་སོ། ། དེས་ན་འོག་མ་གཏོང་ན་གོང་མ་གཉིས་མི་གཏོང་བ་འདི་ཡང་དཔྱད་ན་ཆེས་འགྲུབ་དཀའ་བའང་ཡོད་དེ། དེ་ལྟ་བུ་དེས་དབང་གོང་མ་ལྟ་བུའི་ཆེད་ཀྱི་དགོས་པ་ཁྱད་ཅན་ཡོད་ན་ནི། གོང་མའི་དགོས་པ་ཁྱད་ཅན་གྱི་ཡོན་ཏན་གྱིས་འོག་མ་དགག་བྱ་སྐྱོན་གྱི་ཆའི་ཉེས་པ་མི་འབྱུང་བས་འོག་མ་ཡང་གཏོང་བར་མི་འགྲུབ་ལ། དགོས་མེད་དུ་འོག་མ་སྤྱད་ན། རྙེད་བཀུར་གྱིས་བདག་བསྟོད་གཞན་སྨོད་ཙམ་གྱིས་བྱང་སེམས་ཀྱི་སྡོམ་པ་ཉམས་ན་འཁྲིག་པ་བསྟེན་པ་ཨ་ཅང་ཡང་ཉམས།
དེ་ཉམས་ན་བྱང་སེམས་ཉམས་པ་ཉིད་ཀྱིས་སྔགས་ཀྱི་སྡོམ་པའང་ཉམས་པར་འགྱུར་བས། འདི་ཡང་ཆེས་བརྟག་དཀའ་ཞིང་ཉམས་སུ་ལེན་པའང་ཇི་ལྟར་བྱ་ཞེས་སྒྲུབ་ཆེས་དཀའ་བའི་ཕྲ་གསང་དུ་མཐོང་ངོ༌། ། མཆན། བསྟན་པ་ལ་གནོད་པའི་དམིགས་རྐྱེན་བྱེད་པའི་དགག་བྱ་མཐོང་བ་ན་སྡོམ་པ་ཕུལ་བ་ལྟ་བུའོ། ། འདི་ལ་ཡང་སྡོམ་གསུམ་ཐེག་པ་རང་ས་ནས་བཤད་པའི་ཆོ་གས་བླངས་བའི་དབང་དུ་བྱས་པ་ཡིན་གྱི། དེ་འདྲ་དེ་ལ་འཇུག་སྡོམ་གྱི་སྐྱབས་འགྲོའི་སྐབས་སུ་ཐོབ་པའི་སོ་ཐར་གྱི་སྡོམ་པ་དང༌། སྔོན་འགྲོ་སྟ་གོན་གྱི་སྐབས་ཀྱི་སྐྱབས་སེམས་ཐུན་མོང་མིན་པ་བཟུང་དུས་ཐོབ་པའི་སོ་ཐར་གྱི་སྡོམ་པ་དང༌། སྔགས་ཀྱི་སྡོམ་པའི་ཁྱོད་ཀྱིས་སྲོག་ཆགས་བསད་མི་བྱ། ། ཞེས་སོགས་ཀྱིས་ཐོབ་པའི་སོ་ཐར་གྱི་སྡོམ་པ་ནི་དེས་འབུལ་བར་བྱས་པ་མ་ཡིན་ཏེ། སྡོམ་པ་གོང་མ་གཉིས་ཀྱི་སྐབས་སུ་ཐོབ་པའི་སོ་ཐར་གྱི་སྡོམ་པ་ནི།
གོང་མའི་ཐེག་པར་འབུལ་ཚུལ་འདི་ཀའོ་ཞེས་པ་མ་བཤད་པའི་ཕྱིར་རོ། ། ཡང་འདི་ལ་ས་པཎ་པས། སྡེ་སྣོད་འཛིན་པ་གྲགས་པ་རིན་ཆེན་གྱི་དྲིས་ལན་དུ། མང་པོའི་དོན་དུ་མི་གཅིག་བསད་པ་ལྟ་བུས་ཉན་ཐོས་ཀྱི་སྡོམ་པ་གཏོང་ཡང༌། སྡོམ་པ་གོང་མ་གཉིས་མི་གཏོང་བའི་སྟེང་དུ་དགེ་བ་ཡར་ལྡན་དུ་འོང་བ་ཡིན་ཞེས་གསུངས་པའང་མུ་འདི་ཉིད་དུ་གནས་ལ། འདི་ལའང་རྣམ་དཔྱོད་ལྡན་པ་ཁ་ཅིག ། འདི་ལྟ་བུ་ལ་འོག་མ་སོ་ཐར་གྱི་སྡོམ་པ་ལ་ལྟོས་ནས་ལྟུང་བའི་དངོས་གཞི། བྱང་སྡོམ་ལ་ལྟོས་ནས་ལྟུང་བའི་གཟུགས་བརྙན། སྔགས་སྡོམ་ལ་ལྟོས་ན་ལྟུང་མེད་དངོས་ཏེ། གདུག་པ་ལ་བྱམས་པ་དང་བྲལ་བ་ཉིད་དུ་བྱས་པའང་ཟེར་རོ། །
འོ་ན་སྡོམ་གསུམ་རིམ་ནོད་བྱས་པའི་སོ་ཐར་གྱི་སྡོམ་པ་དེ་ཇི་སྲིད་འཚོ་བ་ཡིན་པས་འཆི་བའི་ཚེ་གཏོང་ངམ་ཞེ་ན། མི་གཏོང་སྟེ། རིགས་ཅན་གསུམ་གྱི་སྡོམ་པའང་དཀྱིལ་འཁོར་ཆེན་པོར་ཞུགས་ཏེ་རིག་པ་འཛིན་པ་སྡོམ་པ་དེས་ཟིན་པར་བྱས་པའི་སྒོ་ནས་ཇི་སྲིད་ཟིན་བྱེད་དེ་མ་ཉམས་ཀྱི་བར་ཟིན་བྱ་སོ་ཐར་གྱི་སྡོམ་པའང་མི་ཉམས་པར་བྱས་སོ་ཞེས་གོང་དུ་བཤད་པ་ལྟར་རོ། ། འོ་ན་ཟིན་བྱེད་སྔགས་སྡོམ་མ་ཉམས་པར་འཛིན་བྱ་ཉན་ཐོས་ཀྱི་ལུགས་ཀྱི་ཐོབ་པའི་སོ་ཐར་གྱི་སྡོམ་པ་མི་ཉམས་པ་དེ་ལྟ་ན། འཛིན་བྱེད་སྔགས་སྡོམ་ཉམས་པས་ཀྱང་འཛིན་བྱ་སོ་ཐར་གྱི་སྡོམ་པ་ཉམས་བྱེད་དམ་གཏོང་བྱེད་དུ་མཚུངས་ལ། དེས་ན་རྩ་ལྟུང་བཅུ་བཞི་པ་དེ་སོ་ཐར་གྱི་སྡོམ་པ་ལ་ལྟོས་པའི་ཕམ་པ་དང་གཏོང་རྒྱུར་ཡང་ཐལ་ལོ་ཞེ་ན། དེ་ལ་བདག་གི་རྗེ་རས་པ་ཆེན་པོའི་ཞལ་ནས། འཛིན་བྱེད་སྔགས་སྡོམ་ལོག་པས་འཛིན་བྱ་སོ་ཐར་གྱི་སྡོམ་པ་མི་གཏོང་བ་དང༌། གཏོང་བ་ཞིག་སྲིད་པའི་སྐབས་གཉིས་སུ་གསུངས་པ་ལས། དང་པོ་པའི་སྐབས་སུ་ནི་མི་མཚུངས་ཏེ།
ཉན་ཐོས་ལུགས་ཀྱིས་ཐོབ་པའི་སོ་ཐར་གྱི་སྡོམ་པ་དེ་འཆི་འཕོ་བས་གཏོང་བ་སྤྱིར་བཏང་ལ་ཡིན་ཀྱང༌། རིག་འཛིན་གྱི་སྡོམ་པས་ཟིན་པར་བྱས་པའི་གང་ཟག་གི་རྒྱུད་ལ་ཡོད་པའི་སོ་ཐར་པའི་སྡོམ་པ་དེ་འཆི་འཕོས་པས་མི་གཏོང་བར་འཛིན་ནུས་སུ་རྡོ་རྗེ་འཆང་ཉིད་ཀྱིས་རྒྱུད་འབུམ་པར་དམིགས་བསལ་དངོས་སུ་མཛད་ལ། དེའི་ཚེ་འཛིན་བྱེད་སྔགས་སྡོམ་གྱི་ཐུན་མོང་མིན་པའི་གཏོང་རྒྱུ་བྱུང་ནས་སྔགས་སྡོམ་ལོག་པས་སོ་ཐར་གྱི་སྡོམ་པ་གཏོང་དགོས་པའི་ཁྱབ་པ་གསུངས་པ་མིན་པའི་ཕྱིར་རོ། ། ཞེས་པ་འདི་ནི་ཆོས་ཐམས་ཅད་ལ་སྒྲིབ་པ་དང་བྲལ་བའི་སྤྱན་རྒྱས་པ་རྒྱལ་བ་འབྲི་གུང་པའི་དགོངས་པ་མཐར་ཐུག་པ་ཡིན་ནོ་ཞེས་བཀའ་བསྩལ་ཏོ། ། དེས་ན་འཛིན་བྱེད་མི་གཏོང་བའི་བར་འཛིན་བྱ་ཡོད་ན། འཛིན་བྱེད་གཏོང་བས་འཛིན་བྱ་མཐའ་གཅིག་ཏུ་གཏོང་བས་མ་ཁྱབ་པ་ནི། འཛིན་བྱ་ཐེག་དམན་གྱི་ལུགས་ཀྱིས་ཐོབ་པའི་སོ་ཐར་གྱི་སྡོམ་པ་དེ་འཛིན་བྱེད་སྔགས་སྡོམ་གྱིས་ཟིན་པ་ལ་སོ་ཐར་རང་རང་གི་གཏོང་རྒྱུ་གཞན་མ་བྱུང་ན་འཆི་འཕོས་པའི་རྗེས་སུའང་སྔགས་སྡོམ་གྱི་ནུས་སྟོབས་ཀྱིས་མི་ཉམས་པར་འཛིན་ནུས་ལ། འཛིན་བྱེད་སྔགས་སྡོམ་དེ་འཆི་མ་འཕོས་པའི་གོང་དུ་རང་གི་ཐུན་མོང་མིན་པའི་གཏོང་རྒྱུ་བྱུང་ནས་བཏང་བ་ན། འཛིན་བྱ་སོ་ཐར་གྱི་སྡོམ་པ་དེ་གཏོང་བ་མ་ཡིན་ཏེ། འཛིན་བྱ་སོ་ཐར་གྱི་སྡོམ་པ་དེ་རང་གི་གཏོང་རྒྱུ་མ་བྱུང་ན་འཆི་མ་འཕོས་པའི་བར་འཛིན་བྱེད་སྔགས་ཀྱི་སྡོམ་པ་ལ་མ་ལྟོས་པར་གནས་པའི་མཐའ་ཅན་ཡིན་པ་དེའི་ཕྱིར།
བཤད་མ་ཐག་པར་གོང་མ་བཏང་ཡང་འོག་མ་མི་གཏོང་བའི་མུ་བཤད་པ་ལྟ་བུའོ། ། གཉིས་པ་གཏོང་བ་ཞིག་སྲིད་པའི་དབང་དུ་ན། འཆི་འཕོས་པའི་རྗེས་ལ་འཛིན་བྱེད་ནི་ཡོད་རིང་ལ་འཛིན་བྱ་ཡོད་ལ། འཛིན་བྱེད་མེད་པར་འཛིན་བྱའང་མེད་པ་ལྟ་བུའི་སྐབས་དེ་ལྟ་ནའང་འཛིན་བྱེད་སྔགས་སྡོམ་ཉམས་བྱེད་ཀྱི་རྩ་ལྟུང་བཅུ་གཅིག་པ་ལྟ་བུ་བྱུང་བས་འཛིན་བྱེད་སྔགས་སྡོམ་ཉམས་པར་བྱེད་ལ། འཛིན་བྱེད་སྔགས་སྡོམ་ཉམས་པའི་ཉེས་པ་དེ་ཉིད་ཀྱིས་འཛིན་བྱ་སོ་ཐར་གྱི་སྡོམ་པ་ཉམས་པར་འཆད་པ་ཡིན་ཏེ། དཔེར་ན་མཚོན་བསྣུན་པས་གནད་བཅད་ན་སྲོག་མི་འཚོ་བར་བྱས་པ་ལྟ་བུ་ཡིན་པས་རྩ་ལྟུང་བཅུ་བཞི་པས་སོ་ཐར་གྱི་སྡོམ་པ་ཕམ་བྱེད་དུ་ག་ལ་འགྲོ། ལེགས་པར་བསམ་དགོས་པའི་གནད་ཡིན། དེར་མ་ཟད་འཆི་མ་འཕོས་པའི་གོང་དུའང་ཐར་པ་དང་ཐམས་ཅད་མཁྱེན་པ་མི་བདེན་པར་ལྟ་བའི་ལོག་ལྟས་ཀུན་ནས་བསླངས་ཏེ། འཛིན་བྱེད་སྔགས་སྡོམ་གྱི་རྩ་ལྟུང་བྱུང་ན་འཛིན་བྱ་སོ་ཐར་གྱི་སྡོམ་པའང་རང་བཏང་དུ་འགྲོ་བ་ཡིན་ཏེ། དགེ་རྩ་ཆད་པས་མཚམས་སྦྱར་བའི་ལས་ཡིན་པའི་ཕྱིར།
དེས་སྨོན་སེམས་ཀྱང་གཏོང་བས་དུས་ལས་འདས་ན་བྱང་སྡོམ་ཡང་གཏོང་བར་འགྱུར་རོ། །
གོང་འོག་བཏང་ནས་བར་པ་མི་གཏོང་བ་ནི་གསུམ་ལྡན་དགེ་སློང་གིས་དགོས་ཆེད་མེད་པར་ཕམ་པའི་གནས་སྤྱད་ན། གོང་འོག་གཉིས་ཀ་གཏོང་སྟེ་དགེ་སློང་གི་སྡོམ་པ་ལ་ལྟོས་ཏེ་ཕམ་པ་དང༌། སྔགས་སྡོམ་གྱི་རྩ་ལྟུང་གཉིས་འབྱུང་བའི་ཕྱིར། བར་པ་མི་གཏོང་སྟེ་རང་གི་གཏོང་ བྱང་སྡོམ་དང་ལྡན་པ་ལ་བྱང་ཆུབ་སེམས་དཔའི་སྡེ་སྣོད་ལས་ཉན་ཐོས་ལ་གྲགས་པའི་ཕམ་པ་བཞིའི་དེ་ལས་སྤྱད་ན་ཕམ་པར་བཞག་པ་དེ་ལེགས་པར་མ་ཤེས་པའི་བོད་ཀྱི་བརྡའ་ཐད་སོར་བཞག་སྟེ་དཔྱད་ན་འཇིལ། མཆན། རྒྱུ་མ་བྱུང་བའི་ཕྱིར། བྱང་སེམས་ཀྱི་སྡོམ་པ་གཏོང་ན་སྔགས་སྡོམ་མི་གཏོང་བ་མེད་དེ། བྱང་སྡོམ་གཏོང་བའི་རྒྱུ་ཀུན་དཀྲིས་དྲག་པོའི་ཕམ་པ་སྤྱད་པ་དང༌། སྨོན་སེམས་བཏང་བ་གཉིས་ལས།
དང་པོ་ནི་བདེ་གཤེགས་བཀའ་འདས་དང༌། གཉིས་པས་ནི་རྩ་ལྟུང་ལྔ་པ་བྱུང་བའི་ཕྱིར། གཏོང་ཚུལ་གྱི་མུ་འདི་དག་བོད་སྤྱི་པའི་བློ་བ་ལ་ལྗོན་ཤིང་གྲགས་ཆེ་བ་ལྟར་བཀོད་ཀྱི། དཔྱད་ན་འཇིག་པར་འགྱུར་བའི་གནད་ནི་ཆེས་མང་བར་སྣང་ཡང་ཡི་གེས་འཇིགས་སོ། ། འདིར་རྟ་ནག་གོ་ཆེན་པས། དགེ་སློང་སོགས་རིས་བདུན་གཏོང་ན་གོང་མ་གཉིས་མི་གཏོང་ལ། སོ་ཐར་བཏང་ན་གོང་མ་གཉིས་གཏོང་སྟེ། གོང་མ་གཉིས་སོ་ཐར་གྱི་བྱེ་བྲག་ཡིན་པའི་ཕྱིར་ཞེས་བྲིས་གདའ་བ། སྡོམ་པ་གོང་མ་གཉིས་ཀྱི་སྐབས་སུ་ཐོབ་པའི་སོ་ཐར་གྱི་སྡོམ་པ་ལ་བསམས་པ་ལས་འོས་མེད། དེ་ལྟ་ན་བྱང་སྡོམ་ལེན་པའི་སྐྱབས་འགྲོའི་སྐབས་ཀྱི་སོ་ཐར་གྱི་སྡོམ་པ་ཐོབ་པའི་སྐབས་དེར་སྨོན་འཇུག་གི་སྡོམ་པའང་ཐོབ་པར་ཐལ།
སྨོན་འཇུག་གི་སྡོམ་པ་བྱེ་བྲག་པ་དེ་ལ་ལྟོས་པའི་སོ་ཐར་གྱི་སྡོམ་པ་དེ། དེའི་སྤྱི་ཡིན་པའི་ཕྱིར། འདོད་ན་སླར་སྨོན་འཇུག་གི་སྡོམ་པ་ལེན་མི་དགོས་པར་ཡང་འགྱུར་རོ། ། མ་གྲུབ་བོ་སྙམ་ན། གྲུབ་པར་ཐལ། སྨོན་འཇུག་གི་སྡོམ་པ་དེ་བྱང་སྡོམ་གྱི་བྱེ་བྲག་ཡིན་པ་གང་ཞིག་བྱང་སྡོམ་དེ་སོ་ཐར་གྱི་བྱེ་བྲག་ཡིན་པའི་ཕྱིར། ཡང་སྔགས་སྡོམ་ལེན་ཆོག་གི་རྒྱུན་བཤགས་ཀྱི་དཀོན་མཆོག་གསུམ་ལ་བདག་སྐྱབས་མཆི་ཞེས་པར་སོ་ཐར་གྱི་སྡོམ་པ་ཐོབ་པའི་ཚེ་སྔགས་སྡོམ་རྫོགས་པར་ཐོབ་པར་ཐལ། སོ་ཐར་གྱི་སྡོམ་པ་དེར་མ་འདུས་པའི་སྔགས་སྡོམ་ཞིག་མེད་པའི་ཕྱིར། དེར་ཐལ། དེར་ལྟོས་ཀྱི་སོ་ཐར་སྡོམ་པ་དེ་སྔགས་ཀྱི་སྡོམ་པའི་སྤྱི་དེ་ཡིན་པ་གང་ཞིག །
སྤྱི་རྫོགས་པར་ཐོབ་པའི་ཁོངས་སུ་བྱེ་བྲག་ཡོངས་སུ་ཚང་བའི་ཕྱིར། འདོད་ན་སྔགས་སྡོམ་འཛིན་མི་དགོས་པར་ཡང་འགྱུར་རོ། ། དེས་ན་འདི་ལྟ་བུའི་འགལ་བ་ཤ་སྟག་སྨྲ་བ་ལ་ཆོས་ཀྱི་རྗེས་སུ་འབྲང་བ་སུ་ཞིག་ཚད་མར་བྱེད་དེ་དུས་ཀྱི་དབང་གིས་ཅིར་ཡང་བྱར་མེད་དོ། ། ཞེས་ཁ་ཅིག་ཟེར། དེས་ན་སྔགས་སྡོམ་ལེན་པའི་ཆོ་གས་སོ་ཐར་གྱི་སྡོམ་པ་ཐོབ་པའི་སོ་ཐར་གྱི་སྡོམ་པ་དེ་སྔགས་ཀྱི་སྡོམ་པ་དང་རང་བཞིན་གཅིག་པའི་ཐ་དད་པ་ཇི་ལྟ་བུ་ཞེ་ན། རྗེ་རས་པ་ཆེན་པོའི་ཞལ་ནས། སྔགས་སྡོམ་གྱི་ཆོ་གས་དང་པོར་སོ་ཐར་གྱི་སྡོམ་པ་བླང་བའི་སོ་ཐར་གྱི་སྡོམ་པ་སྔགས་སྡོམ་གྱི་ངོ་བོར་མི་སྐྱེ་བས། སྔགས་སྡོམ་དང་རང་བཞིན་གཅིག་ཡིན་ཡང་མི་དགོས་ལ། ཡང་སྔགས་ཀྱི་སྡོམ་པ་ནི་བདེ་སྟོང་དབྱེར་མེད་པའི་སྡོམ་པ་ལ་འཇོག་པས་རྣལ་འབྱོར་པས་རང་སྣང་ཙམ་དུ་དེས་ཆོས་ཐམས་ཅད་ལ་རྒྱས་བཏབ་སྟེ་སྡོམ་པ་དང་དམ་ཚིག་བསྐྱང་བར་བྱེད་པ་ན་སོ་ཐར་གྱི་སྡོམ་པ་ལ་སྔགས་ཀྱི་སྡོམ་པ་ཁྱབ་བྱེད་དུ་འཇུག་པའི་ཚེ་རང་བཞིན་གཞན་དུ་རྣམ་པར་བཅད་དུ་མེད་དེ་སོ་ཐར་གྱི་སྡོམ་པར་གྱུར་པའི་སེམས་དང་སེམས་ལས་བྱུང་བའམ་ཡང་ན་སྡོམ་པ་དེ་གཟུགས་སུ་འདོད་པ་ལྟར་ནའང་དེ་ལྟའི་ཆོས་དེ་ཉིད་ལྷ་སྔགས་ཡེ་ཤེས་བདེ་བ་ཆེན་པོ་མི་རྟོག་པ་ཉིད་ཀྱི་སྡོམ་པར་བྱིན་གྱིས་བརླབས་ནས་སོ་ཐར་གྱི་སྡོམ་པའི་མི་མཐུན་པའི་ཕྱོགས་འགོག་པར་བྱེད་པའི་ཕྱིར། དེ་སྐད་དུ།
རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་དང༌། འདི་ཉིད་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། ། གཉིས་དང་གཉིས་སུ་མེད་པའི་ཚུལ། ། དངོས་དང་དངོས་མེད་བདག་ཉིད་གཙོ། ། གཏན་དང་གཡོ་བ་ཁྱབ་ནས་གནས། ། སྒྱུ་མའི་གཟུགས་ཅན་ཉིད་དུ་འདོད། ། ཅེས་འབྱུང་ལ།
ཁྱབ་བྱེད་ཁྱབ་བྱ་ལ་འཇུག་པའི་སྒོ་ནས་ཁྱབ་བྱ་ལས་ཁྱབ་བྱེད་གཞན་དུ་རྣམ་པར་བཅད་དུ་མེད་པར་རིག་འཛིན་སྡོམ་ལྡན་གྱི་རྣལ་འབྱོར་པ་དེའི་ རྣལ་འབྱོར་པ་དེའི་ངོར་ཆོས་ཐམས་ཅད་སྔགས་ཀྱི་སྡོམ་པ་བདེ་བ་ཆེན་པོའི་བདག་ཉིད་དུ་སྣང་ཡང་ཆོས་ཐམས་ཅད་སྡོམ་པ་དེའི་ངོ་བོར་འགྲོ་བ་ཉིད་ཀྱིས་མ་ཁྱབ་སྟེ། རྣལ་འབྱོར་པ་གཅིག་གི་ངོར་ཆོས་ཐམས་ཅད་མངོན་པར་རྫོགས་པར་སངས་རྒྱས་ཀྱང༌། ད་དུང་རྣལ་འབྱོར་པ་གཞན་གྱི་ངོར་ཆོས་ཐམས་ཅད་མངོན་པར་རྫོགས་པར་སངས་རྒྱས་རྒྱུ་མི་འབྱུང་བའི་གོ་དགག་མི་དགོས་པ་དང་མཚུངས་པ་ཉིད་ཀྱི་ཕྱིར། མཆན། ངོར་སོང་བའི་ཚེ་ཁྱབ་བྱེད་སྔགས་སྡོམ་དེ་ཁྱབ་བྱ་སོ་ཐར་སྡོམ་པའི་ངོ་བོར་རང་བཞིན་ཡིན་མི་དགོས་སོ། ། འདི་ལ་སྔགས་སྡོམ་གྱི་ཆོ་གས་དང་པོར་བླང་བའི་སོ་ཐར་གྱི་སྡོམ་པ་དེ་དང་སྔགས་སྡོམ་གཉིས་ངོ་བོ་གཅིག་ཏུ་སྐྱེས་པའི་རང་བཞིན་གཅིག་པ་ཡིན་པར་ཐལ། དེ་ལྟ་བུ་སོ་ཐར་གྱི་སྡོམ་པ་དེ་ལ་སྔགས་སྡོམ་གྱིས་རྒྱས་ཐེབས་པའི་ཚེ་དེའི་རང་བཞིན་ལས་གཞན་དུ་སྨྲ་མི་ནུས་པའི་རྣམ་པར་དཔྱད་དུ་མེད་པའི་ཕྱིར་ཞེ་ན། འོ་ན་དོན་དམ་དེ་ཀུན་རྫོབ་ཀྱི་ངོ་བོར་སྐྱེ་འགག་བྱེད་པར་ཐལ། དོན་དམ་སྟོང་ཉིད་ཀྱི་རྒྱས་ཀུན་རྫོབ་དང་མ་བྲལ་བ་ན་དེའི་རང་བཞིན་ལས་གཞན་དུ་སྨྲ་མི་ནུས་པའི་ཕྱིར། མཆན།
འདིར་སྡོམ་གསུམ་རབ་དབྱེ་བའི་གསུང་གིས། སྡོམ་པ་གསུམ་དབང་བཞི་པའི་ཡེ་ཤེས་སུ་རོ་གཅིག་པར་གཏོགས་པའི་གནད་དོ། ། ཞེས་གསུངས་པས་བདེ་སྟོང་ཟུང་འཇུག་གི་རིག་པ་འཛིན་པའི་དབང་བཞི་པའི་སྡོམ་པ་མངོན་དུ་བྱས་པ་ན་སྡོམ་པ་འོག་མ་གཉིས་ལའང་དེའི་རྒྱས་ཐེབས་པའི་ཚེ་སྡོམ་པ་འོག་མ་གཉིས་ཀྱི་ངོ་བོའང་སྔགས་སྡོམ་དུ་འགྱུར་བའམ་སྔགས་སྡོམ་གྱི་རང་བཞིན་ཡིན་པ་ནི་དེ་པ་བཞེད་ལོ། དེ་ལྟ་ན་དབང་བཞི་པའི་སྔགས་སྡོམ་དེས་སྡོམ་པ་འོག་མ་གཉིས་ལ་ཡེ་ཤེས་སུ་རོ་གཅིག་པར་རྒྱས་བཏབ་པ་བཞིན་འཁོར་འདས་ཐམས་ཅད་ལ་ཁྱབ་བྱེད་དུ་རྒྱས་བཏབ་ཏུ་རུང་ཞིང་རྒྱས་ཐེབས་པ་ན་འཁོར་བའང་སྔགས་སྡོམ་གྱི་ངོ་བོར་གྱུར་པ་ཞིག་ཞལ་གྱིས་བཞེས་དགོས་པར་འགྱུར་ལ། དེ་ལྟར་རྒྱས་བཏབ་པའི་ཚེ་ཁྱབ་བྱ་དམྱལ་བའི་ངོ་བོ་ཆོས་ཅན། སྔགས་སྡོམ་ཡིན་པར་ཐལ། ཁས་བླངས་དེའི་ཕྱིར། འདོད་ན་ཁྱབ་བྱའམ་རྒྱས་གདབ་བྱའི་དམྱལ་བ་ཆོས་ཅན། སྔགས་སྡོམ་གྱི་ངོ་བོར་མི་རུང་བར་ཐལ། དེ་དབང་བཞི་པའི་ཡེ་ཤེས་སྡོམ་པར་བཞག་པ་དེ་མ་ཡིན་པའི་ཕྱིར།
དེས་ན་ཁྱེད་ཅག་ཞིབ་མོར་དཔྱོད་པར་རློམ་ནས་རྣམ་བཞག་མང་དུ་བྱས་པ་ཕལ་ཆེ་བ་དེས་རང་གི་རྩ་བརྒྱུད་བླ་མའི་གྲུབ་པ་ཆུད་ཟ་བ་ཉིད་བྱེད་པར་གོ་བས་ལེགས་པར་དགོངས་ཤིག ། འདིར་འདི་ཤེས་པར་བྱ་དགོས་ཏེ། རྒྱུད་སྡེ་འོག་མ་གཉིས་ཀྱི་སྡོམ་པ་གང་གི་སྐབས་སུ་ཐོབ་ཅེས་དང༌། རྒྱུད་སྡེ་གོང་མའི་སྡོམ་པ་གང་གི་སྐབས་སུ་ཐོབ་ཅེ་ན། རྒྱུ་སྡེ་འོག་མར་དམ་ཚིག་གསུམ་བཀོད་པའི་རྒྱལ་པོར། བདག་འབུལ་བའི་ཚིག་གིས་སྔགས་སྡོམ་ལེན་པར་བཤད་པ་དང༌། རྣམ་སྣང་མངོན་བྱང་དུ་དུས་གསུམ་སྒྲིབ་པ་མེད་པའི་ཡེ་ཤེས་ཀྱི་སྡོམ་པ་ལེན་པ་དང༌། དོན་དམ་བྱང་ཆུབ་ཀྱི་སེམས་ཀྱི་སྡོམ་པ་ལེན་པར་བཤད་ལ། དེ་དག་གི་སྐབས་སུ་ཐུན་མོང་མིན་པའི་སྔགས་སྡོམ་འཛིན་པ་དང་ཐོབ་པ་ཡིན་ཏེ། གསང་བ་སྤྱི་རྒྱུད་ལས།
དེ་ཡི་ནུབ་མོ་ཅི་ནུས་པར། ། དེ་བཞིན་སྡོམ་པ་འཛིན་དུ་གཞུག ། ཅེས་འབྱུང་ལ། རྒྱུད་སྡེ་གོང་མར་སྡོམ་པ་བསྒྲགས་པ་དང་བཟུང་བ་ལས་བཟུང་བ་ན་སྡོམ་པ་རྒྱུད་ལ་སྐྱེས་པར་འཇོག་ལ། སྔགས་བླ་མེད་དུ་ཀླུ་བྱང་གི་དཀྱིལ་ཆོག་ཉི་ཤུ་པ་དང༌། རྡོ་རྗེ་ཕྲེང་བ་ལ་སོགས་པར་སྟ་གོན་གྱི་སྐབས་སུ་རིགས་ལྔའི་སྡོམ་པ་བཟུང་བར་མཛད་ལ། དེ་ནི་ངེས་པར་སློབ་མ་མཚན་ཉིད་དང་ལྡན་པ་སྨིན་ཅིང་གྲོལ་ངེས་ཀྱི་རིགས་ངེས་ལ་དགོངས་ནས་དེ་སྐབས་སུ་སྡོམ་པ་བཟུང་བའི་དུས་དེར་སྔགས་སྡོམ་སྐྱེས་པར་ཡང་འཇོག་དགོས་ལ། འོན་ཏེ་དཀྱིལ་འཁོར་དུ་དབང་བསྐུར་བཏུབ་མི་བཏུབ་བརྟགས་པའི་སྟ་གོན་ངེས་པར་མཛད་པ་ནི་ཆོ་གའི་ཡན་ལག་མ་ཚང་བར་དབང་བསྐུར་ཡང་དག་པ་མི་འབྱུང་བ་ལ་དགོངས་པ་ཡིན་ལ། སཱ་དྷུ་བུ་ཏྲའི་དཀྱིལ་ཆོག་ཏུ་སྟ་གོན་དང་དངོས་གཞི་གཉིས་ཀར་ལེན་པར་བཤད་ལ། དེའི་ཚེ་ན་ནི་གཉིས་ཀའི་སྐབས་སུ་ཐོབ་པ་ལས་ཕྱི་མིའི་སྐབས་སུ་ནུས་པ་སྟོབས་སུ་སོང་བའི་སྒོ་ནས་ཐོབ་ལ།
མར་མེ་མཛད་བཟང་པོས། རྨི་ལམ་བཟང་ངན་དྲིས་ནས་ནི། ། མི་དགེའི་ཐབས་སྦྱོར་དག་གིས་གཞོམ། ། སློབ་མ་ལེགས་བསྲུང་རྣལ་འབྱོར་པས། ། དེས་ན་སྡོམ་པ་འཛིན་དུ་གཞུག ། ཅེས་རྨི་ལམ་དྲིས་པའི་འོག་ཏུ་དཀྱིལ་འཁོར་དུ་བཅུག་ན་སྨིན་པ་དང་གྲོལ་བའི་དྲོད་རྙེད་ངེས་ཀྱི་སྐབས་དེར་སྡོམ་པ་འཛིན་དུ་འཇུག་པ་དང༌། རྡོ་རྗེ་རྩེ་མོའི་རྗེས་སུ་འབྲངས་ནས་སློབ་དཔོན་ཀུན་སྙིང་དངོས་གཞིའི་སྐབས་སུ་སྡོམ་པ་བཟུང་བར་མཛད་ལ། དེའི་ཚེ་ན་ནི་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ལྟར་བསླབ་བྱ་ཁས་བླངས་པའི་ཚུལ་གྱིས་བཅོམ་ལྡན་འདས་རིགས་ལྔའི་སྡོམ་པའི་ཁྱད་གཞི་ཡོངས་སུ་རྫོགས་པ་ཞིག་ནི་དེར་ཐོབ་པ་ཡིན་ལ། དེ་ཉིད་མི་ཉམས་པར་བསྲུང་དགོས་སོ་ཞེས་རྩ་ལྟུང་དང་པོ་དང་བདུན་པ་དངོས་བསྟན་དུ་གྱུར་པའི་དམ་ལ་བཞག་པ་ཡིན་ལ། དེ་ཙམ་གྱིས་སྔགས་ཀྱི་སྡོམ་པ་ཁྱད་ཆོས་ནུས་ཅན་ཡོངས་སུ་རྫོགས་པ་ནི་ཐོབ་པར་འཇོག་དཀའ་སྟེ།
སླར་དབང་བསྐུར་བའི་སྒོ་ནས་ཐོབ་དགོས་པའི་ཕྱིར་ཏེ། སྡོམ་གསུམ་ལན་གསུམ་གྱིས་ཐོབ་པའི་སྔགས་ཀྱི་སྡོམ་ལྡན་དེས་དབང་མ་ཐོབ་པའི་བར་རྩ་ལྟུང་བཅུ་བཞིའི་ཁྱད་པར་འགའ་ཞིག་བསྐྱེད་པའི་རྟེན་དུ་ཡང་མ་མཐོང་བའི་ཕྱིར་ཏེ། དབང་མ་ཐོབ་པ་ལ་རྡོ་རྗེ་ཡུན་དུ་འཇོག་བྱེད་དེ། རང་ལུས་རྒྱལ་བ་རིགས་ལྔར་འཇོག་བྱེད་དང༌། དབང་གོང་མ་མ་ཐོབ་པ་ལ་བསྟེན་བྱའི་དམ་ཚིག་རྣམས་མ་བསྟེན་པའི་ལྟུང་བ་བསྐྱེད་པའི་རྟེན་དུ་འཇོག་པར་མི་ནུས་པའི་ཕྱིར། ཇི་སྐད་དུ། བུད་མེད་ཐམས་ཅད་ལ་སྨོད་ངེས་པར་མ་ནུར་འགྱུར་ཏེ། རྡོ་རྗེ་ཐེག་པར་གནས་པ་རྣམས་ལའོ། ། ཞེས་པའི་འགྲེལ་ཆེན་དུ། གང་རྡོ་རྗེ་ཐེག་པར་གནས་པ་རྣམས་ལའོ། །
ཞེས་པ་རྡོ་རྗེ་འཛིན་པའི་ངེས་པའོ། ། ཞེས་འབྱུང་ལ། དེས་ན་རྡོ་རྗེ་སློབ་མའི་རིགས་ལྔའི་དབང་བསྐུར་གྱི་སྐབས་སུ་ཁྱད་པར་གྱི་ཆོས་སུ་སོང་བའི་སྡོམ་པ་བློ་ཤུགས་དྲག་ཏུ་འཕེན་པའི་སྒོ་ནས་ཐོབ་པས་སྔར་རིགས་ལྔའི་སྡོམ་བཟུང་བྱས་དུས་ཀྱི་ཁྱད་གཞིའི་སྡོམ་པ་དེ་ཉིད་ནུས་པ་སྟོབས་ལྡན་དུ་སོང་བ་དང༌། ཁྱད་པར་རྡོ་རྗེ་སློབ་དཔོན་གྱི་དབང་བསྐུར་བའི་གསོལ་བཏབ་ལའང་སངས་རྒྱས་ཀུན་གྱི་སྡོམ་པ་དང་དམ་ཚིག་ཐམས་ཅད་སྩོལ་བར་གསོལ་བ་བཏབ་པའི་སྒོ་ནས་མི་ལྡོག་འཁོར་ལོ་དབང་བསྐུར་པ་དང་སྡོམ་པ་ཁྱད་ཅན་མང་དག་སྟེར་ཐོབ་ཏུའང་འགྱུར་ལ། ཁྱད་པར་གྱི་ཆོས་བདེ་བ་ཆེན་པོ་སྡོམ་པ་མཆོག་ནི་དབང་གོང་མ་བསྐུར་བས་གསལ་བར་ཐོབ་པ་ཡིན་ཏེ། ཇི་སྐད་དུ། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་རབ་ཏུ་གནས། ། ཨེ་ཝཾ་རྣམ་པ་བདེ་ཆེན་ནོ། ། དབང་ལས་ཡང་དག་སྐྱེ་བར་འགྱུར། །
ཞེས་དང༌། ཀྱེ་རྡོར་ལས། དེ་ལ་སྡོམ་པ་བཀའ་སྩལ་པ། ། སངས་རྒྱས་ཀུན་གྱི་སྡོམ་པ་ནི། ། ཞེས་སོགས་དང༌། རྡོ་རྗེ་སྙིང་པོས་གསོལ་པ། སྡོམ་པ་ཞེས་པ་གང་ཞིག་དང༌། ། དམ་ཚིག་དབང་གིས་གནས་པར་བགྱི། ། བཅོམ་ལྡན་འདས་ཀྱིས་བཀའ་སྩལ་པ། ། ཁྱོད་ཀྱི་སྲོག་ཆགས་བསད་པ་དང༌། །
རྫུན་གྱི་ཚིག་ཀྱང་སྨྲ་བ་དང༌། ། ཁྱོད་ཀྱི་མ་བྱིན་པར་ཡང་ལོང༌། ། ཕ་རོལ་བུད་མེད་བསྟེན་པར་གྱིས། ། ཞེས་ཁྱད་པར་གྱི་སྡོམ་པ་རིགས་ལྔའི་སྡོམ་བཟུང་གི་སྐབས་སུ་དངོས་ཟིན་ལ་མ་སྨོས་པའི་སྡོམ་པ་རྣམས་དང༌། གཞན་ཡང་དབང་བཞི་ཐོབ་པས་དགའ་བདེའི་སྡོམ་པ་ཁྱད་པར་ཅན་གྱི་ཆོས་ཚུལ་ཁྲིམས་ཀྱི་ཚོགས་བླ་ན་མེད་པ་རྒྱུའི་ཐེག་པར་མ་བཤད་པའི་ཚོགས་རྫོགས་ཕུལ་ཆེས་མྱུར་ཟབ་ཀྱི་ཚེ་གཅིག་ཏུ་འཚང་རྒྱ་བའི་ཐབས་མང་བ་ཞེས་ཁྱད་པར་འཕགས་ཆོས་ཀྱང་དབང་ལས་ཐོབ་པའི་སྡོམ་པ་ཉིད་དུ་བརྗོད་དགོས་ཏེ། ཇི་སྐད་དུ། དབང་ནི་བཞི་ཡི་གྲངས་ཀྱི་ནི། ། དགའ་བ་ལ་སོགས་རིམ་ཤེས་བྱ། ། རྒོད་པ་དག་ལ་སློབ་དཔོན་ཉིད། ། ལྟ་བ་གསང་བ་དེ་བཞིན་ནོ། །
ལག་བཅང་ལ་ནི་ཤེས་རབ་ཉིད། ། གཉིས་གཉིས་འཁྱུད་པ་དེའང་ཉིད། ། སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་རུ་བཤད། ། ཅེས་འབྱུང་ངོ༌། ། དཔལ་རི་བོ་དགེ་ལྡན་པས། གསང་སྔགས་སུ་སྐུ་གསུང་ཐུགས་རྩ་ལག་གི་སྡོམ་པ་དང་དམ་ཚིག་གི་རྣམ་བཞག་བྱེད་པ་ནི་སྔགས་རྙིང་མ་བའི་ལུགས་ཡིན་གྱི། གསང་སྔགས་རྣམ་པར་དག་པའི་བཤད་པ་ནི་མ་ཡིན་ནོ་ཞེས་གསུངས་པ་ནི་ཆེས་མ་བརྟགས་པ་སྟེ། རིགས་ལྔའི་སྡོམ་པ་ལ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རིགས་ལྔ་ཡོད་པས་དེ་ལྟ་བུའི་སྡོམ་པ་ལ་རྟོག་པ་ཅུང་ཟད་ཀྱང་མ་མཛད་པར་བྱུང་རྒྱལ་དུ་སྨྲས་པར་ཟད་པའི་ཕྱིར་དང༌། སྐུ་གསུང་ཐུགས་རྩ་བ་དང༌།
ཡོན་ཏན་ཕྲིན་ལས་ཡན་ལག་ཏུ་བྱས་པ་ལ་ཕྲིགས་མ་ཆུད་པར་སྣང་བའི་ཕྱིར་དང༌། དེར་མ་ཟད་སྐུ་གསུང་ཐུགས་ཀྱི་སྡོམ་པའི་རྣམ་གཞག་མི་འཐད་ན་ལུས་ངག་ཡིད་གསུམ་གྱི་སྡོམ་པའི་རྣམ་གཞག་ཀྱང་མི་འཐད་པར་འགྱུར་བས་འདི་ལས་མི་འཐད་པར་སྨྲ་བ་ཅི་ཡོད་དགོངས་ཤིག ། དེར་མ་ཟད་དཔལ་ཕྱག་ན་རྡོ་རྗེ་བདེ་མཆོག་འགྲེལ་པར་ནང་གི་ཤ་ལྔ་བདུད་རྩི་ལྔ་བསྟེན་པའི་སྐུ་གསུང་ཐུགས་ཡེ་ཤེས་དམ་ཚིག་བཞི་བསྟེན་པའི་སྐབས་སུ། ཇི་སྐད་དུ། བཅོམ་ལྡན་འདས་ཀྱིས་དཔལ་འདུས་པར་གསུངས་པ། སྐུ་གསུང་ཐུགས་ཀྱི་རྡོ་རྗེ་ཡི། ། དམ་ཚིག་འདི་ནི་རྨད་བྱུང་ཆེ། ། རྟག་པར་སངས་རྒྱས་ཐམས་ཅད་ཀྱི། ། རྡོ་རྗེ་འཛིན་པ་རྣམས་ཀྱིས་བསྲུངས། ། གང་ཞིག་དམ་ཚིག་འདི་བསྲུང་བ། །
རྡོ་རྗེ་སེམས་དཔའ་གཟི་བརྗིད་ཆེ། ། སྐུ་གསུང་ཐུགས་དང་ཆགས་པའི་བདག ། སྐད་ཅིག་དེ་ལ་སངས་རྒྱས་འགྱུར། ། ཞེས་པ་བཅོམ་ལྡན་འདས་ཀྱི་དམ་ཚིག་བསྲུང་བའི་ངེས་པའོ། ། ཞེས་སོགས་རྒྱུད་དང་འགྲེལ་པ་རྒྱ་གར་མ་ཚད་ཐུབ་ལས་རྒྱས་པར་འབྱུང་བས་སྤྲོས་པ་ཆོག་གོ ། དགོངས་གཅིག་རྙིང་མར། གཞི་སྤོང་བ་དང༌། གཞི་བསྒྱུར་བ་དང༌། གཞིའི་རང་བཞིན་ཤེས་པའི་སྒོ་ནས་ལམ་དུ་བྱེད་ཚུལ་ཐམས་ཅད། སངས་རྒྱས་ཀྱི་ལམ་དུ་མི་འགྱུར་བ་ལྟར་བཤད་ནས།
དེ་ལ་རྒྱལ་བ་འབྲི་གུང་པའི་དགོངས་པ་ཡིན་ནོ་ཞེས་བྲིས་པ་ནི་སྒོམ་ཆེན་པ་ཉམས་མྱོང་ཅན་གྱིས་བསྐྱོད་པའི་ཚིག་ཏུ་ཟད་ལ། དེའང་རྒྱལ་བ་མཻ་ཏྲི་པའི་དངོས་སློབ་རྒྱ་གར་ཕྱག་ན་སོགས་བོད་དུ་བྱོན་ནས་དོ་ཧ་གསུང་བའི་དུས་འདི་སྐད་གསུང་བྱ་བར་གྲགས་ཏེ། གཞི་གཟུགས་སོགས་སྤོང་བ་གཙོ་བོར་བྱེད་པ་ནི་ཉན་ཐོས་ཀྱི་ལམ་ཡིན་ཏེ། དེས་ཁམས་གསུམ་གྱི་འཁོར་བར་སྐྱེ་བའི་ཕུང་པོ་ལྷག་མ་མེད་པའི་དབྱིངས་སུ་ཉེ་བར་ཞི་བ་དོན་དུ་གཉེར་བྱ་ཡིན་པའི་ཕྱིར། གཞི་གཟུགས་སོགས་སྦྱོང་བ་གཙོ་བོར་བྱེད་པ་ནི་བྱང་སེམས་ཀྱི་ལམ་ཡིན་ཏེ། ཟག་བཅས་ཀྱི་ལུས་སེམས་ཟག་མེད་ཀྱི་སྐུ་དང་ཡེ་ཤེས་སུ་སྦྱང་བའམ་གནས་འགྱུར་བར་བྱེད་པའི་སྒོ་ནས་བྱང་ཆུབ་ཆེན་པོ་དོན་དུ་གཉེར་བའི་ཕྱིར། གཞི་གཟུགས་སོགས་བསྒྱུར་བ་གཙོ་བོར་བྱེད་པ་ནི་གསང་སྔགས་ཀྱི་བསྐྱེད་རིམ་པའི་ལམ་ཡིན་ཏེ། གཞི་ཕུང་ལྔ་སོགས་རྒྱལ་བ་རིགས་ལྔར་བསྒྱུར་ནས་ཐ་མལ་འཁོར་བའི་རྣམ་རྟོག་དཔྱད་ནས་དཔལ་རྡོ་རྗེ་སེམས་དཔའི་གོ་འཕང་དོན་དུ་གཉེར་བའི་ཕྱིར། གཞི་གཟུགས་སོགས་རང་བཞིན་ཤེས་པ་གཙོ་བོར་བྱེད་པ་ནི་གསང་སྔགས་རྫོགས་རིམ་པའི་ལམ་ཡིན་ཏེ། གཞི་ཕུང་ལྔ་སོགས་ཐམས་ཅད་འོད་གསལ་བ་ལས་སྤྲོ་ཞིང་བསྡུད་པ་ཉིད་ཀྱི་ཕྱིར།
ཕུང་སོགས་སེམས་ཀྱང་རང་བཞིན་འོད་གསལ་གྱི་ངང་དུ་ཞི་བ་ན། འོད་གསལ་ཉིད་དུ་མངོན་པར་བྱང་ཆུབ་པ་ལས་དཔལ་རྡོ་རྗེ་སེམས་དཔའི་གོ་འཕང་དོན་དུ་གཉེར་བའམ་ཐོབ་པར་བྱེད་པའི་ཕྱིར། ཞེས་གསུངས་ལ། དེ་དང་མཐུན་པར་དཔལ་ཕག་མོ་གྲུ་པའི་ཞལ་སྔ་ནས། འཁྲུལ་པའི་རྒྱུ་དུག་གསུམ་ལ། སངས་རྒྱས་ཀྱི་ཐེག་པ་ཆུང་ངུ་བ་རྣམས་ནི་དགྲ་དང་ཚེར་མའི་ཚུལ་དུ་སྤོང༌། མཚན་ཉིད་ཐེག་པ་ཆེན་པོ་བ་རྣམས་ནི་གསེར་ལ་གཡའི་ཚུལ་དུ་སྦྱོང༌། གསང་སྔགས་ཐུན་མོང་བ་རྣམས་ནི་གསེར་འགྱུར་གྱི་རྩི་ལྟ་བུར་བསྒྱུར། སྙིང་པོ་དོན་གྱི་ཐེག་པ་པ་རྣམས་ནི་འཁྱག་པ་དང་ཆུ་ལྟར་རང་བཞིན་ཡོངས་སུ་ཤེས་པའི་ཚུལ་གྱིས་ཉོན་མོངས་པའི་ངོ་བོ་ཡེ་ཤེས་སུ་འཁྱེར་བར་བྱེད། ཆོས་ཐམས་ཅད་རང་བཞིན་མེད་པར་རྟོགས་པའི་ཤེས་རབ་ཀྱིས་འཁོར་བ་ཉིད་མྱ་ངན་ལས་འདས་པར་འཆར་ཏེ།
འཁྲུལ་པ་ཡུལ་མེད་དུ་དག་པར་འགྱུར། ཞེས་གསུངས་སོ༌། །
དེའང་རྡོ་རྗེ་ཐེག་པའི་བརྡ་ཆད་འདིར། སྦྱང་གཞི་ལ་གཞིར་བྱས་པ་དང༌། སྦྱང་བྱ་ལ་གཞིར་བྱས་པ་དང༌། སྦྱོང་བྱེད་ལ་གཞིར་བྱས་པའི་གནས་སྐབས་གསུམ་ཡོད་པས། གཙོ་ཆེ་ཆུང་ནི་སྐབས་ཐོབ་ལས་མཐའ་གཅིག་ཏུ་བཟུང་བར་མི་ནུས་སོ། ། དེའང་སྦྱང་གཞི་ལ་རྒྱུའམ་གཞིར་བྱས་པ་ནི། ལུས་སེམས་ཀྱི་དངོས་པོའི་གནས་ལུགས་སམ། ལུས་སེམས་ལ་ཡོད་པའི་རྒྱུ་ལྷན་ཅིག་སྐྱེས་པའི་རྡོ་རྗེ་གསུམ་གྱི་བདག་ཉིད་བསྐྱེད་ནུས་ཀྱི་ངོ་བོར་གནས་པ།
བདེ་བར་གཤེགས་པའི་སྙིང་པོ་གདོད་མ་ནས་རང་གི་ངོ་བོ་དྲི་མ་ཐམས་ཅད་དང་བྲལ་བ་དྲི་མའི་ངོ་བོར་མ་སྐྱེས་པ་དེ་ཡིན་ལ། དེ་ལ་དབྱེ་ན་ལུས་སེམས་ཀྱི་རྒྱུའི་ལྷན་ཅིག་སྐྱེས་པ་གཉིས་སམ་དངོས་པོའི་གནས་ལུགས་གཉིས་སྟེ། དེ་ལ་རྒྱུ་ལྷན་ཅིག་སྐྱེས་པའི་ལུས་དེ་ལའང་མ་དག་པ་འགྲོ་བ་རིས་དྲུག ། ཉན་རང་དགྲ་བཅོམ་པ་ལྷག་བཅས་ལྷག་མེད་ཏིང་ངེ་འཛིན་གྱི་ལུས་ཅན་དེ་སྙེད་འདུལ་ནུས་ཀྱི་སྐུ་མི་ཟད་པ་རྒྱན་གྱི་འཁོར་ལོའི་མཛད་པ་འབྱུང་རུང་ནུས་པའི་ངོ་བོར་བཞུགས་པ་དང༌། རྒྱུ་ལྷན་ཅིག་སྐྱེས་པའི་སེམས་ལའང་འཁོར་འདས་ཀྱི་སེམས་ཅན་འཚལ་ཏོ་ཅོག་གི་སེམས་རྒྱུད་འདུལ་ནུས་ཀྱི་ཐུགས་མི་ཟད་པ་རྒྱན་གྱི་འཁོར་ལོའི་མཛད་པ་འབྱུང་རུང་ནུས་པའི་ངོ་བོར་བཞུགས་པའོ། ། སྦྱང་གཞི་འདི་ལ་དབང་བཞི་བསྐུར་ཞིང་འདི་ཉིད་ཀྱི་རིམ་གཉིས་སྒོམ་སྟོབས་ཀྱི་རང་བྱུང་གི་བདེ་སྟོང་དབྱེར་མེད་ཀྱི་ཡེ་ཤེས་ཤར་བ་དེ་རང་བྱུང་ལྷན་ཅིག་སྐྱེས་པའི་ལྷ་ཉིད་ཀྱིས་ཉམས་སུ་མྱོང་བས་སྦྱང་བྱ་རྣམ་སྨིན་གྱི་ལུས་སེམས་རྣམ་རྟོག་དྲི་མའི་ཆ་ཐམས་ཅད་ཉི་མའི་འོད་ཀྱིས་མུན་པ་སེལ་བ་བྱེད་པ་ལྟ་བུ་ཡིན་ལ། སྦྱང་བྱའི་དྲི་མ་དེའང་མེད་བཞིན་སྣང་བ་ཐག་ཁྲའི་སྦྲུལ་ལྟ་བུ་ཡིན་པས། སྦྱང་བྱ་དྲི་མ་རང་དབང་བ་ཉིད་བསལ་ནས་སྦྱང་འབྲས་མངོན་དུ་གྱུར་པ་མ་ཡིན་པས། དོན་ལ་སྤང་བ་མེད་པ་ཐོབ་པ་མེད་པའི་ཚུལ་གྱིས་ཕུང་པོ་ལྔ་སྐུ་ལྔ། ཉོན་མོངས་ལྔ་ཡེ་ཤེས་ལྔ།
འབྱུང་བ་ལྔ་ལྷ་མོ་ལྔ། རྣམ་ཤེས་ཚོགས་བརྒྱད་བྱང་ཆུབ་སེམས་དཔའ་བརྒྱད། སྐྱེ་མཆེད་རྣམས་འདོད་ཡོན་གྱི་ལྷ་ཕོ་མོ། ཚིགས་ཆེན་རྣམས་ཁྲོ་བོ་བཅུའི་བདག་ཉིད་ཀྱི་ཆོས་སུ་རྣམ་པ་ཀུན་མངོན་པར་རྫོགས་པའི་བྱང་ཆུབ་ཏུ་འགྱུར་བའོ། ། ཟི་ལུང་པ་ལྟར་དབང་བཞི་བསྐུར་གཞི་དང༌། རིམ་གཉིས་སྒོམ་གཞི་དོན་དམ་བདེན་པ་ལ་བྱེད་ཟེར་བ་དེ་ལྟ་ན། ཐེག་ཆེན་འདོད་པའི་དོན་དམ་བདེན་པ་ཞིག་ལས་འོས་མེད། དེ་ལྟ་ན་སེམས་ཙམ་འདོད་པའི་རང་རིག་སྐད་ཅིག་བདེན་གྲུབ་ཀྱི་དོན་དམ་བདེན་པ་ལ་དབང་བསྐུར་གཞི་ལ་སོགས་པར་མི་རུང་སྟེ། དེ་པས་འདོད་པའི་སྐད་ཅིག་དེ་ནི་སྐད་ཅིག་ཏུ་རྟག་པར་འདོད་ལ། རྟག་པ་ལ་དབང་གི་ནུས་པ་འཇོག་པ་དང་རིམ་པ་གཉིས་ཀྱི་གསལ་སྣང་མཆོད་པའི་བྱ་བ་སོགས་མི་འཐད་པའི་ཕྱིར།
དབུ་མ་པས་འདོད་པའི་དགག་བྱ་ཐམས་ཅད་བཀག་ནས་བསྒྲུབ་བྱ་ཅི་ཡང་མེད་པའི་སྟོང་ཉིད་མེད་པར་དགག་པ་ཁོ་ན་ལ་ཡང་དབང་བསྐུར་གཞི་ལ་སོགས་པར་མི་རུང་སྟེ། དེ་ལ་ནི་དབང་དོན་བརྡ་འཕྲོད་ཅིང་རིམ་གཉིས་ཀྱི་སྒོམ་པ་གང་ཡང་ཡོད་པ་མ་ཡིན་པའི་ཕྱིར། དེ་ལས་གཞན་པའི་དོན་དམ་བདེན་པ་ཞིག་ཡོད་དོ་ཞེ་ནའང་ངོས་བཟུང་དུ་བཅུག་པ་ན། ཁྱེད་མ་ཟད་བོད་ཕལ་ཆེ་བ་འདི་དེ་འདྲ་རེའི་ངོས་འཛིན་དེ། མུ་སྟེགས་ཀྱི་བདག་འདྲ་བ་དེ་ལ་ངོས་འཛིན་གིན་འདུག་པས་ཁྱེད་ཀྱང་དེ་འདྲ་ཞིག་ལ་ངོས་འཛིན་བྱེད་པ་ལས་འོས་མེད་དེ། དེ་ལ་ཐར་འདོད་སུ་ཞིག་ཡིད་ཆེས་པར་བྱེད། སྦྱང་བྱ་ལ་གཞིར་བྱས་པ་འདི་ནི་ཆེས་ཤིན་ཏུ་རྟོགས་དཀའ་བའི་གནས་ཏེ་འདི་མཁྱེན་པ་ནི་ཕྱོགས་འདིར། བདག་གི་བླ་མ་རྗེ་གཅིག་རས་པ་ཆེན་པོ་ལྟ་བུ་ལས་གཞན་ཆེས་མང་བ་ནི་མ་བྱོན་པའི་ཕྱིར། དེའི་དགོངས་པ་བསྐངས་ཏེ་ཅུང་ཟད་བརྗོད་ན། སྦྱང་བྱ་རྒྱུ་ལས་དང་ཉོན་མོངས་པ་མཚན་མའི་རྣམ་རྟོག་དེའི་འབྲས་བུ་ཁམས་གསུམ་གྱི་འཁོར་བའི་ལུས་ལོངས་སྤྱོད་གནས་སྣང་དང་བཅས་པའི་སྒྲིབ་པར་བཏགས་པ་འདི་ཐམས་ཅད་ལ་མ་རིག་པའི་བསླད་པས་དབང་དུ་བྱས་པ་ན་འཁོར་བར་འཆིང་ནུས་ཀྱི་རྟེན་འབྲེལ་ཡོད་དུ་རུང་ན་འདི་ལ་མ་རིག་པ་ཐམས་ཅད་དང་བྲལ་བའི་རིག་པ་ཡེ་ཤེས་ཀྱི་གསལ་སྣང་རབ་ཀྱི་མཐར་ཕྱིན་པའི་བསླད་པ་དང་བྲལ་བའི་སྔགས་ཀྱི་མཐུ་དབང་དུ་བྱས་པ་ན་འཁོར་བར་གྲོལ་ནུས་ཀྱི་རྟེན་འབྲེལ་ཡོད་དུ་རུང་བ་རྟེན་འབྲེལ་གྱི་ཆོས་ཉིད་ལ་གྲུབ་པས།
སོ་སོ་སྐྱེ་བོ་དང་ཉན་རང་དང་བྱང་འཕགས་ལ་འཆིང་འགྱུར་གྱི་སྒྲིབ་གཉིས་རང་གི་ངོ་བོ་དེ་ཡང་རྡོ་རྗེ་ཐེག་པའི་རྣལ་འབྱོར་པ་ལ་གྲོལ་བའི་རྒྱུ་ཉིད་དུ་བྱེད་པ་འདི་ནི་བསམ་གྱིས་མི་ཁྱབ་པའི་གནས་ཡིན་ཏེ། སྤང་གཉེན་ཐམས་ཅད་རང་གི་ངོ་བོས་གྲུབ་པ་མེད་བཞིན་རྟེན་འབྲེལ་གྱི་ནུས་པ་སོ་སོར་བསླུ་མེད་དུ་འབྱུང་བའི་འཆིང་བྱེད་ཀྱི་ཆོས་ཀྱང་གྲོལ་བྱེད་ཀྱི་ཆོས་སུ་བྱིན་གྱིས་བརླབས་པར་བྱར་ཡོད་པ་འདི་ནི་རྡོ་རྗེ་ཐེག་པ་བླ་མེད་ཀྱི་ཟབ་ཁྱད་དང༌། ཚེ་གཅིག་ལུས་གཅིག་ཏུ་སངས་རྒྱས་པར་བྱེད་པའི་ཟབ་གནད་མཐར་ཐུག་པ་ཡིན་པའི་ཕྱིར། དེའང་དཔེར་ན་དུག་གིས་སྤྱིར་བཏང་ནས་སྲོག་འཕྲོག་པར་བྱེད་པ་ཡིན་ཀྱང་སྔགས་ཀྱིས་ཟིན་ འོ་ན་ཕར་ཕྱིན་ནས་ཀྱང་ཉོན་མོངས་པ་ཐབས་ཀྱིས་ཟིན་ན་བྱང་ཆུབ་ཏུ་འགྱུར་བར་བཤད་པ་དང༌། གསང་སྔགས་སུ་སྔགས་ནུས་ཀྱིས་ཟིན་ན་ཉོན་མོངས་སངས་རྒྱས་ཀྱི་རྒྱུར་འགྲོ་བ་གཉིས་ལ་ཟབ་ཁྱད་མེད་ཅིང༌། མདོ་སྔགས་གཉིས་ཉོན་མོངས་པ་ལམ་དུ་བྱེད་པས་མདོ་སྔགས་གཉིས་ཟབ་ཁྱད་ཡོད་ཟེར་བ་སྐད་སྔགས་ཀྱི་ཆེ་བ་དབྱུང་བའི་ཆེད་ཡིན་ནོ་ཞེས་ཁ་ཅིག་ཟེར་བ་ནི། གཏན་མ་གོ་བའི་འཁྲུལ་གཏམ་ཡིན་ནོ། ། རྒྱུའི་ཐེག་པར་ཐབས་ཤེས་གཞན་གྱིས་ཟིན་པ་ན་ཐབས་དེའི་སྟོབས་ཀྱིས་ཉོན་མོངས་པ་དེ་དག་གི་སྐྱོན་གྱི་ཆ་དེ་བཅད་པའི་བུ་ལོན་གྱི་ཚུལ་དུ་སོང་ལ། ཡོན་ཏན་བསྐྱེད་བྱ་དེ་ཐབས་དེས་ཟིན་པ་ན་ཡོན་ཏན་བསྐྱེད་པ་ནི་རྡོ་ཐལ་དང་ཡུང་བ་ཕྲད་པའི་རྐྱེན་གྱིས་ཁ་དོག་ཁྱད་ཅན་འབྱུང་བ་བཞིན་ཡིན་ལ། འབྲས་བུའི་ཐེག་པར་སྔགས་དེ་ཉིད་ཀྱི་ནུས་པས་ཉོན་མོངས་པ་དེ་ཉིད་སངས་རྒྱས་ཀྱི་རྒྱུར་སོང་ལ།
སོང་བ་དེའི་ཚེ་ཉོན་མོངས་དེའི་ཡོན་ཏན་དེ་སངས་རྒྱས་ཀྱི་རྒྱུར་སོང་བར་མ་ཟད་སྐྱོན་གྱི་ཆ་དེའང་ནོར་རམ་ཡོན་ཏན་དུ་སོང་བའི་ཆ་ནས་ཡོན་ཏན་བསྐྱེད་པ་ཡིན་ལ། དེས་ན་ཕར་ཕྱིན་ཐེག་པར་ཉོན་མོངས་སངས་རྒྱས་ཀྱི་རྒྱུར་འགྱུར་བ་ནི་ཐབས་ཀྱི་བྱེད་པའི་ཆ་ནས་དེར་སོང་བ་ཡིན་ཏེ། འབངས་ལ་བློན་པོས་ཁྲིམས་བཅའ་བ་རྒྱལ་པོའི་ལུང་གི་དབང་གིས་འགྲོ་བ་བཞིན་ཡིན་ལ། འབྲས་བུའི་ཐེག་པར་ཉན་ཐོས་སངས་རྒྱས་ཀྱི་རྒྱུར་སྐྱེ་བར་འགྱུར་བ་ནི་སྔགས་ནུས་ཀྱི་ཉོན་མོངས་དེ་ཉིད་སངས་རྒྱས་ཀྱི་རྒྱུར་སྐྱེས་ནས་རྒྱུ་དེས་སངས་རྒྱས་པར་བྱེད་པ་ཡིན་ཏེ། འབངས་ལ་ཁྲིམས་བཅའ་བ་བློན་པོ་ལ་མ་ལྟོས་པར་རྒྱལ་པོ་རང་ཉིད་ཀྱི་བཅས་ཆོག་པ་ལྟ་བུ་སྟེ། གནད་འདི་ལྟ་བུ་ལ་ནི་མཁས་གྲུབ་རྨོངས་གསུམ་ཐམས་ཅད་མིག་བཙུམ་སྟེ་བསྡད་སྣང་ངོ༌། ། མཆན། པ་ན་དུག་ལ་སྲོག་འཕྲོག་པའི་ནུས་པ་དང་སྲོག་འཚོ་བའི་ནུས་པ་གཉིས་ལྟོས་ནས་ཡོད་པའི་སྲོག་འཚོ་བའི་ནུས་པ་དེ་སྟོབས་འཕེལ་ནས་སྲོག་འཕྲོག་པའི་ནུས་པ་དེའང་སྲོག་འཚོ་བྱེད་ཀྱི་ནུས་པ་སྟོབས་ལྡན་དུ་འབར་ འོ་ན་སྲོག་འཕྲོག་བྱེད་ཀྱི་རྫས་དེ་སྲོག་གསོ་བྱེད་ཀྱི་རྫས་སུ་འབར་བ་ན། རྫས་གཅིག་པོ་དེ་ལ་དུག་ཏུ་བཏགས་སམ་སྨན་དུ་བཏགས་ཤེ་ན། འདི་ལ་མཐའ་གཅིག་ཏུ་བརྗོད་མི་ནུས་ཏེ།
དུག་སྔགས་མཁན་ལ་སོགས་པའི་ངོར་དེ་སྨན་དུ་སྣང་ཡང་ད་དུང་དུག་མཁན་མ་ཡིན་པའི་ངོར་དེ་དུག་ཏུ་སྣང་ཞིང་དུག་ཏུ་བཏགས་པ་ལས་རྒྱུད་ཀྱི་ཁྱད་པར་དམ་ཅན་པ་མ་གཏོགས་ཡུལ་ལ་ལྟོས་པ་མ་ཡིན་ཏེ། གཟུགས་སོགས་ལ་སོ་སོ་སྐྱེ་བོ་རྣམས་སྒྲིབ་པ་གཉིས་ཀྱི་སྒྲིབ་པས་མ་དག་པ་ཁོ་ནར་སྣང་ལ་རྫོགས་པའི་སངས་རྒྱས་ནི་སྒྲིབ་གཉིས་དང་བྲལ་བས་དག་པ་ཁོ་ནར་སྣང་བས། གཟུགས་ནི་མཐའ་གཅིག་ཏུ་དག་པར་བརྗོད་མི་བཟོད་ལ་མ་དག་པར་ཡང་བརྗོད་མི་བཟོད་དོ། ། ཅི་ཁྱེད་གཟུགས་དང་ལུས་སོགས་སེམས་ཀྱི་རྟེན་སོ་སོར་སེམས་དང་ལྷན་ཅིག་ཏུ་སྐྱེ་བ་དང༌། ཁྱད་པར་ལུས་ལ་གནད་དུ་བསྣུན་ནས་ཚེ་གཅིག་ཏུ་འཚང་རྒྱ་བའི་ཟབ་གནད་འདི་ལ་རག་གོ་ཞེ་ན། འོ་ན་ཕྱི་རོལ་གྱི་དོན་ཁས་ལེན་པ་ཡིན་ནམ་ཞེ་ན། ཁོ་བོ་རྡོ་རྗེ་ཐེག་པ་པ་ནི་ཕྱི་ནང་གི་ཆོས་ལ་བདེན་གྲུབ་ཏུ་ནི་གང་ཡང་ཁས་མི་ལེན་ལ། རྟེན་འབྲེལ་ཙམ་གྱིས་བཞག་པའི་ཕྱི་ནང་གི་ཆོས་དོན་ལ་མེད་བཞིན་སྣང་བ་ལ་གནས་སྐབས་སྐབས་དོན་བྱེད་པ་མི་འགལ་བ་མེ་ལོང་ནང་གི་གཟུགས་བརྙན་ལྟ་བུར་ཕྱི་ནང་གི་ཆོས་ཐམས་ཅད་ཁས་བླངས་ནས་དེ་ཉིད་ཀྱི་སྟེང་ནས་ཟབ་ཅིང་རྒྱ་ཆེ་བའི་བསག་སྦྱང་ཁས་ལེན་པ་ཡིན་ནོ། ། མཆན། བས།
དུག་ཆེན་པོའང་སྨན་ཆེན་པོར་འགྱུར་བ་བཞིན་ཡིན་པས་ཉོན་མོངས་པ་དང་རྣམ་པར་རྟོག་པ་ལ་སོགས་པའི་ཆོས་ཅན་སྒྲིབ་པའི་རང་ལྡོག་ཉིད་ཀྱི་ཆ་ནས་སྒྲིབ་བྲལ་རྫོགས་པའི་སངས་རྒྱས་ཀྱི་རྒྱུར་འགྱུར་བ་ཞིག་ཡོད་ལ། ཁ་ཅིག་ཉོན་མོངས་པ་སོགས་སངས་རྒྱས་ཀྱི་རྒྱུར་གསུང་བ་ནི། དེའི་རང་བཞིན་རྣམ་དག་ཆོས་ཉིད་དེ་ཐབས་ཟབ་མོ་དང་ཟུང་དུ་འཇུག་པར་སྦྱངས་པའི་ཆ་ནས་སངས་རྒྱས་ཀྱི་རྒྱུར་བྱེད་པ་ལ་དགོངས་ཀྱི་ཉོན་མོངས་པ་ལྔ་ཡེ་ཤེས་ལྔའི་དངོས་རྒྱུ་ འདིར་རྗེ་སྒམ་པོ་པས་རྣམ་རྟོག་ཆོས་སྐུ་ཡིན་ཅེས་གསུངས་པ་ལའང་ཐུན་མོང་མིན་པ་འདི་ལྟ་བུའི་གནད་ལ་བརྟེན་ནས་གསུངས་པ་དང༌། ཐུན་མོང་བ་དགོངས་ཏེ་གསུངས་པའི་གནད་དང༌། མན་ངག་མྱོང་བ་ལ་བཀར་ནས་གདམས་པའི་སྐབས་གསུམ་མཐོང་སྟེ། དང་པོ་ནི། རྡོ་རྗེ་ཐེག་པའི་ཐབས་ཤེས་ཀྱིས་ཟིན་པའི་ལྟ་སྒོམ་སྤྱོད་པའི་གནས་སྐབས་ཐམས་ཅད་དུ། མཚན་རྟོག་གི་ཡིད་སྐྱོབ་པའི་ནུས་པ་ཁྱད་པར་དང་ལྡན་པས་རྟོག་པ་ཐམས་ཅད་ཀྱི་ཡེ་ཤེས་ཀྱི་དབང་དུ་འདུ་བས་ཡེ་ཤེས་དེ་ཉིད་ཀྱི་རྒྱུན་གོམས་པ་ལས་ཆོས་སྐུ་འབྱུང་བ་ལ་དགོངས་པར་གདའོ། ། གཉིས་པ་ནི། དགེ་བཤེས་དགོན་པ་བ་དང༌།
དྭགས་པོ་ཕག་མོ་གྲུ་པ་དག་གི་ལྷན་ཅིག་སྐྱེས་སྦྱོར་གྱི་ཡིག་ཆ་རྙིང་མར། རྣམ་རྟོག་ལས་ཆོས་སྐུ་འབྱུང་བྱ་བ་ནི་ཆོས་སྐུ་ཐོབ་བྱེད་རྣམ་མཁྱེན་ཐོབ་བྱེད་ཀྱི་ཆོས་བཅུ་ལྟ་བུ་ཐམས་ཅད། དང་པོར་རྣམ་རྟོག་གི་ཚུལ་བཞིན་ཡིད་ལ་བྱེད་ནས་སྒོམ་པ་ལ་མ་རག་པར་ཆོས་སྐུ་མི་འབྱུང་བའི་དོན་ཏོ། ། གསུམ་པ་ནི། གང་ཟག་སྦྱངས་པ་སྔོན་སོང་ཅིག་ཅར་བའི་རིགས་ཅན་ལ་སེམས་ཀྱི་གསལ་རིག་སྟོང་པ་གསུམ་ལས། སྔ་མ་གཉིས་ནི་ཀུན་རྫོབ་ཀྱི་སེམས་ཅན་གྱི་ཆོས་ཉིད་ཡིན་པས་སེམས་ཅན་ཐམས་ཅད་མྱོང་བ་དང་ངེས་པ་འདྲེན་ཀྱང་ཕྱི་མ་ནི་སེམས་ཀྱི་དོན་གྱི་མཚན་ཉིད་ཡིན་པས། དེ་ལ་མྱོང་བ་དང་ངེས་པ་ནི་ཐོག་མེད་ཀྱི་བག་ཆགས་ཀྱི་སྒྲིབ་པས་མི་གསལ་བ་ལ། ལས་འཕྲོ་ཡོད་པའི་བླ་མ་དམ་པ་ཞིག་གིས་རང་སེམས་དྲི་མ་མེད་པ་རྣམ་རྟོག་རྣམ་པར་འཆར་བ་དེ་ཉིད་ལ་མཛུབ་བཙུགས་སུ་ངོ་སྤྲོད་པ་ན་རང་སེམས་ཀྱི་ངོ་བོ་དེ་ཉིད་གཟུང་འཛིན་རགས་པ་ཐམས་ཅད་ལས་གྲོལ་བ་རིག་པ་དྲི་མ་མེད་པར་ངོ་འཕྲོད་པ་ཡོད་དེ། རིག་པ་དྲི་མ་མེད་པ་དེའང་ཆོས་ཅན་རིག་ཙམ་པ་དེ་ཉིད་གདོད་ནས་ཆོས་ཉིད་སྟོང་ཉིད་དུ་འཆར་བ་ལ་དང་པོར་མྱོང་བ་དང་ངེས་ཤེས་དུས་གཅིག་ཏུ་འདྲེན། མཐར་མྱོང་ཤེས་ཐམས་ཅད་ཀྱང་ནམ་མཁའི་དཀྱིལ་ལྟར་དུ་དག །
དེ་ལ་སྟོང་མི་སྟོང་གི་འཛིན་པ་ཐམས་ཅད་དང་བྲལ་བར་བཞག་པ་འདི་ལ་བཀའ་བརྒྱུད་འདི་པ་ཐ་མལ་གྱི་ཤེས་པ་མངོན་དུ་གྱུར་པ་ན་མ་བཅོས་པར་བཞག་བྱ་བ་དམ་པ་རྒྱ་གར་བའི་ལུགས་ཀྱིས་རིག་པ་གཅེར་བུར་ཐོན་པ་སངས་རྒྱས་ཀྱི་དགོངས་པ་ཡིན་པས་ཤེས་པ་དུམ་བུར་གཏོང་ལ་བསྒོམ་ཞེས་གསུངས་ལ། དེ་ཡང་དུམ་བུ་བྱ་བ་སྐད་ཅིག་རེ་རེ་བཞིན་གྲུབ་དུས་ནས་རང་སྟོང་ཝལ་ཝལ་སོང་བ་ལ་དགོངས་སོ། ། དེས་ན་རིག་པ་དྲི་མེད་དུ་སོང་བ་དེ་ཡེ་ཤེས་རྗེས་མཐུན་པ་ཡིན་ཏེ་གཟུང་འཛིན་གྱི་དྲི་མ་དང་འགལ་བར་བྱས་པའི་ཕྱིར། ཡེ་ཤེས་ཚོགས་གསོག་གི་རྒྱུ་ནི་ཆོས་སྐུའི་ཉེར་ལེན་གྱི་རྒྱུ་ཉིད་ཡིན་པས། རྣམ་རྟོག་གི་རང་ངོ་ལ་མཉམ་པར་བཞག་པས་རྣམ་རྟོག་གི་དབྱིངས་སུ་ཡལ། མི་རྟོག་རང་རིག་དྲི་མེད་དུ་འཆར་བ་ཉིད་ལ་རྣམ་པར་རྟོག་པ་ཆོས་སྐུའི་རྒྱུ་བྱ་བའམ་ཆོས་སྐུ་ངོ་བོ་བྱ་བའི་ཆོས་སྐུ་ཉིད་དུའང་བརྟགས་ཏེ། འབྲས་མིང་རྒྱུ་ལ་བརྟགས་པའི་རྒྱུ་མིང་འབྲས་བུ་ལ་བརྟགས་པའི་གང་ཡང་རུང་བར་བྱས་ཆོག་གོ་ཞེས་པ་ནི། རྗེ་རས་པ་ཆེན་པོའི་གསུང་གི་ཆེས་གསང་བ་ཡིན་ཀྱང་ཕྱོགས་འདིར་ཇི་བཞིན་དུ་སྨྲ་བ་ནི་ཁོ་བོ་འབའ་ཞིག་གོ ། མཆན། ལ་སོགས་པ་གཏན་ཡིན་པའི་གོ་སྐབས་མེད་དོ་ཞེས་པ་ནི།
རྒྱུ་ཕར་ཕྱིན་ཐེག་པའི་ལྟ་སྤྱོད་ཕྱོགས་གཅིག་ལ་ཞེན་པའི་སྐལ་མེད་དག་གི་གཟུར་གནས་ཀྱི་བློས་དཔྱོད་པར་རློམ་པ་ཡིན་ཀྱང༌། རྡོ་རྗེ་ཐེག་པ་བླ་ན་མེད་པའི་ཕྱོགས་ཙམ་དུའང་མ་ཕྱིན་པའི་གཏམ་དུ་ཟད་དོ། ། དེས་ན་བོད་ཁ་ཅིག་ཁྲོ་ཆགས་རྨོངས་པ་སོགས་སངས་རྒྱས་ཀྱི་རྒྱུར་ཡེ་མི་འགྲོ་ཟེར་བ་དེ་དག་གི་བསྐྱེད་རིམ་སྒོམ་པའི་ཚེ་གར་དགུའི་ཉམས་དང་ལྡན་པར་སྒོམ་པ་དེ་ཡང་སྤང་བར་འགྱུར་ལ། དེར་མ་ཟད་ཕུང་པོ་ལྔ་དང་ཉོན་མོངས་པ་ལྔའི་ཙམ་ལྡོག་གི་ཆ་ལ་རིགས་ལྔའི་དབང་གིས་སྐུ་ཡེ་ཤེས་ལྔར་བསྐྱེད་ནས་རང་བཞིན་དུ་བཞུགས་པའི་སྐུ་དང་ཡེ་ཤེས་སྤྱན་དྲངས་ཏེ་དེར་བཞུགས་ནས་རབ་ཏུ་གནས་པ་ལས་སྤྱི་བོར་རིགས་བདག་གི་རྒྱས་བཏབ་ནས་མི་གཡོ་བར་བྱས་པ་དེའང་སྤོང་དགོས་པར་འགྱུར་རོ། ། དེ་ལྟ་ན་རྡོ་རྗེ་ཐེག་པ་བླ་ན་མེད་པའི་ཟབ་གསང་དགྱེས་དགུར་རོལ་བའི་སྐབས་སུ་ཕུང་པོ་ལྔ་གདོད་ནས་དཀྱིལ་འཁོར་དང་ཉོན་མོངས་པ་ལྔ་གདོད་ནས་ཡེ་ཤེས་སུ་བཤད་པ་ཐམས་ཅད་དྲང་དོན་ རྡོ་རྗེའི་ཚིག་འབྲུ་རེ་རེའང་དྲང་ངེས་སོགས་བརྗོད་བྱ་དུ་མའི་བདག་ཉིད་ཅན་ཡིན་ན་ཕྱོགས་དེར་མཐའ་བཅད་ནས་འཆད་པ་ནི་སློབ་དཔོན་གྱི་མན་ངག་མེད་པར་དབང་ཟ་བར་འཆད་པར་ནི་མ་འོངས་པར་བདུད་ཀྱི་སློབ་དཔོན་དག་གི་མཐུ་ལས་འབྱུང་བར་སེམས་འགྲེལ་རྣམས་ལས་བཤད། མཆན། ཉིད་དུ་བཤད་དགོས་པར་འགྱུར་ལ། དེ་ལྟ་ན་ངེས་དོན་ཐམས་ཅད་དྲང་དོན་དང་དྲང་དོན་ཐམས་ཅད་ངེས་དོན་དུ་བཤད་ན། བདེ་བར་གཤེགས་པའི་བཀའ་དཀྲུགས་པའི་ཉེས་པར་མ་ཟད་རྡོ་རྗེ་ཐེག་པའི་ཟབ་ཆོས་ལ་སྨོད་པའི་རྩ་ལྟུང་དྲུག་པས་ཀྱང་གོས་པར་འགྱུར་བས་ཉོན་མོངས་པ་ལྔ་ཡེ་ཤེས་ཀྱི་རྒྱུར་སྨྲ་བ་ནི། བོད་ཀྱི་སྔགས་རྙིང་མ་པ་ཁོ་ནའི་ལུགས་སོ། །
ཞེས་སྨྲ་བ་ནི་སྔགས་ཀྱི་ཚུལ་འདི་ལ་མང་དུ་མ་ཐོས་པ་ཁོ་ནར་ཟད་དོ། ། དེས་ན་ཆགས་སོགས་ཉོན་མོངས་འཆིང་བའི་རྒྱུ་དེ་ཉིད་ཡེ་ཤེས་རྣམ་པར་གྲོལ་བའི་རྒྱུ་ཉིད་དུ་བྱེད་པ་ནི། ཇི་སྐད་དུ། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གིས་དེ་ཉིད་ཤེས་པ་དེས། ། དུག་གིས་དུག་ནི་འབིགས་པར་བྱེད། ། ཇི་ལྟར་རླུང་གིས་ཟིན་པ་དེའི། ། མོན་སྲན་གྲེའུའི་བཟའ་བ་སྦྱིན། ། བཟློག་པའི་སྨན་ནི་བཏགས་པ་ལས། །
རླུང་གིས་རླུང་ལ་བསྣུན་པར་བྱེད། ། རྣམ་རྟོག་ལས་ནི་རྣམ་རྟོག་དང༌། ། སྲིད་པ་ཉིད་ཀྱིས་སྲིད་པ་འདག ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། དེ་བཞིན་དངོས་པོའི་རྣམ་རྟོག་ཀྱང༌། ། རྣམ་པར་ངེས་པར་སྦྱང་བར་བྱ། ། ཇི་ལྟར་འཚེད་པས་ཚིག་པ་ཡང༌། ། མེ་ཡིས་ཀྱང་ནི་གདུང་བར་བྱ། ། དེ་བཞིན་འདོད་ཆགས་མེས་ཚིག་པ། །
འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱི། ། སྲིད་པའི་འཆིང་བ་ལས་གྲོལ་འགྱུར། ། ཆགས་པས་འཇིག་རྟེན་འཆིང་འགྱུར་བ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། བཟློག་པའི་སྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་འབྱུང་ལ།
སྔགས་ཀྱི་ཐབས་དང་ཤེས་རབ་ཁྱད་པར་ཅན་དང་འབྲེལ་ན། གང་ཟག་ཐ་མལ་པ་སེམས་ཉོན་མོངས་པ་ཅན་དུ་བྱེད་པའི་སྤྱོད་པ་ཐམས་ཅད་སྤྱད་པ་ཉིད་ཀྱིས་ཉོན་མོངས་པ་དང་བྲལ་བར་བྱེད་པར་གསུངས་ཏེ། བཅོམ་ལྡན་འདས་མ་པདྨ་ལཀྵྨིས་གཉིས་མེད་གྲུབ་པར། མ་དང་སྲིང་མོ་བུ་མོ་དང༌། ། དེ་བཞིན་ཚ་མོ་ཉིད་དང་ནི། ། ཤེས་རབ་ཐབས་སུ་བྱ་བ་སྟེ། ། རྣལ་འབྱོར་པས་ནི་རྟག་ཏུ་མཆོད། ། ཡན་ལག་མེད་ཅིང་རིགས་ངན་དང༌། ། བཟོ་བོ་ཁྱི་ཤ་ཅན་སོགས་ཀྱི། ། བུ་མོ་རྟག་ཏུ་མཆོད་པར་བྱ། །
ཞེས་དང༌། ཇི་ལྟར་སེམས་ཅན་འཆིང་བ་ནི། ། དྲག་པོའི་ལས་ཀྱི་སེམས་ཅན་རྣམས། ། ཐབས་ཀྱི་འཁོར་བ་དག་ལས་གྲོལ། ། དམ་ཚིག་ཉིན་མཚན་རྟག་ཏུ་ནི། ། རིགས་ལྔ་ལས་བྱུང་བཟང་པོ་དང༌། ། གསལ་བའི་ཚོགས་ཀྱི་མཆོད་པ་བྱེད། ། ཞེས་དང༌། ཇི་ལྟར་གཡོ་དང་མི་གཡོ་བ། ། ཁམས་གསུམ་ཐམས་ཅད་མ་ལུས་པ། །
ཐམས་ཅད་དེ་ཉིད་རྣལ་འབྱོར་ནི། ། རྡོ་རྗེ་འཛིན་པ་ཉིད་དུ་མཐོང༌། ། ཞེས་དང༌། ཕུང་པོ་རང་བཞིན་དག་པ་ཉིད། ། དྲི་དང་གོས་དང་མེ་ཏོག་སོགས། ། སྤོས་དང་ལྷ་བཤོས་དེ་བཞིན་དུ། ། གླུ་དང་རོལ་མོ་གར་སོགས་ཀྱིས། ། ཐབས་ཀྱི་བདག་པོ་དགའ་བར་འགྲོ། ། དཀའ་ཐུབ་ངན་པས་གཟིར་མི་བྱ། ། སྨྱུང་བ་ཡི་ནི་ལས་མི་བྱ། །
ཁྲུས་དང་གཙང་སྦྲ་མི་བྱ་སྟེ། ། བློ་གྲོས་ཆུང་ངུས་སྤྱོད་མི་བྱ། ། ལུགས་མ་ལ་སོགས་ཕྱག་མི་བྱ། ། ས་ཤིང་རྡོ་སོགས་དེ་བཞིན་ནོ། ། བདག་གི་ལུས་ལ་རྒྱུན་དུ་མཆོད། ། ཅེས་དང༌། གཞན་གྱི་ནོར་དག་དབྲོག་པར་བྱ། ། གཞན་གྱི་བུད་མེད་རྒྱུ་བར་བྱ། ། རྫུན་གྱི་ཚིག་ཀྱང་སྨྲ་བར་བྱ། ། སངས་རྒྱས་ཐམས་ཅད་བསད་པར་བྱ། །
རྡོ་སོགས་མཆོད་རྟེན་མི་བྱ་སྟེ། ། གླེགས་བམ་དག་ཀྱང་བཀླགས་མི་བྱ། ། རྨི་ལམ་ཙམ་དུའང་དཀྱིལ་འཁོར་ནི། ། ལུས་ཀྱི་བྱ་བར་མི་བྱའོ། ། ཐམས་ཅད་དག་ནི་ཀུན་ལ་ཡང༌། ། རྟོག་པ་དག་ནི་མི་བྱ་སྟེ། ། རྡོ་རྗེ་སེམས་དཔའི་བདག་ཉིད་དུ། ། དངོས་པོ་མ་ལུས་གྱུར་པར་བསམ། ། སྔགས་པས་འགྲོ་དང་འདུག་པ་དང༌། ། དེ་བཞིན་ཟ་དང་མི་ཟ་དང༌། །
འཐུང་དང་མི་འཐུང་བ་དག་ལ། ། སེམས་ནི་རྟོག་པར་མི་བྱའོ། ། རྣམ་པར་སྣང་མཛད་བྱུང་བ་ལས། ། སེམས་ཅན་ཐམས་ཅད་ཡན་ལག་ཏུ། མཁས་པས་སེམས་ཅན་ཀུན་བླངས་ཏེ། ། དངོས་གྲུབ་རྒྱུར་ནི་བཟའ་བར་བྱ། ། ཐམས་ཅད་རིགས་ལས་བྱུང་བ་ཡི། ། བུད་མེད་དག་ལ་བརྟགས་མི་བྱ། ། དེ་ཉིད་བཅོམ་ལྡན་ཕ་རོལ་ཕྱིན། ། ཀུན་རྫོབ་ཙམ་གྱི་གཟུགས་ཉིད་དོ། །
ཞེས་དང༌། མང་པོ་སྨྲས་ཏེ་ཅི་ཞིག་བྱ། ། ཇི་ལྟ་ཇི་ལྟ་མཐོང་བ་དག ། དེ་དག་ཐམས་ཅད་རྣལ་འབྱོར་གྱིས། ། མཐོང་ཞིང་རིག་པས་ཤེས་པར་བྱ། ། བ་ལང་རྟ་བོང་རྔ་མོང་དང༌། ། བ་དང་ཁྱི་ལས་བྱུང་བ་ལས། ། གསལ་བར་ཆེ་བ་བསྲེས་བྱས་ཏེ། ། རྣལ་འབྱོར་མཁྱེན་པས་རྟག་ཏུ་བཟའ། ། གཅིག་ལ་ཆགས་པར་མི་བྱ་སྟེ། །
གང་ཡང་བླང་དོར་མི་བྱའོ། ། ཞེས་སོགས་རྒྱུད་སྡེ་རབ་འབྱམས་དང་གྲུབ་པའི་སློབ་དཔོན་རྣམས་ཀྱི་དགོངས་འགྲེལ་མཐའ་ཡས་པ་ནས་འབྱུང་བ་སྨོས་ཀྱི་གང་ལ་ལང༌། དེར་མ་ཟད་བྱ་སྤྱོད་ནས་ཟས་གཙང་བ་ལ་བསྟེན་པ་དང༌། དཀའ་ཐུབ་དང༌། སྨྱུང་གནས་ཀྱིས་ལས་སྒྲིབ་སོགས་དག་པར་བྱེད་པར་གསུངས་པ་ལས། རྣལ་འབྱོར་རྒྱུད་དུ་དམ་ཚིག་པ་དང་ཡེ་ཤེས་པའི་ལྷར་སྒོམ་ན། ཅི་ཙམ་དུ་འདོད་པའི་ཡོན་ཏན་ཐམས་ཅད་སྔགས་དང་ཏིང་ངེ་འཛིན་དང་ཕྱག་རྒྱས་བྱིན་གྱིས་བརླབས་ཏེ་མཆོད་ན་ཚོགས་གསོག་པར་གསུངས་ཏེ། རྣལ་འབྱོར་རྒྱུད་ལས། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་སྤྱོད་ཅིང་ཀུན་ཟོས་ཀྱང༌། །
འགྲུབ་འགྱུར་ཉེས་པར་མི་འགྱུར་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་འབྱུང་བ་ཡིན་ནོ། ། གསང་བའི་ཚུལ་གསལ་བར་བཤད་པ་འདི་ལ་ཡེ་ཤེས་དང་དམ་ཚིག་གི་མཁའ་འགྲོ་མ་དག་བཟོད་པར་མཛོད་ཅིག །
གསུམ་པ་སྦྱོང་བྱེད་ལ་གཞིར་བྱས་པ་ནི། ལམ་གྱི་གཞི་མ་རྡོ་རྗེ་སློབ་མ་དང་རྡོ་རྗེ་སློབ་དཔོན་གྱི་དབང་སྟེ་དེ་ཡོངས་སུ་རྫོགས་པར་ཐོབ་པ་དེས་ལམ་མཐའ་དག་སྒོམ་པ་དང་རང་གཞན་གྱི་དོན་ཐམས་ཅད་སྒྲུབ་ནུས་ཀྱི་སྐལ་བ་ཅན་དུ་གྱུར་པ་ཡིན་ལ། དེས་ཀྱང་དམ་ཚིག་དང་སྡོམ་པ་ཚུལ་བཞིན་བསྲུངས་ན་ལམ་ལ་བརྩོན་པ་ཆེར་མ་བྱས་ཀྱང་ལམ་གྱི་རྨང་གཏན་པར་ཆུག་པས་སྐྱེ་བ་བཅུ་དྲུག་ཚུན་རྡོ་རྗེ་འཆང་གི་གོ་འཕང་ཐོབ་པར་གསུངས་ཏེ། སྔགས་ལ་ཞུགས་པའི་དབང་པོ་ཐ་མ་སྡོམ་པ་དང་དམ་ཚིག་ཉིད་ཀྱིས་གྲོལ་བར་འགྱུར་བའི་ལམ་གསུངས་པའི་ཕྱིར། དེ་ལ་རྒྱལ་བ་མཻ་ཏྲི་པའི་གསུང་རྒྱུན་བཤད་མ་ཐག་པའི་ཉན་ཐོས་ཀྱི་གཞི་སྤོང་བ་ནི། སྦྱང་བྱ་ལ་གཞིར་བྱས་ནས་སྡུག་བསྔལ་བདེན་པ་ཤེས་པར་བྱས་ནས་དེའི་ཀུན་འབྱུང་སྤོང་བའི་ཚུལ་གྱི་སྤང་བ་ཡིན་ལ།
ཟབ་མོ་རྡོ་རྗེ་ཐེག་པ་འདིར་ནི། སྦྱང་གཞི་སྡུག་བསྔལ་གྱི་བདེན་པ་དཀྱིལ་འཁོར་པའི་འཁོར་ལོ་སྟེ་སྐུ་གསུམ་དུ་ཤེས་པར་བྱས་ནས་དེའི་རྒྱུ་ཀུན་འབྱུང་བདེན་པ་མ་རིག་ལ་སོགས་པའི་རྟེན་འབྲེལ་དེ་བདེ་སྟོང་ཟུང་དུ་འཇུག་པའི་ལམ་གྱི་བདེན་པ་ངེས་པར་འབྱིན་བྱེད་དུ་བྱས་པ་ཉིད་ཀྱིས་གཞི་མི་སྤོང་བའི་ལམ་ཡིན་ནོ། ། དགོངས་གཅིག་རྙིང་མར། གསང་སྔགས་ཀྱི་ལམ་དུ་གཞི་མི་སྤོང་བའི་སྒྲུབ་བྱེད་དུ། སྤངས་ན་བདེ་གཤེགས་སྙིང་པོ་རྟག་པ་དང་འགལ་བྱ་བ་དང༌། གཞི་སྤོང་བ་མི་འཐད་པའི་སྒྲུབ་བྱེད་དུ། སངས་རྒྱས་ཀྱི་བྲལ་འབྲས་སེམས་ཅན་ཐམས་ཅད་ལ་གདོད་ནས་ཡོད་དེ། ཕལ་ཆེན་གྱི་སེམས་ཅན་ཐམས་ཅད་ལ་སྟོང་གསུམ་དར་ཡུག་ཆེན་པོའི་དཔེ་བསྟན་པ་དང་འགལ་ཟེར་བ་སོགས་བྲིས་གདའ་བ་ནི། སྤྱིར་སྦྱང་གཞི་ལ་གཞིར་བྱས་པ་དང༌། སྦྱང་བྱའི་གཞིར་བྱས་པ་མ་ཕྱེད་པའི་འཁྲུལ་བཤད་དུ་ཟད་ལ།
ཁྱད་པར་བྲལ་འབྲས་ཀྱི་སངས་རྒྱས་རྟག་པ་སེམས་ཅན་ལ་ཡོད་པ་ནི་ཇོ་ནང་པའི་ལུགས་ཡིན་ལ། ཇོ་ནང་པ་ཆེན་པོ་རྗེ་ཉིད་འབྲི་གུང་བའི་སྐྱེ་བར་ཞལ་བཞེས་ཡོད་འདུག་ཀྱང༌། དེ་ལ་རྗེ་ཞྭ་དམར་བ་བཞི་པའི་གསུང་གིས་འདུལ་སྐལ་སོ་སོ་བསམ་ཞུགས་འདོབ་ཀྱི་དགོངས་པའི་དབང་ཡིན་ན་མ་གཏོགས་ཇོ་ནང་བ་འདི་དྭགས་པོ་བཀའ་བརྒྱུད་ཀྱི་ལྟ་གྲུབ་ལ་སུན་ཅི་ཕྱིན་རབ་ཏུ་རྒོལ་ལུགས་ཀྱིས། རྗེ་འབྲི་གུང་པའི་སྐུ་སྐྱེའང་ཅི་ལྟ་བུ་ཞིག་གོ་ཞེས་གསུངས་པར་གྲགས་སོ། ། གཞི་སྦྱང་བ་གཙོ་བོར་བྱེད་པ་ནི་རྡོ་རྗེ་ཐེག་པ་བ་དང་ཕར་ཕྱིན་པ་ཐུན་མོང་བ་ཡིན་ཏེ། ཐེག་དམན་ལས་ཁྱད་པར་བྱེད་པའི་མཐའ་གཉིས་ལ་མི་གནས་པ་དང་མཚན་མར་མི་འཛིན་པ་དང་འབྲས་ཡུམ་ལ་ཉེ་བའི་གཞི་ཤེས་པར་བྱས་ནས་ཕུང་པོ་དང་ཁམས་སྐྱེ་མཆེད་ཀྱི་རྣམ་པ་ཀུན་མངོན་པར་རྫོགས་པར་བྱང་ཆུབ་པར་བྱེད་པ་ཡིན་ལ། གཞི་བསྒྱུར་བ་གཙོ་བོར་བྱེད་པ་ནི་རྡོ་རྗེ་ཐེག་པ་འདིར་རང་གི་གདོད་ནས་མ་དག་པ་གཅིག་ཕྱིས་དག་པར་བསྒྱུར་བ་མ་ཡིན་ཏེ། གདོད་ནས་དག་པ་གཅིག་བློ་ཕྱིན་ཅི་ལོག་གིས་མ་དག་པར་བཟུང་བ་དེའི་འཛིན་སྟངས་བཀག་པས་རྟེན་ཅིང་འབྲེལ་འབྱུང་ཙམ་དུ་དེའི་དམིགས་ཡུལ་རྣམ་པར་དག་པའི་རང་བཞིན་དུ་ཤར་བ་ཡིན་པ་མ་གཏོགས་མ་དག་པ་རང་གི་ངོ་བོས་གྲུབ་པ་ཞིག་དག་པའི་བདག་ཉིད་དུ་སོང་བ་ག་ལ་ཡིན་པའི་ཕྱིར། ཁྱད་པར་བྱིས་པ་ལ་ཆགས་སོགས་མ་དག་པ་བསྐྱེད་པའི་གཞི་ཡིད་འོང་གདུག་པའི་ཆོས་ཉིད་ཀྱིས་རྣལ་འབྱོར་པ་ལ་ཆགས་བྲལ་དག་པ་བསྐྱེད་པས་ན་གཞི་བསྒྱུར་བའི་ལམ་ཞེས་བཏགས་པའི་ཚེ། གཞི་དེ་ཉིད་ཀྱིས་དག་མ་དག་གཉིས་ཀའི་རྐྱེན་དང་དེ་དག་གང་རུང་དུ་བསྒྱུར་བའི་གཞི་བྱེད་བྱས་ཀྱི་མ་དག་པ་ཡིན་པར་ཁས་བླངས་པའང་མ་ཡིན་ཏེ།
ཡིན་ན་བསྒྱུར་བ་ཞེས་སྨོས་པའི་ཚིག་དོན་མེད་པའི་ཕྱིར། ཡང་ཞིབ་པར་མི་དཔྱོད་པ་ཁ་ཅིག ། མ་དག་པ་དག་པར་འགྱུར་བའི་སྐབས་མི་ འདིར་གང་ལ་མ་དག་པ་དག་པར་འགྱུར་སྲིད་ཀྱང༌། གང་མ་དག་པ་དག་པའི་ངོ་བོར་མི་འགྱུར་ཏེ། དང་པོ་བདུན་པ་གནས་གཞི་དང༌། གཉིས་པ་ངོ་བོ་བརྗོད་པའི་སྒྲ་ཡིན་པའི་ཕྱིར། དེ་ལྟ་ནའང་དང་པོ་ངོ་བོ་བརྗོད་པ་ཉིད་ལའང་ཁྱད་གཞི་ཁྱད་ཆོས་ཀྱི་གནས་གཞི་སྒྲ་མི་སྦྱོར་བ་ཡང་མིན་པས་ཞིབ་ཏུ་དཔྱད་ན་སྒྲ་དང་ཚད་མའི་གསང་ཆེས་ཕྲ་བ་མང་དུ་ཡོད་དོ། ། མཆན། སྲིད། དག་པ་མ་དག་པར་འགྱུར་བའི་སྐབས་མི་སྲིད་ཅེས་ཆོས་སྐད་བཟང་བཟང་པོ་དཔེ་མེད་དུ་བྱེད་པར་སྣང་ཡང་མཐའ་གཅིག་ཏུ་སྨྲར་མི་བཟོད་དེ།
འོ་ན་སེམས་ཅན་སངས་རྒྱས་སུ་འགྱུར་བའི་སྐབས་མི་སྲིད་པ་དང༌། ཆོས་ཐམས་ཅད་རང་བཞིན་རྣམ་དག་ཡིན་པ་ལ་བློ་བུར་གྱི་དྲི་མ་དང་བཅས་པར་འགྱུར་མི་རུང་བར་ཁས་ལེན་དགོས་ལ། དེ་ལྟ་ན་ཐར་པ་མེད་པ་དང་སེམས་ཅན་ཐམས་ཅད་འབད་མེད་དུ་གྲོལ་བ་སོགས་ཉེས་པ་མང་པོ་ཞིག་གིས་གོས་དྭོགས་སོ། ། གཞིའི་རང་བཞིན་ཤེས་པ་གཙོ་བོར་བྱེད་པ་ནི། ཆོས་ཅན་དང་ཆོས་ཉིད་གང་ཡིན་པ་དེའི་སྟེང་དུ། ལྷ་སྔགས་རང་རིག་པའི་དག་པ་གསུམ་གྱི་དེ་ཉིད་ཡོད་པས་དེ་ཉིད་ལམ་གྱི་རྣལ་འབྱོར་གྱིས་རྡོ་རྗེ་གསུམ་གྱི་རྒྱུར་ཤེས་ཤིང་སྒོམ་པའི་འབྲས་བུར་ཆོས་ཐམས་ཅད་དཔལ་རྡོ་རྗེ་སེམས་དཔའི་ངོ་བོར་དག་པའི་ཚུལ་འདི་གསང་ཆེན་མཆོག་གི་རིང་ལུགས་ཡིན་ལ། དགོངས་གཅིག་རྙིང་མར་རང་བཞིན་ཤེས་པ་བྱ་བ་དེ། ཉན་རང་གི་ཕུང་སོགས་བདག་མེད་རྟོགས་པ་ལྟ་བུ་ལ་འཆད་གདའ་བ་ནི། ཐེག་པ་ཐུན་མོང་བའི་གཞི་ཤེས་དང་གསང་ཆེན་མཆོག་གི་གཞི་ཤེས་ལ་ཁྱད་པར་ཡོད་མེད་ཆ་མ་འཚལ་བའི་ཚིག་འཁྱལ་ཞིག་གོ། །། ༈ རྡོ་རྗེའི་གསུང༌།
འདུལ་བར་དགེ་བ་དེ་སྔགས་སུའང་དགེ་ལ། འདུལ་བར་མི་དགེ་བ་དེ་སྔགས་སུའང་མི་དགེ་བར་འགྱུར། ཞེས་པའི་ཕྱོགས་སྔ་ནི། ཐུན་མོང་བའི་འདུལ་བར་ཕམ་པ་བཞི་སོགས་དགག་པ་དེ། བྱང་ཆུབ་སེམས་དཔའི་སྡོམ་ལྡན་ལ་གནང་བ་ཡོད་པ་དེའི་ཚེ་འདུལ་བར་མི་དགེ་བ་དེ་ཐེག་པ་ཆེན་པོ་དང་གསང་སྔགས་ཀྱི་སྐབས་སུ་དགེ་བར་སོང་བའི་ཆ་ནས་གནང་བ་ཡིན་ནོ་ཞེས་ཟེར་བ་ལ།

ཞལ་སྔ་ནས། བྱང་ཆུབ་སེམས་དཔའི་སྡོམ་ལྡན་ལ། ལུས་ངག་གི་མི་དགེ་བ་བདུན་གནང་བ་དེ། ཉན་ཐོས་ཀྱི་སྐབས་སུ་བདུན་པོ་དེ་མི་དགེ་བ་ཡིན་ལ། ཐེག་ཆེན་གྱི་སྐབས་སུ་བདུན་པོ་དེ་དགེ་བར་སོང་བའི་ཆ་ནས་གནང་བ་ཡིན་ཏེ། ཉན་ཐོས་སནྡ་པ་ལྟ་བུས་བདུན་པོ་དེ་དག་སྤྱད་པ་ན་དེ་ལ་ངེས་པར་མི་དགེ་བ་མཚན་ཉིད་པར་འཇོག་བྱེད་ཀྱི་གཞི་བསམ་སྦྱོར་བ་མཐར་ཐུག་པ་ཐམས་ཅད་ཚང་བའི་ཕྱིར་ཏེ། དེ་ལ་དགེ་བར་འཇོག་བྱེད་ཀྱི་དགོས་པ་ཁྱད་པར་ཅན་མེད་པའི་ཕྱིར་དང༌། མེད་བཞིན་ཐེག་ཆེན་པས་གཞི་བསམ་སྦྱོར་བ་མཐར་ཐུག་ཚང་བའི་མི་དགེ་བ་བདུན་སྤྱད་ཀྱང་དགེ་བ་གཏན་ཡིན་པ་མི་སྲིད་པའི་ཕྱིར་རོ། ། ཐེག་པ་ཆེན་པོ་པས་དགོས་པ་ཁྱད་ཅན་གྱིས་བདུན་པོ་དེ་སྤྱད་ན། དེ་ལ་ངེས་པར་མི་དགེ་བ་མཚན་ཉིད་པར་འཇོག་བྱེད་ཡོད་པ་མ་ཡིན་ཏེ། དེར་འཇོག་བྱེད་ཀྱི་གཞི་བསམ་སྦྱོར་བ་མཐར་ཐུག་གང་ཡང་མ་ཚང་ཞིང༌།
དེའི་ཁར་དེ་ལྟར་སྤྱད་པ་ན་བྱང་ཆུབ་ཀྱི་སེམས་སོགས་ཀྱིས་ཟིན་པའི་དགེ་བ་རླབས་ཆེན་གྱི་ངོ་བོར་རྟེན་འབྲེལ་གྱི་ཆོས་ཉིད་ཀྱི་དངོས་སྟོབས་ཀྱིས་གྲུབ་པའི་ཕྱིར། དེ་ལྟ་བུའི་བདུན་པོ་དེ་བྱང་སེམས་ཀྱིས་སྤྱད་ན་དགེ་རྩ་རླབས་པོ་ཆེ་འཕེལ་བའི་ཆ་ནས་གནང་བ་ཡིན་གྱི། ཉན་ཐོས་ཀྱིས་སྤྱད་ན་མི་དགེ་བ་དེ་ཐེག་ཆེན་པས་སྤྱད་ན་དགེ་བར་སོང་བའི་ཆ་ནས་མ་ཡིན། འདི་ལྟ་བུའི་ཕན་ཡོན་ཅན་དེ་ཉན་ཐོས་བློ་དམའ་བས་སྒྲུབ་པར་མ་ནུས་པ་མ་གཏོགས་འདི་འདྲ་བ་དེ་མི་དགེ་བ་ཡིན་པའི་ཆ་ནས་ཉན་ཐོས་ཀྱི་འདུལ་བར་ཉན་ཐོས་ཀྱིས་སྤྱད་པར་མ་གནང་བ་མ་ཡིན་ལ། དེས་ན་ཐེག་ཆེན་གྱི་བྱང་སེམས་ལ་ལུས་ངག་གི་སྤོང་བ་བདུན་གནང་བ་དེ་ལྟུང་མེད་མཚན་ཉིད་པ་དང༌། དགེ་བ་ཡང་དག་པ་ཡིན་ལ། ཟབ་དོན་དེ་ལྟར་མི་ཤེས་པའི་ཉན་ཐོས་པ་ལྟ་བུའི་ངོར་ནི། དེ་ལྟར་སྤྱད་པ་དེ་ལ་མི་དགེ་བ་ལྟར་སྣང་དང་ལྟུང་བའི་གཟུགས་བརྙན་ཞེས་བརྗོད་པ་ཡིན་ནོ། ། མདོར་ན་འདུལ་བར་མི་དགེ་བའི་སྤོང་བདུན་དེ་ཐེག་ཆེན་དང་གསང་སྔགས་སུ་ཡང་མ་གནང་ལ། འདུལ་བར་ཡང་དགེ་བ་ཉིད་དུ་དོན་ལ་གནས་ཀྱང་དེས་སྒྲུབ་པར་མ་ནུས་པའི་སྤོང་བདུན་ལྟར་སྣང་བ་དེ་ཐེག་པ་ཆེན་པོ་དང་སྔགས་སུ་གནང་ལ།
དེས་ན་འདུལ་བར་བཀག་པ་དེ་སྔགས་སུའང་བཀག་པ་ཡིན་ཏེ། གོང་མར་དེ་ལྟར་གནང་བ་དེས་འདུལ་བའི་བཀག་དགོས་བཀག་པའི་ཁར། སྤྱད་པ་དེ་ཉིད་ཀྱིས་ཐེག་ཆེན་དང་གསང་སྔགས་ཀྱི་དགག་དགོས་མང་པོའང་དགག་ནུས་ཤིང༌། དེ་ལས་ལྷག་པའི་བྱང་ཆུབ་ཆེན་པོའི་བསྒྲུབ་བྱ་མང་པོའང་སྒྲུབ་པའི་དགོས་པ་ཁྱད་པར་ཅན་ཡོད་པའི་ཕྱིར། དེ་བས་ན་འདུལ་བར་མི་དགེ་བ་དེ་སྔགས་སུའང་མི་དགེ་བས། འབྲོམ་སྟོན་གྱིས་རྡོ་རྗེ་ཐེག་པ་བླ་མེད་ཀྱི་རྩ་ལྟུང་གཉན་གཉན་པོ་མིང་འཇིགས་འཇིགས་པར་བཏགས་པ་ཕལ་ཆེ་བ་ཡང་མི་དགེ་བ་བཅུའི་ཁྱད་པར་འབའ་ཞིག་ལ་བྱས་འདུག་ཅེས་གསུངས་སོ། ། སྐབས་འདིར་བདག་གི་རྗེ་བླ་མ་ཕ་རས་པ་ཆེན་པོའི་ཞལ་ནས། སྤྱིར་ཉན་ཐོས་དང་སྔགས་ཀྱི་གནས་སྐབས་གཉིས་ཀར་མི་དགེ་རྒྱུའི་མི་དགེ་བཅུ་འདི་ལ་ཀུན་ནས་སློང་བྱེད་ཀྱི་ཉོན་མོངས་ཇི་ལྟ་བུ་ཞིག་དགོས་པ་དང༌། དེས་བླངས་པའི་ལས་འབྲས་ཇི་ལྟར་འགྲུབ་པའི་གནད་ཤེས་དགོས་གསུང་ལ། དེའི་དགོངས་པ་འདི་ཡིན་ཏེ།
འདིར་སྲིད་པའི་རྩ་བ་ཕྲ་རྒྱས་དྲུག་ཏུ་བཤད་པའི་འཇིག་ལྟ་མཐར་ལྟ་ལོག་ལྟ་མཆོག་འཛིན་གྱི་ལྟ་བ། ཚུལ་ཁྲིམས་བརྟུལ་ཞུགས་མཆོག་འཛིན་གྱི་ལྟ་བ། ཐེ་ཚོམ་དེ་དྲུག་གིས་དངོས་སུ་བདེན་པ་བཞི་ལ་ལོག་པར་ཞུགས་ལ། དྲུག་པོ་དེ་ཡུལ་དུ་བཞག་ནས་འདོད་ཆགས་ཀྱིས་དེ་ལ་ཞེན། ཁོང་ཁྲོས་སྡང༌། ང་རྒྱལ་གྱིས་ཁེངས་ཏེ་ལོག་པར་ཞུགས་པ་ལ་ལོག་པར་ཞུགས་པ་ཡིན་ལ། འདྲེས་པའི་མ་རིག་པ་ནི་དྲུག་དང་མཚུངས་ལྡན་དངོས་སུ་ལོག་ཞུགས་གསུམ་མཚུངས་ལྡན་ལོག་པར་ཞུགས་པ་ལ་ལོག་པར་ཞུགས་པ། མ་འདྲེས་པའི་མ་རིག་པ་ནི། སྡུག་བསྔལ་ལ་རྨོངས་པ་ཡིན་ཏེ། དེ་ནི་དངོས་སུ་ལོག་པར་ཞུགས་པའོ། །
འོ་ན་བདེན་པ་བཞི་ལ་ལོག་ཞུགས་ཀྱི་དུག་གསུམ་པོ་དེས་ཀུན་ནས་སློང་བའི་སྲོག་གཅོད་ཀྱི་ལས་སོགས་ཉན་ཐོས་དང་གསང་སྔགས་གང་གི་སྐབས་སུའང་མི་དགེ་བ་ཡིན་གྱི། ཡུལ་སེམས་ཅན་ལ་བྱམས་པ་ཆེན་པོས་ཆགས་པས་ཀུན་ནས་སློང་བའི་སྲོག་གཅོད་ཀྱི་ལས་སོགས་མི་དགེ་བ་མ་ཡིན་ཏེ། སྔ་མས་ནི་ངེས་པར་ངན་སོང་ལ་སྐྱེ་བ་དང༌། ཕྱི་མས་ནི་ངན་སོང་ལ་སོགས་པར་སྐྱེ་བའི་ལས་སྒྲིབ་སྔར་བསགས་འབྲས་བུ་ཆུང་མ་ཟིན་པ་མང་པོའང་སྦྱོང་བར་བྱེད་པའི་ཕྱིར། དེས་ན་འདོད་པའི་ཁམས་ན་འདོད་ཆགས་ཐམས་ཅད་དང་ཁོང་ཁྲོ་བ་ཐམས་ཅད་དང་འཇིག་ཚོགས་དང་མཐར་འཛིན་པར་ལྟ་བ་ འདི་དང་གནད་གཅིག་པར་མགོན་པོ་ཀླུ་སྒྲུབ་ཀྱིས། འདོད་ཆགས་ཞེ་སྡང་གཏི་མུག་གསུམ། ། དེ་བསྐྱེད་ལས་ནི་མི་དགེ་བ། ། ཞེས་འབྱུང་ལ། དེ་ལའང་ཅུང་ཟད་ཞིབ་ཆ་བྱེད་ན་འདོད་པའི་འཇིག་མཐའ་དང་ལྷན་ཅིག་སྐྱེས་པའི་མ་རིག་པ་ཀུན་ནས་སློང་བའི་ལས་ནི་ངན་སོང་དུ་སྐྱེ་བྱེད་ཀྱི་མི་དགེ་བ་ཡིན་པར་མ་ངེས་ཏེ། མཛོད་རྩ་འགྲེལ་ལས།
འདོད་ན་འཇིག་ཚོགས་ལྟ་བ་དང༌། ། མཐར་འཛིན་ལྷན་ཅིག་མ་རིག་པ། ། འདོད་པའི་ཁམས་ན་ནི་འཇིག་ཚོགས་ལ་ལྟ་བ་དང་མཐར་འཛིན་པར་ལྟ་བ་དང་དེ་དག་དང་མཚུངས་པར་ལྡན་པའི་མ་རིག་པ་དང་ལུང་དུ་མ་བསྟན་པ་དག་ཡིན་ནོ། ། ཅིའི་ཕྱིར་ཞེ་ན། སྦྱིན་པ་ལ་སོགས་པ་དང་མི་འགལ་བའི་ཕྱིར་རོ། ། བདག་འཇིག་རྟེན་ཕ་རོལ་ཏུ་བདེ་བར་འགྱུར་བར་བྱའོ། ། ཞེས་སྦྱིན་པར་བྱེད་དོ། ། ཚུལ་ཁྲིམས་བསྲུང་བར་བྱེད་དེ་ཚུལ་ཁྲིམས་བསྲུང་བར་བྱེད་དོ། ། ཞེས་སོ། ། འདོད་ཆགས་ལའང་ཞིབ་ཏུ་བྱེད་ན།
ལྷ་མིའི་སྐྱེ་བ་ལ་སྲེད་པའི་ཚུལ་ཁྲིམས་བསྲུང་བ་ལྟ་བུའི་སྲེད་ལེན་ནི་ངན་སོང་གི་ཕུང་ཁམས་སྐྱེ་མཆེད་འགྲུབ་བྱེད་དུ་མི་བཟུང་ངོ༌། ། དེར་མ་ཟད་བྱང་སེམས་ལ་ཁ་ན་མ་ཐོ་བ་ཆེན་པོ་བསྐྱེད་བྱེད་ནི་ཞེ་སྡང་དང་གཏི་མུག་གཙོ་ཆེ་ལ། འདོད་ཆགས་ནི་དགེ་བའི་རྩ་བ་ཆེན་པོ་སྐྱེད་བྱེད་དུའང་འགྱུར་བས། བཅོམ་ལྡན་འདས་ཀྱིས་བྱང་ཆུབ་སེམས་དཔའི་ཉེས་པ་ནི་ཕལ་ཆེར་ཞེ་སྡང་ལས་འབྱུང་གི་འདོད་ཆགས་ལས་གྱུར་པར་མི་སྨྲའོ་ཞེས་དང༌། མདོ་སྡེ་རྒྱན་ལས། སེམས་ཅན་རྣམས་ལ་ཕན་བྱེད་ཕྱིར། ། འདི་ལ་ཆགས་སྐྱེས་ལྟུང་མི་འགྱུར། ། འདི་ཡི་ཞེ་སྡང་རྣམ་ཀུན་ཏུ། ། སེམས་ཅན་ཀུན་དང་འགལ་བར་འགྱུར། ། ཞེས་གསུངས་པའི་ཕྱིར།
སེམས་ཅན་གྱི་སྡུག་བསྔལ་ལ་རྗེས་སུ་ཆགས་པ་ནི་བྱིས་པའི་བློ་ཡིན་པས་བརྩེ་བ་ཉིད་ཀྱི་བསྡུས་པས་ཕན་པ་སྒྲུབ་ཅིང་གནོད་པ་སེལ་བས་དེའི་ཆེད་ཀྱི་ལས་ཐམས་ཅད་ནི་དགེ་བ་དག་པ་ཡིན་པས་མི་དགེ་བར་དྭོགས་པར་མི་བྱ་སྟེ། སྙིང་རྗེར་ལྡན་ཕྱིར་བྱམས་ཕྱིར་དང༌། ། སེམས་དགེ་བ་ལ་ཉེས་པ་མེད། ། ཅེས་འབྱུང་བའི་ཕྱིར། དེས་ན་སེམས་ཅན་ལ་ཆགས་པས་ཀུན་སློང་བའི་ལས་ནི་དགེ་བ་ཡིན་ཀྱང༌། གཞན་དོན་དུ་མི་འགྱུར་བའི་འཁྲིག་པ་ལ་གཙོ་བོར་ཆགས་པའི་ལས་ནི་དགེ་བ་མ་ཡིན་པས་རང་ལྡོག་མ་འདྲེས་པར་ཤེས་པར་བྱའོ། ། མཆན། མ་གཏོགས་པའི་རྨོངས་པ་ཐམས་ཅད་ནི། མི་དགེ་བ་དང་མི་དགེ་བའི་རྩ་བ་གཉིས་ཀ་ཡིན་ཏེ། མཛོད་ལས།
འདོད་ན་འདོད་ཆགས་ཁོང་ཁྲོ་དང༌། ། རྨོངས་རྣམས་མི་དགེའི་རྩ་བ་ཡིན། ། ཞེས་འབྱུང་ལ། ཕྲ་རྒྱས་ལྷག་མ་ཐེ་ཚོམ་ང་རྒྱལ་རྣམས་ནི་མི་དགེ་བ་ཡིན་ཡང་མི་དགེ་བའི་རྩ་བ་མ་ཡིན་ཏེ། སློབ་དཔོན་གང་སྤེལ་ནི་ཉོན་མོངས་པ་གང་ཞིག་ཕྲ་རྒྱས་རྩ་བའི་ཉོན་མོངས་པ་ཡིན་པ་དང༌། སྤང་བྱ་རིས་རྣམ་པ་ལྔའི་རང་བཞིན་ཡིན་པ་དང༌། ལུས་ངག་གི་ལས་ཀུན་ནས་སློང་བ་དང༌། རྣམ་ཤེས་དྲུག་ཆར་མཚུངས་པར་ལྡན་པ་དང༌། དགེ་རྩ་གཅོད་པ་ལ་སྟོབས་དང་ལྡན་པའི་རྒྱུ་ཡིན་པས། ཕྲ་རྒྱས་རྣམ་པ་ལྔའི་རང་བཞིན་ནི།
ལུས་ངག་བྱ་བ་ཀུན་སློང་བྱེད། ། རྣམ་ཤེས་ལྔར་བསྟེན་དཀར་པོའི་རྩ། ། ཀུན་གཅོད་མི་དགེའི་རྩ་བའོ། ། ཞེས་འཆད་པས་དེ་ལྟའི་ཕྲ་རྒྱས་ཉོན་མོངས་ཀྱི་ཆགས་སོགས་དེ་ལྟ་བུས་ཀུན་ནས་བསླངས་པའི་ལུས་ངག་གི་ལས་སྲོག་གཅོད་སོགས་མི་དགེ་བ་མཚན་ཉིད་པར་འཇོག་གི་དེ་ལས་ཤེས་བྱ་ཡུལ་གཟུགས་སོགས་ཙམ་ལ་ལོག་པར་ཞུགས་པའི་ཆགས་སྡང་ཙམ་གྱིས་ཀུན་ནས་སློང་བའི་ལུས་ངག་གི་ལས་ཐམས་ཅད་མི་དགེ་བ་མ་ཡིན་ཏེ། ཡིན་ན་རྒྱལ་བའི་གོ་འཕང་ལ་ཆགས་པས་ཕྱག་མཆོད་བསྟོད་པ་སོགས་ཀྱི་ལས་བྱས་པའང་མི་དགེ་བར་འགྱུར་བ་དང༌། ལྷག་པར་རྡོ་རྗེ་འཆང་ཆེན་པོའི་གོ་འཕང་འདོད་ནས་བསྐྱེད་རིམ་གྱི་སྐབས་སུ་རྗེས་ཆགས་ཀྱི་རྣལ་འབྱོར་གྱིས་ཀུན་ནས་བསླངས་བའི་ལས་ཐམས་ཅད་མི་དགེ་བར་འགྱུར་བ་དང༌། བསྲུང་འཁོར་གྱི་སྐབས་སུ་བདུད་དང་བར་ཆད་བྱེད་པའི་བགེགས་ལ་སྙིང་རྗེ་ཆེན་པོས་ཀུན་ནས་བསླངས་ཏེ་ལུས་ངག་གི་སྡང་བའི་ལས་བསྐྲད་བསད་བྱེད་པ་ཐམས་ཅད་ཀྱང་མི་དགེ་བ་མཚན་ཉིད་པར་ཧ་ཅང་ཐལ་ཆེས་པའི་ཕྱིར་རོ། ། ཅིས་ཐལ་ཆེས་པར་མི་འགྱུར་རོ་སྙམ་ན། འོ་ན་སངས་རྒྱས་སྒྲུབ་བྱེད་ཀྱི་ལམ་ཐམས་ཅད་ངན་སོང་སྒྲུབ་བྱེད་དུ་འགྱུར་བས་འདི་ལས་མི་རིགས་པར་སྨྲ་བ་ཅི་ཞིག་ཡོད། འོ་ན་ཉན་ཐོས་ཀྱི་འདུལ་བར་རིག་བྱེད་དང་རིག་བྱེད་མིན་པའི་གཟུགས་གྱུར་གྱི་དགེ་མི་དགེ་ཞིག་ཡོད་པ་དེ་གསང་སྔགས་སུ་ཡང་དགེ་མི་དགེ་མཚན་ཉིད་པར་ཡང་བཞག་གམ་ཞེ་ན།
བཞག་པ་མིན་ཏེ། ཐེག་པ་ཐུན་མོང་བའི་སྐབས་སུ་ཉན་ཐོས་སནྟ་པ་རྟོག་བཏགས་ལ་དགའ་བའི་ངོར་རྗེས་འཛིན་གྱི་ཆ་ནས་དེ་སྐད་གསུངས་ཀྱང༌། དོན་ལ་ཉན་ཐོས་ལུགས་ཀྱི་སོ་ཐར་གྱི་སྡོམ་པ་དང་སྡོམ་མིན་དང་ལྡན་པའི་གང་ཟག་ལ། གཟུགས་གྱུར་གྱི་དགེ་མི་དགེ་དེའི་རྒྱུད་ལ་དོན་གནས་ཚོད་ལ་ཡོད་པ་མིན་པའི་ཕྱིར། དེ་ནས་བཤད་པའི་གཟུགས་གྱུར་གྱི་དགེ་མི་དགེ་ནི་གསང་སྔགས་སུ་དགེ་མི་དགེར་མི་འཇོག་སྟེ། དེ་འདྲའི་དགེ་མི་དགེ་གཞི་མ་གྲུབ་པའི་ཕྱིར། དེས་ན་འདུལ་བར་དགེ་མི་དགེ་དེ་གསང་སྔགས་སུའང་དགེ་མི་དགེ་ཁྱད་མེད་དུ་བཤད་རྒྱུ་ནི་ཡིད་ཀྱིས་བསླང་བའི་ལས་དགེ་མི་དགེའི་དབང་དུ་བྱས་པ་ཡིན་པས། ལུས་ངག་གི་སྲོག་གཅོད་ཀྱི་ལས་ཀྱི་རང་ལྡོག་ནས་མཐའ་གཅིག་ཏུ་དགེ་མི་དགེ་གང་ཡང་མ་ཡིན་པར་ལུང་མ་བསྟན་དང༌། ཡིད་དགེ་མི་དགེ་ལས་དགེ་མི་དགེ་མཚན་ཉིད་པར་འཇོག་པ་ནི་རྒྱུ་འབྲས་ཀྱི་ཐེག་པ་ཆེན་པོ་དག་གིས་ཉམས་ལེན་གྱི་སྙིང་པོ་རྨ་མེད་པ་ཡིན་ལ། ཚུལ་དེ་གསལ་བར་མཛད་པ་ནི།
ཁོ་བོ་ཅག་གི་རྗེ་བླ་མ་རས་པ་ཆེན་པོ་ཙམ་ཞིག་ཏུ་ཟད་དེ། གནད་འདིའི་ཕྱིར་སློབ་དཔོན་དབྱིག་གཉེན་གྱི་ལས་གྲུབ་པར། ལུས་ངག་གི་ལས་རྣམ་པར་རིག་བྱེད་དང་རིག་བྱེད་མ་ཡིན་པའི་གཟུགས་ཅན་ནི་དགེ་བ་དང་མི་དགེ་བའི་ལས་མཚན་ཉིད་པ་མ་ཡིན་ཏེ། ལུས་བོར་ནས་ཚེ་ཕྱི་མ་ལ་འབྲས་བུ་ཡིད་དུ་འོང་བ་དང་མི་འོང་བ་འགྲུབ་པ་དེ་དགེ་བ་དང་མི་དགེ་བ་ཡིན་པར་འཆད་པའི་ཕྱིར་རོ། ། ལས་ནི་སེམས་པའི་ཁྱད་པར་ཡིན་ནོ། ། སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་ལ་ལུས་ཀྱི་ལས་ཞེས་བྱ་ན། ཇི་ལྟར་སེམས་པ་ལ་དེ་སྐད་ཅེས་བྱ་བར་འགྱུར་ཞེ་ན། དེས་དེ་གསོད་པ་དང་ལེན་པ་དང་ལོག་པར་གཡེམ་པ་བྱེད་པའི་ཕྱིར། དེས་བསྐྱེད་པའི་ལུས་ཀྱི་རྒྱུད་ཀྱིས་བྱས་པ་ནི་དེས་བྱས་པ་ཞེས་བྱ་སྟེ། ཆོམ་རྐུན་གྱིས་གྲོང་སྲེག་འབྲས་ཆེན་བཙོས་ཞེས་པ་བཞིན་ནོ། །
སེམས་པ་དེ་ལས་ཀྱང་ཡིན་པ་བདེ་འགྲོ་དང་ངན་འགྲོའི་ལམ་ཀྱང་ཡིན་ནོ། ། འཇིག་རྟེན་དང་མཐུན་པར་བྱ་བའི་ཕྱིར་ལུས་ཀྱི་ལས་ཞེས་བསྟན་ཏོ། ངག་ནི་ཚིག་སྟེ་དབྱངས་ཀྱི་ཁྱད་པར་ངག་གི་དོན་གོ་བར་བྱེད་པའོ། ། ལས་ནི་དེ་སློང་བར་བྱེད་པའི་སེམས་པའོ། ། སེམས་པས་རྒྱུད་ཡོངས་སུ་འགྱུར་བའི་བག་ཆགས་སེམས་ལ་བགོས་པས་ཕྱིས་འབྲས་བུ་འབྱུང་བ་ཡིན་ཏེ། འབྲས་ས་ལུའི་རྐྱེན་གྱིས་མྱུ་གུ་འབྱུང་བ་དང༌། མ་དུ་ལུང་གའི་མེ་ཏོག་རྒྱ་སྐྱེག་གི་ཁུ་བས་བསྒྱུར་བས་ཕྱིས་དབུས་ཀྱི་ཤ་དམར་པོར་འབྱུང་བ་བཞིན་ནོ། ། ཞེས་དང༌། དཀོན་མཆོག་སྤྲིན་ལས། དགེ་བའམ་འོན་ཏེ་མི་དགེ་བ། །
ལས་ནི་སེམས་ཀྱི་བསགས་པ་ཡིན། ། ཞེས་དང༌། སློབ་དཔོན་ནག་པོ་པས། དགྲ་ནག་གི་འགྲེལ་པར་རྒྱུད་ཀྱི་ལུང་དྲང་བ་ལས། མཆོག་གསུམ་ཡོན་ཏན་རིག་པར་འགྱུར། ། བདུད་རྩི་ཡིད་འོང་འཁོར་ལས་བརྒལ། ། འབྲས་བུ་ངེས་པར་ལེགས་པར་ཐོབ། ། དེ་ཕྱིར་དམ་པའི་ཞལ་ནས་ནི། ། གསུངས་པའི་བྱ་བ་སྡིག་ཀྱང་བྱ། ། དམ་པའི་ཞལ་ལས་མ་གསུངས་པའི། །
དགེ་བའང་མཁས་པས་སྦྱང་བར་བྱ། ། ཞེས་འབྱུང་བས། དོན་ལ་ཉན་ཐོས་རང་རྒྱུད་ཀྱིས་ཉམས་ལེན་དུ་བཀག་པའི་མི་དགེ་བའམ་སྡིག་པ་མ་ཡིན་ཀྱང་གྲུབ་མཐའ་སྨྲ་བའི་ཉན་ཐོས་པས་སྡིག་པར་བཏགས་པ་དེ་བླ་མའི་མན་ངག་གིས་འདིར་སྣང་བ་ཡིན་ལ། འདུལ་བར་དགེ་མི་དགེ་ཞེས་པ་དེའང་ཉན་ཐོས་རང་རྒྱུད་ཀྱིས་ཉམས་ལེན་ལ། ཤེས་བྱ་དངོས་སྟེང་ནས་དགེ་མི་དགེ་གང་དུ་སོང་རྩི་བ་ཡིན་གྱི། གྲུབ་མཐའ་ཁས་ལེན་གྱི་ཉན་ཐོས་པས་བཏགས་པའི་དགེ་མི་དགེའི་དབང་དུ་བྱས་པ་མིན་ནོ། །
འོ་ན་ཉན་ཐོས་ཀྱི་འདུལ་བར་ཆང་བཏུང་བ་བག་མེད་པ་ངོ་ཚ་བའི་གནས་སུ་འགྱུར་བས་བཀག་པ་དེ་གསང་སྔགས་སུ་གནང་བ་ཉིད་ཀྱིས་ཉན་ཐོས་སུ་བག་མེད་པ་དང་ངོ་ཚ་བའི་གནས་སུ་གྱུར་པའི་མི་དགེ་བ་ཡང་གསང་སྔགས་སུ་དགེ་བར་འགྱུར་བའི་ཆ་ནས་གནང་བ་མ་ཡིན་ནམ་སྙམ་ན། ཅུང་ཟད་བཤད་པར་བྱ་སྟེ། ཆང་གི་ནུས་པ་ལ་རྣམ་ཤེས་ཀྱི་གསལ་ཆ་དྲན་ཤེས་བཞིན་སོགས་མྱོས་པའི་སྒོ་ནས་ནུབ་སྟེ། བག་མེད་པ་དང་ངོ་ཚ་བ་མེད་པའི་མི་དགེ་བ་བསྐྱེད་ནུས་ཞིག་དང༌།
རྣམ་ཤེས་ཀྱི་གཟུང་འཛིན་གྱི་དྲི་མའི་ཆ་མྱོས་པའི་སྒོ་ནས་ནུབ་སྟེ་གཉིས་མེད་ཡེ་ཤེས་ཀྱི་དགེ་བ་བསྐྱེད་པའི་ནུས་པ་གཉིས་ཡོད་ལ། སྔ་མ་མི་དགེ་བའི་ཆ་དེ་འདུལ་བ་དང་གསང་སྔགས་གཉིས་ཀར་བཀག་ལ། ཕྱི་མ་དགེ་བའི་ཆ་དེ་འདུལ་བ་དང་གསང་སྔགས་གཉིས་ཀར་གནང་ཡང༌། ཉན་ཐོས་རང་རྒྱུད་པ་ དཔེར་ན་རྗེ་མི་ལས་སྒམ་པོ་པ་རྟེན་དགེ་སློང་ཡིན་ཀྱང་མཇལ་མ་ཁད། ཆང་ཐོད་ཕོར་གང་གནང་བ་དེ་ཁོང་པས་བཏུངས་པ་དེ་ལ་ཉེས་པར་མི་འགྱུར་ནས་རྗེ་མི་ལས་གནང་བ་ཡིན་ཏེ། རྗེ་སྒམ་པོ་པ་སྔགས་ཀྱི་རྣལ་འབྱོར་པ་དེ་དེ་བཏུངས་པའི་རྐྱེན་གྱིས་དེའི་ཐུགས་རྒྱུད་ལ་དགེ་བ་མཆོག་བསྐྱེད་པར་བྱེད་པའི་ཕྱིར། དེ་ལྟའི་དགེ་བ་སྐྱེད་པའི་སྐལ་བ་མེད་པའི་དགེ་སློང་ཞིག་ན་རྗེ་མི་ལས་ཆང་འཐུང་བ་རང་མི་སྲིད་དེ། དགེ་སློང་ལྟུང་བ་ལ་སྦྱར་ན་སྦྱར་བྱ་སྦྱོར་བྱེད་གཉིས་ཀ་ངན་སོང་དུ་འགྲོ་བ་ཉིད་ཀྱི་ཕྱིར། མཆན། སྔགས་ལམ་གྱི་སྐལ་བ་ཚེ་དེར་མེད་པ་དག་གིས་ནི་ཆང་བཏུང་བའི་སྟོབས་ཀྱིས་དགེ་བ་རྣམ་པར་དག་པ་རྒྱུད་ལ་སྐྱེ་བ་མ་ཡིན་པའི་ཆ་ནས་ཆང་བཏུང་བ་མ་གནང་བ་ཡིན་ཏེ།
སྲོག་ཆགས་གཞན་ལ་འོ་མ་གསོ་བྱེད་དུ་འགྱུར་ཡང༌། སྦྲུལ་ལ་འཆིང་བྱེད་དུ་འགྱུར་བ་བཞིན་ནོ། ། འོ་ན་ཆང་དང་ཤ་ལ་སོགས་པའི་རྫས་ལ་འཁོར་བར་འཆིང་ནུས་དང་མྱང་འདས་སུ་གྲོལ་ནུས་ཀྱི་ཆ་གཉིས་ཡོད་དམ་ཞེ་ན། སྤྱིར་འདོད་ཡོན་ལྔ་ག་དང༌། སྒོས་སུ་སྒྲོན་མེ་ལྕགས་ཀྱུ་ཆང་རིག་མའི་འདོད་ཡོན་ལ་དེ་ལྟར་ཆེས་ཡོད་པར་བསྔགས་པ་ཡིན་ཏེ། ཀྱེའི་རྡོ་རྗེ་ལས། དེ་ལྟར་འཁོར་བ་འདོད་པ་ཡི། ། ཡོན་ཏན་ལྔ་ལྡན་རིན་ཆེན་ཉིད། ། མ་དག་པ་ནི་དུག་ཏུ་འགྲོ། ། དག་པས་བདུད་རྩི་ཉིད་དུ་འགྱུར། །
ཞེས་འབྱུང་བའི་ཕྱིར། འདིའི་མཐུན་དཔེ་ནི་ཆེས་ཤིན་ཏུ་མང་ན་ཡང༌། དངུལ་ཆུའི་རྫས་ཉིད་ལ་བརྟེན་ནས་སྲོག་འཕྲོག་པར་བྱེད་པ་དང་ཚེ་ཉི་ཟླ་དང་མཉམ་པ་གཉིས་ཀ་བྱེད་ནུས་པ་བཞིན་ནོ། ། འོ་ན་ཤ་ཆང་ལ་སོགས་པའི་རྫས་ལ་ནུས་པ་དེ་ལྟར་ཡོད་པའི་རྒྱུ་མཚན་ཅི་ཞེ་ན། དེ་ནི་རང་ཅག་ཚུ་རོལ་མཐོང་བ་དག་གིས་ག་ལ་ཤེས་ཏེ། ཐམས་ཅད་མཁྱེན་པའི་སྤྱོད་ཡུལ་དུ་ཟད་པའི་ཕྱིར། མཛོད་འགྲེལ་ལས། འཇུག་ཐོག་གི་རྒྱུ་ཤེས་པ་ལ་ནི་སངས་རྒྱས་རྣམས་མངའ་བདག་ཡིན་ཏེ། འདི་སྐད་དུ། རྨ་བྱའི་མདོངས་ནི་གཅིག་ལ་ཡང༌། །
རྒྱུ་ཡི་རྣམ་པ་ཐམས་ཅད་ནི། ། ཀུན་མཁྱེན་མིན་པས་ཤེས་བྱ་མིན། ། དེ་ཤེས་ཀུན་མཁྱེན་སྟོབས་ཡིན་ནོ། ། ཞེས་བཤད་ན། གཟུགས་ཅན་མ་ཡིན་པ་སེམས་ཀྱི་བྱེ་བྲག་རྣམས་ལ་ལྟ་སྨོས་ཀྱང་ཅི་དགོས། ཅིའི་ཕྱིར་དེ་དང་འདྲ་བ་ཁོ་ནར་སྐྱེ་བར་མི་འགྱུར་ཞིང༌། མྱུ་གུ་དང་སྡོང་བུ་དང་འདབ་མ་ལ་སོགས་པ་བཞིན་དུ་རིམ་པ་ངེས་པར་སྐྱེ་བར་མི་འགྱུར་ཞེས་བྱ་བ་འདི་ནི། མུ་སྟེགས་ཅན་གང་ལ་སེམས་ནི་བདག་ལས་སྐྱེའོ་སྙམ་དུ་སེམས་པ་དེ་ཁོ་ན་གསལ་བར་ཀླན་ཀར་འགྱུར་རོ། ། ཞེས་སོ། ། སྤྱིར་བཟའ་བྱ་དང་བསྟེན་བྱའི་དམ་ཚིག་འདི་རྣམས་ལའང༌།
སྒྲ་ཇི་བཞིན་པ་ལྟར་སྤྱད་ཆོག་པ་དང་སྒྲ་ཇི་བཞིན་པ་ལྟར་སྤྱད་མི་ཆོག་པ་གཉིས་ཀྱི་སྐབས་ལས། དང་པོ་ནི་དེ་ལྟར་བསྟེན་པས་རང་གི་ཡེ་ཤེས་ཀྱི་སྟོབས་ཀྱིས་ཉོན་མོངས་པ་དང་བདུད་བགེགས་རྟོག་པ་ཚར་གཅོད་ཅིང་ཟིལ་གྱིས་གནོན་ནུས་པ་ལ་དཔའ་བོ་རྣལ་འབྱོར་མའི་གཙང་སྦྲ་བཟའ་བ་དང་བཏུང་བ་ལོངས་སྤྱད་བྱ་བླ་ན་མེད་པ་ལ་ཡིད་གཉིས་ཀྱི་དྭོགས་པ་ཐམས་ཅད་དང་བྲལ་བའི་རྣལ་འབྱོར་ཅན་དེས་ནི་སྤྱོད་པ་དེ་བག་ཚ་བ་མེད་པར་སེང་གེ་ལྟར་རྒྱུ་བར་བྱའོ། ། ཞེས་རྒྱུད་དང་གྲུབ་བརྙེས་ཀྱི་དགོངས་འགྲེལ་རྣམས་ལས་གསུངས་ལ། དེའི་ཚེའང་བཟའ་བྱ་རྣམས་དང་ཁྱད་པར་གྱི་དམ་ཚིག་རྣམས་ལའང་སྒྲ་ཇི་བཞིན་ཉིད་དབང་བཙན་དུ་བཅུག་ནས། དེ་ལའང་སྤྱི་དང་སྦས་པ་དང་ཡི་གེ་དང་མཐར་ཐུག་གི་དབང་དུ་བྱས་པ་དང༌། ཕྱི་ནང་གསང་བ་དེ་ཁོ་ནའི་དབང་དུ་བྱས་ཏེ་བཟའ་ལུགས་བསྟེན་ལུགས་ཟབ་རྒྱས་ཀྱི་སྤྱོད་ཚུལ་མཐའ་ཡས་པར་བཤད་ཀྱང་ཡི་གེས་འཇིགས་པས་མ་བཀོད་དོ། ། གཉིས་པ་ནི་དགེ་འདུན་གྱི་གནས་བརྟན་དགེ་སློང་རྡོ་རྗེ་འཛིན་པ་ཚར་གཅོད་རྗེས་འཛིན་གྱི་ནུས་པ་མ་ཐོབ་པ་བསྟན་པ་ལ་མ་དད་པའི་སྐྱེ་བོ་རྫུ་འཕྲུལ་གྱིས་འདུལ་བར་མི་ནུས་པས་བཟའ་བྱ་བསྟེན་བྱ་དེ་དག་སྤྱད་པ་ན་ཕྱི་ནང་གི་སྐྱེ་བོ་དང་ཉན་ཐོས་དང་གསང་སྔགས་གཉིས་ཀའི་བསྟན་པ་ལ་སྨོད་པའི་དགག་བྱ་ཆེན་པོ་དང་ལྡན་ཅིང་རང་ཉིད་ཀྱང་དེ་ལྟར་སྤྱོད་པ་ལ་རྣམ་པར་རྟོག་པའི་ཁུ་འཁྲིག་གིས་བཅིང་བ་དང་བཅས་བཞིན་འདོད་པའི་ཡོན་ཏན་ལ་བརྐམ་ཆགས་ཀྱི་དབང་གིས་ཁོ་བོ་ནི་རྡོ་རྗེ་ཐེག་པ་བླ་ན་མེད་པའོ་ཞེས་སྡོམ་པ་དང་དམ་ཚིག་གི་མི་འཛིན་པ་ཐམས་ཅད་ལ་ལྷ་དང་སྔགས་ཀྱི་མཚན་མ་མཆོག་ཏུ་གྱུར་པ་དཀྱིལ་འཁོར་གྱི་འཁོར་ལོར་འཇུག་པ་སྐད་དུ་བྱེད། བསྐྱེད་པ་དང་གྲོལ་བའི་རིམ་པ་ལ་བསླབ་པ་ལྟར་བཅོས། གར་དང་གླུ་དང་ཕྱག་རྒྱ་ལ་སོགས་པ་སྐྱེ་བོ་བག་དང་བྲལ་བའི་དབུས་སུ་འཛེམ་པ་མེད་པར་སྤྱད། ཤ་དང་ཆང་ལ་སོགས་པ་ནི་དུས་སྟོན་ཆེན་པོའི་ལོངས་སྤྱོད་ལྟར་བྱེད་པའི་སློབ་དཔོན་སློབ་མ་དང་བཅས་པ་ལ་ནི།
བཟའ་བསྟེན་གྱི་དམ་ཚིག་འདི་དག་རྣམ་པ་ཀུན་ཏུ་མ་གནང་བས། དེ་ལྟ་བུ་ལ་ནི་སྤྱོད་པ་འདི་སྒྲ་ཇི་བཞིན་པ་མ་ཡིན་པ་ཁོ་ན་ཉིད་དུ་ངེས་པར་སྤྲུལ་པའི་སྐུ་ལོ་ཆེན་རིན་ཆེན་བཟང་པོའི་སྔགས་ལོག་སུན་འབྱིན་དུ་རྒྱས་པར་བསྟན་པ་ཉིད་ངེས་དོན་དུ་བཟུང་དགོས་སོ། ། འོ་ན་རྟེན་དགེ་སློང་ལྟ་བུ་དབང་གོང་མ་ཐོབ་ནས་བཟའ་རྟེན་གྱི་དམ་ཚིག་གི་རྣམས་དངོས་སུ་སྐྱོང་བ་ན། དགག་བྱའི་ཉེས་པ་སོ་ན་མ་སྤོང་བར་ཡོད་པ་དེས་ཇི་ལྟར་བསྟེན་ཅེ་ན། དགེ་སློང་ལ་རུང་ སྔ་དྲོ་ཡིན་ན་དུས་རུང་དང༌། ཕྱི་དྲོ་ཡིན་ན་ཐུན་ཚོད་དུ་རུང་བ་དང༌། ཞག་བདུན་པ་དང་འཚོ་བཅང་གི་སྨན་ནོ། ། མཆན། བའི་སྨན་ལ་ཤ་ལྔ་བདུད་རྩི་ལྔ་དང་ཆང་ལ་སོགས་པར་བྱིན་གྱིས་བརླབས་ནས་མོས་པས་བསྟེན་ཅིང༌། རིག་མ་སོགས་ལའང་རང་རིག་པའི་རིག་མ་ལ་མོས་པས་སྤྱོད་པ་ཉིད་ལས་དང་པོ་པ་ལ་ཆེས་བསྔགས་པ་ཡིན་ཏེ།
ཕ་རོལ་ཏུ་ཕྱིན་པའི་ཐེག་པར་ཡང༌། སངས་རྒྱས་དང་བྱང་ཆུབ་སེམས་པའི་སྤྱོད་ཡུལ་གྱི་ཐབས་ཤེས་ཟབ་རྒྱས་རྣམས་ལ། ལས་དང་པོ་པས་འཇུག་པ་ན་མོས་པ་སྤྱོད་པ་ཙམ་ལས་གཞན་དུ་མ་གནང་བས། མདོ་རྒྱུད་ཀྱི་སྙིང་པོ་ཉམས་སུ་ལེན་ཚུལ་གནད་གཅིག་ཏུ་འོང་བ་ཡིན་ནོ། ། འོ་ན་གསང་སྔགས་པ་བཟའ་བསྟེན་གྱི་དམ་ཚིག་སྒྲ་ཇི་བཞིན་པར་སྤྱོད་དུ་མི་ཆོག་པའི་གང་ཟག་དེས་སྤྱད་པ་ལས་ཅིར་འགྱུར་ཞེ་ན། དགོངས་པ་ལུང་སྟོན་ལས། དེ་ནས་གསང་ཚུལ་ཐོས་པ་དང༌། ། དེ་འོག་གསང་བའི་བདག་པོས་ནི། ། ཁྱབ་བདག་རྣམ་པར་སྣང་མཛད་ལ། ། ཇི་བཞིན་ཚུལ་དུ་བསྟུད་དེ་ཞུས། །
ཕུང་ཁམས་ལ་སོགས་པ་ཡི་ཆོས། ། ལུས་ལ་གང་ཞིག་གནས་པ་རྣམས། ། རྟེན་འབྲེལ་ལས་སྐྱེས་ཡིན་པར་ནི། ། ཁྱོད་ཆོས་སྟོན་པར་མཛད་པས་འཁུམས། ། སྨྲས་པའི་ཆོས་རྣམས་འདི་དག་ནི། ། ཞེ་སྡང་ལ་སོགས་རྐྱེན་ལྡན་ན། ། འདི་དག་ཇི་ལྟར་བདེ་གཤེགས་དང༌། ། རྫུ་འཕྲུལ་ཆེན་མོའི་རིག་མ་ལ། ། བྱང་ཆུབ་སེམས་དཔའ་སེམས་ཆེན་དེས། ། ལུས་ལ་སོགས་པ་ཇི་ལྟར་འགྱུར། །
ཕྱི་དུས་སྐྱེ་བོ་གང་ཡིན་པས། ། འདི་དག་འཚལ་བར་མི་འགྱུར་རོ། ། དེ་ནས་བཅོམ་ལྡན་རྡོ་རྗེ་ཅན། ། འོད་ཆེན་ལྡན་པས་བཀའ་སྩལ་པ། ། མ་འོངས་སྐྱེ་བོ་མཐོང་ནས་ནི། ། གང་ཞིག་ཁྱོད་ཀྱིས་ཡང་དྲིས་པ། ། ལེགས་སོ་ལེགས་སོ་ལེགས་སོ་ཆེ། ། གསང་བའི་བདག་པོ་ཁྱོད་ལེགས་སོ། ། སྨྲས་དོན་སྨྲས་དོན་ཇི་ལྟ་བར། ། དེ་ལྟར་ཁྱོད་ལ་ལུས་བསྟན་བྱ། །
མ་འོངས་དུས་སུ་མི་རྣམས་ནི། ། འཇིག་རྟེན་རྒྱང་འཕེན་མཆོག་གཞོལ་གྱུར། ། ལོག་པར་ལྟ་བ་ལ་གནས་ཏེ། ། ཇི་དགའ་བར་ཡང་སྤྱོད་པར་བྱེད། ། ལ་ལ་གླུ་དང་གར་ལ་དགའ། ། རྒོད་དང་སྒེག་ལ་མཆོག་ཏུ་གཞོལ། ། དྲི་དང་ཕྲེང་བ་ལ་དགའ་ཞིང༌། ། དེ་བཞིན་འཁྲིག་པ་ལ་དགར་འགྱུར། ། རྨོངས་པ་ལ་ལ་སྡང་བ་དང༌། ། དེ་བཞིན་གཏི་མུག་ལ་རབ་གཞོལ། །
ལ་ལ་དེ་བཞིན་འདོད་ཆགས་ཞེན། ། ཤེས་པ་གཞན་དག་འདོད་པར་འགྱུར། ། ཉ་དང་ཤ་དང་དེ་བཞིན་ཆང༌། ། བཤང་གཅི་ཁུ་བ་ཁྲག་རྣམས་ནི། ། སྐྱེས་བུ་གླེན་པས་ཟ་བྱེད་ཅིང༌། ། མེད་པར་སྨྲ་བ་ཆོས་སུ་སྒྲོག ། མ་དང་སྲིང་མོ་ལ་སོགས་པ། ། བགྲོད་མིན་ལ་ནི་བགྲོད་པ་དང༌། ། ཕ་དང་མ་ཡང་གསོད་པ་དང༌། ། དེ་བཞིན་སྲོག་ཆགས་གཞན་རྣམས་གསོད། །
རྫུན་གྱི་ཚིག་ཉིད་སྨྲ་བ་དང༌། ། ཁྱད་པར་དུ་ཡང་རྐུ་བ་དང༌། ། གཞན་གྱི་ཆུང་མའི་ཐད་འགྲོ་ཞིང༌། ། སྨད་པ་གཞན་ཡང་བྱེད་པར་འགྱུར། ། ལ་ལ་དམ་ཆོས་སྤོང་བ་དང༌། དེ་བཞིན་མཚམས་མེད་བྱེད་པ་སྟེ། ། སྣ་ཚོགས་སྡིག་པ་བྱས་ནས་ཀྱང༌། ། སྔགས་པ་དངོས་གྲུབ་འདོད་པར་འགྱུར། ། གཟེར་ན་དུག་དང་སྦྱར་བའི་དུག ། སྣ་ཚོགས་ནད་ནི་མི་ཟད་པ། །
འདི་རྣམས་ཀྱིས་ནི་གཟེར་གྱུར་ནས། ། ཞི་བ་ཉིད་ནི་འདོར་བར་འགྱུར། ། འདོར་བར་བྱེད་པའི་རྨོངས་པ་སྟེ། ། མི་བཟད་སྡིག་པ་བྱས་པ་དང༌། ། ལོག་པར་ལྟ་ལ་མཆོག་གཞོལ་རྣམས། ། ངན་སོང་གསུམ་དུ་འགྲོ་བར་འགྱུར། ། དེ་རྣམས་རྗེས་སུ་བཟུང་བའི་ཕྱིར། ། གསང་བ་འདི་ལྟར་བསྟན་པ་ཡིན། ། གང་ཞིག་ཡང་དག་ཐོབ་པ་ཉིད། ། འདིར་ནི་དེ་བཞིན་གཤེགས་པར་འགྱུར། །
གསང་བའི་བདག་པོ་མཁས་རྣམས་ཀྱིས། ། ཚུལ་མཆོག་འདི་ནི་རྙེད་གྱུར་ནས། ། དོན་གསལ་ཡང་དག་རྙེད་པ་དང༌། ། དེ་ཡང་ང་རྒྱལ་རྟག་ཏུ་ལྟུང༌། ། དེ་རྣམས་ཏིང་འཛིན་ཞི་ཉིད་དང༌། ། ཤེས་རབ་ཉིད་ཀྱང་ཤིན་ཏུ་རིང༌། ། རབ་ཏུ་དགའ་དང་ལྡན་པ་ཡིས། ། རྣལ་འབྱོར་པ་བདག་ཡིན་ཞེས་སྨྲ། ། མངོན་པའི་ང་རྒྱལ་ལ་རྟག་དགའ། ། སྒྱུ་དང་བཅོས་པའི་ཆོས་དང་ལྡན། །
མྱ་ངན་འདས་དང་གཞན་འགྲོ་བ། ཕན་ཚུན་དག་ནི་སུན་ཡང་འབྱིན། ། གསང་སྔགས་སྨྲ་བ་ལ་བསྟེན་ནས། ། གཅིག་ལ་གཅིག་ནི་རྩོད་པར་འགྱུར། ། དེ་རྣམས་བདུད་ཀྱི་བྱིན་རླབས་ཀྱིས། ། གལ་ཏེ་དངོས་གྲུབ་ཕྲ་ཐོབ་ན། ། དེ་ནི་མངོན་པར་ང་རྒྱལ་བས། ། མཁས་པ་མཉམ་དུ་ཤེས་པར་འགྱུར། ། ཚོགས་པའི་ནང་དུ་རྩོད་པ་དང༌། ། ཁྱི་བཞིན་ཁ་ཟས་ལ་སྤྱོད་འགྱུར། །
རང་ལས་འབྲས་ལས་བྱུང་བ་ཡི། ། ཕན་པ་ལ་ནི་གནོད་པ་བྱེད། ། དེ་རྣམས་དགེ་དང་མི་དགེ་རྣམས། ། བདག་ཅག་རྣམས་ཀྱི་སྟོབས་ཡིན་ཟེར། ། མངོན་སུམ་སངས་རྒྱས་འདྲ་བ་ཡི། ། སློབ་དཔོན་སྨོད་ཅིང་བསྙེན་བཀུར་བྱེད། ། སྐད་ཅིག་གཅིག་གིས་སྡང་བྱེད་ཅིང༌། ། དེ་ལ་སྐད་ཅིག་གིས་རྗེས་ཆགས། ། ཁྱི་དང་ཕག་དང་ཁྭ་རྣམས་ཀྱི། ། སྤྱོད་པ་དག་ནི་སྟོན་པར་བྱེད། །
དེ་རྣམས་ཕན་ཚུན་རྣམས་འཚེ་བར། ། མངོན་པར་དགའ་བར་བྱེད་པར་འགྱུར། ། གསང་བ་འདུས་པ་མི་ཤེས་པར། ། དམ་ཚིག་ལ་སོགས་བྱེད་པར་འགྱུར། ། གསང་བ་བསྲུང་བར་མི་བྱེད་པར། ། ཐམས་ཅད་དུ་ནི་སྟོན་པར་བྱེད། ། འཇིག་རྟེན་ལ་ནི་སྨད་བྱས་ནས། ། གཞན་དག་ལ་ཡང་རབ་གསལ་བྱེད། ། བདག་ཉིད་སྦ་བ་མེད་པར་ནི། ། དམ་ཚིག་འདའ་བ་བྱེད་པར་འགྱུར། །
སྒྲ་བཅས་སྤྲོས་ལྡན་གྱིས་བསྐུལ་བ། ། རང་ལ་རང་གིས་གླགས་རྙེད་བྱེད། ། དེ་ཉིད་ཡེ་ཤེས་འབྱུང་བ་ཡི། ། ཏིང་འཛིན་དེ་ཡིས་ཤེས་མི་འགྱུར། ། ཉེས་པ་ཅུང་ཟད་ཙམ་གྱི་ཕྱིར། ། མངོན་སྤྱོད་རབ་ཏུ་བྱེད་པར་འགྱུར། ། རྣལ་འབྱོར་རབ་སྦྱོར་སྨན་པ་ཡིས། ། སྔགས་པ་རྣམས་ནི་འགྲུབ་མི་འགྱུར། ། ཕྱི་རོལ་བསྟན་བཅོས་ལ་རྟག་དགའ། ། དེ་ཡི་སྦྱོར་ལ་གཅིག་ཏུ་མཁས། །
རང་གི་དམ་ཚིག་ཡོངས་སྤངས་ནས། ། ལྕགས་ཀྱུ་མེད་པ་བཞིན་དུ་སྤྱོད། ། སྔགས་དང་ཕྱག་རྒྱའི་སྦྱོར་བ་ཡིས། ། དེ་རྣམས་འཚོ་བ་བསྒྲུབ་པར་འགྱུར། ། གང་དུ་རྙེད་པ་ཐོབ་གྱུར་པར། ། དམ་པའི་ཆོས་ནི་སྟོན་པར་བྱེད། ། དེ་རྣམས་ཡང་དག་སྡུད་བྱེད་པའི། ། གསང་བ་དགོངས་པ་བཤད་པ་ཡིན། ། དམ་ཚིག་ཉམས་ཏེ་གནས་པ་རྣམས། ། འདི་ཡིས་ཐམས་ཅད་དགུག་པར་བྱ། །
རང་གི་རྗེ་རིགས་མ་ཤེས་ན། ། དེ་རྣམས་ཞི་བར་ག་ལ་འགྱུར། ། དེ་བས་རྗེས་སུ་བཟུང་དོན་དུ། ། ཚུལ་འདི་དག་ནི་གྱུར་པ་ཡིན། ། ཞེས་འབྱུང་ངོ༌། ། ཡང་དེང་སང་ཁ་ཅིག་ཆང་ལ་སོགས་པ་ལ་དྲི་རོ་བསྒྱུར་མ་ནུས་ཀྱི་བར། ལས་དང་པོ་པའི་སྔགས་པས་བསྟེན་བྱར་ཡེ་མ་གནང་ཞེས་སྨྲ་བ་མི་འཐད་པའི་ཚུལ་དོན་གྱིས་གོ་བར་གོང་དུའང་བཤད་ལ། སྐབས་འདིར་ཡང་སྔགས་ནུས་ཀྱིས་དངོས་སུ་མངོན་སུམ་ལམ་བྱེད་ཀྱིས་བསྒྱུར་བར་མ་ནུས་ཀྱང༌། ལྐོག་གྱུར་མོས་པ་ལམ་བྱེད་ཀྱིས་བསྒྱུར་བས་བསྒྱུར་བའི་གོ་ཆོད་དེ། སྔགས་ཀྱི་ནུས་པས་རྫས་ཀྱི་མཐུ་བསྒྱུར་བའི་ཚུལ་འདི་ནི་བསམ་གྱིས་མི་ཁྱབ་པའི་གནས་ཡིན་པས།
དངོས་སུ་དམིགས་རུང་གི་སྒོ་ནས་བསྒྱུར་བར་མ་མངོན་ཡང༌། དངོས་སུ་དམིགས་པར་མི་རུང་བའི་སྒོ་ནས་སྔགས་དང་ཏིང་ངེ་འཛིན་དང་ཕྱག་རྒྱའི་སྒོ་ནས་བསྒྱུར་ཏེ་བསྟེན་པར་རུང་བ་ཉིད་རྒྱུད་ལས་གསུངས་པའི་ཕྱིར། སྡོམ་འབྱུང་ལས། ཨོཾ་ཨཱཿཧཱུྃ་ཞེས་བྱ་སྔགས་ཀྱིས། ། རྟག་ཏུ་བྱིན་གྱིས་བརླབ་པར་བྱ། ། ཧ་ཧོ་ཧྲཱིཿཞེས་བྱ་སྔགས་ཀྱིས། ། སྦྱངས་པ་དང་ནི་རྟོགས་བྱས་ཏེ། ། ཡི་གེ་ཧས་ནི་ཁ་དོག་ཕྲོགས། ། ཧོ་ཡིས་དྲི་ནི་འཇོམས་པ་སྟེ། ། ཡི་གེ་ཧྲཱིཿཡིས་ནུས་པ་བཅོམ། །
བདུད་རྩི་རྣམ་པར་བསྟེན་པར་བྱ། ། ཞེས་དང༌། ཙ་ ཙ་རུ་ནི་ཞལ་ཟས་རྒྱན་ཅན་དེ་ཟས་བཟང་པོའོ། ། རྒྱན་མཚན་ནི་རྒྱ་རིའམ་བྱ་སྣ་ཚོགས་པ་ལ་འཆད་ཀྱི་ཀར་རྒྱན་ཁོ་ན་ལ་མི་བཟུང་ངོ༌། ། མཆན། རུའི་བཟའ་བ་བསྟེན་པ་དང༌། ། ཆོ་ག་ཡང་དག་ལྡན་པས་སྤྱད། ། ཅེས་འབྱུང་བས། ཁ་དོག་དང་དྲི་ནུས་ལ་ལམ་གྱི་སྤང་བྱ་མི་མཐུན་པ་བསྐྱེད་བྱེད་ཀྱི་ནུས་པ་རྣམས་སྔགས་ཀྱི་ཆོ་ག་དེ་དག་གིས་བསྒྱུར་བས་ན་དེའི་རྫས་ཀྱི་མཐུ་བསྒྱུར་གོ་ཆོད་པའི་ཕྱིར། གཞན་དུ་རང་གཞན་ཐམས་ཅད་ཀྱི་མཐུན་གྲུབ་ཏུ་ཚོགས་གཏོར་བདུད་རྩི་དང་ནང་གི་སྦྱིན་སྲེག་བྱེད་པ་ན་སྲེག་རྫས་ཐམས་ཅད་རོ་ཀ་ར་དང་ཁ་དོག་ཤེལ་ལྟར་བསྒྱུར་མི་རུང་གི་བར།
ལས་དང་པོ་པས་དེ་དག་བྱིན་གྱིས་བརླབས་ཏེ་ལྷ་མཆོད་པ་དང་རང་ཉིད་ཀྱིས་ལོངས་སྤྱད་པར་མི་ཆོག་ན། ལས་དང་པོ་པའི་སྔགས་པས་བསྐྱེད་རིམ་གྱི་ཐུན་མཐར་གཏོར་མ་དང་སྦྱིན་སྲེག་གི་བྱ་བ་སོགས་ཀྱང་མོས་པ་ཙམ་ལས་དངོས་སུ་བྱར་མེད་པ་དང༌། ཁྱད་པར་བདུད་རྩི་མྱང་བ་འོད་དཔག་མེད་ཀྱི་ཡན་ལག་ཀྱང་དངོས་སུ་བྱར་མེད་པར་འགྱུར་རོ། ། ཁྱད་པར་ཚོགས་རྫས་ལ་ཤ་ཆང་གི་དྲི་རོའི་རྣམ་པ་མེད་ན། བྲམ་ཟེ་ལ་སོགས་པས་དེ་ལ་མི་གཙང་བ་དང༌། སྐྱུག་བྲོ་འཛིན་པའི་རྟོག་པ་མི་འབྱུང་བའི་ཕྱིར། ཚོགས་འཁོར་སྟོབས་པའི་སྔགས་ཚིག་ཏུ། གཟིགས་ཤིག་མཛེས་ལྡན་དམ་པའི་ཆོས། ། འདི་ལ་རྣམ་རྟོག་བྱར་མི་རུང༌། ། བྲམ་ཟེ་ཁྱི་དང་གདོལ་པ་གསུམ། །
རང་བཞིན་གཅིག་པར་དགོངས་ཏེ་རོལ། ། ཞེས་ཁྱད་པར་གྱི་ཚིག་སྨོས་མི་དགོས་པར་ཡང་འགྱུར་རོ། ། གཞན་ཡང་ཁྱེད་ལྟར་ན་ལས་དང་པོ་པས་ཡི་དྭགས་ལ་ཆུ་སྦྱིན་གཏོང་བ་ནའང༌། ཨཱ་ཝ་ལོ་ཀི་ཏེའི་སྔགས་སོགས་ཀྱིས་དངོས་སུ་འོ་མར་བསྒྱུར་མ་ནུས་བར་དུ་ཡི་དྭགས་ལ་ཆུ་སྦྱིན་བཏང་མི་བཏུབ་པར་ཁས་ལེན་རིགས་ཏེ། གནད་མཚུངས་པ་ཉིད་ཀྱི་ཕྱིར། དེས་ན་རང་ཉིད་ཤ་ཆང་ཙམ་སྤོང་བའི་ང་རྒྱལ་གྱིས། རྣལ་འབྱོར་པ་བཟའ་བསྟེན་གྱི་དམ་ཚིག་སྐྱོང་བ་ལ་སྐུར་པ་འདེབས་པ་ནི། ཇི་སྐད་དུ། སེམས་ཅན་འདི་དག་ཁྲིམས་ལྡན་ཁྲིམས་འཆལ་ཞེས། ། སྣ་ཚོགས་འདུ་ཤེས་ཞུགས་པ་ཤིན་ཏུ་ཚུལ་ཁྲིམས་འཆལ། །
ཞེས་སྡིག་པའི་ཕུང་པོ་བླ་ན་མེད་པར་འགྱུར་བས་ཟོན་ཆེན་པོ་ཆུག་ཅིག ། གཞན་འདི་ཡང་ཤེས་པར་བྱ་སྟེ། བྱང་ཆུབ་སེམས་དཔའ་ལ་དཀོན་བརྩེགས་ལས། བྱང་སེམས་ཆང་སྦྱིན་པར་བཏང་བ་མ་དག་པའི་སྦྱིན་པར་གསུངས་ན། དྲག་ཤུལ་ཅན་གྱིས་ཞུས་པའི་མདོ་ལས། དེས་གཞན་ཆང་ཡང་སྦྱིན་ཏེ། དེའང་འདི་སྙམ་དུ་འདི་ནི་སྦྱིན་པའི་ཕ་རོལ་ཏུ་ཕྱིན་པའི་དུས་ཡིན་ཏེ། གང་ལ་གང་གི་དོན་དུ་འགྱུར་བ་དེ་ལ་སྦྱིན་པའི་དུས་ལ་བབ་ཀྱི། བདག་གིས་འདི་ལྟར་བྱས་ཏེ་གང་དང་གང་ལ་ཆང་ཡང་བྱིན་ནས། གང་འདི་འཁྲུལ་པ་མེད་པའི་སྤྱོད་པ་ལ་དེ་དང་དེ་དག་དྲན་པ་དང་ཤེས་བཞིན་ཡང་དག་པར་དྲན་དུ་གཞུག་གོ་སྙམ་པའི་འདུ་ཤེས་བསྐྱེད་པར་བྱའོ། །
ཞེས་གསུངས་པ་ཇི་ལྟར་དྲང་དོན་ཞེ་ན། བསླབ་བཏུས་ལས་མདོ་དེའི་འགལ་སྤོང་དུ། གང་ཞེས་གསུང་བ་ནི་ཆང་སློང་བ་པོས་བྱང་ཆུབ་སེམས་དཔའ་ལ་རེ་ཐག་ཆད་ནས་ཁོང་ཁྲོ་བ་ལྕི་བར་འགྱུར་བས་འདི་སེམས་ཅན་བསྡུ་བ་ཉམས་པར་འགྱུར་ཏེ། དེ་བས་ན་གཞན་དད་པར་བྱ་བའི་ཐབས་སུ་ཆང་སྦྱིན་ནོ་ཞེས་བྱ་བར་དགོངས་པའོ། ། ཞེས་བཤད་ལ། དེའང་ཆང་འགོག་པའི་དགག་བྱ་ནི་དབང་ཤེས་མྱོས་པ་དང་ཡིད་ཤེས་འཁྲུལ་ནུས་ཀྱིས་མྱོས་བྱེད་དགག་པ་ནི་སྤྱིར་བཏང་ཡིན་ལ། གང་ཟག་གི་རྒྱུད་དམ་དབང་གི་རྫས་རང་གི་ངོ་བོས་དེ་ལྟར་མི་ནུས་པ་དགག་བྱ་དང་བྲལ་བའི་མྱོས་བྱེད་ཙམ་གྱི་བཏུང་བ་གནང་བ་དམིགས་བསལ་ཡིན་པས་ལས་གང་ལའང་ཉེས་པར་འགྱུར་མི་འགྱུར་དགག་བྱ་ས་སྟོང་དུ་མ་ལོག་པ་དང་ལོག་པའི་ཁྱད་པར་ཉིད་དུ་ཤེས་དགོས་སོ། །
དགོངས་གཅིག་རྙིང་མར། ཅིས་ཀྱང་ཆང་མི་འཐུང་བ་ལ་མ་ཚུགས་པར་ཆང་འཐུང་ནི་འདོད། བསྒྱུར་བའི་ནུས་པ་ཡང་རང་ལ་མེད་ན་གསང་སྔགས་གསར་རྙིང་མེད་པ་ནས།
དྲི་ཆེན་འདི་བདུད་རྩི་ལྔའི་ཆེ་ཤོས་སུ་གསུངས། ཆང་ལ་བདུད་རྩིར་གསུངས་པ་དེ་ཙམ་མེད་ཀྱང༌། རང་ཆང་འཐུང་འདོད་པའི་ཕྱིར་མགོ་སྙོམ་ལ། ཆང་མང་ཉུང་ཙམ་འཐུང་པ་ཙམ་དུ་བདུད་རྩི་ཆེན་པོ་ཡང་དེ་དང་མཉམ་དུ་དཀྲུག་གེར་བསྲེས་ལ་བཏུང༌། དེ་ལ་བག་དྲི་ང་བས་མི་ཚུགས་པར་འདུག་ན་བདུད་རྩི་གསུམ་པོ་ཕྱོགས་ནའང་མེད་དེ་ཞེས་བྲིས་གདའ་བའི་གོ་བའང་བརྟགས་ན་འགངས་ཆེར་མི་སྣང་སྟེ། ཆང་ལ་ཞིམ་སྲེད་ཀྱི་ཆགས་པ་དང༌། དྲི་ཆེན་ལ་སྐྱུག་བྲོ་བའི་སྡང་སེམས་གཉིས་ཀ་མི་སྐྱེ་བར་རོ་སྙོམས་ནས་དེ་གཉིས་ལ་བཟང་ངན་མེད་པར་ལོངས་སྤྱོད་པ་ཙམ་ཞིག་དགོས་ཞེས་པའི་དོན་ཡིན་ན་ནི། ཡུལ་ཐོག་ཏུ་ཆགས་སྡང་གི་རྟོག་པ་བཙན་ཐབས་སུ་གཅོད་པར་བྱེད་པའི་དེང་སང་རོ་སྙོམས་ཀྱི་རྣལ་འབྱོར་དུ་གྲགས་པ་དེ་ཀ་ཙམ་ཞིག་ལས་ལྷག་པའི་ཆང་ལ་དྲི་ཆེན་བཏབ་པས་ཆང་གི་དུག་དག་ནས་དུག་བྲལ་གྱི་བདུད་རྩིར་གྱུར་པའི་དོན་མ་ཚང༌། ཡང་ཆང་འཐུང་འདོད་ལ་དེ་མི་འཐུང་བའི་ཆེད་དུ་དྲི་ཆེན་འདེབས་པར་བྱེད་ན་དེ་བཏབ་པའི་ཆང་དེ་ཡི་གར་མི་འོང་བ་ཡིན་ཡང༌། ཡང་ཆང་དེ་འཐུང་བའི་ཆེད་དུ་དྲི་ཆེན་འདེབས་ཟེར་བ་ཡང་ཞེན་དོན་དུ་འགལ་བ་ཤ་སྟག་ཏུ་སྨྲས་པར་ཟད་དོ། །
ཞར་ལ་འདི་ཡང་ཤེས་དགོས་ཏེ། གསང་སྔགས་ཀྱི་རྣལ་འབྱོར་པས་བཟའ་བའི་དམ་ཚིག་དང་ཚོགས་འཁོར་གྱི་སྐབས་མ་ཡིན་པར། ཐ་མལ་པའི་ཤ་ཆང་རང་གར་བསྟེན་ཆོག་པའི་སྐབས་ཀྱི་གནང་བའང་ཡོད་དེ། ཕྱག་རྒྱ་བསྟེན་པ་ན་བྱང་ཆུབ་ཀྱི་སེམས་འཕེལ་བའི་ཆེད་དུ། ཤ་ཆང་གི་བཅུད་རོ་བདའ་བ་བཟའ་བཏུང་བྱེད་དགོས་པར་གསུངས་པའི་ཕྱིར། ཇི་སྐད་དུ། དེ་ལ་ག་བུར་རྒྱུའི་ཕྱིར། ། ཤ་ནི་བཟའ་བ་ཉིད་དུ་བྱ། ། ཁྱད་པར་དུ་ཡང་ཆང་ཉིད་དོ། ། ཞེས་འབྱུང་བའི་ཕྱིར།
མི་མཁས་པ་ཁ་ཅིག་སྔགས་ཀྱི་རྣལ་འབྱོར་པས། ཐ་མལ་པའི་ཤ་ཆང་ཡེ་བསྟེན་པར་མ་གནང་ཞེས་ཟེར་བ་ཡང་རྒྱུས་མེད་དུ་སྨྲས་པར་ཟད་དོ། ། ཁ་ཅིག་བཟའ་བའི་དམ་ཚིག་གི་བསྟེན་པར་ཁས་བླང་ཞིང༌། དྲི་རོ་སོགས་བསྒྱུར་བའི་སྒོ་ནས་བསྟེན་མི་ནུས་པ་ལ་བདུད་རྩི་རིལ་བུ་ཞག་དང་ཟླ་བར་བསྟེན་པས་དེ་མ་བསྟེན་པའི་ལྟུང་བ་འགེགས་བྱེད་ཡིན་ཟེར་བ་ཡང་མཐའ་གཅིག་ཏུ་སྨྲ་བར་མི་འཐད་དེ། བཟའ་བྱ་དམ་ཚིག་གི་བཟའ་བྱ་བཟའ་བ་པོ་རྣལ་འབྱོར་རང་ཉིད་ཀྱིས་བདུད་རྩིར་བྱིན་གྱིས་བརླབས་པ་ཞིག་དགོས་ཀྱི། འཕགས་པའི་རྣལ་འབྱོར་པས་བདུད་རྩིར་བྱིན་གྱིས་བརླབས་པ་ཞིག་དེའི་བཟའ་བྱའི་བདུད་རྩིའི་གོ་མི་ཆོད་དེ། དེ་ལ་བདུད་རྩིར་སྣང་བའི་ངེས་པ་མེད་པའི་ཕྱིར། དཔེར་ན་གྲུབ་པའི་སློབ་དཔོན་གྱིས་གསེར་འགྱུར་བྱས་པ་དེ་ལོངས་སྤྱོད་པར་མི་དབང་བས་རྡོ་འཇུར་མཐོང་བ་བཞིན་ནོ། ། འོ་ན་དུས་འཁོར་ལས། ཤ་ལྔ་བདུད་རྩི་ལྔ་བསྟེན་ཞེས་པའང་དགོངས་ཏེ་གསུངས་ཀྱི།
ཅི་ལ་དགོངས་ན་གྲུབ་པའི་བདུད་རྩི་རིལ་བུ་ཙམ་བསྟེན་བྱར་དགོངས་ཞེས་བཤད་པ་མ་ཡིན་ནམ་སྙམ་ན། ཤ་ལྔ་བདུད་རྩི་ལྔ་ལའང་ཕྱི་ནང་གསང་བའི་དབྱེ་བས་མཆོག་དམན་ཡོད་པས། མཆོག་བསྟེན་དུ་ཡོད་ན་དམན་པ་མ་བསྟེན་ཀྱང་ཆོག་ཅེས་པའི་དོན་ཡིན་གྱི། ཤ་ལྔ་བདུད་རྩི་ལྔའི་བཟའ་བཏུང་གི་དམ་ཚིག་གི་ལས་དང་པོ་པ་ལ་འགོག་པ་ག་ལ་ཡིན། སྤྱིར་བདུད་རྩི་རིལ་བུ་ལའང༌། བླ་མ་ཡབ་ཡུམ་གྱི་བྱང་སེམས་ཀྱི་བདུད་རྩི་རིལ་བུར་བྱས་པ་དང༌། ཤ་ལྔ་བདུད་རྩི་ལྔ་རིལ་བུར་བྱས་པ་གཉིས་ལས། དང་པོ་ནི་གསང་དབང་ཐོབ་པའི་རྣལ་འབྱོར་པས་རང་བྱིན་རླབས་དང་དཀྱིལ་འཁོར་པའི་ཉམས་ལེན་ལ་འཇུག་པ་ན་བདག་ཉིད་ཀྱི་བྱང་སེམས་ཧེ་རུ་ཀ་ཡབ་ཡུམ་བྱིན་གྱིས་རློབ་པའི་ཆེད་དུ་བསྟེན་པ་ཡིན་ལ། འདི་ནི་དབང་གོང་མ་མ་ཐོབ་པ་ལ་སྦྱིན་ན་ཕ་རོལ་པོས་དོན་དེ་ལྟར་གོ་ན་གསང་སྒྲོགས་ཀྱི་རྩ་ལྟུང་དུ་ཡང་འགྱུར་ཉེན་ཆེ་ལ། གཉིས་པ་དེ་ནི།
ལས་དང་པོ་པའི་སྔགས་པས་བདུད་རྩི་མྱོང་བའི་མྱོས་བྱེད་དང་ཚོགས་གཏོར་དག་བྱེད་ལའང་སྦྱར་བར་དཀྱིལ་མཆོག་དག་ལས་འབྱུང་བ་བཞིན་ཡིན་པ་ལ་ཁ་ཅིག་བདུད་རྩི་རིལ་བུ་འདུལ་བའི་རུང་ཆུ་ཆགས་པའི་བཟའ་བཏུང་མིན་པ་ལ་འདེབས་མི་རུང་ངོ་ཟེར་བ་ནི། རང་ཉིད་ཀྱི་ཉམས་ལེན་དུ་བྱེད་པའི་དཀྱིལ་ཆོག་གི་ལག་ལེན་སུན་འབྱིན་བྱེད་ཁོ་ནར་ངེས་སོ།། །། ༈ རྡོ་རྗེའི་གསུང༌། བདེ་བར་གཤེགས་པ་ནི་ཉོན་མོངས་པའི་དག་འབྲས་ཡིན་ཞེས་པ་ལ། ཁ་ཅིག ། ཆགས་པ་ཆེན་པོས་རྗེས་ཆགས་པས། ། གཡུང་མོའི་སྐུ་ལ་འཁྱུད་པ་ཉིད། ། ཅེས་གསུངས་པས་སངས་རྒྱས་ལའང་སྒྲིབ་བྲལ་གྱི་ཉོན་མོངས་པ་ཡོད་པ་དང༌། དེར་མ་ཟད་དཔལ་མཁའ་འགྲོ་རྒྱ་མཚོའི་ལྷ་ཐམས་ཅད་ལ་འགྲོ་བ་རིས་དྲུག་གར་ཡོད་པའི་རྡོ་རྗེའི་ངུ་འབོད་མ་ལྟ་བུའང་སྒྲིབ་བྲལ་གྱི་དམྱལ་བ་དང་སངས་རྒྱས་ཀྱི་གཞི་མཐུན་ངོ་བོ་བདེ་གཤེགས་སྙིང་པོ་རྟོག་པ་དམ་པའི་བདག་ཉིད་ཅན་ཡིན་ཞེས་ཇོ་ནང་པས་ཟེར་བ་ལྟ་བུ་དང༌། དུག་གསུམ་དང་བདག་ལྟ་སངས་རྒྱས་ཀྱི་གདུང་ཡིན་ཞེས་མདོ་ལས་གསུངས་པས་ཉོན་མོངས་ཀྱི་རྒྱུ་ལ་སངས་རྒྱས་སྐྱེས་པས་སངས་རྒྱས་ཀྱང་རྒྱུ་དང་མཐུན་པའི་འབྲས་བུར་སྨིན་པས་སངས་རྒྱས་ཀྱང་ཉོན་མོངས་ཅན་དུ་འཐད་དོ་ཞེས་གླེང་བ་ལ།
ཞལ་སྔ་ནས། བདེ་བར་གཤེགས་པ་ལ་སྡུག་བསྔལ་གྱི་རྒྱུ་འབྲས་ཐམས་ཅད་ལས་ཐར་ཞིང་གྲོལ་བ་ཞིག་དགོས་ལ། སྡུག་བསྔལ་གྱི་རྩ་བ་ལ་ལས་དང་མ་རིག་པ་ལ་སོགས་པའི་ཉོན་མོངས་པ་ཡིན་ན་དེ་མ་སྤང་བར་ཇི་ལྟར་བདེ་བར་གཤེགས། དེས་ན་ཆགས་སོགས་ཉོན་མོངས་པ་ལས་གྲོལ་བའི་འཕགས་པ་དག་གི་ཡོན་ཏན་གྱི་ཁྱད་པར་ལ་བྲལ་བའི་འབྲས་བུ་ཞེས་ཡོངས་སུ་གྲགས་པ་མ་ཡིན་ནམ་ཅི་བདག་ལྟ་ བཀའ་གདམས་ལས། གང་ཟག་གི་བདག་སངས་རྒྱས་ཀྱི་རྒྱུ་བདེ་གཤེགས་སྙིང་པོར་སོང་བའི་སྐབས་ཀྱང་ཡོད་དེ། རྣམ་པ་ཐམས་ཅད་མཁྱེན་པའི་སངས་རྒྱས་རྒྱུ་བྱང་ཆུབ་ཀྱི་སེམས་ལས་བྱུང༌། བྱང་ཆུབ་ཀྱི་སེམས་སྙིང་རྗེ་ཆེན་པོ་ཚད་མེད་པ་ལས་བྱུང༌། སྙིང་རྗེ་ཆེན་པོ་བྱམས་པ་ཆེན་པོ་ཚད་མེད་པ་ལས་བྱུང༌། བྱམས་པ་ཆེན་པོ་བྱས་པ་ཤེས་ཤིང་དྲིན་དུ་བཟོ་བ་ལས་བྱུང༌། དེ་སེམས་ཅན་ཐམས་ཅད་མར་ཤེས་པ་ལས་བྱུང༌།
དེ་ངའི་མ་ཞེས་བདག་ཏུ་འཛིན་པ་ལས་བྱུང༌། དེས་ན་མདོར། དེ་བཞིན་གཤེགས་པའི་གདུང་ཅི་ལགས་ཞུས་པས། བཅོམ་ལྡན་འདས་ཀྱི་ཞལ་ནས། འཇིག་ཚོགས་ལ་ལྟ་བ་དེ་དེ་བཞིན་གཤེགས་པའི་གདུང་ཡིན་ནོ། ། ཞེས་དང༌། བླ་མ་གསེར་གླིང་པའི་ལུགས་ཀྱིས། ང་དང་བདག་ཏུ་འཛིན་པ་ལ་བརྟེན་ནས་བྱམས་སྙིང་རྗེ་བྱང་ཆུབ་ཀྱི་སེམས་སྐྱེ་བ་ཡིན། དེའང་ཐབས་ཀྱིས་ཟིན་པའི་དབང་དུ་བྱས་པ་ཡིན་གྱི། ཐབས་ཀྱིས་མ་ཟིན་ན་འཇིག་ལྟ་འཁོར་བའི་རྒྱུ་ཡིན་ཏེ།
ཇི་སྐད་དུ། ཐབས་ཆེན་རྣམས་དང་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། ། སྔགས་ཀྱིས་བསད་པའི་དུག་བཞིན་དུ། ། དེ་ཡིས་འཁོར་བ་མྱུར་དུ་འཇུག ། ཅེས་འབྱུང་ལ། འདི་འདྲའི་རིགས་ལ་འཁྲུལ་གཞི་བྱས་ནས་མི་ཤེས་པ་གྲུབ་མཐའ་ནོར་བ་འཆའ་ནས་དེ་ལྟ་བུ་དེ་སྒོམ་མྱོང་ཡིན་ནོ་ཞེས་འཆད་ཅིང༌། དེ་འདྲ་ལ་རྒྱལ་པོ་ངན་པ་དག་གིས་དབུགས་ཆེན་པོ་དབྱུང་ནས་འཇིག་རྟེན་དུ་ལོག་པའི་ཆོས་ཆེས་དར་དུ་འཇུག་པ་ནི་བདུད་དབང་དུ་ཤེས་པར་བྱ་དགོས་སོ། ། མཆན། སངས་རྒྱས་ཀྱི་གདུང་དུ་གསུངས་པ་ནི།
བདག་མེད་པ་ལ་བདག་ཏུ་ལྟ་བའི་མ་རྒན་སེམས་ཅན་འདི་དག་སྙིང་རྗེ་བས་དེ་དོན་གྱི་བྱང་ཆུབ་སེམས་བསྐྱེད་པ་ལས། སངས་རྒྱས་འབྱུང་བ་ལ་དགོངས་ནས་དེ་ལྟར་གསུངས་པ་ཡིན་གྱི་བདག་ལྟ་སངས་རྒྱས་ཀྱི་རྒྱུར་གསུངས་པ་ག་ལ་ཡིན། འོ་ན་བདེ་གཤེགས་སྙིང་པོ་དོན་དམ་པའི་བདག་ཡིན་པར་འཁོར་ལོ་ཐ་མ་པའི་མདོ་མང་པོར་བཤད་པ་མ་ཡིན་ནམ་ཞེ་ན། དེ་ནི་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པ་དེ་མ་ཡིན་ལ། ཀུན་རྫོབ་ཉིད་དུའང༌། ཡང་དག་པར་སངས་རྒྱས་ཀྱི་རྒྱུ་དང་རྐྱེན་བྱེད་པའི་བདག་རྒྱུ་དང་བདག་རྐྱེན་ཡིན་ཅེས་བརྗོད་པ་ཡིན་ལ། སངས་རྒྱས་པ་དག་གི་ལུགས་ལ་བདག་རྒྱུ་དང་བདག་རྐྱེན་ཡིན་ན་བདག་ཡིན་མི་དགོས་པ་ནི། ཆོས་མངོན་པ་ལས་རྒྱ་ཆེར་བཤད་པ་ཉིད་ཀྱི་ཕྱིར། དོན་དམ་བདེན་པའི་སྒྲས་བརྗོད་ཚད་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པ་ཡིན་མི་དགོས་ཏེ། དཔེར་ན་བརྒྱད་སྟོང་འགྲེལ་ཆེན་ལས།
ཚུལ་གསུམ་པ་ཅན་གྱི་རྗེས་སུ་དཔག་པ་ལ་དོན་དམ་པའི་སྒྲ་བརྗོད་ཅེས་འབྱུང་བ་ལྟ་བུའོ། ། འདོད་ཆགས་ལའང༌། མདོར། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། རྒྱལ་དང་རྒྱལ་བའི་ཆོས་ལ་ཕན་པར་བྱེད། ། ཅེས་པ་ལྟ་བུའི་ཆགས་པ་ནི་ཉོན་མོངས་ཅན་མ་ཡིན་ཏེ། བྱང་ཆུབ་སེམས་དཔའི་ལམ་ཤེས་ཀྱི་རང་བཞིན་དུ་བཤད་པའི་ཕྱིར། འོ་ན་འདིའི་ཆགས་པ་ནི།
གཞན་དོན་དུ་འཁོར་བར་སྐྱེ་བའི་དོན་གཉེར་གྱི་སྲེད་པ་ཙམ་ཞིག་ཡིན་ཀྱང༌། དེས་འཁོར་བར་འཆིང་བྱེད་ཀྱི་ཉོན་མོངས་པ་དང་སེམས་རྒྱུད་རབ་ཏུ་ཉོན་མོངས་པར་བྱེད་པའི་ཉོན་མོངས་གཉིས་ཀ་མ་ཡིན་ཏེ། དེ་ཐེག་ཆེན་འཕགས་པའི་རྒྱུད་ལའང་འབྱུང་བའི་ཕྱིར། འདིར་ཐེག་ཆེན་འཕགས་པ་ལ་སེམས་རྒྱུད་རབ་ཏུ་མ་ཞི་བའི་ཉོན་མོངས་མེད་དེ། མི་དགེ་བའི་ལས་ཀུན་ནས་སློང་བྱེད་ཀྱི་ཉོན་མོངས་མེད་པའི་ཕྱིར། འཁོར་བར་འཆིང་བྱེད་ཀྱི་ཉོན་མོངས་མེད་དེ། སྲིད་རྩར་གྱུར་པའི་མ་རིག་པ་དང་བདག་ལྟ་སྤངས་ཟིན་པའི་ཕྱིར། ཁྱབ་པ་ཡོད་དེ། རྟེན་འབྲེལ་བཅུ་གཉིས་ཀྱི་རྒྱུ་འབྲས་ཚར་གཉིས་ཚར་གསུམ་ལ་རྫོགས་པའི་དབང་དུ་བྱས་ནས་ཡན་ལག་བཅུ་གཉིས་སུ་འཇོག་པ་ན་མ་རིག་པ་དང་སྲེད་པ་གཉིས་མིང་འདོགས་སུ་མ་ཟད་སྲིད་རྩར་དོན་གཅིག་པའི་ཕྱིར། དེ་ལྟ་ནའང་འཁོར་བར་གཞན་དོན་དུ་སྐྱེ་བ་ལེན་འདོད་ཀྱི་སྲེད་པས་དྲངས་ཏེ།
འཁོར་བར་སྐྱེ་བ་ན་སྲིད་རྩར་མ་གྱུར་པའི་སྲེད་པ་དེའི་རང་བཞིན་དེ་ཇི་ལྟ་བུ་ཞེ་ན། སྨོན་ལམ་གྱི་བྱེད་པ་ཙམ་དང༌། རྫུ་འཕྲུལ་དང༌། སྤྲུལ་པའི་སྒོ་ནས་སྐྱེ་བར་བྱེད་ཀྱི། དེར་སྐྱེ་བར་བྱེད་པའི་ཟག་བཅས་ཀྱི་ལས་དགེ་མི་དགེ་འདུ་བྱེད་ནས་དེར་བསྐྱེད་དགོས་པ་ནི་མ་ཡིན་ནོ། ། ཞེ་སྡང་ནི་ཁྱད་འཕགས་ཀྱི་སྒྲིབ་པ་གཉིས་དང་བདུད་བཞི་ལ་སོགས་པ་ལ་སྤང་བྱར་འཛིན་སྟངས་ཀྱིས་ལྟ་བ་ལ་སྡང་བའི་མིང་བཏགས་པ་དེ་འདྲ་མདོ་སྡེར་གསུངས་ཀྱང༌། དེ་དག་ལ་རྣམ་འཚེའི་བློ་མེད་པས་དེ་ནི་སྡང་བར་བཏགས་པ་ཙམ་ལ་དགོངས་ནས། དེ་དག་བྱང་ཆུབ་ཀྱི་རྒྱུར་གསུངས་པ་ཡིན། གཞན་དུ་ན་ཉེ་བ་འཁོར་གྱིས་ཞུས་པའི་མདོ་ལས། ཤཱ་རིའི་བུས་གསོལ་པ།
བཅོམ་ལྡན་འདས་བྱང་ཆུབ་སེམས་དཔའ་རྣམས་འདོད་ཆགས་ཀྱིས་མི་འཇིགས་པ་ལགས་སམ། ཞེ་སྡང་དང་གཏི་མུག་གིས་མི་འཇིགས་པ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་བྱང་ཆུབ་སེམས་དཔའ་རྣམས་ཀྱི་ཁ་ན་མ་ཐོ་བ་ཆེན་པོ་དང་བཅས་པའི་ཉེས་པ་ནི་གཉིས་ཏེ། གཉིས་གང་ཞེ་ན། འདི་ལྟ་སྟེ། ཞེ་སྡང་དང་ལྡན་པ་དང་གཏི་མུག་དང་ལྡན་པ་སྟེ། ཤཱ་རིའི་བུ་གཉིས་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཁ་ན་མ་ཐོ་བ་ཆེན་པོ་དང་བཅས་པའི་ཉེས་པ་ཡིན་ནོ། ། ཞེས་འབྱུང་བས་སོ། ། དཔལ་མཁའ་འགྲོ་རྒྱ་མཚོར་སྲིད་པ་སུམ་ཅུ་རྩ་དྲུག་དང་གྲངས་མཐུན་གྱི་ལྷའི་གཟུགས་སུ་བཞེངས་པ་ནི།
སྲིད་པ་དེ་དག་ལ་ཐ་མལ་དུ་འཛིན་པའི་རྟོག་པ་སྦྱོང་བ་བསྐྱེད་རིམ་གྱི་རྣལ་འབྱོར་དང༌། ཡང་མ་དག་པའི་རྩ་རླུང་ཐིག་ལེར་སྲིད་པ་དེ་དག་འགྲུབ་བྱེད་ཀྱི་ཆོས་ས་བོན་དང་རྣམ་སྨིན་གྱི་ངོ་བོར་རྟེན་ཅིང་འབྲེལ་འབྱུང་གི་དབང་གིས་གནས་པ་ལ་དེར་དག་པའི་རྩ་རླུང་ཐིག་ལེ་དེ་སྲིད་པ་དེ་དག་དང་གྲངས་མཐུན་གྱི་ལྷའི་གཟུགས་སུ་རྟེན་ཅིང་འབྲེལ་འབྱུང་གི་བདག་ཉིད་དུ་བཞེངས་པས་ནི། སྲིད་པ་དེ་དག་ཏུ་སྐྱེ་འགྱུར་གྱི་ལས་དང་ཉོན་མོངས་པའི་ས་བོན་རྣམས་སྦྱངས་ཤིང༌། རྣམ་སྨིན་གྱི་རྒྱུན་ལྷག་མེད་དུ་མྱ་ངན་ལས་འདའ་བར་བྱེད་པ་ཡིན་གྱི། དེ་ལས་གཞན་དུ་དམྱལ་བ་དང་སངས་རྒྱས་ཀྱི་གཞི་མཐུན་སྟོན་པའི་དོན་ག་ལ་ཡིན། དོན་དམ་བདེན་པའི་དམྱལ་བ་དང༌། སངས་རྒྱས་རྟག་པར་འདོད་ཅིང༌། དེ་གཉིས་ཀྱང་ངོ་བོ་དབྱེར་མེད་དུ་འདོད་པ་ནི། སྔོན་རྒྱ་བོད་གང་དུའང་སངས་རྒྱས་ཀྱི་ལུགས་ལ་མ་གྲགས་པས་བཏང་སྙོམས་ཉིད་དུ་འཇོག་གོ ། སྤྱིར་སངས་རྒྱས་ལ་ཆགས་པ་ཆེན་པོ་དང་ཞེ་སྡང་ཆེན་པོ་ལ་སོགས་ཡོད་པར་བཤད་ཀྱང༌།
དེ་ལྟར་བཤད་ཚད་པ་དེ་ཉོན་མོངས་པ་ནི་ཡེ་མ་ཡིན་ལ། ཉོན་མོངས་པ་ལ་སྒྲིབ་བཅས་ཀྱིས་ཁྱབ་པ་མ་གཏོགས་སྒྲིབ་བྲལ་གྱི་ཉོན་མོངས་པ་ཞེས་མདོ་རྒྱུད་མཁས་པའི་བསྟན་བཅོས་གར་ཡང་མ་བཤད་པས་སྒྲིབ་བྲལ་གྱི་ཉོན་མོངས་པའི་རྣམ་གཞག་ཀྱང་ཆོས་ལ་དབང་ཟ་བའི་སྤྱི་བརྟོལ་ཅན་གྱིས་སྨྲས་པ་ཙམ་ལས་ཚད་ཐུབ་ཀྱི་གཞུང་གར་ཡང་མེད་དོ། ། འོ་ན་ཆགས་པ་ཆེན་པོ་ལ་སོགས་པའི་བཤད་ཚུལ་ལ་སྐབས་ཐོབ་ཀྱི་མང་དག་མཐོང་སྟེ། འདུས་པར། འདོད་པའི་དོན་གྱིས་མྱོས་གྱུར་པ། ། སེམས་ཅན་ཀུན་ལ་ཕན་དགའ་མེད། ། སེམས་ཅན་གཏི་མུག་གནས་ལ་འཇོག ། དེ་ནི་གཏི་མུག་བཟླས་པར་བཤད། ། འདོད་ཆགས་རྡོ་རྗེ་ལས་བྱུང་ཚིག ། ལུས་དང་ངག་སེམས་ལ་གནས་པ། །
སེམས་ཅན་འདོད་ཆགས་གནས་ལ་བཞག ། དེ་ནི་འདོད་ཆགས་བཟླས་པར་བཤད། ། ཞེ་སྡང་རྡོ་རྗེ་ལས་བྱུང་སེམས། ། ལུས་དང་ངག་སེམས་ལ་གནས་པ། ། སེམས་ཅན་ཞེ་སྡང་གནས་ལ་བཞག ། དེ་ནི་ཞེ་སྡང་བཟླས་པར་བཤད། ། ཅེས་པའི་སྐབས་ལྟ་བུའི་འདོད་ཆགས་ལ་སོགས་པའི་གནས་གསུམ་པོ་ནི་འོད་དཔག་མེད་དང་རྣམ་པར་སྣང་མཛད། མི་བསྐྱོད་པའི་གོ་འཕང་ལ་དགོངས་ཏེ་གསུངས་པའང་ཡོད་ལ། ཡང་འདུས་པར། དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་བཞིན་གཤེགས་པ་ཐམས་ཅད་ཀྱི་བཀོད་པ་ལ་དེ་དག་ཉིད་ཀྱི་སྐུ་ལ་ཞུགས་པར་མཛད། ཅེས་པའི་འདོད་ཆགས་ཆེན་པོའི་ཚུལ་ནི་སྒྲིབ་གཉིས་མི་མཐུན་པའི་ཕྱོགས་ཞི་རུང་གཉེན་པོ་སྐྱེ་རུང་གི་སེམས་ཅན་སྨིན་པ་དང་འཁོར་འདས་ཕྱོགས་རེར་ཞེན་པའི་བཅིང་བ་ལས་གྲོལ་བྱེད་ཀྱི་ཐབས་སམ་ཚུལ་དུ་གྱུར་པའི་ཡུལ་འདོད་ཡོན་ལྔ་ལ་ཆགས་པའི་ཆགས་ཆེན་བསྐྱེད་པའི་ཏིང་ངེ་འཛིན་དང་ཤེས་རབ་ལ་དགོངས་ཏེ་གསུངས་པའང་ཡོད་ལ། དུས་ཀྱི་འཁོར་ལོར། རྡོ་རྗེ་སེམས་དཔའ་གཅིག་པུ་འདི་ནི་དུས་མཐའི་སྤྲིན་དང་མཚུངས་པ་ཧེ་རུ་ཀ་ནི་བྱུང་བར་འགྱུར། ། གདུག་པ་རྣམས་ནི་སྨིན་པའི་དོན་ཏེ་དེ་ཡང་དམ་ཚིག་རྒྱལ་བ་རྨོངས་པ་རྣམས་ནི་བདེ་བའི་དོན། ། རིན་ཆེན་དབང་པོ་སྡུག་བསྔལ་ལྡན་པ་རྣམས་ཀྱི་དེ་ཡང་པད་འཛིན་ཆགས་ཅན་རྣམས་ཀྱི་ཆགས་པའི་སླད། བགེགས་རྣམས་དག་ནི་གཞོམ་པའི་དོན་དུ་ཕྱག་གི་པད་མ་རལ་གྲི་དོན་ཡོད་གྲུབ་པར་འབྱུང་བར་འགྱུར། ། ཞེ་སྡང་ལས་ནི་སྣ་ཚོགས་ཡུམ་གང་དུས་མཐའི་རྩེ་མོ་ཅན་མཚུངས་དེ་ནི་མཁའ་འགྲོ་མར་བྱུང་གྱུར། ། གཏི་མུག་དག་ལས་སྤྱན་མ་ཞེས་བྱ་མཆོག་གི་སྙིང་རྗེ་མ་མ་ཀི་ནི་ང་རྒྱལ་རྒྱུ་ལས་སོ། ། ཆགས་ལས་དེ་ནི་གོས་དཀར་ཞེས་བྱ་མཐའ་དག་ཡོན་ཏན་གཏེར་ཏེ་སྒྲོལ་མ་ཡང་ནི་ཕྲག་དོག་ལས། །
སྣ་ཚོགས་གཟུགས་ཅན་གཉིས་པོ་འདི་དག་ཡུལ་དང་ཡུལ་ཅན་གཞན་རྣམས་ཐམས་ཅད་དུ་ཡང་འབྱུང་བར་འགྱུར། ། ཞེས་པ་ནི། སེམས་ཅན་གང་དུག་གསུམ་ལ་སོགས་དང་ལྡན་པ་སྨིན་པར་བྱེད་པ་ལ་སངས་རྒྱས་ལྔར་བཞེངས་པ་དང༌། དུག་ལྔ་ཟད་པས། ཞེ་སྡང་གཏི་མུག་དང་ང་རྒྱལ་ཆགས་པ་ཕྲག་དོག་ཆེན་པོ་ལྔ་ལས་ཡུམ་ལྔར་བཞེངས་ཏེ་དུག་དེ་ལྡན་གྱི་སྐྱེས་བུ་འདུལ་བ་ལ་དགོངས་ཏེ་གསུངས་པའང་ཡོད་ལ། ཡང་དེར། གཉིས་མེད་གཡོ་བ་མེད་དང་རིས་མེད་དང༌། ། འདོད་དང་མཆོག་ཏུ་མི་འགྱུར་འདོད་ཆགས་ཆེ། ། དངོས་དང་དངོས་པོ་མེད་པ་དངོས་པོ་དང༌། ། ཡེ་ཤེས་དང་ནི་སེམས་དཔའ་ཀུན་ཏུ་བཟང༌། །
ཉོན་མོངས་མེད་དང་ཉོན་མོངས་ཆེན་པོ་དང༌། ། ཞེས་པའི་འདོད་ཆགས་ཆེན་པོའི་སངས་རྒྱས་རང་ཉིད་བདེ་ཆེན་གྱི་མཆོད་པ་ཆེན་པོ་ནས་མཉེས་པར་བྱས་པ་ལ་དགའ་བ་ཡོངས་སུ་མ་བཟློག་པ་དང༌། ཉོན་མོངས་པ་མེད་པ་ནི་སེམས་རྒྱུད་འཆིང་བྱེད་དང་བྲལ་བ་ལས། ཉོན་མོངས་ཆེན་པོ་ནི། ཉོན་མོངས་པ་དག་ཉོན་མོངས་པའམ་ཉམ་ཐག་བྱེད་ཀྱི་དངོས་གཉེན་ནམ་རྒྱུ་ཆེན་པོ་ལ་དགོངས་ཏེ་གསུངས་པ་དང༌། ཡང༌། སངས་རྒྱས་སེངྒེའི་ཁྲིར་བཞུགས་པ། ། སྐུ་གསུང་ཐུགས་དང་ཆགས་པ་ཡིས། ། སྐུ་གསུང་ཐུགས་ཀྱི་དཀྱིལ་འཁོར་ལ། ། སྐུ་གསུང་ཐུགས་དང་ཆགས་པའི་བདག །
ཅེས་པ་ལྟ་བུའི་ཆགས་པ་ནི་ཡེ་ཤེས་ཀྱི་རྡོ་རྗེས་ཐུགས་རྒྱུད་རབ་ཏུ་ཚོས་པའི་སྨིན་པ་ལས་ཉམས་པ་མེད་ལ་དགོངས་ནས་གསུངས་པ་དང༌། ཡང༌། རྡོ་རྗེ་ཉི་མ་སྣང་བ་ཆེ། ། རྡོ་རྗེ་ཟླ་བ་དྲི་མེད་འོད། ། ཆགས་བྲལ་དང་པོ་ཆགས་པ་ཆེ། ། ཞེས་པ་འཁོར་བའི་ཆགས་བྲལ་གྱི་རྗེས་དང་པོར་རྡོ་རྗེ་སེམས་དཔའི་གོ་འཕང་གི་རྒྱུའི་བདེ་ཆེན་མངོན་དུ་གྱུར་པ་ལ་ཡིད་ཆགས་པས། ཆགས་པ་དེ་ཕྱིར་ལྡོག་པ་མ་ཡིན་པས་ཆེན་པོར་དགོངས་ཏེ་གསུངས་པའང་ཡོད་ལ། ཡང་དྲི་མེད་འོད་ལས། དེ་བཞིན་དུ་ཕུང་པོ་རྣམས་ཀྱི་མཚམས་སྦྱོར་བ་ནི་འགྱུར་བའི་འདོད་ཆགས་ཀྱི་བག་ཆགས་ཀྱི་དབང་གིས་སོ། ། བཅོམ་ལྡན་འདས་ཀྱི་གསུང་འདིའི་ཕྱིར་འཁོར་བའི་འཁོར་ལོ་ནི་འགྱུར་བའི་འདོད་ཆགས་ཏེ་མ་རིག་པའོ། །
འདིར་གང་གི་ཚེ་འདོད་ཆགས་ཉམས་པ་དེའི་ཚེ་མཆོག་ཏུ་མི་འགྱུར་བར་འགྱུར་ཏེ་མཆོག་ཏུ་མི་འགྱུར་བ་ནི་འདོད་ཆགས་ཆེན་པོའོ། ། འདོད་ཆགས་ཆེན་པོ་ལས་ཆགས་བྲལ་ཉམས་པ་སྟེ་ཆགས་བྲལ་ཞེས་བྱ་བ་ནི་ཞེ་སྡང་ངོ༌། ། ཞེ་སྡང་ཟད་པ་ལས་ཞེ་སྡང་ཆེན་པོར་འགྱུར་རོ། ། ཞེ་སྡང་ཆེན་པོ་ལས་བརྒྱལ་བ་ཞེས་བྱ་བ་གཏི་མུག་ཉམས་པའོ། ། གཏི་མུག་ཉམས་པ་ལས་གཏི་མུག་ཆེན་པོར་འགྱུར་རོ། ། འདོད་ཆགས་ཆེན་པོ་དང་ཞེ་སྡང་ཆེན་པོ་དང་གཏི་མུག་ཆེན་པོ་ལས་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་མ་རིག་པ་ཉམས་པའོ། ། མ་རིག་པ་ཟད་པ་ལས་མ་རིག་པ་ཆེན་པོར་འགྱུར་རོ། ། དེ་ལྟར་མ་རིག་པ་འགགས་པས་འདུ་བྱེད་འགག་གོ ། ཞེས་པ་ནས་རྒ་ཤི་འགག་སྟེ་དེ་ལྟར་ཡན་ལག་བཅུ་གཉིས་འགགས་པ་ལས་ཆོས་མི་མཐུན་པས་བཅོམ་ལྡན་འདས་ཀྱི་ཡན་ལག་རྣམས་ནི་སྒྲིབ་པ་མེད་པར་རིག་པར་བྱའོ། ། ཞེས་པ་ནི་བདེ་བ་དང་སྟོང་པ་དབྱེར་མེད་པའི་རྣམ་པ་མཁྱེན་པའི་ཡེ་ཤེས་ཀྱི་བྱེད་པ་ལ།
རང་གཞན་གྱི་རྒྱུད་སྒྲིབ་པ་ལས་གྲོལ་བའི་ཆེད་དུ་ཆགས་པ་དང་སྡང་བ་དང་རྨོངས་པར་བྱེད་དུ་འཇུག་པ་སོགས་ལ་ཆེན་པོའི་མིང་གི་གསུངས་པའང་ཡོད་ལ། ཀྱེའི་རྡོ་རྗེར། བྷོ་ལ་ཀཀྐོ་ལ་སྦྱོར་བས། ། རེག་པ་བསྲ་བ་བག་ཆགས་ཀྱིས། ། བསྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། ། ཅེས་པ་ལ་སོགས་པ་ནི། གཏི་མུག་གི་དག་བྱ་ལྷ་སྔགས་བདེ་བ་ཆེན་པོར་རྒྱས་བཏབ་སྟེ་བསྒོམས་པས་མི་བསྐྱོད་པ་ལ་སོགས་པའི་སྐུ་འགྲུབ་པ་དང༌། སྐུ་དེ་དག་གི་ཐུགས་རྒྱུད་ལ་བཞུགས་པའི་ཡེ་ཤེས་རྣམས་ལ་རང་བཞིན་གཏི་མུག་ཆེན་པོ་ལ་སོགས་པར་ཡང་དགོངས་ཏེ་གསུངས་པའོ། ། འོ་ན་ཁ་ཅིག །
སངས་རྒྱས་པའི་ཆགས་པ་ཆེན་པོ་ལ་སོགས་པ་རྣམས་ཆགས་པ་དང་སྡང་བ་ཉིད་མ་ཡིན་ཏེ་དེ་ལ་བརྟེན་པའི་ཉོན་མོངས་པ་ཐམས་ཅད་དང་བྲལ་བའི་ཕྱིར་སྙམ་ན་མ་ཁྱབ་སྟེ། ཀུན་མཁྱེན་ཡེ་ཤེས་ལ་བྱང་ཕྱོགས་ཀྱི་ཆོས་སོ་བདུན་སོགས་ཡོད་པར་བཞག་པ་ལྟར། སྒྲིབ་ཚོགས་ལ་སྡང་བ་དང༌། སེམས་ཅན་ལ་རྗེས་སུ་ཆགས་པ་དང༌། མ་རིག་པ་ལ་ནུས་པའི་མཐུ་མེད་པར་རྨོངས་སུ་འཇུག་པར་བྱེད་པ་སོགས་སངས་རྒྱས་ཀྱི་ཏིང་ངེ་འཛིན་དང་ཡེ་ཤེས་ནི་ནུས་པ་བསམ་གྱིས་མི་ཁྱབ་པར་རིག་པར་བྱ་སྟེ། དཔལ་འདུས་པ་ལས། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་ནམ་མཁའི་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། ཅེས་དང༌།
དེ་ཉིད་བསྡུས་པ་ལས། སངས་རྒྱས་ཀུན་གྱི་འདོད་ཆགས་ཀྱི། ། ཡེ་ཤེས་དྲི་མ་མེད་པ་འདིས། ། ཆགས་པ་དང་ནི་ཆགས་བྲལ་བཅོམ། ། བདེ་བ་ཐམས་ཅད་སྦྱིན་པར་བྱེད། ། ཅེས་དང༌། ཡེ་ཤེས་ཐིག་ལེར། སོ་སོར་རྟོག་པ་འདོད་ཆགས་ཡིན། ། བདེ་བ་དམར་པོ་འོད་ཀྱི་ཕྱིར། འོད་དཔག་མེད་པའི་དེ་བཞིན་གཤེགས། །
ཞེས་འབྱུང་བས་དེ་དོན་གསལ་བར་དཔལ་ལྡན་ཟླ་བས་སྒྲོན་གསལ་ཏུ། འདོད་ཆགས་ཀྱང་ཡིན་ལ་ཆེན་པོ་ཡང་ཡིན་པས་འདོད་ཆགས་ཆེན་པོ་སྟེ་འདོད་ཆགས་ཆེན་པོའི་ཆོས་སོ། ། དེའི་ཚུལ་ནི་འདོད་ཆགས་དང་འདོད་ཆགས་དང་བྲལ་བ་དང་འདོད་ཆགས་བར་མ་ལ་སོགས་པའི་རིམ་གྱིས་རྣམ་པར་དག་པ་མངོན་སུམ་དུ་བྱེད་པའི་ཐབས་ཏེ། དེ་ཉིད་ཏིང་ངེ་འཛིན་གང་གི་མིང་ཡིན་པའི་ཏིང་ངེ་འཛིན་དེ་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་བཀོད་པ་དེ་དག་ཉིད་ཀྱི་སྐུ་ལ་ཞུགས་པར་མཛད་དོ། ། ཞེས་འབྱུང་བའི་ཕྱིར། དེ་ཆགས་པ་མ་ཡིན་ན། འདོད་ཆགས་ཀྱང་ཡིན་ལ་ཞེས་པའི་ཡོངས་གཅོད་ཀྱི་ཚིག་སྨོས་པ་དོན་མེད་དུའང་འགྱུར་ལ། སྐབས་འདིར་བསྟན་གྱི་ཆགས་པ་ཡིན་ན་ཡུལ་ལ་སྲེད་པའི་བདག་ཉིད་ཅན་ཡིན་པས་མ་ཁྱབ་པ་དང༌། སྡང་བ་ཡིན་ན་ཡུལ་ལ་ཁོང་ཁྲོ་བའི་བློ་ཡིན་པས་ཁྱབ་མི་དགོས་པ་དང༌།
མ་རིག་པ་ཡིན་ན་ཡུལ་རྨོངས་པར་འགྱུར་བའི་བློ་ཡིན་པས་མ་ཁྱབ་པས། ཆོས་ཚུལ་འདི་ལྟ་བུ་ནི་ཁོ་བོའི་རྗེ་བླ་མ་རས་པ་ཆེན་པོའི་གསང་ཚིག་ཁོ་ནར་བས་པས། སྐལ་བ་དང་མི་ལྡན་པ་དག་གིས་ནི་མངོན་སུམ་དུ་གྱུར་ཀྱང་གུད་དུ་སྦེད་ནས་བཞག་པ་ལྟར་ཤིན་ཏུ་སྐལ་བའི་དོན་ཉིད་དུ་གྱུར་ཏོ།། །། ༈ རྡོ་རྗེའི་གསུང༌། སྔགས་ཀྱི་མཐུ་བསྟན་པ་ལས་མངོན་སྤྱོད་གནང་བ་མེད་བྱ་བ་འདི་དག་པར་བཏོན་ན། མངོན་སྤྱོད་ཀྱི་ལས་ཀྱིས་སྔགས་ཀྱི་ནུས་མཐུ་བསྟན་པ་ལས་རང་གཞན་ལ་གནོད་པ་གནང་བའི་སྐབས་མེད་ཅེས་འདོན་པ་ཡིན། དེ་ལ་ཕྱོགས་སྔ་ནི་དེང་སང་བོད་འདིར་པེ་ཀར་རྡོར་ལེགས་གཟའ་བསེན་སོགས་བོད་འདྲེ་མང་པོ་བསྒྲུབས་ནས། གསང་སྔགས་པར་ཁས་ལེན་ཅིང་ང་ནི་ཆོས་སྐྱོང་བྲན་དུ་འཁོལ་བའི་ནུས་མཐུ་ཅན་ནོ་ཞེས་ཟེར་བ་དག་ལ། ཞལ་སྔ་ནས། བོད་འདྲེ་སྲོག་སྔགས་སྒྲུབ་པའི་སྔགས་པ་དེ་ཕྱི་ནང་གི་སྔགས་པའི་མིང་ཅན་གང་དུའང་འདོགས་མི་ཐུབ།
བོན་པོ་ལ་གྲགས་པའི་སྔགས་པའི་མིང་ཅན་ཙམ་དུ་འདོགས་ཨེ་རུང་ཡིན། ཆོས་སྐྱོང་བྲན་དུ་འཁོལ་བ་ལ། བདག་གཞན་གྱི་རྒྱུད་བསླབ་པ་གསུམ་ལྡན་དུ་གསུང་རབ་ནས་བཤད་པ་བཞིན་སྐྱོང་བཞིན་ཡོད་ན་འདས་མ་འདས་ཀྱི་ཆོས་སྐྱོང་བ་རྣམས་བདེ་བར་གཤེགས་པའི་སྤྱན་སྔར་རང་དམ་གཉེན་པོ་དྲན་པའི་སྒོ་ནས་བྲན་དུ་མི་འཁོལ་ཀ་མེད་ཡིན། སངས་རྒྱས་ཀྱི་བསྟན་པ་བཤིག་པ་བྱ་བ་དེ་རང་གཞན་ལ་མངོན་མཐོ་དང་ངེས་ལེགས་ཐར་པ་དང་ཐམས་ཅད་མཁྱེན་པའི་ལམ་གྱི་མི་མཐུན་ཕྱོགས་ལ་སྦྱོར་བའི་སྒོ་ནས་གནོད་སྐྱེལ་བ་ཡིན། རང་གཞན་ཐམས་ཅད་འདི་ཕྱིའི་ཕུང་ལ་སྦྱོར་བ་པོ་ལ་ཆོས་སྐྱོང་གིས་གྲོགས་བྱེད་པ་དང་ཆོས་སྐྱོང་གིས་བར་ཆད་སེལ་བར་བྱེད་པ་ཞིག་སྲིད་ན་དེ་ཆོས་སྐྱོང་ག་ལ་ཡིན། བདུད་དམ་བགེགས་ཀྱི་མིང་ཅན་བསྟན་པ་ལ་མི་དགའ་བའི་ནག་ཕྱོགས་ཀྱི་ལྷ་ཀླུ་འབྱུང་པོ་མཐུ་ཅན་ཞིག་ཡིན་པ་ལས་འོས་ཅི་ཡོད། ཡང་སོ་སོ་ཐར་པའི་སྡོམ་ལྡན་ཞིག་ཡིན་ན་བོད་འདྲེ་སྒྲུབ་པའི་མཐུ་སོགས་བྱས་ན་སོ་ཐར་གྱི་སྡོམ་པ་འཇིག་ལ། བྱང་ཆུབ་སེམས་དཔའི་སྡོམ་ལྡན་ཡིན་ན་སེམས་ཅན་ལ་ཁྲོས་ནས་གཞན་ལ་འཚོག་ན་བྱང་སྡོམ་འཇིག་པར་བྱེད་ན། འཚོ་བ་དང་ཕྲལ་བར་བྱས་ན་བྱང་སྡོམ་ཉམས་པ་ཨ་ཅང་ཆེ་བའི་ཕྱིར། སྔགས་ཀྱི་སྡོམ་ལྡན་ཡིན་ན།
མངོན་སྤྱོད་ཀྱི་ཡུལ་དེ་ཉིད་ལ་བསམ་པ་བརྩེ་བ་སྙིང་རྗེ་ཆེན་པོའི་བློ་མེད་ཅིང༌། རང་གི་ཚེ་འདིའི་བདེ་འབྱོར་གྱི་ཆེད་དང༌། སྦྱོར་བ་རབ་བསད་གསོ་དང་རྣམ་ཤེས་གོང་དུ་སྤོར་ནུས་པའམ། ཅི་ལྟར་ཐ་ཡང་བསྐྱེད་རིམ་ལ་བརྟན་པ་ཐོབ་ཅིང་ཡུལ་དེ་ཉིད་ཀྱི་སྡིག་རྒྱུན་འཕྲོ་ཆོད་དེ་ཐར་པའི་ས་བོན་གྱི་བསྐལ་བ་ཐེབས་ངེས་ཤིང༌། རྒྱུ་དེས་སངས་རྒྱས་ཀྱི་བསྟན་པ་སྤྱི་དང༌། སེམས་ཅན་ཉམ་ཐག་པ་མང་པོ་བདེ་བ་ལ་བཀོད་ནུས་པ་ཞིག་དགོས་ཀྱི། དེ་ལྟ་མ་ཡིན་པར་ལྷའི་ང་རྒྱལ་དང་བསྙེན་པ་ཙམ་ལ་ནུས་པ་རྙེད་པས་སྦྱོར་བ་སྔགས་སྨན་དང་འཁྲུལ་འཁོར་གྱི་མཐུ་ཙམ་པོས་ཕ་རོལ་པའི་འཚོ་བ་ཕྲལ་ན། སེམས་ཅན་ལ་བྱམས་པ་སྤངས་པའི་རྩ་ལྟུང་འབྱུང་བས་དེ་ལྟའི་མངོན་སྤྱོད་ནི་བདེ་བར་གཤེགས་པ་ཉིད་ཀྱིས་བཀག་སྟེ། འཇམ་དཔའ་རྩ་རྒྱུད་ལས། ཙ་ན་ཀྱི་ཞེས་རྣམ་བསྒྲགས་པ། །
བྲམ་ཟེ་ཁྲོ་བོ་ཆེན་པོ་འགྲུབ། ། གཤིན་རྗེ་གཤེད་ནས་བྱ་བ་ནི། ། བློ་ངན་དེས་ནི་དེ་ཡང་འགྲུབ། ། དེ་ནི་ཁྲོ་བས་ཟིལ་གྱིས་གནོན། ། སྲོག་ཆགས་དག་གི་འཚོ་བ་བཅད། ། དེ་ཚེ་རྒྱལ་པོ་གསུམ་གྱི་བར། ། ཤིན་ཏུ་མི་ཟད་སྡིག་པ་བྱས། ། དེ་ནི་དུས་རིང་འཚོ་བ་ཡི། ། བྲམ་ཟེ་ངན་པ་འབྱུང་བར་འགྱུར། ། དེ་ཡི་སྔགས་ཀྱི་མཐུ་ཡིས་ནི། །
ལུས་ལ་ལྷ་མིན་བསྟེན་པར་བྱེད། ། ལྷ་མིན་ལུས་ལ་ཞུགས་ནས་ནི། ། དེ་ནི་དུས་རིང་འཚོ་བར་བྱེད། ། དེ་ནས་ལུས་དེ་ཞིག་ནས་ཀྱང༌། ། མནར་མེད་དམྱལ་བར་ཡང་དག་འགྲོ། ། ཞེས་གསུངས་ཤིང༌། དེ་ནས་ཀླུ་གདུག་པ་ཅན་དང་ཡི་དྭགས་ཀྱི་རྒྱལ་པོར་སྐྱེས་པ་སོགས་གསུངས་པའི་མཐར། དེ་ནས་སྔགས་ཀྱི་སྒྲུབ་པ་ནི། ། མངོན་སྤྱོད་དག་ནི་ཡོངས་མི་བྱ། ། སངས་རྒྱས་བྱང་ཆུབ་སེམས་དཔའ་ཡིས། །
མངོན་སྤྱོད་རབ་ཏུ་བཀག་པ་ཡིན། ། སྙིང་རྗེ་མཆོག་ལྡན་སངས་རྒྱས་དང༌། ། བྱང་ཆུབ་སེམས་དཔའ་རྫུ་འཕྲུལ་ཆེ། ། མངོན་སྤྱོད་རབ་ཏུ་བཀག་པ་ཡིན། ། སྙིང་རྗེ་མཆོག་ལྡན་སངས་རྒྱས་དང༌། ། བྱང་ཆུབ་སེམས་དཔའ་རྫུ་འཕྲུལ་ཆེ། ། སྔགས་རྣམས་མཐུ་བསྟན་དོན་དུ་ནི། ། ལས་རྣམས་ཐམས་ཅད་བསྟན་པ་ཡིན། ། ཞེས་གསུངས་ལ། ཡང་གདུག་པ་ཅན་སངས་རྒྱས་ཀྱི་བསྟན་པ་དང་སེམས་ཅན་ལ་གནོད་ཅིང་གནོད་བྱེད་ཉིད་ཀྱང་འཁོར་བ་དང་ངན་སོང་མཐའ་མེད་དུ་འཁྱམས་པར་འགྱུར་བའི་གང་ཟག་ལ།
མངོན་སྤྱོད་ཀྱི་ལས་ཀྱི་སྒོ་ནས་བྱ་བ་དེ་དག་བཟློག་པར་མ་བྱས་ན། བྱང་ཆུབ་སེམས་དཔས་བསླབ་བྱ་ལས་ཀྱང་འགལ་ཏེ། སྡོམ་པ་ཉི་ཤུ་པར། སྙིང་རྗེར་བཅས་ན་མི་དགེ་མེད། ། ཅེས་པའི་འགྲེལ་པར་མདོ་དྲངས་པ་ལས། མཚམས་མེད་པའི་ལས་མང་པོ་བྱེད་པ་ལ་ཞུགས་པ་བྱང་ཆུབ་སེམས་དཔས་མཐོང་ལ། མཐོང་ནས་ཀྱང་འདི་སྙམ་དུ། སྲོག་ཆགས་འདི་བསད་ན་བདག་སེམས་ཅན་དམྱལ་བ་རྣམས་སུ་སྐྱེ་བར་འགྱུར་མོད་ཀྱི། བདག་སེམས་ཅན་དམྱལ་བར་སྐྱེ་བ་ནི་སླའི། སེམས་ཅན་འདིས་མཚམས་མེད་པའི་ལས་བྱས་ནས་དམྱལ་བར་འགྲོ་ན་མི་རུང་ངོ་ཞེས་བསམ་ནས།
སྲོག་ཆགས་དེ་བསད་ན་ཉེས་པར་ཡང་མི་འགྱུར་ལ་བསོད་ནམས་མང་པོ་ཡང་འཕེལ་བར་འགྱུར་རོ། ། བྱང་ཆུབ་སེམས་དཔའ་ནི་ནུས་ན། སེམས་ཅན་རྒྱལ་པོའམ་བློན་པོ་གང་དག་སེམས་ཅན་ལ་སྙིང་རྗེ་མེད་པ་དེ་དག་ནི། སྙིང་བརྩེ་བའི་བསམ་པས་རྒྱལ་སྲིད་ཀྱི་དབང་ཕྱུག་ལས་ཕྱིར་འབྱིན་པར་བྱའོ། ། ཞེས་འབྱུང་ལ། དེ་ལྟར་གདུག་ལྡན་གནོད་པ་དེ་ལྟ་མ་བཟློག་པར་ལུས་ངག་གིས་བྱམས་པར་བྱས་ན་སྔགས་ཀྱི་སྡོམ་ལྡན་ཡིན་ན་རྩ་ལྟུང་བཅུ་པས་ཀྱང་གོས་པའི་ཉེན་དུ་འགྱུར་ཏེ། སྦྱོང་རྒྱུད་ལས། གླེན་པ་དཀོན་མཆོག་གསུམ་སྨོད་དང༌། ། སངས་རྒྱས་བསྟན་ལ་གནོད་བྱེད་དང༌། ། བླ་མ་སྨོད་ལ་བརྩོན་པ་རྣམས། །
མཁས་པས་བསྒྲིམས་ཏེ་གསད་པར་བྱ། ། ཞེས་དང༌། དཀོན་མཆོག་གསུམ་ལ་གནོད་བྱེད་ལ། ། བཟོད་པ་སྒོམ་པར་མི་བྱ་སྟེ། ། བླ་མ་སྨོད་བརྩོན་མ་རུང་དང༌། དམ་ཚིག་ལས་ནི་འདའ་བ་དང༌། ། དེ་ལ་སོགས་པ་ཚར་བཅད་ན། ། འགྲུབ་འགྱུར་ཞེས་ནི་ཀུན་རིག་གསུང༌། ། ཞེས་དང༌། རྟོག་བདུན་ལས།
དཀོན་མཆོག་གསུམ་ལ་གནོད་པ་བྱེད་པ་དང༌། བླ་མ་ལ་བརྙས་པར་བྱེད་པ་དང༌། སྔགས་དང་རྒྱུད་ལ་འཕྱ་བར་བྱེད་པ་དང༌། སེམས་ཅན་ལ་འཚེ་བ་འདི་རྣམས་ལ་ཕན་པར་བྱ་བའི་ཕྱིར། སྔགས་པས་སྙིང་རྗེས་གནོད་པ་རབ་ཏུ་སྦྱར་བའོ། ། ཡང་འདི་སྔགས་པ་ལ་གནང་བའི་བསླབ་བྱ་ཡིན་གྱི། ངེས་པར་གྲུབ་དགོས་པའི་བསླབ་པ་མ་ཡིན་ནོ་སྙམ་ན། ནུས་པ་མ་ཐོབ་པ་ལ་དེ་ལྟར་ཡིན་ཀྱང་ཐོབ་པ་ལ་ངེས་པར་སྒྲུབ་དགོས་པའི་བསླབ་བྱ་ཡིན་ཏེ། ཇི་སྐད་དུ། དེ་ལྟར་མི་བྱེད་དེ་ཡིས་ན། །
དམ་ཚིག་ངེས་པར་ཉམས་པར་འགྱུར། ། ཞེས་འབྱུང་སྟེ། དེ་ལྟར་མ་བྱས་ན་སེམས་ཅན་དོན་བྱེད་ཀྱི་ཚུལ་ཁྲིམས་ཁས་བླངས་པ་ལས་ཉམས་པར་ཡང་འགྱུར་ན། སེམས་ཅན་ལ་བྱམས་པ་སྤང་བ་དང༌། ཆོས་ཀྱི་རྩ་བ་བྱང་ཆུབ་ཀྱི་སེམས་སྤོང་བའི་རྩ་ལྟུང་དག་གིས་ཀྱང་རེག་པར་འགྱུར་རོ། ། ཡང་སེམས་ཅན་གདུག་ལྡན་དེའི་གདུག་པའི་བློ་གྲོས་སོགས་སྔགས་ནུས་ཀྱིས་ཚར་བཅད་ནས་རྗེས་སུ་འཛིན་ནུས་པ་ནི་གདུག་ལྡན་དེའི་འཚོ་བ་ཕྲལ་བར་ཡང་མི་བྱ་སྟེ། གདོང་དྲུག་གི་རྒྱུད་ལས། བློ་ལྡན་སྒྲུབ་པོས་སེམས་ཅན་ལ། ། ཕན་པའི་སེམས་ཀྱིས་སྲོག་མི་བཅད། ། གདུག་པ་རྣམས་ནི་བཟློག་བྱ་སྟེ། །
དངོས་སུའམ་ཡང་ན་སྔགས་དང་གཞན། ། འཁྲུལ་འཁོར་དང་ནི་ཏིང་ངེ་འཛིན། ། སྨན་གྱིས་ཀྱང་ནི་བྱ་བ་སྟེ། ། དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་དང༌། སྦྱོང་རྒྱུད་ལས། སེམས་ཅན་གནོད་པར་སྦྱོར་བ་ནི། ། ནམ་ཡང་བྱ་བ་མ་ཡིན་ཏེ། ། ཞེས་དང༌།
ལེགས་གྲུབ་ལས། གདོན་གྱི་ལས་རྣམས་མི་བྱ་ཞིང༌། ། བསྲུང་དང་སླར་བཟློག་མི་བྱའོ། ། རང་གིས་སྔགས་སམ་གཞན་གྱིས་ཀྱང༌། ། ཟློས་པར་དུག་གི་ལས་མི་བྱ། ། སྒྲུབ་པ་དགོས་པ་མ་གཏོགས་པར། ། གསང་སྔགས་གཞན་དུ་སྤྱད་མི་བྱ། ། འགྲན་པ་དང་ནི་བསད་ཕྱིར་ཡང༌། ། བདག་གིས་གསང་སྔགས་མི་སྦྱོར་རོ། ། ཞེས་པས་དངོས་གྲུབ་སྒྲུབ་པ་ལ་ཕན་པའི་དགོས་པ་ཅན་གྱི་ལས་སྦྱོར་མ་གཏོགས།
གྲོང་པའི་སྲིད་སྲུང་འཕེལ་སོགས་ཕྲན་ཚེགས་ཀྱི་ཆེད་དུ་མི་སྤྱོད་ཅིང༌། སྔགས་པ་གཞན་དང་ནུས་པ་འགྲན་པ་དང༌། གཞན་དག་ལ་ཉམས་སད་པའི་ཕྱིར་ཡང་བདག་གིས་གསང་སྔགས་ཀྱི་ལས་ལ་མི་སྦྱོར་བར་གསུང་ངོ༌། ། དེར་མ་ཟད་བཅོམ་ལྡན་འདས་ཀྱིས་བསད་བསྐྲད་སོགས་དྲག་ལས་གསུངས་པ་དེ་ནི་བདུད་ཀྱི་ཕྱོགས་ཉམས་པ་དང༌། གདུག་ཆེན་རྣམས་འཇིགས་པ་བསྐྱེད་པའི་ཆེད་དུ་ཡིན་གྱི་སེམས་ཅན་བསད་བསྐྲད་སོགས་ནི་ནམ་ཡང་བྱ་བ་མ་ཡིན་ཅིང༌། བདུད་ཀྱི་སྟོབས་ཀྱི་རིག་བྱེད་པ་དག་གཡུལ་འགྱེད་པ་ལ་དགའ་བས་དེར་ཤི་བ་མཐོ་རིས་སུ་སྐྱེ་བ་དང༌། མཆོད་སྦྱིན་གྱི་ཕྱིར་ཕྱུགས་བསད་པ་མཐོ་རིས་སུ་སྐྱེ་བ་སོགས་འཚེ་བ་ཆོས་སུ་སྨྲ་བ་རྣམས་བསྲུང་ཞིང་དེ་དག་འཇིགས་པ་བསྐྱེད་ནས་འདུལ་བའི་ཆེད་དུ་གསུང་གི ། སེམས་ཅན་ཉམ་ཐག་པ་ལ་འཚེ་བའི་ཆེད་དུ་ག་ལ་ཡིན་ཏེ། དུས་ཀྱི་འཁོར་ལོར། སྲིད་པ་གསུམ་གྱི་བདག་པོས་དྲག་པོའི་ལས་ཀྱི་རང་བཞིན་དུ་མའི་སྔགས་རྣམས་རབ་ཏུ་གསུངས་པ་གང༌། །
དེ་དག་ཐམས་ཅད་བདུད་ཀྱི་ཕྱོགས་ཉམས་འཇིགས་པ་བསྐྱེད་བྱེད་སྲོག་ཆགས་རྣམས་ལ་ནམ་ཡང་མ་ཡིན་ནོ། ། གང་ཞིག་དྲན་པ་རྣམས་ཀྱི་བྱེད་པོ་གཡུལ་གྱི་ཡུལ་ལ་དགའ་ཞིང་གསོད་བྱེད་གཞན་ཡང་མུ་སྟེགས་པ། ། དེ་རྣམས་ལ་ནི་མཆོག་གི་རྒྱལ་སྲས་རྣམས་ཀྱིས་སྲོག་ཆགས་བསྲུང་བའི་དོན་དུ་དེ་དག་སྦྱར་བར་བྱ། ། ཞེས་འབྱུང་ལ། དོན་ཆེན་པོ་དེ་ལྟ་བུ་མེད་པར་རྣལ་འབྱོར་པར་ཁས་འཆེ་བ་དག་སེམས་ཅན་ལ་འཚེ་བའི་ཆེད་དུ་སེམས་ཅན་སྲུང་བའི་རྡོ་རྗེ་མཁའ་འགྲོ་སོགས་འཚེ་བར་གསོལ་བ་གདབ་ན་མཁའ་འགྲོ་དེ་དག་འཇིག་རྟེན་སྲུང་བས་དེ་ལ་གནོད་བྱེད་ཀྱི་སྒྲུབ་པ་པོ་ལ་ཆེས་སྡང་བར་ཡང་བྱེད་དེ། རྒྱུ་དེས་སྒྲུབ་པ་པོ་དེ་ཡང་འདི་ཕྱི་གཉིས་ཀར་ཉམས་པར་འགྱུར་ཏེ། དེར། མཁའ་འགྲོ་རྡོ་རྗེ་དེ་རྣམས་ཕྱུགས་ཀྱི་སྐྱེ་བོ་གསོད་ལ་སངས་རྒྱས་པ་ཡིས་གསོལ་བ་གདབ་མི་བྱ། ། སེམས་ཅན་རྣམས་ནི་སྲུང་བའི་དོན་དུ་སྲིད་པ་གསུམ་གྱི་བླ་མས་འཇིག་རྟེན་ཁམས་སུ་སྤྲོས་པ་སྟེ། ། དེ་ཕྱིར་དེ་རྣམས་ཉིན་ཞག་སོ་སོའི་དུས་སུ་བསྲུང་བར་བྱེད་ཅིང་སྒྲུབ་པ་པོ་ལ་སྡང་བར་བྱེད། །
བསྒྲུབ་བྱ་དག་ནི་ལས་ཀྱི་མཐུ་ཡིས་ཤི་བར་གྱུར་ན་འདི་ནི་སྒྲུབ་པ་པོ་ཡི་བདུད་ཡིན་ནོ། ། ཞེས་དང༌། དེ་དང་མཐུན་པར་ཀྱེའི་རྡོ་རྗེར། ལྟ་སྟངས་བཞི་པོ་སྒྲུབས་ནས་ནི། ། མཁས་པས་སེམས་ཅན་གཞུག་པར་བྱ། ། འདིར་ནི་བསད་པར་བྱ་མིན་ཏེ། ། དམ་ཚིག་ངེས་པར་ཉམས་པར་འགྱུར། ། སེམས་ཅན་བསླུ་བ་སྤངས་ནས་ནི། ། བྱ་བ་མ་ཡིན་ཐམས་ཅད་བྱ། ། སེམས་ཅན་གནོད་པ་ཙམ་གྱིས་ནི། །
ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་སོ། ། སྤྱིར་མངོན་སྤྱོད་ཀྱི་ཕྲིན་ལས་ཀྱི་ཡུལ་དེའང་དང་པོར་སྡིག་པ་ཅན་ལ་སོགས་པ་ཡིན་ཀྱང༌། དབང་པོ་རྣོན་པོ་སྔགས་ཀྱི་སྐལ་བ་ཅན་ཡིན་པ་ཆས་ཆེ་སྟེ། རྒྱུ་དེས་ལམ་དང་ལྟ་བ་ངན་པ་དེ་དོར་ནས་དཀྱིལ་འཁོར་ཆེན་པོར་རྗེས་སུ་འཛིན་རུང་སྐལ་ཅན་ཞིག་ལ་སྔགས་ཀྱི་མཐུ་བསྟན་པའི་སྒོ་ནས་ས་ལམ་གྱི་ཡོན་ཏན་བསྐྲུན་པར་བྱེད་པའི་ཕྲིན་ལས་ཀྱི་ཐབས་ཟབ་མོ་ཡིན་པའི་ཕྱིར། དཔེར་ན་འཇིགས་བྱེད་ཆུང་མ་དང་བཅས་པས་རི་རབ་ཀྱི་རྩེར་སངས་རྒྱས་ལ་བརྒོལ་བས། སངས་རྒྱས་ཀྱིས་བཏུལ་ནས། སྐད་ཅིག་གཉིས་པར་འོག་ཕྱོགས་ཀྱི་འཇིག་རྟེན་གྱི་ཁམས་སུ་དེ་བཞིན་གཤེགས་པ་ཐལ་བའི་དབང་པོར་སངས་རྒྱས་པ་ལྟ་བུ། སྔོན་བྱུང་སྟོན་པའི་རྣམ་ཐར་རྗེས་འཇུག་གདུལ་བྱའི་ཉམས་ལེན་གྱི་ཆེད་དུའང་དེ་ལྟར་སྦྱར་བ་ཤེས་དགོས་སོ། ། དེས་ན་འདུས་པར།
ནམ་མཁའི་དབྱིངས་ཀྱི་དབུས་གནས་པར། ། སངས་རྒྱས་དཀྱིལ་འཁོར་སྒོམ་པར་བྱ། ། རྡོ་རྗེ་མི་བསྐྱོད་རབ་བསྒོམས་ནས། ། ལག་ཏུ་རྡོ་རྗེ་སྒོམ་པར་བྱ། ། འོད་འཕྲོ་མང་པོ་འབར་བ་དང༌། ། འོད་ཟེར་སྣ་ལྔས་རབ་ཏུ་གང༌། ། དུས་གསུམ་བྱུང་བའི་སངས་རྒྱས་རྣམས། ། བསྒོམས་ནས་རྡོ་རྗེས་ཕྱེ་མར་བརླགས། ། ཅེས་པའི་བརླག་རྒྱུ་ཡང༌། གདུག་ཅན་གྱི་སྲོག་སེམས་དང༌།
བདག་གཞན་གྱི་རྣམ་རྟོག་དང་སྲོག་འཛིན་གྱི་རླུང་དང་ང་བདག་ལ་སོགས་པ་ཕྱི་ནང་གི་ཆོས་སོ་ལ་དགོངས་ཏེ་གསུངས་པ་ནི་མཐའ་ཡས་པས་སྤྲོས་པ་ཆོག་གོ ། སྔགས་རྙིང་མ་པ་བསྒྲལ་བའི་ཞིང་བཅུ་ཚང་བ་ཟེར་ཡང་ཞིང་བཅུ་ཅར་གང་ཟག་གཅིག་ལའང་མི་ཚང་ཞིང་ངན་སོང་གསུམ་བསྒྲལ་བའི་ཞིང་དུ་འདོད་པ་ནི་མི་འཐད་དེ། དེ་དག་གི་ལས་ཀྱི་འབྲས་བུ་ཕྱུང་མ་ཟིན་ན། བསྒྲལ་བར་མི་ནུས་པའི་ཕྱིར། དམྱལ་བ་པ་ནི་འཆི་བས་ཀྱང་ཚེ་རབས་ཕ་རོལ་ཏུ་འགྲོ་མི་ནུས་ཏེ་དམྱལ་བར་ཐང་གཅིག་དང༌། ཡུད་གཅིག་ཙམ་ལ་འཆི་ཐེབས་མང་པོ་བྱེད་པའི་ཕྱིར། མཆན། ལས་འབྲས་ཕྱུང་ཟིན་པ་ན་ནི་བསྒྲལ་བའི་རྐྱེན་ལ་མ་ལྟོས་པར་ཡང་འཚོ་བ་དང་བྲལ་བར་འགྱུར་རོ། ། གཞུང་དུ་ནཱ་རོ་པ་ཞེ་སྡང་གི་དབང་གིས་མཐུའི་རྟོག་པ་སྐྱེས་པ་མཁའ་འགྲོས་གཤོལ་ཟེར་བ་ཡང་མི་དག་སྟེ། མཆོག་གི་དངོས་གྲུབ་ཐོབ་པ་ལ་དུག་གསུམ་གྱི་ཀུན་སློང་བའི་ལས་འབྱུང་བའི་གོ་སྐབས་མེད་པའི་ཕྱིར།
སྤྱིར་མངོན་སྤྱོད་ཀྱི་ལས་ཀྱི་སྐབས་སུ་ཡིད་སྙིང་རྗེ་ཆེན་པོ་དྲངས་པའི་ལུས་ངག་གི་ཁྲོ་གཉེར་དང་མཚམས་རྔམ་སོགས་སྡང་ཚུལ་སྟོན་པར་གསུངས་ཀྱང༌། དེ་ནི་ཞེ་སྡང་གིས་ཀུན་ནས་བསླངས་པའི་ལུས་ངག་གི་ལས་མི་དགེ་བ་མ་ཡིན་ཏེ། དགེ་བ་ཡང་དག་པ་ཡིན་པའི་ཕྱིར་དང༌། སེམས་ཅན་འདུལ་བའི་སླད་དུ་སྟོན་པས་གནང་བའི་ལུས་ངག་གི་ལེགས་སྤྱད་ཡང་དག་པ་ཡིན་པའི་ཕྱིར་རོ། ། སྡོམ་པ་གོང་མ་གཉིས་ཀྱི་དགོས་པ་ཁྱད་ཅན་གྱིས་འོག་མའི་དགག་དགོས་ཟིལ་གནོན་མེད་པར་སོ་ཐར་གྱི་སྡོམ་ལྡན་གྱིས་ཕ་རོལ་པོ་ལ་མཐུ་བྱེད་པ་ནི་དགེ་སྦྱོང་ཚུལ་ལས་ཉམས་པར་བྱེད་པ་ཡིན་ཏེ། འདི་ལ་དགོངས་ནས་རྗེ་འཇིག་རྟེན་གསུམ་གྱི་མགོན་པོས། དེང་སང་མཐུ་ཆེ་ཟེར་ན་ང་རྒྱལ་གྱི་དགའ་བ་སྒོམ། ཁྱོད་ལ་སྡོམ་པ་མེད་ཟེར་ན་མཚང་ལ་ཕོག་ནས་བརྙས་དོགས་བྱེད་པར་གདའ། ཞེས་བཀའ་སྩལ་པ་ནི། ཉམས་ལེན་གྱི་གནད་ལ་འཕྲིག་ཆེན་པོ་བཙུད་པར་མཛད་གདའ་བས།
བསགས་པ་ཅན་རྣམས་ཐུགས་རྟོག་ཡང་དག་པར་ཆུག་ཅིག། །། ༈ རྡོ་རྗེའི་གསུང༌། རྡོ་རྗེ་དམྱལ་བ་ནི་མནར་མེད་པའི་དམྱལ་བ་ཉིད་ཡིན། བྱ་བ་འདི་ལ་དགོངས་གཅིག་པ་སྔ་རབས་པས་གསང་སྔགས་ཀྱི་རྩ་ལྟུང་བྱང་སེམས་ཀྱི་རྩ་ལྟུང་ལས་ཉེས་པ་ཆེ་བ་མེད་པས་མདོ་སོགས་ཐེག་པ་ཐུན་མོང་ནས་བཤད་པའི་མནར་མེད་ཀྱི་དམྱལ་གནས་ལས་སྡུག་བསྔལ་ཆེ་བའི་རྡོ་རྗེའི་དམྱལ་བ་མེད་དེ། ཕར་ཕྱིན་ཐེག་པའི་ལམ་ལས་གསང་སྔགས་རྡོ་རྗེ་ཐེག་པ་ལམ་ཟབ་རྒྱུ་མེད་ཀྱང་དེ་འདུལ་བའི་གང་ཟག་ལ་བྲོད་བསྐྱེད་པའི་ཆེད་དུ་དེ་སྐད་གསུངས་པ་ཡིན་ནོ་ཞེས་ཟེར་བ་ནི་རྗེའི་དགོངས་པ་མ་ཡིན་ཏེ། དེ་སྐད་དུ་བཀའ་གདམས་པ་ཁ་ཅིག་ཟེར་བའི་ཚིག་ཕྱིར་དགོངས་གཅིག་རྙིང་མ་བ་འབྲེང་བར་ཟད་ཀྱང་དེ་ལྟ་བུ་ནི་གསང་བ་རྡོ་རྗེ་ཐེག་པ་ལ་སྐུར་འདེབས་བླ་ན་མེད་པ་ཡིན་པས་ཐོས་པར་གྱུར་ཀྱང་རྣ་བ་འགེབས་པར་བྱ་བའི་འོས་སོ། ། འོ་ན་འདིར་བསྟན་གྱི་རྡོ་རྗེའི་གསུང་ནི། རྡོ་རྗེའི་དམྱལ་བ་དང་མནར་མེད་པའི་དམྱལ་བ་སོགས་ལས་ཚུལ་སོ་སོའི་བསགས་པ་ལ་སྣང་ཆ་སོ་སོར་ཤར་བ་མ་གཏོགས་གནས་རང་རྒྱུད་དུ་གྲུབ་པ་མེད་བྱ་བ་ཡིན་ལ། དེའང་ཉན་ཐོས་ཀྱི་སྡོམ་པ་རྩ་བ་ལ་སྐྱོན་བྱུང་བ་དང༌། དམ་པའི་ཆོས་སྤང་བ།
མཚམས་མེད་པ་བྱས་པ་སོགས་མནར་མེད་ཀྱི་དམྱལ་བར་སྐྱེ་བར་གསུངས་ལ། མནར་མེད་པའི་དམྱལ་གནས་ཀྱང་ཐེག་པ་ཆེ་ཆུང་གི་ཆོས་མངོན་པར་མཆུ་ཞེང་དང་གར་གནས་སོགས་འདྲ་མིན་དུ་མ་ཞིག་གསུངས་ལ། རྡོ་རྗེ་ཐེག་པར་རྩ་བའི་ལྟུང་བ་ལ་སོགས་པ་སྐྱོན་བྱུང་ན་རྡོ་རྗེ་དམྱལ་བའམ་མིང་གཞན་རྡོ་རྗེ་ཁབ་རྩེའི་དམྱལ་བར་སྐྱེ་བར་གསུངས་པའི་དམྱལ་བ་མཐར་ཐུག་པ་དེ་ལས་མཐུན་བསགས་པ་ལ་སྣང་ཚུལ་རིས་གཅིག་ཏུ་འཆར་བ་ཡོད་ཀྱང༌། སྣང་བ་དེ་ཉིད་ཕྱི་རོལ་ན་རང་དབང་དུ་གྲུབ་པ་མེད་པ་ནི། ཐེག་པ་ཆེན་པོ་པ་དག་ཇི་སྐད་དུ། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་འབྱུང་ལ།
དེས་ན་ཕྱི་དོན་གྱི་དངོས་པོ་ལྟར་སྣང་བ་གཅིག་ལ། ལས་ཚུལ་བསགས་པ་སོ་སོའི་དངོས་པོ་རིས་མི་གཅིག་པ་དུ་མའི་སྣང་བ་འཆར་ཡང༌། དེ་ལྟར་སྣང་བ་འཆར་བའི་དངོས་པོ་ནི་ཡུལ་སྟེང་ཉིད་ན་གྲུབ་པ་མེད་དེ། སོ་སོའི་བག་ཆགས་ཀྱི་དབང་གིས་གཟུང་འཛིན་གྱི་འཁྲུལ་སྣང་ཉིད་དུ་ཟད་པའི་ཕྱིར། དེ་སྐད་དུ། ཡི་དྭགས་རྣམས་ལ་སོས་ཀའི་དུས་སུ་ནི། ། ཟླ་བའང་ཚ་ལ་དགུན་ནི་ཉི་མའང་གྲང༌། ། ལྗོན་ཤིང་འབྲས་བུ་མེད་འགྱུར་འདི་དག་གིས། ། བལྟས་པ་ཙམ་གྱིས་རླུང་ཡང་སྐམ་པར་འགྱུར། ། ཞེས་སོ། །
དེ་ལྟ་ནའང་མདོ་སྔགས་ཀྱི་བསྟན་པ་མཆོག་དམན་ལ་ལེགས་པར་སྤྱད་ན་ཕན་ཡོན་ཆེ་ཆུང་ཡོད་པ་ལྟར། དེ་དག་ལ་ཞུགས་ནས་ཉེས་པར་སྤྱད་ནའང་སྡུག་བསྔལ་མྱོང་ཚབས་ཆེ་ཆུང་ཡོད་པས་ཐུན་མོང་བའི་ཐེག་པར་གསུངས་པའི་མནར་མེད་ཀྱི་དམྱལ་བར་སྐྱེས་པ་ལས། ཐུན་མོང་མིན་པའི་ཐེག་པར་གསུངས་པའི་རྡོ་རྗེ་དམྱལ་བར་སྐྱེས་པ་སྡུག་བསྔལ་མྱོང་ཚབས་ཆེ་བར་ངེས་སོ། ། འོ་ན་རྡོ་རྗེ་དམྱལ་བའམ་རྡོ་རྗེ་ཁབ་རྩེ་ཞེས་གྲགས་པའི་དམྱལ་བ་དེའི་གནས་ཀྱི་བཤད་ཚོད་ཇི་ལྟར་ཞེ་ན། དུས་འཁོར་ལས། འཇིག་རྟེན་གྱི་ཁམས་ཀྱི་འོག་གཞི་རླུང་མེ་ཆུ་སའི་དཀྱིལ་འཁོར་བཞི་པོ་རེ་རེའི་རྔམས་སུ་དཔག་ཚད་སྟོང་ཕྲག་ལྔ་བཅུ་རེ་ཡོད་ལ། དེ་དག་ཀྱང་ཉི་ཤུ་ལྔ་རེར་ཕྱེ་བས། རྩ་ལྔ་པ་ཕྲག་བརྒྱད་ཀྱིས་ཕྲག་སྟེང་མ་ཡང་ཕྱེད་དུ་བྱས་པའི་ཕྱེད་གཅིག་ནི་ལྷ་མ་ཡིན་གྱི་གནས་ཡིན་ལ། ཕྱེད་གཅིག་ཤོས་ནི་ཀླུའི་འཇིག་རྟེན་གྱི་ཁམས་ཡིན་མོད་ཀྱང༌། གདེངས་ཆེན་གྱི་གྲོང་ཁྱེར་ཞེས་སྤྱིར་ཡང་གསུངས་ཤིང༌།
ཕྲག་གཅིག་དེ་ལ་རིན་ཆེན་སྣང་བའི་གནས་ཞེས་ཀྱང་བྱའོ། ། ཕྲག་འོག་མ་བདུན་ལ་དམྱལ་བ་བརྒྱད་དེ། དེ་ལྟར་ན་རླུང་གི་མ་མཐའ་ནས་ལྷུན་པོའི་རྩ་བའམ་མཚམས་སུ་ཐུག་པའི་བར་གྱི་རྔམས་ལ་དགོངས་ནས། རྒྱུད་ཀྱི་རྒྱལ་པོར། རླུང་གི་མཐའ་ནས་ལྷུན་པོའི་མཚམས་སུ་དམྱལ་བ་གདེངས་ཅན་གྲོང་ཁྱེར་ལ་ནི་དཔག་ཚད་འབུམ་ཕྲག་གཉིས། ། ཞེས་གསུངས་སོ། ། རིན་ཆེན་སྣང་བའི་གནས་དེ་ནས་ཉེར་ལྔ་ཕྲག་བདུན་ནི་རིམ་པ་བཞིན། གསེག་མ་ཆུའི་དམྱལ་བ་དང༌། བྱེ་མའི་ཆུ་དང༌། འདམ་གྱི་ཆུའི་དམྱལ་བ་དང༌།
ངུ་བ་མི་ཟད་པའི་དམྱལ་བ་དང༌། མེའི་དམྱལ་བ་དང༌། མུན་པའི་དམྱལ་བ་དང༌། ངུ་འབོད་ཆེན་པོའི་དམྱལ་བ་སྟེ་བདུན་ནོ། ། དེ་ལས་དང་པོ་ནི་ས་དཀྱིལ་གྱི་ཕྱེད་ལའོ། ། དེ་ནས་གཉིས་པ་ནི་ཆུ་དཀྱིལ་ལ་སྟེ་གྲང་དམྱལ་ལོ། ། དེ་ནས་གཉིས་ནི་མེ་དཀྱིལ་ལ་སྟེ་མུན་པའི་དམྱལ་བའོ། ། དེ་ཡང་གསུངས་པ། རིན་ཆེན་སྣང་ནས་གསེག་མའི་ཆུ་ནི་དམྱལ་བར་ངེས་པར་བརྗོད་དེ་བྱེ་མའི་ཆུ་ནི་གཉིས་པའོ། ། འདམ་གྱི་ཆུ་དང་མི་བཟད་ངུ་བ་དག་དང་མེ་དང་མུན་པ་དག་ནི་ངུ་འབོད་བདུན་པ་དང༌།
ཡང་ཡི་གེས་རྡོ་རྗེ་མེ་ལྕེ་དང་བཅས་པ་ཞེས་བྱ་བའི་དམྱལ་བ་བརྒྱད་པ་བསྡུད་དེ། དེ་ཡང་རྡོ་རྗེ་ཁབ་རྩེའི་སའི་ཆ་རྟག་ཏུ་འབར་བ་ལ་གནས་པའོ། ། བརྒྱད་པ་འདི་དམྱལ་བ་བདུན་པའི་མཐའ་ན་གནས་ཀྱང་དྲུག་པ་དང་བདུན་པ་གཞན་གནས་ཐ་དད་པ་མེད་དོ། ། དེ་དག་གི་ཚེ་ཚད་ནི། ཀླུའི་འཇིག་རྟེན་དང་པོར་བསོད་ནམས་ཀྱི་སྟོབས་དང༌། དམྱལ་བའི་གནས་དང་པོར་སྡིག་པའི་སྟོབས་ཀྱི་བསྐལ་པ་ཆུང་ངུའི་ཚེའོ། ། དམྱལ་བའི་གནས་གཉིས་པ་དང་གསུམ་པར་བསྐལ་པ་བར་མའི་ཚེའོ། ། དམྱལ་བའི་གནས་བཞི་པ་དང་ལྔ་པར་བསྐལ་པ་མཆོག་གི་ཚེའོ། ། དམྱལ་བའི་གནས་དྲུག་པ་དང་བདུན་པར་བསྐལ་པ་ཆེན་པོའི་ཚེའོ། ། བརྒྱད་པར་འཇིག་རྟེན་གྱི་ཁམས་ཉེ་བར་བསྡུད་པའི་ཚེ་ཞེས་འགྲེལ་ཆེན་ལས་འབྱུང་བས་འཇིག་རྟེན་ཁམས་འཇིག་པ་དེའི་ཚེ་ཚད།
སྲིད་རྩེ་བསྐལ་ཆེན་བཞིའི་ཚེ་ཚད་ཡིན་པས་རེ་རེ་ཕྲི་བས་ནམ་མཁའ་མཐའ་ཡས་པ་དང་བསྐལ་ཆེན་གཅིག་ཡིན་པའི་བར་དང་གཟུགས་ཁམས་འོག་མིན་པ་བསྐལ་པ་བར་མ་བཅུ་དྲུག་ནས་ཚངས་རིས་བསྐལ་པ་གཅིག་ཡིན་བའི་བར་དང༌། གཞན་འཕྲུལ་དབང་བྱེད་པ་བསྐལ་ཆུང་དྲུག་ཡིན་པ་ནས། རྒྱལ་ཆེན་རིས་པ་བསྐལ་ཆུང་གཅིག་ཡིན་པའི་བར་ཏེ། རིམ་པས་གཟུགས་མེད་པ་གཟུགས། འདོད་པའི་ལྷ་རྣམས་ཀྱི་ཚེ་ཚད་དོ། །

ས་སྟེང་མི་རྣམས་ཀྱི་ཚེ་ཚད་ནི་ལོ་བརྒྱད་ཁྲིའི་བར་དུ་འཕེལ་འགྲིབ་བྱེད་པ་ཙམ་ལས་བསྐལ་པ་ཆུང་ངུ་སོགས་ཀྱི་ཚེ་ཚད་མ་བཞག་ལ། དུས་འཁོར་བས་ནི། སེམས་ཅན་ཐམས་ཅད་དབུགས་ཉི་ཁྲི་ཆིག་སྟོང་ལ་ཞག ། དེ་སུམ་ཅུ་ལ་ཟླ་བ། དེ་བཅུ་གཉིས་ལ་ལོ། ། དེ་བརྒྱ་ལ་རང་རང་གི་ཚེ་ཚད་དེ་སྐྱེས་བུ་ཐམས་ཅད་ཚེ་ལོ་བརྒྱ་པའོ། ། ཞེས་འདོད་ལ། བསྐལ་པ་དེ་དག་ཇི་ལྟར་འཇོག་ན། བསྐལ་པ་ཆུང་ངུའི་ཚད་ནི་མཆུ་དང་ཞེང་ལ་དཔག་ཚད་གཅིག་པའི་ངོ་བོ་སྟེ། དེ་ཡང་སྐྲའི་ཙེ་མོ་ཕྲ་མོ་རྣམས་ཀྱིས་ཡོངས་སུ་གང་བ་ལས་མིའི་ལོ་བརྒྱ་ན་སྐྲའི་རྩེ་མོ་རེ་རེ་བྱུང་བས་གང་གི་ཚེ་སྟོང་པར་འགྱུར་བ་དེའི་ཚེ་བསྐལ་པ་ཆུང་ངུའི་ཉིན་ཞག་གཅིག་གོ ། ཉིན་ཞག་དེའི་སུམ་ཅུའི་ཚད་ཀྱི་ཟླ་བའོ། །
ཟླ་བ་བཅུ་གཉིས་ཀྱིས་ལོའོ། ། ལོ་བརྒྱ་ལ་བསྐལ་པ་ཆུང་ངུ་ཞེས་བརྗོད་དོ། ། དེ་བཞིན་དུ་དེའི་སྡེ་ནི་བསྐལ་པ་བར་མ་སྟེ། བསྐལ་པ་བར་མའི་སྡེས་མཆོག་གི་བསྐལ་པའོ། ། དེའི་སྡེས་བསྐལ་པ་ཆེན་པོའོ། ། དེ་ལྟར་སེམས་ཅན་རྣམས་སྡིག་པའི་དབང་གིས་བསྐལ་པའི་གྲངས་དུ་མར་དམྱལ་བ་ལ་སོགས་པའི་སྡུག་བསྔལ་མྱོང་བར་འགྱུར་རོ། ། ཞེས་གསུངས་ལ། བསྐལ་པ་འདི་ལོ་གྲངས་དང་སྦྱར་ན་ཅི་ལྟར་འགྱུར་ཞེ་ན། བྱམས་པ་གླིང་པས་འདི་སྐད་ཟེར་ཏོ། ། དེ་ཡང་སྐྲ་རྩེ་ཕྲ་མོ་ནས་བརྩིས་པའི་རི་མོ་ལ་དཔགས་པ་ལྟར་ན།
བསྐལ་ཆུང་དེ་ལ་ནི་ཐིག་ལེ་བཅུ་བཞི་མིག་རི་རོ། ཞེས་སོགས་གནས་གཞན་སུམ་ཅུ་རྩ་དྲུག་གིས་མི་ལོ་སྟེ། དམྱལ་བ་དང་པོའི་ཚེའོ། ། དེ་ནས་བསྐལ་པ་བར་མ་སོགས་བཤད་པའི་ཕྱིར་དེའི་སྡེ་ཞེས་པའི་དོན་ལ་འདོད་པ་གཞན་ཡོད་པ་ནི་གཞན་དུ་བཀག་ལ། དོན་ནི་འདི་ཡིན་ཏེ། ཡེ་ལེའི་བཞི་བརྒྱ་ཞེ་བཞི་པ་འགྲེལ་པར་གཅིག་གི་སྡེ་ནི་གཅིག་སྡེ་ཞེས་དང༌། གཉིས་ཀྱི་སྡེ་ནི་བཞི་སྡེ་ཞེས་དང༌། གསུམ་གྱི་སྡེ་ནི་དགུའོ། ། ཞེས་དང༌། བཞིའི་སྡེ་ནི་བཅུ་དྲུག་སྟེ་ཞེས་དང༌།
ལྔའི་སྡེ་ནི་ཉི་ཤུ་རྩ་ལྔ་སྟེ་ཞེས་སོགས་རྒྱས་པར་འབྱུང་བ་ལ་བརྟེན་ནས་བསྒྱུར་བྱ། སྒྱུར་བྱེད་གྲངས་མཚུངས་པར། བསྒྱུར་བ་ལས་བྱུང་བའི་གྲངས་ཀྱི་མཐའ་དེ་ལ་བསྒྱུར་བྱ་དེའི་སྡེ་ཞེས་མཁས་པ་ཁག་གི་འཆད་པ་རྒྱུད་འགྲེལ་གྱི་དགོངས་པ་ཡིན་ལ། དེས་ན་སྐབས་འདིར་བསྐལ་ཆུང་གཅིག་ལ་རང་ལོ་བརྒྱ་ཡོད་པས། དེའི་རང་ལོ་བརྒྱ་པོ་དེ་ཉིད་རང་ལོ་བརྒྱས་བསྒྱུར་བའི་གྲངས་ནི་བསྐལ་ཆུང་དེའི་སྡེ་སྟེ་བར་བསྐལ་གྱི་ཚད་དོ། ། དེ་ལྟར་ན་བསྐལ་ཆུང་གཅིག་གི་མི་ལོའི་གྲངས་གནས་གཞན་སུམ་ཅུ་རྩ་དྲུག་པོ་དེ་ཉིད་ཀྱིས་སླར་ཡང་དེ་ཉིད་བསྒྱུར་བ་ལས་བྱུང་བའི་གྲངས་ནི་བསྐལ་པ་བར་མའི་ཚད་དེ། དེ་ལ་མི་ལོ་ནི་ཐིག་ལེ་ཉེར་བརྒྱད་སོགས་གནས་གཞན་བདུན་ཅུ་རྩ་གཅིག་འབྱུང་སྟེ། གྲང་དམྱལ་གཉིས་ཀྱི་ཚེའོ། ། བར་བསྐལ་གྱི་མི་ལོའི་གྲངས་དེ་ཉིད་སླར་ཡང་དེ་ཉིད་ཀྱིས་བསྒྱུར་བ་ལས་བྱུང་བའི་གྲངས་ནི་བསྐལ་པ་བར་མའི་སྡེ་སྟེ། མཆོག་གི་བསྐལ་པའི་ཚད་དོ། །
དེ་ལ་མི་ལོ་ནི་ཐིག་ལེ་ལྔ་བཅུ་རྩ་དྲུག་སོགས་གནས་གཞན་བརྒྱ་བཞི་བཅུ་རྩ་གཅིག་འབྱུང་བ་ཚ་དམྱལ་གཉིས་ཀྱི་ཚེའོ། ། དེ་ནས་བསྐལ་པ་ཆེན་པོ་དང༌། འཇིག་རྟེན་གྱི་ཁམས་ཉེ་བར་བསྡུད་པའི་ཚེ་ཚད་ལ་གོང་ནས་གོང་དུ་བསྒྱུར་དགོས་པ་ནི་ངེས་ཏེ། དམྱལ་བའི་གནས་བཞི་ལྔ་གཉིས་དང༌། དྲུག་བདུན་གཉིས་དང༌། བརྒྱད་པ་རྣམས་ཚེ་ཚད་མི་འདྲ་བར་གསུངས་ལ། སྔ་མ་སྔ་མ་ལས་ཕྱི་མ་ཕྱི་མ་རིང་དགོས་པར་རིགས་པས་ཤེས་པའི་ཕྱིར། འོན་ཀྱང་ཇི་ལྟར་བསྒྱུར་མི་གསལ་བ་ལ། ཐང་སྟོན་སོགས་ནི་ཆུང་འབྲིང་མཆོག་གསུམ་གྱི་ཆོ་ག་དེ་ཉིད་ཀྱིས་ཆེན་པོར་ཡང་བསྒྱུར་ཞེས་འཆད་དོ། ། དེ་ལྟར་ན་མཆོག་གི་སྡེས་ཆེན་པོའོ། །
ཆེན་པོའི་སྡེས་འཇིག་རྟེན་གྱི་ཁམས་ཉེ་བར་བསྡུད་པའི་ཚེའོ། ། ཞེས་སྦྱར་རོ། ། དེས་ན་བསྐལ་པ་ཆེན་པོ་ནི་དམྱལ་གནས་དྲུག་པ་དང་བདུན་པའི་ཚེའོ། ། འཇིག་རྟེན་གྱི་ཁམས་ཉེ་བར་བསྡུད་པ་ནི་རྡོ་རྗེ་མེ་ལྕེའི་དམྱལ་བའི་ཚེ་ཚད་དོ་ཞེས་འཆད་པར་སྣང་ངོ༌། ། ཁྱད་པར་འདི་ཡང་ཤེས་དགོས་པར་སྣང་སྟེ། དམ་ཚིག་ཉམས་ན་རྡོ་རྗེ་དམྱལ་བར་སྐྱེ་བ་འདི་ལ་ཇི་སྐད་དུ། ཤི་ནས་དམྱལ་བའི་སྡུག་བསྔལ་ནི། ། བསྐལ་པ་བྱེ་བ་བརྒྱ་ཕྲག་ཏུ། ། མྱོང་ནས། ཞེས་དང༌།
དམ་ཚིག་འདི་ལ་སུས་འདའ་བ། ། བསྐལ་པ་གྲངས་མེད་གསུམ་དུ་ནི། ། མནར་མེད་ཤིན་ཏུ་མི་ཟད་སོགས། ། བཅུ་དྲུག་དམྱལ་བར་སྐྱེ་བར་འགྱུར། ། ཞེས་སོ། ། བསྐལ་པ་རིང་ཐུང་སོ་སོར་འབྱུང་བ་ནི་དམ་ཚིག་ཉམས་ཆེ་ཆུང་གི་ཁྱད་པར་ལས་ཡིན་ལ། ཡན་ལག་གི་དམ་ཚིག་ཉམས་པས་ཀྱང་རྡོ་རྗེ་དམྱལ་བར་མི་སྐྱེ་བ་མ་ཡིན་ཏེ། དམ་ཚིག་བསྡུ་བར། ཡན་ལག་དམ་ཚིག་ཉམས་གྱུར་ན། ། རྡོ་རྗེ་དམྱལ་བར་སྐྱེ་བར་འགྱུར། །
ཞེས་འབྱུང་ངོ༌། ། དམ་ཚིག་གསལ་སྒྲ་ལས། རྩ་བ་ཀུན་ཉམས་ཕྱལ་པ་དག ། གོས་ལ་ཉེ་བར་མི་བརྩོན་ན། ། རྡོ་རྗེ་དམྱལ་བར་དེ་ལྟུང་སྟེ། ། དམྱལ་བ་ཕལ་པ་ཐམས་ཅད་ཀྱི། ། སྡུག་བསྔལ་གཅིག་ཏུ་བསྡོམས་པས་ནི། ། དེ་ཡི་འབུམ་གྱི་ཆར་མི་ཕོད། ། སངས་རྒྱས་སྟོང་གི་འོད་ཟེར་དང༌། ། བྱང་ཆུབ་སེམས་དཔའི་ཕྲིན་ལས་ཀུན། །
རྒྱུན་དུ་མཛད་ཀྱང་ཕན་མི་འགྱུར། ། བསྐལ་པ་ཐེར་འབུམ་ལ་སོགས་སུ། ། དེ་ནི་ཐར་བར་མི་འགྱུར་ཏེ། ། འཇིག་རྟེན་ཞིག་ན་གཞན་དུ་འཕོ། ། སེ་གོལ་གཅིག་གིས་ཕྱིན་པར་བྱེད། ། དེ་བས་ཤིན་ཏུ་ནན་ཏན་གྱིས། ། ཡན་ལག་དམ་ཚིག་ཉམས་གྱུར་ན། ། སྤྱོད་ངན་མང་དུ་འཕེལ་བ་དང༌། ཐེག་པ་ཆེན་ལ་རྒྱབ་ཕྱོགས་ཤིང༌། ། ཐུན་མོང་མཆོག་གི་དངོས་གྲུབ་རྣམས། །
ཤིན་ཏུ་རིང་བར་འགྱུར་བ་དང༌། ། གདུལ་བྱའི་དོན་རྣམས་ཡལ་བར་འགྱུར། ། ལྟ་སྤྱོད་ཡ་ཆར་གྱུར་པ་ཡིས། ། ཐེག་པ་ཕྱི་ནང་འདྲེས་པ་ཡི། ། བཀའ་བཞིན་ཉམས་འགྱུར་འགྲུབ་པར་དཀའ། ། སྲུང་བའི་ལྷ་རྣམས་གཡེང་བར་འགྱུར། ། ཟབ་མོའི་ཆོས་ལ་རིང་འགྱུར་ཞིང༌། ། བསྐལ་པར་ངན་སོང་མྱོང་བར་འགྱུར། ། ཞེས་ཡན་ལག་ལ་བསྐལ་པ་གཅིག་ཏུ་བཤད་ཅིང་བི་བྷཱུ་ཏི་ཚིག་འདི་ཚང་བར་འོད་འཕྲེང་དུའང་དྲངས་གདའ་བས་གསལ་སྒྲ་སྒེག་པའི་རྡོ་རྗེས་བྱས་པར་ཡང་དོགས་པ་ཉིད་དོ།། །། ༈ རྡོ་རྗེའི་གསུང༌།
རྒྱུད་ཚོད་མཐོ་ན་དེ་ཉིད་ཀྱིས་འདྲེན་བྱ་བ་དག་པར་བཏོན་ན། དམ་ཚིག་ལས་ཉམས་པའི་སློབ་མ་དམྱལ་བར་ལྟུང་བ་ཡང་ཕྱིས་ལས་ཀྱི་རྣམ་སྨིན་བྱང་བ་ན་སྔར་གྱི་རྡོ་རྗེ་སློབ་དཔོན་དེ་ཉིད་ཀྱིས་རྗེས་སུ་འཛིན་པར་འགྱུར། ཞེས་པ་སྟེ། དེ་ཡང་གསང་སྔགས་ཀྱི་ལྷ་དང་བླ་མ་དག་ནི་དང་པོར་གང་ལ་མེ་ཏོག་ཕོག་པའི་རྡོ་རྗེ་སློབ་དཔོན་དཀྱིལ་འཁོར་ཐམས་ཅད་ཀྱི་བདག་པོ་ཡིན་ལ། དེས་དེ་ལ་དབང་བསྐུར་ནས་དབུ་བརྒྱན་པའི་ཚེ་དབུ་རྒྱན་གྱིས་རྒྱས་གདབ། དེ་ཉིད་སངས་རྒྱས་ཐོབ་ནས་ཀྱང་མི་གཏོང་བར་འཛིན་པ་རྟེན་འབྲེལ་གྱི་ཆོས་ཉིད་ཀྱི་ཕྱིར་བླ་མ་ཐུགས་རྗེ་ཅན་དེས་རང་གི་གདུལ་སྐལ་གྱི་སློབ་མ་དེ་བར་མ་དོར་ཡལ་བར་མི་འདོར་བས་སློབ་མ་ལ་རྩ་ལག་གི་སྐྱོན་ཅི་བྱུང་ཡང་འབད་པས་བླ་མ་དམ་པ་སྒོ་གསུམ་གྱིས་མོས་པ་གཏོང་བར་བྱར་མི་རིགས་ཏེ། སངས་རྒྱས་ཟིན་ནས་ཀྱང་དང་པོར་རང་ཉིད་དཀྱིལ་འཁོར་དུ་གཞུག་ཅིང་སྡོམ་པ་དང་དམ་ཚིག་དང་དངོས་གྲུབ་སྦྱིན་པའི་རྡོ་རྗེ་སློབ་དཔོན་ལ་གཡེལ་བ་མེད་པར་དུས་དང་དུས་སུ་བཀའ་དྲིན་གྱི་ཕྱག་མཛད་པར་འདུས་པ་སོགས་ལས་ སྔོན་སོ་སྐྱེའི་སློབ་དཔོན་གྱི་དྲུང་དུ་དཀྱིལ་འཁོར་དུ་ཞུགས་ནས་རྩ་བའི་བླ་མར་གྱུར་པའི་སློབ་མ་བརྩོན་པས་སངས་རྒྱས། བླ་མ་ད་དུང་སངས་མ་རྒྱས་པ་དེ་ལའང༌། སངས་རྒྱས་ཟིན་པ་དེས་ཉིན་རེ་བཞིན་ཕྱག་འབུལ་དུ་འོང་ཟེར་བ་དེ་སྒྲ་ཇི་བཞིན་པ་མ་ཡིན་ནོ་ཞེས་པ་ནི་དུས་འཁོར་བའི་ཆོས་སྐད་ཁྱད་ཆོས་པ་སྟེ། རྡོ་རྗེ་སྙིང་འགྲེལ་ལས།
དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པ། ། དུས་གསུམ་བྱོན་ནས་ཕྱག་བྱེད་ཅེས། ། དགོངས་པས་བཤད་པ་མི་ཤེས་ཤིང༌། ། མིང་ཙམ་གྱི་ནི་རྨོངས་པ་རྣམས། ། རྒྱལ་བའི་དབང་པོ་རྣམས་སྨད་ན། ། ངུ་འབོད་དུ་ནི་འགྲོ་བར་འགྱུར། ། ཞེས་འབྱུང་ལ། འོ་ན་དེ་ལྟར་གསུངས་པའི་དོན་གང་ཞེ་ན་འབྲས་བུ་སངས་རྒྱས་ཀྱི་དབང་སྐུར་བ་པོ་བཅོམ་ལྡན་འདས་རྡོ་རྗེ་སེམས་དཔའི་དབང་དུ་བྱས་པ་ཡིན་ཞེས།
དེ་ཉིད་དུ། རྡོ་རྗེ་སེམས་དཔའ་སྤྱི་བོ་ནས། ། བྱང་ཆུབ་ཤིང་དྲུང་དབང་བསྐུར་གང༌། ། དབང་བསྐུར་མཆོག་ཐོབ་གྱུར་པ་དེ། ། རྡོ་རྗེ་སློབ་དཔོན་དེ་བཞིན་གཤེགས། ། ཕྱོགས་བཅུའི་བྱང་ཆུབ་སེམས་དཔའ་ཡིས། ། ལུས་གང་འཇིག་རྟེན་ཁམས་རྣམས་རེ། ། དེར་གནས་ཕུང་པོ་ལྔ་རྣམས་ཀྱིས། ། དུས་གསུམ་བྱོན་ལ་ཕྱག་འཚལ་ལོ། ། ཞེས་འབྱུང་བས་དོན་ལ་དེ་གཉིས་གང་གནས་ཞེ་ན།
རྡོ་རྗེ་སློབ་དཔོན་ཐ་ཤལ་དེ་འདྲ་བ་སྲིད་མཐའ་བཟུང་བ་ཙམ་གྱི་དབང་དུ་བྱས་ནས་བླ་མ་ལ་གུས་པ་བསྐྱེད་པའི་ཆེད་དུ་འདུས་པའི་སྒྲ་ཇི་བཞིན་པ་དེ་ལྟར་གསུངས་ཀྱང་དོན་ལ། རྡོ་རྗེ་སློབ་དཔོན་མཚན་ལྡན་དང་པོར་རྒྱུ་དུས་ཀྱི་དབང་བསྐུར་བ་དེ་ལམ་དུས་སུའང་སློབ་མ་དེ་དག་གི་རྒྱུད་བྱིན་གྱིས་རློབ་པར་བྱེད་པས་ལམ་དུས་ཀྱིའང་དབང་སྣོད་ཡུལ་གྱི་བླ་མ་ཉིད་དུ་འབྱུང་ལ། མཐར་འཚང་རྒྱ་ཀའི་དབང་བསྐུར་བའི་བླ་མའང་དེ་ཉིད་དུ་བསྐུར་བ་རྟེན་འབྲེལ་གྱི་ཆོས་ཉིད་ཡིན་པས། གསང་སྔགས་ཀྱི་རྡོ་རྗེ་སློབ་དཔོན་ནི་སྐྱེ་འཕགས་གང་ཡིན་ཀྱང༌། རྡོ་རྗེ་སློབ་དཔོན་དུ་འཇོག་བྱེད་རྒྱུད་སྡེ་ནས་གསུངས་པ་ཞིག་གི་ཡོན་ཏན་དང་ལྡན་པ་ཞིག་དགོས་ཀྱི། དེ་ལྟར་མིན་པའི་རྡོ་རྗེ་སློབ་དཔོན་ཡང་དག་པ་མིན་པ་དེས་དཀྱིལ་འཁོར་དུ་བཅུག་ཅིང་དབང་བསྐུར་ཀྱང་དཀྱིལ་འཁོར་ཡང་དག་པར་བཅུག་པའི་གོ་མི་ཆོད་པས། བླ་མ་དེ་རྡོ་རྗེ་སློབ་དཔོན་དུ་དོན་གྱིས་གྲུབ་པ་མ་ཡིན་ནོ། ། དེས་ན། རྡོ་རྗེ་སློབ་དཔོན་མཚན་ལྡན་གྱི་དབང་དུ་བྱས་ནས། དངོས་གྲུབ་ཐམས་ཅད་རྡོ་རྗེ་སློབ་དཔོན་གྱི་ཕྱག་ནས་སྦྱིན་རྒྱུ་ཡོད་པ་ལྟ་བུ་ཞིག་འོང་བ་ཡིན་ཏེ།
རྒྱུ་ལམ་འབྲས་གསུམ་གར་བརྒྱུད་བྱིན་གྱིས་རློབ་ནུས་ཀྱི་ཆུ་རྒྱུན་མ་ཆད་པ་ཞིག་ལས་དངོས་གྲུབ་འབྱུང་བའི་ཕྱིར། དེས་ན་དབང་གི་ཆུ་བོ་ནུབ་མ་ནུབ་ཀྱི་ཚད་དེའང་འདི་ལྟ་བུ་ཞིག་ལ་འཇོག་གི ། དེས་ན་གསང་ཆེན་གྱི་དངོས་གྲུབ་འདི་ནི་སློབ་དཔོན་ཁོ་ནའི་རྗེས་སུ་འབྲང་བས་ཚུལ་འདི་ལ་ཉེས་པའང་སློབ་དཔོན་ལ་སྨོད་པ་ཁོ་ན་ཆེས་ཆེ་ཞིང་བསོད་ནམས་ཚོགས་གསོག་གི་དགེ་བ་ལའང་སློབ་དཔོན་བསྟོད་མཆོད་ལས་ཆེ་བ་མེད་པར་གསུངས་པས་ཚུལ་འདི་ཇི་ལྟ་བར་དགོངས་ནས་ལག་ཏུ་ལེན་པ་ནི་གངས་ཅན་གྱི་ཁྲོད་འདིར་དཔལ་ལྡན་ཀརྨ་བཀའ་བརྒྱུད་ཚད་མར་གྱུར་པ་འདི་ཁོ་ན་ལས་གཞན་དུ་ཆེར་མ་མཐོང་བས་སྙིང་ཁོང་རུས་པའི་གཏིང་ནས་སྐྱབས་སུ་མཆིའོ། ། མཆན། གསུངས་པའི་ཕྱིར། ཁྱད་པར་ཁོ་བོའི་ཕ་རས་པ་ཆེན་པོའི་ཞལ་ནས། འཇམ་དཔལ་རྩ་རྒྱུད་ལས། ལག་ན་རྡོ་རྗེས་གསོལ་པ། བཅོམ་ལྡན་འདས་གང་དག་སློབ་དཔོན་ལ་བརྙས་པ་བགྱིད་པ་དེ་དག་གི་རྣམ་པར་སྨིན་པ་ཇི་ལྟར་ལགས། བཀའ་སྩལ་པ།
ལག་ན་རྡོ་རྗེ་ལྷ་དང་བཅས་པའི་འཇིག་རྟེན་སྐྲག་པར་འགྱུར་གྱིས་དེ་སྐད་མ་སྨྲ་ཞིག ། གསང་བའི་བདག་པོ། འོན་ཀྱང་ཅུང་ཞིག་བརྗོད་པར་བྱ་ཡི། དཔའ་བོས་བསྒྲིམས་ཏེ་ཉོན་ཅིག ། མཚམས་མེད་ལ་སོགས་མི་ཟད་པའི། ། དམྱལ་བ་གང་དག་ངས་བཤད་པ། ། དེ་རྣམས་ཀྱི་ནི་གནས་སུ་བརྗོད། ། དེ་ཡང་བསྐལ་བ་མཐའ་ཡས་སོ། ། ཞེས་འབྱུང་བའི་རྡོ་རྗེ་དམྱལ་བའི་ཚེ་ཚད་ཆེས་རིང་བར་བཤད་པ་ནི། དམ་ཚིག་གཉན་པོ་ལས་ཉམས་པའི་ཉེས་དམིགས་ཀྱི་ཆ་ནས་ཡིན་ལ།
སྔར་རྡོ་རྗེ་སློབ་དཔོན་མཚན་ལྡན་དང་དཀྱིལ་འཁོར་གཉེན་པོར་ཞུགས་པས་ཐོག་མེད་ཀྱི་ལས་སྒྲིབ་དག་པས་སྒྲིབ་པ་སྲབ་པས་ཕྱིས་དམ་ཉམས་ནས་དམྱལ་བ་ལ་སོགས་པར་སྐྱེས་པའི་ཚེ་འགྱོད་པས་ལས་བཤགས་པར་ཡང་འགྱུར་བ་དང༌། སྔགས་རྒྱུད་དབང་གིས་བྱིན་གྱིས་རླབས་པས་དུས་ཐུང་ངུ་ལས་རྡོ་རྗེ་དམྱལ་བའི་སྡུག་བསྔལ་མྱོང་མི་དགོས་པའི་རིགས་ཀྱང་ཡོད་དེ། རིམས་བསྲུང་གི་སྔགས་ནུས་ལ་ཆོ་ག་ཅི་རིགས་མ་ཚང་བས་རིམས་བྱུང་ཡང་རིམས་དྲག་པོ་མི་འབྱུང་བར་འཇམ་པོ་ལས་མི་འབྱུང་བ་བཞིན་ནོ། ། ཞེས་བཀའ་སྩལ་པ་ཡང་རྡོ་རྗེ་སློབ་དཔོན་འཁྲུལ་པ་ཐམས་ཅད་དང་བྲལ་བའི་གསུང་ངོ༌། ། འདིར་འདི་ཤེས་པར་བྱ་སྟེ། དགོངས་གཅིག་རྙིང་པར་རྡོ་རྗེ་དམྱལ་བ་མནར་མེད་ཀྱི་བྱེ་བྲག་ཏུ་འདོད་ན། རྡོ་རྗེ་དམྱལ་བའི་ཚེ་ཚད་བསྐལ་པ་མཐའ་ཡས་སུ་བཤད་པ་དང༌། མནར་མེད་པར་བསྐལ་པ་གཅིག་གི་ཚེ་ཚད་དུ་བཤད་པས་སྤྱི་བྱེ་བྲག་ཅི་ལྟར་དུ་འབྲེལ་དཔྱོད་ཅིག ། ཡང་སློབ་དཔོན་ཆོས་ཀྱི་དབང་པོས། དེ་ཁོ་ན་ཉིད་ཀྱི་སྙིང་པོ་བསྡུ་བ་ལས།
ཐབས་བཟང་རྣམ་པར་སྤངས་ནས་ནི། ། འགལ་བའི་དམ་ཚིག་ལ་སོགས་པ། ། གང་ཞིག་གཞན་དུ་བྱེད་པ་དག ། དེ་ནི་ངུ་འབོད་དག་ཏུ་འཚེད། ། དཔེར་ན་ཤིན་ཏུ་རབ་འབར་མེར། ། རྩྭ་དང་ཤིང་ལ་སོགས་པའི་ཚོགས། ། བཅུག་པ་ཐལ་བ་ཉིད་འགྱུར་གྱི། ། སླར་ནི་རབ་ཏུ་སྐྱེ་མི་འགྱུར། ། དེ་བཞིན་དེ་ཉིད་རྣམ་བྲལ་བས། ། མི་ཟད་རྨད་བྱུང་ལས་བྱེད་པ། །
ཇི་སྲིད་ནམ་མཁའ་གནས་ཀྱི་བར། ། ཤི་ནས་དམྱལ་བར་གནས་པར་འགྱུར། ། ཞེས་པ་འདིའི་ནམ་མཁའ་གནས་ཀྱི་བར་དམྱལ་བར་གནས་པ་དེ་སྒྲ་ཇི་བཞིན་པའམ་ཇི་བཞིན་མིན་པ་ཞེ་ན། དམ་ཚིག་གཉན་པོ་ལས་ཉམས་པའི་ཉེས་པའི་ཆ་ནས་ནམ་མཁའ་གནས་ཀྱི་བར་དམྱལ་བར་གནས་པ་ཡིན་ཀྱང༌། སྔགས་ལ་འཇུག་པ་ནི་དབང་པོ་ཆེས་རྣོ་བས་སེམས་ཅན་དམྱལ་བ་ཆེན་པོར་སྐྱེ་ཡང་སྔར་བྱས་ཀྱི་ལས་ལ་མི་བཟོད་པའི་འགྱོད་པས་ཉམས་པའི་ལས་བཤགས་པས་གནས་དེ་ཉིད་ལས་ཐར་བ་སྟེ། ཐེག་པ་ཆེན་པོ་འདིར་ནི་བཤགས་པས་ལས་སྒྲིབ་རྩ་བ་ནས་འདག་པ་སྟེ། གནས་བརྟན་པའི་ལུང་ལས། བཤགས་དང་བསྔོ་བར་བྱེད་པ་དེ་དག་གིས། ། རྩ་བ་དྲུངས་ནས་འབྱིན་པ་མ་ཡིན་ནོ། ། ཞེས་པའི་ལུགས་ལས་ཐ་དད་པས་ཐེག་པ་ཆེ་བ་ཉིད་དུ་གྲུབ་པའི་ཕྱིར་བྱ་བ་ཡང་བཤད་པའི་རྣམ་གྲངས་གཅིག་གོ །
རྒྱལ་བའི་ཆོས་སྒོ་མཁའ་བཞིན་རྒྱ་ཆེ་ཡང༌། ། བདེ་བླག་ཉིད་དུ་ངེས་པར་འབྱིན་བྱེད་ནི། ། རྡོ་རྗེའི་སྡེ་སྣོད་ཆེ་ལས་གཞན་ཡོད་མིན། ། གང་དེ་གྲུབ་པའི་ཐུགས་བཅུད་བཞིན། ། འབྲི་གུང་སྐྱོབ་པས་ལེགས་གདམས་པ། ། དེ་ཉིད་ཚུལ་བཞིན་གསལ་བྱེད་པའང༌། ། སྔོན་མེད་ཉི་མ་འདི་ཡིན་ནོ། ། དམ་ཆོས་དགོངས་པ་གཅིག་པའི་ལེགས་བཤད་བཅོམ་ལྡན་འདས་མི་བསྐྱོད་རྡོ་རྗེའི་ཞབས་ཀྱིས་དྲང་ངེས་རྣམ་པར་ཕྱེ་སྟེ་བཀའ་སྩལ་པ་སྔགས་སྡོམ་གྱི་ཚོམས་ཏེ་བཞི་པའོ།། །། ༄༅། །ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། །
བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། ། བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། ། སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། ། བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། ། བསྟན་འགྲོའི་དོན་ཆེན་བླ་མེད་མཛད་བཞིན་དུ། །
དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། ། མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག ། དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། ། མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག ། འཇིག་རྟེན་དབང་ཕྱུག་ཕྱག་ན་པདྨོ་ཡི། །
ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག ། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། ། བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། ། ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། ། ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག །
ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། ། མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་ ༧ རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
