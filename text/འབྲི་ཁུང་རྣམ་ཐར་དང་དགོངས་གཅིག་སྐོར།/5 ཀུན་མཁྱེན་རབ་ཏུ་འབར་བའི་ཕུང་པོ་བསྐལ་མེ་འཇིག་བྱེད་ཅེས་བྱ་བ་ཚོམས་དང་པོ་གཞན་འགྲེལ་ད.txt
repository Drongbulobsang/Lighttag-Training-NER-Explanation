འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༥
ཀུན་མཁྱེན་རབ་ཏུ་འབར་བའི་ཕུང་པོ་བསྐལ་མེ་འཇིག་བྱེད་ཅེས་བྱ་བ་ཚོམས་དང་པོ་གཞན་འགྲེལ་དུ་མཛད་པ་རྣམས།
)$ ༄༅། །དམ་པའི་ཆོས་དགོངས་པ་གཅིག་པའི་བཤད་པའི་གསུང་རྒྱུན་རེག་ཟིག་རྒྱལ་བ་ཐམས་ཅད་མཁྱེན་པ་ཉིད་ཀྱིས་ཞལ་ལུང་དྲི་མ་དང་བྲལ་བ་བདུད་རྩིའི་འདོད་སྟེར་ གྲུབ་པའི་དཔྱིད་ཐིག་གཞོན་ནུ་བདེ་བའི་ལང་ཚོ་གར་དགུའི་སྒེག་པ་ ཀུན་མཁྱེན་རབ་ཏུ་འབར་བའི་ཕུང་པོ་བསྐལ་མེ་འཇིག་བྱེད་ ཅེས་བྱ་བ་ཚོམས་དང་པོ་གཞན་འགྲེལ་དུ་ མཛད་པ་རྣམས་བཞུགས།། ༄༅། །ཚོགས་གཉིས་གོམས་སྟབས་གཅིག་གིས་སྲིད་ཞིའི་ས་ཆེན་གཉིས་བརྒལ་ནས། ། སྟོབས་ལྡན་བདུད་བཞིའི་དཔུང་ཚོགས་སླར་མི་བརྫི་བར་ཟིལ་མནན་ཏེ། ། འགྲོ་ཀུན་རེ་འདོད་ཅིག་ཅར་སྒྲུབ་མཛད་རྒྱལ་ཀུན་འབྱུང་བའི་གནས། ། ཡོངས་རྫོགས་བསྟན་པའི་ཏོག་གཅིག་མི་བསྐྱོད་རྒྱལ་བའི་ཞབས་ལ་འདུད། ། ཇི་སྲིད་འཁོར་བའི་མཐའ་ཀླས་བར། ། བདག་ཡིད་རོལ་མཚོར་རྟག་བཞུགས་ནས། ། སྐུ་གསུང་ཐུགས་དང་དབྱེར་མེད་དུ། ། བློ་གྲོས་མཆོག་གི་དགའ་སྟོན་སྩོལ། །
རྒྱལ་བ་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དང་རོ་གཅིག་ཏུ་གྲུབ་པས་ཆོས་ཀྱི་སྒོ་ལུས་པ་མེད་པའི་སྟོན་པ་གཅིག་པུ། ཡང་དག་པར་རྫོགས་པའི་སངས་རྒྱས་དཔལ་ཀརྨ་པ་ཆེན་པོ། དོན་གྱི་སླད་དུ་མཚན་ནས་སྨོས་ཏེ་རྒྱལ་བ་ཐམས་ཅད་མཁྱེན་པ་ཁམས་གསུམ་ཆོས་ཀྱི་རྒྱལ་པོ་མི་བསྐྱོད་རྡོ་རྗེའི་ཞབས་ཀྱིས། བདག་ཉིད་ཆེན་པོ་ཀླུ་སྒྲུབ་ཞབས་ཀྱི་རྣམ་འཕྲུལ། རྟག་ཆད་ཀྱི་མཐའ་གཉིས་ལ་རབ་ཏུ་མི་གནས་པ་ཟུང་འཇུག་དབུ་མའི་ལམ་སྲོལ་ཆེན་པོ་ནས་གདུལ་བྱའི་ཚོགས་འདྲེན་པའི་ཁྱུ་མཆོག་ཆེན་པོ། སྐྱོབ་པ་འཇིག་རྟེན་གསུམ་གྱི་མགོན་པོའི་ཆོས་མཛོད་རྒྱ་མཚོའི་སྙིང་པོ་དམ་ཆོས་དགོངས་པ་གཅིག་པ་ཞེས་བྱ་བའི་ཆོས་ཀྱི་འཁོར་ལོ་བསྐོར་བར་མཛད་པ་ལས། དང་པོར་མཆོད་བརྗོད་ཀྱི་ཚིགས་སུ་བཅད་པ། དྲི་མེད་འོད་གསལ་ཐུགས་ཀྱི་དཀྱིལ་འཁོར་དུ། ། ཞེས་སོགས་ཀྱི་སྐབས་སུ། བཀའ་འདི་ལྟར་སྩལ་ཏེ།
ཆོས་ཐམས་ཅད་ཀྱི་གནས་ལུགས་ཟབ་མོ་རྗེས་སུ་དཔག་པ་མ་ཡིན་པར་མངོན་སུམ་དུ་སྒྲིབ་བྲལ་དུ་གཟིགས་པས་ན་ཐམས་ཅད་གཟིགས་པ་དང༌། མ་ལུས་པར་རྒྱ་ཆེན་པོ་མཁྱེན་པས་ཀུན་མཁྱེན་པ་དང༌། འཁོར་འདས་ཀྱི་ཆོས་ཐམས་ཅད་ཀྱི་བླ་མའམ་རྗེར་གྱུར་ཅིང༌། དམ་པའི་ཆོས་ཐམས་ཅད་ཀྱི་སྟོན་པ་པོ་ཡིན་པས་ཆོས་ཀྱི་རྗེ་དང༌། ལྷ་མི་དང་ཉན་རང་བྱང་སེམས་རྣམས་ཀྱིས་ཀྱང་ཡོན་ཏན་འགྲན་དུ་མེད་པས་ན་མཉམ་པ་མེད་པའོ། ། དེ་བཞི་ནི་རྫོགས་པའི་སངས་རྒྱས་ཀྱི་མཚན་གྱི་རྣམ་གྲངས་ཡིན་པས་བཞིར་བརྗོད་པ་ དྷརྨ་སྭ་མི་ཞེས་པ་ཆོས་ཀྱི་གཙོ་བོའམ་ཆོས་ཀྱི་རྗེའམ་དཔོན་ནོ། ། མི་ཟློས་སམ་ཞེ་ན། མི་ཟློས་ཏེ་ཕྱག་ན་རྡོ་རྗེ་དང་བྱམས་པ་སོགས་ལ་མཚན་བརྒྱ་རྩ་བརྒྱད་ཀྱིས་བསྟོད་པ་དང༌། མཚན་ཡང་དག་པར་བརྗོད་པ་ལྟ་བུ་ཆེ་བའི་ཡོན་ཏན་དུ་མ་མངའ་བའི་མཚན་གྱི་རྣམ་གྲངས་ཀྱི་སྒོ་ནས་བསྟོད་པའི་ཕྱིར་རོ། ། མཚན་གྱི་རྣམ་གྲངས་དུ་མ་ནས་ཞེ་ས་དང་བཅས་ཏེ་བརྗོད་དགོས་ཀྱི་མཚན་རྐྱང་པ་ནས་བརྗོད་པར་མི་རུང་ཞེས་འཇིག་རྟེན་མགོན་པོའི་འོད་གེ་མའི་འགྲེལ་པར།
མཚན་ནས་བརྗོད་ན་ཡང་མཚན་སྤེལ་དུ་མའི་སྒོ་ནས་བརྗོད་པ་མ་གཏོགས་མཚན་རྐྱང་པ་ནས་མི་བརྗོད་དེ། གོའུ་ཏམ་དཔའ་བོ་བུ་རམ་ཤིང་པའི་རིགས། ། མགོན་པོ་རིན་ཆེན་སྐྱབས་གྱུར་ཉི་མའི་གཉེན། ། ཟས་གཙང་སྲས་པོ་ཆོས་ཀྱི་རྒྱལ་པོ་མཆོག ། སྐྱབས་ཀྱི་དམ་པ་དེ་ལ་ཕྱག་འཚལ་ལོ། ། ཞེས་འབྱུང་བས་སོ། ། ཡང་ཐམས་ཅད་གཟིགས་པ་དང་ཀུན་མཁྱེན་པ་དོན་གཅིག་པས་ཟློས་སོ་ཞེ་ན་མ་ཡིན་ཏེ། ཟབ་པ་མཁྱེན་པས་ཐམས་ཅད་གཟིགས་པ་དང༌། ཐམས་ཅད་མཁྱེན་ཚུལ་ལ། སངས་རྒྱས་མ་ཐག་ཏུ་ཤེས་བྱ་མ་ལུས་པ་ལ་ལྟོས་ནས་སྔར་མ་རྟོགས་པ་རྟོགས་པས་ཚད་མ་ཡིན་ལ།
དེ་ཕན་ཆད་དུ་ཆོས་ཅན་གྱི་སྐད་ཅིག་ལ་ཚད་མ་དང་རིགས་ལ་བཅད་ཤེས་སོ། ། ཆོས་ཅན་གྱི་སྐད་ཅིག་དངོས་སུ་མཁྱེན་པས་ན་དེའི་ཆོས་ཉིད་ལ་ཤུགས་ལ་ཚད་མ་ཡིན་ནོ། ། དེས་ན་ཆོས་ཅན་དང་འབྲེལ་བའི་ཆོས་ཉིད་ལ་ཚད་མ་ཁོ་ན་དང༌། ཆོས་ཉིད་ཙམ་གྱི་སྤྱི་ལ་བཅད་ཤེས་སོ། ། དེ་བཞིན་དུ་ཡེ་ཤེས་མྱོང་བའི་རང་རིག་ཀྱང་སྐད་ཅིག་ལ་ཚད་མ་དང་རིགས་ལ་བཅད་ཤེས་དང༌། དེ་གཉིས་ཀྱི་དྲི་མ་བཀག་པ་དང་བདེན་པས་སྟོང་བ་སོགས་ལ་ཤུགས་ལ་ཚད་མ་ཡིན་ནོ། ། ཡུལ་གང་ལའང་མ་རྟོགས་པ་མི་སྲིད་དེ། རྣམ་འགྲེལ་ལས། བློ་གྲོས་ཆེན་པོའི་མཐོང་ཉིད་ལས། ། རྣམ་པ་ཐམས་ཅད་ངེས་པར་བྱེད། །
ཅེས་འབྱུང་བས་སོ། ། དེ་ལ་ཆོས་ཅན་མཁྱེན་པའི་སྣང་བ་འདི་རྡུལ་དང་གཙོ་བོ་དང་སེམས་ལ་སོགས་པ་གྲུབ་མཐའ་བཏགས་པ་བཞིན་མཁྱེན་པ་མ་ཡིན་གྱི། ཇི་ལྟར་སྣང་བ་བཞིན་མཁྱེན་པ་ཡིན་ཏེ། བདེན་གཉིས་ལས། བཏགས་པའི་དོན་གྱིས་དབེན་གྱུར་ཅིང༌། ། བརྟེན་ནས་སྐྱེས་པ་འདི་ཐམས་ཅད། ། ཇི་ལྟར་སྣང་བ་དེ་ཁོ་ན། ། ཐམས་ཅད་མཁྱེན་པས་མངོན་དུ་གཟིགས། ། ཞེས་འབྱུང་བ་ཡིན་ནོ། ། ཇི་ལྟ་བ་མཁྱེན་པ་ནི་ཆོས་ཉིད་སྣང་མེད་ལ་མཉམ་པར་བཞག་པ་ཙམ་ཡིན་གྱི།
ཡོད་མེད་གང་ལའང་ཚད་མ་མ་ཡིན་ཏེ། བདེན་གཉིས་ལས། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་མཚན་མ་མི་འབྱུང་ཞིང༌། ། གནས་པ་བརྟེན་ཕྱིར་མི་བཞེངས་སོ། ། ཞེས་བཤད་དོ། ། དེའི་ཕྱིར་འཕགས་པ་རྣམས་ཀྱི་རང་རིག་ནི་རྣམ་པ་ཀུན་ཏུ་ཡེ་ཤེས་ཀྱི་སྒྲུབ་པ་དང་དགག་པ་ལ་ཚད་མ་ཡིན་ལ། གཞན་རིག་ནི་ཤིན་ཏུ་མཉམ་པར་གཞག་པ་ན་མ་ཡིན་ཏེ། བློ་གྲོས་མི་ཟད་པས་ཞུས་པ་ལས།
དོན་དམ་པ་ལ་སེམས་ཀྱི་རྒྱུ་བ་མེད་པར་བཤད་པའི་ཕྱིར་རོ། ། དུས་གསུམ་མཁྱེན་ཚུལ་ཡང་འདས་པའི་འབྲས་བུ་དང་མ་འོངས་པའི་རྒྱུར་གྱུར་པའི་ད་ལྟར་བ་དངོས་སུ་ཤེས་པས་དེ་སྐྱེད་བྱེད་ཀྱི་རྒྱུ་དང་དེའི་འབྲས་བུ་ཤུགས་ལ་མཁྱེན་ཏེ། མེད་པ་དངོས་སུ་མཁྱེན་ན་འཁྲུལ་པར་འགྱུར་བའི་ཕྱིར་རོ། ། ཆོས་ཅན་དང་ཆོས་ཉིད་སྔར་མེད་གསར་དུ་མཁྱེན་ན་ཀུན་མཁྱེན་མ་ཡིན་པར་འགྱུར་ཏེ་སྔར་མ་མཁྱེན་པ་ཡོད་པའི་ཕྱིར་རོ་ཞེ་ན། རྟགས་མ་གྲུབ་སྟེ། མ་འོངས་པའི་རིགས་ནི་ད་ལྟར་བས་མཁྱེན་ལ་རྫས་དེའི་ཚེ་མེད་པས་སོ། ། མེད་པ་མཁྱེན་པས་ཀུན་མཁྱེན་མི་འཇིག་སྟེ་རི་བོང་གི་རྭ་མེད་པ་མ་མཁྱེན་པ་བཞིན་ནོ། ། ཡང་སངས་རྒྱས་ལ་རྗེས་དཔག་ཡོད་པར་འགྱུར་ཏེ། འདས་མ་འོངས་ད་ལྟར་བ་ལས་དཔོག་པའི་ཕྱིར་རོ་ཞེ་ན། ས་ཕྱོགས་དང་བུམ་མེད་ལྟར་དུས་གཅིག་ལ་མཁྱེན་པ་ཡིན་གྱི་རྟགས་དང་བསྒྲུབ་བྱ་ལྟར་རིམ་ཅན་དུ་མ་ཡིན་པས་སྐྱོན་མེད་དོ། །
ཡང་མངོན་སུམ་དེ་དག་གང་གོམས་པའི་དོན་ལ་གསལ་སྣང་སྐྱེ་ན་བདག་མེད་ལ་སྒྲ་བཅས་སུ་གོམས་པར་བྱས་པས་དེ་ལ་གསལ་སྣང་སྐྱེ་བར་འགྱུར་ལ། དེའང་རྟོག་པའི་གསལ་སྣང་ཡིན་པའི་ཕྱིར་རྟོག་མེད་དུ་མི་འཐད་ལ་གོམས་པའི་དོན་ལ་སྐྱེ་ན་བདག་བཅས་ལ་གསལ་སྣང་སྐྱེ་བར་འགྱུར་རོ་ཞེ་ན། གང་གོམས་པའི་དོན་ལ་སྐྱེའང་དོན་སྤྱི་ལ་མ་ཡིན་གྱི། བདེན་བཞི་བདག་མེད་པའི་དོན་ལ་སྐྱེ་བས་སྐྱོན་མེད་དེ། སྒྲ་དོན་འཛིན་པའི་རྟོག་པ་ནི་མཉམ་བཞག་ལ་ཤིན་ཏུ་འགལ་བའི་ཕྱིར་རོ། ། མཆན། རྒྱ་ཆེ་བ་མཁྱེན་པས་ཀུན་མཁྱེན་པ་སྨོས་ལ། རྣམ་པ་གཅིག་ཏུ་ན་གལ་ཆེ་བའི་དོན་ལ་ནན་ཏན་གྱིས་གསུངས་པའང་ཡིན་ནོ། ། དེ་ལྟར་ཐམས་ཅད་གཟིགས་ཤིང་ཀུན་མཁྱེན་པའི་ཆོས་ཀྱི་རྗེ། ཟབ་པ་དང་རྒྱ་ཆེ་བ་ལ་ཐམས་ཅད་མཁྱེན་པ་དང་ཀུན་མཁྱེན་པ་པོར་སྦྱར་བའི་བཤད་པ་འདིའང་ཧ་ཅང་མི་བཟང་བས།
སརྦ་ཛྙཱ་ཞེས་པ་ཤེས་བྱ་ཐམས་ཅད་མཁྱེན་པ་ཞེས་རགས་པར་སྨོས་ནས། མ་མཁྱེན་པ་ཅུང་ཟད་ལྷག་མར་ལུས་པ་འགོག་པའི་སླད་དུ། ཉེར་བསྒྱུར་གྱི་ཨཱ་རིང་པོ་ནི་ཀུན་ཏུ་དང༌། ཇི་སྲིད་པར་མཁྱེན་པའི་ཕྱིར་ཨཱ་ཛྙ་ན་ཞེས་པ་ཀུན་མཁྱེན་པ་དང་ཇི་སྲིད་པར་མཁྱེན་པའོ། ། མཆན། ཡང་ན་ཐམས་ཅད་མི་མཁྱེན་པ་ནི་སངས་རྒྱས་མ་ཡིན་པས་ཐམས་ཅད་མཁྱེན་པ་དེ་སངས་རྒྱས་སོ་ཞེས་བརྡ་སྦྱར་བ་ན་ཐམས་ཅད་མཁྱེན་པ་དང་སངས་རྒྱས་ཀྱི་སྒྲ་མི་ཟློས་པར་དུས་འཁོར་གྱི་འགྲེལ་པ་དྲི་མེད་འོད་དུ། འདིར་ཡང་ཅིའི་ཕྱིར་སངས་རྒྱས་བཅོམ་ལྡན་འདས་ཞེས་ཟློས་པའི་ཚིག་གཉིས་པ་གསུངས་པ་ཅི་ལ་དགོངས་པ་ཡིན་སྙམ་དུ་སེམས་པར་འགྱུར་ན། དེ་ཕྱིར་བརྗོད་པར་བྱ་སྟེ། འདིར་ཚིག་འདི་ནི་བདེན་ཏེ། གང་ཐམས་ཅད་མཁྱེན་པ་དེ་ཉིད་སངས་རྒྱས་བཅོམ་ལྡན་འདས་ཞེས་བྱ་སྟེ།
འོན་ཏེ། གཞན་ཁྱབ་འཇུག་དང་བདེ་བྱེད་ལ་སོགས་པ་རྣམས་ནི་ཐམས་ཅད་མཁྱེན་པ་ཉིད་དུ་བྱིས་པའི་སྐྱེ་བོ་རྣམས་ཀྱིས་ཡོངས་སུ་བཏགས་པ་སྟེ། དེ་རྣམས་ཀྱིས་ཐམས་ཅད་མཁྱེན་པ་བསལ་བའི་ཕྱིར་ཐམས་ཅད་མཁྱེན་པའི་སངས་རྒྱས་ཞེས་གསུངས་སོ། ། ཞེས་པས་ཚིག་ཟློས་ཀྱང་དོན་མི་ཟློས་པར་བཤད་པ་ལྟར་འདིར་ཡང་ངོ༌། ། མཆན་གྱི་མཆན། མཉམ་མེད་ནི་སྐྱོབ་པ་འཇིག་རྟེན་གསུམ་མགོན་ཏེ། སྲིད་ཞི་ལས་སྐྱོབ་པས་སྐྱོབ་པ་དང༌། འཇིག་རྟེན་གསུམ་ནི་སྟོང་སྤྱི་ཕུད་དང་སྟོང་གཉིས་བར་མ་དང་སྟོང་གསུམ་མི་མཇེད་ཀྱི་འཇིག་རྟེན་ལ་བརྗོད་མོད་ཀྱི། སྐབས་འདིར་རྒྱ་ཆེ་བ་ལ་བསམས་ནས་འདོད་གཟུགས་གཟུགས་མེད་ཀྱི་ཁམས་གསུམ་ནི་འཇིག་རྟེན་གསུམ་སྟེ། དེ་དག་གི་སེམས་ཅན་ཐམས་ཅད་ཀྱི་མགོན་སྐྱབས་ཡིན་པའི་ཕྱིར་འཇིག་རྟེན་གསུམ་མགོན་ཞེས་བྱའོ། །
མཚན་དེ་དག་འཛིན་པ་པོ་དེ་ལ་ཡོན་ཏན་ཇི་ལྟ་བུ་མངའ་ཞེ་ན། ཉོན་མོངས་པ་དང་ཤེས་བྱ་དང་སྙོམས་འཇུག་གི་སྒྲིབ་གསུམ་བཅོམ་པའི་སྤངས་པ་མཐར་ཐུག་པས་དྲི་མ་མེད་པའི་སྒོ་ལྔའི་རྣམ་ཤེས་དག་པ་བྱ་བ་གྲུབ་པ། དྲུག་ཡིད་དག་པ་སོར་རྟོག ། ཉོན་ཡིད་དག་པ་མཉམ་ཉིད། ཀུན་གཞིའི་རྣམ་ཤེས་དག་པ་མེ་ལོང་ཡེ་ཤེས་ཏེ། རྣམ་ཤེས་ཚོགས་བརྒྱད་ཡེ་ཤེས་བཞིའམ་ལྔར་གནས་གྱུར་ཐོབ་པའི་ཕྱིར་འོད་གསལ་བའམ། ཡང་ན་རང་བཞིན་རྣམ་དག་དེ་གློ་བུར་རྣམ་དག་ཏུ་གྱུར་པས་དག་པ་གཉིས་ལྡན་གྱི་ཡེ་ཤེས་རང་བཞིན་གྱི་འོད་གསལ་བ་ཐོབ་པའི་ཕྱིར་འོད་གསལ་བའོ། ། དཀྱིལ་འཁོར་ནི་སྒྲ་བཤད་པ་ལས་སྙིང་པོ་ལེན་པ་སྟེ་འབྲས་བུ་མཐར་ཐུག་དེ་བཞིན་གཤེགས་པ་ཆོས་སྐུའི་སྙིང་པོ་ཐོབ་ཅིང་ལེན་པའོ། ། སྤྱིར་སངས་རྒྱས་ལ་ཡེ་ཤེས་ཡོད་པར་བཤད་པ་དང་མེད་པར་བཤད་པའི་ལུགས་གཉིས་ལས། འདིར་ཡོད་པར་བཤད་ན་ཤེས་བྱའི་དངོས་པོ་སྟེ་ཆོས་ཐམས་ཅད་ཀྱི་ངོ་བོའམ་མཚན་ཉིད་སྒྲིབ་མེད་དུ་ཇི་ལྟ་བར་གཟིགས་ཀྱང༌།
སོ་སྐྱེ་ལ་གཉིས་སུ་འཛིན་པར་སྣང་བ་དང༌། འཕགས་པ་སློབ་པ་རྣམས་ལ་གཉིས་སུ་སྣང་བ་ལྟ་བུ་ནི་སངས་རྒྱས་ལ་མེད་ལ། མེ་ལོང་ཡེ་ཤེས་ལ་ཡུལ་གྱི་རྣམ་པར་ཡར་འཆར་བའམ། མེ་ལོང་ཡེ་ཤེས་དེས་ཡུལ་གྱི་རྣམ་པ་ཕྱིར་བཟུང་བ་ལྟ་བུ་གང་ཡང་མ་ཡིན་ཏེ། སེམས་ཅན་གྱི་བློས་གཞལ་མི་ནུས་པས་སོ། ། འོ་ན་རྫོགས་པའི་སངས་རྒྱས་ལ་འབྲི་གུང་གི་གནས་ཀྱི་མིང་གིས་འབོད་པ་མི་འཐད་དོ་ཞེ་ན། ཉེས་པ་མེད་དེ། བཅོམ་ལྡན་འདས་ཉིད་ལའང་རྡོ་རྗེ་གདན་པ་ཞེས་འབོད་པ་དང༌། འོ་ན་གོང་གི་མཆན་བུ་ལ་ཀུན་རྫོབ་ཇི་ལྟར་སྣང་བ་བཞིན་མཁྱེན་པར་བཤད་པ་དང་འགལ་ཞེ་ན། མཁྱེན་པ་དང་རྟོགས་པ་ལ་ཐེག་དམན་དང་ཐུན་མོང་བའི་ཆོས་སྐད་ལྟར་ན།
ཡུལ་དེར་ཇི་ལྟར་འཁྲུལ་བའི་སྣང་བ་བཞིན་མཁྱེན་དགོས་ཀྱང༌། ཐེག་ཆེན་ཐུན་མོང་མ་ཡིན་པའི་ཆོས་སྐད་ལྟར་ན། ཡུལ་དང་ཡུལ་ཅན་གྲུབ་བདེན་དུ་དབྱེ་བ་དྲི་མ་ཟད་པའི་ཕྱིར། མཁྱེན་པ་དང་རྟོགས་པ་ལ་ཡུལ་དེ་ཇི་ལྟར་འཁྲུལ་བའི་སྣང་བ་བཞིན་དམིགས་ནས་མཁྱེན་དགོས་པ་ཡིན་ནོ། ། མཆན། སྤྱིར་ཀུན་གཞིའི་རྣམ་ཤེས་གནས་ངན་གྱི་རྙོགས་པ་དང་བྲལ་བ་ན། མེ་ལོང་ལྟ་བུའི་ཡེ་ཤེས་སུ་གནས་གྱུར་ལ། དེའི་ཚེ་ཀུན་གཞིའི་རྣམ་ཤེས་ལ་བརྟེན་པའི་དྲུག་ཡིད་གནས་གྱུར་པའི་སོར་རྟོག་ཡེ་ཤེས་ཀྱིས་ཤེས་བྱ་ཇི་སྙེད་པ་ཡུལ་དུ་བྱེད་པ་ན། ཡུལ་དེ་ཡེ་ཤེས་ཀྱི་སྐམ་པ་དང་ལྕགས་སྒྲམ་ཕྲད་པ་ལྟ་བུའམ། ཡེ་ཤེས་དེ་ཡུལ་དེའི་ངོ་བོའི་རྣམ་པར་སྣང་ནས་མཁྱེན་ཅིང་རྟོགས་དགོས་པ་མ་ཡིན་ཏེ།
ཇི་སྙེད་པའི་ཡེ་ཤེས་ཀྱི་ཡུལ་ཅན་ལ་ལྟོས་ནས་ཤེས་བྱ་ཇི་སྙེད་པ་ཡུལ་དུ་བཞག་པ་ཙམ་གྱི་སྒོ་ནས་རྟོགས་པར་ནུས་པའི་ཕྱིར། འོ་ན་ཇི་སྙེད་མཁྱེན་པའི་ཡུལ་ཅན་གྱི་ཡེ་ཤེས་ཆོས་ཅན། ཁྱོད་འཁྲུལ་ཤེས་སུ་ཐལ། མ་རིག་པས་བསླད་པའི་ཤེས་བྱ་ཡུལ་དུ་བྱེད་པའི་ཕྱིར་ཞེ་ན། ཁྱབ་པ་ག་ལ་ཡོད་དེ། མ་རིག་པས་བསླད་པའི་ཤེས་བྱ་འཁྲུལ་པ་གཞན་རྒྱུད་ཀྱིས་བསྡུས་པ་འཁྲུལ་པ་འཁྲུལ་པར་ཡུལ་དུ་བྱས་ནས་མཁྱེན་ཞིང་གཟིགས་པའི་ཚེ། སེམས་ཅན་གཞན་རྒྱུད་མ་རིག་པས་བསླད་པའི་ཤེས་བྱ་འཁྲུལ་པས་སངས་རྒྱས་རང་རྒྱུད་ཀྱི་ཡེ་ཤེས་འཁྲུལ་པར་བསྐྱེད་པས་མ་ཁྱབ་པའི་ཕྱིར། དཔེར་ན་ཡུལ་ཅན་ཉི་ཟེར་གྱིས་ཡུལ་འདམ་རྫབ་སྐེམ་པ་ན། ཡུལ་འདམ་རྫབ་ཀྱིས་ཉི་ཟེར་བརླན་གཤེར་དུ་བྱེད་མི་དགོས་པའམ། ཡུལ་ཅན་སྣང་བས་ཡུལ་མུན་པ་སེལ་བ་ན།
ཡུལ་མུན་པས་ཡུལ་ཅན་གྱི་སྣང་བ་མུན་པའི་ངོ་བོར་མི་བསྐྱེད་པ་བཞིན་དང༌། སྐྱེས་བུ་ཤེས་པ་རང་བཞིན་དུ་གནས་པས་སྐྱེས་བུ་ཤེས་པ་རང་བཞིན་དུ་མི་གནས་པ་མི་གནས་པར་རྟོགས་པའི་ཚེ། སྐྱེས་བུ་ཤེས་པ་རང་བཞིན་དུ་གནས་པའི་ཤེས་པ་རང་བཞིན་དུ་མི་གནས་མི་དགོས་པའི་ཕྱིར་རོ། ། ཡང་ཀུན་རྫོབ་བདེན་པ་ཆོས་ཅན། ཁྱོད་ལ་རང་བཞིན་དུ་གྲུབ་པར་ཐལ། ཇི་སྙེད་མཁྱེན་པའི་ཡེ་ཤེས་ཀྱི་ཡུལ་དུ་གྱུར་ཅིང་གཟིགས་པའི་ཕྱིར་ཞེ་ན། ཁྱབ་པ་ག་ལ་ཡོད་དེ། ཇི་ལྟ་ཇི་སྙེད་མཁྱེན་པའི་ཡེ་ཤེས་ཀྱིས་ཀུན་རྫོབ་བདེན་པ་ཡུལ་དུ་གྱུར་ཅིང་གཟིགས་པ་ན་ཆོས་ཅན། ཀུན་རྫོབ་རང་བཞིན་གྲུབ་བདེན་ཡོད་པ་ཡུལ་དུ་བྱས་ནས་གཟིགས་པ་ག་ལ་ཡིན་ཏེ། སངས་འཕགས་ཀྱིས་སྔོན་ཚོགས་གཉིས་བསགས་པའི་རྒྱུ་ལས་བྱུང་བའི་རྣལ་འབྱོར་པའི་ཀུན་རྫོབ་བདེན་པ་ནི་རྟེན་ཅིང་འབྲེལ་བར་འབྱུང་བ།
རང་བཞིན་མེད་བཞིན་དུ་སྣང་བ་ཆུ་ནང་གི་ཟླ་བ་ལྟ་བུ་དེ། སངས་འཕགས་ཀྱི་རྒྱུད་ཀྱིས་ཟིན་པའམ། ཇི་སྙེད་མཁྱེན་པའི་ཡེ་ཤེས་ཀྱིས་རང་ཉམས་སུ་མྱོང་བའི་ཚུལ་གྱིས་ཡུལ་དུ་བྱས་ནས་གཟིགས་ཤིང༌། རྒྱུན་མཐའ་པའི་བྱང་འཕགས་ཕྱིན་གྱི་རྣལ་འབྱོར་པའི་ཀུན་རྫོབ་བདེན་པ་དང༌། བྱིས་པའི་ཀུན་རྫོབ་བདེན་པ་རྣམས་ཀྱང་རྟེན་ཅིང་འབྲེལ་བར་འབྱུང་བ། རང་བཞིན་མེད་བཞིན་དུ་སྣང་བ་ཆུ་ནང་གི་ཟླ་བ་ལྟ་བུ་དེ་སངས་འཕགས་ཀྱི་རྒྱུད་ཀྱིས་ཟིན་པའམ། ཇི་སྙེད་མཁྱེན་པའི་ཡེ་ཤེས་ཀྱིས་རང་ཉམས་སུ་མྱོང་བའི་ཚུལ་གྱིས་ཡུལ་དུ་བྱས་ནས་མ་གཟིགས་ཀྱང༌། ཇི་སྙེད་མཁྱེན་པའི་ཡེ་ཤེས་ཀྱི་ཡུལ་དུ་མ་གྱུར་ནས་མ་གཟིགས་པ་མ་ཡིན་པའི་ཕྱིར། མཆན་གྱི་མཆན། སྔགས་ཀྱི་ཕྱོགས་ལས།
བདེ་བ་ཆེན་པོའི་ཡེ་ཤེས་ཀྱི་གནས་ལ་གསང་བའི་མིང་དུ་བརྗོད་ནས་དེར་བཞུགས་པ་ལས་གསང་བ་འདུས་པ་ཞེས་པ་དང༌། ཕྱིའི་ཡུལ་ཉེར་བཞི་དང་ནང་གི་འཁོར་ལོའི་གནས་ལ་བཞུགས་པ་ལ་འཁོར་ལོ་སྡོམ་པ་དང༌། ཕྱི་འཇིག་རྟེན་གྱི་དུས་ས་དུམ་བུ་བཅུ་གཉིས་སུ་འཁོར་ཞིང༌། ནང་དུ་དུས་སྦྱོར་བཅུ་གཉིས་ཀྱི་ངོ་བོ་ལྟེ་བའི་རྩ་འདབ་རྣམ་པར་དག་བྱེད་དུ་འཁོར་ཞིང་བཞུགས་པས་དུས་ཀྱི་འཁོར་ལོ་དང༌། བདག་གཞན་སྔགས་དེ་ཁོ་ན་ཉིད་ཀྱི་གདན་ལ་གནས་པས་རྡོ་རྗེ་གདན་བཞི་ཞེས་བརྗོད་པ་སོགས་རྟེན་གནས་ཀྱི་མིང་བརྟེན་པ་ལ་བཏགས་པ་ཤིན་ཏུ་མང་བས་འདིར་ཡང་དེ་ལྟར་བརྗོད་པའོ། ། ལྷག་པར་གསང་སྔགས་བླ་ན་མེད་པའི་བཅོམ་ལྡན་འདས་ནི་རྡོ་རྗེའི་གདན་བཞིར་བཞུགས་པར་འཆད་དེ། དེ་ཡང་སྙིང་གར་བདག་གི་གདན་ནི། བདག་ནི་སེམས་ཡིན་ལ་དེའི་རྟེན་ནི་སྙིང་གའོ། ། མགྲིན་པར་གཞན་གྱི་གདན་ནི། གཞན་རོ་དྲུག་ལོངས་སྤྱོད་པར་བྱེད་པ་ཡིན་པའི་ཕྱིར་རོ། །
སྤྱི་བོར་སྦྱོར་བའི་གདན་ནི། ཡབ་ཡུམ་རོ་གཅིག་པ་སྟེ་སྤྱི་བོ་ལའོ། ། ལྟེ་བར་གསང་བའི་གདན་ནི། ལྷན་ཅིག་སྐྱེས་པའི་བདེ་བ་སྐྱེད་པར་བྱེད་པ་སྟེ། གསང་བ་ནི་པདྨ་སྟེ་སྦྱོར་བ་མི་ནུས་པ་ལ་མི་སྟོན་པའི་ཕྱིར་རོ། ། ཡང་ན་རྒྱུད་གཞན་ལས། གཞན་གྱི་གདན་ནི་ཤེས་རབ་བརྗོད། ། བདག་གི་གདན་ནི་ཐབས་སུ་སྟེ། ། དེ་དག་གཉིས་མེད་གྱུར་པ་ནི། ། རྣལ་འབྱོར་གདན་དུ་རྣམ་པར་གནས། །
དེ་ལས་སྐྱེས་པ་དེ་ཉིད་གདན། ། དེ་སྤངས་པ་ནི་གང་གྱུར་ལ། ། ལྷན་ཅིག་སྐྱེས་པའི་ཀུན་ཏུ་བསྒྲགས། ། ངག་གི་ལམ་གྱི་སྤྱོད་ཡུལ་མིན། ། ཞེས་གསུངས་པས། ཤེས་རབ་ནི་བཟུང་བར་བྱ་བ་ཡིན་པའི་ཕྱིར་གཞན་གྱི་གདན་ཏེ། དྲང་དོན་དུ་བུད་མེད་དང༌། ངེས་དོན་དུ་སྟོང་གཟུགས་སོ། ། ཐབས་ནི་འཛིན་པར་བྱེད་པ་ཡིན་པའི་བདག་གི་གདན་ཏེ། དྲང་དོན་དུ་སྐྱེས་པ་དང༌།
ངེས་དོན་དུ་སྙིང་རྗེའོ། ། སྦྱོར་བ་གདན་ནི། དེ་གཉིས་གཉིས་མེད་དུ་གྱུར་པ་སྟེ། དྲང་དོན་དུ་འཁྲིག་པ་དང༌། ངེས་དོན་དུ་སྟོང་པ་དང་དབྱེར་མེད་པའི་མི་འགྱུར་བའི་བདེ་བའོ། ། དེ་ཁོ་ན་ཉིད་ཀྱི་གདན་ནི། བདག་གཞན་གྱི་གདན་གཉིས་ལས་སྐྱེས་པ། བདག་གཞན་གྱི་རྟོག་པ། གཉིས་སྤངས་པར་གྱུར་པ་ལྷན་ཅིག་སྐྱེས་པའི་ཡེ་ཤེས་སོ། ། མན་ངག་སྙེ་མར་སྦྱོར་བའི་གདན་ནི།
དེ་ཁོ་ན་ཉིད་ཀྱི་གདན་གཅིག་ཏུ་གསུངས། གསང་བའི་གདན་དང་སྔགས་ཀྱི་གདན་གཅིག་ཏུ་གསུངས་སོ། ། མཆན།
རིན་པོ་ཆེ་ནི་རྙེད་པར་དཀའ་ཞིང་དགོས་འདོད་སྩོལ་བས་དེ་དང་ཆོས་མཚུངས་ཏེ། དེ་ལྟར་ཡོན་ཏན་དེ་དག་དང་ལྡན་པས་ཕྱག་གི་ཡུལ་དུ་འོས་པའོ། ། དེས་ན་རྡོ་རྗེ་ཐེག་པའི་རྒྱུད་ཀྱི་གླེང་གཞི་ལ་ཕུན་སུམ་ཚོགས་པ་ལྔ་ལྡན་དུ་གསུངས་ འཁོར་བའི་ཆོས་ཐམས་ཅད་ལ་འབྲས་བུའི་ཕུན་སུམ་ཚོགས་པ་ལྔའི་རྒྱུ་བདེ་བ་ཆེན་པོའི་རིགས་ཡོད་ཅིང༌། འབྲས་བུ་མྱང་འདས་ཀྱི་དུས་ན་བདེ་བ་ཆེན་པོའི་ཕུན་སུམ་ཚོགས་པ་ལྔ་ལྡན་དུ་ཡོད་པ་ཡིན་ནོ། ། མཆན། ཤིང་འདི་ཉིད་དུའང་འཁོར་འདས་ཀྱི་ཆོས་རེ་རེ་ལའང་ཕུན་སུམ་ཚོགས་པ་ལྔ་ག་ཚང་ཞེས་གསུངས་པའང༌། ཆོས་ཐམས་ཅད་བདེ་བ་ཆེན་པོར་གྲུབ་པའི་དོན་ཡིན་ནོ། །
ཞེས་བཀའ་དྲིན་དུ་སྩལ་ཏོ། ། དེ་ནས་དངོས་གཞི་ཚོམས་བདུན་ལས། དང་པོར་ལྟ་སྒོམ་སྤྱོད་པའི་ཚོམས་རྩ་ཚིག་ཉི་ཤུའི་ཐོག་མར། ༈ རྡོ་རྗེའི་གསུང༌། བརྒྱུད་པ་ལས་རྒྱུད་པའི་ཆོས་ངོ་མཚར་བ་ཡིན། ཞེས་སོགས་ཀྱི་སྐབས་སུ་བཀའ་བསྩལ་པ་ནི། འཇིག་པ་མེད་པའམ་འགྱུར་བ་མེད་པའི་གསུང་ཡིན་པས་རྡོ་རྗེའི་གསུང་ངོ༌། ། སེམས་ཅན་རྣམས་ཀྱི་སྒྲས་མཆོག་དམན་བར་མའི་འགྲོ་བ་ཀུན་བསྡུས་ལ། མི་འཇིགས་པ་བཞི་ཐོབ་ནས། རྫུན་གཏན་མི་མངའ་བའི་ཕྱིར།
བརླིང་བ་དང༌། བརྟན་པ་དང༌། སྙིང་པོའི་དོན་དུ་རྒྱུད་བླར་བཤད། མཆན། ཁམས་ནི་རེ་ཞིག་ཀུན་གཞིའི་རྣམ་ཤེས་སོ། ། བག་ལ་ཉལ་ནི་སྒྲིབ་པ་ཤས་ཆེ་ཆུང༌། བསམ་པ་ནི་རྣམ་རྟོག ། དབང་པོ་ནི་དད་སོགས་ལྔའམ་དབང་པོ་ཉེར་གཉིས། མོས་པ་ནི་འགྲོ་བའི་གནས་སོ་སོར་མོས་པ་དང་ཕྱི་རོལ་པ་ལ་མོས་པ་དང་ཉན་རང་དང་ཐེག་ཆེན་ལ་མོས་པའོ། ། ཞེས་གསུངས།
གདུལ་བྱ་སྨིན་པར་མཛད་པ་ལ། ། ཐབས་སུ་མ་གྱུར་གང་ཡང་མེད། ། ཅེས་པ་ནི། འོག་ཏུ་ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་པར་གསུངས་པ་དང་གནད་གཅིག་གསུང༌། བླ་མ་མེད་པར་རང་གར་འཇུག་པ་ནི་ཉེས་པ་ཤིན་ཏུ་ཆེ་སྟེ། འདུལ་བ་ལས་བསྙེན་པར་མ་རྫོགས་པས་ལས་ཉམས་སུ་མྱོང་ན་རྐུ་ཐབས་སུ་གནས་པས་སྡོམ་པ་མི་སྐྱེ་བའི་ཆོས་ཅན་དུ་གསུངས་པ་དང༌། སྡོམ་པ་གོང་མ་ འཇུག་སྡོམ་ལེན་པའི་སྔ་རོལ་དུ་བྱང་ཆུབ་སེམས་དཔའི་སྡེ་སྣོད་ལ་ཐོས་བསམ་བྱེད་དགོས་པར་གསུངས་པ་ནི་དམིགས་བསལ་ཏོ། ། མཆན། གཉིས་ལ་རྐུ་ཐབས་སུ་གནས་པ་དངོས་སུ་མ་གསུངས་ཀྱང་དོན་གྱིས་ཐོབ་པའི་ཕྱིར། ལྷག་པར་གསང་སྔགས་ལ་ལག་ལེན་ཅུང་ཟད་འཆུག་ཀྱང་ཉན་ཐོས་ཀྱི་རྩ་བ་ཉམས་པ་ལས་ཉེས་པ་ཆེ་བ་ཡོད་དེ།
སྔོན་རྭ་སྒྲེང་དུ་དགེ་བཤེས་སྟོན་པ་ལ་དཀྱིལ་འཁོར་ཞིག་བཅའ་བར་ཞུས་པས། མི་འོང་ཤྲདྡྷཱ་ཀ་ར་ཝརྨའི་ཐེག་ཆོག་འདི་ལས་རི་མོ་ཨེ་ན་ཞིག་འཆུགས་ཀྱང༌། ཉན་ཐོས་ཀྱི་ཁྲིམས་ཐམས་ཅད་ཉམས་པ་ལས་ཉེས་པ་ཆེ་གསུང་སྐད་པ་དེའི་ཕྱིར་ཡང༌། གསང་སྔགས་ལ་བླ་མ་མེད་པར་འཇུག་པ་ལྟ་ཅི་སྨོས། དེས་ན་རྡོལ་ཆོས་ལ་མཆོག་ཏུ་མི་འཛིན་པ་འདི་ཤིན་ཏུ་གནད་ཆེ་ཞེས་གསུངས། དུག་གསུམ་གྱི་ནད་ཐམས་ཅད་སེལ་བའི་ཕྱིར་རྩིར་འདུ་ཤེས་པ་ཞེས་སོ། ། ཞལ་ནས་ཞལ་དུ་བརྒྱུད་པས་བརྗོད་བྱེད་ཀྱི་ཚིག་ཟུར་མ་ཉམས་པ་ནི། གདུལ་བྱ་འདི་ལ་འདུལ་བྱེད་ཀྱི་ཚིག་འདིས་བསྟན་ན་གདུལ་བྱ་འདི་འདུལ་ནུས་སོ་ཞེས་པར་མངོན་པར་ཤེས་པ་དང་ལྡན་པའོ། ། སྙན་དངགས་སུ་མ་སོང་བ་ནི་འདིར་ཡོན་ཏན་མེད་པ་ལ་ཡོད་པ་སོགས་སྒྲོ་བཏགས་པ་མ་ཡིན་པའོ། ། བྱིན་བརླབས་ཀྱི་བརྒྱུད་པ་མ་ཆད་པ་ནི་སྒྲུབ་བརྒྱུད་ཀྱི་རྟོགས་པའི་བཀའ་མ་ཆད་པའོ། །
འདྲེས་ཁྱེར་ཞེས་བྱ་བ་བདུད་བཞིའི་དབང་དུ་མ་སོང་བའོ། ། དམ་ཉམས་ནི་སྤྱིར་བླ་མའི་འཕྲལ་གྱི་བཀའ་བཅག་པ་སོགས་ཀྱང་ཡིན་མོད། ཁྱད་པར་དུ་སངས་རྒྱས་ཀྱི་གསུང་ལས་འགལ་བར་བྱེད་པ་སྟེ། སྡོམ་པ་གསུམ་གྱི་ཁས་བླངས་དང་འགལ་བར་སྤྱོད་པའོ། ། ཚོང་འདུས་ཀྱི་འོ་མར་མ་སོང་བ་ཞེས་པའི་སྐབས་སུ། སྤྱིར་ཤིང་རྟའི་སྲོལ་འབྱེད་གཉིས་ཀྱི་བྱང་སྡོམ་གྱི་བསླབ་བྱ་སློབ་ཚུལ་ལྟ་བུ་ལ་མཚོན་ན། ཀླུ་སྒྲུབ་ཀྱི་ལུགས་ནི། གཙོ་བོར་གདུལ་བྱ་ཐེག་ཆེན་དབང་རྣོན་གྱི་དོན་དུ་གསུངས་པས་ལྟ་སྤྱོད་གཉིས་ཀ་ཡངས་པས། དཔེར་ན་བྱང་སེམས་དབང་རྣོན་བཙུན་མོའི་ཚོགས་ཀྱིས་བསྐོར་ཡང་ཉེས་སྤྱོད་སྡོམ་པའི་བསླབ་པ་དང་འགལ་བའི་ཉེས་པ་མི་བསྐྱེད་དེ། རང་བཞིན་མེད་རྟོགས་ཀྱི་ཤེས་རབ་ཀྱིས་ཆགས་སོགས་ཟིལ་གྱིས་གནོན་པར་ནུས་པའི་ཕྱིར།
འོན་ཀྱང་སྤྱོད་པ་དེ་བྱང་སེམས་ལས་དང་པོས་བྱར་མི་རུང་ལ། ཐོགས་མེད་ཀྱི་ལུགས་ནི་གཙོ་བོར་གདུལ་བྱ་ཐེག་ཆེན་དབང་རྟུལ་གྱི་དོན་དུ་གསུངས་པས་ལྟ་སྤྱོད་གཉིས་ཀ་དོག་པས། བུད་མེད་ཀྱི་ཚོགས་ཀྱིས་བསྐོར་བ་ལྟ་ཅི་སྨོས་ཏེ། བུད་མེད་ལ་ཆགས་སེམས་ཀྱིས་མིག་གིས་བལྟ་བ་ཙམ་ཡང་ལྟུང་བར་གསུངས་པའི་ཕྱིར། ས་མཱུ་དྲ་མེ་གྷས། ཚུལ་ཁྲིམས་ལེའུའི་འགྲེལ་པར། བསྙེན་བཀུར་ལ་ཆགས་པ་སོགས་མི་བྱེད་ན། འཁྲིག་པ་ལ་སོགས་པ་མི་བྱེད་པ་ལྟ་ཅི་སྨོས། ཞེས་གསུངས་སོ། ། མཆན་དྲུག།
ལུགས་དེ་གཉིས་གང་ལ་ཞུགས་ཀྱང་བྱང་ཆུབ་ཐོབ་མོད། དེ་གཉིས་ཀྱི་ལྟ་བ་གཉིས་བསྲེས་ནས་ཉམས་སུ་ལེན་མི་བཏུབ་སྟེ། དངོས་སྨྲ་བའི་ལྟ་བ་དང་དབུ་མའི་ལྟ་བ་འགལ་བའི་ཕྱིར། དེ་བཞིན་དུ་སྤྱོད་པ་གཉིས་བསྲེས་ནས་ཉམས་སུ་ལེན་མི་བཏུབ་སྟེ་ལས་དང་པོ་པ་དང་བརྟན་པ་ཐོབ་པའི་བྱང་སེམས་ཀྱི་སྤྱོད་པ་ཁྱད་ཞུགས་པའི་ཕྱིར། སྤྱོད་པ་གཉིས་བསྲེར་མི་རུང་བ་ལྟར་གདམས་ངག་རྣམས་ཕན་ཚུན་བསྲེས་པ་རང་བཟོ་ལ་བྱིན་རླབས་མི་འབྱུང་ཞེས་བཀའ་གདམས་སུ་གྲགས་པ་ལྟར་ཡིན། མི་བར་དུ་ཁྱི་མ་ཞུགས་པ་ནི་བླ་མ་དམ་པ་སངས་རྒྱས་ནས་སངས་རྒྱས་སུ་བརྒྱུད་པ་ཁོ་ན་སྟེ། བརྒྱུད་པ་རིན་པོ་ཆེ་འདི་ལྟ་བུ་དགོས་ཀྱི། ཡང་བཀའ་གདམས་ལ་ལར་ནི། བྱང་སྡོམ་འབོགས་ཆོག་བསླབ་བྱ་རྣམས་ལ་ཀླུ་སྒྲུབ་ཐོགས་མེད་ཀྱི་སྲོལ་གཉིས་ཡོད་ན་གང་རུང་གཅིག་མ་དག་པར་འགྲོའམ་ཞེ་ན། མི་འགྲོ་སྟེ།
རྒྱུད་གསང་བ་འདུས་པ་ལ་རྒྱལ་པོ་ཨིནྡྲ་བྷཱུ་ཏིས་ལྷ་བཅུ་གསུམ། རཏྣ་ཨཱ་ཀ་ར་ཤཱནྟཱི་པས་བཅུ་བཞི། སངས་རྒྱས་ཡེ་ཤེས་ཞབས་ཀྱིས་བཅུ་དགུ ། ནཱ་གཱརྫུ་ནས་སོ་གཉིས་སུ་བཀྲལ་ཡང༌། དེ་རྣམས་རྒྱུད་སྡེའི་དགོངས་པར་གཅིག་པ་དང་འདྲ་གསུངས་སྐད་ཅེས་བྲིས་གདའ་བས་ལུགས་གཉིས་པོའི་ལྟ་སྤྱོད་མི་འགལ་བ་རྣམས་ཐུན་མོང་དུ་ཉམས་སུ་ལེན། འགལ་བ་རྣམས་དགག་བྱ་དང་དགོས་པ་གང་ཆེ་རང་ཉམས་དང་བསྟུན་ནས་ཉམས་སུ་ལེན་པས་ཆོས་ཀྱི་གནད་མི་འཆུགས་པ་ཡིན་ནོ། ། མཆན། བཟང་བ་དང་ངན་པ་དང་བར་མ་གང་བྱུང་སྤེལ་མ་དེ་མི་འོང༌། དེས་ན་ཆོས་གདམས་ངག་དེ་ཡང་བཀའ་མདོ་རྒྱུད་ཀྱི་ལུང་ཡིད་ཆེས་དང་བཅས་པ་ཞིག་དགོས་ལ། ལུང་དེ་ཡང་དེང་སང་མཚན་ཉིད་པའི་ཆོས་ལྟར་མ་སོང་བ་ཉམས་སུ་ལེན་པའི་མན་ངག་ཏུ་གོ་བ།
མན་ངག་རང་བཟོས་མི་འོང་སྟེ། བླ་མ་བརྒྱུད་པ་དང་བཅས་པ། བརྒྱུད་པ་བྱིན་རླབས་དང་ལྡན་པས་སྒྲུབ་བརྒྱུད་ཀྱི་བཀའ་མ་ཆད་པ་དགོས་སོ། ། བཀའ་བསྟན་བཅོས་ཞེས་པ་ལ་སྤྱིར་སངས་རྒྱས་ཀྱི་གསུང་ལ་བཀའ་དང༌། དེའི་དགོངས་འགྲེལ་གཞན་གྱིས་མཛད་པ་ལ་བསྟན་བཅོས་སུ་འཇོག་ལ། ཡང་ན་རྣམ་བཤད་རིག་པར། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོས་སྲིད་ལས་སྐྱོབ་བྱེད་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། །
ཅེས་འཆོས་སྐྱོབ་ཀྱི་ཡོན་ཏན་དང་ལྡན་པའི་ཕྱིར་བཀའ་ལ་ཡང་བསྟན་བཅོས་ཀྱི་སྒྲ་ཙམ་འཇུག་ལ། འཆོས་སྐྱོབ་གཉིས་པོ་འདི་ནི་གཞན་ཕྱི་རོལ་པའི་ལུགས་ལ་མེད་དོ། ། མན་ངག་ཉམས་སུ་བླངས་པས་ཉེས་སྐྱོན་འདི་ལྟར་འདག ། ཡོན་ཏན་འདི་ལྟར་སྐྱེ་བྱ་བ་ནི་སྔོན་གྱི་བླ་མ་དམ་པ་རྣམས་ཀྱིས་ཐུགས་ཉམས་སུ་བཞེས་པས་སྤང་བྱ་འདི་ལྟར་འདག ། ཉམས་རྟོགས་ཀྱི་ཡོན་ཏན་འདི་ལྟར་འཁྲུངས་བྱ་བ་ཞིག་དགོས་སོ། ། དོན་གྱི་བརྒྱུད་པ་སངས་རྒྱས་ཉིད་ནས་སངས་རྒྱས་ཉིད་དུ་བརྒྱུད་པ་ཞེས་པ་ནི། བཟོ་བོ་མཁས་པ་ལ་སློབ་མ་ཡང་བཟོ་བོ་མཁས་པ་འབྱུང་བ་ལྟར། བླ་མ་རྫོགས་པའི་སངས་རྒྱས་ལ་སློབ་མ་ཡང་རྫོགས་པའི་སངས་རྒྱས་དང༌། དེ་མིན་པ་ཡང་ས་བཅུ་པ་ལ་གནས་པ་ཞིག་འབྱུང་ཞིང༌། དེའི་རིམ་པས་བླ་མ་ས་གཉིས་པ་ལ་གནས་པ་ལ་སློབ་མ་ཡང་ས་དང་པོ་ལ་གནས་པ་ཞིག་འབྱུང་སྟེ།
བླ་མ་གྲུབ་ཐོབ་ཡིན་མིན་སློབ་མ་གྲུབ་ཐོབ་ཐོན་མ་ཐོན་གྱིས་ཤེས་པ་ཡིན་གསུངས། བྱིན་རླབས་སློབ་མ་རིགས་དང་མཐུན་པ་ཞིག་ལ་འཇུག་པ་ཡིན་ཏེ། ཞེས་པ་ལ། སྤྱིར་བླ་མ་ཞེ་སྡང་དག་པ་ལ་སློབ་མའང་དེའི་རིགས་ཅན་འདུ། འདོད་ཆགས་དག་པ་ལའང་ རྗེ་དུས་གསུམ་མཁྱེན་པས། རྟོགས་ལྡན་གྱི་བླ་མ་བཟང་མི་བཟང་གྲུབ་ཐོབ་ཀྱི་སློབ་མ་འབྱུང་ན་རག་ཅེས་པ་ལྟར་རོ། ། མཆན། དེའི་རིགས་ཅན་འདུ་བ་ཡིན་པས། བྱིན་རླབས་ཀྱང་སློབ་མ་རིགས་མཐུན་པ་དེ་ལྟ་བུ་ལ་འཇུག་ལ། ཁྱད་པར་དུ་བླ་མས་སློབ་མའི་དྲོད་རིག་པ་བྱ་བ་གྲུབ་ཆེན་ཨོ་རྒྱན་པས།
རྗེ་རྒོད་ཚང་པ་མཇལ་དུས། བདག་དུས་འཁོར་གྱི་མ་བདེ་བ་སེལ་དུ་བྱང་ཤམྦྷ་ལར་འགྲོ་བ་ལགས་ཞུས་པས། མ་བདེ་བ་ཅི་ཡོད་གསུང༌། ཡོད་ཚུལ་ཞུས་པས་འབྲུ་གནོན་རེ་མཛད་པས་མ་བདེ་བ་ཐམས་ཅད་ཁྲོལ། འོད་གསལ་གྱི་ངང་དུ་དབང་བསྐུར་མཛད་པ་ལྟ་བུ་དང༌། ཞང་རིན་པོ་ཆེས་དཔལ་རྒ་ལོ་ལ་བདེ་མཆོག་གི་དབང་བསྐུར་ཞུས་པས། ཁམས་སུའང་ཁྱོད་འདྲ་བ་ཁོ་ནས་གཙེར་ནས་སྡོད་དུ་མ་སྟེར། ཇ་རྩེ་མོ་སྲང་སོ་གཉིས་རེ་དང་དར་ཡུག་སོ་བདུན་རེ་མེད་པས་ངས་བདག་མེད་མའི་བཟླས་ལུང་ཙམ་ཡང་བྱེད་པའི་ལུགས་མེད་གསུང་བ་ལ། ཞང་རིན་པོ་ཆེས་སྣོད་བཅུད་ཀྱི་འཇིག་རྟེན་ཐམས་ཅད་རིན་པོ་ཆེས་བཀང་སྟེ་ཡིད་ཀྱིས་མཎྜལ་དུ་ཕུལ་བས་མངོན་མཁྱེན་གྱིས་དགོངས་ཏེ། ད་བཏུབ་པར་འདུག་གསུངས་ནས་མཻ་ཏྲི་ལྷ་བཅུ་གསུམ་མའི་དབང་བསྐུར་གནང་བ་ལྟ་བུ་ཡིན།
སློབ་མས་ཀྱང་བླ་མའི་དགོངས་པ་ལོན་པ་བྱ་བ་མཐར་དཔོན་སློབ་ཐུགས་ཡིད་གཉིས་མེད་དུ་འདྲེས་པའམ། སློབ་མའི་ལུས་ངག་ཡིད་གསུམ་བླ་མའི་སྐུ་གསུང་ཐུགས་ཀྱི་ངོ་བོར་གྱུར་པ་ཞིག་དགོས་གསུངས། རྗེ་ནཱ་རོ་པ་ལ་རྗེ་མར་པས་གསེར་ཕུལ་བས་བརྒྱུད་པ་འདི། དཔེར་ན་མཁས་གྲུབ་ཆེན་པོ་འཇམ་དབྱངས་གྲགས་པ་ཕྱག་ཆེན་ལ་མཉམ་པར་གཞག་པའི་རྗེས་ཐོག་ཏུ་བཞེངས་པ་ན། ཉམས་སྣང་ལ་རང་ཉིད་ཀརྨ་པའི་སྐུར་སྣང་བ་ལྟ་བུའོ། ། མཆན། འདི་ལ་དཔྱད་པར་བྱ་བ་མཐོང་སྟེ། རྗེ་མར་པས་གསེར་ཕུལ་བའི་བྱེད་པ་རྒྱུ་མཐུན་གྱི་འབྲས་བུ་རྗེ་མར་པ་རང་ལ་སྨིན་པ་མ་གཏོགས། རྗེས་འཇུག་ལ་སྨིན་ན། མ་བསགས་པའི་ལས་ཀྱི་འབྲས་བུ་དང་ཕྲད་པར་ཐལ་བའི་སྐྱོན་ཡོད་སྙམ་ན།
བདེན་མོད། འདིའི་དགོངས་པ་ནི། རྗེ་མར་པས་ནཱ་རོ་པ་ལ་གསེར་ཕུལ་བས། རྗེ་མར་པ་རང་ལ་གསེར་དཔག་ཏུ་མེད་པའི་འབུལ་བ་བྱུང༌། དེ་འབུལ་མཁན་གྱི་སློབ་མ་རྣམས་ལ་ཡང་དེའི་རྒྱུ་མཐུན་གྱི་ཡང་གསེར་འབུལ་བ་དཔག་མེད་བྱུང༌། དེ་ལ་དེའི་ཡང་སློབ་ཉིང་སློབ་སོགས་ལའང་དེ་ལྟར་དུ་རིགས་འགྲེ་བྱས་ནས་འབྱུང་བའི་དོན་ཡིན། མཆན། གསེར་ལ་ལོངས་སྤྱོད་བྱེད་པ་སོགས་ནི་སྤྱིར་དུས་གསུམ་གྱི་སངས་རྒྱས་ཀུན་མཆོད་པ་བས་རྡོ་རྗེའི་སློབ་དཔོན་གྱི་བ་སྤུའི་ཁུང་བུ་གཅིག་མཆོད་པ་བསོད་ནམས་ཆེ་བར་གསུངས་ཤིང༌། བརྒྱུད་པ་འདི་གསེར་ལ་ལོངས་སྤྱོད་པ་སོགས་ཀྱང་ལས་མཐུན་པར་བསགས་པའི་བྱེད་པ་རྒྱུ་མཐུན་གྱི་འབྲས་བུ་ཙམ་སྟེ། མདོར་ན་སློབ་མ་རང་གི་ལུས་ལས་ཀྱང་བཅད་ཅིང་སེམས་ཅན་ལ་སྟེར་བ་དང་བླ་མ་ལ་འབུལ་བ་ལ་ཞུམ་པ་མེད་པའི་བློ་གདེངས་སྐྱེ་དགོས་ལ།
དེ་སྐྱེས་ན་ཕྱིའི་ཡོ་བྱད་གསེར་ལྟ་བུ་ལའང་ཆགས་མི་འོང༌། དེ་ལྟ་བུའི་བློ་སོ་སོ་སྐྱེ་བོ་ལ་མི་སྐྱེ་སྙམ་ན། ལོས་སྐྱེ་སྟེ། ཕྱི་རོལ་པ་ལའང་ཚངས་པ་དང་ཁྱབ་འཇུག་སོགས་མཆོད་པའི་ཕྱིར་དུ་ལུས་མེར་མཆོང་བ་དང༌། ཏྲི་ཤུ་ལའི་རྩེར་མཆོང་བ་སོགས་ཡོད་ན་གཞན་ལྟ་ཅི་སྨོས། སོ་སྐྱེས་ལུས་གསེ་ཞིང་བྱིན་པའམ་མར་མེ་འབུལ་བ་ལྟ་བུ་མི་རུང་བར་འདི་ཉིད་དང་སྤྱོད་འཇུག་ཏུ་གསུངས་ཀྱང༌། དེ་ནི་ལུས་བྱིན་པ་བས་ཀྱང་དེ་བས་དོན་ཆེ་བའི་དགེ་རྩ་གཞན་བསྒྲུབས་ན་འབྲས་བུ་ཆེ་བ་ལ་དགོངས་པ་ཡིན་གྱི། གཞན་དུ་དགེ་བའི་བློ་བཅོས་མིན་དེ་འདྲ་བ་སྐད་ཅིག་རེ་ལའང་ཕན་ཡོན་མཐའ་ཡས་པ་ཡོད་པས། ཡན་ལག་དང་ཉིང་ལག་མར་མེར་འབུལ་ཟེར་བ་ལྟ་བུའི་དགེ་བ་ལའང་བར་ཆད་བྱེད་པར་མི་འོས་གསུང་ངོ༌། ། བླ་མ་དམ་པ་དང་མ་མཇལ་ན། །
ཟབ་མོའི་མདོ་རྒྱུད་ལྟ་མི་ཤེས། ། ཞེས་སོགས་ཀྱི་སྐབས་སུ། འོ་ན་མདོ་རྒྱུད་ཁོ་ན་བལྟས་པས་མི་ཆོག་གམ་སྙམ་ན། བླ་མའི་མན་ངག་མེད་པར་མདོ་རྒྱུད་བལྟས་ཀྱང་ཉམས་སུ་ལེན་མི་ཤེས་ཏེ། བླ་མ་དམ་པ་དེས་བཀའ་ཐམས་ཅད་གདམས་ངག་ཏུ་དྲིལ་ནས་སྟོན། གདམས་ངག་དེ་ཡང་དབང་པོ་མཆོག་དམན་བར་གསུམ་དུ་འཚམས་པར་གང་ལ་གང་གིས་འདུལ་བར་སྟོན་པ་སྟེ། དཔེར་ན་བཀའ་འཁོར་ལོ་མཐའ་དག་འཕགས་པ་ཀླུ་སྒྲུབ་ཀྱིས་དང་པོར་བསོད་ནམས་མ་ཡིན་པ་བཟློག་པའི་འཁོར་ལོ། བར་དུ་བདག་ལྟ་བཟློག་པའི་འཁོར་ལོ། ཐ་མར་ལྟ་ཞིག་ཀུན་བཟློག་གི་འཁོར་ལོ་གསུམ་དུ་བསྡུས་ནས་བསྟན་པ་ལྟ་བུའོ། ། སློབ་མ་ལའང་འཁོར་བ་ལ་ཡིད་འབྱུང་ཞིང་ཞེས་པ་ལ།
དམྱལ་བ་མནར་མེད་ཀྱི་གནས་ནས་སྲིད་རྩེའི་བར་འདི་ཐམས་ཅད་ལྕགས་བསྲེགས་ཀྱི་ས་གཞི་ལ་གང་དུ་རྐང་པ་བཞག་ཀྱང་འཚིག་ཨང་སྙམ་པའི་བློ་སྐྱེ་བ་ལྟར་མཐོང་ནས་དམ་པའི་ཆོས་ལས་གཞན་མི་བསམ་པ་ཞིག་དགོས་ལ། ཚེ་འདིའི་ཟང་ཟིང་གིས་བསྡུས་པའི་དཔོན་སློབ་ཀྱིས་གོ་མི་ཆོད་གསུང༌། བླ་མའི་གསུང་ཇི་ལྟ་བ་སྒྲུབ་པའི་སྐབས་སུ། ངེད་ཀྱིས་མོས་གུས་ཀྱི་ཁྲིད་ཡིག་ན། བླ་མའི་གསུང་ནས་དགེ་སློང་གི་བསླབ་པ་ཐོང༌། མཛེ་མོའི་མཆིས་བྲང་དང་བཅས་ནས་གཡོག་བྱས་པའི་གླ་རྔན་གྱིས་འཚོ་བར་གྱིས་གསུང་ཡང་དེ་དག་སྒྲུབ་ནུས་པ་དགོས་ཞེས་བྲིས་ཡོད། དེང་སང་ཕལ་ཆེར་འདི་ལྟ་བུའི་ཚིག་རིས་ཁྱེར་ནས། བླ་མས་གང་གསུང་བསྒྲུབ་པར་རློམ་ནས་འདི་འདྲ་ཤ་སྟག་བྱེད་པ་ཡོད་ཀྱང་དེ་འདྲ་ཁོ་ནས་ཀྱང་མི་ཆོག་སྟེ། དེ་ལྟ་བུ་དེ་ཏཻ་ལོ་ནཱ་རོ་ལྟ་བུའི་དཔོན་སློབ་ཀྱི་དབང་དུ་བྱས་པ་ཡིན། འོ་ན་དེང་སང་སྒྲུབ་འོས་ཀྱི་བླ་མའི་བཀའ་གང་ཡིན་ན་སྡོམ་པ་གསུམ་ཕོག་པའི་བཀའ་དེ་ཡིན།
དང་པོར་སོ་ཐར་གྱི་སྡོམ་པ་བླངས་པའི་དུས་སུ་བླ་མས་ཅི་གསུང་རང་གིས་ཇི་ལྟར་ཁས་བླངས། བྱང་སྡོམ་བླངས་པའི་དུས་སུ་བླ་མས་ཅི་གསུང་རང་གིས་ཇི་ལྟར་ཁས་བླངས། དབང་བསྐུར་གྱི་དུས་སུ་བླ་མས་ཅི་གསུང་རང་གིས་ཇི་ལྟར་ཁས་བླངས། དེ་དག་དང་མ་འགལ་བར་སྒྲུབ་པ་ལ་བླ་མས་ཅི་གསུང་སྒྲུབ་པ་ཡིན་གསུངས། གདམས་པ་དང་རྗེས་བསྟན་ཞེས་པ་ལ། སྤྱིར་བྱམས་ཆོས་སོགས་ལས་གདམས་པ་དང་རྗེས་བསྟན་གྱི་ངོས་འཛིན་ཐ་དད་པ་ཡོད་ཀྱང༌། ངེད་རང་སྒྲུབ་བརྒྱུད་པ་ལྟར་ན་མན་ངག་གི་དངོས་གཞི་ནི་གདམས་པ་དང༌། གེགས་སེལ་བོགས་འདོན་ནི་རྗེས་བསྟན་ཡིན་པ་གསུངས། བླ་མ་དེ་ལྟ་བུ་བཀུར་བ་ཞེས་པ་ལ། བསྙེན་པ་ནི་བླ་མ་དང་ཉེ་བ་ཡིན་ལ།
བཀུར་བ་ནི་བླ་མའི་གོ་འཕང་དོན་དུ་གཉེར་བ་ཡིན་གསུངས། གནས་སྐབས་སུ་སྐྱོན་ཐམས་ཅད་འདག་ཅིང༌། ཞེས་སོགས་ལ། བླ་མ་མཉེས་པ་ལས་བསོད་ནམས་ཆེ་བ་མེད་དེ་ པརྤུ་སཱ་བ་ན། ཡོངས་སུ་ཉེ་བར་ལེན་པ་སྟེ། གོང་དུ་ཁུར་ནས་དེ་ཉིད་ཀྱི་ངོ་བོར་བདག་ཉིད་ཀྱི་ངོ་བོར་བདག་ཉིད་འགྱུར་བར་བྱེད་པའོ་མཆན། བླ་མ་མཉེས་པར་འདུག་ན་རབ་ལ་མངོན་རྟོགས་ཀྱི་ཡོན་ཏན་འཆར། ཐ་མའང་ཆོས་ཚུལ་བཞིན་བྱེད་ཅིང་ཡོད་པའི་རྟགས་ཡིན། བླ་མ་མ་མཉེས་པ་འདི་ལས་ཉེས་པ་ཆེ་བ་མེད་དེ། རང་སྡིག་སྒྲིབ་ཆེས་པས་བླ་མས་རྗེས་སུ་བཟུང་བར་མ་ནུས་པས་ཐུགས་རྗེ་རྡུགས་པའི་རྟགས་ཡིན་གསུངས།
དང་པོ་ཉམས་མྱོང་སྐྱེས་ན་ཡང༌། ། ཞེས་སོགས་ལ། བླ་མ་དམ་པས་མ་ཟིན་པའི་ཡོན་ཏན་ཕྱོགས་རེ་སྐྱེས་པ། གཤེད་ཀྱི་ཁྲོམ་དུ་ཕྱིན་པས་ཤེས་པ་བུན་ལོང་གི་སོང༌། དེ་དུས་རྟོགས་པ་སྐྱེས་པ་འདྲ་ཟེར་བ་དང༌། ཁྱིས་དེད་པའི་ཚེ་ཤེས་པ་བུན་ལོང་གིས་སོང༌། དེ་དུས་སེམས་ཀྱི་ངོ་བོ་མཐོང་བ་ཡིན་བྱ་བ་སོགས་ནི། རྐྱེན་མེད་པ་ན་ཉམས་མྱོང་དེ་ཡལ་ནས་འགྲོ། ཡང་བླ་མ་དམ་པས་མ་ཟིན་པར་སྒྲུབ་པ་ཡུན་རིང་བྱས་པར་རློམ་པ་ཡང༌། མཐར་ཆོས་པ་གཞན་མཐོང་ཙ་ན་ཁྱོད་ཀྱི་འདི་ཙམ་ལས་ལྷག་པ་རེ་ངས་ཀྱང་བྱས་པ་ཡིན་ཏེ་ཟེར་ནས་ང་རྒྱལ་དང་ཁྱད་གསོད་བྱེད་པ་རེ་ལས་མི་འོང༌།
དེས་ན་གསུང་འདི་ཤིན་ཏུ་གནད་ཆེ་བར་འདུག་གསུང༌། བླ་མེད་ཀྱི་རྒྱུད་དཀྲུགས་ལུང་གཅུས་མན་ངག་གབ་པ་ནི་གཞན་གྱིས་གོ་དྭོགས་པ་མ་ཡིན་མོད་ཀྱང༌། བླ་མ་མེད་པར་རང་དགར་འཇུག་པ་དགག་པའི་ཕྱིར་ཡིན། སྤྱིར་དབང་པོ་རྟུལ་འབྲིང་རྣོ་གསུམ་ལས་གསང་སྔགས་བླ་ན་མེད་པ་ནི་དབང་པོ་ཤིན་ཏུ་རྣོན་པོའི་ཆེད་དུ་གསུངས་ཤིང༌། ཇི་ལྟར་དཀྲུགས་ཀྱང་ཕྱིན་ཅི་མ་ལོག་པར་ཕྱེད་འགྲོ་བ་ནི་དབང་པོ་རྣོན་པོའི་ཁྱད་ཆོས་ཡིན་ལ། དེ་བླ་མ་དམ་པས་ཟིན་ན་ཡོན་ཏན་སྐྱེས་པ་ཐམས་ཅད་ཀྱང་བླ་མའི་བྱིན་རླབས་ཡིན་པར་གོ་ནས་ང་རྒྱལ་མི་འབྱུང་བ་ཡིན་གསུངས།
ཞག་བདུན་ཕྲག་བཞི་པ་ལ་ཞེས་སོགས་ལ། དེ་བཞིན་གཤེགས་པ་སངས་རྒྱས་ནས་ཞག་བདུན་ཕྲག་བདུན་དུ་ཆོས་ཀྱི་འཁོར་ལོ་མ་བསྐོར་བ་ཡིན། དེ་ཡང་བདུན་ཕྲག་དང་པོ་ལ་འདི་མཛད་གཉིས་པ་ལ་འདི་མཛད་བྱ་བ་སོགས་ཡོད་པའི་བདུན་ཕྲག་བཞི་པ་ལ་ཤར་ནུབ་ཀྱི་རྒྱ་མཚོའི་བར་རྒྱང་མི་རིང་བར་འཆག་པའི་ཚེ་ན་བདུད་སྡིག་ཅན་ཏེ། དེ་ནི་སྤྱིར་འདོད་པའི་ཁམས་ཐམས་ཅད་ལ་བདུད་ཀྱི་སྒྲ་འཇུག །
འདོད་ཁམས་ཀྱི་རྩེ་མོ་གཞན་འཕྲུལ་དབང་བྱེད་ཀྱི་གནས་ཡིན། དེ་ན་གཞན་འཕྲུལ་དབང་བྱེད་ཀྱི་རྒྱལ་པོ་དགའ་རབ་དབང་ཕྱུག་བདུད་སྡིག་ཅན་བྱ་བ་ཞིག་ཡོད་དེ། དོན་ལ་ཕྱི་རོལ་ན་བདུད་གྲུབ་པ་མེད་ཀྱང༌། ལས་དང་ཉོན་མོངས་པའི་དབང་གིས་ཕྱི་རོལ་ན་ཡང་བདུད་ཡོད་པ་ལྟར་སྣང་བའོ། ། དེ་ལྟ་བུའི་བདུད་སྡིག་ཅན་དེས་མྱ་ངན་ལས་འདའ་བར་གསོལ་བའི་ཚེ། ངའི་དགེ་སློང་གནས་བརྟན་འདུལ་བ་གསལ་བ། འཕེལ་ཞིང་ཡངས་པ་དང་དར་ཞིང་རྒྱས་པར་མ་གྱུར་གྱི་བར་ཁོ་བོ་མྱ་ངན་ལས་མི་འདའོ། ། ཞེས་སོགས་གསུངས་པའང༌། སངས་རྒྱས་འཁོར་སློབ་མེད་ཀྱིས་དྭོགས་པ་མ་ཡིན་ཀྱང་ཆོས་ལ་བརྒྱུད་པ་དགོས་པའི་དོན་ཡིན་གསུང༌། སོ་སྐྱེ་རྣམ་གྲོལ་སྡེ་ཞེས་པ་ལ།
ད་ལྟ་ནི་སོ་སྐྱེ་ཡིན་ སྐབས་ཤིག་ལ་ཁོ་བོའི་བླ་མ་རི་ནག་པོའི་ཁོང་གསེང་ན་བཞུགས་པའི་བྱེ་སྨྲའི་བླ་མ་དེར། སྙིང་རྗེ་ཆེ་ལུགས་ཀྱིས་ད་ལྟ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཡོད་ཀྱང་ཞེས་གསུངས། མཆན། པའི་ངེས་པ་མེད་གསུངས། ཡང་ན་ཆུ་བོ་ཆེན་པོ་གསུམ་འདྲེས་ཏེ་ཞེས་སོགས་ལ། ཇོ་བོ་རྗེ་ལ་འཕགས་པ་ཀླུ་སྒྲུབ་ནས་བརྒྱུད་པའི་ཟབ་མོ་ལྟ་བརྒྱུད། ཐོགས་མེད་ནས་རྒྱ་ཆེན་སྤྱོད་བརྒྱུད། ཏཻ་ལོ་ནཱ་རོ་ཌོམྦི་པ་སྟེ་མན་ངག་བྱིན་རླབས་བརྒྱུད་པ་སྟེ་ཆུ་བོ་གསུམ་འདྲེས་སུ་ཡོད་ལ། ཇོ་བོའི་བཀའ་བརྒྱུད་དེ་ནི་སྒྲུབ་བརྒྱུད་རིན་པོ་ཆེ་འདི་ལ་བརྒྱུད་པའི་བཀའ་བབས་གཅིག་ཏུ་རྩི། སྤྱིར་ཇོ་བོ་ལ་མཚན་ཉིད་ཀྱི་ཆོས་བཀའ་འབའ་ཞིག་དང༌།
རྗེ་མར་པ་ལ་སྔགས་ཀྱི་རྒྱུད་སྡེ་ཁ་ཅིག་གི་བཀའ་བབས་ཁོ་ན་ལས་མེད་པ་མིན་ཏེ། ཇོ་བོ་ལའང་ཉན་ཐོས་ནས་སྔགས་བླ་མེད་ཀྱི་བར་གྱི་བསྟན་པ་ཡོངས་རྫོགས་སུ་བཞུགས། དེ་ཡང་བརྒྱུད་པ་འདི་ལ་བཀའ་བབས། རྗེ་མར་པ་ལའང་ཉན་ཐོས་ནས་སྔགས་བླ་མེད་ཀྱི་བར་གྱི་བསྟན་པ་ཡོངས་རྫོགས་སུ་བཞུགས། དེ་ཡང་བརྒྱུད་པ་འདི་ལ་བཀའ་བབས། ཡང་རྗེ་མར་པ་ཉིད་ལ་མཆོག་གི་དངོས་གྲུབ་རང་ལ་ཡང་ཏཻ་ལོ་ནཱ་རོ་ནས་བཀའ་བབས་དང༌། ས་ར་ཧ། ཀླུ་སྒྲུབ། ཤ་ཝ་རི། མཻ་ཏྲི་པ་ནས་བཀའ་བབས་གཉིས་འདྲེས་སུ་ཡོད།
ཏཻ་ལོ་པ་ལའང་བཀའ་བབས་བཞི་འདྲེས་སུ་ཡོད། མདོར་ན་བཀའ་བབས་ཀྱི་ཆུ་བོ་གངྒའི་ཀླུང་གི་བྱེ་མ་སྙེད་ཡོད་ཀྱང་བརྒྱུད་པ་རིང་བས་བྱིན་རླབས་ཆུང་དུ་སོང་བ་མིན་ཏེ། བླ་མ་དེ་ཐམས་ཅད་མཆོག་གི་དངོས་གྲུབ་བརྙེས་པ་ཤ་སྟག་ཡིན་པས། མཆོག་ཏུ་བྱིན་རླབས་ཆེ་བ་ཡིན་གསུངས། ལྟ་བ་རྣམ་དག་དབུ་མ། སྒོམ་པ་རྣམ་དག་གསང་སྔགས། སྤྱོད་པ་རྣམ་དག་ཕར་ཕྱིན་ཞེས་པ་ལ། འདི་ནི་གཙོ་ཆེ་བ་ཙམ་གྱི་དབང་དུ་མཛད་ཀྱི། དོན་དུ་གསང་སྔགས་ཀྱི་ལྟ་སྒོམ་སྤྱོད་པའི་ཁོངས་སུ་དབུ་མའི་ལྟ་སྒོམ་སྤྱོད་པ་ཡང་ཡར་ལྡན་དུ་འདུ་གསུངས། འཇིག་རྟེན་པའི་ཏིང་ངེ་འཛིན་འབའ་ཞིག་ཏུ་འོང་བས།
ཞེས་སོགས་ལ། འཇིག་རྟེན་པའི་ཏིང་ངེ་འཛིན་བསམ་གཏན་བཞི་དང༌། གཟུགས་མེད་བཞི་ཐོབ་པའང་ཡོད་ལ། དྲུག་པ་ཟག་ཟད་ཀྱི་མངོན་ཤེས་མ་གཏོགས་པ་གཞན་རྫུ་འཕྲུལ་གྱི་མངོན་ཤེས་དང་ལྷའི་མིག་གི་མངོན་ཤེས་དང་ལྷའི་རྣ་བའི་མངོན་ཤེས་དང་གཞན་སེམས་ཤེས་པའི་མངོན་ཤེས་དང་སྔོན་གནས་རྗེས་སུ་དྲན་པའི་མངོན་ཤེས་ལྔ་ཐོབ་པའང་ཡོད་དོ། ། རྒྱལ་པོ་ཛའི་སྐབས་སུ་རྒྱལ་པོའི་ཁང་སྟེང་དུ་ཡོ་ག་རྣམ་གསུམ་གྱི་པོ་ཏི་བབས་པ་རྒྱལ་པོས་བལྟས་པས་རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས་ནས། རྣལ་འབྱོར་རྒྱུད། དེ་ཉིད་བསྡུས་པ། རྩ་བའི་རྒྱུད། བཤད་རྒྱུད། ཆ་མཐུན་གྱི་རྒྱུད་མི་ཡུལ་དུ་འཕེལ་ཚུལ།
ཚུལ་བརྒྱ་ལྔ་བཅུའི་འགྲེལ་པར། སརྦ་བུདྷ་ས་མ་ཡོ་ག་ལ་སོགས་པ་མདོ་སྡེ་ཆེན་པོ་བཅོ་བརྒྱད་ཕྱག་ན་རྡོ་རྗེའི་བྱིན་རླབས་ཀྱིས་ཟ་ཧོར་གྱི་ཡུལ་དུ་གཤེགས་པ་དང་ཟ་ཧོར་གྱི་རྒྱལ་པོ་ཨིནྡྲ་བྷུ་ཏིས། དེའི་དོན་ཨཱ་ཙརྻ་ཀུ་རྐུ་རི་པ་གདན་དྲངས་ཏེ་དབུས་སུ་རྒྱལ་པོ་ཉིད་དང༌། བཙུན་མོ་དམ་པ་བཞི་ཡུམ་གྱི་སར་བཀོད། བློན་པོ་བཞིའི་རིགས་བཞིའི་སར་བཀོད། སྲས་མོ་རྣམས་ནང་གི་ལྷ་མོའི་སར་བཀོད། བཙུན་མོ་ཕལ་པ་རྣམས་ཕྱིའི་ལྷ་མོའི་སར་བཀོད། བློན་པོ་ཕལ་པ་རྣམས་སྒོ་སྲུང་བཞི་དང༌། བསྐལ་བཟང་གི་བྱང་སེམས་ཀྱི་སར་བཀོད་ནས། རྒྱལ་པོ་འཁོར་བཅས་རིག་འཛིན་དུ་གྲུབ་ནས།
དམ་པའི་ཆོས་མི་ནུབ་པའི་ཕྱིར། རྒྱལ་ཚབ་ཏུ་སྲས་ཤཱཀྱ་པུ་རི་དབང་བསྐུར་ལ། དེ་ཡང་འཁོར་བདུན་བརྒྱ་དང་བཅས་པ་རིག་འཛིན་དུ་གྲུབ། དེའི་སྲས་མོ་གོ་མི་དེ་ཝཱི་འཁོར་བཅས་ཀྱང་རིག་འཛིན་དུ་གྲུབ་པར་བཤད་དོ། ། དེ་ནས་ཨིནྡྲ་བྷུ་ཏི་ཆེ་ཆུང་གསུམ་ནས་བརྒྱུད། ཀླུ་སྒྲུབ། ཀླུ་དབྱངས། ཡེ་ཤེས་རྡོ་རྗེ། ཀུན་སྙིང་ནས་བརྒྱུད་པ་ཁ་ཅིག་འཆད་དོ། ། སྤྱིར་ལོ་རྒྱུས་འདི་བུ་སྟོན་རིན་པོ་ཆེས་ཡོ་གའི་ཆོས་འབྱུང་དུ་བཀོད་ནས་དག་པར་འཆད་ལ།
རྒྱལ་པོ་ཛའམ་ཙའི་གཏམ་རྒྱུད་དཔལ་སྡོམ་པའི་རྒྱུད་ཕྱི་མ་ལས་ལུང་བསྟན་པ་དང༌། འཛམ་གླིང་ཤར་ལྷོའི་ཕྱོགས་ནས་པ་རི་ཀཱིརྟིའི་གྲོང་ན། སྟོན་པ་གཤེགས་ནས་ལོ་ཉེར་བརྒྱད་ན་རྒྱལ་པོ་རབ་གསལ་ཟླ་བ་བྱུང་ལ། དེ་རྒྱལ་པོ་ཛ་ཡིན་ཞེས་ཟེར་བའི་གཏམ་རྒྱུད་འདི་རང་བཟོ་མཁན་གྱི་རྫུན་གཏམ་ཡིན་ཞེས་སྔར་ནས་གྲགས། བུ་རིན་པོ་ཆེས་ལུང་དེ་དྲངས་པའི་རྒྱུད་དང་དེའི་འགྲེལ་པ་ཡང་དག་ཏུ་དྲངས་པ་མ་མཐོང་གསུང་བས། གཏམ་རྒྱུད་དེ་ཀུན་རྙིང་མ་བའི་རྫུན་ལུང་ཞིག་ཡིན་པ་འདྲ། མཆན། བསྒྲུབས་པས་ཞལ་མཐོང་སྟེ་གླེགས་བམ་འདི་ཤེས་པར་འཚལ་ལོ་ཞེས་གསོལ་པས། ཡུལ་དབུས་ནས་ཀུ་ཀུ་རི་པ་ཅན་དྲོངས་ཤིག་ཅེས་ལུང་བསྟན་ཏེ་སྤྱན་དྲངས། དེས་རྒྱུད་བསྟན་པས་རྒྱལ་པོ་འཁོར་བཅས་གྲོལ་བ་ནི་བླ་མ་བསྟེན་པའི་ཕན་ཡོན་ཡིན་ནོ།། །།
༈ རྡོ་རྗེའི་གསུང༌། འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཡིན། ཞེས་པའི་སྐབས་སུ། སྤྱིར་བཤད་པ་དང་གྲུབ་མཐའ་མི་གཙོ་ འདིའང་ཉམས་སུ་ལེན་པ་ན་གྲུབ་མཐའི་བཤད་པ་དེ་གདམས་ངག་ཏུ་དྲིལ་ནས་སྟོན་རྒྱུ་ཡོད་མེད་ལ་དགོངས། མཆན། གདམས་ངག་གཙོ་བ་ཡིན། ལོ་ཆེན་རིན་ཆེན་བཟང་པོས་མདོ་རྒྱུད་མན་ངག་དང་བཅས་པ་ཐམས་ཅད་ལ་སྦྱངས། དགུང་ལོ་བརྒྱད་ཅུ་རྩ་བདུན་བཞེས་པའི་ཚེ། ལྷ་བཙུན་ཁུ་དབོན་གྱིས། ཇོ་བོ་རྗེ་སྤྱན་དྲངས་པ་ན།
ད་ལྟ་རྒྱ་གར་ནའང་ཁོ་བོ་ལས་ལྷག་པའི་པཎྜི་ཏ་མེད། འོན་ཀྱང་རྒྱལ་པོས་སྤྱན་དྲངས་པའི་པཎྜི་ཏ་ཡིན་པས་མཇལ་བ་ཞིག་བྱེད་དགོས་གསུངས་ནས་མཇལ་ཏེ་ཆོས་ཀྱི་གླེང་མོ་མཛད་པའི་ཚེ། ལོ་ཙཱ་བ་སྔར་གྱི་ཆོས་ཐམས་ཅད་ཚིག་ཏུ་སོང་འདུག ། མན་ངག་ཏུ་དྲིལ་རྒྱུ་མ་བྱུང་འདུག་དགོངས་ཏེ་ཇོ་བོ་ལ་ཆོས་གསན་པས། ཇོ་བོས་ཆོས་ཐམས་ཅད་གདམས་ངག་ཏུ་དྲིལ་ནས་བཏབ་པས། སྤྱིར་ཇོ་བོ་རྩ་བའི་བླ་མར་འཛིན་པ་ལྟ་བུ་ཡིན། འོན་ཀྱང་སྤྱིར་གྲུབ་མཐའི་ཕྱོགས་ཙམ་མཚོན་ན། རྡོ་རྗེ་སྙིང་འགྲེལ་ལས། སངས་རྒྱས་པ་ལ་བཞི་པ་དང༌། ། ལྔ་པ་ཐུབ་པའི་དགོངས་པ་མིན། །
ཞེས་འདུལ་བ་མདོ་སྡེ་མངོན་པ་སྟེ་སྡེ་སྣོད་གསུམ་ལས་མེད། བྱེ་བྲག་ཏུ་སྨྲ་བ་དང་མདོ་སྡེ་པ་དང་སེམས་ཙམ་པ་དང་དབུ་མ་པ་སྟེ་གྲུབ་མཐའ་སྨྲ་བ་བཞི་ཁོ་ན་ཡིན། སྡེ་སྣོད་བཞི་པ་དང་གྲུབ་མཐའ་སྨྲ་བ་ལྔ་པ་ནི་ཐུབ་པའི་དགོངས་པ་མིན་པར་གསུངས་ལ། དེ་ཡང་བྱེ་བྲག་ཏུ་སྨྲ་བས་ཤེས་བྱ་ཐམས་ཅད་རྫས་གྲུབ་ཏུ་ཁ་ཚོན་གཅོད། དངོས་པོ་ཡིན་ན་རྫས་སུ་གྲུབ་དགོས་ཤིང༌། དངོས་མེད་ཤེས་བྱ་ལ་གཞི་གྲུབ་ཏུ་མི་འདོད་ལ། ཤེས་པས་ཕྱི་དོན་ཐུག་ཕྲད་རྣམ་མེད་རྗེན་ཆར་དུ་མཐོང་ལ། དེའང་དབང་པོས་མཐོང་བ་ཡིན་གྱིས་རྣམ་ཤེས་ཀྱིས་མིན་ཏེ་རྩིག་པ་སོགས་ཀྱི་བར་དུ་ཆོད་པའི་གཟུགས་མི་མཐོང་བས། རྣམ་པར་ཤེས་པས་མཐོང་ན་རྣམ་ཤེས་ཐོགས་མེད་ཡིན་པས་གཟུགས་བསྒྲིབས་པའང་མཐོང་བར་འགྱུར་བའི་ཕྱིར་ཟེར། དེ་ལ་མདོ་སྡེ་པས་དོན་ཤེས་ཕྲད་ནས་འཛིན་ན་ཆ་ཤས་མེད་པར་ཕྲད་དེ་འཛིན་ནམ་ཆ་དང་བཅས་པར་ཕྲད་ནས་འཛིན།
ཆ་མེད་པར་ཕྲད་ནས་འཛིན་ན་དོན་ཤེས་རྫས་གཅིག་ཏུ་འགྱུར་ལ། ཆ་དང་བཅས་པར་ཕྲད་ནས་འཛིན་ན་དུས་མཉམ་རྫས་གཞན་ལ་འབྲེལ་བ་མེད་པས་ཡུལ་འཛིན་མི་ནུས་པར་འགྱུར་རོ། ། ཞེས་བཀག་ནས། མདོ་སྡེ་པ་རང་གིས་ཤེས་བྱ་ལ་དངོས་པོ་དང་དངོས་མེད་གཉིས་སུ་དབྱེ་གསལ་བྱས་ནས། རགས་པ་དང་རྒྱུན་ཐམས་ཅད་དོན་དམ་པར་དངོས་མེད་དང་ཀུན་རྫོབ་ཏུ་འཇོག ། རྡུལ་ཕྲ་རབ་ཕྱོགས་ཀྱི་ཆ་མེད་དང་ཤེས་པ་སྐད་ཅིག་ཆ་མེད་པའི་དངོས་པོ་དོན་བྱེད་ནུས་པ་ཀུན་དོན་དམ་དུ་འདོད། ཡུལ་འཛིན་ཚུལ་དོན་སྣང་གི་ཤེས་པ་རྣམས་ལ་ཕྱི་དོན་གྱི་སྐྱེ་མཆེད་ཀྱི་ཚོགས་སྤྱིས་རྣམ་པ་གཏོད་དེ། རྣམ་པ་དེ་ཤེས་པ་ལ་འཆར་བས་ཤེས་པ་ཡུལ་དེའི་རྣམ་ལྡན་དུ་སྐྱེད་པ་ལ་ཡུལ་དེ་རྟོགས་པའི་ཐ་སྙད་བྱེད། དཔེར་ན་སྔོན་པོའི་རྡུལ་ཕྲ་རབ་སྐད་ཅིག་དང་པོས་མིག་ཤེས་སྐད་ཅིག་དང་པོ་ལ་རྣམ་པ་གཏོད་པས། སྐད་ཅིག་གཉིས་པར་མིག་ཤེས་དེ་སྔོན་པོའི་རྣམ་ལྡན་དུ་སྐྱེས་པ་ལ་སྔོན་པོ་མཐོང་བར་འཇོག་པ་ལྟ་བུའོ། །
དེ་ལ་སེམས་ཙམ་པས་རྡུལ་ཕྲ་རབ་དེ་ཕྱོགས་དྲུག་ལ་བལྟ་བའི་ཆ་ཡོད་ན་ཆ་མེད་ཉམས་ཤིང༌། མེད་ན་ཕྱོགས་གཅིག་གི་གོ་སར་ཕྱོགས་གཞན་གྱི། དོན་ལྐོག་ན་མོའི་དོན་ཡང་འདི་ཡིན་ལ། ཁ་ཅིག་གོས་ཀྱི་ཕག་ན་ལག་པ་ཡོད་པ་ལྟར་འདོད་པ་མི་རིགས་སོ། ། དེའང་བློ་ལའང་སྔོན་པོའི་རྣམ་ལྡན་དུ་སྐྱེས་པ་དང་རིགས་འདྲ་ཕྱི་མ་བསྐྱེད་པའི་ཚུལ་གཉིས་དང༌། དོན་ལའང་ཤེས་པ་རྣམ་ལྡན་བསྐྱེད་པ་དང༌། རང་གི་རིགས་འདྲ་ཕྱི་མའི་སྐྱེ་བའི་ཚུལ་གཉིས་འཇོག་གོ ། མཆན། ངོས་ལ་བལྟ་བའི་རྡུལ་ཕྲ་རབ་རྣམས་ཐིམ་པར་འགྱུར་བ་སོགས་ཀྱི་རགས་པ་རྩོམ་མི་ནུས་པར་འགྱུར་ཞེས་བཀག་ནས། སེམས་ཙམ་རང་ལུགས་ལ་ཕྱི་རོལ་གྱི་དོན་མེད་པས་སྣང་ཙམ་སེམས་སུ་འདོད་ལ།
ཁྱད་པར་དུ་རྣམ་བདེན་པས་སྣང་བ་སེམས་ཀྱི་བདག་ཉིད་དུ་བཞུགས་པ་བཻ་ཌཱུརྻའི་སྔོན་པོ་བཞིན་དུ་སྣང་སེམས་གྲུབ་བདེན་རྫས་གཅིག་ཏུ་འདོད་ཅིང་སྣང་བ་ སྣང་བ་སེམས་སུ་སྒྲུབ་པའི་རིགས་ལ། ལྷན་ཅིག་དམིགས་པར་ངེས་པ་ནི། སྔོན་པོ་དང་སྔོ་འཛིན་གྱི་ཤེས་པ་ཆོས་ཅན། ཐ་དད་དུ་བདེན་པ་མེད་པའམ་གཅིག་ཉིད་དེ། བློའི་ངོ་བོ་གཅིག་གིས་ལྷན་ཅིག་དམིགས་པར་ངེས་པའི་ཕྱིར། དཔེར་ན་ཟླ་གཉིས་སམ་དབྱིབས་ཁ་དོག་བཞིན་ཞེས་པའོ། ། གསལ་ཞིང་རིག་པའི་རྟགས་ནི། སྔོན་པོ་ལ་སོགས་པའི་དོན་རྣམས་ཆོས་ཅན། ཤེས་པ་དང་དོན་གཞན་དུ་མེད་པའམ་དེ་དང་གཅིག་ཡིན་ཏེ། གསལ་བར་རིག་པའི་ཕྱིར།
བདེ་བར་གསལ་བ་བཞིན། ཞེས་སོ། ། སྣང་དང་གོམས་པ་བཞིན་གྱི་རྟགས་ནི། རི་ལ་སོགས་པ་ཕྱི་རོལ་གྱི་དོན་ལྟར་གྲུབ་པ་ནི་སེམས་ཡིན་ཏེ། སེམས་ཀྱི་མཚན་ཉིད་སྣང་བ་ཡོད་པའི་ཕྱིར། དཔེར་ན་མེའི་མཚན་ཉིད་ཚ་བ་གང་ལ་ཡོད་པ་ལ་མེ་ཉིད་དུ་བརྗོད་པ་བཞིན་ནོ། ། ཞེས་སོ། ། ཡང་གཟུགས་ལ་སོགས་པར་སྣང་བ་འདི་དག་ནི་དོན་ལ་གྲུབ་པ་མེད་དེ། བློས་ཇི་ལྟར་བཀོད་པ་བཞིན་ཐ་དད་ཅིང་གོམས་པ་ལྟར་སྣང་བའི་ཕྱིར། གཅིག་དུ་བྲལ་གྱི་རིག་པ་ནི།
འདི་ལྟར་བཟུང་བ་བདེན་པར་ནི་མི་རུང་སྟེ། གཟུགས་ལ་སོགས་པ་ནི་གཅིག་ཏུ་མེད་དེ། ཆ་དུ་མར་སྣང་བའི་ཕྱིར་ཞེས་དང༌། ཡང་དུ་མར་ཡང་མེད་དེ། གཅིག་མེད་པའི་ཕྱིར། གཉིས་ཀའི་དཔེ་ནི་རྨི་ལམ་གྱི་སྣང་བ་བཞིན་ཞེས་སོ། ། གཅིག་དུ་བྲལ་གྱི་རིགས་པ་ནི་མདོ་སེམས་དབུ་མ་གསུམ་གར་གྱིས་རིགས་པ་ཡིན་ལ། དབུ་མའི་རིགས་པ་ཁོ་ནར་འདོད་པ་ནི་མ་སྦྱངས་པའོ། ། སྒྲུབ་བྱེད་དེས་ཆོས་ཐམས་ཅད་རང་བཞིན་གྱིས་མ་གྲུབ་པར་སྒྲུབ་པ་ན་དབུ་མའི་རིགས་པར་སོང་བའོ། ། མཆན།
ལ་སོགས་པ་ཕྱི་རོལ་ན་ཡོད་པ་ལྟར་འཁྲུལ། རྣམ་རྫུན་པས་སྣང་བ་སེམས་ཀྱི་བདག་ཉིད་དུ་མ་ཞུགས་པ་ཤེལ་ལ་ཚོན་གྱིས་ཁ་བསྒྱུར་བ་ན་སོ་སོར་སྣང་ཡང་ཤེལ་ལ་ཁ་དོག་དེ་མ་གྲུབ་པ་ལྟར་སྣང་བ་སེམས་སུ་མི་བདེན་པ་སྟེ་རྫུན་སྣང་ཙམ་དུ་འདོད། གཉིས་ཀས་ཀྱང་སེམས་རང་རིག་རང་གསལ་སྐད་ཅིག་མ་དོན་དམ་དུ་གྲུབ་པར་ཁས་ལེན་ལ། སྔོན་པོ་ལ་སོགས་པའི་སྣང་བ་སེམས་ཀྱི་བདག་ཉིད་དུ་གྲུབ་པ་མེད་ཀྱང་ཐོག་མ་མེད་པ་ནས་མ་རིག་པའི་བག་ཆགས་སྣ་ཚོགས་པ་ཀུན་གཞི་ལ་ ད་ལྟ་བོད་གངས་ཅན་འདི་ན། རིག་པ་ཁ་གང་མ་འདི་ག་བལྟ་བྱ་ཡུལ་གྱི་སྟོང༌། སྟོང་ཉིད་མཐར་ཐུག་ཏུ་འདོད་པ་ནི་སེམས་ཙམ་ཡན་ལ་མ་འཕགས་སོ། ། མཆན། ཡོད་པའི་དབང་གིས་བསླད་པས་སྔོན་པོ་ལ་སོགས་པ་ཕྱི་རོལ་ན་ཡོད་པ་ལྟར་འཁྲུལ་ཞིང་ཞེན་པའོ་ཞེས་འདོད་དོ། ། དབུ་མ་པས་ནི་སེམས་དོན་དམ་དུ་གྲུབ་པར་འདོད་པ་དེ་བཀག་ནས། བདེན་གཉིས་ཀྱི།
ཤེས་བྱའི་གནས་ཚུལ་ལ་བདེན་པ་གཉིས་སུ་བདེན་པར་གྲུབ་ནས་བདེན་གཉིས་རྣམ་པར་བཞག་པ་མ་ཡིན་གྱི་ཤེས་བྱ་ལ་བདེན་གྲུབ་འགོག་པའི་སླད་དུ་བདེན་པར་གྲུབ་ན་དོན་དམ་བདེན་པར་གྲུབ་བམ་ཀུན་རྫོབ་ཏུ་བདེན་པར་གྲུབ་དཔྱད་པ་ན། གཉིས་ཀར་བདེན་པར་གྲུབ་པ་འགོག་པའི་ཆེད་དུ་ཡིན་ནོ། ། མཆན། མཚན་གཞི་སོ་སོ་བ་རང་བཞིན་གྱིས་གྲུབ་པ་མེད་པས་ན་རང་གི་ངོས་བོས་གྲུབ་པའི་བདེན་གཉིས་བཞག་ཏུ་མེད་ཀྱང༌། ཐ་སྙད་ཙམ་དུ་ཆོས་ཐམས་ཅད་སྤྲོས་པ་གཟོད་མ་ནས་ཞི་བའི་རང་བཞིན་གྱིས་མ་གྲུབ་པའི་ཆ་ཙམ་ལ་དོན་དམ་བདེན་པ་དང༌། མ་བརྟགས་པར་གཅིག་པུར་ཉམས་དགའ་བ་སྒྱུ་མ་ཙམ་གྱིས་སྣང་བ་རྟེན་ཅིང་འབྲེལ་བར་འབྱུང་བ་ཙམ་ལ་ཀུན་རྫོབ་བདེན་པར་མིང་བཏགས་ཏེ་སྟོན་པར་བྱེད་དོ། ། དེ་ལ་ཡང་སྒྱུ་མ་རིགས་སྒྲུབ་ཀྱི་དབུ་མ་པ་དང༌། ཟུང་འཇུག་རབ་ཏུ་མི་གནས་པའི་དབུ་མ་པ་གཉིས་སུ་ཡོད་དོ། ། སྤྱིར་མུ་སྟེགས་བྱ་བ་རྟག་ཆད་ཀྱི་མཐའ་ལ་གནས་པའི་དོན་ཡིན་པས་ཕྱི་རོལ་པར་མ་ཟད་སེམས་ཙམ་པ་ཕྱིན་ལ་ནང་པའི་མུ་སྟེགས་པ་ཟེར་ལ། དབུ་མ་པའི་དབྱེ་བ་ལ་རྒྱ་གར་དུ་ནི།
མདོ་སྡེ་སྤྱོད་པའི་དབུ་མ་པ་དང༌། རྣལ་འབྱོར་སྤྱོད་པའི་དབུ་མ་པ་དང༌། འཇིག་རྟེན་གྲགས་སྡེ་སྤྱོད་པའི་དབུ་མ་པ་ཞེས་གསུམ་ཡོད་ལ། འབྲོམ་སྟོན་གྱི་གསུང་རྒྱུན་ཟིན་བྲིས་སུ། བྱེ་བྲག་ཏུ་སྨྲ་བ་སྤྱོད་པའི་དབུ་མ་པ་ཞིག་ཀྱང་རྒྱ་གར་དུ་ཡོད་དེ། རྒྱ་གར་ན་རང་སྡེ་གཉིས་དང་སེམས་ཙམ་པའི་གྲུབ་མཐའ་གང་ལ་གནས་པ་གསུམ་སྟེ་དབུ་མ་པ་ལ་བཞུགས་པའི་ཚེ། ཐ་སྙད་ཀུན་རྫོབ་ཀྱི་བདེན་པ་ནི། སྔར་རང་གི་གྲུབ་མཐའ་ཐ་སྙད་ཇི་ལྟར་འཇོག་པ་དེ་ཉིད་ཕྱིས་ཀྱང་འཛིན་པ་ཡིན་ཞེས་གསུངས་ལ། དཔལ་ལྡན་ཟླ་བས་ནི། ཀུན་རྫོབ་ཀྱི་ཐ་སྙད་གྲུབ་མཐའ་ལྟར་ཞལ་གྱིས་མི་བཞེས་པར་འཇིག་རྟེན་གྱི་གྲགས་ཚོད་ཙམ་ཞིག་ཞལ་གྱིས་བཞེས་ལ།
བོད་འདིར་ནི། སངས་རྒྱས་བསྐྱངས་དང་ཟླ་གྲགས་གཉིས་ཀྱི་ལུགས་ལ་ཐལ་འགྱུར་དང༌། ལེགས་ལྡན་འབྱེད་ཀྱི་ལུགས་ལ་རང་རྒྱུད་དུ་ཐ་སྙད་བྱེད་དོ། ། དབུ་མའི་དབྱེ་བར་སྒྱུ་མ་རིགས་སྒྲུབ་དང་ཟུང་འཇུག་རབ་ཏུ་མི་གནས་པར་འབྱེད་པ་ནི་བདག་ཉིད་ཆེན་པོ་ལོ་ཙཱ་བ་ཡབ་སྲས་ཀྱིས་བཀག་པར་སྣང་སྟེ། གྲོ་ལུང་པ་ཆེན་པོའི་བསྟན་རིམ་དུ་ཡང་བླུན་པོ་ཁ་ཅིག་དབུ་མའི་ལུགས་ལ་གཉིས་ཏེ། རབ་ཏུ་མི་གནས་པ་དང༌། སྒྱུ་མ་ལྟ་བུར་སྣང་བའོ། ། སློབ་དཔོན་ཞི་བ་འཚོ་ལ་སོགས་པ་ནི་སྒྱུ་མ་དོན་དམ་པར་བཞེད་པ་སྟེ། དངོས་སྨྲ་བས་བརྟགས་པ་བདེན་པ་བཀག་ནས་རྫུན་པ་ཡོངས་གཅོད་རིགས་པས་སྒྲུབ་པའོ། ། ཞེས་ཟེར་བ་ནི་ཅི་ཡང་མ་ཡིན་ཏེ།
དབུ་མའི་རྒྱན་ཉིད་ལས། དེ་ཕྱིར་དངོས་པོ་འདི་དག་ནི། ། ཀུན་རྫོབ་པ་ལ་མཚན་ཉིད་འཛིན། ། གལ་ཏེ་དོན་དམ་པ་འདོད་ན། ། དེ་ལ་བདག་གིས་ཅི་བྱར་ཡོད། ། ཅེས་རྫུན་པ་དེ་སྣང་བའི་ཡུལ་ཙམ་དུ་གསུངས་ལ། སྐྱེ་བ་བཀག་པ་དགག་གཞིས་བསྡུས་པའི་ཡོངས་གཅོད་ནི་ལོག་པའི་ཀུན་རྫོབ་ཉིད་དུ་གསུངས་པའི་ཕྱིར་དང༌། ཡོད་པའམ་མེད་པའང་རུང་འགའ་ཞིག་རིགས་པས་གནོད་པར་སྨྲ་ན་མཐར་ལྟ་བའི་གདོན་ཆེན་པོས་ཟིན་པས་དབུ་མའི་ལམ་ཡང་ཐག་རིང་བ་ཉིད་དེ། ཡོད་ན་ངེས་པར་རྟག་པར་ལྟ། ། ཞེས་བྱ་བ་ལ་སོགས་པ་གསུངས་པའི་ཕྱིར་རོ། །
ཞེས་གསུངས་སོ། ། མཆན།
དབུ་མ་པ་ནི་ལྟ་བ་དང་གྲུབ་མཐའ་འབྱིན་པའི་ཕྱིར་མུ་སྟེགས་ཀྱི་མིང་མི་འཐོབ་བོ། ། དེ་ལྟར་གྲུབ་མཐའ་བཞི་ལས། མདོ་སྡེ་པ། སེམས་ཙམ་པ། དབུ་མ་པ། སྔགས་བླ་ན་མེད་པ། ཕྱག་རྒྱ་ཆེན་པོ་པའི་སྣང་བ་སེམས་སུ་འདོད་ཚུལ་ཏེ་ལྔ་ལས། དང་པོ་ནི་རྣམ་པ་གཏོད་བྱེད་ཀྱི་རྡུལ་ཕྲ་རབ་དེ་ཤེས་པ་མིན་མོད་ཀྱི་དོན་གྱི་རྣམ་པའམ་དོན་དང་འདྲ་བར་སྐྱེས་པའི་སྣང་བ་དེ་ཤེས་པ་ལས་གཞན་མིན་པས་སྣང་བ་སེམས་སུ་འདོད་དོ། །
སེམས་ཙམ་པའི་ལུགས་ནི་གོང་དུ་བཤད་ཟིན་ལ། དབུ་མ་པས་སྒྱུ་མ་ཙམ་གྱི་སྣང་བ་རྟེན་ཅིང་འབྲེལ་བར་འབྱུང་བ་དེ་ཡང་སྣང་བ་པོ་ཉིད་ཀྱི་ཤེས་པས་བསྡུས་པར་འདོད། སྔགས་ལུགས་ལ་དགྱེས་པའི་རྡོ་རྗེ་ལྟ་བུའི་བསྐྱེད་རིམ་བསྒོམས་པ་ན་ཞལ་བརྒྱད་ཕྱག་བཅུ་དྲུག་ བདེ་མཆོག་ཡབ་ཡུམ་སོགས། མཆན། པ་ལྟ་བུའི་གསལ་སྣང་ཐོབ་པ་དེ་ཡང་སྒོམ་པ་པོའི་སེམས་ཀྱི་རང་སྣང་ཡིན་ལ། དེ་བཞིན་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འཆར་བ་ཡང་དེ་བཞིན་གཤེགས་པ་ཉིད་ཀྱི་ཆོས་ཉིད་དམ་ཡེ་ཤེས་ཀྱི་སྣང་བ་ཡིན། ཕྱག་རྒྱ་ཆེན་པོ་པོས་ནི་ཆོས་ཐམས་ཅད་ཕྱག་རྒྱ་ཆེན་པོར་ལ་བཟླ་བའམ་རྒྱས་བཏབ་པར་གསུངས་ལ། དེར་ཡང་རང་ལ་སྣང་བའི་ཆོས་ཤིག་ལ་རྒྱས་གདབ་དགོས་པའི་ཕྱིར་ན་སྣང་བ་རང་གི་སེམས་སྣང་དུ་ཡོང༌། མདོར་ན་སྣང་བ་སེམས་སྣང་དུ་བཤད་པ་འདི་ཆོས་ཐམས་ཅད་རང་བཞིན་གྱིས་མ་གྲུབ་བྱ་བ་དང༌། ཆོས་ཐམས་ཅད་སྟོང་པ་ཉིད་ཡིན་བྱ་བའི་ཕྱོགས་ལ་འདི་འཐད་པ།
བཀའ་བརྒྱུད་རིན་པོ་ཆེའི་ཐུགས་དགོངས་མཐར་ཐུག་ནི། རང་ལ་གང་སྣང་སེམས་ཡིན་བྱ་བ་ནི་མ་ཡིན་ཏེ། དེ་ལྟར་ན་ཤེས་བྱ་ལ་ཤེས་པ་རྒྱུད་ལྡན་གྱི་གང་ཟག་གཅིག་ལས་མི་རྙེད་པར་འགྱུར་བའི་ཕྱིར་ཏེ། གཞན་རྒྱུད་ཀྱིས་བསྡུས་པའི་ཤེས་རྒྱུད་དུ་སྣང་བ་ཐམས་ཅད་གང་ལ་སྣང་བའི་ཤེས་པ་དང་རྫས་གཅིག་ཡིན་པའི་ཕྱིར་དང༌། དེ་ལྟ་ན་སྲོག་གཅོད་སོགས་ཀྱི་ལས་ལམ་ལས་འབྲས་བུ་བདེ་སྡུག་འབྱུང་མི་རིགས་ཏེ། དོན་ལ་གཞན་རྒྱུད་དུ་གྲུབ་སྣང་གི་སྲོག་གཅོད་པ་སོགས་མེད་པའི་ཕྱིར། འོ་ན་སྣང་བ་ཐམས་ཅད་སེམས་སྣང་ཙམ་ཡིན་བྱ་བ་ནི་དགོངས་པའོ། ། མཆན། སྤྱིར་སེམས་ལ་སྣང་བ་ཙམ་གྱི་རང་གི་གཟུང་རྣམ་སེམས་ལ་སྣང་བ་དང༌། རང་རྒྱུད་ཀྱིས་བསྡུས་པའི་སྣང་ཆ་དང་གཞན་རྒྱུད་ཀྱིས་བསྡུས་པ་ཕྱི་མ་ལ་གཉིས་ལ།
རང་རྒྱུད་ཀྱིས་བསྡུས་པ་ལ་རང་གི་གཟུང་རྣམ་སེམས་ལ་སྣང་བ་དང་འཛིན་རྣམ་སེམས་ལ་སྣང་བ་གཉིས་ལས། ཕྱི་མ་ལ་བསམ་ནས་ཁ་ནང་ལྟ་རང་རིག་གི་ཤེས་པ་ཡུལ་མེད་དུ་འཇོག་པའང་འབྱུང་ངོ༌། ། རང་རྒྱུད་ཀྱིས་བསྡུས་པའི་རང་སེམས་ལ་སྣང་བའམ་རང་གི་སེམས་སྣང་ནི་རང་སེམས་ལས་གཞན་མ་ཡིན་པ་དང༌། གཞན་རྒྱུད་ཀྱིས་བསྡུས་པའི་རང་སེམས་ལ་སྣང་བ་དང་རང་སེམས་ཀྱི་སྣང་བ་ནི་རང་གི་སེམས་ལས་གཞན་དུ་གྲུབ་དགོས་སོ། ། གཞན་རྒྱུད་དུ་གྲུབ་སྣང་གི་གང་ཟག་ངན་པ་ལའང་དག་སྣང་བསྒོམ་ན་ཕན་ཡོན་ཆེ་སྟེ། རང་རྒྱུད་ཀྱིས་བསྡུས་པའི་རང་སྣང་ལ་གང་ཟག་དེ་བཟང་པོར་སྣང་བས་དེ་ལ་བརྟེན་པའི་ང་རྒྱལ་སོགས་ཉེས་པ་མི་སྐྱེ་བའི་ཕྱིར་རོ། ། མཆན་གྱི་མཆན། ཡིན་གསུངས། སྣང་བ་རང་གི་སེམས་སྣང་ཡིན་པ་འདི་ལ་དཔྱད་པར་བྱ་བའི་ཟབ་གནད་དྲུག་ཡོད་པ་ལས། དང་པོ་ནི།
འོ་ན་རང་རྒྱུད་ཀྱིས་བསྡུས་པའི་སེམས་སྣང་ཙམ། འདི་ལྟར་སྣང་བའི་ཆོས་ཐམས་ཅད་ཆོས་ཅན། རང་བཞིན་གྱིས་མ་གྲུབ་པའམ་སྟོང་པ་ཉིད་ཡིན་ཏེ། གང་ལ་སྣང་བའི་སེམས་རང་བཞིན་གྱིས་མ་གྲུབ་པའམ་སྟོང་པ་ཉིད་ཡིན་པའི་ཕྱིར། ཁྱབ་པ་ཡོད་དེ། སེམས་སྟོང་ཉིད་དུ་གྲུབ་ན་དེའི་སེམས་སྣང་ཡང་སྟོང་ཉིད་དུ་མི་འགྲུབ་ཀ་མེད་པའི་ཕྱིར། གྲུབ་སྟེ། རྒྱུ་ལྡོག་ན་འབྲས་བུ་མི་ལྡོག་ཀ་མེད་པའི་ཕྱིར། མཆན། གྱི་ཕྱི་རོལ་གྱི་ཡུལ་ལ་ཆོས་ཅན།
ཆགས་སྡང་སྐྱེ་མི་རིགས་པར་ཐལ། དེ་སེམས་སྣང་ཙམ་ལས་གཞན་པའི་ཕྱི་དོན་ཡན་གར་བ་ཚུགས་ཐུབ་ཏུ་གྲུབ་པའི་ཕྱིར་ཞེ་ན། ཁྱེད་ཀྱི་ཐལ་འགྱུར་དེ་ནི་འགལ་ཁྱབ་ཏུ་སོང་ལ། ངེད་ལྟར་རང་རྒྱུད་ཀྱིས་བསྡུས་པའི་ཕྱི་རོལ་གྱི་ཡུལ་སེམས་སྣང་སེམས་ཡིན་པའི་ཚེ་ན་ཆོས་ཅན། ཆགས་སྡང་གི་བློ་སྐྱེ་བར་རིགས་པ་ཡིན་ཏེ། ཆགས་ལྡན་གྱིས་མཛེས་པར་སེམས་པ་དང༌། མི་སྡུག་པ་བསྒོམས་པའི་རྣལ་འབྱོར་པས་མི་མཛེས་པར་སེམས་པ་ལས། ཡུལ་ཡིད་དུ་འོང་མི་འོང་སོ་སོར་སྣང་བས་དེ་ལ་བརྟེན་པའི་ཆགས་སྡང་གི་བློ་སོ་སོར་སྐྱེ་བའི་ཕྱིར་རོ། ། ཡང་རང་རྒྱུད་དུ་གཏོགས་པའི་ཕྱི་རོལ་གྱི་ཡུལ་སེམས་སྣང་ཙམ་མ་ཡིན་ན་ཆོས་ཅན། ཆགས་སྡང་གི་བློ་སྐྱེ་མི་རིགས་པར་ཐལ།
སེམས་ཀྱི་དབང་གིས་ཡུལ་ཡིད་དུ་འོང་མི་འོང་སོ་སོ་སྣང་བ་མ་ཡིན་པ་གང་ཞིག ། དེ་མ་ཡིན་ན་དེ་ལ་བརྟེན་པའི་ཆགས་སྡང་གི་བློ་མི་སྐྱེ་བའི་ཕྱིར། དེས་ན་སྣང་བ་སེམས་སྣང་ཡིན་པ་དང༌། ཇི་ལྟར་སྣང་བའི་ཆོས་ཐམས་ཅད་རང་བཞིན་སྟོང་པ་ཉིད་ཡིན་པའི་ཕྱིར། སེམས་སྣང་ཙམ་གྱི་ཕྱི་རོལ་གྱི་ཡུལ་ལ་ཆགས་སྡང་སྐྱེ་བར་གྲུབ་ལ། དེ་ལྟ་མ་ཡིན་ན་དེར་མི་འགྲུབ་པ་ཡིན་ནོ། ། གཉིས་པ་ནི། འོ་ན་སེམས་ཙམ་གྱི་ངོ་བོར་རང་རྒྱུད་ཀྱིས་བསྡུས་པའི་སེམས་ཅན་དུ་སྣང་བ་རྣམས་ཀྱི་དོན་དུ་སེམས་བསྐྱེད་པ་ཆོས་ཅན། དོན་མེད་དུ་ཐལ། དེར་སྣང་གི་སེམས་ཅན་རྣམས་རང་གི་སེམས་སྣང་ཙམ་ལས་གཞན་རྒྱུད་དུ་མ་གྲུབ་པའི་ཕྱིར་ཞེ་ན།
ཁྱེད་ཀྱི་ཐལ་འགྱུར་དེ་ནི་འགལ་ཁྱབ་ཏུ་སོང་ལ། ངེད་ལྟར་ན། སེམས་ཅན་དུ་སྣང་བ་རྣམས་རྫོགས་བྱང་དུ་སེམས་བསྐྱེད་པ་ཆོས་ཅན། སེམས་བསྐྱེད་པ་ལྟར་རྫོགས་བྱང་དུ་འགོད་ནུས་པ་ཡིན་ཏེ། རང་སེམས་ལ་སྣང་བའི་སེམས་ཅན་རྣམས། རང་སྣང་གི་འཁྲུལ་པ་དག་ན་སངས་རྒྱས་སུ་སྣང་བའི་ཕྱིར། ཁྱབ་སྟེ། སེམས་ཅན་དུ་སྣང་བ་དེ་གཞན་རྒྱུད་ཀྱི་རང་དབང་དུ་གྲུབ་ན་རང་སྣང་གི་འཁྲུལ་པ་དག་རྗེས་ཀྱང༌། སེམས་ཅན་རྣམས་འཚང་མི་རྒྱ་བར་རིགས་པ་གང་ཞིག ། དེ་ལྟར་ཡང་མི་རིགས་པའི་ཕྱིར།
ཕྱི་མ་གྲུབ་སྟེ། རང་སྣང་སངས་རྒྱས་སུ་རྣམ་པར་དག་ན། གཞན་སྣང་ཡང་སངས་རྒྱས་སུ་རྣམ་པར་དག་པ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར་རོ། ། སྤྱིར་དེར་སྣང་གི་སེམས་ཅན་རྣམས་རང་གི་སེམས་སྣང་ཙམ་ལས། གཞན་རྒྱུད་དུ་མ་གྲུབ་ན་གཞན་རྒྱུད་དུ་གྲུབ་པའི་སེམས་ཅན་མེད་དགོས་པར་ནི་ངེད་ཀྱང་མི་འདོད་དོ། ། དེས་ན་སྣང་བ་སེམས་སྣང་ཡིན་པའི་ཕྱིར། བྱང་ཆུབ་ཏུ་སེམས་བསྐྱེད་པ་དོན་དང་ལྡན་པར་ཡང་གྲུབ་བོ། ། གསུམ་པ་ནི། འོ་ན་གསང་སྔགས་ནས་རང་སྣང་གིས་བསྡུས་པའི་ལུས་ངག་ཡིད་གསུམ་སྐུ་གསུང་ཐུགས་རྡོ་རྗེ་གསུམ་དུ་སྣང་བའི་རྟེན་འབྲེལ་བསྒྲིག་པའི་ཚེ་ན་ཆོས་ཅན། རང་སྣང་གི་མ་དག་པའི་ལུས་ངག་ཡིད་གསུམ་གྱི་སྣང་བ་རང་སེམས་དག་པའི་དབྱིངས་ལ་ངང་གིས་ཞི་བ་ན།
དེའི་རང་སྣང་ལ་སྐུ་གསུང་ཐུགས་རྡོ་རྗེ་གསུམ་གྱི་སྣང་བའི་རྣམ་དག་ལམ་གྱིས་འཆར་བ་ཡིན་ཏེ། དེ་ལས་གཞན་དུ་མ་དག་པའི་སྒོ་གསུམ་རྡོ་རྗེ་གསུམ་དུ་རིགས་འགྱུར་འགྲོ་བ་ཡང་མ་ཡིན། འདི་བསལ་བའི་ཤུལ་དུ་སྔར་མེད་གཞན་ཞིག་སྐྱེ་བ་ཡང་མ་ཡིན། འདི་ཉིད་ཚོས་བྱས་པ་ལྟ་བུའང་མ་ཡིན། ཡིན་ན་འདོད་ཆགས་སོར་རྟོག་ཡེ་ཤེས་ཀྱི་རིགས་རྒྱུན་ཡིན་དགོས་ཟེར་ན། དེའང་འདོད་མི་ནུས་ཏེ། འདོད་ཆགས་ཀྱི་སྒྲིབ་པ་སྤངས་པས་གནས་གྱུར་པའི་ཕྱིར་སོར་རྟོག་ཡེ་ཤེས་སུ་འཇོག་གོ ། འདོད་ཆགས་ཀྱི་ངོ་བོ་གནས་གྱུར་གྱི་ཆ་ནས་སོར་རྟོག་ཡེ་ཤེས་སུ་འཇོག་ན། ཆོས་ཅན་གྱི་ངོ་བོའི་ཆ་ནས་སམ། ཆོས་ཉིད་ཀྱི་ངོ་བོའི་ཆ་ནས་འཇོག །
དང་པོ་ལྟར་ན་སོར་རྟོག་ཡེ་ཤེས་ཀྱི་ཚེ་འདོད་ཆགས་གནས་གྱུར་པ་མི་འཐད་དེ། འདོད་ཆགས་ཀྱི་ངོ་བོ་འགགས་ཟིན་པའི་ཕྱིར། གཉིས་པ་ལྟར་ན་གནས་གྱུར་མི་རུང་སྟེ། ཆོས་ཉིད་འགྱུར་མེད་དུ་བཤད་པའི་ཕྱིར། མཆན། དཔྱད་པ་འདི་མདོ་ལུགས་དང་ཐུན་མོང་གི་དབང་དུ་བྱས་ཀྱི། སྔགས་ལུགས་ཐུན་མོང་མིན་པ་ལྟར་ན་འདོད་ཆགས་ཉིད་ལ་ཐབས་ཀྱིས་མ་ཟིན་ན་འཁོར་བའི་ཆ་བྱེད་པ་དང༌། དེས་ཟིན་ན་མྱང་འདས་ཀྱི་ཆ་བྱེད་པའི་རྟེན་འབྲེལ་གྱི་ནུས་པ་བསམ་གྱིས་མི་ཁྱབ་པ་སྒྱུ་མ་ལྟ་བུ་གཉིས་ཡོད་པས། དེའི་ཚེ་ན་འཁོར་འདས་ཀྱི་རྒྱུ་སོ་སོའི་ཆོས་ཅན་དང་ཆོས་ཉིད་ཐ་དད་པ་མ་ཡིན་པ་ཞིག་ལ་རྟེན་ཅིང་འབྲེལ་འབྱུང་གི་གནས་འཐད་པ་ནི་ལེའུ་འོག་མ་རྣམས་སུ་རྒྱ་ཆེར་བཤད་དོ། ། མཆན་གྱི་མཆན།
དེས་ན་སྣང་བ་སེམས་སྣང་ཡིན་པའི་ཕྱིར། སྒོ་གསུམ་གྱི་སྣང་བ་རྡོ་རྗེ་གསུམ་དུ་སྣང་བར་ཡང་གྲུབ་བོ། ། བཞི་པ་ནི། འོ་ན་རང་གི་སེམས་སྣང་གིས་བསྡུས་པའི་བླ་མ་ལ་མོས་གུས་བྱས་པ་དོན་མེད་དུ་ཐལ། དེ་སེམས་ཙམ་ལས་ཕྱི་རོལ་དུ་གྲུབ་པའི་བླ་མ་མིན་པའི་ཕྱིར་ཞེ་ན། འདི་དང་གནད་གཅིག་པར། བུ་སྟོན་རིན་པོ་ཆེས། སམྦུ་ཊའི་འགྲེལ་པར། འོ་ན་ཉོན་མོངས་པ་རྣམ་པར་དག་པ་འདོད་པ་མིན་ནམ་ཞེ་ན། བདེན་ཏེ།
གཟུང་འཛིན་གྱི་དངོས་པོ་ཁོ་ན་ལ་སྒྲིབ་པར་བཞག་གོ ། འོ་ན་དེ་ཁོ་ན་སྒྲིབ་པར་འགྱུར་མོད་ཅེ་ན། མ་ཡིན་ཏེ། དེ་རྣམས་གཟུང་འཛིན་དེའི་ལྷན་ཅིག་འགྱུར་བ་ཉིད་ཀྱིས་སྒྲིབ་པར་བྱེད་པའི་ཕྱིར་རོ། ། གང་གི་ཕྱིར་བྱམས་སོགས་ནི་སྒྲིབ་པའི་ཆེད་དུ་མི་འགྱུར་ལ། ཆགས་སོགས་ནི་འགྱུར་བའི་ཕྱིར་ཆགས་སོགས་ཐབས་ཉིད་དུ་བཤད་པ་ནི་ཡོངས་སུ་ཤེས་པའི་ཁྱད་པར་ལས་ཆ་ཤས་ཀྱིས་མ་བསྒྲིབས་པའི་ཕྱིར་དང༌། ཐབས་ཀྱི་ཁྱད་པར་གྱི་ཕྱིར་ཏེ། གཞན་དུ་ན་སྒྲིབ་པ་ཁོ་ནའོ། ། འོ་ན་གཏི་མུག་དག་པར་མི་འགྱུར་ཏེ། གཏི་མུག་རྩ་བའི་སྒྲིབ་པའི་ངོ་བོ་ཡིན་པའི་ཕྱིར།
འདོད་ན་གཏི་མུག་རྣམ་སྣང་དུ་བཤད་དོ་ཞེ་ན། གཏི་མུག་གི་ངོ་བོའི་ཤེས་སྒྲིབ་བམ་རང་བཞིན་དག་པ་ཡིན་གྱི། ཡང་དག་པ་མ་ཡིན་པའི་གློ་བུར་བའི་དྲི་མ་དེ་ནི། རྣམ་སྣང་དུ་དག་པ་མིན་ཏེ་མེད་པའི་ཕྱིར་རོ། ། ཞེས་གསུངས་ལ། ངག་དོན་བསྡུ་ན། ངོ་བོ་གནས་འགྱུར་བ་དང་རིགས་འགྱུར་ན་ནི་སངས་རྒྱས་ལ་ཡང་ཐ་མལ་གྱི་སྒོ་གསུམ་ཡོད་པར་ཐལ་བའི་སྐྱོན། འདི་བསལ་ཤུལ་དུ་སྔར་མེད་གཞན་ཞིག་སྐྱེ་ན་ནི་རྒྱུ་ལྷན་ཅིག་སྐྱེས་པའི་འབྲས་བུ་མ་ཡིན་པར་ཐལ་བའི་སྐྱོན་དང༌། འདི་ཉིད་ཁྱད་ཆོས་གཞན་གྱིས་ཁྱད་པར་དུ་བྱས་པ་ཙམ་མ་གཏོགས། ངོ་བོ་ལ་སྔར་ལས་བཟང་དུ་མ་སོང་ན་ནི།
རྣམ་པར་དག་པས་རྨད་དུ་བྱུང་ཡང་མཆོག་ཏུ་མ་གྱུར་པར་ཐལ་བའི་སྐྱོན་ཡོད་དེ། འོ་ན་ཇི་ལྟར་ཞེ་ན། སྒྲིབ་བྲལ་རྣམ་དག་གི་རྟེན་ཅིང་འབྲེལ་བ་ཙམ་ལ་སྐུ་དང་ཡེ་ཤེས་སུ་འདོགས་པ་འདི་ལྟ་བུའི་མཐུ་ནི་རྟོགས་པར་དཀའོ། ། མཆན། ཁྱེད་ཀྱི་ཐལ་འགྱུར་དེ་ནི་འགལ་ཁྱབ་ཏུ་སོང་ལ། ངེད་ལྟར་ན་རང་རྒྱུད་དུ་གཏོགས་པའི་སེམས་སྣང་ཙམ་གྱི་བླ་མ་ལ་ཆོས་ཅན། མོས་གུས་བྱས་པ་དོན་དང་ལྡན་པ་ཡིན་ཏེ། བླ་མ་ཕྱི་རོལ་རྒྱང་ཆད་དུ་མ་གྲུབ་པས་རང་སེམས་དག་པ་ལ་བླ་མར་སྣང་བ་དེའི་ཐུགས་རྗེ་རང་སེམས་དང་དབྱེར་མེད་དུ་འཇུག་པའི་ཕྱིར་རོ། ། རྒྱུ་མཚན་དེས་དེ་ལ་མོས་པ་བྱས་པ་དོན་ཡོད་པའི་ཁྱབ་པ་གྲུབ་པ་ན་ཆོས་ཅན། རང་སེམས་བླ་མར་ཤར་བ་ཞེས་བརྗོད་དེ།
ལོག་ལྟ་གཏན་ཟད་ཀྱི་མོས་གུས་མཚན་ཉིད་པ་དུས་དེར་སྐྱེ་བས་བྱིན་རླབས་མཚན་ཉིད་པ་ཡང་དུས་དེར་འཇུག་པའི་ཕྱིར་རོ། ། རང་སེམས་དག་པའི་སྣང་བ་བླ་མ་དང་དཀོན་མཆོག་འཆར་བྱ་བའི་གནད་འདི་མ་གོ་བར་འབའ་ར་བ་སོགས་དུས་ཕྱིས་ཀྱི་སྒོམ་ཆེན་རྣམས་རང་གི་སེམས་ཉིད་བླ་མ་ཡིན། བླ་མ་གཞན་ནས་འཚོལ་འདོད་སྙིང་རེ་རྗེ། ། ཟེར་ནས་གླུ་ལེན་པ་སོགས་བྱེད་པ་ནི་ནོར་བའོ། ། མཆན། དེས་ན་སྣང་བ་སེམས་སྣང་ཡིན་པའི་ཕྱིར། དོན་འདི་ལྟ་བུ་ལ་དགོངས་ཏེ། དྭགས་པོ་བཀའ་བརྒྱུད་ཀྱི་ཞལ་ནས། བླ་མ་འདི་རང་རྒྱུད་ཀྱི་མེ་ལོང་ཡིན། ། སྐུ་འདས་གྲོངས་མངའམ་མི་མངའ་ལྟོས། །
ཇི་སྲིད་དུ་འདས་གྲོངས་མངའ་བའི་བར། ། ད་དུང་དད་པས་རང་རྒྱུད་སྦྱོངས། ། ཞེས་བཀའ་སྩལ་པའི་ཕྱིར། རང་སེམས་དག་པའི་སྣང་བ་ལ་བླ་མ་དམ་པ་འདས་གྲོངས་མེད་པར་དུས་རྟག་ཏུ་བསྟེན་རྒྱུར་ཡོད་ཅིང༌། དེ་ལ་མོས་གུས་འདུ་འབྲལ་མེད་པ་དེ་ལ། བརྒྱུད་པ་འདིས་བླ་མ་ལ་ཆོས་སྐུའི་མོས་གུས་སྐྱེས་པ་ཞེས་ཐ་སྙད་མཛད་པའི་སྲོལ་ཡོད་དོ། ། མཆན། བཀའ་བརྒྱུད་འདི་པའི་ལུགས་ལ། བླ་མ་ལ་ཆོས་སྐུའི་མོས་གུས་སྐྱེས་ན། སློབ་མས་ཆོས་སྐུ་རྟོགས་པས་ཁྱབ་པ་ནི་མ་ཡིན་ཏེ།
དང་པོར་སློབ་མས་བླ་མ་ལ་ཆོས་སྐུའི་མོས་གུས་སྐྱེས། དེའི་རྗེས་ཐོག་ཏུ་སློབ་མས་ཆོས་སྐུ་རྟོགས་པའང་ཡོད་པའི་ཕྱིར། མཆན་གྱི་མཆན། བླ་མ་ལ་མོས་གུས་བྱས་པ་ཡང་དོན་ལྡན་དུ་གྲུབ་བོ། ། ལྔ་པ་ནི་སྣང་བ་རང་གི་སེམས་ཡིན་པ་དང༌། འདི་ལྟར་སྣང་བའི་ཆོས་ཐམས་ཅད་རང་བཞིན་གྱིས་དག་པའི་ཕྱིར། འཆིང་གྲོལ་བྱེད་པོ་གཞན་དབང་ཅན་དུ་མ་གྲུབ་པས་རང་སེམས་ལ་ཕྱག་རྒྱ་ཆེན་པོར་རྟོགས་པ་སྐྱེར་རུང་བ་ཡིན་ནོ། ། དྲུག་པ་ནི། འོ་ན་རང་སྣང་གིས་བསྡུས་པའི་དགེ་རྩ་ལ་བསྔོ་བ་སོགས་བྱས་པ་དོན་མེད་དུ་ཐལ། དེ་རང་གི་སེམས་སྣང་ཙམ་ཡིན་པའི་ཕྱིར་ཞེ་ན།
དེ་ཡང་འགལ་ཁྱབ་ཏུ་སྨྲ་བ་ཡིན་མོད། ངེད་ལྟར་ན། རང་སྣང་གིས་བསྡུས་པའི་དགེ་རྩ་ཆོས་ཅན། བསྔོ་བས་འགྱུར་དུ་རུང་སྟེ། དངོས་པོ་ཆུང་ངུས་མེ་ཏོག་གཅིག་ཙམ་ཡང་བློས་དུང་ཕྱུར་ཕྲག་བརྒྱར་མོས་ནས་རང་སྣང་ཙམ་དུ་སངས་རྒྱས་ལ་ཕུལ་ནས་རྫོགས་བྱང་དུ་བསྔོས་པའི་རྒྱུ་ལས། བློས་ཇི་ཙམ་བཀོད་པར་སྣང་བ་དེ་ཙམ་གྱི་འབྲས་བུ་མཐའ་ཡས་པ་འབྱུང་བའི་ཕྱིར། དེས་ན་སྣང་བ་སེམས་ཡིན་པས་དགེ་རྩ་ལ་བསྔོ་བ་སོགས་བྱས་པས་དོན་ཡོད་དུ་འགྱུར་ལ། སེམས་སྣང་ཙམ་མ་ཡིན་ན་བསྔོས་པས་མི་འགྱུར་ཏེ། སེམས་དང་འབྲེལ་མེད་རྫས་གཞན་ཡིན་པའི་ཕྱིར། སྣང་བ་སེམས་སྣང་ཙམ་དུ་གོ་ན་གནད་དྲུག་པོ་འདི་ཡང་གོ་བར་འགྱུར་རོ། །
སྣང་བ་སེམས་སུ་སྙིང་ནས་གོ་བ་དགོས་ཞེས་པ་ལ། སྤྱིར་སྣང་བ་སེམས་སུ་རྟོགས་པ་ནི་གཟུང་མེད་རྟོགས་པའི་རྣལ་འབྱོར་ཡིན་པས་དེ་སྦྱོར་ལམ་བཟོད་པ་ནས་ཡོད། སྤྱིར་སྣང་བ་སེམས་སུ་རྟོགས་པ་ཙམ་གྱིས་མཐོང་ལམ་ཐོབ་པ་ནི་མིན་གསུངས། འདི་གཤའ་མར་གོ་ན་ཞེས་པ་ལ། སྣང་བ་རང་གི་སེམས་སྣང་དུ་ཤེས་པ་ན་དེ་མ་རྟོགས་པའི་སེམས་ཅན་ལ་སྙིང་རྗེ་ཆེན་པོ་སྐྱེ་ཞིང༌། དེ་ལྟར་མ་རྟོགས་པའི་སྡུག་བསྔལ་དེ་ཡང་རང་བཞིན་གྱིས་མ་གྲུབ་པར་གོ་བས། གཞན་གྱི་སྡུག་བསྔལ་ཐམས་ཅད་བདག་ལ་ཇི་མི་སྙམ་པར་ལེན་ནུས་པའི་སྙིང་སྟོབས་ཆེན་པོ་འབྱུང་བ་ཡིན་གསུངས། ཀུན་ཏུ་བཟང་པོ་ཞེས་པ་ལ། ཀུན་ཏུ་བཟང་པོ་ནི་འབྲས་བུ་སངས་རྒྱས་དང་རྒྱུ་བྱང་སེམས་གཉིས་ཀའི་མཚན་ཡིན་ལ། ཀུན་ཏུ་བཟང་པོའི་སྨོན་ལམ་ནི་དགེ་བའི་རྩ་བ་ཕྲ་མོ་རེ་ཡང་སངས་རྒྱས་བྱང་སེམས་ཐམས་ཅད་ཀྱིས་སེམས་ཅན་གྱི་དོན་དུ་ཐུགས་བསྐྱེད་པའི་དགེ་བ་དག་བློས་བསྡོམས་ནས་རྫོགས་བྱང་གི་ཆེད་དུ་སྨོན་པའོ། །
ཡང་ཁ་ཅིག་འདི་ལྟར་དྭོགས་ཏེ། རང་སྣང་ལ་གཞན་སྣང་བའི་མངོན་སུམ་ཆོས་ཅན། མངོན་སུམ་ཡང་དག་མ་ཡིན་པར་ཐལ། གཞན་སྣང་ཐམས་ཅད་རང་གི་སེམས་སྣང་ཙམ་ཡིན་པའི་ཕྱིར་ཞེ་ན། དེ་ལ་ཁྱབ་པ་ག་ལ་ཡོད། ཁོ་ན་རེ། འོ་ན་གཞན་གྱི་བདེ་སྡུག་རང་སེམས་ལ་སྣང་བ་དེའི་ཚེ་ན་ཆོས་ཅན། རང་གིས་གཞན་གྱི་བདེ་སྡུག་མྱོང་དགོས་པར་ཐལ། རང་སྣང་ལ་གཞན་གྱི་བདེ་སྡུག་སྣང་བ་དེ་མངོན་སུམ་ཡང་དག་ཡིན་པའི་ཕྱིར། དེ་བཞིན་དུ་རང་གི་བདེ་སྡུག་གཞན་སེམས་ལ་སྣང་བ་དེའི་ཚེ་ན་ཆོས་ཅན།
གཞན་གྱིས་རང་གི་བདེ་སྡུག་མྱོང་དགོས་པར་ཐལ། གཞན་སྣང་ལ་རང་གི་བདེ་སྡུག་སྣང་བ་དེ་མངོན་སུམ་ཡང་དག་ཡིན་པའི་ཕྱིར་ཞེ་ན། ཁྱབ་པ་ག་ལ་ཡོད་དེ། གཞན་གྱི་བདེ་སྡུག་རང་ལ་སྣང་བ་དེའི་ཚེ་ན། གཞན་གྱི་བདེ་སྡུག་དེ་རང་རྒྱུད་ཀྱིས་མ་བསྡུས་པའི་ཕྱིར་དང༌། རང་གི་བདེ་སྡུག་གཞན་ལ་སྣང་བ་དེའི་ཚེ་ན། རང་གི་བདེ་སྡུག་གཞན་རྒྱུད་ཀྱིས་མ་བསྡུས་པའི་ཕྱིར། དེས་ན་རང་གི་སེམས་ལ་རང་རྒྱུད་ཀྱིས་བསྡུས་པའི་བདེ་སྡུག་སྣང་བ་ནི་རང་གིས་མྱོང་དགོས་ལ། རང་གི་སེམས་ལ་གཞན་རྒྱུད་ཀྱིས་བསྡུས་པའི་བདེ་སྡུག་གི་སྣང་བ་ནི་ཡུལ་དུ་བྱས་པ་ཙམ་ཡིན་གྱི། རང་གིས་མྱོང་ག་ལ་དགོས།
སྤྱིར་རང་སེམས་ལ་རང་དང་གཞན་དུ་སྣང་བ་ཆོས་ཅན། རང་གིས་ཤེས་པ་ཙམ་གྱི་ཡུལ་ཡིན་དགོས་ཏེ། ས་སྐྱ་པཎྜི་ཏས་ཀྱང༌། རང་ལ་ཤར་ན་རང་ཡུལ་ཡིན། ། མ་ཤར་ན་ནི་དེ་ཡུལ་མིན། ། ཞེས་སྨྲས་པའི་ཕྱིར།
མདོར་ན་རང་རྒྱུད་ཀྱིས་བསྡུས་པའི་སེམས་སྣང་ཡིན་ན། སེམས་ལས་རྫས་གཞན་མ་ཡིན་དགོས་པ་དང༌། གཞན་རྒྱུད་ཀྱིས་བསྡུས་པའི་སེམས་སྣང་ལ་སེམས་དེ་ལས་འབྲལ་མི་རུང་བའི་སྣང་ཆ་ཞིག་དང༌། འབྲལ་རུང་གི་སྣང་ཆ་ཞིག་དང་གཉིས་ལས།
སྔ་མ་ནི་སེམས་ལས་རྫས་གཞན་མ་ཡིན་ཡང༌། ཕྱི་མ་ནི་སེམས་ལས་རྫས་གཞན་མ་ཡིན་པ་བརྗོད་མི་ནུས་སོ། ། གཞན་རྒྱུད་ཀྱི་བསྡུས་པའི་སེམས་སྣང་ཙམ་ནི་སེམས་དེ་ལས་རྫས་གཞན་ཡིན་མིན་གཉིས་ཀར་བརྗོད་མི་ནུས་སོ། ། གདུལ་བྱ་རང་དང་ཐ་དད་མེད་པ་རྣམས་སྨིན་པར་བྱེད། ཅེས་སོགས་ལ། ཚོགས་གཉིས་གོམས་པ་རབ་ཀྱིས་མཐར་སོན་པས་སངས་རྒྱས་པའི་ཚེ་སངས་རྒྱས་མིན་པའི་ཆོས་གང་ཡང་ཤུལ་དུ་མ་ལུས་པ་ཉིད། ཡང་ན་འདི་ལ་འདི་ལྟར་འཆད་ན་བདེ་སྟེ། རྒྱུའི་དུས་སུ་སེམས་ཅན་ཐམས་ཅད་ལ་རིགས་གཉིས་ཡོད་པ་ལ། བྱང་སེམས་བསྐྱེད་པ་པོ་རང་དང་སེམས་ཅན་ཐམས་ཅད་བྱེ་བྲག་མེད། ལམ་དུས་སུ་སེམས་ཅན་ཐམས་ཅད་ཚོགས་གཉིས་གསོག་པ་ལ་བྱང་སེམས་བསྐྱེད་པ་པོ་རང་དང་སེམས་ཅན་ཐམས་ཅད་བྱེ་བྲག་མེད།
འབྲས་དུས་སུ་སེམས་ཅན་ཐམས་ཅད་སྐུ་གཉིས་ཐོབ་པར་འགྱུར་བ་ལ་བྱང་སེམས་བསྐྱེད་པ་པོ་རང་དང་སེམས་ཅན་ཐམས་ཅད་བྱེ་བྲག་གམ་ཐ་དད་མེད་པའི་ཕྱིར། སེམས་ཅན་རྣམས་སེམས་ཅན་རྣམས་ཀྱིས་དོན་དུ་ཕན་ཚུན་ཕན་གཤའ་མར་འདོགས་རེས་བྱས་ན་མཐར་སེམས་ཅན་ཐམས་ཅད་འཁོར་འདས་གཏན་གྲོལ་དུ་ནུས་པའི་མྱང་འདས་ཐོབ་པ་ལ་དགོངས་སོ། ། མཆན། ཀྱིས་ཉིད་མཆོད། ཉིད་ཀྱིས་ཉིད་ལ་འཆད་པ་ལྟར་སོང་བའི་སྒོ་ནས་སྨིན་པར་བྱེད་པའོ། ། ཞེས་གསུངས།། ༈ རྡོ་རྗེའི་གསུང༌། ཆོས་ཐམས་ཅད་བསམ་པ་སྐད་ཅིག་མའི་རང་གཟུགས་ཡིན། ཞེས་སོགས་ཀྱི་སྐབས་སུ། འདི་སྣང་བ་རང་སེམས་དང་རྒྱུ་འབྲས་ཀྱི་འཇོག་མཚམས་ཀྱི་གནད་སྤྱིར་གཅིག་ཀྱང༌།
ཁྱད་པར་ཅུང་ཟད་ཡོད་དེ་སྔ་མ་སྣང་བ་རང་སེམས་ནི་འབྲས་བུ་རྒྱུ་ལ། ཇི་ལྟར་གནད་གཅིག་ན། འབྲས་བུ་སྣང་བ་ནི་རྒྱུ་རང་གིས་སེམས་ལ་ལྟོས་ནས་སྣང་བྱ་བའམ་རྒྱུ་བསམ་པ་སྐད་ཅིག་མ་ལས་འབྲས་བུ་ཆོས་ཐམས་ཅད་ཀྱི་རང་གཟུགས་སམ་རང་བཞིན་མ་འདྲེས་པ་སོ་སོར་སྣང་བྱ་བའི་ཚུལ་གྱིས་གནད་གཅིག་པར་མཚུངས་པའོ། ། མཆན། སེམས་རྒྱུ། སྣང་བ་འབྲས་བུ། འབྲས་བུ་སྣང་བའི་རྒྱུ་སེམས་མེད་ན་མི་འབྱུང་ན་མི་འཁྲུལ་བའོ། ། བསམ་པ་སྐད་ཅིག་མའི་འདུ་བྱེད་ཀྱི་དངོས་རྒྱུ་ནུས་པ་ཐོགས་མེད་ལས། འཁོར་འདས་ཀྱིས་བསྡུས་པའི་གནས་དོན་ལུས་སུ་སྣང་བའི་འབྲས་བུ་བསྐྱེད་ངེས་ལ་མི་འཁྲུལ་བའོ། ། མཆན།
མི་འཁྲུལ་བའི་དབང་དུ་བྱས་པ་དང༌། ཕྱི་མ་ནི་དངོས་རྒྱུ་ནུས་པ་ཐོགས་མེད་ཀྱི་འབྲས་བུ་བསྐྱེད་ངེས་ལ་མི་འཁྲུལ་བའི་དབང་དུ་བྱས་པའོ། ། སྤྱིར་མཐོ་རིས་དང་ངན་སོང་གི་ལམ་རྒྱུད་ཀྱང་སེམས་བཟང་ངན་ལས་མེད་དེ། ངན་སོང་བ་རྣམས་རྒྱུ་བསམ་པ་ངན་པའི་འབྲས་བུ་སྣོད་བཅུད་ཐམས་ཅད་ཀྱང་སྡུག་བསྔལ་དུ་སྨིན། མཐོ་རིས་པ་རྣམས་རྒྱུ་བསམ་པ་བཟང་བའི་འབྲས་བུ་བདེ་བར་སྨིན། སངས་རྒྱས་དང་སེམས་ཅན་གྱི་འབྲས་བུ་ཡང་རྒྱུ་བསམ་པ་བཟང་ངན་ལས་མེད་དེ། བྱང་སེམས་རྣམས་རྒྱུ་བྱང་ཆུབ་ཀྱི་སེམས་གཉིས་ལ་གོམས་པ་རབ་ཀྱི་མཐར་ཕྱིན་པས་འབྲས་བུ་སངས་རྒྱས་ཀྱི་སར་བདེ་ཆེན་དག་པ་རབ་འབྱམས་སུ་གྲོལ་བ་ཡིན། དེས་ན་རང་སེམས་འདི་རྒྱུ་ཀུན་ནས་ཉོན་མོངས་པའི་ཆོས་ཀྱི་འདུ་བྱེད་ལས། འབྲས་བུ་ཁམས་གསུམ་གྱི་འཁོར་བར་སྣང་ལ། རྒྱུ་རྣམ་པར་བྱང་བའི་ཆོས་ཀྱི་འདུ་བྱེད་ལས།
འབྲས་བུ་མྱ་ངན་ལས་འདས་པར་སྣང་བ་ཡིན་གསུངས། ཆོས་ཉིད་བསམ་པའི་རང་གཟུགས་ནི་ཕྱག་རྒྱ་ཆེན་པོ་ཡིན་བྱ་བ་ལ། སྤྱིར་སྔགས་བླ་མེད་ཀྱི་ཕྱག་ཆེན་མཚན་ཉིད་པ་ལ་བདེ་སྟོང་གཉིས་མེད་ཀྱི་ཡེ་ཤེས་མ་ཡིན་ན་ཕྱག་ཆེན་གོ་མི་ཆོད་ཀྱང༌། ཆོས་ཉིད་སྨྲ་བསམ་བརྗོད་མེད་ཡིན་པས་ཕྱག་ཆེན་གྱི་སྟོང་ཕྱོགས་ཀྱི་ཆ་ཙམ་དུ་འགྱུར་བ་ལ་དགོངས་པ་ཡིན། ཆོས་ཅན་བསམ་པའི་རང་གཟུགས་ཞེས་པའི་སྐབས་སུ། ཆོས་ཅན་རྣམ་སྨིན་དུ་གྲུབ་པའི་ཕུང་པོ་འདི་ཆོས་ཅན། འདི་ལྟར་སེམས་པ་དང་བསམ་པའི་ལས་ཉོན་གྱི་འདུ་བྱེད་ལས་གྲུབ་པའི་རང་སྣང་ངམ། རང་གཟུགས་སམ། རང་འབྲས་ཡིན་ཏེ། རྟེན་འབྲེལ་ཡན་ལག་བཅུ་གཉིས་ཀྱིས་མངོན་པར་འདུ་བྱས་པའི་ཕྱིར།
དེ་ཡང་ཆོས་མངོན་པ་ལས་རྟེན་འབྲེལ་ཡན་ལག་བཅུ་གཉིས་ཚེ་གསུམ་ལ་རྫོགས་པ་དང༌། ཚེ་གཉིས་དང༌། སྐད་ཅིག་ལ་རྫོགས་པའི་ཚུལ་གསུམ་གསུངས་སོ། ། ཡང་ལས་འབྲས་སྨིན་ཚུལ་ལ། རྟེན་འབྲེལ་ཡན་ལག་བཅུ་གཉིས་རྒྱུ་འབྲས་ཚར་གཉིས་ཚེ་གསུམ་ལ་རྫོགས་པ་ནི་བྱེ་སྨྲའི་ལུགས་ཏེ། རྒྱུ་མ་རིག་འདུ་བྱེད་ནི་ཚེ་སྔ་མ། འབྲས་བུ་རྣམ་ཤེས་མིང་གཟུགས་སྐྱེ་མཆེད་དྲུག་རེག་པ་ཚོར་བ་ལྔ། རྒྱུ་སྲེད་ལེན་སྲིད་པ་གསུམ་ནི་ད་ལྟ། འབྲས་བུ་སྐྱེ་བ་རྒ་ཤི་ནི་མ་འོངས་པ་སྟེ་ཚེ་གསུམ་ལ་རྫོགས་པ་ནི། མཛོད་ལས།
སྔོན་དང་ཕྱི་མཐའ་གཉིས་གཉིས་དང༌། ། བར་དུ་བརྒྱད་ཡོངས་རྫོགས་ལྡན་ལ། ། ཞེས་སོ། ། རྒྱུ་འབྲས་ཚར་གཅིག་ཚེ་གཉིས་ལ་རྫོགས་པ་ནི། སློབ་དཔོན་ཀླུ་སྒྲུབ། དང་པོ་བརྒྱད་པ་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། ། ལྷག་མ་བདུན་པོ་སྡུག་བསྔལ་ཡིན། ། ཞེས་པ་རྒྱུ་ལྔ། འབྲས་བུ་བདུན།
གསུངས་སོ། ། མཆན། མཐོང་ཆོས་མྱོང་འགྱུར་ལས་འབྲས་ཚེ་འདིར་སྨིན་པ་དང༌། སྐྱེས་ནས་མྱོང་འགྱུར་ལས་འབྲས་ཚེ་ཕྱི་མར་སྨིན་པ་དང༌། ལན་གྲངས་གཞན་ལ་མྱོང་འགྱུར་ལས་འབྲས་ཚེ་གསུམ་དང་དེ་ཕན་ཆད་དུ་སྨིན་པར་གསུངས་པ་དང༌། མྱོང་བར་མ་ངེས་པའི་ལས་ནི་དགེ་མི་དགེའི་ལས་ཉམས་ཆུང་ཞིག་དགེ་མི་དགེའི་ལས་སྟོབས་ཆེན་གཞན་གྱིས་བཅོམ་ནས་འབྲས་བུ་འབྱིན་པར་མ་ངེས་པའི་ལས་ལ་ཟེར་རོ། །

སྔ་མ་གཉིས་དང་གཞུང་འདིར་ཚེ་འདི་དང༌། ཚེ་འཕོས་པས་ལུས་འགྱུར་བའི་བསམ་པ་སྐད་ཅིག་མའི་རང་གཟུགས་གཉིས་གསུངས་པ་དང་གནད་གཅིག ། ཡང་འདི་ལྟར་ཡང་ཐོབ་སྟེ། ཆོས་ཅན་སངས་རྒྱས་ཀྱི་སྐུ་དང་ཡེ་ཤེས་ཀྱི་ཚོགས་ལའང་ཆོས་ཅན། ཇི་ལྟར་བྱང་ཆུབ་ཏུ་སེམས་བསྐྱེད་པའི་སེམས་དཔའ་དང༌། གཞུང་འདིར་ཚེ་མ་འཕོས་ཀྱང་ལུས་འགྱུར་བའི་བསམ་པ་སྐད་ཅིག་མའི་རང་གཟུགས་བཤད་པ་འདི། ལན་གྲངས་གཞན་ལ་མྱོང་འགྱུར་གྱི་ལས་དང་སྦྱར་ན་མི་འགྲིག་པར་འདུག་ཅིང༌། མཐོང་ཆོས་མྱོང་འགྱུར་གྱི་ལས་དང་སྦྱར་བ་དེའི་ཚེ་ནའང་ཚེ་མ་འཕོས་པར་ལུས་འགྱུར་བར་མི་འགྲུབ་སྟེ། མིའི་སྲོག་དབང་མ་འགགས་པར་དམྱལ་བའི་སྲོག་དབང་མི་འགྲུབ་པའི་ཕྱིར། དགོངས་གཅིག་འགྲེལ་བྱེད་སྔ་མས་འབྲི་གུང་པའི་དགོངས་པ་མ་ལོན་པར་ཟད་དོ། ། མཆན།
བསམ་པའི་འདུ་བྱེད་ལས་གྲུབ་པའི་རང་སྣང་ངམ། རང་གཟུགས་སམ། རང་འབྲས་ཡིན་ཏེ་རྒྱུ་ཚོགས་གཉིས་བསགས་ཤིང་སྒྲིབ་གཉིས་སྤངས་པའི་རང་འབྲས་ཡིན་པའི་ཕྱིར། དེ་ལྟར་འཁོར་འདས་ཀྱི་ཆོས་ཐམས་ཅད་ལ་རིགས་བསྒྲེ་བར་བྱའོ། ། སྭ་རཱུ་པ་གཟུགས་ལ་འཇུག་པར་མ་ཟད་རང་བཞིན་ལའང་འཇུག་པས། འདི་སྐབས་ཀྱི་རང་གཟུགས་ཞེས་པའང་གཟུགས་སུ་གྲུབ་པའི་དོན་མིན་ཏེ། ཡིན་ན་ཤེས་པ་བེམ་པོར་ཁས་ལེན་དགོས་ན་དེ་ལྟར་ཡང་མི་རིགས་པའི་ཕྱིར། དེས་ན་ཇི་ལྟར་སེམས་པ་དང་བསམ་པའི་ལས་ཀྱི་རང་བཞིན་དང་མཐུན་པའི་འབྲས་བུ་སྨིན་ཟེར་བའི་དོན་ཡིན་ཡང༌། དེ་དུས་ཀྱི་གདུལ་བྱའི་དབང་གིས་རང་གཟུགས་ཀྱི་ཐ་སྙད་སྦྱར་ནས་གསུངས་སོ། ། མདོར་ན་བསམ་སྦྱོར་སྐད་ཅིག་མའི་ལས་རེས་ཀྱང་འབྲས་བུ་གཞལ་དུ་དཀའ་བ་དུ་མ་བསྐྱེད་དེ་ཡུལ་ཁྱད་པར་ཅན་ ཡུལ་ཁྱད་པར་ཅན་ནི་དཀོན་མཆོག་གསུམ་མོ། །
མཆན། ལ་གུས་པའི་ཕྱག་གནས་ལྔ་ས་ལ་གཏུགས་པ་གཅིག་གིས་ཀྱང་གསེར་གྱི་ས་གཞི་བར་གྱི་རྡུལ་ཕྲ་རབ་ཇི་སྙེད་པའི་གྲངས་མཉམ་གྱི་འཁོར་ལོས་བསྒྱུར་བའི་རྒྱལ་པོ་ཐོབ་པར་གསུངས་པ་ལྟ་བུའོ། ། འཇིག་རྟེན་མགོན་པོ་ཉིད་ཀྱིས་ཆོས་ལྔ་ཐུགས་ལ་འཁྲུངས་བྱ་བའི་ཆོས་ལྔ་པོ་ནི་ལྔ་ལྡན་དེ་འཁྲུངས་པའི་སྟོབས་ཀྱིས། བྱང་ཆུབ་སེམས་ཀྱི་རང་གཟུགས་སམ་འབྲས་བུ་འགྲོ་བ་དབང་དུ་འདུས་པ་སོགས་སོ། ། བྱང་ཆུབ་སེམས་ཀྱི་རང་བཞིན་སྐུ། ། ཞེས་སོགས་ལ། རྒྱུ་བྱང་ཆུབ་ཀྱི་སེམས་གཉིས་མཐར་ཕྱིན་པའི་རང་འབྲས་སམ་རང་བཞིན་ནི་སྐུ་གཉིས་ཡིན་པས་ཞེས་སོ། ། དགེ་སྡིག་བསམ་པ་སྐད་ཅིག་མའི་ལས་ཀྱི་འབྲས་བུ་དཔག་མེད་འབྱིན་ནུས་སུ་གྲུབ་པ་དེ་མཐོང་མཁན་གྱི་གང་ཟག་བཞི་སྟེ། རིགས་མཐུན་པ་ནི། བསྐྱེད་རིམ་ལ་བརྟན་པ་ཐོབ་པའི་རྣལ་འབྱོར་པ་གཅིག་གིས་དགྱེས་པའི་རྡོ་རྗེ་བསྒོམས།
གཅིག་ཤོས་ཀྱི་འཁོར་ལོ་བདེ་མཆོག་ལྟ་བུ་བསྒོམས་ན་གྱ་ནོམ་ལྷར་འཛིན་གྱི་ཤེས་ངོ་ཙམ་དུ་གསལ་སྣང་རིས་མཐུན་པས་དེ་གཉིས་ཕན་ཚུན་མཐོང་རེས་འབྱུང་བ་ལྟ་བུ་ཡིན། རྒྱ་གར་དུ་གཤིན་རྗེ་གཤེད་ཀྱི་རྣལ་འབྱོར་པ་ཞིག་གིས། རྡོ་རྗེ་འཇིགས་བྱེད་ཀྱི་རྣལ་འབྱོར་པ་ཞིག་ལ་རྡོ་རྗེའི་རྭ་གུར་ཐམས་ཅད་མེས་བསྲེག་པའི་སྦྱོར་བ་བྱས་པས། རྡོ་རྗེ་འཇིགས་བྱེད་ཀྱི་རྣལ་འབྱོར་པ་དེས་རྡོ་རྗེའི་རྭ་གུར་གྱི་རྒྱབ་ཏུ་ཆུའི་དཀྱིལ་འཁོར་གྱི་བསྲུང་འཁོར་བསྒོམས་པས་མ་གནོད་ཟེར་བ་ལྟ་བུ་ཡིན། མཆན། འདི་ལའང་བསྐྱེད་རིམ་ལ་བརྟེན་ནས་རྫུ་འཕྲུལ་གྱི་མངོན་ཤེས་ཐོབ་པས། རྡོ་རྗེ་འཇིགས་བྱེད་དུ་སྤྲུལ་པ་ལྟ་བུའང་ཡོད་ལ། དེ་ནི་མིག་གིས་ཡུལ་ཡང་ཡིན་ལ། དེ་ལྟ་མ་ཡིན་པར་ཡིད་ངོའི་གསལ་སྣང་ཙམ་དེ་ཕ་རོལ་པོའི་གཞན་སེམས་ཤེས་པའི་མངོན་ཤེས་རྗེས་མཐུན་པས་དཔོག་པ་ཙམ་ལས་དངོས་སུ་རིགས་པར་བཞག་དཀའ་སྟེ། ཕ་རོལ་པོའི་བསྐྱེད་རིམ་གསལ་སྣང་དེའང་གཞན་སེམས་ཀྱི་སྣང་བ་ཙམ་ལས་རྫས་རང་དབང་བའི་ལྷ་སྐུར་མ་གྲུབ་པས།
དེ་མངོན་སུམ་དུ་འཛིན་ན་གཞན་སེམས་ཤེས་པའི་མངོན་ཤེས་མ་ཐོབ་པར་མི་འཛིན་གཞན་སེམས་ཤེས་པའི་མངོན་ཤེས་ཐོབ་པའང་བསམ་གཏན་གྱི་སེམས་ཐོབ་པ་ཞིག་དགོས་པས་སོ། ། མཆན་གྱི་མཆན། ཡིད་ཀྱི་གཟུགས་ཅན་ནི་གཞན་སེམས་ཤེས་པའི་མངོན་ཤེས་ཡོད་པ་ལ་ཟེར། གཞན་སེམས་ཤེས་པའི་མངོན་ཤེས་ལ་ཡིད་ཀྱི་གཟུགས་ཅན་བྱ་བའི་མིང་འདོགས་འདི་སྒོམ་ཆེན་སྦྱངས་པ་མ་བྱས་པའི་བརྡ་ཡིན་ལ། གསུང་རབ་ནས་དེ་ལྟར་མ་གྲགས་ཀྱང་སྔར་གྱི་ཡིག་རྙིང་ཐད་སོར་བཀོད་པའོ། ། མཆན། ལྷའི་མིག་ནི་ལྷའི་མིག་གི་མངོན་ཤེས་ཡོད་པའོ་གསུངས། འདིར་གང་ཟག་འདི་བཞིས་ལས་དང་ལས་འབྲས་མངོན་སུམ་དུ་མཐོང་ཞེས་པའང་སྔོན་གྱི་ཡིག་རྙིང་ལྟར་བཀོད་པ་ཡིན་ཡང༌། འདིར་ནི་རྗེ་འབྲི་གུང་པའི་དགོངས་པར་ཅུང་མ་སོང་སྟེ། ལས་དང་རྣམ་སྨིན་གྱི་ནུས་པ་མངོན་སུམ་དུ་མཁྱེན་པའི་སྟོབས་རྫོགས་པའི་སངས་རྒྱས་མ་གཏོགས་གཞན་ལ་རྗེས་མཐུན་ལས་དཀའ་བའི་ཕྱིར་ཏེ།
མཛོད་འགྲེལ་ལས། ཤེས་པ་རྣམ་པ་བཅུ་པོ་དེ་ཉིད་གཞན་གྱི་ནི་སྟོབས་ཞེས་མི་བྱ། སངས་རྒྱས་ཁོ་ནའི་སྟོབས་ཞེས་བྱའོ། ། ཞེས་འབྱུང་ལ། ལྷའི་མིག་གི་མངོན་ཤེས་ཀྱི་ཡུལ་ནི། གཟུགས་ཀྱི་སྐྱེ་མཆེད་ཡིན་ལ། སེམས་སེམས་བྱུང་སོགས་ཆོས་ཀྱི་སྐྱེ་མཆེད་པ་དེའི་ཡུལ་མ་ཡིན་པའི་ཕྱིར་དཔྱད་པར་བྱའོ། ། མཆན། འཆི་ཁར་མི་དགེ་བས་མཚམས་སྦྱར་ནས་ཞེས་སོགས་ལ། སྤྱིར་ལས་མཐུ་ཅན་སྟོབས་ཤིན་ཏུ་ཆེ་བའི་འབྲས་བུ་ནི་ལས་གཞན་གྱིས་འཇོམས་མི་ནུས་ལ།
ལས་དགེ་སྡིག་ཉམ་ཆུང་བ་ནི་རྐྱེན་གྱིས་བསྒྱུར་བའང་ཡོད་གསུང༌། འདི་ཡང་ཐེག་དམན་གྱི་དབང་དུ་བྱས་པ་ཡིན་ལ། ཐེག་ཆེན་དུ་ནི་མི་དགེ་བའི་ལས་མཐུ་ཆེན་དགེ་བའི་ལས་ཀྱིས་འཇོམས་པ་ཡོད་ལ། མི་དགེ་བའི་ལས་མཐུ་ཆེན་གྱིས་ནི། དགེ་བའི་ལས་མཐུ་ཅན་འཇོམས་མི་སྲིད་པའོ། ། མཆན། འོ་ན་བྱང་ཆུབ་སེམས་དཔའ་ལ་ཁོང་ཁྲོའི་སེམས་ཀྱིས་བསྐལ་པ་སྟོང་དུ་བསགས་པའི་སྦྱིན་སོགས་ཀྱིས་འབྲས་བུ་འཇོམས་པར་བཤད་པ་ཅི་ཞེ་ན། དེ་ནི་དེའི་འབྲས་བུ་བསྐལ་བ་དེ་ཙམ་དུ་རྒྱང་སྲིང་བར་བྱེད་པའི་དོན་ཡིན་ནོ། ། མཆན་གྱི་མཆན། གོང་དུ་དགེ་སྡིག་ཚན་པོ་ཆེ་གང་ཡང་མ་སོང་ཡང་ཞེས་པ་ལ།
སྐྱེ་བ་འདི་ལ་དགེ་སྡིག་མངོན་གྱུར་གྱི་ལས་ཚན་པོ་ཆེ་མ་བསགས་པ་ལ་དགོངས་པ་ཡིན། གཞན་འཁོར་བ་ཐོག་མ་མེད་པ་ནས་ལས་མཐའ་ཡས་པ་བསགས་པས་སེམས་ཅན་རེ་རེ་ལའང་ས་ཕྱོགས་འདི་ཉིད་དུའང་སྡིག་པ་རྭ་ཅན་དུ་སྐྱེ་བར་འགྱུར་བའི་ལས་ཀྱི་འབྲས་བུ་ཕྱུང་མ་ཟིན་པ་ཁོ་ན་ཡང་སེམས་ཅན་ཀུན་གྱིས་བགྲངས་ཀྱང་བགྲང་གིས་མི་ལང་ཙམ་ཡིན། དེ་བཞིན་དུ་ས་ཕྱོགས་འདིར་འཁོར་ལོས་བསྒྱུར་བའི་རྒྱལ་པོར་སྐྱེ་བའི་ལས་ཀྱི་འབྲས་བུ་ཕྱུང་མ་ཟིན་པ་ཁོ་ན་ཡང་གཟུགས་སུ་གྲུབ་ན་ནམ་མཁར་མི་ཤོང་བ་ཙམ་ཡོད་གསུངས། སེམས་དེས་ལུས་བྱིན་གྱིས་རློབ་པ། ཐ་སྙད་འདིའང་དགོངས་གཅིག་པ་སྔ་རབས་པའི་སྒྲོས་ཐད་སོར་བཞག་པ་ཡིན་ཡང༌། གསུང་རབས་ཀྱི་བརྡ་མིན། བླུན་པོའི་ཁ་ངག་ཡིན། མཆན། བྱ་བ་ཐ་སྙད་ཅུང་མི་མཛེས་པར་འདུག་ཀྱང་ལས་དགེ་མི་དགེའི་བསགས་པ་བཞིན་དུ་ལུས་ཀྱང་བཟང་ངན་སོ་སོར་འགྲུབ་པའི་དོན་ཡིན་གསུངས། ཚེའི་དུས་བྱེད་པའི་གང་ཟག་གཞན་ལ་ཞེས་སོགས་ལ།
ཁམས་ན་ཕལ་པ་འཆི་ཁ་མ་ལ་འཕོ་བ་འདེབས་པ་དར་ཡང་ཕན་ཐོགས་པར་མ་གོ་སྟེ། སྔགས་བླ་མེད་ཀྱི་འཕོ་བ་ནི་རྣལ་འབྱོར་པ་ཚེ་དེར་མཆོག་གི་དངོས་གྲུབ་མ་ཐོབ་ན་འཕོ་བ་དང་གྲོང་འཇུག་གི་སྟོབས་ཀྱིས་དག་པའི་ཞིང་དུ་རིག་པ་འཛིན་པའི་ལུས་ལེན་པ་ཡིན་ལ། གང་ཟག་ཕལ་པས་དེ་མི་ནུས་པས་འཕོ་བའི་དམིགས་པ་འཛིན་པ་ལས་ཁོ་རང་གང་ལ་མོས་པའི་ཆོས་ཀྱིས་བློ་ཁྲིད་ནས། མཚན་དང་གཟུངས་སྔགས་བྱིན་རླབས་ཅན་ཀླག་ཏུ་འཇུག་པའམ་རྣ་བར་སྒྲོག་པ་དང༌། བྱང་ཆུབ་ཏུ་སེམས་བསྐྱེད་པ་དང༌། སྡིག་པ་ལ་འགྱོད་པ་བསྐྱེད་ནས་བཤགས་པ་བྱེད་དུ་འཇུག་པ་སོགས་ཕན་ཡོན་ཆེ་བས་དེ་ལྟར་བྱེད་རིགས་པའི་ཕྱིར། སྨོན་ལམ་ཁྱད་འཕགས་ཀུན་ཏུ་བཟང་པོའི་སྨོན་ལམ་བྱ་བ་བཟང་སྤྱོད་དང༌། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། ། བཟང་པོར་སྤྱོད་པས་བྱང་ཆུབ་སངས་རྒྱས་ནས། ། ཞེས་པ་ལྟར་རོ། །
མཆན། བྱང་ཆུབ་སྤྱོད་པའི་སྨོན་ལམ་བྱ་བ་བྱམས་པའི་སྨོན་ལམ་འདེབས་སུ་འཇུག་པ་ལེགས་གསུང༌། ཚེ་མ་འཕོས་ཀྱང་ལུས་འགྱུར་བའི་སྐབས་སུ། མི་ལྟ་བུའི་རང་རྒྱུད་ལ་དུད་འགྲོར་སྐྱེ་བའི་རྒྱུ་ཚོགས་གྲངས་ཚང་གེགས་མེད་དུ་གྱུར་པའི་རྐྱེན་གྱིས་ལུས་སྔ་མའི་རིགས་རྒྱུན་མ་འགགས་པར་ལུས་ཕྱི་མ་དུད་འགྲོའི་ལུས་སུ་འགྱུར་བ་དང༌། མ་མཐའ་ལ་དགེ་སློང་ལྷས་བྱིན་མི་ལུས་མ་སྤངས་པར་མནར་མེད་དུ་ལྟུང་བ་ལྟ་བུ་ཡིན། འདི་ཡང་དཔྱད་ན་ཅུང་མི་འཐད་དེ། མིའི་ལུས་ཀྱི་གོ་སར་དུད་འགྲོའི་ལུས་ཀྱི་གོ་ས་གཉིས་པ་མི་འབྱུང་བས། མི་ལུས་ཀྱི་རིགས་རྒྱུན་སྔ་མ་བཏང་བ་དེ་རང་ངམ་གཞན་གྱིས་མ་མངོན་པ་སྟེ། དཔེར་ན་བརྒྱ་བྱིན་སྔ་མའི་གོ་སར་ཕྱི་མ་འབྱུང་བའི་ཚེ་སྔ་མ་འཆི་བ་མི་མངོན་པ་བཞིན་ནོ། ། མཆན།
ཡར་མཐའ་ལ་ལྟོས་ན་རྡོ་རྗེ་ཐེག་པར་ལུས་མ་སྤངས་པར་འཇའ་ལུས་རྡོ་རྗེའི་སྐུ་འགྲུབ་པའང་ཚེ་མ་འཕོས་ཀྱང་ལུས་འགྱུར་བ་ཡིན་གསུངས། སྤྲེའུའི་ཡན་ལག་ལྟར་ཞེས་པ་ནི། གཡོ་བའི་དཔེ་རགས་པ་ཙམ་ཡིན་ལ། བསམ་པ། འདི་ཡང་དགོངས་གཅིག་པ་སྔ་མའི་སྒྲོས་དང་བསྟུན་ནས་བཤད་པ་ཡིན་ཡང༌། དོན་ལ་ཅུང་མི་འབྱོར་ཏེ། མིའི་རྟེན་གྱི་རྡོ་རྗེ་འཆང་གི་སྐུ་གྲུབ་པ་ན། རྣམ་སྨིན་གྱི་ཕུང་པོར་གྱུར་པའི་མིའི་ལུས་རྟེན་གྱི་ཚེ་སྲོག་དྲོད་དབུགས་སོགས་འགགས་ཟིན་པའི་ཕྱིར་ཏེ། ཡེ་ཤེས་ཀྱི་སྐུར་གྱུར་པའི་གཟུགས་ཀྱི་སྐུ་བརྙེས་ཟིན་པའི་ཕྱིར། ཁྱབ་པ་མེད་དོ་སྙམ་ན།
རྡོ་རྗེ་འཆང་གི་གོ་འཕང་ཐོབ་ནས་སེམས་ཅན་གྱི་རོ་གོག་སྐྱུར་མི་ཐུབ་ན་ནི། རྡོ་རྗེ་འཆང་གི་གོ་འཕང་ཡང་དེ་ཙམ་དུ་ཟད་དོ། ། མཆན། མིའི་རྟེན་གྱིས་རྡོ་རྗེ་འཆང་གི་གོ་འཕང་ཐོབ་པ་ན། དེར་གྱུར་པའི་སྲོག་འགགས་དགོས་པར་གསལ་ཏེ། རྣམ་སྣང་མངོན་བྱང་གི་རྒྱུད་ཕྱི་མ་ལས། བྱང་ཆུབ་སེམས་དཔའ་གསང་སྔགས་ཀྱི་སྤྱོད་པ་སྤྱད་པ་རྣམས་ཀྱིས། ཚེ་འདི་ཉིད་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། ། དེ་ཅིའི་ཕྱིར་ཞེ་ན། ཚེ་ཞེས་བྱ་བ་ནི་དེ་བཞིན་གཤེགས་པས་སྐྱེ་བ་ལ་འདུ་ཤེས་སུ་བྱ་བར་གསུངས་ཏེ།
བྱང་ཆུབ་སེམས་དཔའ་རྣམས་ཀྱི་འདུ་ཤེས་དེ་ཡང་ཆོས་ཉིད་ཀྱི་ངོ་བོ་ཉིད་ཀྱི་ཏིང་ངེ་འཛིན་ཐོབ་པའི་སྔོན་རོལ་ཉིད་དུ་འགགས་ཟིན་པའི་ཕྱིར་རོ། ། ཞེས་གསུངས་སོ། ། མཆན་གྱི་མཆན།
སྐད་ཅིག་མས་རང་གཟུགས་བསྐྱེད་པའི་སྐད་ཅིག་མ་གཡོ་བའི་དཔེར་ཤིན་ཏུའང་རྩིང་བ་ཡིན་གསུངས།། ༈ རྡོ་རྗེའི་གསུང༌། གཤིས་ལ་མི་གནས་ན་བལྟས་པས་མི་འགྱུར་བྱ་བ་འདི་ལ། འདི་ལ་དགེ་ལྡན་པའི་བསྟན་འཛིན་ཆེན་པོ་ཞིག་གི ། རྗེ་ཙོང་ཁ་པས་ཀུན་རྫོབ་ཚད་གྲུབ་ཏུ་བཞེད་པ་འདི། སྔོན་གྱི་བཀའ་བརྒྱུད་གོང་མའི་བཞེད་པ་ཡིན་ཏེ། དགོངས་གཅིག་ཏུ་གཤིས་ལ་མི་གནས་ན་བལྟས་པས་མི་འགྱུར་བྱ་བ་འདི་བཞུགས་ཞེས་པས་ཀྱང་གྲུབ་བོ་ཟེར་རོ། །
མཆན། ཁ་ཅིག་འདི་ལྟར་དྭོགས་ཏེ། འོ་ན་གོང་དུ་བློ་སྐད་ཅིག་མའི་བསམ་པ་ཇི་ལྟར་འགྱུར་བ་དེའི་རང་བཞིན་ནམ་རང་གཟུགས་ཀྱི་ཡུལ་དང་ཡུལ་ཅན་གྱི་ཆོས་རྣམས་ཀྱི་མཚན་གཞི་མཚན་ཉིད་ཀྱང་འགྱུར་རུང་དུ་བཤད་པ་མི་འཐད་པར་ཐལ། ཡུལ་ཡུལ་ཅན་གྱི་ཆོས་རྣམས་ཀྱི་མཚན་གཞིའི་གཤིས་ལ་རང་གི་མཚན་གཞི་དང་མཐུན་པའི་མཚན་ཉིད་མི་གནས་ན། བློ་དེའི་མཚན་ཉིད་མ་ཡིན་པ་མཚན་ཉིད་དུ་སྒྲོ་བཏགས་ནས་བལྟས་ཀྱང༌། ཡུལ་ཡུལ་ཅན་གྱི་ཆོས་རྣམས་ཀྱི་མཚན་གཞིའི་གཤིས་ཀྱི་མཚན་ཉིད་འགྱུར་མི་རུང་བར་འདིར་བཤད་པའི་ཕྱིར་ཞེ་ན། དེ་ལ་ཁྱབ་པ་ག་ལ་ཡོད་དེ། སྤྱིར་ཆོས་ཐམས་ཅད་བསམ་པ་སྐད་ཅིག་མའི་རང་གཟུགས་སུ་འགྱུར་རུང་བར་བསྟན་པ་ནི། རང་རྒྱུད་ཀྱིས་བསྡུས་པའི་ཆོས་ཐམས་ཅད་རང་རྒྱུད་ཀྱི་བསམ་པ་སྐད་ཅིག་མའི་བྱེད་པ་ལ་བརྟེན་ནས། རང་གཟུགས་སམ་རང་སྣང་གི་ཆོས་ཙམ་དུ་འགྱུར་བའམ།
ཆོས་ཐམས་ཅད་རྟོག་པས་ཕར་བཞག་གི་བག་ཆགས་དང་མཐུན་པའི་སྣང་བར་འགྱུར་རུང་ཙམ་ཡིན་པར་བསྟན་ལ། གཤིས་ལ་མི་གནས་ན་བལྟས་པས་མི་འགྱུར་བྱ་བ་འདིས་ནི་རང་རྒྱུད་ཀྱི་བློ་སྐད་ཅིག་མས་འགྱུར་བའི་རང་གཟུགས་སམ་རྟོག་པས་ཕར་བཞག་གིས་འགྱུར་བའི་ཆོས་དེའི་མཚན་གཞིའི་གཤིས་ལ། མཚན་གཞི་དེ་དང་མཐུན་པའི་མཚན་ཉིད་གནས་པ་དེ་ལས། ལོག་ཤེས་ཀྱི་དེའི་མཚན་ཉིད་མིན་པ་ཞིག་མཚན་ཉིད་དུ་བལྟས་ཀྱང༌། མཚན་གཞི་དེའི་མཚན་ཉིད་མི་འགྱུར་བར་བསྟན་པའི་ཕྱིར་རོ། ། ཆོས་ཐམས་ཅད་བསམ་པ་སྐད་ཅིག་མས་འགྱུར་བའི་རང་གཟུགས་སུ་བསྟན་པ་དང༌། དེ་ལྟ་བུའི་རང་གཟུགས་ཀྱི་ཆོས་རྣམས་ཀྱི་མཚན་གཞིའི་གཤིས་ལ། དེ་མཐུན་གྱི་མཚན་ཉིད་གནས་པ་ལོག་ཤེས་ཀྱིས་མི་གནས་པར་བལྟས་ཀྱང་དེའི་མཚན་ཉིད་མི་འགྱུར་བར་གནས་པར་བཤད་པ་གཉིས་ལ་འགལ་བ་ཅི་ཡང་མ་མཐོང་ངོ༌། ། དེ་ཡང་དཔེར་ན་སེམས་བསམ་པ་སྐད་ཅིག་མ་མ་རིག་པས་བསླད་པའི་འགྱུར་རུང་གི་རང་གཟུགས་སམ་འཁྲུལ་སྣང་གི་མཚན་གཞིའི་གཤིས་ལ་བདེན་པར་གྲུབ་པའི་མཚན་ཉིད་ཅན་གྱི་སྣང་བ་སྐྱེ་བ་ལའང༌། བདེན་གྲུབ་ཀྱི་མཚན་ཉིད་ཅན་གྱི་སྣང་བ་དེ་མ་རིག་པས་བསླད་པའི་འཁྲུལ་པར་རྟོགས་ན་བདེན་པར་གྲུབ་པའི་མཚན་ཉིད་ཅན་གྱི་སྣང་བ་ལྡོག་ལ།
དེ་ལྟ་མ་ཡིན་པར་འཁྲུལ་སྣང་གི་ཆོས་ཀྱི་མཚན་གཞིའི་གཤིས་ལ། བདེན་གྲུབ་ཀྱི་མཚན་ཉིད་དུ་སྣང་བ་བློས་བདེན་པར་མི་སྣང་ངོ་སྙམ་དུ་བལྟས་ཤིང་བསྒོམས་ཀྱང༌། བདེན་གྲུབ་ཀྱི་མཚན་ཉིད་ཅན་གྱི་འཁྲུལ་སྣང་དེ་ལྡོག་མི་ནུས་པ་བཞིན་ནོ། ། དེ་ཡང་སྔོན་འཕགས་པའི་ཡུལ་དུ་ཐེག་པ་ཆེན་པོའི་བསྟན་པ་གསལ་བར་བྱེད་པ་ལ། དཔལ་མགོན་ཆེན་པོ་ཀླུ་སྒྲུབ་བྱོན་ནས། ཆོས་ཐམས་ཅད་སྟོང་ཉིད་དོན་དམ་བདེན་པ་དང༌། རྟེན་ཅིང་འབྲེལ་བར་འབྱུང་བ་ཀུན་རྫོབ་བདེན་པའི་གནས་ལུགས་གཉིས་ཐར་པ་དང་ཐམས་ཅད་མཁྱེན་པ་འདོད་པ་རྣམས་ལ་གསལ་བར་མཛད་ལ། གངས་རིའི་ཁྲོད་འདིར་ནི། སྐྱོབ་པ་འབྲི་གུང་པ་དེ་ཉིད་ཀྱིས། ཐར་པ་དང་ཐམས་ཅད་མཁྱེན་པ་འདོད་པ་རྣམས་ལ།
བདེན་གཉིས་ཀྱི་གནས་ཚུལ་ཕྱིན་ཅི་མ་ལོག་པར་གསལ་བར་མཛད་པ་ནི། སྤྱིར་བདེན་པ་གཉིས་ལས། ཀུན་རྫོབ་བདེན་པ་ལ་ཡང་དག་ཀུན་རྫོབ་དང༌། ལོག་པའི་ཀུན་རྫོབ་གཉིས། དོན་དམ་བདེན་པ་ལ་རྣམ་གྲངས་པའི་དོན་དམ་དང༌། རྣམ་གྲངས་མ་ཡིན་པའི་དོན་དམ་གཉིས་སུ་ཡོད་ལ། དེ་ལྟར་དབྱེ་གཞི་སོ་སོའི་སྟེང་དུ་བདེན་གཉིས་ཀྱི་མཚན་ཉིད་སོ་སོར་ཡོད་པས། ངོ་བོ་ཉིད་དམ་རང་བཞིན་གྱིས་གྲུབ་པའི་མཚན་ཉིད་ཐམས་ཅད་དང་བྲལ་བ་ནམ་མཁའ་ལྟ་བུའི་མཚན་ཉིད་ནི། རྣམ་གྲངས་མ་ཡིན་པའི་དོན་དམ་བདེན་པའི་མཚན་ཉིད་དང༌། དེ་ལྟར་འཇིག་རྟེན་པའི་ཐོས་བསམ་སྒོམ་བྱུང་གིས་རྟོགས་པའི་སྟོང་པ་ཉིད་ནི་རྣམ་གྲངས་པའི་དོན་དམ་བདེན་པ་ཡིན་ལ།
མཚན་གཞི་དེ་ལའང་མཚན་ཉིད་འདི་ཞུགས་ལ། ཡང་དག་ཀུན་རྫོབ་བདེན་པའི་མཚན་ཉིད་ནི། ས་ཡི་མཚན་ཉིད་སྲ་བ་དང༌། མེའི་མཚན་ཉིད་ཚ་བ་ལྟ་བུ་རང་འཇོག་བྱེད་ཀྱི་ཁྱད་ཆོས་གང་ཡིན་པའི་དོན་བྱེད་པ་ལ་མི་བསླུ་བའོ། ། ལོག་པའི་ཀུན་རྫོབ་ཀྱི་མཚན་ཉིད་ནི། ཡང་དག་པའི་ཀུན་རྫོབ་ གྲུབ་བདེན་ལྟར་སྣང་བའི་དོན་བྱེད་པ་ལ་མི་བསླུ་བའོ་ཞེས་ཀྱང་རུང་ངོ༌། ། མཆན། ལ་ལྟོས་ནས་འཁྲུལ་པའམ་བསླུ་བ་ཡིན་པས་ཡང་དག་ཀུན་རྫོབ་ལྟར་སྣང་ནས་དེ་དང་དེར་གྲུབ་བདེན་གྱི་དོན་བྱེད་མི་ནུས་པས་བསླུ་བའོ། ། དེས་ན་བདེན་པ་གཉིས་ཀ་ལ་རང་རང་གི་མཚན་གཞིའི་གཤིས་ལ་མཚན་ཉིད་ཇི་ལྟར་གནས་པ་དེ་ལྟ་མ་ཡིན་པས་བལྟས་ཀྱང་མཚན་ཉིད་འདོར་སྲིད་པ་མ་ཡིན་ནོ། ། འོ་ན་དེ་ལ་ཁ་ཅིག་འདི་ལྟར་དྭོགས་ཏེ།
ཟླ་བ་གཉིས་སྣང་དང༌། གྲུར་ཞུགས་པས་ལྗོན་ཤིང་འགྲོར་སྣང་གི་རྟོག་མེད་ལོག་ཤེས་ཀྱི་ཡུལ་དེ་དང༌། སྒྲ་རྟག་པའི་རྟོག་པ་ལོག་ཤེས་ཀྱི་ཡུལ་དེའི་རང་རང་གི་མཚན་གཞི་ལ་ཆོས་ཅན། རང་རང་གི་མཚན་ཉིད་མི་འདོར་བར་ཞུགས་པ་མ་ཡིན་པར་ཐལ། ཟླ་བ་དང་ལྗོན་ཤིང་དང་སྒྲ་མི་རྟག་པའི་མཚན་ཉིད་རྣམས་དེ་དག་ལ་མ་ཞུགས་པའི་ཕྱིར་ཞེ་ན། ཁྱབ་པ་མེད་དེ། འཁྲུལ་སྣང་གི་ཟླ་བ་གཉིས་དང༌། ལྗོན་ཤིང་འགྲོ་བ་དང༌། སྒྲ་རྟག་པའི་རྟོག་པ་ལོག་ཤེས་ཀྱི་ཡུལ་སོ་སོ་བའི་ཀུན་རྫོབ་ཀྱི་མཚན་གཞི་ལ་ཆོས་ཅན། མ་འཁྲུལ་བའི་ཟླ་བ་གཅིག་དང༌།
ལྗོན་ཤིང་མི་གཡོ་བ་དང༌། སྒྲ་མི་རྟག་པའི་མཚན་ཉིད་མ་ཞུགས་ཀྱང༌། འཁྲུལ་པས་སྐྱེད་པའི་ཟླ་གཉིས་དང༌། ལྗོན་ཤིང་འགྲོ་བ་དང༌། སྒྲ་རྟག་པའི་མཚན་ཉིད་མ་ཞུགས་པ་མ་ཡིན་ཏེ། འཁྲུལ་རྒྱུའི་འཁྲུལ་སྣང་གི་མཚན་གཞི་དམིགས་པའི་ཚེ། འཁྲུལ་པའི་མཚན་ཉིད་ཀྱང་བསྐྱེད་པ་གང་ཞིག ། འཁྲུལ་རྒྱུས་བསྐྱེད་པའི་མཚན་ཉིད་དེས་འཁྲུལ་རྒྱུས་བསྐྱེད་པའི་མཚན་གཞི་དེ་མི་འདོར་བའི་ཕྱིར། རྟགས་དང་པོ་མ་གྲུབ་བོ་ཞེ་ན། གྲུབ་སྟེ།
འཁྲུལ་སྣང་གི་མཚན་གཞི་དམིགས་པ་ན། དེ་ལ་ཡོད་པ་ལྟར་སྣང་བའི་མཚན་ཉིད་འཁྲུལ་པ་བ་བསྐྱེད་ནས། མཚན་གཞི་དང་མཚན་ཉིད་དུ་སྦྱོར་བ་མཐོང་བའི་ཕྱིར། དཔེར་ན་མཉན་བྱའི་མཚན་གཞི་ལ་རྟག་པའི་མཚན་ཉིད་དུ་སྦྱར་ནས་འཛིན་པ་བཞིན་ནོ། ། དེ་ལྟ་ནའང་འཁྲུལ་སྣང་ལོག་ཤེས་ཀྱི་མཚན་གཞིའི་གཤིས་ལ་ཡོད་པའི་མཚན་ཉིད་ཀྱིས་ནི། མ་འཁྲུལ་བ་ཡང་དག་པའི་ཤེས་པའི་མཚན་གཞིའི་གཤིས་ལ་ཡོད་པའི་མཚན་ཉིད་དུ་འགྲོ་བ་མ་ཡིན་ཏེ། ལོག་ཤེས་ཀྱི་མཚན་གཞིའི་གཤིས་ལ། ཡང་དག་པའི་ཤེས་པ་ལ་ཡོད་པའི་མཚན་ཉིད་མི་གནས་པ་དང༌། ཡང་དག་པའི་ཤེས་པའི་མཚན་གཞིའི་གཤིས་ལ། ལོག་ཤེས་ལ་ཡོད་པའི་མཚན་ཉིད་མི་གནས་པའི་ཕྱིར།
སྤྱིར་མ་འཁྲུལ་བའི་མཚན་གཞིའི་གཤིས་ལ་ལྟོས་ན། འཁྲུལ་པའི་མཚན་གཞིའི་གཤིས་ནི་བསླུ་བ་དང་ལོག་པ་ཡིན་ཏེ། བྱིས་པས་ཀྱང་ཡང་དག་མིན་རྟོག་གིས་བསླད་པའི་མཚན་གཞིའི་གཤིས་ངོར་ཁམས་གསུམ་པའི་འཁྲུལ་སྣང་ཐམས་ཅད་གྲུབ་བདེན་ལྟར་སྣང་ཡང༌། འཕགས་པ་མི་རྟོག་ཡེ་ཤེས་བསླད་པ་དང་བྲལ་བའི་མཚན་གཞིའི་ཤེས་ངོར་ཁམས་གསུམ་པོ་གྲུབ་བདེན་དུ་སྣང་བའི་འཁྲུལ་པ་ཐམས་ཅད་ལ་གཟིགས་པ་ལོག་པའི་ཕྱིར་རོ། ། སངས་འཕགས་དང་བྱང་འཕགས་ཆོས་ཉིད་ལ་མཉམ་པར་བཞག་པ་ན། ཀུན་རྫོབ་པའི་འཁོར་བ་མ་གཟིགས་པ་དང༌། གཟིགས་པ་ནའང་དེ་དང་དེར་གྲུབ་པ་ལྟར་མ་གཟིགས་པར་སྒྱུ་མ་དང་རྨི་ལམ་ཙམ་དུ་གཟིགས་ཞེས་པ་སྔར་ནས་གྲགས་མོད། རྗེ་ཙོང་ཁ་པས་ནི། སངས་འཕགས་ཀྱི་གཟིགས་པ་ལོག་པའི་ཤེས་བྱ་མི་སྲིད་པས། ཀུན་རྫོབ་པའི་འཁོར་བ་མ་གཟིགས་ཞེས་པ་ནི་ཆོས་ཉིད་དོན་དམ་བདེན་པ་ལ་གཟིགས་ངོ་དེ་ཀུན་གྱི་འཁོར་བ་མ་གཟིགས་བྱ་བ་ཡིན་ཞེས་པ་དང༌།
ཀུན་རྫོབ་ཀྱི་འཁོར་བ་སྒྱུ་མ་ལྟར་གཟིགས་པའི་དུས་ནི། རང་གི་ངོ་བོ་བདེན་གྲུབ་པར་མ་གཟིགས་བྱ་བ་ཡིན་གྱི། ཀུན་རྫོབ་ཀྱི་འཁོར་བ་དེ་དང་དེར་གྲུབ་པ་ལྟར་མ་གཟིགས་པ་ལ་སྒྱུ་མ་ལྟར་གཟིགས་པའི་དོན་དུ་བཤད་ན་ཀུན་རྫོབ་ལ་སྐུར་པ་བཏབ་པའི་ཆད་མཐའ་མི་རུང་བར་ལྟུང་ངོ༌། ། ཞེས་འཛེར་ཏོ། ། མཆན། དེ་ལ་ཁྱབ་པ་གྲུབ་པས་འཁྲུལ་བའི་མཚན་གཞིའི་གཤིས་ནི། གནས་ཚུལ་ལ་སྒྲིབ་པར་བྱེད་པ་ཡིན་པས་སྤང་བར་བྱ་བ་ཉིད་དུ་ཤེས་པར་བྱའོ། ། དེ་ལ་ཁྱབ་པ་གྲུབ་པས་འཁྲུལ་པའི་མཚན་གཞིའི་གཤིས་ནི་གནས་ཚུལ་ལ་སྒྲིབ་པར་བྱེད་པ་ཡིན་པས་སྤང་བར་བྱ་བ་ཉིད་དུ་ཤེས་པར་བྱའོ། ། དེ་ཡང་མ་འཁྲུལ་བའི་མཚན་ཉིད་འཛིན་པའི་མཚན་གཞིའི་གཤིས་ལ་འཁྲུལ་བའི་མཚན་ཉིད་འཛིན་པའི་མཚན་གཞིའི་གཤིས་མི་གནས་པས། དེ་ལ་དེ་གནས་པར་བལྟས་ཤིང་བསྒོམས་ཀྱང༌།
མ་འཁྲུལ་བའི་མཚན་ཉིད་འཛིན་པའི་མཚན་གཞིའི་གཤིས་ལ་འགྱུར་བ་ཡོད་པ་མ་ཡིན་ནོ། ། ཡང་ཁ་ཅིག་འདི་ལྟར་དྭོགས་ཏེ། ཡང་དག་ཀུན་རྫོབ་ཀྱི་བསྲེག་འཚེད་ཀྱི་བྱ་བ་བྱེད་ནུས་ཀྱི་དམར་འབར་བ་ལྟ་བུའི་མཚན་གཞིའི་གཤིས་ལ། བརླན་གཤེར་དུ་འགྱུར་བའི་ཆུའི་མཚན་ཉིད་གནས་མི་རུང་བ་མ་ཡིན་ཏེ། འཕགས་པ་རྣམས་ཟད་པར་ཆུའི་སྐྱེ་མཆེད་སྟོན་པའི་ཚེ། མེ་ཡང་ཆུར་ཟད་པའི་སྐྱེ་མཆེད་སྟོན་པའི་ཕྱིར་ཞེ་ན། ཁྱབ་པ་མེད་དེ། འཕགས་པ་རྣམས་དེ་ལྟར་སྟོན་ནུས་པའི་ཏིང་ངེ་འཛིན་ཐོབ་པ་ན། ཏིང་ངེ་འཛིན་གྱི་བྱེད་པས་རང་རྒྱུད་ཀྱིས་བསྡུས་པའི་མེ་ས་རླུང་གི་མཚན་གཞིའི་སྣང་བ་རྣམས་དམིགས་མེད་དུ་བྱས་ནས། རང་སྣང་དུ་ཆུ་ཁོ་ནའི་མཚན་གཞིའི་གཤིས་ལ་ཆུ་ཁོ་ནའི་མཚན་ཉིད་དུ་ཟད་པའི་སྐྱེ་མཆེད་བསྟན་པ་ཡིན་གྱི།
ས་ཆུ་མེ་རླུང་གསུམ་གྱི་མཚན་གཞིའི་གཤིས་ལ་ཆུའི་མཚན་ཉིད་ཟད་པར་བྱས་པ་མ་ཡིན་པའི་ཕྱིར། མི་སྣང་བ་ལ་དམིགས་པར་བྱས་པ་ཡིན་གྱི། སྣང་རུང་མ་དམིགས་པར་བྱས་པ་མ་ཡིན་ཏེ། ཡིན་ན་དེར་མེ་རྒྱུན་ཆད་དགོས་པ་ལ། དེ་ལྟར་ཡང་མི་རིགས་པའི་ཕྱིར། དེས་ན་ཟད་པར་མེའི་སྐྱེ་མཆེད་ལ། ཟད་པར་ཆུའི་སྐྱེ་མཆེད་རང་གཞན་ལ་བསྟན་པའི་ཚེ། རང་གཞན་གྱི་སྣང་ངོར་མེ་བསྐལ་དོན་དུ་སོང་བ་ཡིན་གྱི། སྤྱིར་དེ་སྐབས་ཀྱི་མེ་དེ་ཡེ་མེད་དུ་སོང་བ་མ་ཡིན་ནོ། ། མཆན།
གཤིས་ལ་མི་གནས་ན་བལྟས་པས་མི་འགྱུར་བར་གྲུབ་བོ། ། ཡང་ན་འདི་ལྟར་ཁས་བླངས་ཀྱང་མི་རུང་བ་མ་ཡིན་ཏེ། རྣལ་འབྱོར་དང་མི་ལྡན་པའི་རྒྱུད་ཀྱི་འབྱུང་བཞིའི་འབྱུང་བ་རེ་རེའི་མཚན་གཞིའི་གཤིས་ལ། འབྱུང་བ་བཞི་གའི་མཚན་ཉིད་ཡོད་པར་སྣང་མི་རུང་ཞིང༌། ཟད་པར་ལྟ་བུའི་སྐྱེ་མཆེད་ཐོབ་པའི་རྒྱུད་ཀྱི་འབྱུང་བཞིའི་འབྱུང་བ་རེ་རེའི་མཚན་གཞིའི་གཤིས་ལ། འབྱུང་བ་བཞི་གའི་མཚན་ཉིད་ཡོད་པར་སྣང་དུ་རུང་བའི་ཕྱིར་རོ། ། དེས་ན་གང་ཟག་གཅིག་ལ་སྣང་བའི་དངོས་པོའི་མཚན་གཞིའི་གཤིས་མཚན་ཉིད་དང་བཅས་པ་དེ། གང་ཟག་ཐམས་ཅད་ལ་སྣང་བའི་དངོས་པོའི་མཚན་གཞིའི་གཤིས་མཚན་ཉིད་དང་བཅས་པ་ཡིན་མི་དགོས་ཏེ། སེམས་ཅན་ཐམས་ཅད་རྒྱུད་ཐ་དད་ཅིང་ལས་ཚུལ་ཐ་དད་པ་བསམ་གྱིས་མི་ཁྱབ་ལ། དེའི་དབང་གིས་མཚན་མཚོན་གཞི་གསུམ་གྱི་སྣང་ཚུལ་ཐ་དད་པའང་བསམ་གྱིས་མི་ཁྱབ་པའི་ཕྱིར།
དཔེར་ན་ལ་ལའི་སྣང་བ་དེ་ལ་ལའི་མུན་པ་དང༌། ལ་ལའི་མུན་པ་དེ་ལ་ལའི་སྣང་བ་དང༌། ལ་ལའི་དུག་དེ་ལ་ལའི་སྨན་དང༌། ལ་ལའི་སྨན་དེ་ལ་ལའི་དུག་ཏུ་འགྱུར་བ་བཞིན་ནོ། ། ཡང་ཁ་ཅིག ། མཚན་གཞིའི་གཤིས་ལ་རང་གི་རིགས་མཐུན་གྱི་མཚན་ཉིད་ལས། མཚན་ཉིད་གཞན་དུ་བལྟས་ཀྱང་འགྱུར་བ་ཡིན་ཏེ། གནས་འཇོག་སྦྲང་རྩི་སྐྱེས་ཀྱིས་ཆུའི་མཚན་གཞིའི་གཤིས་ལ་ཆུའི་མཚན་ཉིད་ལས་གཞན་པའི་སྦྲང་རྩིའི་མཚན་ཉིད་མཐོང་བའི་ཕྱིར་ཞེ་ན། ཆུའི་མཚན་གཞིའི་གཤིས་ལ་སྦྲང་རྩིའི་མཚན་ཉིད་གནས་པའི་རིགས་མི་མཐུན་པ་མ་ཡིན་ཏེ། སྦྲང་རྩིའི་ཆུ་ཞེས་པ་དང་སྦྲང་རྩིའི་རྒྱ་མཚོ་ཞེས་པའང་མཐོང་བའི་ཕྱིར།
ཆུའི་མཚན་ཉིད་ལས་སྦྲང་རྩིའི་མཚན་ཉིད་གཞན་ཡིན་པའི་རྟགས་ཀྱང་འགྲུབ་དཀའ་ལ། རྟགས་གྲུབ་ཏུ་ཆུག་ཀྱང༌། ཁྱབ་པ་མེད་དེ། སྦྲང་རྩི་སྐྱེས་ཀྱིས་ཚེ་སྔ་མར། སྟོན་པ་ལ་སྦྲང་རྩི་ཕུལ་བའི་ལས་དབང་གིས་ཆུ་རྐྱང་གི་མཚན་གཞིའི་གཤིས་ལ། ཆུ་རྐྱང་གི་མཚན་ཉིད་མ་མཐོང་བར་སྦྲང་རྩི་དང་བཅས་པའི་ཆུའི་མཚན་གཞིའི་གཤིས་ལ་སྦྲང་རྩིའི་མཚན་ཉིད་མཐོང་ལ། ལས་དེ་ལྟར་མ་བསགས་པའི་སྐྱེ་བོ་གཞན་གྱིས་ཆུ་རྐྱང་གི་མཚན་གཞིའི་གཤིས་ལ་སྦྲང་རྩིའི་མཚན་ཉིད་མ་མཐོང་བས། དེ་སྦྲང་རྩིའི་མཚན་ཉིད་ཡོད་པར་བལྟས་ཀྱང་དེར་མི་འགྱུར་བའི་ཕྱིར། གཤིས་ལ་མི་གནས་ན་བལྟས་པས་མི་འགྱུར་བར་གྲུབ་བོ། ། ཡང་ཆོས་ཀུན་རྫོབ་བདེན་པའི་རྒྱུ་འབྲས་ཀྱི་མཚན་གཞིའི་གཤིས་ཀྱི།
ལས་རྒྱུ་འབྲས་ལ་རྨོངས་པའི་མ་རིག་པའི་བསླད་པ་མ་སངས་པའི་བར། ལས་མི་དགེ་བ་བསགས་པས་ངན་སོང་གི་རྒྱུར་འགྱུར་བའི་མཚན་ཉིད་འཛིན་པ་དང༌། ཆོས་ཀུན་རྫོབ་བདེན་པའི་རྒྱུ་འབྲས་ཀྱི་མཚན་གཞིའི་གཤིས་ཀྱི་དེ་ཁོ་ནར་རྨོངས་པའི་མ་རིག་པའི་བསླད་པ་མ་སངས་བར། ལས་དགེ་བ་བསགས་ཀྱང་འཁོར་བའི་རྒྱུར་འགྱུར་བའི་མཚན་ཉིད་འཛིན་པ་དང༌། ཆོས་ཀུན་རྫོབ་བདེན་པའི་རྒྱུ་འབྲས་ཀྱི་མཚན་གཞིའི་གཤིས་ཀྱི། ལས་འབྲས་དང་དེ་ཉིད་ལ་རྨོངས་པའི་མ་རིག་པའི་བསླད་པ་སངས་པ་ན། ལས་དགེ་བ་རང་དོན་དུ་བསགས་ན་འཁོར་བ་ལས་ཐར་པའི་མྱང་འདས་ཐོབ་བྱེད་རྒྱུའི་མཚན་ཉིད་འཛིན་པ་དང༌། དགེ་བ་དེ་གཞན་དོན་དུ་བསགས་པ་ན་སྲིད་ཞི་གཉིས་ཀ་ལ་མི་གནས་པའི་བྱང་ཆུབ་ཐོབ་བྱེད་ཀྱི་རྒྱུའི་མཚན་ཉིད་འཛིན་པས་མཚན་ཉིད་དེ་ལས་བཟློག་སྟེ་བལྟས་ཀྱང༌། ལས་རྒྱུ་འབྲས་ཀྱི་མཚན་གཞིའི་མཚན་ཉིད་མི་འགྱུར་བས། གཤིས་ལ་མི་གནས་ན་བལྟས་པས་མི་འགྱུར་བར་གྲུབ་བོ། །
ཡང་བདེན་གཉིས་ཀྱི་མཚན་གཞིའི་གཤིས་སོ་སོ་ལ་ཡོད་པའི་མཚན་ཉིད་སོ་སོ་བ་ཆོས་ཅན། དོན་བྱེད་ནུས་མི་ནུས་ཀྱི་གནས་སྐབས་སོ་སོར་ཡོད་དེ། ཆོས་ཅན་ཀུན་རྫོབ་ཀྱི་བདེན་པ་ལ་འཁྲུལ་པའི་མཚན་འཛིན་མ་དག་པའི་ཚེ། ཀུན་རྫོབ་བདེན་པའི་མཚན་ཉིད་ཀྱིས་དོན་བྱེད་ནུས་ལ། ཆོས་ཀུན་ཀུན་རྫོབ་ཀྱི་བདེན་པ་ལ་འཁྲུལ་པའི་མཚན་འཛིན་དག་པའི་ཚེ། ཀུན་རྫོབ་ཀྱི་མཚན་འཛིན་ཉིད་ཀྱིས་དོན་བྱེད་མི་ནུས་པར་ཡང་མཐོང་བའི་ཕྱིར། རྟགས་ཕྱི་མ་གྲུབ་སྟེ། ཆོས་ཅན་ཀུན་རྫོབ་བདེན་པའི་མེ་དང་ལག་པའི་ཆོས་ཉིད་སྟོང་པ་ཉིད་མངོན་དུ་བྱས་པའི་ཚེ་ཆོས་ཅན། ལག་པ་མེའི་མཚན་ཉིད་ཀྱིས་བསྲེག་པར་མི་ནུས་ཏེ། ལག་པ་དང་མེ་གཉིས་ཀའི་མཚན་ཉིད་འཛིན་པའི་མཚན་གཞི་དང་བཅས་པ་ཆོས་ཉིད་སྟོང་པ་ཉིད་དུ་གྲོལ་བའི་ཕྱིར་རོ། །
དཔེར་ན་ནམ་མཁའ་ལ་བསྲེག་འཚེད་མི་ནུས་པ་བཞིན་ནོ། ། དེ་ཡང་སྟོང་ཉིད་རྟོགས་པའི་རྣལ་འབྱོར་གྱི་མཚན་གཞིའི་གཤིས་ལ་རིགས་མཐུན་པའི་དོན་དམ་བདེན་པའི་མཚན་ཉིད། འདི་ལ་ཕྱིས་ཀྱི་དཔྱོད་པ་ཅན་ན་རེ། ཆོས་ཅན་ཀུན་རྫོབ་པའི་མེ་དང་ལག་པའི་ཆོས་ཉིད་སྟོང་པ་ཉིད་མངོན་དུ་བྱས་པའི་ཚེ། ཆོས་ཅན་ཀུན་རྫོབ་ཀྱི་ལག་པ་དང་མེ་གཉིས་ཀའི་མཚན་ཉིད་འཛིན་པའི་མཚན་གཞི་དང་བཅས་པ་ཆོས་ཉིད་སྟོང་པ་ཉིད་དུ་གྲོལ་བའི་རྟགས་མ་གྲུབ་སྟེ། དེའི་ཚེ་ཆོས་ཅན་ཀུན་རྫོབ་པའི་མེ་དང་ལག་པ་ལ་ཡོད་པའི་ཆོས་ཉིད་སྟོང་པ་ཉིད་དུ་རྟོགས་པའམ། ཆོས་ཉིད་སྟོང་པ་ཉིད་ཀྱི་ངོ་བོར་མཐོང་ནས་གྲོལ་བ་ཡིན་པ་གང་ཞིག ། དེའི་ཚེ་ཆོས་ཅན་ཀུན་རྫོབ་པའི་ལག་པ་དང་མེའི་མཚན་ཉིད་མཚན་གཞི་དང་བཅས་པ་རྒྱུན་ཆད་ནས་སྟོང་པར་འགྲོ་བའམ་སྟོང་པ་གྲོལ་བ་མ་ཡིན་པའི་ཕྱིར། རྟགས་ཕྱི་མ་མ་གྲུབ་བོ་སྙམ་ན། ཆོས་ཅན་ཀུན་རྫོབ་པའི་མེ་དང་ལག་པ་ལ་ཡོད་པའི་ཆོས་ཉིད་སྟོང་པ་ཉིད་དང༌།
དེ་རྟོགས་པའི་ཤེས་རབ་ཆོས་ཅན། ཆོས་ཅན་ཀུན་རྫོབ་པའི་མེ་དང་ལག་པ་སོགས་དངོས་པོ་འཇིག་པའི་རྒྱུར་ཐལ། དེའི་ཚེ་ཀུན་རྫོབ་པའི་ལག་པ་དང་མེའི་མཚན་གཞི་རྒྱུན་ཆད་ནས་སྟོང་པར་འགྲོ་བའམ་སྟོང་པར་གྲོལ་བའི་ཕྱིར་རོ། ། འདོད་དོ་ཞེ་ན། སྟོང་ཉིད་དོན་དམ་བདེན་པ་དང༌། དེ་རྟོགས་པའི་ཤེས་རབ་ཀྱི་དངོས་པོ་འཇིག་རྒྱུར་ཁས་བླངས་པས། དོན་དམ་བདེན་པ་ལ་སྒྲོ་འདོགས་པ་དང༌། དེའི་ཀུན་རྫོབ་བདེན་པའི་མཚན་ཉིད་རྒྱུན་ཆད་པར་བྱས་པས། ཀུན་རྫོབ་བདེན་པ་ལ་སྐུར་པ་བཏབ་པ་དང༌། བདེན་པ་གཉིས་ལ་སྒྲོ་འདོགས་དང་སྐུར་འདེབས་ཀྱི་མཐའ་ཆེན་པོ་འདི་འདྲ་བར་ལྷུང་བའི་སྐྱེས་བུ་སྐལ་བ་ངན་པ་རྣམས་ཀྱིས།
མེའི་ཆོས་ཉིད་སྟོང་པ་ཉིད་དུ་རྟོགས་ན། དེའི་གྲུབ་རྟགས་ལ་ལག་པ་མེས་མི་འཚིག་པ་ཞིག་འོང་ངོ་ཞེས་བླུན་རྟགས་མུ་མེད་པར་བསྟན་པ་ཡིན་ནོ། ། འོ་ན་རང་ལུགས་ལ་ཆོས་ཅན་ཀུན་རྫོབ་པའི་མེ་དང་ལག་པའི་ཆོས་ཉིད་སྟོང་པ་ཉིད་རྟོགས་པའི་ཤེས་རབ་ལ་ངེས་པ་ཆེར་ཐོབ་ན་ལག་པ་མེར་བཅུག་པའི་ཚེ་མེས་ལག་པ་འཚིག་པ་ལ་ངེས་པ་གཞན་དང་མི་འདྲ་བ་བཟློག་ཏུ་མེད་པ་ཞིག་འདྲེན་ཏེ། དེའི་ཚེ་རིགས་ཤེས་ཚད་མས་དེའི་ཆོས་ཉིད་དོན་དམ་བདེན་པ་སྟོང་ཉིད་དུ་མི་བསླུ་བར་རྟོགས་ན་ཐ་སྙད་པའི་ཚད་མས་དེའི་ཆོས་ཅན་ཀུན་རྫོབ་པའི་བདེན་པའི་རྒྱུ་འབྲས་བསླུ་མེད་དུ་རྟོགས་པ་ཞིག་ངེས་པར་འདྲེན་པའི་ཕྱིར། ཞེས་ཟེར་རོ། ། འདི་ལ་སྔ་རབས་པའི་རྗེས་སུ་འབྲང་བ་རྣམས་ན་རེ། ཆོས་ཅན་ཀུན་རྫོབ་པའི་མེ་དང་ལག་པའི་ཆོས་ཉིད་སྟོང་པ་ཉིད་མངོན་དུ་བྱས་པའི་ཚེ། ཆོས་ཅན་ཀུན་རྫོབ་པའི་མེ་དང་ལག་པ་གཉིས་ཀའི་མཚན་ཉིད་འཛིན་པའི་མཚན་གཞི་དང་བཅས་པའི་ཆོས་ཉིད་སྟོང་པ་ཉིད་དུ་གྲོལ་བའི་རྟགས་མ་གྲུབ་སྟེ། དེའི་ཚེ་ཆོས་ཅན་ཀུན་རྫོབ་པའི་མེ་དང་ལག་པ་ལ་ཡོད་པའི་ཆོས་ཉིད་སྟོང་པ་ཉིད་དུ་རྟོགས་པའམ་ཆོས་ཉིད་སྟོང་པ་ཉིད་ཀྱི་ངོ་བོར་མཐོང་ནས་གྲོལ་བ་ཡིན་པ་གང་ཞིག ། དེའི་ཚེ་ཆོས་ཅན་ཀུན་རྫོབ་པའི་ལག་པ་དང་མེའི་མཚན་ཉིད་མཚན་གཞི་དང་བཅས་པ་རྒྱུན་ཆད་ནས་སྟོང་པར་འགྲོ་བའམ་སྟོང་པར་གྲོལ་བ་མ་ཡིན་པའི་ཕྱིར།
ཞེས་པའི་ཐལ་འགྱུར་འདི་ལ་ཁྱབ་པ་ག་ལ་ཡོད་དེ། ཆོས་ཅན་ཀུན་རྫོབ་པའི་མེ་དང་ལག་པའི་མཚན་ཉིད་མཚན་གཞི་དང་བཅས་པ་དེའི་ཚེ། མ་བརྟགས་པར་གཅིག་པུར་ཉམས་དགའ་བའི་ཐ་སྙད་ཙམ་དུ་རྒྱུན་མ་ཆད་པར་ཡོད་པ་གང་ཞིག ། དེའི་ཚེ་ཆོས་ཉིད་སྟོང་པ་ཉིད་ལ་དཔྱད་པའམ་ཆོས་ཉིད་སྟོང་པ་ཉིད་མངོན་དུ་བྱས་པ་ན། ཆོས་ཅན་ཀུན་རྫོབ་པའི་ལག་པ་རང་བདེན་པ་མེ་རང་བདེན་པས་བསྲེག་ཏུ་མ་བཏུབ་པར་རྟོགས་པའི་ངོ་ན། ཀུན་རྫོབ་པའི་ལག་པ་དང་མེ་ཆོས་ཉིད་སྟོང་པ་ཉིད་དུ་རྟོགས་པ་དང༌། གྲོལ་བར་གྲུབ་པའི་ཕྱིར། རྟགས་ཕྱི་མ་མ་གྲུབ་བོ་སྙམ་ན། འོ་ན་ཆོས་ཅན་ཀུན་རྫོབ་པའི་ཆོས་ཉིད་ལ་སྒྲིབ་པའི་སྒྲིབ་པ་ལས་གྲོལ་ན། ཆོས་ཅན་ཀུན་རྫོབ་པའི་བདེན་པ་ལ་སྒྲིབ་པའི་སྒྲིབ་པ་ལས་གྲོལ་བར་མདོ་སྡེ་དགོངས་པ་ངེས་འགྲེལ་སོགས་ནས་གསུངས་པ་དེ་མི་རིགས་པར་ཐལ།
ཆོས་ཅན་ཀུན་རྫོབ་པའི་ལག་པ་རང་བདེན་པ་མེ་རང་བདེན་པས་ཆོས་ཉིད་དོན་དམ་པར་བསྲེག་ཏུ་མ་བཏུབ་པར་རྟོགས་ཤིང༌། བསྲེག་ཏུ་མི་བཏུབ་པའི་སྒྲིབ་པ་ལས་གྲོལ་བའི་ཚེ། ཆོས་ཅན་ཀུན་རྫོབ་པའི་ལག་པ་རང་བདེན་པ་མེ་རང་བདེན་པས་བསྲེག་ཏུ་བཏུབ་པའི་སྒྲིབ་པ་ལས་མ་གྲོལ་བའི་ཕྱིར། རྟགས་ཁས། ཁྱབ་པ་ཚད། འདོད་ན། སྟོན་པ་བདེ་བར་གཤེགས་པ་ལ་ཀླན་ཀ་འགོད་ན་སུ་ཞིག་གིས་ལན་འདེབས་པར་ནུས། ཁྱེད་ལྟར་ན། ཆོས་ཅན་ཀུན་རྫོབ་པའི་ལག་པ་དང་མེ་སྟོང་ཉིད་དུ་སངས་རྒྱས་ཀྱིས་གསུངས་པ་དེ་མི་རིགས་པར་ཐལ། མ་བརྟགས་གཅིག་པུར་ཉམས་དགའ་བའི་ཀུན་རྫོབ་ཀྱི་ལག་པ་དང་མེ་མངོན་གྱུར་ནི་སྟོང་ཉིད་མ་ཡིན་ཞིང༌།
དེའི་ཆོས་ཉིད་བསྐལ་དོན་གྱི་སྟོང་པ་ཉིད་ནི་མངོན་གྱུར་གྱི་ཆོས་ཅན་དེའི་རང་ལྡོག་མ་ཡིན་པའི་ཕྱིར། རྟགས་ཁས། ཁྱབ་པ་ཚད། འདོད་མི་ནུས་པས། ཆོས་ཅན་ཀུན་རྫོབ་པའི་མེ་དང་ལག་པ་སོགས་སྟོང་པ་ཉིད་དུ་གསུངས་རིགས་ཀྱང༌། སྟོང་ཉིད་དུ་གསུངས་པའི་དོན་མེ་དང་ལག་པ་རང་རང་ངོ་བོས་སྟོང་པ་ལ་མི་བཞག་གི ། མེ་དང་ལག་པ་རང་གི་ངོ་བོས་མ་གྲུབ་པས་སྟོང་པ་ལ་འཇོག་གོ་ཞེས་ཟེར་ན་ནི། ཁྱེད་ཅག་སངས་རྒྱས་ཀྱི་མདོའི་དགོངས་པ་འབྲེལ་པར་ཀླུ་སྒྲུབ་དང་ཐོགས་མེད་ལྟར་བདེ་བར་གཤེགས་པ་ཉིད་ཀྱིས་ལུང་མ་བསྟན་པས། དེ་ལྟར་སྨྲ་བ་ལ་སུ་ཞིག་ཡིད་ཆེས་པར་འགྱུར། མདོར་ན།
ཁྱེད་ལྟར་ན་སྟོང་པ་ཉིད་དུ་གྱུར་པའི་ཆོས་ཤིག་གཞི་མ་གྲུབ་པར་ཐལ། ཆོས་ཅན་ཀུན་རྫོབ་ཏུ་གྱུར་པའི་ཆོས་ནི་སྟོང་པ་མ་ཡིན་པར། ཐ་སྙད་པའི་ཚད་མས་གྲུབ་པ་གང་ཞིག ། དོན་དམ་པར་གྱུར་པའི་ཆོས་ཉིད་སྟོང་པ་ཉིད་ནི་རང་བཞིན་གྱིས་མ་གྲུབ་པའི་ཕྱིར། རྟགས་སྔ་ཕྱི་ཁས་བླངས། ཁྱབ་པ་མེད་དོ་ཞེ་ན། རང་བཞིན་གྱིས་མ་གྲུབ་པར་གཞི་གྲུབ་པའི་ཆོས་ཉིད་སྟོང་པ་ཉིད་ཆོས་ཅན། ཁྱོད་གཞི་མ་གྲུབ་པར་ཐལ། རང་བཞིན་གྱིས་མ་གྲུབ་པར་གཞི་གྲུབ་པའི་ཆོས་ཡིན་པའི་ཕྱིར། རྟགས་བསལ་དངོས་འགལ།
ཁྱབ་པ་མེད་དོ་ཞེ་ན། རང་བཞིན་གྱིས་མ་གྲུབ་པར་གཞི་གྲུབ་པའི་ཆོས་ཡིན་ན། ཁྱོད་གཞི་མ་གྲུབ་པའི་ཁྱབ་པ་ཡོད་པར་ཐལ། ཁྱོད་གཞི་གྲུབ་ན་ཡོད་མེད་གང་རུང་དུ་གཞི་གྲུབ་དགོས་པ་གང་ཞིག ། ཁྱོད་ཡོད་པའི་རང་བཞིན་གྱིས་གཞིར་ཡང་མ་གྲུབ། ཁྱོད་མེད་པའི་རང་བཞིན་གྱིས་གཞི་ཡང་མ་གྲུབ་པའི་ཕྱིར། རྟགས་ཕྱི་མ་མ་གྲུབ་བོ་ཞེ་ན། འོ་ན་སྟོང་ཉིད་དུ་གྱུར་པའི་ཆོས་ཆོས་ཅན། རང་བཞིན་གྱིས་མ་གྲུབ་པ་མ་ཡིན་པར་ཐལ། མེད་པའི་རང་བཞིན་གྱིས་གཞིར་གྲུབ་པའི་ཕྱིར།
རྟགས་ཁྱབ་བསལ་པ་གསུམ་ག་དངོས་སུ་འགལ་བ་ཁོ་ནར་ཁས་བླངས་དགོས་བཞིན་དུ། ད་དུང་སྔོན་མེད་ཀྱི་ལམ་སྲོལ་རྨད་དུ་བྱུང་བ་དབྱེ་བར་ཞལ་གྱིས་བཞེས་པ་འདི་ནི་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་རིགས་པ་དང་མི་རིགས་པ་ལ་ལེགས་པར་དཔང་པོ་མཛོད་ཅིག ། ཁོ་བོ་ཅག་གི་དབུ་མའི་ཟབ་མོ་སྟོང་པ་ཉིད་དེ་ནི་གཞི་གྲུབ་པ་དང་གཞི་མ་གྲུབ་པའི་ཕྱོགས་གང་དུ་ཡང་བརྗོད་པར་ནུས་པ་མ་ཡིན་ལ། ཁྱེད་ཀྱིས་ནི་སྟོང་པ་ཉིད་གཞི་གྲུབ་ཏུ་ཁས་ལེན་པར་མཛད་པ། དངོས་མེད་ལ་ནི་ངོ་བོའམ་དེས་གཞི་གྲུབ་པ་མི་སྲིད་ལ། གཞི་གྲུབ་ན་ངོ་བོའམ་དངོས་པོའི་གཞིར་གྲུབ་དགོས་ལ། དེའི་ཚེ་ན་གཞི་གྲུབ་ཀྱི་སྟོང་ཉིད་ཁས་བླངས་པས། དོན་གྱི་དངོས་པོ་སྟོང་ཉིད་དུའང་ཁས་བླངས་པར་འགྱུར་ལ། དེ་ལྟ་ན་ཁྱེད་ལ་ཉེས་པ་ཆེན་པོར་འགྱུར་ཏེ། དངོས་པོ་ནི་དོན་བྱེད་ནུས་ཡིན་ལ།
སྟོང་ཉིད་ནི་དོན་བྱེད་མི་ནུས་པས་སྟོང་ཉིད་དངོས་པོར་ཁས་བླངས་པའི་ཚེ། དངོས་པོའི་དོན་བྱེད་ནུས་འགགས་པས། སྟོང་ཉིད་དངོས་པོའི་འཇིག་རྒྱུར་ཐལ་བ་ནི། ཁྱེད་ཅག་ཉིད་ཀྱིས་མི་འདོད་བཞིན་དུ་ཁས་ལེན་དགོས་པར་འགྱུར་རོ། ། ཡང་ཁྱེད་ཀྱིས་ཆོས་ཅན་ཀུན་རྫོབ་པའི་མེ་དང་ལག་པ་ལ་ཡོད་པའི་ཆོས་ཉིད་སྟོང་པ་ཉིད་དང༌། དེ་རྟོགས་པའི་ཤེས་རབ་ཆོས་ཅན། ཆོས་ཅན་ཀུན་རྫོབ་པའི་མེ་དང་ལག་པ་སོགས་དངོས་པོ་འཇིག་པའི་རྒྱུར་ཐལ། དེའི་ཚེ་ཀུན་རྫོབ་པའི་ལག་པ་དང་མེའི་མཚན་གཞི་རྒྱུན་ཆད་ནས་སྟོང་པར་འགྲོ་བའམ་སྟོང་པར་གྲོལ་བའི་ཕྱིར། ཞེས་པ་ལ། དེའི་ཚེ་ཀུན་རྫོབ་པའི་ལག་པ་དང་མེའི་མཚན་གཞི་སྟོང་པར་འགྲོ་བའམ་སྟོང་པར་གྲོལ་བ་ངེད་ཀྱིས་ཁས་བླངས་ཀྱང༌།
དེའི་མཚན་གཞི་རྒྱུན་ཆད་ནས་སྟོང་པར་འགྲོ་བའམ་སྟོང་པར་གྲོལ་བ་ཁས་མ་བླངས་པའི་ཕྱིར། ཆོས་ཅན་ཀུན་རྫོབ་པའི་མེ་དང་ལག་པ་སོགས་ཀྱིས་དངོས་པོ་ཆོས་ཉིད་སྟོང་པ་ཉིད་དང༌། དེ་རྟོགས་པའི་ཤེས་རབ་ཀྱིས་འཇིག་པའི་རྒྱུར་ངེད་ཀྱི་ཕྱོགས་ལ་ག་ལ་ཐལ། དེ་ཡང་ཆོས་ཅན་ཀུན་རྫོབ་ལ་སྐྱེ་འགག་བསྲེག་འཚེད་སོགས་ཀྱི་དངོས་པོའི་དོན་བྱེད་ནུས་པ་ནི་གདོད་མ་ནས་བརྫུན་པ་བསླུ་བའི་ཕྱིར། སྟོང་ཉིད་ཡིན་ཡང་མ་རིག་པའི་དབང་གིས་ཀུན་རྫོབ་པའི་ཆོས་ལ་བྱིས་པས་སྐྱེ་འགག་དང་བསྲེག་འཚེད་སོགས་ཀྱི་དངོས་པོའི་དོན་བྱེད་པར་གློ་བུར་དུ་བདེན་པར་ཞེན་ནས་མི་བསླུ་བ་དང་མི་སྟོང་བར་འཛིན་ཡང༌། མ་རིག་པའི་རབ་རིབ་དང་བྲལ་བ་ན། ཆོས་ཅན་ཀུན་རྫོབ་པའི་ཆོས་ཐམས་ཅད་ཀྱི་སྐྱེ་འགག་གནས་གསུམ་དང་བསྲེག་འཚེད་ཀྱི་དོན་བྱེད་ཀྱི་གྲུབ་བདེན་ཐམས་ཅད་ལས་གྲོལ་བས། དོན་བྱེད་ནུས་པའི་དངོས་པོ་རང་བདེན་པ་ཞིག་དང་པོ་ནས་ཁས་མ་བླངས་པའི་རྗེས་ལ། ཕྱིས་དེ་འཇིག་པར་འགྱུར་མི་འགྱུར་གྱི་ལྟ་བ་ངན་པ་རྒྱུད་ལ་ག་ལ་ཤར། འོ་ན་ཁྱོད་དངོས་པོ་ཡེ་མེད་དུ་ཁས་ལེན་ནམ་ཞེ་ན།
མ་ཡིན་ཏེ། ལྟོས་ནས་འབྱུང་བའི་ཐ་སྙད་ཙམ་དུ་མ་བརྟགས་དངོས་པོ་ཞིག་ཀྱང་སྣང་དུ་མི་རུང་བ་མ་ཡིན་པ་གྲུབ་པའི་ཕྱིར་རོ། ། མཆན། ཆོས་ཅན་ཀུན་རྫོབ་ཀྱི་མེ་རྣལ་འབྱོར་པས་སྟོང་ཉིད་དུ་རྟོགས་པ་ན་རྣལ་འབྱོར་པ་ལ་མེས་གནོད་མི་ནུས་པ་འདི་ཡང༌། ཕྱིས་སུ་ཤེས་རབ་བཟོའི་རང་དྲན་མ་ཡིན་ཏེ། དགེ་བའི་བཤེས་གཉེན་སྣེའུ་ཟུར་པའི་བཀའ་གདམས་ལམ་རིམ་དུ། སྤྱིར་བདག་ཏུ་འཛིན་པ་ལས་གྲོལ་ན། མེས་མི་འཇིག་ཆུས་མི་འཇིག་པར་སོང་ཙ་ན་བདག་ཏུ་འཛིན་པ་སྤངས་པ་ཡིན། དེ་ཀུན་གྱིས་གནོད་རིང་ལ་བདག་ཏུ་འཛིན་པ་ཅུང་མ་སྤོང་བ་ཡིན། ཞེས་གསུངས་པས།
ཕྱིས་ཀྱི་རྣམ་དཔྱོད་དང་ལྡན་པ་དག ། སྔོན་གྱི་སྐྱེས་བུ་དམ་པ་ཡེ་ཤེས་ཀྱི་སྤྱན་ལྡན་དེ་ལྟ་བུ་ལ་ཚད་མར་འཛིན་པ་ནི་ལུགས་འདི་མ་གྲགས་པར་སྣང་བར་མི་རིགས་ལ། ལུགས་འདི་འཐད་པ་ནི། རྗེ་བཙུན་བོ་དོང་བས་ཀྱང་བཞེད་པར་སྣང་སྟེ། དེ་བས་སྦྱར་བའི་རྒྱུད་སྡེ་སྤྱི་རྣམས་ལས། སྙིང་པོ་བྱང་ཆུབ་འདིར་མངོན་དུ་བྱེད་པའི་བྱང་ཆུབ་སེམས་དཔའ་གྲགས་ཅན་རྣམས། འདུས་བྱས་ཀྱི་རྒྱུ་ཀུན་དམིགས་སུ་མེད་པའི་སྒོ་ནས་ཉོན་མོངས་ཆགས་སྡང་དང་བཅས་པའི་བདུད་ལས་རྒྱལ་ཞིང་དེས་ན་ཕུང་པོའི་བདུད་ལས་སོགས་པ་ལས་ཀྱང་རྒྱལ་བར་བྱེད་དེ། ནང་གི་དགྲ་བཅོམ་པས་ཕྱི་རོལ་གྱི་དགྲ་རྣམས་ཀྱང་བཅོམ་པ་རྟེན་འབྲེལ་གྱི་ཆེ་བ་ཡིན་པའི་ཕྱིར། ཞེས་སྨྲས་པ་ནི། ཨེ་མ་རིགས་ཀྱི་བུ།
ལེགས་སོ་ལེགས་སོ། ། ཕྱིས་ཀྱི་དཔྱོད་ལྡན་དག་གི་ལུགས་ལ། སྟོང་ཉིད་རྟོགས་ན་ལས་འབྲས་ལ་ངེས་པ་འདྲེན་པའི་དོན། ཀུན་རྫོབ་པའི་ལས་འབྲས་ཚད་གྲུབ་ལ་ངེས་པ་འདྲེན་པར་འདོད་པ་ནི། ཨ་ཏི་ཤའི་མན་ངག་དང་མི་མཐུན་ཏེ། དགེ་བའི་བཤེས་གཉེན་སྣེ་ཟུར་པའི་བཀའ་གདམས་མན་ངག་ལས། སྟོང་ཉིད་མ་ནོར་བར་རྟོགས་ན་རྒྱུ་འབྲས་ལ་ཤིན་ཏུ་འཛེམ་པ་ཞིག་ཡོང་བས། མི་དགེ་བ་སྒྱུ་མ་ཙམ་དུ་བསྐྱེད་པས་ངན་སོང་ཡང་སྒྱུ་མ་ཙམ་དུ་མྱོང༌། དགེ་བ་སྒྱུ་མ་ཙམ་དུ་བསྐྱེད་པས་མཐོ་རིས་ཀྱང་སྒྱུ་མ་ཙམ་དུ་མྱོང༌། སྒྱུ་མ་བྱ་བའི་དངོས་པོ་ཏ་མེད་དེ་སྒྱུ་མ་འགྲུབ་པའི་ལས་གང་བྱས་པ་མྱོང་སྟེ་ཡོང་ངོ༌། །
ཞེས་གསུངས་པས། སྟོང་ཉིད་རྟོགས་ན་ཀུན་རྫོབ་པའི་ལས་དང་ལས་འབྲས་རྣམས་ཚད་མས་མ་གྲུབ་པར་སྒྱུ་མ་ལྟ་བུའི་ལས་དང་འབྲས་བུ་བསླུ་མེད་དུ་འབྱིན་པ་ལ་བཤད་པའི་ཕྱིར། འདི་ལྟར་བཤད་པ་ཕྱིས་ཀྱི་དཔྱོད་པ་ཅན་དག་གིས་ཁས་ལེན་པར་མ་འདོད་ནས། སྒྱུ་མ་ལྟ་བུའི་དོན་ཀུན་རྫོབ་ཀྱི་དངོས་པོ་དོན་བྱེད་ནུས་དོན་ལ་འཆད་པར་དོན་བྱེད་དང་བྲལ་བ་སྒྱུ་མ་ལྟར་སོང་བ་མ་ཡིན་གྱི་དེ་ལྟར་ན་ཆད་པ་ཆེན་པོར་ལྷུང་བའི་སྐྱོན་ཡོད་པས། ཀུན་རྫོབ་ཀྱི་དངོས་པོ་དོན་བྱེད་ནུས་རང་གི་ངོ་བོས་གྲུབ་པའམ། རང་གི་ངོ་བོ་བདེན་པར་གྲུབ་པ་དེ་སྒྱུ་མ་ལྟར་མི་བདེན་པའི་དོན་ལ་འཆད་པར་འདོད་དོ། ། དེ་ལྟར་ཡིན་ན་ཀུན་རྫོབ་ཀྱི་ཆོས་ཐམས་ཅད་མ་བརྟགས་པའི་ངོར་ནི་རང་ཚོ་ཐུབ་པའམ། རང་གི་ངོ་བོ་ཡོད་པ་ལྟར་སྣང་ཡང་དཔྱད་པའམ་གནས་ལུགས་རྟོགས་པའི་ངོར། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་བདེན་མེད་སྒྱུ་མ་ལྟར་རང་ཚོ་ཐུབ་པའི་སྡོད་ལུགས་མེད་པར་རང་གི་ངོ་བོ་ཉིད་ཀྱིས་མ་གྲུབ་པར་རྒྱུ་འབྲས་ཀྱི་ཐེག་པ་གཉིས་ཀར་བཤད་པ་འདི་དྲང་བའི་དོན་ཁོ་ནར་འཆད་དགོས་པས་ཟབ་མོ་སྟོང་པ་ཉིད་ཀྱི་དོན་ལ་སྐུར་པ་བཏབ་པར་མི་འགྱུར་གྲང༌། དེས་ན་བདག་ལེགས་སུ་འདོད་པ་དག་ཟབ་མོ་སྟོང་པ་ཉིད་ཀྱི་དོན་ལ་འཇིགས་པ་དང་བྲལ་བའི་སྐྱེས་བུ་དམ་པ་རྣམས་ཆད་མཐར་ལྷུང་བ་ལས་སྐྱོབ་པའི་སྐྱབས་གནས་མཛད་པ་ལས་རང་ཉིད་ཟབ་མོ་སྟོང་པ་ཉིད་དུ་ལྟ་བའི་ཆོས་སྤོང་བའི་གཡང་ས་ཆེན་པོ་ལས་ལྡོག་པར་མཛད་ན་ཅི་མ་རུང་ཞེས་སྔ་རབས་པའི་རྗེས་འབྲང་དག་ཟེར་རོ། །
ཡང་ཁོ་བོ་ཅག་ཀུན་རྫོབ་པའི་ཆོས་དང་ཆོས་ཅན་གང་དང་གང་ཡིན་པའི་ཆོས་ཉིད་མངོན་དུ་བྱས་པ་ན། དེའི་ཆོས་ཅན་གྱིས་སྒྲིབ་པའི་སྒྲིབ་ཐོགས་ལས་གྲོལ་བར་འདོད་པ་འདི་ལ་འཐད་པ་ཡོད་དེ། དཔེར་མཚོན་ན། སོ་སོ་སྐྱེ་བོའི་མི་ཚངས་སྤྱོད་ཀྱི་ལས་ཀྱི་ངན་སོང་དུ་འགྲོ་ལ། ཁྱིམ་བདག་མགོན་མེད་ཟས་སྦྱིན་ལྟ་བུ་འཕགས་པས་མི་ཚངས་སྤྱོད་ཀྱི་ལས་ཀྱིས་ངན་སོང་དུ་མི་འགྲོ་བ་ནི་ཆོས་ཅན། འདོད་ཆགས་སྟོང་ཉིད་དུ་རྟོགས་པའི་ནུས་པས་ཡིན་ཏེ། དེའི་ཚེ་འདོད་ཆགས་རང་ཡང་མ་དམིགས་ན། དེས་བསྐྱེད་པའི་ལས་དང་ལས་འབྲས་ཀྱང་མི་འགྲུབ་པའི་ཕྱིར་ཞེས་སྨྲའོ། ། དེ་ལ་ཁ་ཅིག་འདི་ལྟར་དུ་དྭོགས་སྲིད་པས། དེའི་ཚེ་འདོད་ཆགས་རང་མ་དམིགས་ན་ཞེས་པའི་རྟགས་མ་གྲུབ་སྟེ།
འཕགས་པས་མི་ཚངས་སྤྱོད་ཀྱི་ལས་ཀྱིས་ངན་སོང་དུ་མི་འགྲོ་བ་ནི། དེ་ཀུན་ནས་སློང་བྱེད་ཀྱི་ཆགས་སོགས་སྒོམ་སྤང་ཡིན་པས། སྒོམ་སྤངས་ཀྱི་ཆགས་སོགས་ཀྱི་ལས་ལ་ངན་སོང་དུ་འགྲོ་བའི་རྣམ་སྨིན་གྱི་འབྲས་བུ་བསྐྱེད་པའི་ནུས་པ་མེད་པའི་ཆ་ནས་ཡིན་གྱི། ཆགས་སོགས་སྟོང་ཉིད་དུ་རྟོགས་པའི་ནུས་པས་མ་ཡིན་པའི་ཕྱིར་དང༌། འཕགས་པ་ལ་མཐོང་སྤངས་ཀྱི་འདོད་ཆགས་དམིགས་ཀྱང༌། དེ་ལ་བརྟེན་ནས་དེས་ངན་སོང་དུ་འགྲོ་བའི་ལས་བསོག་པ་དང༌། ངན་སོང་དུ་འགྲོ་བ་མི་འབྱུང་བ་ནི་མཐོང་སྤངས་ཀྱི་ཆགས་སོགས་ཕྱིན་ཅི་ལོག་བསླད་བྱེད་ཀྱི་འཁོར་རྩར་གྱུར་པའི་མ་རིག་པའི་བསླད་པ་སངས་པས་ཆགས་སོགས་མཐོང་སྤངས་དེས་ཀུན་ནས་ཟག་པ་རྒྱས་བྱེད་ཀྱི་ནུས་པ་ཡོད་པ་མ་ཡིན་པ་ལ་ཐུག་པའི་ཕྱིར་རོ། ། ཞེས་སྙམ་ན། འོ་ན་འཕགས་པས་ཆགས་སོགས་མ་དམིགས་པའམ་ཆགས་སོགས་སྟོང་ཉིད་དུ་རྟོགས་པའི་ནུས་པས་ངན་སོང་དུ་མ་སྐྱེས་པ་ཡིན་པར་ཐལ། མཐོང་སྤངས་ཆགས་སོགས་ཕྱིན་ཅི་ལོག་གི་བློ་སྐྱེད་བྱེད་འཁོར་རྩར་གྱུར་པའི་མ་རིག་པ་ཡིན་པ་གང་ཞིག །
མ་རིག་པ་དེ་ཉིད་མ་འཁྲུལ་བའི་ཡུལ་གྱི་གནས་ཚུལ་དུ་གྲུབ་པ་མིན་པར་འདོད་ནས་སངས་པ་དེ་ཉིད། འཕགས་པས་དེར་སངས་པའམ་སྟོང་ཉིད་དུ་རྟོགས་པའི་ཕྱིར། ཁྱབ་སྟེ། རྒྱུ་ཆགས་སོགས་སྐྱེད་བྱེད་མ་རིག་པ་ཡུལ་གྱི་གནས་ཚུལ་དུ་མ་གྲུབ་པར་སངས་པའམ་སྟོང་ཉིད་དུ་རྟོགས་ན། དེ་བསྐྱེད་པའི་འབྲས་བུ་ཆགས་སོགས་ཀྱང་ཡུལ་གྱི་གནས་ཚུལ་དུ་མ་གྲུབ་པར་སངས་པའམ་སྟོང་ཉིད་རྟོགས་དགོས་པའི་ཕྱིར་ཏེ། རྒྱུ་མ་གྲུབ་ན་འབྲས་བུའང་མི་འགྲུབ་པའི་ཕྱིར་རོ། ། དེས་ན་འཕགས་པས་འཁོར་རྩར་གྱུར་པའི་མ་རིག་པ་སྟོང་ཉིད་དུ་རྟོགས་ན། དེས་ཀུན་ནས་བསླངས་པའི་ཆགས་སོགས་ཉོན་མོངས་པ་དང༌། དེའི་ལས་མི་ཚངས་སྤྱོད་སོགས་ཀྱང་སྟོང་ཉིད་དུ་རྟོགས་པས་ཁྱབ། དེའི་ཆགས་སོགས་ཉོན་མོངས་ཀྱང༌།
དེའི་ལས་མི་ཚངས་སྤྱོད་སྟོང་ཉིད་དུ་རྟོགས་ན། དེས་ཀུན་ནས་བསླངས་པའི་ངན་སོང་དུ་འགྲོ་བའི་ཆགས་སོགས་ཀྱི་ཉོན་མོངས་དང༌། དེའི་ལས་མི་ཚངས་སྤྱོད་ཀྱི་ལས་མི་སོག་པ་དང༌། དེ་མི་སོག་པས་དེ་ངན་སོང་དུ་སྐྱེ་བ་མི་ལེན་པའི་ཁྱབ་པ་གྲུབ་བོ། ། དེ་ལྟ་ནའང་འཕགས་པ་ལ་འཁོར་རྩའམ་ཉོན་མོངས་པ་ཅན་མ་ཡིན་པའི་མ་རིག་པ་སྟོང་ཉིད་དུ་མ་རྟོགས་པས་དེ་ཀུན་ནས་བསླངས་པའི་ཆགས་སོགས་ཉོན་མོངས་པ་དང༌། མི་ཚངས་པར་སྤྱོད་པའི་ལས་བྱེད་པ་ནི་མེད་དོ། ། མཆན་གྱི་མཆན། དབང་བཙན་པ་དང༌། དེ་ལྟར་མ་རྟོགས་པའི་ཐ་མལ་གྱི་རྒྱུད་ཀྱི་མཚན་གཞིའི་གཤིས་ལ་རིགས་མཐུན་པའི་ཀུན་རྫོབ་བདེན་པའི་མཚན་ཉིད་དབང་བཙན་པ་འདི་ལ་ཡང་བདེན་གཉིས་སོ་སོའི་མཚན་གཞིའི་གཤིས་ལ་མཚན་ཉིད་གནས་པ་དེ། དེར་མི་གནས་པར་བལྟས་ཀྱང་མི་འགྱུར་བའི་དོན་ཏོ། །
དེས་ན་འཕགས་པ་རྣམས་ཀྱིས་ཆོས་ཅན་ཀུན་རྫོབ་ཀྱི་ཆོས་ཐམས་ཅད་ལ་སྤྲུལ་པ་དང་སྒྱུ་མ་ལྟ་བུའི་མཚན་ཉིད་ཅན་གྱི་རྫུ་འཕྲུལ་གྱི་མངོན་ཤེས་རྒྱ་ཆེན་པོ་སྟོན་པ་དང༌། དེ་ལྟར་སྟོན་པའི་ཏིང་ངེ་འཛིན་ལ་དབང་ཐོབ་པ་ཡིན་ཏེ། དེས་ཆོས་ཐམས་ཅད་ཀྱི་ཆོས་ཉིད་འབྱུང་འཇིག་མེད་པའི་མཚན་ཉིད་ཅན་དུ་རྟོགས་པའི་ཕྱིར། དཔེར་ན་དཔལ་ལྡན་ཟླ་བས། ནོག་ལྐོག་ཤལ་དང་ལྡན་པའི་བ་དང༌། རི་མོར་བྲིས་པའི་བ་གཉིས་ཀ་ལ་དོན་དམ་པར་དེ་དང་དེར་གྲུབ་བདེན་དུ་གྱུར་པའི་འོ་མ་ནི་འཇོ་བར་མི་རུང་ལ། ཐ་སྙད་ཙམ་དུ་དེ་དང་དེར་གྲུབ་བདེན་དང་བྲལ་བའི་སྒྱུ་མ་ལྟ་བུའི་འོ་མ་ནི་ནོག་ལྐོག་ཤལ་དང་ལྡན་པའི་བ་ལ་བཞོར་རུང་ན། རི་མོར་བྲིས་པའི་བ་ལའང་ཅིས་འཇོར་མི་རུང་ཞེས། རི་མོར་བྲིས་པའི་བ་དྲུས་མ་བཞོས་པ་བཞིན་ནོ། ། རྗེ་མར་པས།
རྒྱ་གར་དུ་ནཱ་རོ་པ་འཚོལ་བའི་ལམ་ཞིག་ན། ནགས་ཆེན་པོ་ཞིག་གི་དབུས་སུ་མེ་དཔུང་འབར་བའི་དཀྱིལ་ན་རལ་གྲིའི་རྩེ་མོར་དགེ་སློང་སྐྱིལ་ཀྲུང་བཅས་པ་ཞིག་འདུག ། ཁྱེད་ཅི་བྱ་བ་ཡིན་བྱས་པས། སློབ་དཔོན་ཀླུ་སྒྲུབ་ཀྱི་སློབ་མ་ཡིན་གསུངས། འོ་ན་ཟླ་བ་གྲགས་པ་ལགས་སམ་བྱས་པས། དེ་སྐད་ཟེར་གསུང༌། མེས་མི་གནོད་པ་ལགས་སམ་ཞུས་པས། རྩ་བ་ཤེས་རབ་ཀྱི་མེ་དང་བུད་ཤིང་བརྟག་པའི་དོན་སེམས་པས་མི་སྟོ་ཞེས་གསུངས་པ་ལྟ་བུའོ། ། དེས་ན་ཀུན་རྫོབ་བདེན་པ་ལ་བདེན་འཛིན་ལ་སོགས་པའི་མཚན་འཛིན་དང་མ་བྲལ་བའི་རྒྱུད་ཀྱི་མཚན་གཞིའི་གཤིས་ལ་ཀུན་རྫོབ་ཀྱི་མཚན་མ།
གཞན་ཡང༌།
འཇིགས་པ་བརྒྱད་ལ་སོགས་པ་ཡང་འཇིགས་འཛིན་གྱི་བག་ཆགས་ཀྱི་རྒྱུ་འབྲས་ཙམ་ལས་མ་ཡིན་པར་འཇིགས་པ་ཚད་གྲུབ་པ་མེད་པས་འཇིགས་འཛིན་གྱི་བག་ཆགས་ཀྱི་ས་བོན་སྟོང་ཉིད་དུ་རྟོགས་པའི་སྒོ་ནས་དྲུངས་ཕྱུང་བ་ན་འཇིགས་པ་དེ་དག་གིས་རྣལ་འབྱོར་པ་དེ་ལ་འཇིགས་པ་བསྐྱེད་ནུས་པ་མིན་པ་ནི། འགྲེལ་ཆེན་དྲི་མེད་འོད་དུ། གང་གི་ཚེ་སེམས་དག་ན་དེའི་ཚེ་རྣལ་འབྱོར་པ་བྱ་བ་ཅིའི་ཕྱིར་བྱེད། འདིར་སེམས་དག་པའི་རྣལ་འབྱོར་པ་མེར་ཞུགས་ཀྱང་མེས་མི་འཚིག་པ་ནི། སྔགས་ཀྱི་རྒྱལ་པོས་མེ་རེངས་པར་བྱེད་ཅིང་སྔགས་ཀྱི་རྒྱལ་པོ་འཆི་བར་མི་འགྱུར་རོ། ། གླང་པོ་སྨྱོན་པ་རེངས་པར་བྱེད་ཅིང་གླང་པོ་སྨྱོན་པས་གསོད་པར་མི་ནུས་པ་དང༌། སེང་གེ་དང་སྟག་ལ་སོགས་པ་རྣམས་ལ་ཞོན་ཡང༌། སེང་གེ་ལ་སོགས་པས་སྐྱུར་བར་མི་ནུས་སོ། ། གང་ཆུ་བོ་ཆེན་པོར་ཞུགས་ནའང་ཆུས་མི་འཁྱེར་བ་དང༌། དུག་ཟོས་ནའང་དུག་གིས་བརྒྱལ་བར་མི་འགྱུར་བ་དང༌།
རལ་གྲི་ལ་སོགས་པའི་མཚོན་ཆ་རྣམས་ཟོས་ཀྱང་མཚོན་གྱིས་ཁ་མི་ཆོད་དེ། དེ་བཞིན་དུ་བཟའ་བར་བྱ་བ་མ་ཡིན་པའི་བཟའ་བ་དང༌། རང་གི་གཟུགས་ཡོངས་སུ་སྒྱུར་བར་བྱེད་པ་དང༌། དེ་བཞིན་དུ་རྣལ་འབྱོར་པའི་བྱ་བ་རྣམ་གྲངས་དུ་མ་རྣམས་ལས་དང་པོ་པས་བྱ་བ་ནི་མ་ཡིན་ནོ། ། ཞེས་འབྱུང་ངོ༌། ། མཆན། རྣམས་ཀྱིས་འཆིང་བར་འགྱུར་བ་ནི་དེའི་མཚན་ཉིད་ཡིན་ལ། ཀུན་རྫོབ་པ་བདེན་པ་ལ་བདེན་འཛིན་སོགས་མཚན་མ་དང་བྲལ་བའི་རྒྱུད་ཀྱི་མཚན་གཞིའི་གཤིས་ལ་ཀུན་རྫོབ་ཀྱི་མཚན་མ་རྣམས་ཀྱིས་འཆིང་བར་མི་འགྱུར་བར་མ་ཟད། གྲོལ་བར་འགྱུར་བ་ནི་དེའི་མཚན་ཉིད་ཡིན་པ་དེ་དག་ལ་དེ་ལྟར་མིན་པར་བལྟས་པས་ཀྱང་མི་འགྱུར་བས། གཤིས་ལ་མི་གནས་ན་བལྟས་པར་མི་འགྱུར་བྱ་བ་འདི་གྲུབ་བོ། །
དེས་ན་རྟེན་ཅིང་འབྲེལ་འབྱུང་གི་ཆོས་ཐམས་ཅད་ཐ་སྙད་ཙམ་དུ་རང་རང་གི་མཚན་གཞི་ལ་རང་རང་གི་མཚན་ཉིད་བསླུ་མེད་དུ་གནས་པར་བསྟན་ནས། ཐ་སྙད་ལས་འདས་པའི་རྣམ་གྲངས་མིན་པའི་དོན་དམ་བདེན་པའི་དབང་དུ་ན་ཆོས་ཅན། སྨྲ་བསམ་བརྗོད་མེད་ཀྱི་ངང་ལས་མཉམ་པར་གཞག་དགོས་པར་བསྟན་ཏེ། དེའི་ངོར་མཚན་གཞིའི་གཤིས་ལ་མཚན་ཉིད་མི་བསླུ་བར་གནས་མི་གནས་དང༌། བལྟས་པས་འགྱུར་མི་འགྱུར་བ་སོགས་གཞི་མེད་རྩ་བྲལ་དུ་གྲོལ་བའི་ཕྱིར། སྦྲུལ་མདུད་ནམ་མཁར་རང་སར་གྲོལ་བ་ལྟ་བུའོ་ཞེས་པ་ནི། རྒྱལ་བ་འབྲི་གུང་པའི་དགོངས་པ་ཡིན་ཞེས་གསུངས་སོ། ། སྤྱིར་ལས་ཉོན་གྱི་དབང་གིས་འཁོར་བར་སྐྱེ་བ་ལེན་པ་མ་ཡིན་པའི་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་སྤྲུལ་པས་འཁོར་བར་སྐྱེ་བ་ལེན་པའི་ལུས་ཆོས་ཅན། ཟག་བཅས་འཁོར་བའི་བདག་འབྲས་སུ་གྱུར་པའི་མེས་འཚིག་པ་མ་ཡིན་ཏེ། དེས་དེ་འཚིག་པའི་ལས་མ་བསགས་པའི་ཕྱིར།
གྲུབ་སྟེ། དེ་ཁོ་ན་ཉིད་ལ་རྨོངས་པའི་མ་རིག་པས་ཀུན་ནས་བསླངས་པའི་ཟག་བཅས་དགེ་མི་དགེའི་ལས་ཀྱི་རྣམ་པར་སྨིན་པའི་འབྲས་བུ་འཁོར་བ་པའི་ལུས་ལ་དེའི་བདག་འབྲས་སུ་གྱུར་པའི་ཁམས་དང་སས་བསྡུས་ཀྱི་མེས་འཚིག་པ་གང་ཞིག ། ཟག་མེད་ཀྱི་ལས་ཀྱི་འབྲས་བུར་གྱུར་པའི་རྣམ་པར་སྨིན་པ་མ་ཡིན་པའི་ལུས་ལ་ཟག་བཅས་ཀྱི་ལས་ཀྱི་བདག་འབྲས་སུ་གྱུར་པའི་མེས་མི་འཚིག་པའི་ཕྱིར། རྟགས་ཕྱི་མ་གྲུབ་སྟེ། ཟག་མེད་ཀྱི་ལས་བསགས་པའི་འབྲས་བུའི་ལུས་དང་སེམས་ཀྱི་རྟེན་ལ། ཟག་བཅས་ཀྱི་ལས་ཀྱི་འབྲས་བུའི་རྣམ་པར་སྨིན་པས་བརྫི་བར་མི་ནུས་པའི་ཕྱིར། དེས་ན་ཟག་མེད་ཀྱི་ལས་བསགས་པའི་འབྲས་བུའི་ལུས་རྟེན་གྱི་མཚན་གཞིའི་གཤིས་ལ་ཟག་བཅས་ལས་ཀྱི་བདག་འབྲས་ཀྱི་མེས་འཚིག་པར་མི་རུང་བའི་མཚན་ཉིད་གནས་པ་དེ་ནི། དེ་ལས་གཞན་དུ་བལྟས་ཀྱང་མི་འགྱུར་བས་གཤིས་ལ་མི་གནས་ན་བལྟས་པས་མི་འགྱུར་བར་གྲུབ་བོ། ། དེ་ཡང་མ་རིག་པས་ཀུན་ནས་བསླངས་པའི་རྒྱུ་དགེ་མི་དགེའི་འབྲས་བུ་རྣམ་སྨིན་དང་བཅས་པའི་རྒྱུ་མ་རིག་པ་ཆོས་ཅན། ཁྱོད་འཁྲུལ་ཞིང་བསླུ་བའི་ཆོས་གདོད་མ་ནས་ཡོད་མ་མྱོང་བར་སྟོང་ཉིད་དུ་རྟོགས་པ་དེའི་ཚེ།
མ་རིག་པས་ཀུན་ནས་བསླངས་པའི་ལས་ཀྱི་འབྲས་བུ་མྱོང་བ་མ་ཡིན་ཏེ། ལས་འབྲས་བསྐྱེད་པའི་རྒྱུ་དགེ་མི་དགེ་ཉིད་ཀྱི་རྒྱུ་མ་རིག་པ་དེ་ཉིད་ཀྱང་དམིགས་མེད་དུ་གྲོལ་བའི་ཕྱིར། དེས་ན་མ་རིག་པ་དམིགས་པ་མེད་པར་སྟོང་ཉིད་དུ་རྟོགས་པའི་མཚན་གཞིའི་གཤིས་ལ་མ་རིག་པས་བསྐྱེད་པའི་རྒྱུ་དགེ་མི་དགེའི་ལས་གསོག་པ་དང༌། དེའི་རྣམ་སྨིན་གྱི་འབྲས་བུས་བརྫི་བར་མི་ནུས་པའི་མཚན་ཉིད་གནས་པ་དེ་ནི། དེ་ལས་གཞན་དུ་བལྟས་ཀྱང་གཞན་དུ་མི་འགྱུར་བས་གཤིས་ལ་མི་གནས་ན་བལྟས་པས་མི་འགྱུར་བ་འདི་གྲུབ་བོ། ། དེས་ན་སོ་སོ་སྐྱེ་བོས་ཆོས་རྣམས་ལ་མ་རིག་པའི་བསླད་པ་མ་སངས་པའི་དབང་གིས་ཆོས་ཉིད་སྟོང་པ་ཉིད་མ་རྟོགས་ཤིང༌། རྫུ་འཕྲུལ་གྱི་མངོན་ཤེས་ལྟ་བུ་དང༌། ལས་དབང་གིས་སེམས་མེས་མི་འཚིག་པའི་ནུས་པ་ཐོབ་པའི་ལུས་ཀྱི་མཚན་གཞིའི་གཤིས་ལ་མེས་གནོད་པར་མི་ནུས་པའི་མཚན་ཉིད་འཛིན་པ་ནི། མཚན་ཉིད་རེས་འགའ་བའམ་ཉི་ཚེ་བ་ཡིན་གྱི། འཕགས་པས་ཆོས་རྣམས་ལ་མ་རིག་པའི་བསླད་པ་དང་བྲལ་བའི་དབང་གིས་ཆོས་ཉིད་སྟོང་པ་ཉིད་རྟོགས་པས།
མེས་མི་འཚིག་པའི་ནུས་པ་ཐོབ་པའི་ལུས་ཀྱི་མཚན་གཞིའི་གཤིས་ལ་མེས་མི་འཚིག་པའི་མཚན་ཉིད་འཛིན་པ་ནི་མཚན་ཉིད་གཏན་དུ་བ་སྟེ་ཕྱིར་མི་ལྡོག་པ་ཡིན་ནོ། ། ཁོང་གིས་བཀོད་པའི་གཏན་ཚིགས་བཞི་པོ་ལ་ཞེས་སོགས་ལ། གོང་གི་གཞན་བཞེད་ཀྱི་གཏན་ཚིགས་བཞི་པོ་དེ་ལས་བཞི་པ་རྒྱུ་འབྲས་ཀྱི་རྟེན་འབྲེལ་ཁོ་ན་ལྟར་མ་ངེས་པ་ནི་འདིར་མི་བཞེད་དེ་ལས་ཀྱི་འབྲས་བུ་སོ་སོར་མི་བསླུ་བས་སོ། ། རྒྱུ་མཚན་གཞན་གསུམ་ནི་གཤིས་ལ་མི་གནས་ན་བལྟས་པས་མི་འགྱུར་བའི་ཕྱོགས་ལ་འཐད་དེ། ཆོས་ཉིད་སྟོང་པ་ཉིད་ཀྱི་མཚན་གཞིའི་གཤིས་ལ་ཆོས་ཅན། རྟེན་འབྲེལ་སྣ་ཚོགས་ཀྱི་མཚན་ཉིད་འཐད་པ་ལ་མི་འཐད་པར་བལྟས་ཀྱང་རྒྱུ་འབྲས་ཀྱི་རྟེན་འབྲེལ་བསླུ་བ་མེད་པའི་མཚན་ཉིད་མི་འགྱུར་བར་གྲུབ་བོ། ། སྤྱིར་ཁམས་གསུམ་དུ་སྐྱེ་བའི་རྒྱུ་ཞེས་སོགས་ལ། ཕུང་པོ་ལྔ་པོ་འདི་ལ་སེམས་ཅན་རྣམས་ཀྱིས་ཐོག་མ་མེད་པ་ནས་རྟག་པ་དང་གཙང་བ་དང་བདེ་བ་དང་བདག་ཏུ་འདུ་ཤེས་པའི་འཛིན་སྟངས་ཀྱིས་བལྟས་པ་ཡིན་ཡང་འཛིན་སྟངས་ཀྱིས་བཟུང་བ་ལྟར་ཕུང་པོ་ལྔ་པོའི་གཤིས་ལ་མཚན་ཉིད་དེ་ལྟར་མི་གནས་པས་རྟག་གཙང་བདེ་བདག་ཏུ་འགྱུར་མི་སྲིད་པའོ། ། ལས་རྒྱུ་འབྲས་ལ་རྨོངས་ཞེས་སོགས་ལ། མངོན་མཐོའི་རྒྱུ་ལ།
མངོན་མཐོའི་རྒྱུའམ་ལས་རྒྱུ་འབྲས་ལ་རྨོངས་པའི་མ་རིག་པ་ནི། ངན་སོང་དུ་སྐྱེ་བའི་སྲིད་རྩའི་མ་རིག་པ་ཡིན་ལ། དེ་ཁོ་ན་ཉིད་ལ་རྨོངས་པའི་མ་རིག་པ་ནི། བདེ་འགྲོར་སྐྱེ་བའི་སྲིད་རྩའི་མ་རིག་པ་ཡིན་ནོ། ། མཆན། རྨོངས་པའི་མ་རིག་པ་ནི་ཚོགས་ལམ་ཆེན་པོ་ནས་ཟད་ལ། དེ་ཁོ་ན་ཉིད་ལ་རྨོངས་པའི་ཉོན་མོངས་པའི་མ་རིག་པ་ནི་མཐོང་ལམ་ནས་སྤངས་ཀྱང༌། སྒོམ་ལམ་རྣམས་སུ་ཉོན་མོངས་པ་ཅན་མིན་པའི་མ་རིག་པ་ཡོད་པ་རིམ་གྱིས་སྤངས་སོ། ། རྒྱལ་པོ་ང་ལ་ནུ་ས་བཅུ་པ་བ་ཡིན་པ་ནི་དགོངས་གཅིག་པའི་འགྲེལ་བྱེད་སྔ་མ་འདིས་ཟེར་བ་མ་གཏོགས་གསུང་རབ་གཞན་དུ་བཤད་པ་མ་མཐོང་གསུངས།། ༈ རྡོ་རྗེའི་གསུང༌།
མཚན་ཉིད་དང་མི་ལྡན་པའི་བླ་མས་ཡོན་ཏན་བསྐྱེད་པར་མི་ནུས་ཞེས་པ་ལ། སྤྱིར་ཐེག་དམན་ཉན་རང་གི་བཤེས། ཐེག་པ་ཆེན་པོའི་ལམ་གྱི་འབྲས་བུ་རང་རྒྱུད་ལ་བསྐྱེད་པ་ལ་བླ་མའི་བྱིན་རླབས་ཀྱི་སྟོབས་ལ་རག་པ་དང༌། ཐེག་དམན་གྱི་ལམ་འབྲས་རང་རྒྱུད་ལ་བསྐྱེད་པ་ལ་བླ་མའི་བྱིན་རླབས་ཀྱི་སྟོབས་ལ་རག་མ་ལས་པའི་གནད་ནི། ཐེག་དམན་གྱི་ལམ་འབྲས་ནི་འབྲས་བུ་མཆོག་གྱུར་མིན་པས་བསགས་སྦྱངས་ཡོངས་སུ་མ་རྫོགས་ཀྱང་འགྲུབ་ལ། ཐེག་ཆེན་གྱི་ལམ་འབྲས་ནི་འབྲས་བུ་མཆོག་གྱུར་ཡིན་པས་བསགས་སྦྱངས་ཡོངས་སུ་མ་རྫོགས་ན་མི་འགྲུབ་པས། དེའི་ཚེ་བསགས་སྦྱངས་ཀྱི་ཡུལ་བསགས་སྦྱངས་མཐར་ཕྱིན་པའི་ཐེག་ཆེན་གྱི་བླ་མ་དཀོན་མཆོག་ལ་གུས་པ་ཆེན་པོས་བསྟེན་ནས་འབྲལ་མེད་དུ་བསགས་སྦྱང་བྱས་པ་ན་ཆོས་ཅན། བསགས་སྦྱངས་བྱེད་པོའི་རྒྱུད་ལ་བསགས་སྦྱངས་ཡོངས་སུ་རྫོགས་པར་འགྱུར་ཞིང༌། དེའི་སྟོབས་ཀྱིས་ཐེག་ཆེན་གྱི་ལམ་འབྲས་མཆོག་ཏུ་གྱུར་པ་མངོན་དུ་བྱེད་ནུས་པ་ཡིན་ཏེ། བསགས་སྦྱང་གི་ཡུལ།
བསགས་སྦྱངས་མཐར་ཕྱིན་པའི་བླ་མ་དང་དཀོན་མཆོག་གུས་པ་ཆེན་པོས་ཡོངས་འཛིན་དུ་བསྟེན་པའི་བྱིན་རླབས་ཀྱིས་བསགས་སྦྱངས་བྱེད་པོའི་རྒྱུད་ལ་དེ་འགྱུར་བ་ནི་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། ཐེག་དམན་གྱི་ལམ་འབྲས་ནི་ཆོས་ཅན། བསགས་སྦྱངས་མཐར་ཕྱིན་པའི་བླ་མ་དང་དཀོན་མཆོག་གུས་པ་ཆེན་པོས་ཡོངས་འཛིན་དུ་བསྟེན་ནས་བསགས་སྦྱངས་མཐར་མ་ཕྱིན་ཀྱང་མངོན་དུ་བྱེད་ནུས་པ་ཡིན་ཏེ། དེ་ལྟར་མ་བྱས་ཀྱང་ཐེག་དམན་གྱི་འབྲས་བུ་མཆོག་མ་ཡིན་པས་ཐོབ་ནུས་པ་ནི། རྟེན་འབྲེལ་གྱི་ཆོས་ཉིད་ལ་གྲུབ་པའི་ཕྱིར། མདོར་ན་ཐེག་པ་ཆེན་པོའི་ལམ་འབྲས་དོན་དུ་གཉེར་བ་དག་གི་ཆོས་ཅན། རང་དང་མཉམ་པའམ་རང་ལས་དམན་པའི་ཐེག་ཆེན་གྱི་དགེ་བའི་བཤེས་གཉེན་ལ་བསྟེན་པས་མི་ཆོག་གི ། རང་ལས་སྤངས་རྟོགས་མཐོ་བར་གྱུར་པའི་ཐེག་ཆེན་གྱི་དགེ་བའི་བཤེས་གཉེན་བསྟེན་དགོས་ཏེ། རང་ལས་སྤངས་རྟོགས་མཐོ་བའི་ཐེག་ཆེན་གྱི་དགེ་བཤེས་མ་བསྟེན་ན་བསགས་སྦྱངས་ཡོངས་སུ་མ་རྫོགས་པ་གང་ཞིག ། བསགས་སྦྱངས་ཡོངས་སུ་མ་རྫོགས་ན་ཐེག་ཆེན་གྱི་ལམ་འབྲས་མངོན་དུ་མི་བྱེད་པའི་ཕྱིར།
དེས་ན་བླ་མ་བྱིན་རླབས་དང་ལྡན་པ་བྱ་བ་ནི་རང་ལ་ལྟོས་ཏེ་སྤངས་རྟོགས་ཀྱི་ཡོན་ཏན་མཐོ་བ། བསགས་སྦྱངས་གི་ཞིང་དུ་ལྷག་པ་ཞིག་དགོས་ཀྱིས། ཡུལ་དེ་ལ་བརྟེན་ན་དེའི་བྱིན་རླབས་བཟང་པོ་འཇུག་པ་ཡིན་ལ། རང་ལས་དམན་པའི་བླ་མ་ལ་རང་ལ་མེད་པའི་ཡོན་ཏན་གྱི་བྱིན་རླབས་བཟང་པོ་འཇུག་ཏུ་མེད་པས་བླ་མ་བྱིན་རླབས་དང་མི་ལྡན་པ་བསྟེན་ཀྱང་ཕན་ཆེར་མི་བསྐྱེད་དོ། ། མཆན། གཉེན་བསྟེན་ཚུལ་ནི། བསྐལ་པ་བརྒྱའམ་ལྔ་བཅུའམ་ཉི་ཤུར་ཚོགས་གསོག་པས་ཚོགས་ལམ་ནས་སྦྱོར་ལམ་ཆོས་མཆོག་གི་བར་དགེ་བའི་བཤེས་གཉེན་བསྟེན་ནས། རང་རྒྱལ་བསེ་རུ་ལྟ་བུ་ལ་བསྐལ་པ་བརྒྱ་དང༌། ཚོགས་སྦྱོར་ཆེན་པོས་བསྐལ་པ་ལྔ་བཅུ་དང༌། ཆུང་ངུས་ཉི་ཤུ་ཞེས་སྦྱོར།
མཆན། དེ་ནས་སྲིད་པ་ཐ་མལ་དེ་ལ་སངས་རྒྱས་འཇིག་རྟེན་དུ་བྱོན་ན་ཉན་ཐོས་དགྲ་བཅོམ་དུ་འགྱུར་ཞིང༌། མ་བྱོན་ན། རང་སངས་རྒྱས་ཀྱི་ཡེ་ཤེས་ནི། བརྟེན་པ་མེད་པར་རབ་ཏུ་འབྱུང༌། ། ཞེས་པ་ལྟར་སློབ་དཔོན་མེད་པར་རང་བྱང་ཆུབ་ཏུ་འགྱུར་ལ། ཉན་ཐོས་དགྲ་བཅོམ་དུ་འགྱུར་བ་རྣམས་སྲིད་པ་ཐ་མ་དེར་སློབ་དཔོན་མ་བསྟེན་ཀྱང༌། དགྲ་བཅོམ་པ་ཐོབ་པའི་རྐྱེན་ནི་རྣམ་དག་ཡོངས་སུ་སྨིན་པ་བརྟོལ་བ་ལྟ་བུ་སད་བྱེད་ཀྱི་རྐྱེན་ཙམ་དུ་ཟད་པས་དེའི་ཆེད་དུ་དགེ་བཤེས་ཚད་ལྡན་བསྟེན་མི་དགོས་ལ། དང་པོར་སངས་རྒྱས་ཀྱི་བསྟན་པ་ལ་འཇུག་པ་ན་ཉན་རང་རྣམས་ལ་མཚན་ལྡན་གྱི་དགེ་བཤེས་མ་བསྟེན་ན་བསྟན་པ་ལ་རང་འཇུག་མི་བཏུབ། འཕགས་པ་ཀུན་དགའ་བོས་དགྲ་བཅོམ་པ་ཐོབ་པའི་རྐྱེན་ནི།
རང་གི་སློབ་མ་ལ་གདམས་ངག་བསྟན་པས་དགྲ་བཅོམ་པ་ཐོབ་པ་ནི། དེའི་རྐྱེན་གྱིས་རང་གིས་བརྩོན་པ་མཛད་པས་དགྲ་བཅོམ་ཐོབ་པ་ལྟ་བུའོ། ། མཆན། ཕྱིས་ཐེག་ཆེན་གྱི་བླ་མ་མཚན་ལྡན་ལ་ཆོག་ཤེས་ཀྱིས་གུས་པར་མ་བསྟེན་པས་འབྲས་བུ་ཐེག་དམན་གྱི་འབྲས་བུ་ལས་མ་ཐོབ་པ་ཡིན། ཀུན་དགའ་བོ་དགེ་སློང་རྒྱུན་ཞུགས་ཡིན་ཡང་ཞེས་སོགས་ལ། སྤྱིར་ཐེག་ཆེན་དུ་སློབ་པའི་ས་བཅུ་མི་སློབ་པའི་ས་གཅིག་སྟེ་བཅུ་གཅིག་ཏུ་བཤད། ཐ་སྙད་འདི་ཡང་དགོངས་གཅིག་ཡིག་རྙིང་ལྟར་བྲིས་པ་ཡིན་ཡང༌། དགེ་སློང་གང་ཟག་དང་རྒྱུན་ཞུགས་ལམ་ཡིན་པས་ལམ་དང་གང་ཟག་མ་ཕྱེད་པས་ཚིག་འདོན་པ་མི་མཛེས་སོ། ། ཐེག་དམན་དུ་དཀར་པོ་རྣམ་པར་མཐོང་བའི་ས་དང་རིགས་དང་བརྒྱད་པ་དང་མཐོང་བ་དང་བསྲབས་པ་དང་འདོད་ཆགས་དང་བྲལ་བ་དང་བྱས་པ་རྟོགས་པ་དང་རང་སངས་རྒྱས་ཏེ་དམན་པ་ས་བརྒྱད་དུ་བྱེད། ཐེག་དམན་གྱི་འབྲས་བུའི་རིགས་བསྡུ་ན་རྒྱུན་ཞུགས་ཕྱིར་འོང་ཕྱིར་མི་འོང་དགྲ་བཅོམ་པའི་འབྲས་བུ་བཞིའོ། །
ཐེག་དམན་གྱི་གང་ཟག་ལ། སྐྱེས་བུ་ཟུང་བཞི་རེ་རེ་ལ་ཞུགས་པ་དང་འབྲས་གནས་གཉིས་སུ་ཕྱེ་བས་གང་ཟག་ཡ་བརྒྱད་དུ་འཇོག ། སྤྱིར་ཉོན་སྒྲིབ་དང་ཤེས་སྒྲིབ་གཉིས་ལས་ཐེག་དམན་གྱིས་ཉོན་སྒྲིབ་ཙམ་ལས་མི་སྤོང༌། ཐེག་ཆེན་པས་སྒྲིབ་པ་གཉིས་ཀ་སྤོང་བ་ཡིན། ཉོན་སྒྲིབ་དེ་ཡང་ཀུན་བཏགས་ལྷན་སྐྱེས་གཉིས་ལས་ཀུན་བཏགས་ཀྱི་ཁམས་གསུམ་ས་དགུའི་ཉོན་སྒྲིབ་ཐམས་ཅད་རྒྱུན་ཞུགས་འབྲས་གནས་ནས་སྤངས། ལྷན་སྐྱེས་ཀྱི་ཆ་ལ་འདོད་ཁམས་ས་གཅིག ། གཟུགས་ཁམས་ས་བཞི། གཟུགས་མེད་ས་བཞི་སྟེ་ཁམས་གསུམ་ས་དགུ་པོ་རེ་རེ་ལ་རང་སའི་ཉོན་མོངས་ཆེ་འབྲིང་ཆུང་གསུམ། དེ་རེ་རེ་ལ་ཆུང་འབྲིང་ཆེ་གསུམ་སྟེ་ས་རེ་རེ་ན་ཉོན་མོངས་དགུ་ཚན་རེ་ཡོད། དེ་ལས་བདེན་པ་མཐོང་བ་གཞིར་བྱས་ཏེ་འདོད་ཁམས་ཀྱི་ཉོན་མོངས་གསུམ་པ་མན་སྤངས་པས་རྒྱུན་ཞུགས།
འདོད་ཉོན་དྲུག་པ་སྤངས་པས་ཕྱིར་འོང་སྟེ་ཁམས་གསུམ་དུ་སྐྱེ་སྲིད་གཅིག་ལེན་དགོས། འདོད་ཉོན་དགུ་སྤངས་པས་ཕྱིར་མི་འོང་བ་སྟེ་འདོད་ཁམས་སུ་སླར་མི་སྐྱེ་བ་ཡིན། སྲིད་རྩེའི་ཉོན་མོངས་དགུ་པ་སྤངས་པས་དགྲ་བཅོམ་པར་འཇོག་པ་ཡིན་གསུངས། སངས་རྒྱས་མྱ་ངན་ལས་འདས་པའི་འོག་ཏུ་འོད་སྲུངས་ཆེན་པོས་ཀུན་དགའ་བོ་འདོད་ཆགས་དང་བཅས་པར་རིག་ནས། བཀའ་བསྡུ་བར་བྱེད་པ་ལ་དགྲ་བཅོམ་ཤ་སྟག་དགོས་པས་དེ་གདུལ་བའི་ཕྱིར་ཉེས་པ་བརྒྱད་གླེངས་ཏེ་ཀུན་དགའ་བོ་གནས་ནས་ཕྱུང༌། དེས་དགེ་འདུན་ལ་ཆོས་བསྟན་པས་སློབ་མ་དགྲ་བཅོམ་པ་བྱུང་སྟེ་སློབ་དཔོན་གྱི་རྒྱུད་ལ་བརྟགས་པའི་རྐྱེན་གྱིས་སློབ་དཔོན་རང་གིས་གདམས་ངག་བསྒོམས་པས་ཀུན་དགའ་བོ་དགྲ་བཅོམ་པ་ཐོབ་ནས་སླར་ཀུན་དགའ་བོས་མདོ་སྡེ། འོད་བསྲུངས་ཆེན་པོས་མ་མོ། ཉེ་བ་འཁོར་གྱིས་འདུལ་བ་བསྡུས་པ་ལྟ་བུ་ཡིན། ཀུན་དགའ་བོ་སློབ་པ་རྒྱུན་ཞུགས་ཡིན་པས་འདོད་ཆགས་དང་བཅས་པ་ཞེས་གསུངས་པ་ནི། འཕགས་པ་རྒྱུན་དུ་ཞུགས་པས་མཐོང་སྤངས་འདོད་ཆགས་སྤངས་ཀྱང༌།
འདོད་ཆགས་སྒོམ་སྤངས་ཡིན་པས་མ་སྤངས་པ་ལ་དགོངས་པ་ཡིན་གསུངས། ཐེག་ཆེན་གྱི་ལུགས་ལ་ནི་ཉན་ཐོས་ལྟར་འབྲས་བུ་ཉི་ཚེ་བ་དོན་དུ་མི་གཉེར་ཞིང་བསླབ་པར་བྱ་བའི་གནས་རྒྱ་ཆེན་པོ་ལ་སློབ་དགོས་པས་ཇི་སྲིད་སངས་རྒྱས་མ་ཐོབ་པ་དེ་སྲིད་དུ་དགེ་བའི་བཤེས་གཉེན་མཚན་ཉིད་དང་ལྡན་པ་རྒྱུན་མ་ཆད་པར་གུས་པ་ཆེན་པོས་བསྟེན་དགོས་ཤིང༌། ཁྱད་པར་དུའང་རྡོ་རྗེ་ཐེག་པ་བླ་མེད་ཀྱི་ལུགས་ལ་རྡོ་རྗེ་སློབ་དཔོན་སངས་རྒྱས་ནས་སངས་རྒྱས་སུ་བྱོན་པ་ཁོ་ན་བསྟེན་པ་མ་ཡིན་ན། ཕལ་པའི་བླ་མས་ཚེ་གཅིག་ལ་མཆོག་གི་དངོས་གྲུབ་སྦྱིན་མི་ནུས་གསུངས། རང་གི་བསོད་ནམས། འོ་ན་སོ་སྐྱེ་ནས་རྒྱུན་མཐའ་པ་ཕྱིན་གྱི་རྡོ་རྗེ་སློབ་དཔོན་མཚན་ལྡན་མི་སྲིད་པར་ཐལ། དེ་སངས་རྒྱས་མ་ཡིན་པའི་ཕྱིར། འདོད་ན་སྔགས་ལ་འཇུག་པའི་ལས་དང་པོ་པས་སྔགས་ལུགས་ཀྱི་རྡོ་རྗེ་སློབ་དཔོན་མཚན་ལྡན་མི་རྙེད་པར་ཐལ། རྡོ་རྗེ་སློབ་དཔོན་མཚན་ལྡན་ནི་སངས་རྒྱས་ཡིན་པ་གང་ཞིག ། ལས་དང་པོ་པས་སངས་རྒྱས་སུ་གྱུར་པའི་རྡོ་རྗེ་སློབ་དཔོན་མཚན་ལྡན་ཐོག་མར་མི་རྙེད་པའི་ཕྱིར་སྙམ་ན།
མི་ཉེས་ཏེ། སོ་སྐྱེའི་རྡོ་རྗེ་སློབ་དཔོན་མཚན་ལྡན་ཡིན་ལ། སངས་རྒྱས་མཚན་ཉིད་པ་ཡིན་པ་ཡང་ཡོད་དེ། སོ་སྐྱེའི་རྡོ་རྗེ་སློབ་དཔོན་རང་རྒྱུད་ཀྱི་བསྡུས་པའི་སྒྲུབ་གཞི་གཞི་དུས་ཀྱི་སངས་རྒྱས་དམ་ཚིག་སེམས་དཔའ་དེ་ལ། སྒྲུབ་བྱེད་ཀྱི་ལམ་དུས་ཀྱི་སངས་རྒྱས་ཀྱི་ངོ་བོའི་སྔགས་དང་ཕྱག་རྒྱ་དང་ཏིང་ངེ་འཛིན་གྱི་གྲུབ་པ་འབྲས་དུས་ཀྱི་སངས་རྒྱས་ཡེ་ཤེས་སེམས་དཔའ་སྤྱན་དྲངས་ནས་དབྱེར་མེད་དུ་བྱིན་གྱིས་བརླབས་པ་དེ་གཞི་ལམ་འབྲས་གསུམ་གྱི་སངས་རྒྱས་ཐམས་ཅད་འདུས་པའི་རང་བཞིན་ཡིན་པས། སོ་སྐྱེའི་རྡོ་རྗེ་སློབ་དཔོན་ཡང་ཡིན་པས། སངས་རྒྱས་ཐམས་ཅད་ཀྱི་ངོ་བོའི་རྡོ་རྗེ་སློབ་དཔོན་ཡང་ཡིན་པ་དེ། རྡོ་རྗེའི་སློབ་མ་ལས་དང་པོ་པ་ལ་མཆོག་གི་དངོས་གྲུབ་སྦྱིན་ནུས་ཀྱི་སངས་རྒྱས་གྲུབ་བོ། ། དེའི་ཕྱིར་སོ་སོ་སྐྱེ་བོའི་རྡོ་རྗེ་སློབ་དཔོན་མཚན་ལྡན་གྱིས་སོ་སོ་སྐྱེ་བོའི་རྡོ་རྗེ་སློབ་མ་མཚན་ལྡན་ལ་དབང་བསྐུར་བ་ན། དེའི་ཚེ་ངེས་པར་གདོན་མི་ཟ་བར་སངས་རྒྱས་དངོས་ཡིན་པ་མ་གཏོགས།
ཕར་ཕྱིན་ཐེག་པ་ལྟར་ན་བླ་མས་རང་རེ་ལ་སངས་རྒྱས་ཀྱི་བྱ་བ་མཛད་པའི་ཆ་ནས་ཀྱང་སངས་རྒྱས་ཡིན་ཟེར་བ་ལྟ་བུ་མ་ཡིན་པས། མདོ་སྔགས་ཀྱི་བླ་མ་ལ་སངས་རྒྱས་ཡིན་མིན་གྱི་ཁྱད་ཤིན་ཏུ་ཆེའོ། ། མཆན།
སོ་སྐྱེའི་རྡོ་རྗེ་སློབ་དཔོན་ཡང་ཡིན། སངས་རྒྱས་ཐམས་ཅད་ཀྱི་ངོ་བོའི་རྡོ་རྗེ་སློབ་དཔོན་ཡང་ཡིན་པ་མི་འགལ་བ་འདི་ལ་ནི། རྡོ་རྗེ་འཆང་ཉིད་ཀྱི་གསུང་ཚད་མར་གྱུར་པ་ཡིན་ཏེ། རྡོ་རྗེའི་གུར་ལས། གང་ཞིག་རྡོ་རྗེ་སེམས་དཔའ་ཞེས། ། དེ་ཉིད་སློབ་དཔོན་གཟུགས་བཟུང་སྟེ། ། སེམས་ཅན་ཕན་གདགས་དམིགས་ནས་ནི། །
ཐ་མལ་པ་ཡི་གཟུགས་སུ་འོང༌། ། ཞེས་འབྱུང་བའི་ཕྱིར་རོ། ། ཡང་དཔལ་རྡོ་རྗེ་སེམས་དཔའ་དེ་ཉིད་ཐ་མལ་པའི་རྡོ་རྗེ་སློབ་དཔོན་གྱི་རྣམ་པར་སྣང་ནས། མ་འོངས་པ་སྙིགས་མ་ལྔ་བདོ་བའི་སེམས་ཅན་གྱི་དོན་བྱེད་པ་དེ། སྐལ་མེད་ཀྱིས་ཐ་མལ་དུ་འཛིན་ཀྱང༌། ཡང་དག་པར་སྐལ་མཆོག་གིས་རློམ་ཚོད་སོང་ཚོད་གཉིས་ཀ་ལ་སོ་སྐྱེའི་སྣང་འཛིན་སྐྱེ་སྲིད་པ་མ་ཡིན་ནོ། ། འདི་ཡང་ཞིབ་ཏུ་དཔྱད་ན། སོ་སོ་སྐྱེ་བོའི་ཆ་དེ་སངས་རྒྱས་ཡིན་པར་བཞག་པ་མ་ཡིན་གྱི། སོ་སོ་སྐྱེ་བོ་དེའི་རྒྱུད་ལ། སངས་རྒྱས་མཚན་ཉིད་པར་གྱུར་པའི་སངས་རྒྱས་ཡིན་པ་ཞིག་སྐབས་དེར་ཡོད་པར་འདོད་པའོ། །
མཆན་གྱི་མཆན། རབ་འབྲིང་ཐ་མ་གསུམ་གྱི་དབང་གིས་བླ་མ་རབ་འབྲིང་ཐ་མ་གསུམ་འོང་བས་ཞེས་པ་ལ། ཉན་ཐོས་རྣམས་བསོད་ནམས་ཀྱི་སྐལ་བ་དམན་པས་སངས་རྒྱས་ཀྱང་མཆོག་གི་སྤྲུལ་སྐུ་ཙམ་ལས་མི་སྣང༌། བྱང་སེམས་བསོད་ནམས་ཆེ་བས་སངས་རྒྱས་ལོངས་སྐུར་སྣང་སྟེ། ས་ཐོབ་པ་ཙམ་གྱིས་ལོངས་སྐུ་ཆུང་ངུ་མཐོང༌། ས་བཅུ་པ་ལ་གནས་པའི་བྱང་སེམས་ཀྱིས་ལོངས་སྐུ་ཆེན་པོ་མཐོང༌། ལོངས་སྐུ་ཆེ་ཆུང་གི་ཁྱད་པར་ནི། དམིགས་པ་དང་རྣམ་པ་དང་སྤྱོད་ཡུལ་རྒྱ་ཡོངས་སུ་ཆད་པའི་ཞིང་དང་སྐུ་ལ་ཆུང་ངུ་དང༌། དེའི་རྒྱ་ཡོངས་སུ་མ་ཆད་པའི་ཞིང་དང་སྐུ་དང་མཛད་ཕྲིན་སོགས་ལ་ཆེན་པོར་བཞག་གོ ། མཆན།
ཆོས་སྐུ་ཡོངས་སུ་རྫོགས་པ་ནི་སངས་རྒྱས་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་ཡིན། དེས་ན་སངས་རྒྱས་ཀྱི་སྐུ་ལ་བཟང་ངན་མེད་ཀྱང་སྣང་བ་པོ་གདུལ་བྱ་མཆོག་དམན་ལ་སངས་རྒྱས་ཀྱི་སྐུ་ལ་བཟང་ངན་གྱི་སྣང་བ་བྱུང་བ་ཡིན་གསུངས། བླ་མའི་མཚན་ཉིད་ལུས་ངག་ཡིད་གསུམ་ཆོས་དང་མཐུན་ཞེས་སོགས་ལ། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེའི་རང་བཞིན་དུ་གྲུབ་པས་རྡོ་རྗེ་ཐེག་པའི་དངོས་གྲུབ་སྟེར་ནུས་པར་བསྟན་ཞིང༌། བྱམས་དང་སྙིང་རྗེའི་བསམ་པ་བརྟན་པས་ཀུན་རྫོབ་བྱང་སེམས་དང་སྐྱེ་མེད་སྤྲོས་བྲལ་ལ་ངེས་ཤེས་ཆེ་བ་ནི་དོན་དམ་བྱང་ཆུབ་ཀྱི་སེམས་དང་ལྡན་པར་བསྟན་གསུངས། གང་གི་དྲིན་གྱིས་བདེ་ཆེན་ཉིད། ། ཅེས་སོགས་ལ། འཁོར་བའི་གནས་པ་མཐའ་དག་ལས་དྲུངས་འབྱིན་པའི་གནས་པ་ནི་བདེ་བ་ཆེན་པོ། དེ་བླ་མའི་བྱིན་རླབས་ཀྱི་སྟོབས་ཀྱིས་དུས་མྱུར་བ་སྐད་ཅིག་ཉིད་ལ་སློབ་མ་སྐལ་ལྡན་ལ་བསྐྱེད་ནུས་པའོ། ། བླ་མ་ངན་པ་ལ་མོས་གུས་བྱས་པས་ཞེས་སོགས་ལ།
བླ་མ་ངན་པ་ཚུལ་འཆལ་ལྟ་བུ་ལ་མོས་གུས་ཀྱིས་བསྟེན་པས་དེའི་རྐྱེན་གྱིས་རང་ཚུལ་འཆལ་དུ་འགྱུར་བ་སྲིད་ཀྱང༌། དེའི་སྐྱོན་ཚུལ་འཆལ་དེ་མི་ལེན་ཡོན་ཏན་གྱི་ཆ་རྣམས་བླང༌། རི་དྭགས་ཀྱི་ལྟེ་བ་ལས་གླ་རྩི་ལེན་པའམ། ངང་པས་ཆུ་ལས་འོ་མ་ལེན་པ་ལྟར་བྱེད་དགོས། བླ་མས་སྡིག་པ་སྤྱོད་པ་ལ་འདི་དགེ་བའི་མཛད་པ་ཡིན་སྙམ་དུ་བལྟས་ན་ལོག་ལྟ་ཡིན་པས། དེ་ལྟར་དུ་མི་ལྟ་བར། ཁོང་ལ་སྐྱོན་མི་མངའ་ང་རང་གི་སྣང་བ་འཁྲུལ་པ་ཡིན་སྙམ་པའམ། དགོས་པ་ཁྱད་པར་ཅན་ཡོད་ངེས་སྙམ་པ་དང༌། བླ་མའི་མཛད་པ་མི་ལེགས་པ་འདིས་བླ་མའི་ས་ལམ་གྱི་གེགས་སུ་མ་གྱུར་ཅིག ། བདག་གིས་བླ་མའི་མཛད་པ་ཡང་དག་པ་མིན་པ་མཐོང་བར་མ་གྱུར་ཅིག་སྙམ་པ་དང༌།
དེ་བཞིན་དུ་གྲོགས་ལ་སོགས་པ་ཚུལ་བཞིན་མིན་པ་སྤྱོད་པ་མཐོང་ཡང་དེ་ལྟ་བུས་རང་རྒྱུད་ལ་སྡིག་པ་མི་གསོག་པར་སྤྱོད་དགོས་གསུངས།། ༈ རྡོ་རྗེའི་གསུང༌། རྟོགས་པ་བསྐྱེད་པའི་ཐབས་མོས་གུས་ཁོ་ནར་ངེས་བྱ་བ་ལ། འདིར་གཞན་བཞེད་ཀྱང་མོས་གུས་མི་དགོས་བྱ་བའམ། རང་བཞེད་ལའང་མོས་གུས་ཁོ་ན་མ་གཏོགས་གཞན་གང་ཡང་མི་དགོས་བྱ་བ་ལྟ་བུ་ཡིན། རྗེ་ས་པཎ་གྱིས་དགོངས་གཅིག་པས་མོས་གུས་ཀྱི་སྐབས་སུ་མོས་གུས་ལས་གཞན་ཅི་ཡང་མི་དགོས་པ་དང༌། སྟོང་ཉིད་ཀྱི་སྐབས་སུ་དཀར་པོ་གཅིག་ཐུབ་དེ་ལས་གཞན་མི་དགོས་པ་ལྟར་ཕྱོགས་སྔ་བསླང་ནས་བཀག་འདུག་ཀྱང༌། དེ་ལྟ་བུ་ཕྱོགས་སྔ་མའི་བཞེད་པ་མིན། སངས་རྒྱས་ཀྱིས་བྱང་ཕྱོགས་སོ་བདུན་པོ་རེ་རེ་ཞིང་འདི་ཡོད་ན་བླ་ན་མེད་པའི་བྱང་ཆུབ་ཡོད་ཀྱི་མེད་ན་བྱང་ཆུབ་མེད་དོ། ། ཞེས་གསུངས་པས།
བྱང་ཕྱོགས་ཀྱི་ཆོས་གཞན་ལ་བྱང་ཆུབ་མེད་པར་སྟོན་པ་མ་ཡིན་པ་དང༌། དེ་ལྟར་སྟོན་པ་ལྟར་གསུངས་པ་ཡོད་ན། བྱང་ཕྱོགས་ཀྱིས་ཆོས་དེ་ལ་འཇུག་པའི་ཆེད་དུ་བྲོད་པ་བསྐྱེད་པ་ཡིན་ལ། ཚུལ་གནས་ཐོས་སྒོམ་སོགས་ཀྱང་མོས་གུས་བསྐྱེད་པའི་ཐབས་ཡིན་ཞིང༌། མོས་གུས་བསྐྱེད་པས་ཀྱང་དེ་དག་ལ་འཇུག་པའི་ཐབས་ཡིན། མོས་གུས་བྱ་བ་གདམས་ངག་པའི་སྐད་ཡིན། གསུང་རབ་ལས་དད་པ་ཞེས་གསུངས། དད་པ་ཡང་འདོད་པའི་དད་པ་མེད་ན་དད་པ་གཞན་གྱིས་གོ་མི་ཆོད། དེས་ན་བླ་མ་སངས་རྒྱས་ཀྱི་གོ་འཕང་ཐོབ་པར་འདོད་པའི། ཨ་དྷི་མུཀྟི་ནི་མོས་གུས་ཀྱི་སྐད་དོད་དེ།
ལྷག་པར་ཐར་པའི་དོན་ཏོ། ། མདོར་ན་མོས་པར་བྱས་པའི་ཡུལ་དེ་དེ་ཁོ་ནའི་གོ་འཕང་དོན་དུ་གཉེར་བ་ལ་གུས་པ་བསྐྱེད་ནས་བརྩོན་འགྲུས་རྩོམ་པའོ། ། མཆན། བློ་མི་བཟོད་པ་ལ་མོས་པ་ཟེར། དེ་ལ་གལ་ཆེ་བས་ཟློག་པའི་ཚིག་གམ། སྲོག་དང་བསྡོས་ནས་ཀྱང་དེ་མི་འདོར་བའམ། རྙེད་དཀའ་བས་དེའི་གོ་འཕང་ཐོབ་པའི་ཐབས་གུས་པ་ཆེན་པོས་ཉམས་སུ་ལེན་པ་ལ་ཞེ་སའི་ཚིག་སྦྱར་བས་མོས་གུས་བྱ་བ་ཡིན། མོས་གུས་དེ་ཡང་ཐོས་པ་ལས་སྐྱེ་བ། བསམ་པ་ལས་སྐྱེ་བ། སྒོམ་བྱུང་ལས་སྐྱེ་བ་གསུམ་ཡོད་ཀྱང༌།
སྔ་མ་གཉིས་ལས་སྐྱེ་བའི་མོས་གུས་ནི་བརྟན་པ་མ་ཡིན་ལ། མོས་གུས་ལྡོག་པ་མེད་པ་ནི་སྒོམ་བྱུང་ཁོ་ན་ལ་བརྟེན་ནས་སྐྱེ་དགོས། དེང་སང་བླ་མ་སངས་རྒྱས་ཡིན་སྙམ་པ་དེ་ལས་མོས་གུས་ཆེར་མི་གདའ་ཟེར་བ་གཏམ་བཟང་ཤོས་མིན། ཚོགས་ལམ་ལས་སྦྱོར་ལམ་དུ་མོས་གུས་ཆེ། དད་པའམ་མོས་པ་ལའང༌། དད་པ་ཆེན་པོ་སངས་རྒྱས་ཀྱི་གོ་འཕང་འདོད་པ་དང༌། འབྲིང་འཁོར་བ་བརྒལ་བར་འདོད་པ་དང༌། ཆུང་ངུ་ལྷ་མིའི་གོ་འཕང་འདོད་པ་ཡིན་ལ། དད་པ་ཆུང་ངུ་འགྱུར་མེད་དུ་བརྟན་པ་ཙམ་ཞིག་ལ། ཚེ་སྔ་ཕྱིའི་ལས་རྒྱུ་མངོན་སུམ་དུ་གྱུར་པའི་ངེས་པ་རྙེད་པ་ཞིག་དགོས་ལ།
དེའི་ངེས་པ་རྙེད་པ་ལ་ནི་སྔོན་གྱི་གནས་རྗེས་སུ་དྲན་པའི་མངོན་ཤེས་ཞིག་དགོས། དེའི་རང་རྒྱུ་ནི་སྒོམ་པ་ལས་འབྱུང་བའི་བསམ་གཏན་གྱི་སེམས་ཐོབ་པ་ལ་རག་པ་ཡིན་ནོ། ། མཆན། དེ་ལས་མཐོང་ལམ་དུ་ཆེ། དེ་ཡར་ས་ནས་སར་འཕར་བའི་མོས་གུས་གོང་དུ་འཕེལ་བ་མཐའ་གཏུགས་པའམ་ཚད་བཟུང་དུ་མེད་པ་ཞིག་དགོས་པ་ཡིན་གསུངས། མངོན་རྟོགས་བྱ་བ་སྒྲིབ་པ་དག་པར་འགྱུར་བའི་དམིགས་པ་མངོན་དུ་བྱས་པ་ལ་ཟེར་གསུངས། སེམས་རྟོགས་པ་བྱ་བ་ད་ལྟའི་སྒོམ་ཆེན་ཁ་ཅིག་གི་ལྟར། ཕར་ཕྱིན་ནས་བཤད་པའི་མོས་པ་སྒོམ་ལམ་ཡང་མོས་གུས་གོང་འཕེལ་དུ་གཏོང་བའི་དོན་ཡིན། མཆན། སེམས་རིག་ཙམ་གསལ་ཙམ་དུ་མྱོང་བ་ལ་སེམས་རྟོགས་པ་མི་ཟེར།
ཤེས་པ་རིག་ཙམ་དུ་མི་མྱོང་བའི་སེམས་ཙམ་དུ་མི་འོང༌། དེས་ན་སྒྲིབ་བཅས་ཀྱི་སེམས་སྒྲིབ་བྲལ་ཆོས་དབྱིངས་ཡེ་ཤེས་སུ་མངོན་པར་རྫོགས་པར་འཚང་རྒྱ་བ་དང༌། ཐ་ནའང་ས་དང་པོའི་ཆོས་ཉིད་ཀྱི་བདེན་པ་མཐོང་བ་ཙམ་ལ་སེམས་རྟོགས་པའམ་སེམས་ངོ་མཐོང་བ་ཟེར་གསུངས། རང་བྱུང་རྣམས་ཀྱི་དོན་དམ་ནི། ། ཞེས་སོགས་ལ། རྗེ་རྒོད་ཚང་པས་ངས་ཐར་པ་དང་ཐམས་ཅད་མཁྱེན་པའི་ཕྱོགས་ལ་ཁྱིས་ཁྲག་མཐོང་བ་ལྟ་བུའི་འདོད་པ་ཞིག་བྱས་པ་ཡིན་གསུངས་པ་ལྟར། འོ་སྐོལ་ཡང་དེ་འདྲའི་འདོད་པ་ཞིག་དགོས་གསུངས། མོས་གུས་ཀྱི་ཡུལ་དེ་ལ་ཆོས་སྐུའི་འདུ་ཤེས་ཁོ་ན་དགོས་ཏེ། དེ་ཡང་ཆོས་སྐུར་མོས་བྱ་བ་སྟོང་སྟོང་པའམ། མེད་མེད་པོར་རློམ་པ་ཞིག་ལ་མི་ཟེར།
སངས་རྒྱས་ཀྱི་ནང་ནའང་དེ་བས་ཐུགས་རྗེ་དང་མཁྱེན་པ་དང་ནུས་པ་ཆེ་བའི་སངས་རྒྱས་མེད་པར་ཐག་ཆོད་དེ་སངས་རྒྱས་ཀྱི་མཆོག་སངས་རྒྱས་ཀྱི་དྲག་ཤོས་མཐར་ཐུག་པར་མོས་ཤིང་མཐོང་བ་ལ་བླ་མ་ཆོས་སྐུར་མོས་བྱ་བ་དང་མཐོང་བྱ་བ་ཡིན། བླ་མ་ཆོས་སྐུར་མ་མཐོང་ན་ཐ་མལ་གྱི་ཤེས་པ་མངོན་དུ་མི་འགྱུར་བས། རྗེ་རྒོད་ཚང་པས། སྐད་ཅིག་མ་དང་པོ་ལ་ཆོས་རྗེ་བླ་མ་རས་པ་འདི་ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་ཞིག་ཡིན་ནམ་བསམ་པ་ལ། སྐད་ཅིག་གཉིས་པར་འདི་བདུད་ཀྱི་ལས་ཡིན། རང་སེམས་ཆོས་སྐུར་རྟོགས་ན་བླ་མ་ཆོས་སྐུར་མི་རྟོགས་པ་མི་འོང་སྙམ་པ་དུས་དེ་ནས་བླ་མ་ལ་ཆོས་སྐུའི་འདུ་ཤེས་ལས་གཞན་མ་སྐྱེས་པ་ལྟ་བུ་དང༌། རྗེ་བཙུན་མི་ལས་རྗེ་སྒམ་པོ་པ་ལ་ཁྱོད་ལ་དུས་ཅི་ཞིག་ན། ཆོས་ཀྱི་སྐུ་ཚོགས་ལམ་དུ་ནི་སྐུ་མེད་པ་དང༌། སྦྱོར་ལམ་དུ་སྐུ་དང་བཅས་པ་དང༌། མཐོང་ལམ་དུ་སྐུ་ཐོབ་པ་དང༌།
དག་སར་སྐུ་ཡོངས་སུ་རྫོགས་པར་མཐོང་བས་ས་དང་པོ་ནས་ཆོས་ཀྱི་སྐུར་རྟོགས་པ་ཡིན་ཏེ། དེ་ལྟར་རྟོགས་པའི་ཚེ། བརྒྱུད་པ་འདིའི་ལུགས་ཀྱི་བླ་མ་སངས་རྒྱས་ཆོས་ཀྱི་སྐུར་ཤེས་པ་དང་རྣམ་རྟོག་ཆོས་སྐུར་རྟོགས་པ་རྣམས་ཅིག་ཅར་འབྱུང་བར་བཞེད་པའི་ཕྱིར། དེ་སྐད་དུའང༌། མ་ཕམ་པས། བྱང་ཆུབ་སེམས་དཔའ་རྣམས་ཀྱི་འཚོལ་བ་ནི། ། སྐུ་མེད་པ་དང་སྐུ་བཅས་སྐུ་ཐོབ་དང༌། ། སྐུ་ཡོངས་རྫོགས་དང་ང་རྒྱལ་མང་བ་དང༌། ། ང་རྒྱལ་ཕྲ་དང་ང་རྒྱལ་མེད་པར་འདོད། ། ཅེས་འབྱུང་ངོ༌། །
མཆན། སེམས་ཀྱི་ངོ་བོ་བཅོས་མ་མིན་པ་མཐོང་བ་འབྱུང༌། དེའི་ཚེ་མི་རྒན་ང་ལའང་ད་ལྟའི་འདི་མིན་པའི་མོས་གུས་ཤིག་སྐྱེ་བ་ཡིན་ཞེས་གསུངས་པའང་དེའི་ཚེ་སྒམ་པོ་པས། རྗེ་མི་ལ་ལ་ཆོས་སྐུར་མཐོང་བའི་མོས་གུས་སྐྱེས་པ་ཡིན། བླ་མ་ཆོས་སྐུར་མཐོང་བའི་མོས་གུས་དེ་ལ་དུས་མཐའི་མོས་གུས་ཟེར་བ་གསུང་རབ་ཀྱི་བརྡ་ལ་དངོས་སུ་མེད་ཀྱང་གདམས་ངག་པའི་སྐད་ཡིན་པས་སྤང་བྱའི་ཚོགས་དཔག་ཏུ་མེད་པའི་བག་ཆགས་ཤིན་ཏུ་ཕྲ་བ་སྐད་ཅིག ། སེམས་ཅན་གྱིས་རྒྱུན་གྱིས་དུས་ཐ་མ་ཡིན་པས་མོས་གུས་དེ་གནད་དུ་ཐེབས་པ་དང་རང་མངོན་པར་རྫོགས་པར་འཚང་རྒྱ་བར་དུས་མཉམ་པ་ཡིན། མཆན། གཅིག་གིས་དག་ནས་བླ་མའི་སྐུ་གསུང་ཐུགས་ཀྱི་རང་བཞིན་ཕྱག་རྒྱ་ཆེན་པོའི་ཡེ་ཤེས་དེ་རང་རྒྱུད་ལ་མྱུར་དུ་འདྲེན་པར་བྱེད་པའི་མོས་གུས་དེ་ལ་རྒྱུན་མཐའ་རྡོ་རྗེ་ལྟ་བུའི་ཏིང་ངེ་འཛིན་དང་འདྲ་བས་དུས་མཐའི་མོས་གུས་ཟེར། ནཱ་རོ་པས་ཏཻ་ལོ་པ་ལོ་བཅུ་གཉིས་སུ་དུས་མཐའི་མོས་གུས་དང་མ་བྲལ་བར་བསྟེན་པ་ན་ནཱ་རོ་པས་ཐ་མལ་གྱི་རྣམ་པར་རྟོག་པ་སྐད་ཅིག་གིས་ཀྱང་བར་མ་ཆོད་པར་གསོལ་བ་བཏབ། ཏཻ་ལོ་པས་ཀྱང་ཐ་མལ་གྱི་དམ་ཆོས་ཚིག་གཅིག་ཙམ་མ་བསྟན་ཏེ།
ཞང་གི་ལམ་མཆོག་མཐར་ཐུག་ལས། ཏཻ་ལོས་ཀྱང་ནི་མ་གསུངས་ལ། ། ནཱ་རོས་ཀྱང་ནི་མ་ཐོས་པ། ། ལྷན་ཅིག་སྐྱེས་པ་བདུད་རྩིའི་རོ། ། གང་ལ་སུ་ཡིས་བསྟན་པར་ནུས། ། ཞེས་གསུངས་པ་ལྟར་སྨྲ་བསམ་བརྗོད་མེད་ཆོས་སྐུའི་ངོ་བོའི། ཁ་ཅིག་ཆོས་སྐུའི་ངོ་བོས་དམ་ཆོས་སྟོན། ཞེས་པ་བླུན་པོའི་བརྡའོ་སྙམ་ན་མ་ཡིན་ཏེ།

ཆོས་སྐུ་ལ་རྟོགས་པ་ཡེ་ཤེས། ཆོས་སྐུ་དང་བསྟན་པ་ཆོས་སྐུ་གཉིས་ཡོད་པ་ལས། གཉིས་པ་ལ་ཟབ་མོ་སྟོང་པ་ཉིད་སྟོན་པའི་བསྟན་པ་ཆོས་སྐུ་དང༌། དེའི་རྒྱུ་མཐུན་སྣ་ཚོགས་ཚུལ་སྟོན་གྱི་བསྟན་པ་ཆོས་སྐུ་གཉིས་ཡོད་པར་གསུངས་ཏེ། རྒྱུད་བླ་མར། ཆོས་སྐུ་རྣམ་གཉིས་ཤེས་བྱ་སྟེ། ། ཆོས་དབྱིངས་ཤིན་ཏུ་དྲི་མེད་དང༌། ། དེ་ཡི་རྒྱུ་མཐུན་ཟབ་པ་དང༌། ། སྣ་ཚོགས་ཚུལ་ནི་སྟོན་པའོ། ། ཞེས་འབྱུང་བའི་ཕྱིར། མཆན།
དམ་ཆོས་ཁོ་ནར་གསུངས་པ་ཡིན། སྒོམ་ཐ་མ་རི་ཐུབ་པ་ཙམ་པ་ལ། རི་ཁྲོད་དུ་ཟས་གོས་ཤ་ཆང་བུད་མེད་སོགས་ཆགས་སྡང་གི་ཡུལ་ཐམས་ཅད་ཚོགས་པར་བྱས་ནས་སྡོད་པ་ལྟ་བུ་ལ་མི་ཟེར་གསུང༌། དེས་ན་སྒོམ་ཆེན་རི་ཐུབ་ཙམ་གྱི་ཚད་ལ། རྗེ་སྒོམ་པོ་པས། བཀའ་གདམས་པའི་ཞལ་ནས། རི་ཁྲོད་འགྲིམས་པ་ལ་ཆོས་ལྔ་ཡིན་གསུངས། ཚུལ་ཁྲིམས་ལ་ངོ་ལྐོག་མེད་པ། གཉེན་པོས་རྐྱེན་ཐུབ་པ། གདམས་ངག་ལ་རང་བྱན་ཚུད་པ།
དད་པ་ཁམས་སོས་པ། ནུས་པས་གནོད་པ་ཕྲ་མོ་སེལ་ནུས་པ་ཞིག་དགོས་གསུངས། རྗེ་བདེ་བར་གཤེགས་པ་བླ་མ་རིན་པོ་ཆེ་མི་ལའི་ཞལ་ནས། རི་ཁྲོད་བརྟེན་པ་ལ་ཆོས་བཞི་ཡིན་གསུངས། གདམས་ངག་གི་གདེངས་ཐོབ་པ། ནུས་པའི་གདེངས་ཐོབ་པ། ཉམས་མྱོང་གི་གདེངས་ཐོབ་པ། ལྟ་བའི་གདེངས་ཐོབ་པ་ཞིག་དགོས་སོ། ། དེ་རྣམས་དང་ལྡན་པར་བྱེད་པ་ལ་བླ་མ་ལ་སངས་རྒྱས་ཀྱི་འདུ་ཤེས་ཉེ་བར་འཇོག་པ། གསོལ་བ་རྒྱུན་ཆད་མེད་པར་འདེབས་ཤིང་བླ་མའི་སྤྱན་སྔར་ཡུན་རིང་དུ་སྡོད་དགོས།
བྱ་མོས་ལུད་པ་ཐོབ་པ་བཞིན་སོང་བས་མི་ཆོག ། དེ་ཡང་དགེ་བའི་བཤེས་གཉེན་ལ་གོ་དྲེད་དུ་མ་སོང་བ། གདམས་ངག་ལ་རྣ་དྲེད་དུ་མ་སོང་བ། དད་པ་སྣོད་རྙིང་དུ་མ་སོང་བ་གལ་ཆེ། མི་ལུས་རིན་པོ་ཆེ་ཐོབ། བསྟན་པ་རིན་པོ་ཆེའི་སྒོར་ཞུགས། ཆོས་རིན་པོ་ཆེ་ཐོབ། ཡང་དག་པའི་དགེ་བའི་བཤེས་གཉེན་རིན་པོ་ཆེ་དང་མཇལ། གདམས་ངག་རིན་པོ་ཆེ་ཞུས། སྒྲུབ་པ་ཉམས་སུ་ལེན་པའི་རང་དབང་ཡོད་པའི་རྟེན་འབྲེལ་འདི་རྣམས་འཛོམས་ཏིང་འཛིན་སྒོམས་དགོས།
དེའི་དུས་སུ་བསྒོམས་ན་སྒོམ་མི་ཡོང་མི་སྲིད། མ་བྱུང་ན་རང་གིས་མ་བསྒོམས་པ་ཡིན་ཞེས་གསུངས་སོ། ། མཆན། མི་བརྗེད་གཟུང་ཐོབ་ནཱ་རོ་པས། ཞེས་སོགས་ལ། ཏཻ་ལོ་པ་ནི་འཁོར་ལོ་སྡོམ་པའི་རྣམ་འཕྲུལ་ཡིན་པས་རྡོ་རྗེ་འཆང་ལས་རྒྱུད་ཐ་མི་དད་ཀྱང༌། མིའི་ཚུལ་བཟུང་ནས་གསང་སྔགས་བླ་ན་མེད་པ་མི་ཡུལ་དུ་དར་བའི་ཆེད་དུ་སངས་རྒྱས་རྡོ་རྗེ་འཆང་ཆེན་པོས་ཁྱེའུ་ལོ་བཅུ་གསུམ་པའི་རྣམ་པར་སྤྲུལ་ནས་ཏཻ་ལོ་པ་དངོས་སུ་རྗེས་སུ་བཟུང་སྐད། ནཱ་རོ་པ་ནི་དཔལ་རྡོ་རྗེ་སེམས་དཔའ། རྗེ་མར་པ་དགྱེས་པའི་རྡོ་རྗེ། རྗེ་མི་ལ་འཇམ་དཔལ་བཤེས་གཉེན།
སྒམ་པོ་པ་ས་བཅུ་པའི་བྱང་ཆུབ་སེམས་དཔའ་ཟེར་ཡང་དོན་དུ་སངས་རྒྱས་ཤཱཀྱ་ཐུབ་པ་ཉིད་ཡིན། རྗེ་དུས་མཁྱེན་སངས་རྒྱས་སེང་གེ་སྒྲ། ཕག་གྲུ་པ་སངས་རྒྱས་འཁོར་བ་འཇིག ། མདོར་ན་སངས་རྒྱས་ནས་སངས་རྒྱས་སུ་བྱོན་པ་འབའ་ཞིག་ཡིན། ཉམས་སུ་བླང་རྒྱུའི་ཆོས་ལ་བརྒྱུད་པ་གཞན་རྣམས་དང་ཁྱད་པར་ཆེར་མེད་ཀྱང༌། བྱིན་གྱིས་རློབ་བྱེད་གང་ཟག་གི་ཁྱད་པར་ཡོད་པ་ཡིན་པ། བརྒྱུད་པ་གཞན་ལ་འབྲོག་མི་ལོ་ཙཱ་བ་གཤེགས་ཀར་ངས་མཆོག་གི་དངོས་གྲུབ་མ་ཐོབ་པས་བར་དོར་མཆོག་གི་དངོས་གྲུབ་ཐོབ་པར་བྱས་ནས་སླར་ལུས་འདི་ལ་འཇུག་གི ། ཞག་བདུན་དུ་པུར་ལ་མ་རེག་ཅིག་གསུངས་པ་ལ། ཡུམ་སྲས་དང་སློབ་མས་མ་ཉན་པར་པུར་གྱི་ཐུགས་ཀ་ན་དྲོད་མ་ཡལ་བ་ཞིག་བསྲེགས་པར་གྲགས་པ་ཡང་དམ་ཚིག་གི་སེལ་དུ་འགྲོ། འགྲོ་མགོན་འཕགས་པའང་ནང་འཁོར་གྱིས་ས་སྐྱ་པའི་བསྟན་པའི་དོན་དུ་བླ་མའི་དབུ་བླངས་པར་གྲགས་པ་དང༌།
ལོ་རྒྱུས་འདི་མི་བདེན་སྙམ་ན་ལམ་འབྲས་ཀྱི་བླ་བརྒྱུད་རྣམ་ཐར་ན་ཡོད། མཆན། རྗེ་ཙོང་ཁ་པས་ཀྱང་བླ་མ་དབུ་མ་པ་མ་གཏོགས་མིར་གྱུར་པའི་རྩ་བའི་བླ་མ་ཐམས་ཅད་ཀྱི་ལྟ་གྲུབ་ནོར་རོ་ཞེས་རྗེ་རེ་མདའ་པ་སོགས་སུན་ཅི་ཕྱིན་དུ་མཛད་ཅིང༌། སློབ་དཔོན་སྣང་ཚུལ་དུ། ཐར་པ་སྒྲུབ་པའི་ཐབས་ཤེས་ཀྱི་གནད་ཕྲ་གསང་གི་ལྟ་གྲུབ་མི་མཐུན་པ་ཡོད་པ་ལྟར་བསྟན་ནས་སྔོན་རྒྱ་བོད་དུ་ཚད་མར་གྲགས་པའི་ལུགས་ཐམས་ཅད་ནོར་བ་བླ་ན་མེད་པར་འཆད་པ་དང༌། རྗེ་ངོར་པས་ཀྱང་རྗེ་ཙོང་ཁ་པ་ལ་དབང་རྒྱུན་མན་ངག་ཕལ་ཆེར་གསན་ནས། རྗེ་ཙོང་ཁ་པའི་ལུགས་འདི་ནག་པོའི་བསྟན་པ་ཡིན་པར་གསུང་བ་སོགས་རྗེ་བཙུན་དམ་པ་དེ་ལྟ་བུ་རྣམས་ལའང་གདུལ་བྱ་མ་དག་པའི་སྣང་ངོར་འོས་མི་ཐང་བའི་འགྱུར་བ་ཅུང་ཟད་སྲིད་མོད། བརྒྱུད་པ་རིན་པོ་ཆེ་འདི་ལ་ནི་ཆོས་དང་ཟང་ཟིང་ལ་བརྟེན་ནས་དཔོན་སློབ་ལྟ་གྲུབ་མི་མཐུན་པ་དང༌། སློབ་མས་བླ་མའི་སྐུ་གསུང་ཐུགས་ལ་དོ་བསྡོས་ནས་ཇི་མི་སྙམ་དུ་བཞག་པ་སོགས་མི་སྲིད་པ་ཡིན་གསུངས།
དགེ་བའི་བཤེས་གཉེན་གྱི་ཆོས་གསུམ་ལས་ཤེས་རབ་ཆེན་པོའི་སྒོ་ནས་གཞན་གྱི་ལམ་སྣ་འཁྲིད་ནུས་པ་སོགས་ལ།
རང་ཉིད་རྟོགས་པའི། རྗེ་འབྲི་གུང་པས་ལྷ་སའི་ཇོ་བོ་ལ་བསྐོར་བ་མཛད་པས་ཐུགས་མ་ཚིམ་པར། བཅོམ་ལྡན་འདས་ཤཱཀྱ་ཐུབ་པ་ཉིད་མགོན་པོ་ཕག་མོ་གྲུ་པར་བསྒོམས་ནས་བསྐོར་བ་མཛད་པས་ཐུགས་ཚིམ་པ་བྱུང་སྐད། མཆན། གདེངས་ཚད་ཐོབ་ནས་སློབ་མ་དེ་ལྟར་རྟོགས་པའི་གོ་འཕང་ལ་འགོད་ནུས་པ་དང༌། སེམས་ཅན་གྱི་སྡུག་བསྔལ་གྱི་སྡུག་བསྔལ་ལས། རང་གི་སྡུག་བསྔལ་ལ་ཇི་མི་སྙམ་པར་ལྟ་བ་དང༌། ཚེ་འདི་ཕྱིའི་རང་བདེའི་འདོད་པ་སྐད་ཅིག་ཀྱང་མི་སེམས་པའོ། ། སློབ་མའི་ཆོས་གསུམ་ནི། ང་རྒྱལ་མེད་པར་རབ་ཏུ་འདུད་པ་ནི་བླ་མ་ལ་སྲིད་ཞི་ལ་མི་གནས་པའི་བྱང་ཆུབ་ཆེན་པོ་ཐོབ་པའི་སངས་རྒྱས་སུ་འདུ་ཤེས་ཤིང༌།
རང་ཉིད་སྦུར་པ་བལ་གསེབ་ཏུ་ཚུད་པའམ་སྦུར་པ་འདམ་དུ་བྱིང་བ་ལྟ་བུའི་བློ་སྐྱེ་བ་དང༌། བཀའ་བློ་བདེ་བས་མཐུན་པར་འཛིན་པ་ནི་དྲེགས་པ་མེད་ཅིང་རང་གཞན་གྱི་རྒྱུད་འདུལ་བའི་བྱ་བ་བླ་མས་ཇི་ལྟར་གསུངས་པ་ལྟར་དུས་ལས་མི་ཡོལ་བར་སྒྲུབ་པའོ། ། མཉེས་པའི་བྱ་བ་སྲོག་ཏུ་སོང་བ་ནི། བླ་མའི་བཀའ་ཕྱིར་ལུས་སྲོག་གི་འཚོ་བ་གཏོང་ནུས་པའོ། ། བྱིན་རླབས་ཀྱི་སྙིང་པོ་གསུམ་ཞེས་སོགས་ལ། འདི་ནི་སྐྱེས་བུ་གསུམ་གྱི་ལམ་གྱི་རིམ་པས་བྱིན་རླབས་འཇུག་ཚུལ་བསྟན་པ་ཡིན་ཏེ། འཆི་བ་མི་རྟག་པ་སྙིང་ནས་གོ་བ་ཚེ་འདིའི་བྱ་བ་སྐད་ཅིག་ཀྱང་བྱེད་ལོང་མེད་པའི་བློ་དང༌། ཤི་བ་ཙམ་དུ་མ་ཟད་སླར་ཡང་སྲིད་པར་སྐྱེ་བ་ལེན་དགོས་ཤིང༌། དེ་ཡང་མི་དགེ་བས་ངན་འགྲོ་དང་དགེ་བས་བདེ་འགྲོ་འགྲུབ་པ་ལ་ཡིད་ཆེས་ནས་ལས་འབྲས་ཀྱི་བླང་དོར་ཚུལ་བཞིན་བྱེད་པ་ནི་བྱིན་རླབས་ཀྱི་སྙིང་པོ་དང་པོ་ཡིན་ཞིང༌། འཁོར་བ་མཐའ་དག་ཤ་བཙོན་གྱི་དོང་ལྟར་མཐོང་ནས་དེར་སྐྱེ་བའི་རྒྱུ་ཉོན་མོངས་མངོན་གྱུར་བ་བསམ་གཏན་གྱི་སྤོང་བ་བག་ལ་ཉལ་ཤེས་རབ་ཀྱིས་སྤོང་བ་ལ་བརྩོན་པ་ནི་བྱིན་རླབས་ཀྱི་སྙིང་པོ་གཉིས་པ་ཡིན་ལ།
འཁོར་བ་ལས་ཐར་བའི་ཉན་རང་གི་ཞི་བ་ཙམ་ཐོབ་ཀྱང་རང་གི་སྡུག་བསྔལ་རྒྱུན་ཆད་པ་ཙམ་ལས་འཁོར་བ་མཐའ་དག་གཏན་གྲོལ་དུ་བྱེད་མི་ནུས་པས་དགོས་པ་ཆུང༌། དེས་ན་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་མ་ཐོབ་ན་གཞན་གང་གིས་ཀྱང་མི་ཕན་སྙམ་ནས་ཐེག་པ་ཆེན་པོའི་ལམ་གྱི་ཐབས་ཤེས་ཟབ་རྒྱས་ལ་འཇུག་པ་ནི་བྱིན་རླབས་ཀྱི་སྙིང་པོ་གསུམ་པའོ།། །། ༈ རྡོ་རྗེའི་གསུང༌། ལྟ་བ་རྟོགས་པ་དང་ལྡན་ཞེས་པ་ལ། ཐ་མལ་པ་རྣམས་ལ་ལྟ་བ་མེད་བྱ་བ་ནི། སེམས་ཅན་གྱི་རིགས་ན་གྲུབ་མཐས་བློ་བསྒྱུར་མ་བསྒྱུར་གཉིས་ཡོད་པ་ལས། ཚེ་འདིར་གྲུབ་མཐས་བློ་མ་བསྒྱུར་རྣམས་ལ་རིགས་པས་དྲངས་ཤིང་གྲུབ་མཐས་བཞག་པའི་ལྟ་བ་མེད་པ་ལ་དགོངས་པ་ཡིན། གཞན་འཇིག་ཚོགས་སུ་ལྟ་བ། མཐར་འཛིན་པར་ལྟ་བ། ལོག་པར་ལྟ་བ།
ཚུལ་ཁྲིམས་བརྟུལ་ཞུགས་མཆོག་འཛིན་གྱི་ལྟ་བ། ལྟ་བ་མཆོག་ཏུ་འཛིན་པའི་ལྟ་བའི་ལྟ་བ་ལྔ་པོ་ནི་དེ་རྣམས་ལ་ཡང་ཡོད། དང་པོར་གྲུབ་མཐས་བློ་བསྒྱུར་ཡང་ཐེག་ཆེན་གྱི་འཕགས་པ་རྣམས་ཆོས་ཉིད་ལ་མཉམ་པར་བཞག་པ་ན་གྲུབ་མཐའ་དང་ལྟ་བ་ལས་གྲོལ་གསུངས། ཕྱི་རོལ་པའི་རྡུལ་མུན་སྙིང་སྟོབས་བྱ་བ་བེམ་པོའི་ཁྱད་པར་ལ་འདོད་སྐད། མུ་སྟེགས་གྲངས་ཅན་པས། ཤེས་བྱ་ཐམས་ཅད་བདག་དང་གཙོ་བོ་གཉིས་སུ་འདུས་པ་ལས། གཙོ་བོ་ནི་བདེ་སྡུག་བཏང་སྙོམས་སུ་འདུས་པ་དང༌། བེམ་པོ་དང་ངོ་བོ་རྟག་པ་དང༌། ཟ་བ་པོ་མ་ཡིན་པ། བྱེད་པ་པོ་མ་ཡིན་པའི་མཚན་ཉིད་ཅན་ཉི་ཤུ་རྩ་བཞི་སྟེ།
དེ་ཡང་རང་བཞིན་རྒྱུའི་གཙོ་བོ་དང༌། རྣམ་འགྱུར་འབྲས་བུའི་གཙོ་བོ་གཉིས་ལས། དང་པོ་ནི་རྡུལ་མུན་སྙིང་སྟོབས་གསུམ་ལས། བདེ་སྡུག་བཏང་སྙོམས་གསུམ་ཆ་མཉམ་པ་རྟག་ཅིང་བེམ་པོས་འགྲོ་བའི་རང་བཞིན་ཆེན་པོ་ལ་སོགས་པའི་རྣམ་འགྱུར་ཐམས་ཅད་བྱེད་ནུས་པ་ཅན་དྲང་སྲོང་སེར་སྐྱའི་སྤྱོད་ཡུལ་མིན་པའོ། ། གཉིས་པ་ལ། དེ་ཆ་མི་མཉམ་པས་རྣམ་འགྱུར་འབྲས་བུའི་གཙོ་བོ་ཆེན་པོ་འབྱུང་ལ། དེ་ལས་བདག་ཏུ་རློམ་པའི་ང་རྒྱལ་སྐྱེ། དེ་ལ་སྙིང་སྟོབས་ཀྱི་རྣམ་འགྱུར་ལས་དང་པོ་དང༌། ལས་དབང་ལྔ་ཡིད་ཀྱི་དབང་པོ་སྟེ་བཅུ་གཅིག་སྐྱེ་ལ། བདུན་པ་ཤས་ཆེ་བའི་རྣམ་འགྱུར་ལ་དེ་ཙམ་ལྔ་སྐྱེ་ཞིང༌།
དེ་ལས་འབྱུང་བ་ལྔ་སྐྱེ། རྡུལ་ལས་གྱུར་པའི་ང་རྒྱལ་གྱིས་སྙིང་སྟོབས་དང་མུན་པས་འབྲས་བུ་བསྐྱེད་པའི་གྲོགས་བྱེད་ཀྱི། འབྲས་བུ་གུད་པ་མི་བསྐྱེད་དོ། ། དེ་དག་ནི་ལོངས་སྤྱོད་པའི་ཤེས་བྱ་ཉི་ཤུ་རྩ་བཞི་ཡིན་ལ། དེ་དག་ལ་ལོངས་སྤྱོད་པའི་བདག་ཤེས་རིག་གི་སྐྱེས་བུ་ནི་ཤེས་བྱ་ཉི་ཤུ་རྩ་ལྔ་པ་དེའོ། ། མཆན། ཡེ་ཤེས་སྙིང་པོ་སོགས་ཡིན། རྣལ་འབྱོར་སྤྱོད་པའི་དབུ་མ་པ་ནི་ལ་ལས་སེམས་ཙམ་རྣམ་རྫུན་པ་ལ་འདོད་པ་ལྟར་ན། རྒྱ་གར་དུ་ཕྱོགས་གླང་སོགས་དང༌། བོད་དུ་དོལ་པོ་པ་དང་ཟི་ལུང་པ་སོགས་ཡིན་ཡང་དབུ་མ་པའི་ནང་དུ་མི་ཚུད་ཟེར།
ཇོ་ནང་པའི་གཞན་སྟོང་སྨྲ་བའི་དབུ་མའི་ལུགས་དེ་རྣམས་རྫུན་ལུགས་སུ་ཡང་མེད་ཟེར། ཡང་དབུ་མ་ཉིད་ལ་འཇོག་ན་ཞི་འཚོ་ཡབ་སྲས་དང་ཀ་མ་ལ་ཤཱི་ལ་སོགས་ཡིན། མདོར་ན་གྲུབ་མཐའི་དྲྭ་བར་ཚུད་པའི་ལྟ་བ་དེ་ཐམས་ཅད་བལྟ་བྱའི་ཡུལ་གཞི་གྲུབ་པ་ལ་ལྟ་བྱེད་ཀྱི་ཤེས་པ་མཚན་ཉིད་པ་ཞིག་གིས་བལྟ་བར་འདོད་པས་རྟོགས་པ་དང་མི་ལྡན་པ་ཡིན་གསུངས། ལྟ་བ་རྟོགས་པ་དང་ལྡན་པ་ནི་བལྟ་བྱ་དང་ལྟ་བྱེད་ཀྱི་ཡུལ་ཅན་གཞི་མེད་རྩ་བྲལ་དུ་གྲོལ་བས་ནམ་མཁའ་ལྟར་རྣམ་པར་དག་པ་ཞིག་ལ་བྱེད་དོ། ། མཆན། དབུ་མའི་ལུགས་སྔ་མ་གཉིས་ཀྱི་ལྟ་བ་རྟོགས་པས་ཁམས་གསུམ་གྱི་འཁོར་བ་ལས་མི་འདའ་སྟེ་ཞེས་པ་ཅུང་ཟད་རྒྱ་ཆུང་བས་ལུགས་སྔ་མ་གཉིས་ཀྱི་ལྟ་བ་རྟོགས་པས་སྲིད་ཞི་ལས་འདས་པའི་ཡང་དག་མཐའ་མངོན་དུ་མི་བྱེད་ཅེས་གསུངས། འདི་ཡང་དགོངས་གཅིག་ཡིག་རྙིང་ལྟར་བྲིས་པ་ཡིན་ཡང༌། འབྲི་གུང་པའི་དགོངས་པར་མ་སོང་སྟེ། དབུ་མ་པ་ལུགས་གསུམ་བྱུང་བ་ཐ་སྙད་ཁས་ལེན་ཚུལ་མི་འདྲ་བ་གསུམ་བྱུང་བས་དེ་བཞག་པ་ཡིན་གྱི། དོན་དམ་པའི་འཇོག་མཚམས་ལ་ལུགས་གསུམ་བྱུང་བ་མ་ཡིན་པའི་ཕྱིར།
དེ་མ་བྱུང་ན་ལུགས་གསུམ་གས་འདོད་པའི་གནས་ལུགས་སྟོང་ཉིད་ཀྱི་ལྟ་བ་ལ་ཁྱད་པར་མེད་པ་དང༌། དེ་རྟོགས་པའི་བློ་ལ་མཆོག་དམན་མེད་པ་འདི་གྲུབ་བོ། ། མཆན། དེས་ན་སྐྱེ་མེད་དང་སྟོང་ཉིད་དང་དེ་རྟོགས་པའི་ཤེས་རབ་སོགས་བཞག་བྱ་འཇོག་བྱེད་བསྒོམ་བྱ་སྒོམ་བྱེད་ཀྱི་བློའི་ཇི་ཙམ་དུ་མཚན་མར་བལྟ་ཞིང་བཟུང་བ་དེ་སྲིད་དུ་ལྟ་བ་ཕྱིན་ཅི་མ་ལོག་པ་མི་འབྱུང་བས། ལྟ་བ་ཁས་ལེན་ཐམས་ཅད་དང་བྲལ་བ་འདི་ཤིན་ཏུ་བཟང་སྟེ། རྒྱ་གར་ན་ལུགས་འདི་པ་ལ་འཇིག་རྟེན་གྲགས་སྡེ་སྤྱོད་པའི་དབུ་མ་པ་ཟེར་ཏེ་སློབ་དཔོན་སངས་རྒྱས་བསྐྱངས་དང་ཟླ་བ་གྲགས་པ་རྣམས་སོ། ། ལུགས་དེར་སློབ་དཔོན་ཆེན་པོ་ཀླུ་སྒྲུབ་ཀྱིས། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། གསུངས་པ་ཡིན།
རྟོགས་དང་ལྡན་པ་བྱ་བ་ལ། རྟོགས་པ་དེ་རྟོགས་པ་པོ་ལ་ལྡན་དགོས། རྟོགས་པ་པོ་དེ་ནལ་འབྱོར་པའི་རྒྱུད་ལ་འཇོག་དགོས། དེའི་ཚེ་རྣལ་འབྱོར་པའི་རྒྱུད་རང་བཞིན་གྱིས་མ་གྲུབ་པར་མཐོང་བས་རྟོགས་པ་པོའང་མིང་ཙམ་བརྡ་ཙམ་བཏགས་པ་ཙམ་དུ་སོང་བ་ཡིན་གསུངས། ཡང་ན་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་བལྟ་བྱ་ཡུལ་གྱི་སྟོང་ཉིད་ཡིན་ཡང༌། དེ་ལྟར་རྟོགས་པའི་ཤེས་རབ་ཀྱིས་སྟོང་ཉིད་མངོན་སུམ་དུ་མ་རྟོགས་ན་སྒྲིབ་པའི་ས་བོན་མི་སྤོང་བས། ཆོས་ཐམས་ཅད་བལྟ་བྱ་ཡུལ་གྱི་སྟོང་ཉིད་ཡིན་པ་ཙམ་གྱིས་ནི་གྲོལ་བ་མ་ཡིན་ནོ། ། དེ་ལྟར་རྟོགས་པའི་ཤེས་རབ་ཀྱིས་སྟོང་ཉིད་མངོན་སུམ་དུ་རྟོགས་པ་ན། ཚུར་མཐོང་གི་རྒྱུད་ཀྱི་མངོན་སུམ་བཞིན་བལྟ་བྱ་བལྟ་བྱེད་རྟོགས་བྱ་རྟོགས་བྱེད་མཚན་ཉིད་པ་ཡོད་པ་མིན་ནོ། ། སེམས་ཀྱི་རང་བཞིན་འོད་གསལ་བའོ། །
ཞེས་པ་ནི། གདོད་མ་ནས་དག་པའི་དོན་ཡིན་གསུངས། མདོར་ན་བཀའ་བརྒྱུད་ཀྱི་ཞལ་ནས། ལྟ་བ་ཞིག ། གྲུབ་མཐའ་གྲོལ་བྱ་བ་དང༌། སློབ་དཔོན་གྱིས། རྒྱལ་བ་ཀུན་གྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། དེ་ཙ་ན་ལྟ་བས་མ་བཅིང༌། གྲུབ་མཐས་མ་བསྡམས།
དངོས་པོས་སྒྲོག་ཁྲོལ། འཁྲུལ་པའི་མཚང་རིག ། རྟོག་དཔྱོད་ཀྱི་ཐེ་ཚོམ་དང་བྲལ། སངས་རྒྱས་སྟོང་བྱོན་ཡང་བསྒྱུར་མི་བཏུབ། མུ་སྟེགས་སྟོང་གིས་བརྒལ་ཡང་ཀླན་ཀས་མི་ཚུགས་པ་ཡིན། མཆན། ཞེས་པས་བློས་རྣམ་དཔྱོད་ཡོངས་གཅོད་དུ་གང་བཟུང་བ་ཀུན་རྫོབ་ཕྱིན་ཅི་ལོག་གི་བལྟ་བྱར་སོང་བས། ང་ཆོས་གང་ཞིག་ཡོད་པར་མ་གྲུབ་པར་རྟོགས་པའི་ཤེས་རབ་དེ་ཉིད་མེད་པ་དང་གཉིས་ཀ་མིན་པར་མ་གྲུབ་པར་རྟོགས་པར་གྱུར་བས་ཕྱོགས་གང་ཡང་མི་འཛིན། རྗེ་ཙོང་ཁ་པས་མཐའ་བཞི་བཀག་ཟིན་ནས་མཐའ་གང་དུའང་མི་འཛིན་པའི་ལུང་མ་བསྟན་ལ་མཉམ་པར་བཞག་པ་འདི་ནི། དབུ་མའི་ལྟ་སྒོམ་རྣམ་དག་དེ་མ་ཡིན་པས།
ཞང་ཐང་སག་པའི་རིང་ལུགས་ལ་ངོ་ཚ་སྙམ་གསུང༌། མཆན། པའི་རྟོགས་པ་སྐྱེ་ལ། མཐར་དེ་ལྟར་རྟོགས་པའི་རྟོགས་པ་ཡང་སྤྲོས་བྲལ་མི་གནས་པ་ཞི་བ་ཆེན་པོའི་ངང་དུ་གྱུར་ཏེ། སོར་རྟོག་ཤེས་རབ་ཀྱི་མེས་དངོས་འཛིན་གྱི་བུད་ཤིང་བསྲེགས་ནས་མཐར་སོར་རྟོག་ཤེས་རབ་ཀྱི་མེ་ཉིད་ཀྱང་སྤྲོས་བྲལ་གྱི་ངང་དུ་ཞི་བར་འགྱུར་བའི་ཕྱིར། དེས་ན་སངས་རྒྱས་ལ་ཡེ་ཤེས་མེད་ཅེས་འཆད་པ་ཡང་ཡུལ་སྤྲོས་བྲལ་སྟོང་ཉིད་དང༌། ཡུལ་ཅན་དེ་ལྟར་རྟོགས་པའི་ཡེ་ཤེས་གཉིས་མཚན་མེད་ཀྱི་ངང་དུ་རོ་གཅིག་པར་ནམ་མཁའ་ལ་ནམ་མཁའ་བཞག་པ་ལྟར་གྱུར་པ་ལ་དགོངས་པ་ཡིན་ཏེ། དེའི་ཚེ་ལྟ་བོ་བལྟ་ཡུལ་ལྟ་བ་དེ་འཁོར་གསུམ་རྣམ་དག་ཏུ་གྱུར་པའི་ཕྱིར། དེས་ན་བལྟ་ཡུལ་ལ་འཁོར་བའི་དྲི་མ་གློ་བུར་བ་གདོད་མ་ནས་གྲུབ་མ་མྱོང་བས། དེ་ལྟར་རྟོགས་པས་འཁོར་བའི་འཁྲུལ་སྣང་ལྡོག་ཏུ་རུང་བས་འཁོར་བ་ལོག་པ་དེ་ག་ཆོས་ཅན།
མྱ་ངན་ལས་འདས་པ་ཞེས་བརྗོད་པ་ཡིན་ཏེ། བལྟ་ཡུལ་རང་བཞིན་གྱིས་དག་པ་དེ་ཉིད་ཀྱིས་ལྟ་བྱེད་རང་བཞིན་གྱིས་རྣམ་དག་ཏུ་མི་འགྱུར་ཀ་མེད་པའི་ཕྱིར། དེ་སྐད་དུ། འདི་ཉིད་འཁོར་བ་ཞེས་བྱ་སྟེ། ། འདི་ནི་མྱ་ངན་འདས་པ་ཡིན། ། འཁོར་བ་སྤངས་ནས་གཞན་དུ་ནི། ། མྱ་ངན་ལས་འདས་པ་བཙལ་དུ་མེད། ། ཅེས་སོ། ། འོ་ན་འཁོར་བ་དང་འཁོར་བ་འཁྱམས་པའི་རྣམ་བཞག་མི་འགྲུབ་པར་ཐལ། འཁྲུལ་པར་སྣང་བའི་འཁོར་བ་དང་འཁོར་བར་འཁྱམས་པ་འཁྲུལ་པ་ཉིད་ཀྱི་ཕྱིར་དོན་ལ་མ་གྲུབ་པའི་ཕྱིར་ཞེ་ན།
ཡིན་ཚུལ་ལ་འཁོར་བ་དང་འཁོར་བར་འཁྱམས་པ་དང༌། འཁྲུལ་སྣང་དང་འཁྲུལ་སྣང་སེལ་བའི་རྣམ་བཞག་མི་འགྲུབ་པ་འདོད་ཀྱང༌། འཁྲུལ་ངོར་ཁྱབ་པ་མེད་དེ། འཁྲུལ་ངོར་འཁོར་བ་དང་འཁོར་བ་འཁྱམས་པ་དང༌། འཁྲུལ་སྣང་དེའི་འཁྲུལ་པ་སེལ་བ་སོགས་ཀྱི་རྣམ་བཞག་བྱེད་པ་མི་འགལ་བའི་ཕྱིར། དཔེར་ན་ཐག་ཁྲ་ལ་སྦྲུལ་དུ་མ་གྲུབ་ཀྱང༌། འཁྲུལ་ངོར་ཐག་ཁྲ་ལ་སྦྲུལ་དུ་སྣང་བའི་རྣམ་གཞག་མི་འགལ་བ་བཞིན་ནོ། ། དེས་ན་འཁོར་འདས་ཀྱི་ཆོས་ཐམས་ཅད་ཀྱི་གནས་ལུགས་འདི་ནི་ཆོས་ཀྱི་དབྱིངས་རྣམ་པར་དག་པ་སྟེ། འབྲས་དུས་སུ་གྲུབ་པའི་སངས་རྒྱས་ཆོས་ཀྱི་སྐུའི་གནས་ལུགས་དང་ཁྱད་པར་ཅུང་ཟད་ཀྱང་མེད་པས། གྲུབ་ཐོབ་གླིང་རྗེ་རས་པའི་ཞལ་ནས་ཀྱང༌།
ཚོགས་དྲུག་ཡུལ་གྱི་སྣང་བ་འདི། ། ཆོས་སྐུ་ཡིན་པར་ད་གདོད་ཤེས། ། བརྟགས་ཤིང་དཔྱད་པ་མ་ལགས་ཏེ། ། གདོད་ནས་དག་པའི་ཞིང་དུ་གདའ། ། ཞེས་པ་དང༌། རྒྱལ་བ་དུས་གསུམ་མཁྱེན་པས། སྣང་སེམས་གཉིས་སུ་མེད་པར་འདུག ། གཟུང་འཛིན་གཉིས་དང་བྲལ་ལམ་སེམས། ། བདག་དང་ཕ་རོལ་འདྲེས་ནས་འདུག ། ཆགས་སྡང་གཉིས་དང་བྲལ་ལམ་སེམས། །
ཞེས་དང༌། རྒྱལ་བ་སྤོམ་བྲག་པ་ཆེན་པོས། གྲུབ་པ་མེད་པའི་རྐྱེན་སྣང་འདི། ། སྣང་ཙམ་ཉིད་ནས་རང་བཞིན་བྲལ། ། སྒྱུ་མ་མཁན་གྱིས་སྒྱུ་མཐོང་འདྲ། ། དགག་སྒྲུབ་མེད་པ་ངོ་མཚར་ཆེ། ། ཞེས་དང༌། སངས་རྒྱས་མཉན་པ་གྲུབ་ཐོབ་ཀྱིས། འཁྲུལ་པ་རྩ་བྲལ་ཡིད་ལ་ཤར། ། རྣམ་པར་རྟོག་པའི་སྐུ་མཚམས་བཅད། །
ཡེ་ཤེས་ཟང་ཐལ་གྱི་རི་ཁྲོད་པས། ། ཕྱག་ཆེན་མཐར་ཕྱིན་གྱི་གསོལ་འདེབས་བྱེད། ། ཅེས་གསུངས་པས། དཔལ་ལྡན་དྭགས་པོ་བཀའ་བརྒྱུད་པ་དག་གིས། རྣམ་པར་རྟོག་པ་ཆོས་ཀྱི་སྐུའོ་ཞེས་པའི་དགོངས་གཞི་ཕྱོགས་གཅིག་གནད་འདི་ལ་སྙེག་པ་ཡིན་ནོ།། །། ༈ རྡོ་རྗེའི་གསུང༌། ཆེན་པོ་གསུམ་གྱི་མ་རེག་པའི་རྟོགས་པ་བྱ་བ་ལ། ལྟ་བ་རྟོགས་པ་དང་འབྲེལ་བའི་རྟོགས་པ་དེ་གང་ཡིན་ན་ཆེན་པོ་གསུམ་གྱིས་མ་རེག་པའི་རྟོགས་པའོ། ། སྔགས་མཚན་ཉིད་ཅེས་སོགས་ལ། སངས་རྒྱས་ཀྱི་ཆོས་ཐམས་ཅད་ཐེག་པ་གསུམ་གྱི་ལམ་དུ་འདུ།
ཐེག་ཆེན་ལ་ཡང་བྱང་ཆུབ་ཀྱི་རྒྱུ་སྟོང་ཉིད་རྟོགས་པའི་ཡེ་ཤེས་ལམ་དུ་བྱེད་པ་ཕར་ཕྱིན་ཐེག་པ་དང༌། བྱང་ཆུབ་ཀྱི་འབྲས་བུ་བདེ་ཆེན་གྱི་ཡེ་ཤེས་ལམ་དུ་བྱེད་པ་སྔགས་ཀྱི་ཐེག་པ་གཉིས། སངས་རྒྱས་ཐོབ་པར་བྱེད་པ་ལ་ཚོགས་གསོག་དགོས་པའི་ཡེ་ཤེས་ཀྱི་ཚོགས་ཀྱི་ཆ་ནས་རྒྱུ་འབྲས་ཀྱི་ཐེག་པ་གཉིས་སུ་འཇོག་ཚུལ་ནི་དེ་ལྟར་ཡིན་ལ། བསོད་ནམས་ཀྱི་ཆ་ནས་རྒྱུ་འབྲས་ཀྱི་ཐེག་པ་གཉིས་སུ་འཇོག་ཚུལ་ནི། རྒྱུའི་ཐེག་པར་ཕྱིན་དྲུག་སོགས་སངས་རྒྱས་ཀྱི་རྒྱུའི་ཆ་ནས་བསོད་ནམས་ཀྱི་ཚོགས་གསོག་པ་ཡིན་ཅིང་འབྲས་བུའི་ཐེག་པར་ཕྱིན་དྲུག་སོགས་འབྲས་བུའི་ལྷ་སྔགས་བདེ་བ་ཆེན་པོར་བྱིན་གྱིས་བརླབས་ཏེ། བསོད་ནམས་ཀྱི་ཚོགས་བསགས་པ་ནི་ཁྱད་པར་རོ། ། མཆན། ཐེག་པ་རེ་རེ་ལའང་རང་རང་གི་སྡེ་སྣོད་གསུམ་སོ་སོར་ཡོད། དེ་ལ་མངོན་པའི་སྡེ་སྣོད་ཀྱི་ཆོས་རྣམས་ཀྱིས་རང་སྤྱིའི་མཚན་ཉིད་སྟོན་པས་ན་ཆོས་མངོན་པ་ལ་མཚན་ཉིད་ཀྱི་ཆོས་ཟེར། ཐེག་པ་ནི་བཞོན་པའི་དོན་ཡིན་པས་དེ་ལ་བརྟེན་ཏེ་རང་རང་གི་འབྲས་བུ་མངོན་དུ་བྱེད་པས་ཐེག་པ་ཞེས་བྱ་བ་ཡིན།
དེས་ན་ཉན་རང་ཕར་ཕྱིན་ཐེག་པའི་ཕྱོགས་ལ་གྲུབ་མཐའ་སྨྲ་བ་བཞི་ཡོད་པའི་ཡང་རྩེ་དབུ་མའི་གྲུབ་པ་ཡིན། སྔགས་གསར་མ་ལ་སྤྱིར་རྒྱུད་སྡེ་དབྱེ་སྒོ་དྲུག་དང་བཅུ་གཉིས་སོགས་མང་དུ་ཡོད་ཀྱང༌། གཙོ་ཆེར་བྱ་བ་སྤྱོད་པ་རྣལ་འབྱོར་བླ་མེད་ཀྱི་རྒྱུད་དེ་རྒྱུད་སྡེ་བཞིར་འདུ། དེའི་ཡང་རྩེ་རྣལ་འབྱོར་བླ་མེད་ཀྱི་རྒྱུད་ཡིན། དབྱེ་ན་ཕ་རྒྱུད་མ་རྒྱུད་གཉིས། ལམ་དུ་སྒྲུབ་ཚེ་བསྐྱེད་རིམ་དང་རྫོགས་རིམ་གཉིས། དེ་རེ་རེ་ལའང་ཟབ་པའི་མཚན་མེད་ཀྱི་བསྐྱེད་རྫོགས་དང༌། མི་ཟབ་པའི་མཚན་བཅས་ཀྱི་བསྐྱེད་རྫོགས་གཉིས་སུ་ཡོད་པའི་མཚན་མེད་ཀྱི་རྫོགས་རིམ་མཐར་ཐུག་ཕྱག་རྒྱ་ཆེན་པོ་ཡིན། སྔགས་གསར་རྙིང་གི་ཐ་སྙད་རྒྱ་གར་ན་མེད། བསྟན་པ་སྔ་དར་གྱི་དུས་ཡོ་ག་མ་གཏོགས་བླ་མེད་བོད་དུ་བསྒྱུར་དུ་མ་བཅུག་ཀྱང་ཟེར།
རྫོགས་པ་ཆེན་པོའི་སྐད་དོད་དག་མ་དག་ལ་ངེད་ཀརྨ་པའི་གྲུབ་ཆེན་རྒྱལ་བ་གཡུང་གིས་གསང་སྙིང་རྒྱ་ཡིག་ཏུ་ཏ་ལའི་ལོ་མར་བྲི་བར་བལ་པོར་བཏང༌། རྒྱ་དཔེ་འཁོར་ནས་སླར་བུ་སྟོན་རིན་པོ་ཆེ་ལ་གསེར་སྲང་གང་གནང་ནས་བསྒྱུར་བར་གསོལ་བས། རྒྱ་དཔེ་དེའི་ཤོག་ལོགས་གཅིག་ལ་ཚིག་དོན་ལ་དཀར་བཅོ་ལྔ་ཕོག ། ཉིད་ཀྱིས་མ་བསྒྱུར་བར་སློབ་མ་གཉིས་ལ་བསྒྱུར་བཅུག་བྱ་བ་སོགས་ལོ་རྒྱུས་དུ་མ་འདུག ། རྙིང་མའི་ལུགས་ལ་ཐེག་པ་རིམ་པ་དགུའི་རྫོགས་ཆེན་ཨ་ཏི་ཡོ་ག་སྟེ་ཤིན་ཏུ་རྣལ་འབྱོར་བྱ་བ་སྟེ་མཐར་ཐུག་ཏུ་འདོད། དེ་རྣམས་ལས་དབུ་མ་པས་སྤྲོས་པ་བཀག་ཙམ་གྱི་སྟོང་ཉིད་ལ་བལྟ་བྱའི་ཡུལ་དུ་རློམ། ཕྱག་ཆེན་པས་རྣམ་ཀུན་མཆོག་ལྡན་གྱི་སྟོང་ཉིད་ལ་བལྟ་བྱའི་ཡུལ་དུ་བྱེད། རྫོགས་ཆེན་པས་སྙིང་གི་དབུས་རྩ་ཡང་ཏིག་ཤེལ་གྱི་བུ་གུ་ན་འགྱུར་མེད་རྟག་བརྟན་ཆོས་སྐུ་ཀུན་བཟང་འོད་ལྔས་འཁྱུད་པའི་ཏིལ་འབྲུ་ཙམ་ཞིག་ལ་བལྟ་བྱའི་ཡུལ་དུ་བྱེད་ཀྱང༌། ལྟ་ཡུལ་དེ་དག་རང་གི་ཚུགས་ཐུག་ཏུ་གྲུབ་པ་མེད་ལ། ལྟ་བྱེད་ཀྱི་ཡུལ་ཅན་རང་གི་ངོ་བོས་མ་གྲུབ་པས་དེ་ལ་གྲུབ་བདེན་དུ་བཟུང་ནས་ཇི་ཙམ་གྱིས་མྱོང་རྟོགས་གོ་བར་རློམ་པ་ཐམས་ཅད་ཀྱང་དམིགས་རྣམ་འཛིན་པའི་ཤེས་པ་ཞིག་ལས་མ་འདས་ལ།
བལྟ་བ་ཙམ་གྱིས་དམིགས་རྣམ་འཛིན་པའི་ཤེས་པ་ཡང༌།
ཁ་ཅིག་དམིགས་རྣམ་འཛིན་པའི་སྟོང་ཉིད་རྟོགས་པའི་ཡེ་ཤེས་དེ་ཤེས་པ་ཡིན་ནམ་མིན། ཤེས་པ་མ་ཡིན་ན་ཡེ་ཤེས་ཡིན་པ་འགལ། ཡིན་ན་དམིགས་རྣམ་མི་འཛིན་པར་འགལ་ཞེ་ན། དོན་དམ་པར་དེ་ལྟར་རྟོགས་པའི་ཡེ་ཤེས་དེ་ཤེས་པ་མ་ཡིན་པར་འདོད་དེ། དེ་ལྟར་རྟོགས་པའི་ཡེ་ཤེས་དེ་རྣམ་པར་ཤེས་པའི་ཆོས་ཉིད་ལས་འདས་དགོས་པའི་ཕྱིར། གྲུབ་སྟེ། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། ཞེས་གསུངས་པའི་ཕྱིར་རོ། །
ཀུན་རྫོབ་ཐ་སྙད་ཙམ་དུ་ནི། ཤེས་པ་ཡིན་ན་དམིགས་རྣམ་འཛིན་དགོས་པའི་ཁྱབ་པ་ག་ལ་ཡོད་དེ། འདི་ལྟར་སྟོང་ཉིད་ཀྱི་ལྟ་བ་རྟོགས་པའི་ཡེ་ཤེས་ཆོས་ཅན། ཁྱོད་ཀྱི་དམིགས་རྣམ་མི་འཛིན་ཀྱང་ཤེས་པར་འཇོག་པ་ཡིན་ཏེ། སྟོང་པ་ཉིད་ནི་དམིགས་རྣམ་སྤྲོས་མཚན་གྱིས་དབེན་པར་གྱུར་པ་གང་ཞིག ། དེ་ལྟར་དབེན་པར་ཁོང་དུ་ཆུད་པ་ཙམ་ལ་དེ་ལྟར་རྟོགས་པའི་ཡེ་ཤེས་སུ་བཞག་པའི་ཕྱིར། ཁྱེད་ཀྱི་དེ་ནི་གཞི་ལ་སྦྱར་ན་འགལ་ཁྱབ་ཡིན་ཏེ། འདི་ལྟར་སྟོང་ཉིད་ཀྱི་ལྟ་བ་རྟོགས་པའི་རྟོགས་པ་ཆོས་ཅན། ཁྱོད་ཀྱིས་སྟོང་པ་ཉིད་ཀྱི་ལྟ་བ་རྟོགས་པ་མ་ཡིན་པར་ཐལ། དེ་ལྟར་རྟོགས་པའི་རྟོགས་པས་དམིགས་རྣམ་སྟོང་པ་ཉིད་དུ་མ་རྟོགས་པའི་ཕྱིར།
མ་གྲུབ་བོ་ཞེ་ན། གྲུབ་པར་ཐལ། དེ་ལྟར་རྟོགས་པའི་རྟོགས་པས་དམིགས་རྣམ་འཛིན་པའི་ཕྱིར། ཁྱབ་པ་མེད་དོ་སྙམ་ན། སྟོང་པ་ཉིད་ཀྱི་ལྟ་བ་རྟོགས་པ་ན་ཆོས་ཅན། ཆོས་ཐམས་ཅད་ལ་གཟུང་འཛིན་དང་བྲལ་བའི་སྟོང་པ་ཉིད་རྟོགས་པ་མ་ཡིན་པར་ཐལ། དམིགས་པ་དང་རྣམ་པ་ནི་ཆོས་མ་ཡིན་པ་གང་ཞིག ། དེ་ལྟར་རྟོགས་པའི་རྟོགས་པ་ནི་དམིགས་རྣམ་གྱི་འཛིན་པ་དང་བྲལ་བ་མ་ཡིན་པའི་ཕྱིར། འཁོར་གསུམ། སྨྲས་པ།
ལར་རྒྱུས་མེད་ཀྱི་རྒྱུས་གཏམ་བཤད་པ་ལ། ། གཡོ་ཅན་གྱི་དྲང་པོར་ལྡང་བ་ལ། ། རྒྱུས་མེད་ཀྱི་རྒྱུས་བཤད་བྱས་པ་ནས། ། གཡོ་རྒྱུའི་རྫུན་ཁུང་དྲིས་པའི་ཚེ། ། ཅལ་ཅོལ་གྱི་ཧམ་ལབ་བྱེད་པ་ལ། ། འཐད་ལྡན་གྱི་རིག་པ་ག་ལ་ཡོད། ། ཅེས་སོ། ། མཆན། རང་བཞིན་གྱིས་ཞི་བའི་རྟོགས་པ་ནི་ཆེན་པོ་གསུམ་གྱིས་མ་རེག་པའི་རྟོགས་པ་སྟེ། སྤྱོད་འཇུག་ལས།
གང་ཚེ་དངོས་དང་དངོས་མེད་དག བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་དང༌། ཆོས་ཉིད་ཡེ་ཤེས་མ་ཡིན་ཏེ། ། དེ་ཤེས་པར་ནི་ནུས་མ་ཡིན། ། ཞེས་དང༌། རྗེ་ཞྭ་དམར་པ་མཁའ་སྤྱོད་དབང་པོས། གཞུང་ལུགས་ཀྱི་ལྟ་བ་ཅི་བཟང་ཡང༌། །
གནས་ལུགས་ཀྱི་དོན་ལ་ཕྱིན་ཅི་ལོག ། ཅེས་པ་ལྟར་རོ། ། དེའི་ཚེ་ན་གང་ཡང་མཐོང་བའམ་རྟོགས་པའི་མཚན་མ་འཇུག་པའི་གོ་སྐབས་ཡེ་མ་རྙེད་པ་ལ་རྟོགས་པའི་ཐ་སྙད་བྱས་པ་ཙམ་ཡིན་གྱི། རྟོགས་པར་བྱ་བའི་རྒྱུ་ནི། བདག་མེད་དང་བདེན་མེད་སྟོང་ཉིད་ཀྱི་མཐོང་རྟོགས་ཐམས་ཅད་དང་བྲལ་བའི་ནམ་མཁའ་རྣམ་པར་དག་པ་ལྟ་བུའི་དབྱིངས་དེ་ནི་བདག་མེད་དང་བདེན་མེད་དང་སྟོང་ཉིད་མངོན་དུ་བྱས་པའི་ལྟ་སྒོམ་མ་ཡིན་ན། སྤྱན་སྔ་ཚུལ་ཁྲིམས་འབར་གྱི་བཀའ་གདམས་མན་ངག་ཏུ། རྣལ་འབྱོར་པའི་ཞལ་ནས། སྒྲོ་སྐུར་བྲལ་བའི་ཡུལ་ལ། ། བླང་དོར་མེད་པའི་སེམས་ཀྱིས། ། བཏང་སྙོམས་ཙམ་དུ་བཞག་ལ། །
དེ་ལས་སྒོམ་ཞེས་ཅི་ཞིག་མཆི། ། ཞེས་ཁུངས་སུ་མཛད་ནས་མཐོང་རྟོགས་ཐམས་ཅད་དང་བྲལ་བའི་ངང་ལ་མཉམ་པར་བཞག་པ་ནི་སྟོང་པ་ཉིད་ཀྱི་ལྟ་སྒོམ་རྣམ་དག་ཏུ་གསུང་འདུག་པས། ཁྱེད་ཅག་ཨ་ཏི་ཤ་ཡབ་སྲས་ཀྱི་ལུགས་འདིའང་ནོར་བར་འཆད་ཕོད་དམ། དེར་མ་ཟད་སྟོང་པ་ཉིད་དང་བདག་མེད་པ་ལ་ལྟ་སྒོམ་དུ་བྱེད་པའི་ཚེ། དེར་འཛིན་དང་བྲལ་དགོས་པ་ནི། བདག་ཉིད་ཆེན་པོ་རྔོག་ལོས། དེ་ལྟར་སྟོང་ཉིད་གོམས་པ་ལས། ། དངོས་འཛིན་རབ་ཏུ་ཞི་བ་དང༌། ། བདག་མེད་ཉིད་ཀྱང་འཛིན་མེད་པས། ། དེ་ཚེ་ཡང་དག་མཐོང་ཞེས་བྱ། །
ཞེས་གསུངས་པས། ཁྱེད་ཅག་རྔོག་ལོ་ཆེན་པོ་ལའང་ནོར་བའི་ཁུངས་སུ་འཇུག་གམ། མཆན། གཞར་ཡང་ཡོད་པ་མིན་ནོ། ། དེ་ལྟར་འཁོར་གསུམ་ཡོངས་དག་གི་སྟོང་ཉིད་རྟོགས་པའི་ལྟ་བ་དེ་ནི། རྡུལ་ཕྲ་རབ་ལ་སོགས་པ་རང་མཚན་མངོན་སུམ་དུ་སྣང་བ་དེ། རྗོད་བྱེད་སྒྲས་དངོས་སུ་སྨྲར་མེད། འདི་ལ་རྗེ་ཙོང་ཁ་པ་ན་རེ། བདག་ཡོད་པར་མི་རྟོག་པ་ཙམ་གྱིས་བདག་མེད་རྟོགས་པ་མ་ཡིན་པས། དེ་བསྒོམས་པས་བདག་འཛིན་ལ་ཅི་ཡང་མི་གནོད་པ་དང༌།
དེས་ན་བདེན་ཡོད་དང་བདག་ཡོད་གཉིས་སུ་མི་རྟོག་པ་དང་བདེན་མེད་དང་བདག་མེད་གཉིས་རྟོགས་པའི་ཁྱད་པར་བྱེད་དགོས། ཞེས་གསུང་བ་དང༌། ཡང་ཕྱི་ནང་གི་ཡུལ་སྣང་རྣམས་ཡིད་ངོ་ན་འཇའ་ཚོན་ལྟ་བུ་བན་བུན་དུ་སོང་བའང་སྒྱུ་མ་ལྟ་བུའི་དོན་རྟོགས་པ་མིན་ཏེ། ན་བུན་ལ་ཐོགས་པའི་རེག་བྱ་དང་བྲལ་བར་རྟོགས་པ་ཙམ་གྱིས་བདེན་མེད་སྒྱུ་མ་ལྟར་རྟོགས་པའི་གོ་མི་ཆོད་པའི་ཕྱིར་དང༌། ཡང་ཡུལ་ཡུལ་ཅན་གྱི་གཉིས་སྣང་རགས་པ་རྣམས་འགགས་ནས། ནམ་མཁའ་གཡའ་དག་པ་ལྟ་བུའི་སེམས་རིག་གསལ་དྭངས་པའང་དེ་ཁོ་ན་ཉིད་རྟོགས་པའི་ལྟ་བ་རྙེད་པ་མ་ཡིན་ཏེ། དེ་ཙམ་གྱིས་སེམས་བདེན་པས་སྟོང་པའི་སྟོང་ཉིད་ཀྱི་ལྟ་བ་མ་རྙེད་པའི་ཕྱིར། ཞེས་པ་དང༌། ཡང་དགག་བྱའི་ཚད་ལེགས་པར་མ་ཟིན་པར་གཅིག་ཐ་དད་སོགས་ལ་རིག་པས་བརྟགས་པ་ན། དེ་དག་ལ་གནོད་པ་མཐོང་བའི་ཚེ་གང་ཟག་ལ་སོགས་པ་ཡང་མི་འདུག་གོ་སྙམ་པ་དང༌།
གང་ཟག་ལ་སོགས་པའི་དངོས་པོ་རྣམས་རི་བོང་གི་རྭ་ལ་སོགས་པ་ལྟར་དོན་བྱེད་པ་ཐམས་ཅད་ཀྱིས་སྟོང་པའི་དངོས་པོ་མེད་པའོ་སྙམ་པ་བྱུང་ན་ནི་ཆད་ལྟ་ཆེན་པོ་ཡིན་པས་ཡང་དག་པའི་ལྟ་བའི་གོལ་སར་ཤེས་པར་བྱའོ། ། ཞེས་གསུངས་ནས། རྒྱ་བོད་སྔ་རབས་པའི་ལུགས་འདི་ལ་གཡང་ས་ལྟ་བུར་ཤིན་ཏུ་ཡ་ང་བར་འཛིན་ལ། བོད་སྔ་རབས་པའི་རྗེས་འཇུག་རྣམས་ཀྱང་ཕྱོགས་འདི་ལའང་གཡང་ས་ལྟར་འཛེམ་ཞིང་འདུག་གོ ། མཆན། བརྗོད་པས་མངོན་སུམ་དུ་གཏན་ལ་མི་ཕེབས་པ་ལྟ་བུའི་སྒྲ་བརྗོད་ཀྱི་ཡུལ་དུ་མི་རུང་བ་ལྟར་མ་ཡིན་ཏེ། ཐ་སྙད་ཀུན་རྫོབ་ལ་བརྟེན་ནས་དམ་པ་དོན་དམ་པའི་བདེན་པ་རྟོགས་རུང་བའི་ཕྱིར་དང༌། ཟབ་མོ་སྟོང་པ་ཉིད་དེ་ཡང་བློས་བརྟགས་ཤིང་དཔྱད་པས་མངོན་སུམ་དུ་མི་འགྱུར་བ་ཡང་རྟོགས་པས། མཐོང་རྟོགས་མེད་པ་ལྟ་བུ་མ་ཡིན་ཏེ། དེ་ནི་སྒྲ་རྟོགས་མེད་པ་ལྟ་བུ་མིན་ཏེ།
དབང་ཡིད་ཀྱི་མངོན་སུམ་ཚད་མས་གྲུབ་པའི་ཕྱིར། འདི་ནི་དབང་ཡིད་ཀྱི་ཚད་མས་མི་འགྲུབ་པའི་ཕྱིར་རོ། ། ཡང་སྟོང་ཉིད་རྟོགས་པའི་ལྟ་བ་དེ་ནི་བརྗོད་བྱ་རི་བོང་གི་རྭ་ཤེས་བྱ་ལ་མེད་པས་ཚིག་གིས་སྨྲས་ཀྱང་སྐྱེས་བུ་ལ་ཉེ་བར་མི་མཁོ་བས་དངོས་ཀྱི་འཇུག་ཡུལ་དུ་མི་རུང་བས་མཐོང་རྟོགས་མེད་པ་ལྟར་ཡང་མིན་ཏེ། འཕགས་པའི་རྣལ་འབྱོར་པ་རྣམས་ལ་ཉེ་བར་མཁོ་བའི་འཇུག་ཡུལ་དམ་པ་ཡིན་པའི་ཕྱིར། ཤིན་ཏུ་ཟབ་ཅིང་ཕྲ་བ་ཡུལ་ཡུལ་ཅན་གྱི་སྤྲོས་པ་དང་བྲལ་བ་ཆེན་པོ་གསུམ་གྱིས་མ་རེག་པའི་ལྟ་བ་མཆོག་གི་རྟོགས་པའི་གོ་འཕང་འདི་ནི། ཚོགས་གཉིས་མ་རྫོགས་པར་རྟོགས་ནུས་པ་མིན་ཏེ། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཅེས་སོ། ། དེས་ན་ཆེན་པོ་གསུམ་གྱིས་མ་རེག་པའི་ལྟ་བ་མཆོག་གི་རྟོགས་པ་ནི།
ལྷག་མ་ལུས་པའི་སྤྲོས་ཆོས་གང་དུ་ཡང་མ་མཐོང་བས་རྒྱ་གར་ཡང་མ་ཆད། རྒྱུ་འབྲས་སམ་ཡོད་མེད་ཀྱི་ཕྱོགས་གང་ཡང་མི་འཛིན་པས་རིགས་གར་ཡང་མ་ལྷུང༌། དེ་ལྟ་ནའང་བདེན་གཉིས་ཀྱི་རྟེན་ཅིང་འབྲེལ་འབྱུང་བསླུ་བ་མེད་པར་རུང་བས་སྒོ་གར་ཡང་མ་འགགས། སྐྱེ་འཕགས་གང་གི་ཡང་རྒྱུད་དམིགས་མེད་དུ་གྲོལ་བས་རྟེན་གར་ཡང་མ་བཅས། ཐོག་མ་དང་ཐ་མ་མེད་པས་ཕུགས་གར་ཡང་མ་གཏད། འཁྲུལ་པ་པོ་དང་གྲོལ་བ་པོ་མི་དམིགས་པས་སྲིད་ཞིའི་ཕྱོགས་གར་ཡང་མ་གཏོགས། ཡིད་ཀྱིས་ཡུལ་དུ་མི་རུང་བས་དཔེ་གང་གིས་ཀྱང་མཚོན་པར་མི་ནུས། ཚོགས་གཉིས་མ་རྫོགས་པར་མངོན་དུ་མི་བྱེད་པས་བརྗོད་པ་གང་གིས་ཀྱང་ཐོག་ཏུ་མི་ཕེབས། འོ་ན་དེ་ཡུལ་ཅན་གྱི་བློ་ཇི་ལྟ་བུ་ཞིག་གིས་མངོན་དུ་བྱེད་ཅེ་ན། སྒོམ་པ་ལས་བྱུང་བའི་ཤེས་རབ་ཟག་པ་མེད་པ་ས་དང་སར་མཐོང་བ་མེད་བཞིན་དུ་ཆོས་ཉིད་གསར་མཐོང་གི་ཚུལ་གྱིས་མངོན་དུ་བྱེད་པ་ཞིག་ཡིན་གསུངས།
འདི་ལ་དགོངས་ཏེ་རྗེ་བཙུན་གྲགས་པས། སེམས་ལ་ངོ་བོ་མེད་པས་ན། ། ས་སྐྱ་པ་ལ་ལྟ་བ་མེད། ། ལྟ་བ་མེད་པའི་ལྟ་བ་དེ། ། ས་སྐྱ་པ་ཡི་ལྟ་བ་ཡིན། ། ཞེས་གསུངས། མཆན། ཐོས་བསམ་སྟོང་ཉིད་མཁའ་ལྟར་རྟོགས་ན་ཡང༌། ཞེས་སོགས་ལ། ཐོས་བསམ་དང་འཇིག་རྟེན་པའི་སྒོམ་བྱུང་གི་སྟོང་ཉིད་ཀྱི་ལྟ་བ་རྟོགས་པ་ནི་བྱང་ཆུབ་ཀྱི་རིང་རྒྱུ་ཙམ་ཡིན་པས།
ལས་དང་པོ་པ་ལ་མེད་དུ་མི་རུང་ལ། ལུང་འདི་ལྟ་བུ་རྣམས་ནི་དངོས་སུ་ཐོབ་བྱེད་མིན་པ་ལ་དགོངས་པ་ཡིན་པས། དེང་སང་ཕལ་ཆེར་གྱིས་ཟེར་བ་ འདི་ཡང་སྤྱི་ཙམ་ནས་བཟུང་བ་ཡིན་གྱི། འཇིག་རྟེན་ཆོས་མཆོག་གི་ཡེ་ཤེས་ལྟ་བུ་བྱང་ཆུབ་ཀྱི་ཉེ་རྒྱུར་གྱུར་པ་ཡང་ཡོད་དོ། ། མཆན། ལྟར་བློས་བྱས་ཀྱི་སྟོང་ཉིད་རྣམས་ཀྱང་མཐར་ཐུག་གི་སྟོང་ཉིད་རྟོགས་པའི་རྒྱུར་མི་འགྲོ་ཟེར་བ་ལྟར་ཁྱད་དུ་བསད་མི་རུང་གསུངས། ཕྱག་རྒྱ་ཆེན་པོ་ཡིན་རྒྱུ་མེད་དེ་ཞེས་སོགས་ལ། ཕྱག་རྒྱ་ཆེན་པོར་གྱུར་པའི་སྟོང་པ་ཉིད་ཀྱི་ཆ་དེ་ནི་རྟག་མི་རྟག་གང་ཡང་མིན་ཏེ། དཔྱད་པའི་ངོར་ཐ་མལ་པ་རྣམས་གཟུགས་རྟག་པར་ལྟ་བ་དེ་མཐའ་གཅིག་ཡིན། སངས་རྒྱས་ཀྱི་གཟུགས་འདུས་བྱས་སུ་གསུངས་པས་ཐེག་ཆེན་པ་རྣམས་ཀྱི་གཟུགས་སྟོང་ཉིད་དུ་གོ །
ཉན་ཐོས་པ་རྣམས་ཀྱིས་གཟུགས་མི་རྟག་པར་གོ ། མི་རྟག་པར་ལྟ་བ་དེ་ཀ་མཐའ་གཅིག་ཡིན་པས་རབ་མ་ཐར་བ་འདོམ་གང་གིས་ཆོག་པར་སོང་བ་ཡིན། སྟོང་ཉིད་རྟོགས་པ་དེ་སྨན་དཀར་པོ་ཆིག་ཐུབ་དང་འདྲ་བར་དངོས་འཛིན་གྱི་ནད་ཐམས་ཅད་སེལ་བ་ཡིན། དངོས་འཛིན་སེལ་བྱེད་ཀྱི་སྟོང་ཉིད་ཀྱི་རྟོགས་པ་དེ་ལ་བསྔོ་བ་དང་སེམས་བསྐྱེད་སོགས་དགོས་སམ། དགོས་ན་ཆིག་ཐུབ་ཏུ་མི་འགྱུར་ལ། མི་དགོས་ན་ལམ་གྱི་ཡན་ལག་མ་ཚང་བར་འགྱུར་རོ་ཞེས། ས་པཎ་གྱིས་སྡོམ་གསུམ་རབ་དབྱེར་བཀག་ཀྱང་འགོག་ག་ལ་ནུས། ཡང་དངོས་འཛིན་སེལ་བ་ལ་སྟོང་ཉིད་གཅིག་པུས་ཐུབ་པ་མ་ཡིན་པར་ཐལ། ཀུན་མཁྱེན་ཐོབ་པར་བྱེད་པ་ལ་བསྔོ་བ་དང་སེམས་བསྐྱེད་སོགས་དགོས་པའི་ཕྱིར། ཞེས་འཕེན་ན་ནི།
ཁྱབ་པ་ཉིད་ཀྱི་ཞལ་གྱིས་བཞེས་པ་ཡིན་ཞིང༌། ངེད་ཀྱིས་ཁས་མ་བླངས་ལ། དེའི་ཚེ་དེ་དེར་ཐལ། དེའི་ཕྱིར་ཞེས་བརྗོད་ན། རྟགས་ཁྱབ་ཁས་བླངས། འདོད་མི་ནུས་ཏེ། ཉིད་ཀྱིས། ཐུབ་པས་སྟོང་ཉིད་བསྔགས་པ་ནི། ། དངོས་པོར་འཛིན་པ་བཟློག་ཕྱིར་ཡིན། ། ཞེས་གསུངས་པས།
མགོན་པོ་ཉིད་ཀྱིས་ཉིད་ལ་འཁོར་གསུམ་བླ་ན་མེད་པ་ཞིག་བཀོད་པ་ཡིན་ནོ། ། མཆན། ནུས་ན་སྟོང་ཉིད་ཀྱི་ལྟ་བ་རྟོགས་པ་དེ་སྨན་དཀར་པོ་ཆིག་ཐུབ་ཀྱི་དཔེ་དོན་དང་སྦྱར་བ་འདི་མདོ་རྒྱུད་མང་པོར་གསུངས་པས་དེ་བཞིན་གཤེགས་པ་ཉིད་ལ་དགག་པ་བྱེད་རིགས་པར་འགྱུར་རོ། ། དེས་ན་སྟོང་ཉིད་ཀྱི་ཕྱོགས་གཅིག་གང་ཟག་གི་བདག་མེད་ཉི་ཚེ་བ་ཙམ་རྟོགས་པས་ཀྱང་འཁོར་བའི་དངོས་འཛིན་གྱི་རྩ་བ་ཆད་པས། སྲིད་པ་ལས་བརྒལ་ནུས་པ་ཡིན་ཞིང༌། སྟོང་ཉིད་མ་རྟོགས་ན་གཞན་གྱིས་བརྒལ་མི་ནུས། ཁོང་རང་རྣམས་ཀྱང༌། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་མ་ཎི་འདོན་འདོན་བྱེད་པ་ལྟར་སྲིད་རྩ་གཅོད་བྱེད་སྟོང་ཉིད་ཁོ་ན་ཡིན་པ་ལ་དགོངས་ནས་དཀར་པོ་ཆིག་ཐུབ་ཀྱི་དཔེ་གསུངས་སོ། །
བླ་མེད་ཀྱི་བྱང་ཆུབ་འཐོབ་པ་ལ་སྟོང་པ་ཉིད་དང་ཡང་དག་མཐའ་མངོན་དུ་བྱེད་པ་ཙམ་གྱིས་ཆོག་པ་མ་ཡིན་ཏེ། རྫོགས་སྨིན་སྦྱངས་གསུམ་མ་བྱས་པར་ཁྱབ་པའི་སྟོང་ཉིད་དང་ཡང་དག་མཐའ་མངོན་དུ་བྱས་ནས་དངོས་འཛིན་མ་ལུས་པ་སྤངས་པ་ཙམ་གྱིས་ཀྱང་ཆོག་པ་མིན་པའི་ཕྱིར། ཡང་ན་ཚིག་ཙམ་ལ་རྩོད་ན་རྣམ་རྫོགས་སྦྱོར་བ་གཅིག་པུ་བསྒོམས་པ་ན་ཆོས་ཅན། དེས་མཁྱེན་གསུམ་གྱི་རྣམ་པ་ཐམས་ཅད་བསྡུས་ཏེ་བསྒོམ་པ་མ་ཡིན་པར་ཐལ། རྣམ་རྫོགས་སྦྱོར་བ་གཅིག་པུ་ལས་མ་བསྒོམས་པའི་ཕྱིར། འདོད་མི་ནུས་ཏེ། རྣམ་རྫོགས་སྦྱོར་བའི་ནང་དུ་མཁྱེན་གསུམ་གྱི་རྣམ་པར་ཐམས་ཅད་བསྡུས་སྒོམ་དུ་བྱེད་པར་བཤད་པ་དང་འགལ། རྟགས་ཁྱབ་མཚུངས། སྤྱིར་དངོས་འཛིན་གྱི་གཉེན་པོར་སྟོང་ཉིད་རྟོགས་པ་གཅིག་པུས་ཐུབ་པར་ཁས་བླངས་ཀྱི་རྫོགས་བྱང་ཐོབ་པའི་རྒྱུ་སྟོང་ཉིད་རྟོགས་པ་གཅིག་པུས་ཐུབ་པའམ་ཆོག་པར་ཁས་མ་བླངས་པས། སྟོང་ཉིད་རྟོགས་པ་གཅིག་པུས་རྫོགས་བྱང་ཐོབ་ཐུབ་པའི་ཁྱབ་པ་སུས་ཁས་བླངས་པའི་འོག་ཏུ་ཀླན་ཀ་འདི་འཇུག་སྲིད།
རྒྱལ་བ་འབྲི་གུང་པ་ལ་ག་ལ་འཇུག་ཅེས་བཀའ་སྩལ་ཏོ།། །། ༈ རྡོ་རྗེའི་གསུང༌། ཐོས་བསམ་སྒོམ་གསུམ་གྱི་སྟོང་ཉིད་ཤོར་གོལ་ཡིན་བྱ་བ་ལ། སྤྱིར་སངས་རྒྱས་ཀྱི་ཆོས་ཐམས་ཅད་ཉན་རང་བྱང་སེམས་ཀྱི་ཐེག་པ་གསུམ་གྱི་ཆོས་སུ་འདུ་ལ། ཉན་རང་གི་ཐེག་པ་ནི། རྡོ་རྗེའི་གསུང་འདི་དག་པར་བཏོན་ན། ཐོས་བསམ་དང་འཇིག་རྟེན་པའི་སྒོམ་བྱུང་གི་ཤེས་རབ་ཀྱི་སྟོང་ཉིད་ཡུལ་དུ་བྱས་པའི་སྟོང་པ་ཉིད་དེ། ཡུལ་ཡུལ་ཅན། རྟོགས་བྱ་རྟོགས་བྱེད་ཀྱི་སྤྲོས་པ་ལས་མ་གྲོལ་བའི་སྟོང་ཉིད་པས་སྟོང་པ་ཉིད་རྣལ་མ་དེ་མིན་ནོ། ། ཞེས་བཏོན་ན་ལེགས་པར་འགྱུར་ལ།
སྤྱིར་འཇིག་རྟེན་པའི་སྦྱོར་ལམ་ཆོས་མཆོག་ལྟ་བུ་སྒོམ་བྱུང་གི་ཤེས་རབ་ལ་བརྟེན་ནས་འཇིག་རྟེན་ལས་འདས་པའི་མཐོང་ལམ་གྱི་ཡེ་ཤེས་ཀྱིས་སྟོང་པ་ཉིད་རྣལ་མ་མངོན་དུ་བྱེད་པ་ཡོད་ཀྱང༌། སྦྱོར་ལམ་ཆོས་མཆོག་གི་ཡེ་ཤེས་དེ་ཉིད་ཀྱིས་མཐོང་ལམ་གྱི་ཡེ་ཤེས་ཀྱི་ཡུལ་དུ་གྱུར་པའི་སྟོང་ཉིད་རྣལ་མ་མངོན་དུ་བྱེད་མི་ནུས་པ་ཡིན་ནོ། ། མཆན། གནས་སྐབས་ངལ་བསོའི་ཐེག་པ་ཙམ་སྟེ། རྒྱ་མཚོར་འཇུག་པའི་ཚོང་པ་དག་ངལ་བ་ན་དེད་དཔོན་གྱིས་ལམ་དུ་གྲོང་ཁྱེར་སྤྲུལ་པ་ལྟ་བུ་ཡིན་པར་གསུངས་པས་མཐར་ཐུག་བླ་མེད་རྫོགས་པའི་སངས་རྒྱས་ཀྱི་ཐེག་པ་ཁོ་ནར་འདུ་བས། འཇིག་རྟེན་ཁམས་ནི་སྟོང་དག་ཏུ། ། ཞེས་སོགས་ཀྱི་ཁུངས་དྲངས་པ་ཡིན་གསུངས། ཐོས་པ་ལས་བྱུང་བའི་སྟོང་ཉིད་ཅེས་སོགས་ལ། སངས་རྒྱས་ཀྱི་ཆོས་ཐམས་ཅད་སྟོང་ཉིད་དུ་གསུངས་པ་ལ་ཡིད་ཆེས་ཀྱི་ཚད་མ་སྐྱེས་པ་ནི་ཐོས་བྱུང་གི་ཤེས་རབ། དེ་བསམ་པ་ལས་བྱུང་བའི་ངེས་ཤེས་བརྟན་པོར་སྐྱེས་པ་བསམ་བྱུང་གི་ཤེས་རབ།
ཞི་གནས་ཀྱི་རྣལ་འབྱོར་བསྒོམས་པས་དེ་ལ་ངེས་པ་ཁྱད་པར་འདྲེན་པ་ནི་སྒོམ་བྱུང་གི་ཤེས་རབ་ཡིན། ཕར་ཕྱིན་ཐེག་པར་སྒོམ་བྱུང་གི་སྒོ་ནས་སྟོང་ཉིད་རྟོགས་པ་ལ་སྒྲོ་འདོགས་བཅད་པའི་ངེས་ཤེས་རྟོགས་པའི་ངོ་བོར་སྐྱེ་བ་ཞིག་ཀྱང་འདོད་དོ། ། རྡོ་རྗེ་ཐེག་པ་བླ་མེད་ཀྱི་སྒོམ་པ་ལས་བྱུང་བའི་བདེ་བ་ཆེན་པོའི་ཡེ་ཤེས་ཀྱིས་ཟབ་མོ་སྟོང་པ་ཉིད་རྟོགས་པ་དང་བྲལ་ཞིང་མ་འཁྲུལ་བར་མངོན་སུམ་དུ་ཉམས་སུ་མྱོང་བ་ཁོ་ནར་གསུངས་པས་རྟོག་པའི་ངོ་བོར་སྐྱེས་པ་མི་འདོད་དོ། ། རི་བོ་དགེ་ལྡན་པ་ནི། སྔགས་བླ་མེད་ཀྱི་ལུགས་ཀྱི་བདེ་ཆེན་ཡེ་ཤེས་ཀྱི་ཡུལ་གྱི་སྟོང་ཉིད་དེ་ནི་དབུ་མ་ཐལ་འགྱུར་བའི་ལུགས་ཀྱི་རིགས་ལམ་ནས་དྲངས་པའི་བདེན་པར་མ་གྲུབ་པའི་སྟོང་ཉིད་ཅིག་དགོས་ལ། དེ་རྟོགས་པར་བྱེད་པ་ལ་བདེན་གྲུབ་ཀྱི་སྒྲོ་འདོགས་གཅོད་པའི་བདེན་མེད་ཀྱི་ངེས་ཤེས་ཤུགས་དྲག་དགོས་པ་དང༌། དེའི་ངེས་པ་དང་མ་བྲལ་བའི་བློ་ནི་སྟོང་ཉིད་རྟོགས་པའི་བློ་ཡིན་པ་འཆད་དོ། ། སྔ་རབས་པའི་རྗེས་སུ་འབྲང་བ་དག་ནི། མདོར་ན་ཐོས་བསམ་ལས་བྱུང་བའི་སྟོང་ཉིད་ཀྱི་སྤྱི་མཚན་ཡུལ་དུ་བྱས་ནས། དེ་ལྟར་རྟོགས་པའི་རིག་ཤེས་ཚད་མ་དེ་ནི་ཆོས་ཅན།
ཁྱོད་ཀྱིས་སྟོང་པ་ཉིད་ཤིན་ཏུ་མཐར་ཐུག་པར་མངོན་སུམ་དུ་བྱས་པ་མ་ཡིན་ཏེ། ཁྱོད་ཀྱིས་སྟོང་པ་ཉིད་མངོན་སུམ་དུ་མ་བྱས་པར་སྟོང་ཉིད་ཀྱི་སྤྱི་མཚན་ཞིག་ཡུལ་དུ་བྱས་པའི་ཕྱིར། ཁྱབ་སྟེ། སྟོང་པ་ཉིད་ལ་རང་གི་མཚན་ཉིད་དང་སྤྱིའི་མཚན་ཉིད་ཀྱི་སྟོང་པ་ཉིད་ཡིན་པའི་ཕྱིར། དེས་ན་ཐོས་བསམ་ལས་བྱུང་བའི་སྟོང་ཉིད་རྟོགས་པའི་རིགས་ཤེས་ཚད་མ་ནི། དགག་གཞིའི་ས་ཕྱོགས་སྐྱ་ཐེར་བ་ཙམ་དམིགས་པ་ལ། ཆུ་མེད་པར་མངོན་སུམ་དུ་མཐོང་ཞེས་བརྗོད་པ་བཞིན་ནོ། ། སྟོང་པ་ཉིད་ཀྱི་སྤྱི་མཚན་རྟོགས་པའི་རིག་ཤེས་ཚད་མ་ཆོས་ཅན། ཁྱོད་ཀྱི་སྟོང་པ་ཉིད་ཀྱི་དོན་སྤྱི་ལ་རིག་ཤེས་ཚད་མ་མ་ཡིན་ཏེ། སྟོང་པ་ཉིད་ལ་དོན་བྱེད་པ་ཐམས་ཅད་དང་བྲལ་བས།
དེའི་སྤྱི་བློ་རྟོག་པ་ལ་རང་དབང་དུ་འཆར་མི་རུང་བའི་ རི་རྭ་སོགས་དངོས་མེད་ཀྱང་རྟོགས་ཡུལ་ན་ཡོད་པས། དངོས་མེད་ལའང་དོན་སྤྱི་ཡོད་པར་འདོད་པ་བོད་ཀྱི་མཚན་ཉིད་པ་ལ་གྲགས་ཀྱང༌། མདོ་སེམས་ཀྱི་གཞུང་ལུགས་ཆེན་པོ་རྣམས་ནས་དོན་བྱེད་ནུས་ཀྱི་དངོས་པོ་རང་མཚན་དུ་ཡོད་པ་ལས། དེའི་དོན་གྱི་འཆར་རུང་གི་རི་རྭ་ལ་སོགས་ལ་དོན་རང་མཚན་ལ་ལྟོས་པའི་སྤྱི་མཚན་འཆར་རུང་བ་མ་ཡིན་ནོ། ། སྤྱིར་སྤྱི་མཚན་གྱི་འཇོག་མཚམས་ལ། ཚོགས་སྤྱི་དང༌། རིགས་སྤྱི་གཉིས་ལས་ཕྱི་དོན་དུ་མ་འདྲེས་པ་གཅིག་ཏུ་དབང་ཤེས་ལ་སྣང་བ་ནི་ཚོགས་སྤྱི་དེ་དྲུག་ཡིད་རྟོག་པས་མང་པོ་གཅིག་ཏུ་འཛིན་པ་ནི་རིགས་སྤྱི་ཞེས་འབྱུང་ལ། སྟོང་པ་ཉིད་ལ་ནི་རང་མཚན་དུ་མ་ཚོགས་ནས་སྤྱི་མཚན་འཁྲུལ་པ་མ་བསྐྱེད་དེ། ཤེས་པ་ལ་སྣང་བ་དང་དེར་འཛིན་པ་མ་ཡིན་ལ། བློས་བཏགས་ནས་སྟོང་པའོ་ཞེས་རྟོགས་ཡུལ་དེ་ནི་སྟོང་ཉིད་ཟབ་མོའི་དོན་སྤྱི་མ་ཡིན་གྱི།
རྟོག་པས་སྒྲོ་ཕར་བཏགས་ཀྱི་སྤྱི་ཞིག་གོ ། མཆན། ཇི་ལྟར་མེད་ན། དངོས་པོ་གཞན་སེལ་ནི། དངོས་པོ་འཛིན་པའི་རྟོག་པས། རིགས་མི་མཐུན་དངོས་པོ་མ་ཡིན་པ་བསལ་ནས་རྟོག་ངོར་རེས་མི་མཐུན་དངོས་པོར་སྣང་བ་སྒྲོ་འདོགས་པ་དང༌། དངོས་མེད་ཀྱི་གཞན་སེལ་ནི། དངོས་མེད་དུ་འཛིན་པའི་རྟོག་པས། མི་མཐུན་དངོས་མེད་མ་ཡིན་པ་རྣམ་པར་བཅད་ནས། རིས་མཐུན་དངོས་མེད་དུ་སྒྲོ་འདོགས་པ་ཡིན་ཏེ།
ས་ལོས། དངོས་པོའི་གཞན་སེལ་དངོས་མེད་གཅོད་ཡོད་པ་གཞན་སེལ་མེད་པ་གཅོད། ཅེས་སྨྲས་པ་དང༌། དཔལ་ཆོས་ཀྱི་གྲགས་པས། ཆ་ཤས་སྒྲོ་འདོགས་ཇི་སྙེད་པ། ། དེ་བསལ་ཕྱིར་ན་ངེས་པ་དང༌། ། སྨྲ་ཡང་དེ་ཉིད་ཁོ་ནར་ངེས། ། ཞེས་འབྱུང་བའི་ཕྱིར། མཆན་གྱི་མཆན། སྤྱིར་ཡིད་ཀྱི་ཡུལ་དུ་གྱུར་པའི་ཆོས་ལ་སྤྲོས་པ་དང་བྲལ་བའི་དེ་བཞིན་ཉིད་ཀྱིས་ནི།
སོ་སོ་སྐྱེ་བོའི་རང་འཛིན་ཡིད་ཀྱི་རྣམ་པར་ཤེས་པ་རང་དབང་དུ་མི་བསྐྱེད་དེ། དེ་བསྐྱེད་ནས་སོ་སོ་སྐྱེ་བོས་སྟོང་ཉིད་མངོན་སུམ་དུ་བྱས་པར་ཐལ་བས། སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་བའི་ཕྱིར། དེ་བཞིན་དུ་སྤྲོས་པ་དང་བྲལ་བའི་དོན་དམ་ཉིད་ཀྱི་ནི་འཕགས་པའི་ཡེ་ཤེས་རང་དབང་དུ་མི་བསྐྱེད་དེ། བསྐྱེད་ན་གཟུང་འཛིན་དང་བཅས་ནས་བསྐྱེད་དགོས་པ་གང་ཞིག ། དེ་ལྟར་ན་རྣམ་པར་རྟོག་པར་ཐལ་བས་གཟུང་འཛིན་དང་བྲལ་བའི་མི་རྟོག་ཡེ་ཤེས་སུ་མི་འགྱུར་བའི་ཕྱིར། དེས་ན་འཕགས་པས་ཆོས་ཉིད་ལ་མཉམ་པར་བཞག་པའི་ཡེ་ཤེས་ཀྱི་ཡུལ་དུ་གྱུར་པའི་སྟོང་པ་ཉིད་དེས་ནི་སྤྲོས་མཚན་ཐམས་ཅད་འཇོམས་པར་བྱེད་ཀྱི་སྐྱེད་པར་བྱེད་པ་མ་ཡིན་ནོ། ། མཆན་གྱི་མཆན། ཕྱིར། འདོད་ན་བློ་རྟོག་པ་མེད་པར་དགག་པའི་མིང་ཅན་གྱི་སྟོང་པ་ཉིད་ཀྱི་སྤྱི་མཚན་ཞིག་ཡུལ་དུ་བྱས་པ་དེའི་ཚེ་ན་ཆོས་ཅན།
སྟོང་པ་ཉིད་ལ་སྒྲིབ་པ་ཐམས་ཅད་དང་བྲལ་བར་མ་འཁྲུལ་བར་ཁོང་དུ་ཆུད་པར་བྱས་པ་མ་ཡིན་ཏེ། རྟོག་པས་རྗེས་སུ་དཔག་པའི་གཞལ་བྱ་སྟོང་པ་ཉིད་ཀྱི་སྤྱི་མཚན་ཞིག་ཡོངས་གཅོད་དུ་བྱས་པའི་ཕྱིར་རོ། ། ཁྱབ་པ་ཡོད་དེ། སྦྱོར་ལམ་གྱི་ཡེ་ཤེས་ཀྱིས་ཀྱང་སྟོང་པ་ཉིད་སྒྲིབ་བྲལ་དུ་ཁོང་དུ་ཆུད་མི་ནུས་པ་ནི་རྗེས་དཔག་ཚད་མར་གྱུར་པའི་བློ་རྟོག་པས། སྟོང་མིན་གྱི་སྒྲོ་འདོགས་བཅད་པའི་སྟོང་ཉིད་ཀྱི་སྤྱི་མཚན་ངེས་ཤེས་ཀྱི་ཡུལ་དུ་བྱས་པའི་ཚད་མ་ལས་སྟོང་པ་ཉིད་ལ་རྟོག་པ་དང་བྲལ་བའི་མངོན་སུམ་གྱི་ཚད་མས་ཁོང་དུ་ཆུབ་པར་བྱར་མི་ནུས་པའི་ཕྱིར། འོ་ན་སྦྱོར་ལམ་གྱི་ཡེ་ཤེས་ཆོས་ཅན། སྟོང་ཉིད་སྤྱི་མཚན་ལ་རྟོག་པ་མ་ཡིན་ཏེ། སྟོང་པ་ཉིད་ལ་གསལ་སྣང་ཅན་དུ་ཤེས་པའི་ཕྱིར། ཁྱབ་པ་ཡོད་དེ། རྣམ་པར་རྟོག་དང་རྗེས་འབྲེལ་ནི། །
དོན་གསལ་སྣང་བ་ཅན་མ་ཡིན། ། ཞེས་པའི་ཕྱིར་ཞེ་ན། ཁྱབ་པ་ག་ལ་ཡོད་དེ། འདི་ལྟར་ལུང་སྟོན་ཆོས་ཅན། རང་མཚན་རྟོགས་པ་ལ་གསལ་བར་མི་སྣང་བའི་དོན་ཡིན་གྱི། རྗེས་དཔག་ཚད་མས་སྟོང་ཉིད་བསྒོམ་པ་ལ་སྟོང་ཉིད་ཀྱི་སྤྱི་མཚན་ལ་གསལ་སྣང་སྐྱེར་མི་རུང་བའི་ཕྱིར། བསྐྱེད་རིམ་བསྒོམས་པས་ལྷར་གསལ་བ་བཞིན་ནོ། ། དེ་སྐད་དུ། དཔལ་ཆོས་ཀྱི་གྲགས་པས། གོམས་ལས་འདོད་ཆགས་སོགས་གསལ་བ། །
མཐོང་ཕྱིར། ཞེས་འབྱུང་བའི་ཕྱིར་རོ། ། དེས་ན་ཐོས་བསམ་དང་འཇིག་རྟེན་པའི་སྒོམ་བྱུང་གིས་རྟོགས་པའི་སྟོང་ཉིད་ཐམས་ཅད་ལྟ་སྒོམ་ཉེས་ན་ཤོར་གོལ་དུ་འགྲོ། རྗེ་བཙུན་མི་ལས། སྒམ་པོ་པ་ལ་ཐེག་པ་ཆེན་པོའི་སྟོང་པ་ཉིད་ཀྱི་ལྟ་སྒོམ་ལ་ཤོར་ས་བཞི་དང་གོལ་ས་གསུམ་དུ་ཤོར་གོལ་དུ་མ་སོང་བ་དགོས་ཞེས་ཞལ་གདམས་སུ་གསུངས་པས་ཆོས་ཐམས་ཅད་སྟོང་པར་མོས་པ་ཙམ་དུ་བཞག་ནས་ཐོས་བསམ་གྱིས་སྒྲོ་འདོགས་མི་གཅོད། སྒོམ་བྱུང་གིས་ཉམས་སུ་མི་ལེན་པར་ཁ་ལྟར་ལུས་པ་ནི། སྟོང་པ་ཉིད་སྟོན་པའི་ལུང་ཙམ་ལ་ཚིམ་ནས་གང་སྟོང༌། གང་གིས་སྟོང། གང་ལ་སྟོང་མི་ཤེས་པར་ཆོས་ཐམས་ཅད་མེད་དོ་སྒོམ་པ་ལྟ་བུའོ། ། མཆན།
ཕར་ཕྱིན་ཐེག་པར་ནི་སྒོམ་བྱུང་གིས་སྟོང་ཉིད་རྟོགས་པའི་ཤེས་རབ་སྐྱེ་བ་ནི། དེའི་སྔ་རོལ་དུ་ཐོས་བསམ་ལས་བྱུང་བའི་སྟོང་ཉིད་རྟོགས་པའི་ཤེས་རབ་ཀྱིས་མི་སྟོང་བའི་སྒྲོ་འདོགས་ངེས་པར་བཅད་པ་ལ་ལྟོས་དགོས་ཤིང༌། སྔགས་བླ་མེད་དུ་ནི་སྒོམ་པ་ལས་བྱུང་བའི་དཔེ་དོན་གྱི་ཡེ་ཤེས་ཀྱིས་སྟོང་ཉིད་རྟོགས་པའི་ཤེས་རབ་སྐྱེ་བ་ལ་ནི། དེའི་སྔ་རོལ་དུ་ཐོས་བསམ་ལས་བྱུང་བའི་སྟོང་ཉིད་རྟོགས་པའི་ཤེས་རབ་ཀྱིས་སྟོང་མིན་གྱི་སྒྲོ་འདོགས་ངེས་པར་བཅད་པ་ལ་ལྟོས་དགོས་པ་མ་ཡིན་ནོ། ། མཆན། སྟོང་ཉིད་ཤེས་བྱའི་གཤིས་ལ་ཤོར་བ་ཡིན། ཆོས་ཅན་གཅིག་གིས་རང་བཞིན་རྣམ་དག་གི་ཆོས་ཉིད་དམ་སྟོང་ཉིད་རྟོགས་པས་ཆོས་ཅན་ཐམས་ཅད་ཀྱི་གློ་བུར་རྣམ་དག་གི་སྟོང་ཉིད་རྟོགས་པར་རློམ་པ་ནི་སྟོང་ཉིད་རྒྱས་འདེབས་སུ་ཤོར་བ་བྱ་བ་ཡིན། སྟོང་ཉིད་རྟོགས་པའི་ཡེ་ཤེས་ནི་མི་སྟོང་བའི་ཆོས་ཐམས་ཅད་ཀྱི་གཉེན་པོ་ཡིན་པ་ལ། ཡུལ་ཅན་སྟོང་པ་ཉིད་རྟོགས་པའི་ཡེ་ཤེས་གྲུབ་བདེན་དུ་ཞེན་པ་ནི། དེ་ཡང་དཔེར་ན་ས་དང་པོར་ཆོས་ཅན་སེམས་ཀྱི་ཆོས་ཉིད་རང་བཞིན་རྣམ་དག་གི་སྟོང་ཉིད་མངོན་དུ་བྱས་པ་ཙམ་གྱིས་ས་ལྷག་མ་རྣམས་ཀྱིས་ཆོས་ཅན་སེམས་ཀྱི་གློ་བུར་དྲི་བྲལ་གྱི་ཆོས་ཉིད་དམ་སྟོང་ཉིད་རྟོགས་པ་མ་ཡིན་ཀྱང༌།
རང་བཞིན་རྣམ་དག་གི་ཆོས་ཉིད་རྟོགས་པས་གློ་བུར་རྣམ་དག་གི་སྟོང་ཉིད་རྟོགས་པར་རློམ་ནས་ས་ལྷག་མའི་གློ་བུར་གྱི་དྲི་མ་རྣམས་སྦྱོང་བར་མི་བྱེད་པའོ། ། མཆན། འདི་ལྟ་བུའི་ཤོར་གོལ་ས་ཐུབ་པ་ལ་མི་འབྱུང་ཡང༌། སོ་སོ་སྐྱེ་བོ་ལ་སྟོང་པ་ཉིད་ལ་ཕྱིན་ཅི་ལོག་ཏུ་རྟོགས་པའི་ཤོར་གོལ་འབྱུང་སྲིད་པས་དེས་ན་གཞན་འགོག་པའི་དབང་དུ་བྱས་པ་ཡིན་པས་སོ། ། མཆན་གྱི་མཆན། སྟོང་པ་ཉིད་གཉེན་པོར་ཤོར་བར་བྱ་བ་ཡིན། སྟོང་ཉིད་གཉེན་པོར་ཤོར་བ་བྱ་བ་ནི། སྟོང་ཉིད་རྟོགས་པའི་གཉེན་པོ་ཡེ་ཤེས་བདེན་སྒྲུབ་ཡིན་པས་མི་སྟོང་བའི་ཆོས་བདེན་པར་མ་གྲུབ་པ་དེ་སྤངས་ནུས་པར་འདོད་པའོ། ། མཆན། བལྟ་བྱ་ཡུལ་གྱི་སྟོང་ཉིད་ལ་མཉམ་པར་བཞག་པས་འཁྲུལ་པའི་དྲི་མ་དྲུངས་འབྱིན་པར་བསམ་ནས་ཡུལ་གྱི་སྟོང་ཉིད་བདེན་གྲུབ་ཏུ་ཞེན་པ་ནི་སྟོང་ཉིད་ལམ་དུ་ཤོར་བ་བྱ་བ་ཡིན།
གོལ་ས་གསུམ་ནི། འཁོར་བའི་འཛག་བདེ་ནི་མཆོག་ཏུ་མི་འགྱུར་བའི་བདེ་བའི་གོལ་ས་ཡིན། རྣམ་ཤེས་ཀྱི་སྣང་གསུམ་བསྡུས་སྟོབས་ཀྱི་མཐར། སྟོང་ཉིད་ལམ་ཤོར་ཀྱང་འཕགས་པ་རྣམས་ཀྱི་འགོག་ལམ་ལ་མཉམ་པར་བཞག་ཡུལ་གྱི་སྟོང་ཉིད་ཁོ་ན་བདེན་པར་གྲུབ་ཀྱི་གཞན་པའི་ཆོས་ཐམས་ཅད་བདེན་མེད་ཡིན་པ་དང་སྟོང་ཉིད་མཆོག་མ་ཡིན་པར་འདོད་པའོ། ། འདོད་པ་འདི་རྣམས་རྗེ་མི་ལས་མ་འོངས་ལུང་བསྟན་དུ་གསལ་ཏེ། དུས་ཕྱིས་ཇོ་ཤག་དག་གི་ཤོར་ས་ཕྱི་མ་འདི་གཉིས་སྒྲ་ཇི་བཞིན་དུ་སྨྲ་བར་མཐོང་བའི་ཕྱིར་རོ། ། མཆན། མྱོང་བའི་རྣམ་ཤེས་ཀྱིས་བསྡུས་པའི་འོད་གསལ་ནི་གསལ་བའི་གོལ་ས། རྣམ་ཤེས་ཀྱི་སྟོང་བཞིའི་མཐར་སྐྱེས་པའི་སྟོང་པའམ་མི་རྟོག་པ་ནི་སྟོང་པའམ་མི་རྟོག་པའི་གོལ་ས་ཡིན་གསུངས། གོལ་ས་གསུམ་དུ་མ་གོལ་བའི་དེ་གསུམ་ནི།
བདེ་ཆེན་གྱི་རིགས་སམ་ལྷན་སྐྱེས་ཡེ་ཤེས་ཀྱི་རྒྱུ་ལས་བསྒྲུབས་པའི་འོད་གསལ་དང་ལྷན་ཅིག་སྐྱེས་པའི་དགའ་བ་དང་ཐམས་ཅད་སྟོང་པ་རྣམས་སོ། ། རང་སེམས་མི་སྒོམ་སེམས་ཀྱི་ཡུལ་མི་སྒོམ། ། ཞེས་སོགས་ལ་འདི་ནི་སྒོམ་གྱི་གནད་ གནད་ཇི་ལྟར་ཆེ་ན་མུ་བཞིར་སྤྱོད་པའི་སྟོང་ཉིད་རྟོགས་པའི་ཤེས་རབ་བམ། བླ་མའི་བྱིན་བརླབས་ཀྱི་སྟོབས་ཀྱིས་སྟོང་ཉིད་རྟོགས་ནས་སྟོང་ཉིད་བསྒོམས་པ་དེ་ནི། བསྒོམ་བྱ་སྒོམ་བྱེད་སྒོམས་པ་དང་བྲལ་བ་ཙམ་ལ་སྟོང་ཉིད་བསྒོམ་ཞེས་བརྗོད་པར་ཟད་ཀྱི། སེམས་དང་དེའི་ཡུལ་དུ་གྱུར་པའི་བསྒོམ་པར་བྱ་བ་ནི་ཅི་ཡང་མེད་དོ། ། མཆན། ཤིན་ཏུ་ཆེ་བ་ཡིན་གསུངས།། ༈ རྡོ་རྗེའི་གསུང༌། རྟོགས་པ་གོམས་པར་ འཁོར་བ་ལས་བརྒལ་བར་ནུས་པའི་སྒོམ་ནི་སྟོང་པ་ཉིད་རྟོགས་པའི་སྒོམ་ཡིན་ཞེས་བྱ་བར་བཏོན་ན་མགོན་པོ་འབྲི་གུང་པའི་དགོངས་པར་འགྱུར་རོ། །
མཆན། བྱེད་པ་སྒོམ་པ་ཡིན་ཞེས་པ་ལ། རྗེ་བཙུན་མི་ལའི་དྲུང་དུ་རས་ཆུང་པ་དང་སེ་བན་གཉིས་ཆོས་གཏམ་གྱིས་གསུང་པས་གཅིག་གིས་ལྟ་ཐོག་ནས་སྒོམ་པ་འཚོལ་བ་ལེགས་ཟེར། ཅིག་ཤོས་ཀྱིས་སྒོམ་ཐོག་ནས་ལྟ་བ་འཚོལ་བའི་ལུགས་ལེགས་ཟེར་བ་ལ། རྗེ་བཙུན་གྱིས། དཔལ་ནཱ་རོ་པ་སྒོམ་ཐོག་ནས་ལྟ་བ་འཚོལ་བར་མཛད། མཻ་ཏྲི་པ་ལྟ་ཐོག་ནས་སྒོམ་པ་འཚོལ་བར་མཛད་པས་དེ་གཉིས་འགལ་བར་མི་འོང་གསུངས། དེས་ན་དང་པོར་རྒྱུ་བསམ་གཏན་གྱི་ཏིང་ངེ་འཛིན་སྔོན་དུ་མ་སོང་བར་རང་འབྲས་ཤེས་རབ་ཀྱི་ཕ་རོལ་ཏུ་ཕྱིན་པ་མི་སྐྱེ་བ་ལ་དགོངས་ནས་སྒོམ་ཐོག་ནས་ལྟ་བ་འཚོལ་བར་གསུངས། ། བརྟན་པ་ཐོབ་པ་ལ་ལྟ་སྒོམ་ཟུང་འཇུག་ཏུ་འགྱུར་བས་དེ་བཞིན་ཉིད་རྟོགས་པའི་ལྟ་བ་དེ་གང་ལ་རྩེ་གཅིག་པར་འཇོག་པ་སྒོམ་ཡིན་པས་ལྟ་ཐོག་ནས་སངས་རྒྱས་ཀྱི་ཡོན་ཏན་མཐའ་ཡས་སྒྲུབ་པའི་ཏིང་ངེ་འཛིན་གྱི་སྒོ་ལ་སྙོམས་པར་འཇུག་པའི་སྒོམ་པ་འཚོལ་བར་གསུངས་པས་འདི་གཉིས་ལ་ལུགས་བཟང་ངན་ནམ་ལུགས་ཐ་དད་པར་འདོད་པ་རྣམས་མི་འཐད་གསུངས། སྤྱིར་སྒོམ་ལ་ཞི་གནས་སྒོམ་པ་དང༌།
ལྷག་མཐོང་སྒོམ་པ་དང༌། ལྟ་བ་སྒོམ་པ་དང༌། ཏིང་ངེ་འཛིན་སྒོམ་པ་ཞེས་སོགས་ལ་སྒོམ་པའི་དོན་ནི། དེ་ཉིད་ཀྱི་ཡུལ་དུ་བཞག་ནས་དེ་ལས་གཞན་དུ་མི་གཡེང་བར་མཉམ་པར་འཇོག་པའི་དོན་ཡིན། ལྟ་བ་དེ་དག་སྒོམ་པར་བྱེད་པ་དང༌། བསྒོམས་པ་དེ་ཀ་ལྟ་བ་ཡིན་པའི་གཞི་མཐུན་ཡོད་པས། དེང་སང་འདི་བཀའ་བརྒྱུད་པ་རྣམས་ལྟ་བ་རྟོགས་རྗེས་སྒོམ་པར་མི་རུང་ཟེར་བ་རྣམས་ཚེ་ལ། རྐང་དྲངས་འདུག ། མཆན། བདེ་བའི་ཉམས་ཡིད་ཞེས་སོགས་ལ།
སྔགས་བླ་མེད་ཀྱི་བསྐྱེད་རྫོགས་ཀྱི་རིམ་པས་བདེ་སྟོང་གི་ཏིང་ངེ་འཛིན་སྐྱེས་པས་ཕྱིའི་རྟགས་ལ་ཆོས་ཅན། ཉམས་ཞེས་ཐ་སྙད་བྱེད་དེ། ཉམས་དང་ལྡན་པ་ཞེས་པ་སྟོབས་སམ་བདེ་བ་ཆེན་པོ་ལྡན་པ་ལ་བྱེད་རིགས་པ་གང་ཞིག ། ནང་དུ་བདེ་ཆེན་གྱི་ཏིང་ངེ་འཛིན་མཆོག་ཏུ་གྱུར་པ་སྐྱེས་པ་དེའི་ཚེ། ཕྱི་རོལ་དུ་དེའི་མཚན་མ་དང་ལྡན་པ་ལ་ཉམས་དང་ལྡན་པ་ཞེས་བརྗོད་རིགས་པའི་ཕྱིར། དེ་ལྟར་མིན་པའི་རྒྱུའི་ཐེག་པའི་བྱང་ཆུབ་ཀྱི་སེམས་གཉིས་ཀྱི་ཏིང་ངེ་འཛིན་སྐྱེས་པའི་རྟགས་ལའང་ཆོས་ཅན། ཉམས་ཞེས་ཐ་སྙད་མི་བྱེད་དེ། དེའི་རྟགས་ནི་ནང་དུ་བདེ་ཆེན་གྱི་ཏིང་ངེ་འཛིན་སྐྱེས་པའི་སྟོབས་ཀྱིས་བྱུང་བ་མ་ཡིན་པའི་ཕྱིར། འོ་ན་བསྐྱེད་རྫོགས་ཀྱི་རིམ་པས་བདེ་ཆེན་གྱི་ཏིང་ངེ་འཛིན་སྐྱེས་པའི་རྟགས་ལའང་ཆོས་ཅན། དམྱལ་སོགས་ཀྱི་ཉམས་འབྱུང་མི་རིགས་པར་ཐལ།
ཉམས་ཡིན་ན་བདེ་ཆེན་གྱི་ཉམས་ཡིན་དགོས་པ་གང་ཞིག ། དམྱལ་སོགས་ཀྱི་ཉམས་ནི་ནང་དུ་སྡུག་བསྔལ་གྱི་སྟོབས་ལས་སྐྱེས་པའི་ཕྱིར་ཞེ་ན། རྟགས་ཕྱི་མ་མ་གྲུབ་སྟེ། ནང་དུ་བདེ་ཆེན་གྱི་ཏིང་ངེ་འཛིན་སྐྱེས་པས་ཐོག་མེད་ནས་དམྱལ་སོགས་སུ་སྐྱེ་འགྱུར་གྱི་ལས་སྒྲིབ་མཐའ་མེད་ཡོད་པ་དེ་ཕྱི་རོལ་དུ་དམྱལ་སོགས་ཀྱི་སྣང་བ་བཞད་གད་ཀྱི་ཚུལ་དུ་བདེ་སྟོང་གི་ཉམས་ཁྱད་པར་ཅན་དུ་ཤར་ནས། ཕྱིས་དམྱལ་སོགས་ཀྱི་སྡུག་བསྔལ་མྱོང་མི་དགོས་པར་འགྱུར་བའི་ཕྱིར་རོ། ། དེས་ན་རྗེ་བཙུན་མཐུ་སྟོབས་དབང་ཕྱུག་གིས། སྔགས་བླ་མེད་ཀྱི་ལམ་བསྒོམ་པའི་སྣང་བ་ཐམས་ཅད་ཉམས་ཀྱི་སྣང་བར་འཆད་དེ། དེ་ཡང་སེམས་ཟིན་པ་ནས། ས་ཕྱེད་དང་བཅུ་གསུམ་གྱི་བར་ཉམས་ཀྱི་སྣང་བ་ཁོ་ནར་འཇོག་སྟེ། དེ་ལ་ཉམས་བཅོ་ལྔ་ཡོད་པས།
དེ་ཡང་ཐམས་ཅད་ཏིང་ངེ་འཛིན་གྱི་རྒྱུ་དང༌། དེ་ལས་བྱུང་བའི་འབྲས་བུ་དང༌། དེའི་རང་བཞིན་དུ་ཤེས་པར་བྱས་ལ་བྱུང་རྒྱལ་དུ་གཏོང་བ་རྡོ་རྗེ་འཆང་ཆེན་པོའི་སྒྲུབ་བྱེད་བླ་ན་མེད་པ་ཡིན་པར་གསུངས། ཉམས་བཅོ་ལྔ་ནི། འཇུག་པ་སེལ་བའི་ལམ། ཆགས་པ་གཅོད་པའི་ལམ། བྱང་ཆུབ་ཆེན་པོའི་ལམ། ཡང༌། ལུས་ཉམས། སེམས་ཉམས།
རྨི་ཉམས། ཡང༌། རླུང་ལོག ། མཐོང་སྣང༌། རྨི་ལམ་གྱི་རྟེན་འབྲེལ། ཡང༌། རྣམ་རྟོག་མངོན་སུམ་གྱི་དྲོད། ཁམས་དགུ་འདུས་ཀྱི་དྲོད། ཐེག་ལེ་འབར་ཞིང་འདུས་པའི་དྲོད། ཡང༌།
མཚན་ཉིད་སྣ་ཚོགས་ཀྱི་ཏིང་ངེ་འཛིན། རང་བཞིན་སྟོང་ཉིད་ཀྱི་ཏིང་ངེ་འཛིན། ངོ་བོ་ཟུང་འཇུག་གི་ཏིང་ངེ་འཛིན་ཏེ་བཅོ་ལྔའོ། ། དེས་ན་དེང་སང་ཕྱག་ཆེན་གྱི་རྟོགས་པ་སྐྱེས་པ་ན། ཉམས་ཐམས་ཅད་ན་བུན་ལྟར་ཡལ་བར་འགྱུར་རོ། ། ཞེས་པ་ནི་ཨོཾ་བཟང་མ་ཎི་པད་མེ་ཧཱུྃ་འདུག་གོ ། མཆན། ད་ལྟ་ཁ་ཅིག་བདེ་ཕྱམ་པའམ་གསལ་སིང་བ་བྱུང༌། ཟེར་བ་ཙམ་དེ་འདྲ་མིན། བདེ་བས་ཁམས་དྭངས་པའི་ལུས་མེད་པ་ལྟ་བུའམ་ཡོད་དུ་མི་ཚོར་བའམ་ཡང་ན་བདེ་བ་ཆེས་ནས་ཚོར་བས་བརྒྱལ་ཏེ་ལུས་སེམས་ལ་བཟོད་མེད་དུ་འཇིག་པ་ལྟ་བུའི་ཏིང་ངེ་འཛིན་གྱི་ཕན་ཡོན་གྱི་བདེ་བ་དང༌།
ད་ལྟའི་ལས་སྣང་འདི་མིན་པར་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་གསལ་བའི་གསལ་སྣང་དང༌། མི་རྟོག་པའང༌། མི་རྟོག་པ་ནག་ཐམ་ཐམ་པ་བྱ་བ་འདི་དེང་སང་སྒོམ་ཆེན་པའི་ཁ་དངགས་ལྟར་བྲིས་པ་ཡིན་ལ། ངོ་བོ་སེམས་རྨུགས་པས་ཤེས་པ་གསལ་དྭངས་སུ་མ་གྱུར་པ་ཡིན་པས་འདི་ལ་ཏིང་ངེ་འཛིན་ཡིན་ནམ་ཞི་གནས་ཡིན་སྙམ་པ་ཐོས་པ་མ་སོང་བ་ཀུན་ལ་འོང་བ་བདེན་ཡང༌། ཐོས་པ་སོང་བ་རྣམས་ལ་ནི། སེམས་དགུ་རིམ་པར་བསྐྱེད་དེ། བྱིང་རྒོད་ཕྲ་མོ་དང་བྲལ་བའི་དྲན་ཤེས་བཞིན་རྒྱུན་དུ་བརྟེན་པས་འབད་རྩོལ་ལ་མི་ལྟོས་སེམས་ངང་གིས་རྩེ་གཅིག་ཏུ་གནས་པ་ལྷུན་གྲུབ་ཏུ་འབྱུང་ཡང༌། ཞི་གནས་མཚན་ཉིད་པ་ཐོབ་པ་མ་ཡིན་ཏེ། ལུས་སེམས་ཤིན་ཏུ་སྦྱངས་པ་མ་ཐོབ་པའི་ཕྱིར། དགོངས་འགྲེལ་ལས།
བཅོམ་ལྡན་འདས་བྱང་ཆུབ་སེམས་དཔའ་དེ་ཇི་སྲིད་དུ་སེམས་ལ་དམིགས་པའི་སེམས་ནང་དུ་ཡིད་ལ་བགྱིད་པ་ན་ལུས་ཤིན་ཏུ་སྦྱངས་པ་དང༌། སེམས་ཤིན་ཏུ་སྦྱངས་པ་མ་ཐོབ་པ་དེའི་བར་དུ་ཡིད་ལ་བགྱིད་པ་དེ་ལ་ཅི་ཞེས་བགྱི། བྱམས་པ་ཞི་གནས་ནི་མ་ཡིན་ཏེ། ཞི་གནས་ཀྱི་རྗེས་སུ་མཐུན་པའི་མོས་པ་དང་མཚུངས་པར་ལྡན་པ་ཡིན་པར་བརྗོད་པར་བྱའོ། ། ཞེས་གསུངས་སོ། ། འོ་ན་ལུས་སེམས་ཤིན་སྦྱངས་ཀྱི་ཞི་གནས་ཐོབ་པ་ཙམ་གྱིས་བསམ་གཏན་སས་བསྡུས་ཀྱི་སེམས་ཐོབ་པ་མ་ཡིན་ཏེ། དེ་ལྟ་བུ་ཤིན་སྦྱང་གི་ཞི་གནས་ཐོབ་པ་དེ་ཞི་རགས་སུ་བལྟ་བའི་ཉེར་བསྡོགས་མ་བསྐྱེད་པའི་བར་དུ་ནི་འདོད་སེམས་རྩེ་གཅིག་པར་འཇོག་དགོས་པའི་ཕྱིར། ཉེར་བསྡོགས་ཡིད་བྱེད་དྲུག་ལས། མཚན་ཉིད་དང་རང་རིག་ཡིད་བྱེད་ལ་དེས་བསྡུས་ཀྱི་ཞི་གནས་དང༌། དེ་ལ་བརྟེན་ནས་ཡིད་བྱེད་དང་པོ་མཚན་ཉིད་རང་རིག་དང་ཡིད་བྱེད་གཉིས་པ་མོས་པ་ལས་བྱུང་བ་གཉིས་ཀྱི་འདོད་པའི་ཉོན་མོངས་པ་སུན་འབྱིན་པར་བྱེད་པ་ཙམ་ནས་འདོད་སེམས་རྩེ་གཅིག་ལས་འདས་ཏེ་བསམ་གཏན་གྱི་ཉེར་བསྡོགས་ཀྱི་སས་བསྡུས་པའི་སེམས་ཐོབ་པ་ཡིན་ནོ། །
ཡིད་བྱེད་བདུན་པ་ཐོབ་པ་ན་བསམ་གཏན་གྱི་དངོས་གཞི་ཐོབ་པ་ཡིན་ཀྱང༌། དེ་མ་ཐོབ་པར་ཡིད་བྱེད་དྲུག་པ་བདེན་པའི་རྣམ་པ་ཙམ་དུ་སྐྱེས་པའི་སེམས་རྟེན་ལ་རྒྱུན་ཞུགས་དང་ཕྱིར་འོང་དང་ཅིག་ཅར་བའི་དགྲ་བཅོམ་པའི་འབྲས་བུ་ཐོབ་པ་ཡང་གསུངས་ལ། ལྷག་པར་ཅིག་ཅར་བའི་དགྲ་བཅོམ་པའི་སེམས་རྟེན་གྱི་ཉེར་བསྡོགས་ལ་ཉེར་བསྡོགས་མི་ལྕོགས་མེད་པར་ཡང་གསུངས་སོ། ། སྔ་རབས་པ་རྣམས་བསམ་གཏན་གྱི་དངོས་གཞི་སྒྲུབ་པ་ལ་སེམས་གནས་ཐབས་དགུ། ཞི་གནས་ཀྱི་ལམ་དང་ཡིད་བྱེད་དྲུག་ལྷག་མཐོང་གི་ལམ་སྤེལ་ནས་བསྒོམ་པས་ཤིན་སྦྱངས་ཐོབ་པ་ན་བསམ་གཏན་གྱི་དངོས་གཞི་དང་ཞི་གནས་ཀྱི་སེམས་དུས་གཅིག་ཏུ་ཐོབ་པར་བཞེད་པ་ནི་ཉན་རང་སོགས་ཀྱི་དགོངས་པ་དང་འགལ་བར་འདུག་པས་ཞིབ་མོའི་བློས་དཔྱོད་ཅིག ། མཆན།
ནག་ཐམ་ཐམ་ལ་ཡུན་རིང་པོར་འགྲོ་བ་ལྟ་བུ་ལ་མི་ཟེར། བསམ་གཏན་གྱི་སྐྱོན་རྟོག་དཔྱོད་དགའ་བདེ་དང་བྲལ་བའི་ཏིང་ངེ་འཛིན་གྱི་ངོ་བོ་རང་རིག་ཙམ་ལས་གཞན་དུ་མི་རྟོག་པ་རླུང་མེད་པའི་མར་མེ་མི་གཡོ་བར་འབར་བ་ལྟ་བུ་སྟེ། དེ་རྣམས་ཀྱང་ཟབ་མོ་སྟོང་པ་ཉིད་ཀྱི་ལྟ་བ་རྟོགས་པ་འདྲེན་བྱེད་ཀྱི་རྒྱུ་ཙམ་ཡིན་ཡང༌། དེ་ཟབ་མོ་སྟོང་པ་ཉིད་ཀྱི་ལྟ་བ་རྟོགས་པ་དངོས་མིན།
སྤྱིར་བདེ་སྟོང་གི་ཡེ་ཤེས་ཁྱད་པར་ཅན་མ་ཡིན་ན། རྒྱུའི་ཐེག་པའི་ས་དང་པོའི་རྟོགས་པའང་སྔགས་བླ་མེད་ཀྱི་ཕྱག་རྒྱ་ཆེན་པོ་མ་ཡིན་གསུངས། གོམས་པ་དེ་བདག་ལ་རག་ལས་པས། ཞེས་སོགས་ལ། སློབ་དཔོན་ལ་བ་པ་དང༌། བི་རཱུ་པ་ལ་སོགས་པ་ལོ་བཅུ་གཉིས་བསྒོམས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཅིང༌། སྔགས་བླ་མེད་དུ་ལོ་བཅུ་གཉིས་དང་ལོ་གསུམ་ཕྱོགས་གསུམ་ལ་སོགས་པར་གཡེལ་མེད་དུ་བསྒྲུབས་པས་མཆོག་གི་དངོས་གྲུབ་ཐོབ་པར་གསུངས། དེ་ཡང་ད་ལྟའི་ལུགས་ལྟར་ཐུན་བཞི་མ་ཆག་ཙམ་བྱེད་ཡོད་ཟེར་བ་འདིས་མི་ཡོང༌། མར་མེའི་རྩེ་མོ་རབ་བཅིངས་དང༌། ། ཆུ་བོའི་རྒྱུན་ནི་རབ་འབབ་ལྟར། །
ཞེས་པས་སྐད་ཅིག་ཀྱང་གཡེལ་བ་མེད་པར་མཉམ་བཞག་ཏུ་གཏུམ་མོ། ། དེའི་རྗེས་ཐོབ་ཏུ་སྒྱུ་ལུས། མཉམ་བཞག་གཉིད་སྟུག་འོད་གསལ། དེའི་རྗེས་ཐོབ་ཏུ་རྨི་ལམ་གྱི་རྣལ་འབྱོར་ཏེ། རྫོགས་རིམ་རྩ་བའི་གདམས་ངག་བཞི་བར་མ་ཆོད་དུ་སྒོམ་པ་ཞིག་གི་དབང་དུ་བྱས་པ་ཡིན་ཏེ། དཔེར་ན་ཇོ་བོ་རིན་ཆེན་བཟང་པོས། སྒྲུབ་ཁང་གི་སྒོ་ཕྱི་མ་ལ་འདིའི་ནང་དུ་བདག་ལ་ཚེ་འདིའི་རྣམ་རྟོག་སྐྱེས་ན་ཆོས་སྐྱོང་རྣམས་ཀྱིས་མགོ་བོ་ཨརྫ་ སོམ་ཤིང་གི་མེ་ཏོག ། མཆན། ཀའི་དོག་པ་ལྟར་ཁོས་ཤིག་བྱ་བ་བྲིས། སྒོ་ཡིག་འདིས་སྐྱེས་བུ་ཆུང་ངུའི་ལམ་བསྟན།
མཆན། བར་མ་ལ་འདིའི་ནང་དུ་བདག་ལ་རང་དོན་མཚན་འཛིན་གྱི་རྟོག་པ་སྐྱེས་ན་ཞེས་དང༌། སྒོ་ཡིག་འདིས་སྐྱེས་བུ་འབྲིང་དང་ཆེན་པོའི་ལམ་བསྟན། ནང་མ་ལ་འདིའི་ནང་དུ་བདག་ལ་ཐ་མལ་དུ་འཛིན་པའི་རྟོག་ སྒོ་ཡིག་འདིས་འབྲས་བུ་རྡོ་རྗེ་ཐེག་པའི་ལམ་བསྟན། མཆན། པ་སྐྱེས་ན་ཞེས་བྱ་བ་བྲིས་ཏེ་ལོ་བཅུ་གཉིས་བསྒྲུབས་པས་ལུས་རྟེན་འདི་ལ། མཆོག་གི་དངོས་གྲུབ་བརྙེས་པ་ལྟ་བུ་ཡིན། གཞུང་ལུགས་སྣ་རེ་མཁས་པར་བྱེད་པ་ལ་ཡང་ལོ་བདུན་བརྒྱད་དུ་ཉིན་མི་དལ་མཚན་མི་གཉིད་པར་འབད་དགོས་འདུག ། བུ་སྟོན་རིན་པོ་ཆེ་མི་མཁས་ཀ་མེད་མི་ཚེ་རིལ་པོ་སློབ་གཉེར་བྱས་པ་ཡིན་ཟེར་བ་ལྟར། མི་ལ་རས་པ་མཆོག་གི་དངོས་གྲུབ་མི་ཐོབ་ཀ་མེད་མི་ཚེ་རིལ་པོ་སྒྲུབ་པ་བྱས་པ་ཡིན།
རྗེ་དུས་མཁྱེན་གྱི་ཟླ་བ་བཅོ་བརྒྱད་ཕྱག་རྔུལ་དང་མ་བྲལ་བར་གཏུམ་མོ་བསྒོམས། གྲུབ་ཆེན་པཀྴིས་ལོ་བཅུ་གཉིས་ཟླ་བ་བཅུ་གཉིས་ཞག་བཅུ་གཉིས་ཟ་མ་བཅུ་གཉིས་ཏེ་བཅུ་གཉིས་ཆ་བཞིར་རྡོ་རྗེ་སྐྱིལ་ཀྲུང་མ་བཤིག་པར་བསྒོམས་པས་མལ་འོག་གི་རྡོ་ཐམས་ཅད་ཞུ་ནས་གོང་བུར་འདྲིལ་བ་བྱུང་འདུག ། ཁོང་མཆོག་གི་སྤྲུལ་པའི་སྐུ་རྣམས་ལའང་སྣང་ཚུལ་ལ་གདུལ་བྱའི་ངོར་དེ་ཙམ་བསྟན་དགོས་ན་གཞན་ཐ་མལ་ལ་ལྟ་སྨོས་ཀྱང་ཅི་དགོས། ཐར་པ་འདོད་ཀྱང་ཐར་པའི་ཐབས་མ་ཡིན་པ་ལ་ཐབས་སུ་རློམ་ནས་མུ་སྟེགས་པས་བརྩོན་པ་བསྐྱེད་པ་ལྟར་སོང་ན་མ་གཏོགས་གཞན་བསྒྲུབ་བྱ་དེ་གང་ཡིན་གྱི་སྒྲུབ་བྱེད་ལ་འཁྲུལ་བའི་བསྒྲུབ་བྱ་དེ་འབད་རྩོལ་གྱིས་བསྒྲུབས་ན་མི་འགྲུབ་མི་སྲིད། བླ་མེད་ཀྱི་བྱང་ཆུབ་ཀྱི་རྒྱུ་ཚོགས་གཞན་དང་མ་འབྲེལ་ན་འཇིག་རྟེན་པའི་བསམ་གཏན་ལྟ་བུ་བསྐལ་པ་དཔག་མེད་དུ་བསྒོམས་ཀྱང་སངས་རྒྱས་ཐོབ་པའི་རྒྱུར་མི་འགྲོ། འགྲོ་ན་ལྟ། རང་ཅག་རྣམས་འཁོར་བ་ཐོག་མེད་ནས་འཇིག་རྟེན་པའི་བསམ་གཏན་གྲངས་མེད་པ་བསྒོམས། སྲིད་རྩེའི་བར་ལན་གྲངས་མེད་ཕྱིན་ཡང་སངས་རྒྱས་པ་ལ་ཉེར་མ་སོང༌། དེས་ན་སངས་རྒྱས་པ་ལ་འཇིག་རྟེན་པའི་བསམ་གཏན་གྲངས་མེད་བསྒོམ་པ་བས། སྟོང་ཉིད་སྟོན་པའི་སྡེ་སྣོད་ལ་ཐོས་བསམ་ཅུང་ཟད་བྱས་པ་ཡང་སངས་རྒྱས་ཐོབ་པའི་རྒྱུར་འགྱུར་ཞིང༌།
འཁོར་བ་ལས་རིང་དུ་བྱེད་པའི་ཐབས་བླ་ན་མེད་པ་ཡིན་ཏེ། དེ་ལྟར་བྱས་པས་མྱུར་དུ་ཚོགས་རྫོགས་ཤིང་སྒྲིབ་གཉིས་བྱང་བའི་ཕྱིར། དེས་ན་རང་རེས་སྔོན་ཕན་ཆད་བཅོམ་ལྡན་འདས་བཞེད་པའི་ཟབ་མོ་སྟོང་པ་ཉིད་ཀྱི་དོན་ཐོས་ཐོས་འདྲ་མོ་མི་གདའ། སྤྱིར་ཞི་གནས་སྔོན་དུ་མ་སོང་བར་སྒྲིབ་གཉིས་ཀྱི་ས་བོན་སྤོང་བྱེད་ཀྱི་ལྷག་མཐོང་སྐྱེ་མི་སྲིད་དེ། སྒྲིབ་གཉིས་ཀྱི་ས་བོན་སྤོང་བྱེད་ཀྱི་ལྷག་མཐོང་གི་ཤེས་རབ་དེ་ངེས་པར་སྒོམ་བྱུང་ལས་བསྐྱེད་པ་ཞིག་དགོས་པའི་ཕྱིར། ཡང་ཆོས་ནས་ཞི་ལྷག་གི་རྣལ་འབྱོར་བསྒོམས་པས་རྗེས་མཐུན་ཙམ་རྒྱུད་ལ་སྐྱེས་ཀྱང་ལུས་སེམས་ལ་འགྱུར་བ་དཔག་ཏུ་མེད་པ་ཡོང་བར་བཤད་གདའ། དེང་སང་གི་སྒོམ་ཆེན་རྟོགས་པ་རབ་ཏུ་གྱུར་པ་ཡིན་ཟེར་བ་འདི་རྣམས་ལ་ནི་སྔར་གྱི་གཤིས་ངན་གྱོང་ཀྱུར་རེ་བ་དེ་ཀ་མ་གཏོགས་པ་ལེགས་པའི་ཡོན་ཏན་གྱིས་ལུས་སེམས་ལ་འགྱུར་བ་ཅི་ཡང་མི་འདུག ། རང་ཕྱོགས་ལ་ཕོག་ཐུག་ཅུང་ཟད་ཙམ་མམ། ཆང་ཕོར་རི་འཐུངས་ན་ལུས་སེམས་ཀྱི་ཐོག་ཏུ་འགྱུར་བ་དཔག་མེད་ཡོང་གི་འདུག་པས། འདི་རྣམས་ཀྱི་རྟོགས་པ་མཆོག་ཏུ་གྱུར་པའི་སྒོམ་དེ་ལས།
རང་ཕྱོགས་ལ་ཕོག་པའི་ཚིག་ངན་རེ་དང་ཆང་ཕོར་རེ་ནུས་པ་ཆེ་བར་གོ ། ཡང་ཁ་ཅིག་ཞི་གནས་ཀྱི་སྒོམ་འཇོག་སྒོམ་ཁོ་ན་ཡིན། ལྷག་མཐོང་གི་སྒོམ་དཔྱད་སྒོམ་ཁོ་ན་ཡིན་ཟེར་བ་དང༌། ཕར་ཕྱིན་ཐེག་པའི་ལུགས་ཀྱི་སྒོམ་དཔྱད་སྒོམ་ཁོ་ན་དང༌། རྡོ་རྗེ་ཐེག་པའི་ལུགས་ཀྱི་སྒོམ་འཇོག་སྒོམ་ཁོ་ན་ཡིན་ཟེར་བ་མ་ཡིན་ཏེ། མདོ་སྔགས་གཉིས་ཀའི་ལུགས་ལའང་བསྒྲུབ་བྱ་ཞི་ལྷག་གི་རྣལ་འབྱོར་རེ་རེ་ལ། སྒྲུབ་བྱེད་དཔྱད་འཇོག་གི་སྒོམ་གཉིས་ཀའི་རྣལ་འབྱོར་ཡོད་པའི་ཕྱིར་ཞེས་གསུངས། དྲན་པ་མ་ཡེངས་པར་བསྟེན་པ་ཡིན་ཏེ་ཞེས་སོགས་ལ། སྤྱིར་བརྩོན་འགྲུས་མཐར་ཕྱིན་བྱེད་དྲན་པ་ལ་རག ། བརྩོན་འགྲུས་དེ་ཡང་ཉ་པས་ཉ་གསོད་རེམ་པ་ལྟ་བུ་ལ་བརྩོན་འགྲུས་མི་ཟེར་ཏེ།
བརྩོན་འགྲུས་ཀྱི་མི་མཐུན་ཕྱོགས་བྱ་བ་ངན་ཞེན་གྱི་ལེ་ལོ་ཡིན་པས་དེ་སྤོང་བའི་བརྩོན་པ་ཞིག་ལ་བྱེད་དགོས་པའི་ཕྱིར། དེས་ན། བརྩོན་གང་དགེ་ལ་སྤྲོ་བའོ། ། ཞེས་པ་མཐར་ཐུག་གི་འབྲས་བུ་གྱ་ནོམ་པ་འགྲུབ་ངེས་ཀྱི་བྱ་བ་ལ་རེ་ཞིག་པའི་ལུས་སྲོག་ལ་མི་བལྟ་བར་སྤྲོ་བས་ནན་ཏན་བྱེད་པ་ལ་བརྩོན་འགྲུས་ཟེར། དེས་ན་དྲན་པ་ཡང་སྟོང་ཉིད་ཀྱི་ལྟ་བ་ པྲ་ཎི་ཏ། རབ་ཏུ་ཐོབ་པ་དང༌། གྱ་ནོམ་པ་དང་ཕུན་སུམ་ཚོགས་པ་དང༌། བདའ་བ་དང༌། ཞིམ་པ་རྣམས་ལ་འཇུག ། མཆན།
ཁོ་ན་ལ་དགོས་པར་མ་ཟད་བྱང་ཕྱོགས་ཀྱི་ཆོས་དང་སྦྱིན་སོགས་ཀྱི་ཕར་ཕྱིན་གང་དང་གང་ལ་དཔྱད་པ་ལ་དེ་དང་དེའི་དྲན་པ་མ་བརྗེད་པ་དགོས། དེང་སང་རྐུན་མ་རྐུ་ཞིང་དྲན་པ་མ་ཡེངས་པར་ཡོད་བྱ་བ་དང༌། ཁ་ཆང་གི་སྐྱུགས་པ་ལྷུད་ལྷུད་པ་ལ་འདི་འདྲ་ངོ་མི་ཚའམ་བྱས་ན་ང་དྲན་པ་མ་ཡེངས་པར་ཡོད་ང་ཞེ་སྡང་ལངས་པ་ན་དྲན་པ་བརྟན་པའམ་གསལ་དུ་རང་འགྲོ་ཟེར་བ་སོགས་ཀྱི་གཏམ་མ་བརྗེད་པར་ལྟ་བུས་དྲན་པ་ཉམས་མེད་ཀྱི་གོ་མི་ཆོད། རིགས་མི་མཐུན་གྱི་རྟོག་པ་གཉིས་ཅིག་ཅར་འཇུག་པ་མེད་པས་དགེ་བའི་དམིགས་རྣམ་གྱིས་དྲན་པ་མ་བརྗེད་པར་ འདི་ནི་དེང་སང་བོད་གངས་ཅན་གྱི་མན་ངག་པ་རྟོགས་ལྡན་ཆེན་པོར་རློམ་པ་རྣམས་ངེད་རང་ཐུགས་རྒྱལ་བཞེངས་ཆེས་པའི་དུས་སུ། ཐུགས་དམ་ཕྱག་རྒྱ་ཆེན་པོ་དེ་རྩལ་ཇེ་ཆེར་འགྲོ་བས་དགེ་སྦྱོར་གྱི་བགོས་ལ་དེ་ལས་ཆེ་བ་མ་བྱུང་ཟེར་ཏེ། ཐེག་པ་ཆེན་པོ་ཞིག་ཡིན་ན། སྡང་སེམས་ཀྱིས་བྱང་ཆུབ་ཀྱི་སེམས་ཀྱི་དགེ་བའི་རྩ་བ་བཅད་ནས། ཆོས་སྤོང་གི་ལས་ཀྱིས་མནར་མེད་པའི་དམྱལ་བར་སྐྱེ་བ་དང༌། བྱང་ཆུབ་ཆེན་པོའི་གོ་འཕང་ལས་རྒྱང་རིང་དུ་འགྲོ་བར་བཤད་པས། ཆོས་སྤོང་གི་ལས་ཀྱིས་ཕྱག་རྒྱ་ཆེན་པོའི་བོགས་འདོན་དེ་ཅི་འདྲས་ཀ་བདོག་གམ། །
མཆན། ངན་འགྲོའི་རྒྱུར་གྱི་ཞེ་སྡང་སྐྱེ་ག་ལ་རུང༌། དེས་ན་དྲན་པ་བསྟེན་པའི་དོན་ནི་འདོད་ཆགས་ཀྱི་རྣམ་རྟོག་ལ་འདོད་ཆགས་མེད་པའི་དགེ་བ། བསད་པའི་ལས་སོགས་ལ་སྙིང་རྗེ་ཆེན་པོས་དྲངས་པའི་སྡང་སེམས་བསྐྱེད་པར་གསུངས་པ་ནི་གནོད་སེམས་ཀྱི་བདག་ཉིད་མིན་པས་རིས་མི་མཐུན་པའི་རྟོགས་པ་མེད་དོ། ། མཆན། ཞེ་སྡང་ལ་ཞེ་སྡང་མེད་པའི་དགེ་བ། ལོག་ལྟ་ལ་མོས་གུས། རྣམ་འཚེ་ལ་བྱམས་པའི་དྲན་ཤེས་བཞིན་གྱི་གཉེན་པོ་མ་བརྗེད་པའི་དོན་ཡིན། འཇིག་རྟེན་པའི་བྱ་བ་རྣམས་ལའང་བྱ་བ་དེ་དང་དེའི་དྲན་ཤེས་ཀྱི་མ་བརྗེད་པ་དགོས་ན་གཞན་ལྟ་ཅི་སྨོས། ཚོགས་དང་དབེན་པ་ཞེས་སོགས་ལ།
སྤྱིར་ཚོགས་སུ་ཚོགས་ཐུབ་པ་དང༌། དབེན་པར་རི་ཐུབ་པ་ལ་དཀའ་སླ་མེད། ཚོགས་ཐུབ་པ་ཡང་རང་ཉིད་ལ་བརྟེན་པའི་གཞན་རྒྱུད་ལ་ཉོན་མོངས་སོགས་སྒྲིབ་པ་འཕེལ་བའི་དམིགས་རྐྱེན་དུ་མི་འགྱུར་ཞིང༌། བདག་ཉིད་ཀྱིས་ཀྱང་གཞན་ལ་ཆགས་སྡང་སོགས་སྒྲིབ་པ་འཕེལ་བའི་བདག་རྐྱེན་དུ་མ་གྱུར་ཅིང་རང་གཞན་གྱི་རྒྱུད་ལ་དགེ་ཚོགས་འཕེལ་བའི་རྟེན་དུ་གྱུར་པ་ཞིག་བྱུང་ན། ཚོགས་ཀྱི་ནང་ན་ཚོགས་ཐུབ་པ་ཡིན་པས་དམག་གི་ནང་ན་འདུག་ཀྱང་དབེན་པ་ལ་གནས་པ་ཡིན། སྤྱིར་ཡང་ལུས་ལུས་ཀྱི་མི་དགེ་བ་གསུམ་གྱིས་དབེན། ངག་ངག་གི་མི་དགེ་བ་བཞིས་དབེན། སེམས་སེམས་ཀྱི་མི་དགེ་བ་གསུམ་གྱིས་དབེན་པ་ཞིག་ཡོད་ན་སྐྱེས་བུ་ཆུང་འབྲིང་གི་དབེན་པ་བསྟེན་ཚུལ་ཡིན། དེའི་སྟེང་དུ་རང་ཞི་བདེའི་འདོད་པས་དབེན་ན་བྱང་ཆུབ་སེམས་དཔའི་དབེན་པ་བསྟེན་ཚུལ་ཡིན་ནོ། ། དེའི་སྟེང་དུ་ཐ་མལ་མཚན་རྟོག་གིས་དབེན་ན་རྡོ་རྗེ་ཐེག་པ་ས་ཡི་དབེན་པ་བསྟེན་ཚུལ་ཡིན།
གཞན་རི་སུལ་ན་རི་དྭགས་དང་གཅན་གཟན་ཡང་མང་དུ་ཡོད་པ་ཡིན་གསུངས། རུས་སྦལ་རང་གི་ཞེས་སོགས་ལ། རུས་སྦལ་ནི་རང་གི་ཁོག་པར་ཡན་ལག་བསྐུམས་ནས་སྡོད་པ་བཞིན་དུ་ དགེ་སློང་ནི་མི་དགེ་བ་སྤོང་བའི་ལམ་ཞུགས་ལ་མཚོན་པ་ཡིན་གྱི། གཞན་མངོན་མཐོ་དང་ངེས་ལེགས་འདོད་དོ་ཅོག་གི་བསྒྲུབ་བྱའོ། ། མཆན། དགེ་སློང་ཡང་རྣམ་ཤེས་དགེ་བའི་དམིགས་པ་ལ་ནང་དུ་རྩེ་གཅིག་ཏུ་བསྡུ་དགོས་པ་ཡིན། མདོར་ན་རྗེ་རྒོད་ཚང་པས། ཆོས་གཤའ་མར་བྱེད་ན་སྡུག་ཐུབ་པ་ཡུགས་ས་མོ་དྭ་ཕྲུག་བསྲེལ་བ་འདྲ་བ་ཞིག་དགོས་གསུང་བ་ལྟར། ཡུགས་ས་མོ་དྭ་ཕྲུག་བསྲེལ་བ་དེ་ཤིན་ཏུ་སྡུག་ཐུབ་ཀྱང་བུ་དེ་སྐྱོང་བ་ལས་བྱ་རྒྱུ་མེད་པ་བཞིན་དུ་འཁོར་བའི་སྡུག་བསྔལ་གྱིས་སྡུག་ཐུབ་ཀྱང་བྱ་རྒྱུ་དམ་པའི་ཆོས་ལས་མེད་པ་ཞིག་དགོས་པ་ཡིན་གསུངས། དྲན་པ་ཉེར་བཞག་བཞི་སོགས་ལ།
ལུས་སེམས་གཉིས་ངན་སོང་དང་འཁོར་བ་དང་ཉན་རང་གི་བྱང་ཆུབ་མངོན་དུ་བྱེད་པའི་རྟེན་དུ་མི་འགྱུར་བའི་ཕྱིར་ལུས་སེམས་ཀྱི་དྲན་པ་ཉེར་བཞག་དང་ཚོར་བ་བདེ་སྡུག་བཏང་སྙོམས་དང་ཆོས་གང་ཡིད་ཀྱི་ཡུལ་དུ་བྱེད་ཀྱང་ངན་སོང་དང་འཁོར་བ་དང་ཉན་རང་གི་བྱང་ཆུབ་མངོན་དུ་བྱེད་པའི་རྟེན་དུ་མི་འགྱུར་བའི་ཕྱིར་ཚོར་ཆོས་ཀྱི་དྲན་པ་ཉེར་ དེ་ལ་ཉན་ཐོས་པས་ལུས་མི་གཙང༌། ཚོར་བ་སྡུག་བསྔལ། སེམས་མི་རྟག ། ཆོས་བདག་མེད་དུ་དམིགས་ལ། བྱང་སེམས་ཀྱིས་དེ་དག་མི་དམིགས་པའི་ཚུལ་གྱི་སྒོ་ནས་དྲན་ཉེ་བཞི་བསྒོམས་པའོ། ། མཆན། བཞག་དང༌། དེ་ལ་སྡིག་པ་མི་དགེ་བའི་ཆོས་མ་སྐྱེས་པ་མི་བསྐྱེད་ཅིང་སྐྱེས་པ་སྤོང༌། དགེ་བའི་ཆོས་མ་སྐྱེས་པ་བསྐྱེད་ཅིང་སྐྱེས་པ་གོང་འཕེལ་དུ་བྱེད་པ་ཡང་དག་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་དང༌།
དབང་པོ་ལྔ་དང་སྟོབས་ལྔ་རིམ་པར་ཉམས་སུ་བླངས་པས་བྱང་ཆུབ་ཡན་ལག་བདུན་དང་ལྡན་པའི་མཐོང་ འདིའི་མཐོང་ལམ་ནི་རྒྱུའི་ཐེག་པའི་ཐུན་མོང་གི་མཐོང་ལམ་གྱི་ཁར་འབྲས་བུའི་ཐེག་པ་ཐུན་མོང་མ་ཡིན་པའི་མཐོང་ལམ་གྱི་དབང་དུ་བྱས་པའོ། ། མཆན། བའི་ལམ་བགྲོད་པས་དེར་ཆེན་པོ་གསུམ་གྱིས་མ་རེག་པའི་རྟོགས་པ་མངོན་དུ་འགྱུར་གསུངས། མངོན་ཤེས་རྫུ་འཕྲུལ་ལ་སོགས་ལ་ཞེས་སོགས་ལ། མར་མེ་བྱིན་པས་ལྷའི་མིག་ཐོབ་པ་སོགས་བཤད་པ་ནི། སྤྱན་དང་མངོན་ཤེས་འགྲུབ་པའི་རིང་རྒྱུའི་བསོད་ནམས་ཀྱི་ཚོགས་སུ་འགྱུར་བ་ཙམ་ལ་དགོངས་པ་ཡིན། ཕྱག་རྒྱ་ཆེན་པོར་གྱུར་པའི་མངོན་ཤེས་སོགས་དངོས་སུ་ཐོབ་བྱེད་ཀྱི་རྒྱུ་ནི། མི་དགེ་བ་དང་ཉོན་མོངས་དང་རང་འདོད་དང་མཚན་འཛིན་དང་འཛག་སྒྲིབ་ཀྱི་རྟོག་པ་སྤོང་ནུས་ཀྱི་ཡེ་ཤེས་ཀྱི། རྟག་ཏུ་མཉམ་པར་འཇོག་པ་ཞིག་གིས་དེར་གྱུར་པའི་མངོན་པར་ཤེས་པ་སོགས་འགྲུབ་པ་ཡིན་གསུངས། བར་དོ་དང་པོར་འོང་བར་ངེས་ཞེས་སོགས་ལ།
དེ་ལྟ་བུ་ཞིག་ཚེ་འདིར་དངོས་གྲུབ་མ་ཐོབ་ཀྱང་སྔགས་སུ་ལེ་ལོ་ཅན་བར་དོར་འཚང་རྒྱ་བར་གསུངས་པ་ལྟར་འགྲུབ་གསུངས། མེ་ཆུང་ངུ་རིམ་གྱིས་གསོ་བ་ལྟར་ཞེས་སོགས་ལ། སྤྱོད་པའང་ལས་དང་པོ་པ་ལ་བདག་གཞན་བརྗེ་བ་དང༌། རང་ལུས་ཀྱི་ཤ་དུམ་བུར་ཆོད་ལ་སུ་འདོད་ལ་བྱིན་བྱ་བ་སོགས་འདོམས་པར་མི་རིགས། མེ་ཆུང་ངུ་ལ་སྦུད་པ་ཆེར་བུས་ན་འཆི་བའམ། བུ་ཆུང་སྐྱེས་མ་ཐག་ལ་ཤ་གཟུགས་ལྟ་བུ་སྦྱིན་མི་རུང་བ་དང་འདྲ་བས། དང་པོར་བླ་མ་དང་དཀོན་མཆོག་ལ་དད་པ་བསྐྱེད་དུ་གཞུག་སྟེ། བླ་མ་དང་དཀོན་མཆོག་ནི་བདེ་བའི་བཙན་ས་ཟིན། ཡོན་ཏན་ཐམས་ཅད་དང་ལྡན་ཞིང༌། རང་ཉིད་དང་སེམས་ཅན་ཐམས་ཅད་ནི་སྦུར་པ་བལ་དུ་འཐུམས་པ་ལྟར་ཅི་བྱས་མ་བདེ།
སྐྱེ་རྒ་ན་འཆིའི་སྡུག་བསྔལ་གཅིག་ཐོག་ན་གཅིག་བརྩེགས་པས་འོ་སྐོལ་སེམས་ཅན་ཐམས་ཅད་སྙིང་རྗེའི་གནས་སུ་གོ་བ་ཞིག་དགོས། དེས་རིམ་པར་ཁྲིད་ནས་ཕྱིས་མཐའ་མེད་མ་རྒན་གྱི་དོན་དུ་གཏོང་བ་དང་གཏོང་བ་ཆེན་པོ་ཤིན་ཏུ་གཏོང་བ་ལ་ཡང་ཚམ་ཚོམ་མེད་པར་གཏོང་བ་ཞིག་འབྱུང་གསུངས།། ༈ རྡོ་རྗེའི་གསུང༌། སྤྱོད་པ་བླང་དོར་བྲལ་བ་ཚུལ་ཁྲིམས་རིན་པོ་ཆེ་ཡིན་ཞེས་པ་ལ། ཕལ་ཆེར་ཞལ་མཐུན་ཞེས་པ་ནི། སངས་རྒྱས་པའི་ལུགས་སུ་སྨྲ་བ་ལ་ཕལ་ཆེར་ཞལ་མཐུན་པའི་དོན་ཡིན། འོན་ཀྱང་ཚིག་ཙམ་མཐུན་པ་ཡིན་གྱི། སྟོང་པ་ཉིད་ཀྱི་ལྟ་བ། བདེ་གསལ་མི་རྟོག་པའི་སྒོམ་པ། བླང་དོར་མེད་པའི་སྤྱོད་པ་རྣམས་ངོས་བཟུང་ལུགས་ནི་མི་གཅིག་གསུངས།
རྫོགས་ཆེན་པ་རེ་ཞིག་ཞོག་བྱ་བ་ནི། རྗེ་མི་ལ། དྭགས་པོ། དུས་མཁྱེན། ཕག་གྲུ་སོགས་ཀྱིས་དང་པོར་རྫོགས་ཆེན་གསན་པ་ཤ་སྟག་བྱུང་ཡང༌། མཐར་དེ་དག་ལས་འཕེལ་བའི་རྫོགས་ཆེན་གྱི་ཡི་གེ་ན་གཅིག་ཀྱང་མེད། དེ་ཡང་དེང་སང་རྫོགས་ཆེན་པ་གྲགས་པ་ཕལ་མོ་ཆེས། སོ་སྐྱེའི་ལས་སྣང་རང་ག་མ་འདི་ག་སྐུ་གསུམ་གྱི་སྣང་བར་འདོད། རྣམ་ཤེས་ཀྱི་མྱོང་བའི་འཛག་བདེ་ལྟ་བུ་ལ་བདེ་བ་ཆེན་པོའི་ཡེ་ཤེས། སྒོ་ལྔའི་ཡུལ་གྱི་གསལ་ཆ་དང་ཁྱད་པར་ཤེལ་དང་ཉི་ཟེར་གྱི་འོད་དང་མིག་བཙིར་བ་སོགས་ཀྱི་གསལ་ཆ་ལ་འོད་གསལ་དང༌།
གཉིད་ལོག་པ་ལྟ་བུའི་དྲན་མེད་ལ་རྣམ་པར་མི་རྟོག་པའི་ཡེ་ཤེས་སུ་འཆད། ཕྲེང་རྡོག་བཅད་པ་དང་སྲོག་ཆགས་ཀྱི་མགོ་བཅད་པ་ཁྱད་མེད། ར་རོག་པོའི་ཁོག་པ་ཕྱེ་བ་དང་ཕད་རྩེ་རོག་པོའི་ནང་དུ་ལག་པ་བཅུག་པ་ལ་ཁྱད་མེད་ཟེར་བ་དང༌། མི་དགེ་བའི་ལས་ཐམས་ཅད་དགེ་བའི་ལས་ཡིན་ཟེར་བ་མང་དུ་བྱུང༌། དེ་ལྟ་ན་རྒྱ་ནག་ཧྭ་ཤང་གི་ལྟ་སྤྱོད་ལས་ཀྱང་ལོད་པར་འགྱུར་ཏེ། ཧྭ་ཤང་གིས་ལས་སྣང་སྐུ་གསུམ་གྱི་རང་སྣང་དུ་བལྟ་བ་དང༌། ལུས་ངག་གི་མི་དགེ་བ་རྨི་ལམ་དུའང་འགོག་པར་བྱེད་ལ་ཅིག་ཤོས་ཀྱིས་དེ་ལྟར་མི་བྱེད་པའི་ཕྱིར་རོ། ། དེ་ལྟར་སྨྲ་བ་ནི་ཆོས་འདི་པ་ལས་ཕྱི་རོལ་དུ་གྱུར་པ་ནི་རྟོགས་སླ་བས་འདིར་མ་སྨོས་པ་ཡིན་གསུངས། བུ་ཆུང་གདོལ་པའི་སྤྱོད་པ་ལྟོས་ཞེས་སོགས་ལ། སྤྱིར་དུས་ཀྱི་འཁོར་ལོའི་འགྲེལ་ཆེན་ལས།
ལས་དང་པོ་པས་རྣལ་འབྱོར་པའི་སྤྱོད་པ་མི་བྱ། རྣལ་འབྱོར་པས་གྲུབ་པའི་སྤྱོད་པ་མི་བྱ། གྲུབ་པས་སངས་རྒྱས་ཀྱི་སྤྱོད་པ་མི་བྱ་བར་གསུངས་པས། ལས་དང་པོ་པ་ནི་ཚོགས་ལམ་པ། རྣལ་འབྱོར་པ་ནི་སྦྱོར་ལམ་པ། གྲུབ་པ་ཐོབ་པ་ནི་མཐོང་སྒོམ་གྱི་ལམ་པ་ལ་ཟེར། དེས་ན་སྔགས་བླ་མེད་ཀྱི་སྤྲོས་བཅས་ཀྱི་སྤྱོད་པའི་སྐབས་སུ་བུ་ཆུང་དང་གདོལ་པ་ལྟར་གཙང་སྨེར་མི་འཛིན་པ་དང༌། སྤྲོས་མེད་ཀྱི་སྤྱོད་པའི་སྐབས་སུ་ཤ་ཟ་དང་སྨྱོན་པ་ལྟར་དངོས་པོ་ལ་ཆེད་འཛིན་གྱི་གཟའ་གཏད་མེད་པ་སྟེ། སྔགས་ཀྱི་སྤྱོད་པ་ལ་འཇིག་རྟེན་དུ་གྲགས་པའི་ངོ་ཚ་བས་འཛེམ་པ་མེད་པ་དང༌། ཤིན་ཏུ་སྤྲོས་མེད་ཀྱི་སྤྱོད་པའི་སྐབས་རྨོངས་པ་དང་བྲལ་བས་སེང་གེ་ལྟར་འཇིགས་པ་མེད་པ་དང༌།
བུང་བ་མེ་ཏོག་ཏུ་རྒྱུ་བ་ལྟར་ཞེན་པ་མེད་པར་གཞན་དོན་བྱེད་པའི་དོན་ཡིན་གྱི། དེང་སང་ཧེ་རུ་ཀར་ཞལ་བཞེས་པ་དག་གི་སྤྱད་པ་ལྟར་སྤྱོད་པ་ནི། བླང་དོར་མེད་པའི་སྤྱོད་པ་ནི་མིན་ཏེ། བླང་རྒྱུའི་དགེ་བ་སོགས་ནི་དོར། དོར་རྒྱུའི་མི་དགེ་བ་ནི་བླངས་པས་བླང་དོར་ལོག་པར་སྤྱོད་པ་ཡིན། འཁོར་བ་ཐོག་མེད་ཀྱི་སྤྱོད་པ་བླང་དོར་གོ་ལོག་པོ་དང་བྲལ་ནས། དགྲ་གཉེན། བདེ་སྡུག་ཐམས་ཅད་ཀྱི་སྟེང་དུ་ཆགས་སྡང་རྨོངས་གསུམ་གྱི་ལས་མི་གསོག་པ་ཞིག་དགོས། འོ་སྐོལ་རྣམས་ཐོག་མ་མེད་པ་ནས་ལས་མི་དགེ་བ་ལ་ནི་གོམས། སྡོམ་པའི་ཚུལ་ཁྲིམས་སོགས་དགེ་བ་ལ་ནི་མ་གོམས་པས་མི་དགེ་བ་བཅུའི་སྟེང་དུ་བླང་དོར་མེད་ཟེར་ནས་སྤྱོད་ཅིང༌།
དགེ་བ་མི་སྒྲུབ་པའི་སྤྱོད་པ་ལ་བླང་དོར་དང་བྲལ་བའི་སྤྱོད་པ་མི་འོང་གསུངས།
དེས་ན་སྤྱོད་པ་བླང་དོར་དང་བྲལ་བ་ལ། དོན་དམ་གྱི་དབང་དུ་བྱས་ནས་སྤྱོད་པ་དང༌། ཀུན་རྫོབ་ཀྱི་དབང་དུ་བྱས་ནས་སྤྱོད་པ་གཉིས། དང་པོ་ནི་འཕགས་པའི་དབང་དུ་བྱས་ནས་བླང་དོར་གྱི་མཚན་མ་ཙམ་ཡང་མ་དམིགས་པས་མཚན་རྟོག་གི་ཕྱོགས་ལས་རྣམ་པར་རྒྱལ་བའི་སྤྱོད་པ་དེ་འོག་ཏུ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུའང་མི་བྱའོ། ། དེ་ཡང་མཚན་མར་འཛིན་པ་མེད་བཞིན་དུ་དགེ་བ་མི་འདོར། སྡིག་པ་མི་བླང་བའི་སྤྱོད་པ་ཡིན། མཆན།
ཞེས་གསུངས་པའི་དོན་ཡིན། གཉིས་པ་ནི་སོ་སྐྱེའི་དབང་དུ་བྱས་ནས་མངོན་མཐོ་དང་ངེས་ལེགས་ལ་གེགས་བྱེད་པ་མི་དགེ་བའི་སྤྱོད་པ་སོགས་མི་ལེན།

མངོན་མཐོ་དང་ངེས་ལེགས་ཀྱི་རྒྱུ་དང་དེའི་མཐུན་ཕྱོགས་ཀྱི་སྤྱོད་པ་རྣམས་མི་འདོར། མདོར་ན་བླང་བར་འོས་པ་མི་སྤང་བར་བླང༌། འདོར་བར་འོས་པ་རྣམས་མི་ལེན་པར་སྤང་བ་ནི་བླང་དོར་མེད་པའི་བླང་དོར་མ་འཛོལ་བའི་སྤྱོད་པ་ཡང་དག་པ་ཡིན་གསུངས། ཚུལ་ཁྲིམས་རིན་པོ་ཆེར་བཞེད་པ་ཡིན་ཏེ་ཞེས་པ་ལ། མི་དགེ་བ་བཅུ་སྤོང་བའི་སྤྱོད་པ་དེ་ནི་ཐེག་པ་གསུམ་ཐུན་མོང་བའི་ཚུལ་ཁྲིམས་སུ་འགྱུར་ཏེ། རང་དོན་ཁོ་ན་ཙམ་དུ་སྤྱོད་པས་ཉན་ཐོས་ཀྱི་ཚུལ་ཁྲིམས། གཞན་དོན་སྤྱོད་པས་བྱང་སེམས་ཀྱི་ཚུལ་ཁྲིམས། བདེ་སྟོང་ཡེ་ཤེས་ཀྱི་རྟོགས་པ་དང་འབྲེལ་ཏེ་སྤྱོད་ན་རྡོ་རྗེ་ཐེག་པ། སྐྱོབ་པ་འཇིག་རྟེན་གསུམ་གྱི་མགོན་པོ་དེ་ཉིད་མི་དགེ་བ་བཅུ་སྤོང་བའི་དགེ་བཅུའི་སྡོམ་པ་ལེགས་པར་བསྲུང་བ་འདི་ཁོ་ན་ལ་བསྔགས་པ་ཆེ་བ་ཡིན་ཏེ། འདི་མེད་ན་ངེས་ལེགས་ལྟ་ཅི་སྨོས། མངོན་མཐོའི་རྨང་ཡང་འཆུག་པའི་ཕྱིར།
རྒྱ་མཚོས་ཞུས་པ་ལས། དགེ་བ་ཆོས་རྣམས་ཞེས་བྱ་བ་ནི་ལྷ་དང་མིའི་སྐྱེ་དགུའི་ཕུན་སུམ་ཚོགས་པའི་རྩ་བའི་རྟེན་ནོ། ། ཉན་ཐོས་དང་རང་སངས་རྒྱས་ཀྱི་བྱང་ཆུབ་ཀྱི་རྩ་བའི་རྟེན་ནོ། ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྩ་བའི་རྟེན་ནོ། ། རྩ་བའི་རྟེན་ཡང་གང་ཞེ་ན། འདི་ལྟ་སྟེ། དགེ་བ་བཅུའི་ལས་རྣམས་ཏེ། ཞེས་པའོ། ། མཆན། བླ་མེད་ཀྱི་ཚུལ་ཁྲིམས་སུ་འགྱུར་བ་ཡིན་གསུངས།
དགག་བཅས་སྒྲུབ་བཅས་ཞེས་པ་ལ། འདུལ་བ་ལས་རང་བཞིན་གྱི་ཁ་ན་མ་ཐོ་བ་ཐམས་ཅད་དང་དེའི་མཐུན་ཕྱོགས་རྣམས་མི་བྱ་བར་དགག་བཅས་སུ་གསུངས། དགེ་བ་དང་དེའི་མཐུན་ཕྱོགས་རྣམས་བྱ་དགོས་པར་སྒྲུབ་བཅས་སུ་གསུངས། རྡོ་རྗེ་ཐེག་པ་བླ་མེད་དུ་དེ་ལ་དགོངས་པའི་སྐད་གཞན་གྱིས་གསུངས་ཏེ། དཔེར་ན་ལོག་གཡེམ་གྱི་མི་དགེ་བ་སྤོང་དགོས་པར་བསྟན་པའི་ཆེད་དུ། མ་དང་སྲིང་མོ་ལ་བགྲོད་པར་བསྟན་པ་ལྟ་བུའོ། ། དེ་ཡང་མ་དེ་གང་ཡིན་ན་ཤེས་རབ་ཀྱི་ཕ་རོལ་ཏུ་ཕྱིན་མ་བདེ་སྟོང་གཉིས་མེད་ཀྱི་ཡེ་ཤེས་དེ་ཡིན། སུའི་མ་ཡིན་ན། སངས་རྒྱས་ཐམས་ཅད་བསྐྱེད་པར་བྱེད་པས་སངས་རྒྱས་ཐམས་ཅད་ཀྱི་མ་ཡིན། དེ་མངོན་དུ་བྱེད་དགོས་པས་མ་ལ་བགྲོད་དགོས་པར་གསུངས་ཤིང༌།
དེ་ཉིད་རྟག་ཏུ་བསྟེན་དགོས་པ་ལ་སྲིང་མོ་བགྲོད་བྱར་གསུངས་པ་ལྟ་བུ་ཡིན། དེས་ན་སྤང་བླང་དང་བྲལ་བའི་སྤྱོད་པའི་འདོམས་ཚུལ་དོན་གཅིག་པས་སྡོམ་པ་གསུམ་གར་ཡང་མི་དགེ་བཅུ་སྤང་ཚུལ་ལ་ཟབ་མི་ཟབ་ཙམ་མ་གཏོགས་སྤང་བྱ་མི་དགེ་བ། ཀྱེའི་རྡོ་རྗེའི་རྒྱུད་ལས། གང་ཕྱིར་སྐྱེ་འགྲོ་བསྐྱེད་པ་ནི། ། ཤེས་རབ་མ་ཞེས་བརྗོད་པར་བྱ། ། གང་ཕྱིར་སྐལ་བ་སྟོན་པ་ཡི། ། ཤེས་རབ་སྲིང་མོ་ཞེས་བྱ་ཉིད། ། ཡོན་ཏན་འཇོ་ཕྱིར་ཤེས་རབ་ནི། ། བུ་མོ་ཞེས་ནི་བརྗོད་པར་བྱ། ། གང་ཕྱིར་བཅོམ་ལྡན་མི་རེག་པས། །
དེ་ཕྱིར་གཡུང་མོར་བརྗོད་པར་བྱ། ། ཞེས་སོ། ། མཆན། བཅུ་རང་གི་ངོ་བོ་ནས་སྤོང་དགོས་པ་ལ་ཁྱད་པར་ཡེ་མེད་གསུངས། ཟས་གཅིག་པུ་ལ་མཚོན་ན་ཡང་ཞེས་སོགས་ལ། ཉན་ཐོས་སུ་བྲུ་བའི་ནད་དེ་བཀྲེས་པ་སེལ་བའི་ཆེད་དུ་བཟའ་བ་ཡིན་ལ། ལུས་བརྒྱགས་པའམ་ཟས་ཞིམ་པ་ལ་ཆགས་པ་མེད་ཅིང༌། ལུས་རིད་པ་དང་ཟས་མི་ཞིམ་པ་ལ་སྡང་བ་མེད་པར་སྤྱོད། ཕར་ཕྱིན་ཐེག་པར་ཡང་ཟས་དང་ལུས་ལ་ཆགས་སྡང་མེད་པར་སྲིན་བུ་གསོ་བའི་གྲུ་ཆེན་པོ་ཚགས་ཀྱིས་གླན་ནས་ཆུ་བོའི་ཕ་རོལ་དུ་བགྲོད་པ་བཞིན། ལུས་འདི་བཟའ་བཏུང་གིས་བརྟས་པར་བྱས་ནས།
མཁའ་མཉམ་སེམས་ཅན་རྫོགས་བྱང་ལ་འགོད་པའི་བསམ་པས་སྤྱོད། སྔགས་བླ་མེད་དུ་ཤ་ཁྲག་གི་ལུས་ཕལ་པ་འདི་དཀྱིལ་འཁོར་གྱི་ལྷ་མིན། སྦྱང་བྱའི་དྲི་མ་ཡིན་པས། སྔགས་ཀྱི་ནུས་པས་རྣམ་སྨིན་གྱི་ལུས་སྦྱངས་ནས། ལྷན་ཅིག་སྐྱེས་པའི་ཡེ་ཤེས་ཀྱི་རྒྱུ་ལས་གྲུབ་པའི་རྟེན་དང་བརྟེན་པའི་དཀྱིལ་འཁོར་པ་མཆོད་པའི་བསམ་པས་ཐ་མལ་དུ་འཛིན་པ་སྤངས་ནས་ཟས་ལ་ལོངས་སྤྱོད་གསུངས། ཁ་ཟས་བཟང་པོ་དང་ཞེས་སོགས་ལ། ཟས་བཟང་པོ་ལྷའི་བདུད་རྩིའམ་ཁ་ཟས་རོ་བརྒྱ་ལྟ་བུ་དང༌། ངན་པ་བཤང་གཅི་ལྟ་བུའང་ཟས་ཀྱི་རང་ངོ་ནས་བཟང་ངན་དུ་གྲུབ་པ་མེད་ལ། རྟོག་པས་བཟང་ངན་དུ་བཏགས་པ་གོམས་པའི་སྣང་བ་ཙམ་དུ་ཟད་པས། ཟས་རོ་བརྒྱ་པ་དང་གཤང་གཅི་ཡང་ཞིམ་མི་ཞིམ་དང་ཡིད་དུ་འོང་མི་འོང་སྟོང་པར་སྦྱངས་ནས།
རྫས་དེ་ཉིད་སྟོང་ཉིད་རྟོགས་པའི་ཡེ་ཤེས་ཀྱི་བདུད་རྩིའི་དྲི་རོར་བརླབས་ཏེ་ལོངས་སྤྱོད་གསུངས། འཚགས་ཕྱིར་མ་ལགས་ཞེས་པ་ནི། ལུས་མཁྲེགས་པ་ཁོ་ནའི་ཕྱིར་མི་ཟ་བའི་དོན་ཡིན་གསུངས། ཟྭ་ཚྭ་མེད་གསོལ་བས་བདུད་རྩིར་འབར་ཞེས་པ་ལ། ཟྭ་ཚྭ་མེད་གསོལ་ཀྱང་ཟས་ངན་པར་རང་བཞིན་གྱིས་མ་གྲུབ་ལ། བདུད་རྩི་ཟས་བཟང་པོར་ཡང་རང་བཞིན་གྱིས་མ་གྲུབ་པས། ལྷའི་བདུད་རྩིར་སྣང་བ་དེ་ཡང་ཡི་དྭགས་ལ་རྣག་ཁྲག་ཏུ་སྣང་ཞིང་མི་ལ་ཆུར་སྣང་བ་ལྟར། ཐ་མལ་པ་ལ་གཤང་གཅི་སོགས་སུ་སྣང་བ་དེ། རྣལ་འབྱོར་པ་ནུས་ལྡན་གྱི་སྦྱངས་རྟོགས་སྦར་གསུམ་བྱས་པས་རྣལ་འབྱོར་པ་ལ་བདུད་རྩིར་སྣང་བས། གཞན་ལ་ཟས་ངན་པར་སྣང་བའི་ཟྭ་ཚྭ་མེད་དེ་ཡང༌།
རྗེ་བཙུན་མི་ལ་ལ་བདུད་རྩིར་སྣང་བ་ཡིན་གསུངས་ སྤྱིར་ཤ་ལྔ་བདུད་རྩི་ལྔ་བསྟེན་པའི་དམ་ཚིག་ནི། གསང་བའི་དབང་གིས་རྒྱུད་སྨིན་པར་བྱས་པ་ཞིག་གིས་བསྟེན་བྱ་ཡིན་ལ། དེ་ཡང་རྫོགས་རིམ་གཏུམ་མོ་དང༌། སྒྱུ་ལུས་དང་འོད་གསལ་བསྒོམས་པའི་བདེ་སྟོང་གི་རྟོགས་པས། ཤ་ལྔ་དང་བདུད་རྩི་ལྔ་ལ་བདེ་སྟོང་གི་རྟོགས་པ་སྐྱེད་བྱེད་ཀྱི་གེགས་སྐྱོན་རྣམས་སྦྱངས། དེ་ལྟར་བསྐྱེད་ནུས་ཀྱི་ཡོན་ཏན་ཅན་དུ་སྦར་བ་དང་རྟོགས་པར་བྱིན་གྱིས་བརླབས་ནས། སྣ་ལྕེ་ལུས་གསུམ་གྱིས་མྱོང་བ་ན་བདེ་སྟོང་དབྱེར་མེད་ཀྱི་ཉམས་རྟོགས་སྐྱེ་བ་དང༌། དེའི་སྟོབས་ལས་སྙིང་གའི་རྩ་འདབ་བཅུ་ལ་བརྟེན་པའི་ཤ་ལྔ་དང་བདུད་རྩི་ལྔའི་ཁམས་ཐམས་ཅད་བྱང་ཆུབ་ཀྱི་སེམས་སུ་ཞུ་ནས་སྙིང་གའི་མི་ཤིགས་པའི་ཐིག་ལེ་ལ་ཐིམ་པས་བདེ་སྟོང་ཕྱག་རྒྱ་ཆེན་པོ་ཕྱིར་མི་ལྡོག་པའི་རྟོགས་པ་འཕེལ་བའི་ཐབས་སུ་འགྱུར་བ་ཡིན་ནོ། ། དེས་ན་དབང་གོང་མས་སྨིན་ཀྱང༌། རྫོགས་རིམ་ཟབ་མོའི་ཉམས་རྟོགས་མེད་ཅིང་བསྐྱེད་རིམ་ལ་བརྟན་པ་ཐོབ་པ་ཙམ་གྱིས་ཤ་ལྔ་བདུད་རྩི་ལྔ་ལ་མོས་པའམ་མངོན་སུམ་གྱིས་སྦྱངས་རྟོགས་སྦར་གསུམ་བྱས་ཏེ་བསྟེན་པས་བསྐྱེད་རིམ་རང་ལ་བརྟེན་པའི་བདེ་སྟོང་གི་རྟོགས་པ་གོང་འཕེལ་དུ་བྱེད་ཅིང་བརྒྱུད་ནས་རྫོགས་རིམ་གྱི་དགེ་རྩ་གོང་འཕེལ་དུ་འགྱུར་རོ། །
མཆན། ༈ རྡོ་རྗེའི་གསུང༌། ལྟ་སྒོམ་སྤྱོད་གསུམ་གཅིག་པ་ཡིན་ཞེས་པ་ལ། སྤྱིར་ལྟ་བ་གང་ཡིན་དེ་སྒོམ་པ་དང་སྤྱོད་པ་ཡིན་པའམ། སྤྱོད་པ་གང་ཡིན་དེ་ལྟ་སྒོམ་ཡིན་པའི་དོན་མིན་ལ། ལྟ་སྒོམ་སྤྱོད་གསུམ་ཀར་བྱང་ཆེན་ཐོབ་པའི་རྒྱུར་གནད་གཅིག་པའམ། ཐེག་པ་གོང་འོག་གི་ལྟ་སྒོམ་སྤྱོད་གསུམ་འཁྲུག་པའི་ཡ་མ་ཟུང་མ་འབྲེལ་ཞིང་འགལ་བ་ཅན་མ་ཡིན་པའི་དོན་ཡིན། དེ་ཡང་བདེ་སྟོང་གཉིས་མེད་ཀྱི་ལྟ་བ་ཞིག་ཡོད་ན་སྒོམ་པ་ཡང་དེའི་སྒོམ་པ་འབྱུང༌། སྤྱོད་པ་ཡང་དེ་དང་འབྲེལ་བའི་སྤྱོད་པ་འབྱུང་ལ། སྟོང་ཉིད་ཀྱི་ལྟ་བ་ཡོད་ན་དེའི་སྒོམ་པ་དང་དེ་དང་འབྲེལ་བའི་སྤྱོད་པ་འབྱུང༌།
ལྟ་བ་ཡང་སྟོང་སྟོང་པོ་ཞིག་ཁོ་ན་ལ་ཟེར་བ་མིན་ཏེ། དད་པའི་ལྟ་བ་ཡོད་ན་དད་པའི་སྒོམ་པ་དང་སྤྱོད་པ་འབྱུང༌། བྱང་ཆུབ་ཀྱི་སེམས་ཀྱི་ལྟ་བ་ཡོད་ན་བྱང་ཆུབ་ཀྱི་སེམས་ཀྱི་སྒོམ་པ་དང་སྤྱོད་པ་འབྱུང༌། མི་རྟག་པ་ལ་ལྟ་བ་ཡོད་ན་མི་རྟག་པའི་སྒོམ་པ་དང་སྤྱོད་པ་འབྱུང༌། རྒྱལ་ ལམ་མ་ཞུགས་ཀྱི་ཕལ་པ་ལའང་ཐར་པར་མཁོ་བའི་ལྟ་སྒོམ་མེད་ཀྱང༌། ཡུལ་ལ་དམིགས་པའི་ལྟ་བ་དང༌། དེར་སེམས་པའི་སྒོམ་པ་དང༌། རང་གི་ལས་ཚུལ་ལ་སྤྱོད་པ་ལ་དགོངས་སོ། ། མཆན། རིགས་ལ་སོགས་པ་རྣམས་ཆེན་པོར་ལྟ་ཞིང་སྒོམ་པ་དེ་ལྟར་ལྟ་སྤྱོད་དམན་པ་དང་འབྲིང་དག་ཀྱང་དམན་འབྲིང་དུ་བལྟ་ཞིང་དེ་དང་མཐུན་པའི་སྒོམ་པ་དང་སྤྱོད་པའང་ཤུགས་ལས་འབྱུང༌། །
དེས་ན་རང་ཅག་རྣམས་ཀྱང་རང་ཉིད་རབ་ཏུ་བྱུང་བ་དང་དགེ་སློང་སོགས་ཀྱི་རྟེན་གང་ཡིན་དེའི་འདུ་ཤེས་ཀྱིས། རང་ལ་རབ་ཏུ་བྱུང་བ་དང་དགེ་སློང་སོགས་ཡིན་པར་ཡང་ནས་ཡང་དུ་བལྟ་ཞིང་དེའི་དྲན་ཤེས་བཞིན་མ་བརྗེད་པར་དགོས་པ་ཡིན། དེ་ལྟར་ལྟ་ན་སྒོ་གསུམ་གྱིས་མི་དགེ་བ་སྤྱོད་པ་ལ་རང་ཕྱོགས་ནས་ངོ་ཚ་དང་གཞན་ཕྱོགས་ནས་ཁྲེལ་ཡོད་སྙམ་ནས། ལས་དེ་ལས་བཟློག་པའི་སྤྱོད་པ་འབྱུང༌། བདག་ཉིད་བྱང་སེམས་ཡིན་ན་སེམས་ཅན་ཐམས་ཅད་ཕ་མ་ཤ་སྟག་ཏུ་ལྟ་བ་ཡོད་པས་དེ་རྣམས་བྱང་ཆེན་གྱི་གོ་འཕང་ལ་འགོད་པའི་སྤྱོད་པ་འབྱུང༌། བདག་ཉིད་རིག་པ་འཛིན་པ་ཡིན་ན་སྣོད་བཅུད་དཀྱིལ་འཁོར་པར་བལྟས་པས་ལྷ་ལ་རྗེས་སུ་ཆགས་པའི་བདེ་བ་ཆེན་པོའི་སྤྱོད་པ་འབྱུང་ངོ༌། ། དེས་ན་བདག་ཉིད་ལ་སྡིག་པ་མི་དགེ་བས་ཅི་ཙམ་གནོད་པ་དེ་ཙམ་དུ་སེམས་ཅན་ཐམས་ཅད་ལ་དེས་གནོད་པར་བལྟས་ནས་ལས་དེ་ལས་ཆོས་འདི་པའི་ལུགས་ཀྱི་ཟློག་པའི་སྤྱོད་པ་ནི། ཐེག་དམན་སོ་ཐར་གྱི་སྡོམ་པར་འཇོག་ལ། རང་ཉིད་གཅིག་པུ་ཞི་བདེ་དོན་གཉེར་གྱི་འདོད་པས་སེམས་ཅན་ཐམས་ཅད་སྲིད་ཞི་གཉིས་ལས་འདའ་བའི་བྱང་ཆེན་ལ་འགོད་མི་ནུས་པར་བལྟས་ནས། འདོད་པ་དེས་དྲངས་པའི་སྤྱད་པ་ལས་ཟློག་པའི་སྤྱོད་པ་ནི་ཐེག་ཆེན་བྱང་ཆུབ་སེམས་དཔའི་སྡོམ་པར་འཇོག་ཅིང༌།
སྣོད་བཅུད་ཐམས་ཅད་རྣམ་པར་དག་པའི་ལྷ་དང་ཡེ་ཤེས་སུ་གྲུབ་པ་ལ། དེར་ལྟ་བས་དྲངས་པའི་སྤྱད་པ་སྤྱོད་པ་ནི་རིག་པ་འཛིན་པའི་སྡོམ་པའོ། ། དེ་ཡང་ཉན་ཐོས་ཀྱི་ལུགས་སུ་ནི་བདག་ཉིད་དང་ཚུལ་མཚུངས་པའི་ལས་ཉོན་གྱིས་མནར་བའི་སེམས་ཅན་ནང་ཕན་ཚུན་ལ་མི་དགེ་བའི་ལས་བསགས་པའི་ཆ་ནས་སྡིག་པར་འཇོག་ལ། བྱང་སེམས་ཀྱི་ལུགས་སུ་ནི་སེམས་ཅན་ཐམས་ཅད་ཕ་མར་གྱུར་པ་ལ་མི་དགེ་བའི་ལས་བསགས་པའི་ཆ་ནས་སྡིག་པར་འཇོག ། རིག་པ་འཛིན་པ་བླ་མེད་ཀྱི་ལུགས་སུ་ནི་སེམས་ཅན་ཐམས་ཅད་རང་བཞིན་ལྷུན་གྱིས་གྲུབ་པའི་ལྷ་ལ་མི་དགེ་བའི་ལས་བསགས་པས་སྡིག་པར་འཇོག་གོ ། དེས་ན་སྡོམ་པ་སྔ་མ་སྔ་མ་རྒྱུད་ལྡན་ལས་ཕྱི་མ་ཕྱི་མའི་སྡོམ་པ་རྒྱུད་ལྡན་གྱི་སེམས་ཅན་ལ་མི་དགེ་བའི་ལས་བསགས་པ་སྡིག་པ་ཆེ་བ་ཡིན་ཏེ། སྡོམ་པ་སྔ་མ་སྔ་མ་རྒྱུད་ལྡན་ལ་སྡོམ་པ་ཕྱི་མ་ཕྱི་མ་རྒྱུད་ལྡན་གྱི་ལས་བསགས་ཡུལ་གྱི་སེམས་ཅན་རྣམས་ཡུལ་ཇེ་གཉན་དུ་སོང་བའི་ཕྱིར་རོ། ། ལྟ་བ་རྟོགས་པ་དང་ལྡན་པ་དེ། ཞེས་སོགས་ལ། གཡོས་ལེགས་པའི་ཁ་ཟས་ཀྱི་ལུས་ཀྱི་འབྱུང་བ་རྒྱས་པར་བྱེད་པ་ལྟར།
སྟོང་ཉིད་རྟོགས་པའི་ལྟ་བ་དོན་དམ་བྱང་ཆུབ་ཀྱི་སེམས་རྣམ་པར་དག་པ་ཡོད་ན། དེས་དྲངས་པའི་ཀུན་རྫོབ་བྱང་ཆུབ་སེམས་ཀྱི་སྤྱོད་པ་བླ་ན་མེད་པ་འབྱུང་བ་ཡིན། ལྷའི་བདུད་རྩི་སྣ་ལྕེ་ལུས་གསུམ་གྱི་མྱོང་བས་འཆི་མེད་འགྲུབ་པ་བཞིན། ཡོན་ཏན་ཁྱད་པར་ཅན་འགྲུབ་ནུས་ཀྱི་ཏིང་ངེ་འཛིན་གང་ཡིན་པ་དེའི་ཉམས་མྱོང་ལ་བརྟན་པ་ཐོབ་ན། ཡོན་ཏན་དེ་འགྲུབ་པའི་ཆེད་དུ་བསྒོམས་པས་འབྲས་བུའི་ཡོན་ཏན་དེ་མྱུར་དུ་འགྲུབ་པ་ཡིན། སྤང་བྱ་སྤོང་བ་དང༌། གཉེན་པོ་རྒྱུད་ལ་བརྟན་པ་ཐམས་ཅད་ལ་བྱ་དཀའ་བར་འདུ་ཤེས་དང་བྲལ་ནས་འཇུག་པ་བདེ་བའི་སྤྱོད་པར་རོ་ སྤྱིར་རོ་སྙོམས་ཀྱི་གོ་དོན་ནི། རྣལ་འབྱོར་དང་མི་ལྡན་པ་ལམ་གྱི་འགལ་རྐྱེན་དུ་འགྱུར་བའི་རིགས་གནས་དེ། རྣལ་འབྱོར་དང་ལྡན་པས་ཐབས་ཤེས་ཀྱི་ནུས་པས་ལམ་གྱི་མཐུན་རྐྱེན་དུ་འགྱུར་བས་རོ་མཉམ་པའམ། རྣལ་འབྱོར་དང་མི་ལྡན་པ་ལ་ཟག་པ་རྒྱས་པའི་ཡུལ་དེ།
རྣལ་འབྱོར་དང་ལྡན་པ་ལ་ཟག་པ་དང་བྲལ་བའི་ཡུལ་དུ་རོ་སྙོམས་པའོ། ། དེ་ཡང་ཡིད་དུ་འོང་བའི་ཡུལ་ལ་ཆགས་པ་མེད་པར་རོ་སྙོམས། ཡིད་དུ་མི་འོང་བའི་ཡུལ་ལ་སྡང་བ་མེད་པར་རོ་སྙོམས། རང་གི་ཡོན་ཏན་གྱི་ཡུལ་ལ་ང་མི་རྒྱལ་བར་རོ་སྙོམས། གཞན་ཕུན་སུམ་ཚོགས་པའི་ཡུལ་ལ་ཕྲག་མི་དོག་པར་རོ་སྙོམས། བདག་གི་ལུས་ལོངས་སྤྱོད་ཀྱི་ཡུལ་ལ་སེར་སྣ་མི་བསྐྱེད་པ་རོ་སྙོམས་པའོ། ། མཆན། སྙོམས་པས་བྱང་ཆུབ་ཀྱི་ལམ་ཐམས་ཅད་བདེ་བླག་བགྲོད་ནུས་པ་ནི། ཁང་བཟང་འཇུག་ལྡོག་བདེ་བའི་དཔེས་གསུངས་སོ། ། འདིར་ཀྭ་ཡེ་ཞེས་པ་ནི།
བོད་ཚིག་གི་བརྡ་རྙིང་སྟེ་ཁོ་དེ་ཞེས་པའི་དོན་ནོ། ། བླ་མ་དམ་པའི་གདུང་བརྒྱུད་ཀྱང་ཞེས་པ་ནི། བླ་མ་དམ་པ་ཉིད་དང་སྤངས་རྟོགས་མཉམ་པའི་སློབ་མ་དེ་བླ་མ་དམ་པའི་གདུང་བརྒྱུད་ཡིན་ལ། དེ་ལྟ་བུ་ཟམ་མ་ཆད་པར་འབྱོན་པ་ནི་བླ་མའི་གདུང་བརྒྱུད་མ་ཆད་པའོ། ། འཇིག་རྟེན་མི་ཆོས་པ་ཡིན། སྔགས་རྙིང་མ་བ་ནི། བསྒྲལ་བའི་ཞིང་བཅུའི་རྣམ་གྲངས་སུ། རིག་འཛིན་གྱི་བརྒྱུད་པ་བཅད་པ་ཞེས་པའི་ཞིང་དེ། བླ་མའི་ཆུང་མ་ལ་བྱི་བྱས་པའི་གང་ཟག་ལ་འཆད་དོ། ། དེས་ན་ཆོས་དང་རིགས་གཉིས་ཀའི་གདུང་བརྒྱུད་ཀྱང་ཡོད་དོ། །
མཆན། ཀྱང་ལྟ་སྒོམ་སྤྱོད་གསུམ་གཅིག་ཏུ་ཤེས་པ་ལ་མི་རབ་ཏུ་བྱེད་ཅེས་པ་ལ་རང་གི་སྟོབས་ནུས་ལ་དཔགས་པའི་ཁ་ཞེ་མཐུན་ཞིང་གཡོ་སྒྱུ་དང་བྲལ་བའི་ལྟ་སྤྱོད་སྐྱོང་བ་ལ་འཇིག་རྟེན་གྱི་ལུགས་བཟང་པོ་དང་མཐུན་པའི་ཡ་ཚུལ་ཅན་ཞེས་བརྗོད་པ་ཡིན་གསུངས།། ༈ རྡོ་རྗེའི་གསུང༌། ཕྱག་རྒྱ་ཆེན་པོ་དང་ཚུལ་ཁྲིམས་གཅིག་པ་འཇིག་རྟེན་མགོན་པོའི་ཁྱད་ཆོས་བླ་ན་མེད་པ་ཡིན་ཞེས་པ་ལ། ཞར་བྱུང་བརྗོད་པ་དང་སྒྲུབ་བྱེད་དངོས་ལས། དང་པོ་ལ། སེམས་ཅན་ཐམས་ཅད་ལ་སངས་རྒྱས་ཀྱི་སྙིང་པོ་ཡོད་པའི་རྟགས་སུ། མགོན་པོ་བྱམས་པས། རྒྱུད་བླར། རྫོགས་སངས་སྐུ་ནི་འཕྲོ་ཕྱིར་དང༌། །
དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པའི། སེམས་ཅན་ལ་ཡོད་པའི་དེ་བཞིན་ཉིད་དང༌། སངས་རྒྱས་ཀྱི་ཆོས་སྐུ་ལ་ཡོད་པའི་དེ་བཞིན་ཉིད་སྟོང་པ་ཉིད་ལ་བཟང་ངན་མེད་པ་ལ་བསམས་ནས། རྒྱ་བོད་ཀྱི་བླ་མ་ཁ་ཅིག་སེམས་ཅན་ཐམས་ཅད་ལ་གཞི་དུས་ཀྱི་ཆོས་སྐུ་ཡོད་པར་འདོད་ཀྱང་སྤྱིར་གཞི་དུས་ཀྱི་ཆོས་སྐུ་ཞེས་བྱ་བའི་རྣམ་གཞག་ཀྱང་བདེ་བར་གཤེགས་པའི་གསུང་རབ་ཉིད་ཀྱི་བརྡ་དང་སྦྱར་ན་འགྲུབ་པར་དཀའ་མོད། དེ་ལྟ་ནའང་གཞི་དུས་ཀྱི་ཆོས་སྐུ་ཞེས་པའི་ཐ་སྙད་ཅིག་བྱེད་ནའང༌། དེ་ སྤྱིར་ཆོས་སྐུའི་འཇོག་མཚམས་ལ། ཐེག་པ་གོང་འོག་གི་དབང་དུ་གྱུར་པའི་གཞུང་ལུགས་སོ་སོ་ནས་འཇོག་མཚམས་མི་འདྲ་བའི་འདོད་ཚུལ་དུ་མ་བྱུང་བར་སྣང་སྟེ།
བྱེ་སྨྲས་ནི། ཟད་མི་སྐྱེ་ཤེས་པའི་མི་སློབ་ལམ་ལ་ཆོས་སྐུར་འཇོག ། སློབ་དཔོན་ཟླ་བ་གྲགས་པས་ནི། ཆོས་ཅན་ལོངས་སྤྱོད་རྫོགས་སྐུའི་ཆོས་ཉིད་སྤྲོས་པ་ཐམས་ཅད་དང་བྲལ་བའི་དབྱིངས་ལ་ཆོས་སྐུར་འཇོག ། ལུང་ཆོས་སྐུ་བཞིར་འདོད་པའི་ལུགས་ཀྱིས། ལོངས་སྤྱོད་རྫོགས་སྐུ་དང་ངོ་བོ་ཉིད་སྐུའི་ཚོགས་དོན་ལ་ཆོས་སྐུར་འཇོག གསུམ་དུ་འདོད་པའི་ལུགས་ཀྱི། ཕྲིན་ལས་ལ་ཆོས་སྐུར་འཇོག་པ་དང༌། སྐུ་དང་ཡེ་ཤེས་ཀྱི་ཚོགས་དོན་ལ་ཆོས་སྐུར་འཇོག་པའི་ལུགས་གཉིས་ཡོད་ལ། ཡང་རྟོགས་པ་ཡེ་ཤེས་ལ་ཆོས་སྐུར་འཇོག་པའི་བརྡ་ཆད་ཅིག་ཀྱང་ཡོད་དོ། །
རྒྱུད་བླ་མར་ནི། རང་དོན་བྲལ་བའི་ཡོན་ཏན་སོ་གཉིས་སུ་བྱེད་པའི་སྐུ་གང་ཡིན་པ་དེ་ཆོས་སྐུ་མཚན་ཉིད་པ་ཡིན་པར་གསུངས་ལ། ལུགས་འདི་ལྟ་ན། སེམས་ཅན་ལ་གཞི་དུས་ཀྱི་ཆོས་སྐུ་ཡོད་བྱ་བ་འོང་དོན་མེད་ཀྱང༌། དགོངས་གཅིག་འགྲེལ་བྱེད་སྔ་རབས་པས་གཞི་དུས་ཀྱི་ཆོས་སྐུ་ཁས་ལེན་པར་བྱེད་པ་ནི་ལེགས་པར་མ་སྦྱངས་པའི་དབང་གིས་ཡིན་ལ། མདོར་ན་མདོ་ལུགས་ཀྱི་ཆོས་སྐད་དང་བསྟུན་ན་སེམས་ཅན་ལ་གཞི་དུས་ཀྱི་སྐུ་བཞི་ཡོད་པར་འདོད་པ་སོགས་མི་འགྲུབ་བོ། ། མཆན།
ཆོས་སྐུ་མཚན་ཉིད་པ་ནི་མ་ཡིན་ཏེ། སྟོབས་སོགས་ནི་ཁྱད་པར་དུ་བྱས་པའི་སྐུ་མ་ཡིན་པའི་ཕྱིར། འབྲས་བུའི་ཆོས་སྐུ་མཚན་དཔེ་དང་བཅས་པ་སེམས་ཅན་ཐམས་ཅད་ལ་ཡོད་པར་འདོད་པ་ནི།
དོལ་བུ་པ་ཆེན་པོས་སྨྲ་བར་སྣང་ངོ༌། ། གཉིས་པ་སྒྲུབ་བྱེད་དངོས་ལ། ཚུལ་ཁྲིམས་དང་ཕྱག་ཆེན་གནད་གཅིག་ཚུལ་མཚུངས་པར་གཅིག་པ་ནི། ཐེག་ཆེན་འཕགས་པས་སེམས་ཅན་ཐམས་ཅད་ཀྱི་གནས་ཚུལ་བདག་གཉིས་དང་བྲལ་བ་ལ། དེ་ལས་ཕྱིན་ཅི་ལོག་བདག་ཏུ་འཛིན་ནས་འཁོར་བར་འཁྱམས་པའི་ཕ་མ་སེམས་ཅན་ལ་བརྩེ་བས་མ་བཟོད་ནས་སེམས་ཅན་ཐམས་ཅད་བྱང་ཆེན་ལ་འགོད་པའི་ཆེད་དུ། བྱང་ཆུབ་སེམས་དཔའ་བདག་ཉིད་ཀྱིས་ཀྱང་ཚུལ་ཁྲིམས་བསྲུང་ཞིང༌། སེམས་ཅན་ཐམས་ཅད་ཀྱང་ཚུལ་ཁྲིམས་བླ་ན་མེད་པ་ལ་འགོད་པར་བྱེད་པའི་ཚུལ་ཁྲིམས་དེ་ནི་ཕྱག་ཆེན་གྱི་ཟབ་མོ་སྟོང་པ་ཉིད་རྟོགས་པའི་ཡེ་ཤེས་ཀྱིས་ཀུན་ནས་ཟིན་པའི་ཚུལ་ཁྲིམས་ཡིན་པས། སྟོང་ཉིད་རྟོགས་པའི་ཡེ་ཤེས་དེ་ཉིད་ཀྱིས་འཆལ་ཚུལ་སྤོང་བའི་སེམས་དཔར་ཡང་དོན་གྱིས་གྲུབ་པ་ཡིན་ནོ། ། ཡང་དག་པར་རྫོགས་པའི་སངས་རྒྱས་ཀྱི་སའི་ཕྱག་རྒྱ་ཆེན་པོ་མངོན་པར་བྱང་ཆུབ་པའི་ཡེ་ཤེས་ལའང༌། ཡེ་ཤེས་ལས་གཞན་དུ་དབྱེར་མི་རུང་བའི་ཟག་པ་མེད་པའི་ཚུལ་ཁྲིམས་ཀྱི་ཕུང་པོ་མངའ་བ་ཡིན་ནོ། །
ཕྱག་རྒྱ་ཆེན་པོའི་རིགས་སམ་ལྷན་སྐྱེས་ཀྱི་རིགས་སམ་བདེ་ཆེན་གྱི་རིགས་ཀྱི་སེམས་ཅན་ཐམས་ཅད་ཀྱི་རང་བཞིན་ལ་ཁྱབ་པའི་ཆོས་ཉིད་ཀྱི་སྟོབས་ཀྱིས་སོ་སོ་སྐྱེ་བོས་ཚུལ་ཁྲིམས་བསྲུངས་པས་ཕྱག་རྒྱ་ཆེན་པོའི་དངོས་གྲུབ་ཐོབ་པའི་རྒྱུར་འགྱུར་བ་ནི་འབྲས་བུ་དང་རྗེས་སུ་མཐུན་པའི་ཚུལ་མཚུངས་པར་གཅིག་པ་ཡིན་ནོ། ། ཡང་ཚུལ་ཁྲིམས་བསྲུངས་པའི་བྱེད་ལས་ཀྱིས་ནི། གདུང་བ་དང་བྲལ་ནས་བསིལ་བ་ཐོབ་པ་བྱེད་པ་ཡིན་ལ། སོ་སོ་སྐྱེ་བོ་ཆོས་ཅན། ཁྱོད་ཀྱིས་ཚུལ་ཁྲིམས་བསྲུངས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་འབྲས་བུ་ཐོབ་བྱེད་ཀྱི་རྒྱུའམ་རྡོ་རྗེའི་རྣལ་འབྱོར་བསྒོམས་པ་དང་རྗེས་སུ་མཐུན་པའི་མཚུངས་རྒྱུར་འགྲོ་བ་ཡིན་ཏེ། སེམས་ཅན་ཐམས་ཅད་ལ་ཕྱག་རྒྱ་ཆེན་པོའི་རིགས་ཡོད་པའི་ཕྱིར། ཁྱབ་པ་ཡོད་དེ། སེམས་ཅན་ཐམས་ཅད་ལ་ཕྱག་རྒྱ་ཆེན་པོའི་རིགས་སམ་རྒྱུས་ཁྱབ་པ་དེ། འཕགས་པའི་ལམ་རྡོ་རྗེའི་རྣལ་འབྱོར་བསྒོམས་པས། དེ་ལ་མ་དག་པའི་དྲི་མ་སྦྱངས་ནས།
འབྲས་བུ་ཕྱག་ཆེན་གྱི་དངོས་གྲུབ་ཐོབ་པའི་ཉེར་རྒྱུར་རིགས་པ་གང་ཞིག ། དེ་རིགས་ན་སེམས་ཅན་ཐམས་ཅད་ལ་ཕྱག་རྒྱ་ཆེན་པོའི་རིགས་སམ་རྒྱུ་ཡོད་པ་དེ། སོ་སོ་སྐྱེ་བོས་བྱང་ཆུབ་ཀྱི་ལམ་དུ་འགྲོ་བའི་ཚུལ་ཁྲིམས་བསྲུངས་པས། དེ་ལ་མ་དག་པའི་ཚུལ་འཆལ་སྦྱངས་ནས་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་རིང་རྒྱུན་ཡང་རིགས་པའི་ཕྱིར། མཆན། ཕྱག་རྒྱ་ཆེན་པོའི་རྟོགས་པས་ཀྱང་སྡུག་བསྔལ་དང་བྲལ་ནས་བདེ་བ་ཐོབ་པར་བྱེད་པའི་ཕྱིར། ཚུལ་ཁྲིམས་ཀྱི་བྱེད་ལས་དང༌། ཕྱག་ཆེན་གྱི་བྱེད་ལས་གཉིས་ཀྱང་སྡུག་བསྔལ་གྱི་འཆིང་བ་ལས་གྲོལ་ཞིང་གྲུབ་བདེའི་གོ་འཕང་ཐོབ་བྱེད་དུ་མཚུངས་པར་སྤྱོད་པའོ། ། ཚུལ་ཁྲིམས་དང་ཕྱག་རྒྱ་ཆེན་པོ་ཕན་ཚུན་གཅིག་པར་འབྲེལ་བར་གཅིག་ཚུལ་ནི། རྒྱུ་ཟག་བཅས་ཀྱི་ཚུལ་ཁྲིམས་རྣམ་དག་བསྲུངས་པའི་སྟོབས་ཀྱིས།
འབྲས་བུ་ཟག་མེད་ཕྱག་རྒྱ་ཆེན་པོའི་དངོས་གྲུབ་ཐོབ་པའི་རྟེན་བྱེད་པའི་ཁམས་དྲུག་ལྡན་གྱི་མི་ལུས་ཐོབ་པར་འགྱུར་བའི་ཕན་ཚུན་རྒྱུ་འབྲས་སུ་འབྲེལ་བ་གྲུབ་པའི་རྒྱུན་གཅིག་པ་ལ་དགོངས་པའོ། ། སྤྱིར་དུག་གསུམ་གྱིས་ཀུན་ནས་བསླངས་པའི་ལས་ཀྱིས་ངན་སོང་གསུམ་དུ་འཕེན་པར་བྱེད་ལ། ངན་སོང་དུ་ནི་སྡུག་བསྔལ་གྱིས་མནར་བས་མངོན་མཐོ་དང་ངེས་ལེགས་ཀྱི་འབྲས་བུ་ཁྱད་པར་ཅན་སྒྲུབ་པར་མི་ནུས། དེས་ན་ཆོས་འདི་པའི་ལུགས་ཀྱི་ཡང་དག་པར་བླངས་པའི་སྡོམ་པས་ངན་སོང་དུ་སྐྱེ་བའི་རྒྱུ་མི་དགེ་བ་སྤོང་བར་བྱེད་པའི་རྒྱུ་ཚུལ་ཁྲིམས་བསྲུངས་པའི་རྒྱུ་ལས་འབྲས་བུ་སངས་རྒྱས་ཀྱི་བསྟན་པ་སྒྲུབ་པར་ནུས་པའི་མངོན་པར་མཐོ་བ་མཐོ་རིས་ཀྱི་ལུས་རྣམ་དག་ཐོབ་ནས། བརྒྱུད་ནས་ངེས་པར་ལེགས་པའི་གོ་འཕང་ཡང་ཐོབ་པར་བྱེད་དོ། ། འདིར་དཔལ་ལྡན་ཨ་ཏི་ཤའི་མན་ངག་ལུགས་ཀྱིས། ཆོས་འདི་པ་ལས་ཕྱི་རོལ་དུ་གྱུར་པའི་ལུགས་ཀྱི་མི་དགེ་བ་བཅུ་སྤངས་ཤིང་དགེ་བ་བཅུ་བསྒྲུབས་པའི་བར་ལ་དགེ་བའི་འབྲས་བུ་ནི། བདེ་བར་གཤེགས་པའི་བསྟན་པ་རིན་པོ་ཆེ་བསྒྲུབ་པར་མི་ནུས་པའི་ལྷ་མིའི་ལུས་ཙམ་པོ་ཐོབ་ལ། ཆོས་འདི་པ་དང་ཆོས་འདི་པ་ལས་ཕྱི་རོལ་དུ་གྱུར་པའི་ལུགས་གང་ལ་ཞུགས་ཀྱང༌། ཚེ་འདིར་བདག་བཟང་པོའོ། །
བཙུན་པོའོ་ཞེས་པའི་སྙན་གྲགས་ཙམ་ལ་ཆགས་པ་དང༌། གཞན་གྱི་བཟང་པོའོ་ཞེས་སྨ་འབེབས་པ་དང་ཕྲག་དོག་གི་ཀུན་ནས་བསླངས་ཏེ་ལུས་ངག་གི་མི་དགེ་བ་སྤངས། ལུས་ངག་གི་དགེ་བ་སྒྲུབ་པ་དེ་འབྲས་བུ་ལྷ་མིའི་ལུས་ཙམ་པོ་བ་ཡང་མི་ཐོབ་སྟེ། དེས་ཚུལ་ཁྲིམས་བསྲུངས་པའི་ཀུན་སློང་ཆགས་སོགས་ཀྱིས་བྱས་པ་གང་ཞིག ། ལོག་ལྟ་དང་མཚུངས་ལྡན་གྱིས་ཀུན་ནས་བསླངས་པའི་ལས་ཡིན་པའི་ཕྱིར། རྟགས་ཕྱི་མ་གྲུབ་སྟེ། མི་དགེ་བའི་ལས་ཀྱི་ངན་སོང་དུ་སྐྱེ་བར་ཡིད་ཆེས་པའི་དད་པའི་སྒོ་ནས། ལུས་ངག་གི་མི་དགེ་བ་སྤངས་པ་མ་ཡིན་པའི་ཕྱིར་དང༌། ཆགས་སོགས་ཀྱི་ལས་བསགས་པ་ཡང་ལོག་པའི་ལྟ་བ་དང་ལྡན་པ་ལ་འབྱུང་གི ། དེ་དང་མི་ལྡན་པ་ལ་མི་འབྱུང་བའི་ཕྱིར།
དེས་ན་ཐེག་པ་ཆེན་པོའི་ལུགས་ཀྱི། ཡིད་ཀྱི་མི་དགེ་བས་ཀུན་ནས་བསླངས་པའི་ལུས་ངག་གི་དགེ་བས་ནི་འབྲས་བུ་བདེ་བ་མི་འབྱིན་པ་ཡང་ཡིད་ཀྱི་མི་དགེ་བའི་ལས་སྟོབས་ལྡན་གྱིས། ལུས་ངག་གི་དགེ་བ་སྟོབས་ཆུང་དེ་འབྲས་བུ་འབྱིན་པའི་ནུས་པ་ཉམས་པར་བྱེད་པ་ལ་དགོངས་པའོ། ། ཡིད་ཀྱི་མི་དགེ་བས་ཀུན་ནས་བསླངས་པའི་ལུས་ངག་གི་དགེ་བ་ལེགས་པར་སྤྱད་ཀྱང༌། ལས་དེས་ངན་སོང་དུ་འགྲོ་ན། འོག་ཏུ་ལས་དཀར་ནག་གི་འབྲས་བུ་བདེ་སྡུག་ཟང་ཐལ་དུ་ངེས་པར་བཤད་པ་དང་འགལ་ཞེ་ན། ཅི་ལ་འགལ་ཏེ། ཡིད་ཀྱི་མི་དགེ་བའི་ལས་སྟོབས་ལྡན་གྱིས་ལུས་ངག་གི་དགེ་བ་ལྟར་སྣང་གི་ནུས་པ་བསྐྱེད་པའི་འབྲས་བུ་བཅོམ་པས། ལུས་ངག་གི་དགེ་བའི་ཆ་དེས་འབྲས་བུ་བསྐྱེད་མ་ནུས་ལ། ཡིད་ཀྱི་མི་དགེ་བ་སྟོབས་ལྡན་གྱི་འབྲས་བུས་ངན་སོང་དུ་སྐྱེ་བར་འདོད་ཀྱིས་ལུས་ངག་གི་དགེ་བའི་འབྲས་བུས་ངན་སོང་དུ་སོང་བར་མི་འདོད་པའི་ཕྱིར།
མི་འགལ་བ་གྲུབ་བོ། ། མཆན། དོན་གྱི་དབང་འདི་གཟིགས་ནས་བྱང་ཆུབ་སེམས་དཔའ་ལུས་ངག་གི་མི་དགེ་བ་བདུན་གཞན་དོན་དུ་གནང་བའི་སྐབས་ཀྱང་ཡོད་པས། དེའི་ཚེ་ན་བྱང་ཆུབ་ཀྱི་སེམས་ཀྱི་དགེ་བ་སྟོབས་ཆེ་བས། ལུས་ངག་གི་མི་དགེ་བ་སྟོབས་ཆུང་དེ་འབྲས་བུ་འབྱིན་པའི་ནུས་པ་ཉམས་པར་བྱེད་པས། ལུས་ངག་གི་མི་དགེ་བ་ཡང་མི་དགེ་བའི་མིང་ཙམ་དུ་འགྱུར་གྱི། དོན་ལ་མི་དགེ་བ་ཡིན་པ་ཡང་འགྲུབ་པར་དཀའོ། ། འདི་ལྟ་བུ་ལ་སྔ་ཕྱིར་བྱོན་པའི་སྐྱེས་བུ་དག་གིས་གསུང་གིས་མི་དགེ་བ་ལྟར་སྣང་དང༌། དགེ་བ་མཚན་ཉིད་པ་དང༌། ལྟུང་བའི་གཟུགས་བརྙན་དང་ལྟུང་མེད་ཡང་དག་པར་འཆད་དོ། །
སོ་སོ་སྐྱེ་བོའི་འཁོར་རྩར་གྱུར་པའི་ ཉན་ཐོས་ཀྱི་སློབ་པ་འཕགས་པ་ཟག་བཅས་ཀྱི་དགེ་བའི་ལས་གསོག་པ་ཡོད་ལ། མི་དགེ་བའི་ལས་ཀྱང་རྒྱུན་ཞུགས་དང་ཕྱིར་འོང་གིས་སོག་པ་ཡོད་ཀྱང༌། ལས་དེས་ངན་འགྲོ་དང་བདེ་འགྲོ་འཁོར་བར་རྣམ་སྨིན་གྱི་འབྲས་བུ་འབྱིན་པ་མི་སྲིད་དེ། གང་ཟག་གིས་བདག་ཏུ་ལྟ་བ་དང་དེ་དང་མཚུངས་ལྡན་གྱི་མ་རིག་པས་བདག་མེད་རྟོགས་པའི་ཤེས་རབ་ཀྱིས་སྤངས་ཟིན་པའི་རྗེས་སུ་བདག་ལྟ་ལ་བརྟེན་ནས་འཁོར་བར་འཕེན་བྱེད་ཀྱི་ལས་གསར་པ་མི་གསོག་པའི་ཕྱིར། འོ་ན་རྒྱུན་ཞུགས་སྲིད་པ་ལན་བདུན་པ་ལྟ་བུ་ལས་ཉོན་གྱི་དབང་གིས་འཁོར་བར་སྐྱེ་བ་དེ་ཅི་ལྟ་བུ་ཞེ་ན། སྔར་བདེན་པ་མ་མཐོང་གོང་གི་མ་རིག་པ་དང་འདུ་བྱེད་ཀྱིས་འཁོར་བར་སྐྱེ་བ་ལེན་བྱེད་ཀྱི་འཕེན་པ་ཡོད་པ་དེ། སླར་འཕགས་པས་སྒོམ་སྤངས་ཕྱི་མ་རྣམས་སྤོང་བའི་སླད་དུ་སྐྱེ་བ་ལེན་པ་ན། སྐྱེ་བ་ལེན་འདོད་ཀྱི་སྲེད་ལེན་སྒོམ་སྤང་དུ་གྱུར་པའི་ཆགས་པས་གསོས་བཏབ་ནས་སྐྱེ་བ་བླངས་པ་ཡིན་གྱི། ཉན་ཐོས་གསར་དུ་འདུ་བྱས་ནས་སྐྱེ་བ་བླངས་པ་མ་ཡིན་ནོ། ། དེས་ན་སྲེད་ལེན་མེད་ན་ས་དེར་མི་སྐྱེ་བ་ནི།
ཕྱིར་མི་འོང་འདོད་པ་ལ་སྲེད་ལེན་མེད་པས་འདོད་པར་མི་སྐྱེ་བ་བཞིན་ནོ། ། དེའི་ཕྱིར། བདེན་པ་མཐོང་ལ་འཕེན་པ་མེད། ། སྲེད་དང་བྲལ་ལ་ཡང་སྲིད་མེད། ། ཅེས་སོ། ། ཐེག་ཆེན་འཕགས་པ་ནི་འཁོར་བར་འཕེན་བྱེད་ཀྱི་ལས་གསོག་པ་མེད་ལ། སེམས་ཅན་གྱི་དོན་དུ་ཆེད་དུ་གཉེར་ནས་མི་སྤོང་བའི་ཆགས་སོགས་ཀྱི་སྲེད་ལེན་འཁོར་བར་སྐྱེ་བའི་གསོས་འདེབས་སུ་གྱུར་པའི་ཟག་བཅས་ཀྱི་དགེ་བའི་ལས་གསོག་པར་ཡང་གསུང་རབ་ནས་བཤད་ཅིང༌། ཡང་བྱང་འཕགས་འཁོར་བར་སྐྱེ་བ་ལེན་པ་ནི་སྨོན་ལམ་དང་སྤྲུལ་པས་སྐྱེ་བ་ལེན་པའང་ཡོད་པར་གསུང་རབ་ནས་བཤད་པ་ལ། སྔ་མའི་དགོངས་པ་ནི་དམན་ལམ་སྔོན་དུ་མ་སོང་བའི་འཕགས་པ་ས་བདུན་པ་མན་ཆད་དུ་ཉོན་སྒྲིབ་ཀྱི་བག་ཆགས་མ་སྤངས་པས། ཉོན་སྒྲིབ་ཀྱི་བག་ལ་ཉལ་དུ་གྱུར་པའི་འདོད་སྲེད་ཀྱི་སྲེད་ལེན་གྱིས་གསོས་བཏབ་ནས་འཁོར་བར་སྐྱེ་བ་ལེན་པ་ཡིན་ལ།
དགོངས་པ་ཕྱི་མ་ནི་དམན་ལམ་སྔོན་དུ་སོང་བའི་འཕགས་པ་དང་ས་བདུན་པ་ནས་ཉོན་སྒྲིབ་ཀྱི་བག་ཉལ་ཟད་པར་སྤངས་པས། དེ་ཡན་གྱིས་འཁོར་བར་སྐྱེ་བ་ལེན་པའི་དབང་དུ་བྱས་པའོ། ། མཆན། མ་རིག་པས་ཀུན་ནས་བསླངས་པའི་ཟག་བཅས་ཀྱི་ཚུལ་ཁྲིམས་བསྲུངས་པའི་འབྲས་བུ་ནི། ལས་ཉོན་གྱི་དབང་འབྲས་ མངོན་པ་གོང་འོག་ནས་བཤད་པའི་དབང་འབྲས་ནི། ཟག་པ་དང་བཅས་པའི་ལས་མི་དགེ་བ་དང་དགེ་བ་བསགས་པའི་དབང་ངམ་རྒྱུས། ཡུལ་ཡིད་དུ་འོང་དང་མི་འོང་བར་སྐྱེ་བ་ནི་དབང་གིས་འབྲས་བུ་ཡིན་ལ། སྐྱེས་བུ་བྱེད་པའི་འབྲས་བུ་ཕྱི་རོལ་གྱི་ཡུལ་ལ་སྨིན་པའི་དོན་ནི་མ་ཡིན། མངོན་པ་འོག་མ་ནས་སྐྱེས་བུ་བྱེད་པའི་འབྲས་བུ་ཞེས་འབྱུང་བ་ནི། བདག་པོའི་འབྲས་བུ་དང་མི་གཅིག་ཏེ།
བྱེད་རྒྱུ་ལ་ནུས་བཅས་དང་ནུས་མེད་གཉིས་ཡོད་པའི། བྱེད་རྒྱུ་ནུས་བཅས་ཀྱི་བསྐྱེད་པའི་འབྲས་བུ་ལ་བྱེད་འབྲས་ཟེར་ལ། དེའི་སྒྲ་བཤད་པ་ལའང༌། བྱེད་རྒྱུ་ནུས་མེད་ལས་ནུས་བཅས་ལྷག་པས། ལྷག་པའི་འབྲས་བུ་ཞེས་དོན་འགྱུར་དང༌། བྱེད་པའི་འབྲས་བུ་ཞེས་ཚིག་འགྱུར་བྱས་པ་ཡིན་པར་སྔོན་གྱི་ལོ་པཎ་རྣམས་ཀྱིས་མཛད་འདུག ། མཆན། སུ་གྱུར་པའི་མ་དག་པའི་ཞིང་དུ་རྣམ་སྨིན་གྱི་འབྲས་བུར་གྱུར་པའི་ལུས་ལེན་པར་བྱེད་ཅིང༌། རྒྱུ་མཐུན་གྱི་འབྲས་བུར་གྱུར་པའི་ལོངས་སྤྱོད་ལ་ལོངས་སྤྱོད་པར་བྱེད་དོ། ། ཐེག་ཆེན་འཕགས་པས་ཟག་མེད་ཀྱི་ཚུལ་ཁྲིམས་བསྲུངས་པའི་རྒྱུས།
ལས་ཉོན་གྱིས་འདུས་མ་བྱས་པའི་ཞིང་དག་པར་སྐྱེ་བ་ལེན་པར་བྱེད་དོ། ། དེ་ལྟར་སྐྱེས་པའི་ལུས་ཕུན་སུམ་ཚོགས་པ་དེ་ཁམས་དང་སས་བསྡུས་ཀྱི་མ་དག་པའི་ཞིང་རྣམས་སུ་སྣང་བ་ཆེན་པོས་འགེངས་པར་བྱེད་ནས་བྱང་འཕགས་དེ་མཐོང་ཐོས་དྲན་རེག་ཐམས་ཅད་ལས་སྒྲིབ་ཟད་པར་འགྱུར་བ་དང༌། སྡུག་བསྔལ་གྱི་རྒྱུན་གཅོད་པར་བྱེད་པ་ནི། དཔེར་ན་འཕགས་པ་སྤྱན་རས་གཟིགས་དབང་ཕྱུག་གི་རྣམ་ཐར་བཞིན་ནོ། ། སྤྱིར་ཐེག་པ་ཆེན་པོའི་ཚུལ་ཁྲིམས་ལ་གསུམ་ལས། རང་དང་གཞན་གྱིས་སེམས་ཅན་དམན་པ་ཞིག་གི་སྲོག་གཅོད་སྤང་དུ་འཇུག་པ་ནས། མཐར་སྲུང་མེད་གསུམ་གྱི་བར་དུ་འགོད་པ་ནི་ཉེས་སྤྱོད་སྡོམ་པའི་ཚུལ་ཁྲིམས་ཡིན། རང་དང་གཞན་ལ་བདེ་བར་གཤེགས་པའི་གསུང་ཤོ་ལོ་ཀ་གཅིག་འཛིན་དུ་འཇུག་པ་ནས་བཟུང༌། རྣམ་པ་ཐམས་ཅད་མཁྱེན་པའི་ཡེ་ཤེས་ལ་སློབ་ཏུ་འཇུག་པའི་བར་ཐམས་ཅད་དགེ་བ་ཆོས་སྡུད་ཀྱི་ཚུལ་ཁྲིམས་ཡིན། རང་དང་གཞན་ལ་ཟས་གོས་ཙམ་གྱིས་ཕན་འདོགས་པ་ནས་བཟུང༌།
བླ་མེད་བྱང་ཆུབ་ཆེན་པོའི་གོ་འཕང་ལ་འགོད་པའི་ཕན་འདོགས་པའི་བར་ནི་སེམས་ཅན་དོན་བྱེད་ཀྱི་ཚུལ་ཁྲིམས་ཡིན། དེ་ཡང་དང་པོར་རང་གི་ཉེས་སྤྱོད་སྡོམ་པར་མ་བྱས་པར་གཞན་ཉེས་སྤྱོད་ལས་སྡོམ་པར་བྱེད་པ་དང༌། རང་གཞན་གྱི་རྒྱུད་ལ་དགེ་བའི་ཆོས་སྡུད་མི་ནུས་ཤིང༌། རང་རྒྱུད་ལ་བྱང་ཆེན་གྱི་དགེ་ཆོས་མེད་ན་གཞན་དོན་བྱེད་མི་ནུས་པས་ཉེས་སྤྱོད་སྤོང་བའི་ཚུལ་ཁྲིམས་བསྲུང་བ་འདི་གལ་ཆེ། བླ་ན་མེད་པ་ཡང་དག་པར་རྫོགས་པར་སངས་རྒྱས་ནས་ཀྱང་ཉེས་སྤྱོད་སྡོམ་པའི་ཚུལ་ཁྲིམས་སྤོང་བ་མ་ཡིན་ཏེ། སྐུ་གསུང་ཐུགས་བསྲུང་བ་མེད་པའི་ཚུལ་ཁྲིམས་དང་མི་འབྲལ་བར་བཞུགས་པ་ཡིན་པའི་ཕྱིར་ཞེས་གསུངས། སྐྱོན་སྤང་བར་བྱེད་ལས་གཅིག་ཚུལ་ནི། ལམ་རྡོ་རྗེའི་རྣལ་འབྱོར་དུ་གྱུར་པའི་ཕྱག་རྒྱ་ཆེན་པོས་ནི་ལས་སུ་བྱ་བ་སྒྲིབ་གཉིས་དངོས་སུ་སྤོང་བར་བྱེད་ལ། ཤཱི་ལས་ཀྱང་ལས་སུ་བྱ་བ་དེ་བརྒྱུད་ནས་བྱེད་པ་ལ་དགོངས་སོ། ། དེང་སང་ཁ་ཅིག
ཕྱག་རྒྱ་ཆེན་པོའི་རྟོགས་པ་ལྡན་ན། ཚུལ་ཁྲིམས་མ་བསྲུངས་ཀྱང་ཆོག་ཟེར་ནས་རང་གཞན་གྱི་རྒྱུད་ལ་དགེ་བའི་སྤྱད་པ་རྣམས་ནི་འདོར་དུ་འཇུག ། མི་དགེ་བའི་སྤྱད་པ་རྣམས་ལེན་དུ་འཇུག་པ་ནི་དགའ་རབ་དབང་ཕྱུག་གིས་བྱིན་རླབས་ཡང་དག་པར་ཞུགས་པའོ། ། མཐོང་སྤང་བརྒྱད་ཅུ་རྩ་བརྒྱད་སྤང་ཞེས་དང༌། སྒོམ་སྤང་བཞི་བརྒྱ་དང་བཅུ་བཞི་སྤང་ཞེས་སོགས་ལ། སྤྱིར་སྒྲིབ་པ་ལ་ཕུང་པོ་ལ་བདག་ཏུ་ལྟ་བས་བསྐྱེད་ནས་ཆགས་སྡང་རྨོངས་གསུམ་གྱིས་ཀུན་ནས་བསླངས་པའི་དགེ་མི་དགེ་མི་གཡོ་བའི་ལས་གསུམ་གྱི་ཁམས་གསུམ་དུ་འཁོར་བར་བྱེད་པ་ཉོན་སྒྲིབ་ཕུང་པོ་ལྔ་ལ་ཆོས་ཀྱི་བདག་ཏུ་བཟུང་བ་ལ་བརྟེན་ནས། འཁོར་གསུམ་དུ་སྤྲོས་མཚན་དུ་ཕྱེ་ནས་བདེན་འཛིན་དང་བདེན་མེད་དུ་འཛིན་པའི་ལས་བསགས་པས་སྲིད་ཞི་ལས་མི་རྒལ་བར་བྱེད་པ་ཤེས་སྒྲིབ་གཉིས་ལས། དང་པོ་ཉོན་སྒྲིབ་ལ་ལོག་པའི་བསྟན་བཅོས་ཉན་པ་སོགས་ལས་རྙེད་པའི་ཀུན་བཏགས་ཀྱི་ཆ་ནི་མཐོང་སྤང༌། ལྷན་སྐྱེས་ཀྱི་ཆ་ནི་སྒོམ་སྤང་ཡིན་ལ། སྤྱིར་འདོད་ཆགས།
མ་རིག་པ། ང་རྒྱལ། ཁོང་ཁྲོ། ཐེ་ཚོམ། ལྟ་བ་སྟེ་རྩ་བའི་ཉོན་མོངས་པ་དྲུག ། དེ་ལྟ་བ་ལ་འཇིག་ཚོགས་སུ་ལྟ་བ། མཐར་འཛིན་པར་ལྟ་བ། ལོག་པར་ལྟ་བ། ལྟ་བ་མཆོག་འཛིན། ཚུལ་ཁྲིམས་དང་བརྟུལ་ཞུགས་མཆོག་འཛིན་ཏེ་ལྔར་ཕྱེ་བས་ལོག་ཞུགས་བཅུར་འཇོག་གོ །
དེས་གང་ལ་ལོག་པར་འཇུག་ན་སྡུག་བསྔལ། ཀུན་འབྱུང༌། འགོག་པ། ལམ་བདེན་ཏེ་བདེན་པ་བཞི་ལ་ལོག་པར་འཇུག་སྟེ། ཐེག་ཆེན་པས་ནི་འདོད་ཁམས་ན་བདེ་བ་བཞི་རེ་རེ་ལ་ལོག་ཞུགས་བཅུར་ཕྱེ་བས་བཞི་བཅུ། གཟུགས་ཁམས་ས་བཞི་དང་གཟུགས་མེད་ས་བཞི་སྟེ། ཁམས་གོང་མའི་ས་བརྒྱད་ན་ཁོང་ཁྲོ་མེད་པས་ལོག་ཞུགས་དགུ་རེ་ཡོད་པས་དགུ་བརྒྱད་དོན་གཉིས་ཏེ་མཐོང་སྤང་བརྒྱ་དང་བཅུ་གཉིས་སུ་འཆད། ཉན་ཐོས་པས་ནི་མཛོད་ལས། དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། །
འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། ཅེས་དང༌། ཁོང་ཁྲོ་མ་གཏོགས་དེ་དག་ནི། ། གཟུགས་ཁམས་གཟུགས་མེད་དེ་དང་འདྲ། ། ཞེས་པས། འདོད་ཁམས་སུ་སྡུག་བསྔལ་བདེན་པ་ལ་དམིགས་པའི་ལོག་ཞུགས་བཅུ། ཀུན་འབྱུང་དང་འགོག་པ་ལ་ལྟ་བ་དང་པོ་འཇིག་མཐའ་གཉིས་དང་ཚུལ་ཁྲིམས་བརྟུལ་ཞུགས་མཆོག་འཛིན་མི་འཇུག་པས། ལོག་ཞུགས་བདུན་རེ། ལམ་ལ་ལྟ་བ་དང་པོ་གཉིས་ཁོ་ན་མི་འཇུག་པས་ལོག་ཞུགས་བརྒྱད་དེ།
དྲིལ་བས་སོ་གཉིས། ཁམས་གོང་རྣམས་གཟུགས་གཟུགས་མེད་ཀྱི་ས་གཉིས་སུ་བསྡུས་ཏེ་ཁོང་ཁྲོ་བརྒྱད་པོ་དོར། གཞན་འདོད་པ་བཞིས་བརྩིས་པས་ཉེར་བརྒྱད་རེ་འབྱུང༌། དེ་རྣམས་བསྡོམས་པས་མཐོང་སྤང་བརྒྱད་ཅུ་རྩ་བརྒྱད་དུ་འདོད་དོ། ། སྒོམ་སྤངས་ནི། ཐེག་ཆེན་པས་ལྟ་བ་ལྔ་ལས་ལྟ་བ་ཕྱི་མ་གསུམ་དང་ལྟ་མིན་ལྔ་ལས་ཐེ་ཚོམ་སྟེ་བཞི་ནི་མཐོང་སྤང་ཁོ་ན་ཡིན་པས་དོར་ཏེ་ལྷག་མ་འདོད་པར། འཇིག་ལྟ། མཐར་ལྟ། འདོད་ཆགས། ཁོང་ཁྲོ།
ང་རྒྱལ། མ་རིག་པ་སྟེ་ལོག་ཞུགས་དྲུག ། དེ་ཆེ་ཆུང་འབྲིང་པོ་ནང་ཚན་དང་བཅས་པ་དགུས་བསྒྱུར་བས་ལྔ་བཅུ་རྩ་བཞི། གོང་མའི་ས་བརྒྱད་དུ་དེ་ལས་ཁོང་ཁྲོ་ཕྲི་བས་ལོག་ཞུགས་ལྔ་ཚན་བརྒྱད། དེ་ཆུང་འབྲིང་ཆེན་པོ་དགུས་བསྒྱུར་བས་སུམ་བརྒྱ་དྲུག་ཅུ་རྣམས་བསྡོམས་པས་སྒོམ་སྤང་གི་ལོག་ཞུགས་བཞི་བརྒྱ་དང་བཅུ་བཞི་ཡོད་དོ། ། ཉན་ཐོས་པས་ནི། བརྒྱད་ཅུ་རྩ་གཅིག་དང༌། དགུ་བཅུ་ཐམ་པ་དང༌། ཉིས་བརྒྱ་དང་བདུན་ཅུ་ཐམ་པའི་ལུགས་དང༌། དགུ་བཅུ་རྩ་བརྒྱད་པ་དང༌།
ཉིས་བརྒྱ་དང་ལྔ་བཅུ་རྩ་བཞི་སྟེ་ལུགས་ལྔ་ལས། དང་པོ་ནི། ཁམས་གསུམ་ས་དགུ་རེ་རེ་ལ་སྤང་བྱ་ཆེན་པོའི་ཆེ་འབྲིང་ཆུང་གསུམ། འབྲིང་གི་ཆེ་འབྲིང་ཆུང་གསུམ། ཆུང་ངུའི་ཆེ་འབྲིང་ཆུང་གསུམ་སྟེ་དགུ་དགུར་ཕྱེ་བས་བརྒྱད་ཅུ་རྩ་གཅིག་གོ ། གཉིས་པ་ནི། ལོག་ཞུགས་བཅུ་པོ་ལ་ཁམས་གསུམ་དུ་ཕྱེ་བས་སུམ་ཅུ། དེ་ཆེ་འབྲིང་ཆུང་གསུམ་གྱི་བསྒྱུར་བས་དགུ་བཅུ་ཐམ་པའོ། ། གསུམ་པ་ནི། ལོག་ཞུགས་བཅུ་པོ་ས་དགུས་བསྒྱུར་བས་དགུ་བཅུ་ཐམ་པ།
དེ་ཆེ་འབྲིང་ཆུང་གསུམ་གྱི་བསྒྱུར་བས་ཉིས་བརྒྱ་བདུན་ཅུ་ཐམ་པའོ། ། བཞི་པ་ནི། མཛོད་ལས། བཞི་ནི་སྒོམ་པས་སྤང་བྱ་ཡིན། ། ཁོང་ཁྲོ་མ་གཏོགས་དེ་དག་ནི། ། གཟུགས་ཁམས་གཟུགས་མེད་དེ་དང་འདྲ། ། དེ་ལྟར་དགུ་བཅུ་བརྒྱད་དུ་འདོད། ། ཅེས་པས། མཐོང་སྤང་གྱ་བརྒྱད་ཀྱི་སྟེང་དུ་འདོད་ཆགས་ཁོང་ཁྲོ་ང་རྒྱལ་མ་རིག་པ་སྟེ་བཞི་དང༌། ཁམས་གོང་གཉིས་སུ་ཁོང་ཁྲོ་དོར་བའི་གསུམ་རེ་སྟེ་བཅུ་པོ་བསྣན་པས་གོ་བརྒྱད་དེ།
ཉན་ཐོས་པས་ལྟ་བ་ལྔ་དང་ཐེ་ཚོམ་མཐོང་སྤང་ཁོ་ནར་འདོད་པའོ། ། ལྔ་པ་ནི་སྔར་གྱི་ཉིས་བརྒྱ་དང་བདུན་ཅུ་པའི་སྟེང་ནས་འདོད་པའི་ཀུན་འབྱུང་ལ་འཇིག་ལྟ་མཐར་ལྟ་ཚུལ་ཁྲིམས་བརྟུལ་ཞུགས་མཆོག་འཛིན་ཏེ་གསུམ། འགོག་པ་ལ་དེ་གསུམ་སྟེ་དྲུག ། ལམ་བདེན་ལ་འཇིག་མཐའ་གཉིས་ཏེ་བརྒྱད་ཕྲི། ཁམས་གོང་མ་བརྒྱད་ནས་ཁོང་ཁྲོ་བརྒྱད་ཕྲི་བས་ཉིས་བརྒྱ་ང་བཞིའོ། ། ཡང་ཐམས་ཅད་བསྡོམས་ན། དབྱེ་སྒོ་འདི་ལྟ་བུ་ཡང་འགྱུར་ཏེ། མཐོང་སྒོམ་གྱི་ལོག་ཞུགས་བཅུ་ལ་འདོད་པར་ཆེ་འབྲིང་ཆུང་ངུ་དབྱེ་བས་སུམ་ཅུ། ཁམས་གོང་མ་གཉིས་ན་ཁོང་ཁྲོ་མེད་པས་བརྒྱད་པོར་ཉོན་མོངས་དགུ་དགུར་ཕྱེ་བས་དོན་གཉིས། དེ་ལ་ཆེ་འབྲིང་ཆུང་ངུས་དབྱེ་བས་ཉིས་བརྒྱ་དང་བཅུ་དྲུག །
དེའི་སྟེང་དུ་འདོད་པའི་གསུམ་བསྣན་པས་ཉིས་བརྒྱ་ཞེ་དྲུག་ཏུ་ཡང་འགྱུར་རོ། །
གཉིས་པ་ཤེས་སྒྲིབ་ལ་ཀུན་ནས་ཉོན་མོངས་པ་དང་རྣམ་བྱང་གི་ཆོས་རྣམས་ལ་དོར་བྱ་དང་བླང་བྱར་རྟོགས་པའི་ཤེས་སྒྲིབ་བཟུང་རྟོག་དང༌། དེ་དག་ལ་དངོས་པོ་རྫས་ཡོད་ཀྱི་བྱེད་པོ་དང་བཏགས་པ་ཙམ་གྱིས་བྱེད་པོར་རྟོགས་པའི་ཤེས་སྒྲིབ་འཛིན་རྟོག་སྟེ་གཉིས། དང་པོ་ལ་འཇུག་པའི་ཕྱོགས་ཀྱི་རྟེན་ཅན་དགུ་དང༌། ལྡོག་པའི་ཕྱོགས་ཀྱི་རྟེན་ཅན་དགུ། གཉིས་པ་ལ་གང་ཟག་རྫས་ཡོད་དུ་འཛིན་པའི་རྟོག་པ་དགུ་དང༌། སྐྱེས་བུ་བཏགས་ཡོད་དུ་འཛིན་པའི་རྟོག་པ་དགུ་སྟེ་སོ་དྲུག ། དེ་ཁམས་གསུམ་གྱིས་བསྒྱུར་བས་བརྒྱ་དང་བརྒྱད་ཡོད་དོ། ། བཅོམ་ལྡན་འདས་བྱང་ཆུབ་ཤིང་དྲུང་དུ་ཞེས་སོགས་ལ། སྡེ་པའི་ལུགས་ཀྱིས་རང་རེའི་སྟོན་པ་འདི་ཉིད་སྔོན་བྱང་ཆུབ་སེམས་དཔའི་དུས་སུ་བསྐལ་པ་གྲངས་མེད་གསུམ་དུ་ཚོགས་ཀྱི་ལམ་ལ་ནན་ཏན་དུ་བྱས་ནས་བྲམ་ཟེའི་ཁྱེའུ་བླ་མར་སྐྱེས།
དེ་ནས་དགའ་ལྡན་དུ་དམ་པ་ཏོག་དཀར་པོར་འཁྲུངས། དེ་ནས་ཟས་གཙང་གི་སྲས་སུ་འཁྲུངས་ཏེ་བྱང་ཆུབ་ཀྱི་ཤིང་དྲུང་དུ་རྩྭ་འཚོང་བཀྲ་ཤིས་ལས་རྩྭ་བླངས་ཏེ། རྩྭའི་གདིང་བ་ལ་འདུག་པ་ཡན་ཆད་སོ་སོ་སྐྱེ་བོ་ཚོགས་ལམ་ཡིན་ལ། རྩྭའི་གདིང་བ་ལ་འདུག་ནས་བསམ་གཏན་བཞི་པའི་དངོས་གཞི་ལ་བརྟེན་ནས་སྦྱོར་ལམ་བཞི། མཐོང་ལམ་སྐད་ཅིག་མ་བཅུ་དྲུག ། སྒོམ་ལམ་དུ་རྣམ་ཐར་བརྒྱད་ལ་བརྟེན་ནས་ཟད་མི་སྐྱེ་ཤེས་པའི་ཡེ་ཤེས་མངོན་དུ་བྱས་ཏེ་འགོག་སྙོམས་དངོས་སུ་མངོན་དུ་མ་བྱས་ཀྱང༌། དེའི་ཐོབ་པ་མངོན་དུ་བྱས་ནས་སངས་རྒྱས་པར་འདོད་ལ། སངས་རྒྱས་ཁར་བདུད་སྦྲོན་པའི་འོད་ཟེར་བཀྱེ་བས་བདུད་ཀྱི་གནས་ན་རེ་བའི་རྒྱལ་མཚན་དང་དྭོགས་པའི་རྒྱལ་མཚན་གཉིས་ཡོད་པའི། སངས་རྒྱས་ཀྱི་བསྟན་པ་ཉམས་པའི་མཚན་མར་རེ་བའི་རྒྱལ་མཚན་གཡོ་ཞིང༌། བྱང་ཆུབ་སེམས་དཔའི་མངོན་པར་རྫོགས་པར་སངས་རྒྱས་པའི་མཚན་མར་དྭོགས་པའི་རྒྱལ་མཚན་གཡོ་བས།
དེའི་ཚེ་འོད་ཟེར་དེས་དྭོགས་པའི་རྒྱལ་མཚན་གཡོ་བར་བྱས་པས་བདུད་ཡིད་མ་བདེ་ནས་བར་ཆད་བྱ་བའི་ཕྱིར། ཕོ་ཉ་བ་ཤ་ནའི་རས་ཀྱིས་སྨད་དཀྲིས་པ། སྐྲ་གཟིངས་པ། རྟབ་རྟབ་པོ་འདྲ་བར་སྤྲུལ་ཏེ་གྲོང་ཁྱེར་སེར་སྐྱའི་གཞི་ནི་ལྷས་བྱིན་གྱིས་མནན། དེས་ས་མཚོ་མ་ལ་སོགས་པའི་བུད་མེད་དྲུག་ཁྲི་ནི་དབང་དུ་བྱས། ཡབ་རྒྱལ་པོ་ཟས་གཙང་མ་ཡང་སེམས་ཁོང་དུ་ཆུད་ཀྱིན་འདུག་ན། ཁྱོད་ཅིའི་ཕྱིར་བདེ་བར་འདུག་ཅེས་འཕྲིན་ཡིག་སྤྲིངས་པས། བྱང་ཆུབ་སེམས་དཔའ་སངས་རྒྱ་ཁ་མ་དེ་བཙུན་མོ་དང་ཡབ་ལ་འདོད་པ་དང༌། ལྷས་བྱིན་ལ་གནོད་སེམས་དང་རྣམ་འཚེའི་རྟོག་པ་སྐྱེ་བར་འཆད་པ་ནི། དེ་དུས་སོ་སྐྱེ་ཡིན་པའི་དབང་དུ་བྱས་པ་ཡིན་ལ།
དེ་ཡང་གདུལ་བྱ་ཉན་ཐོས་པའི་ལུགས་དང་མཐུན་པའི་རྣམ་པར་ཐར་པ་ཡིན་ནོ། ། ཐེག་ཆེན་དུ་ནི་རྣམ་ཐར་འདི་རང་རྒྱུད་པ་མ་ཡིན་པར་སྤྲུལ་པའི་མཛད་པར་འདོད་དོ། ། བྱང་ཆུབ་སེམས་དཔའ་རང་ཉིད་ཀྱིས་ཕྱི་ནང་གི་ཞིང་དག་པ་བསྒོམས་པའི་སྟོབས་ཀྱིས། གཙང་མའི་གནས་འོག་མིན་ཆེན་པོར་ལོངས་སྤྱོད་རྫོགས་སྐུར་སངས་རྒྱས་ནས། འཛམ་བུ་གླིང་དུ་སྤྲུལ་པ་ཙམ་དུ་འཚང་རྒྱ་བར་སྟོན་པ་ཡིན་པས། དེ་ལ་གནོད་སེམས་རང་རྒྱུད་པ་སོགས་ག་ལ་ཡོད་པས་སྤྲུལ་པའོ། ། སྤྱིར་གཙང་མའི་གནས་ཀྱི་འོག་མིན་ལ་ཡང༌། ཉན་ཐོས་དང་ཐུན་མོང་བར་གྲགས་པ་འཕགས་པ་སྐྱེ་བའི་གནས་ཀྱི་འོག་མིན་དང༌། རྒྱུའི་ཐེག་པའི་ཐུན་མོང་བར་ལྷ་དང་ཀླུ་ལ་སོགས་པའི་འཁོར་འདུ་བར་རུང་བའི་འོག་མིན་དང༌། ཐུན་མོང་མ་ཡིན་པའི་མདོ་སྔགས་ཀྱི་ལུགས་ལྟར་ན།
སློབ་པ་བྱང་སེམས་ས་བཅུ་པ་དང༌། མི་སློབ་པ་ལོངས་སྤྱོད་རྫོགས་སྐུ་ཁོ་ནའི་སྤྱོད་ཡུལ་གྱི་གནས་ཏེ་རྣམ་པར་བཞག་པ་གསུམ་དུ་སྣང་ངོ༌། ། འོག་ཏུ་བདག་ཉིད་མངོན་པར་རྫོགས་པར་སངས་རྒྱས་པ་ན། སེམས་ཅན་གཅིག་ཀྱང་ལུས་པ་མེད་དོ། ། ཅེས་པ་དང༌། འདིར་བདག་ཉིད་མངོན་པར་རྫོགས་པར་སངས་རྒྱས་པའི་གནས་ཐུན་མོང་མིན་པའི་འོག་མིན་དེར་ནི། བྱང་སེམས་ས་བཅུ་པ་ཁོ་ནས་བསྐོར་ཞེས་པ་འགལ་ལོ་སྙམ་ན། ཅི་ལ་འགལ་ཏེ། སེམས་ཅན་གཅིག་ཀྱང་མ་ལུས་པ་སངས་རྒྱས་པ་དེ་ནི། རང་གི་སློབ་ལམ་དུ་མཁའ་མཉམ་གྱི་སེམས་ཅན་སློབ་མར་བཟུང་བ་རྣམས་ཡིན་ལ།
སླར་མི་སློབ་པའི་སྐུ་གསུམ་གྱི་ཕྲིན་ལས་ཀྱིས་མཁའ་མཉམ་གྱི་སེམས་ཅན་སློབ་མར་བཟུང་བ་རྣམས་ལས། ལོངས་སྤྱོད་རྫོགས་པའི་སྐུ་ལ་ཆོས་མཉན་པར་ནུས་པའི་ས་བཅུ་པ་རྣམས། དེར་དེ་བཞིན་གཤེགས་པའི་སྤྱོད་ཡུལ་དུ་ཞུགས་ནས་དེ་དེར་མངོན་པར་རྫོགས་པར་འཚང་རྒྱ་བའི་གནས་ཚོགས་དང་སྨོན་ལམ་གྱིས་འོག་མིན་གྱི་ཞིང་དང་ལོངས་སྤྱོད་རྫོགས་པའི་སྐུ་སྦྱངས་པ་དང་སྒྲུབ་པར་བྱེད་པའི་ཕྱིར་རོ། ། འོ་ན་འོག་མིན་སྔ་མའི་གནས་དེར་འོག་མིན་ཕྱི་མའི་ཞིང་ཞིག་སྒྲུབ་པ་ཡིན་ནམ། དེ་ལས་གནས་ཐ་དད་པར་ཞིང་ཐ་དད་དུ་སྒྲུབ་ཅེ་ན། དེ་ནི་དབང་ཐོབ་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ཡིན་པས། དེ་ཉིད་དང་གཞན་དུ་རང་ཅག་ཚུར་མཐོང་རྣམས་ཀྱིས་བསམ་བརྗོད་དུ་ག་ལ་ནུས་ཏེ། དཔེར་ན་དེ་བཞིན་གཤེགས་པའི་བ་སྤུའི་རྩེ་མོ་རེས་ཀྱང༌། མཁའ་ཁྱབ་ཀྱི་ཞིང་ཐམས་ཅད་ནོན་པར་བཤད་པ་ལྟ་བུའོ། ། མཆན།
མི་དགེ་བ་སྤོང་བ་ལ་ཚུལ་ཁྲིམས་ཟེར། ཞེས་སོགས་ལ། སྤྱིར་མི་དགེ་བ་ཞེས་པའི་སྒྲ་མངོན་མཐོ་དང་ངེས་ལེགས་ཀྱི་བར་ཆད་ཐམས་ཅད་ལ་སྦྱར་ན། ཕྱི་ནང་གསང་བའི་མི་དགེ་བ་བཅུར་རྣམ་པར་བཞག་སྟེ། ཕྱིའི་སྲོག་གཅོད་སོགས་བཅུ་པོ་དེ་ཉན་ཐོས་ཀྱི་སོ་ཐར་གྱིས་སྡོམ་པར་བྱེད་ལ། ནང་གི་དེ་ནི་ཕྱིན་བཅུའི་ལོག་ཕྱོགས་བཅུ་ཡིན་ཏེ། དེ་ཐེག་ཆེན་ལུགས་ཀྱི་བྱང་སྡོམ་གྱིས་སྡོམ་པར་བྱེད། གསང་བའི་དེ་ནི། རྩ་ལག་གི་རླུང་བཅུས་སྙིགས་མའི་ཁམས་འཛག་པར་འཁྲིད་པ་ཡིན་ལ། དེ་རིག་པ་འཛིན་པའི་ལུགས་ཀྱི་སྡོམ་པས་སྡོམ་པར་བྱེད་དོ། །
རིག་པ་འཛིན་པ་སྔགས་ཀྱི་སྡོམ་པར་གྱུར་པའི་ཚུལ་ཁྲིམས་འདི་ནི། བདེ་སྟོང་གཉིས་སུ་མེད་པའི་ཡེ་ཤེས་ཡིན་པའི་ཕྱིར། འདི་དང་ཕྱག་རྒྱ་ཆེན་པོ་གཉིས་ནི། རང་གི་ངོ་བོ་གྲུབ་པ་དང་བདེ་བ་ཐ་མི་དད་པའོ། ། གླིང་བཞིའི་མི་ཐམས་ཅད་དགེ་བ་བཅུ་ལ་འགོད་པ་ཞེས་སོགས་ལ། བྱང་ཆུབ་སེམས་པ་རང་ཉིད་ཚོགས་ལམ་ཆེན་པོ་ཐོབ་པ་ཙམ་ན། རང་སེམས་ལ་སྣང་བའི་སེམས་ཅན་མཁའ་མཉམ་སློབ་མར་བཟུང་བ་ཐམས་ཅད་ཚོགས་ལམ་ཙམ་དུ་འགོད་པར་བྱེད་ཅིང༌། སྦྱོར་མཐོང་སྒོམ་གསུམ་དུའང་དེས་མཚོན་ལ། བདག་ཉིད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བརྙེས་པ་ན། དེའི་ཡེ་ཤེས་ལ་སྣང་བའི་སློབ་མར་བཟུང་བའི་མཁའ་མཉམ་སེམས་ཅན་ཐམས་ཅད་ཀྱང་བླ་མེད་ཀྱི་བྱང་ཆུབ་ཐོབ་པར་འགྱུར་བས།
དུས་དེར་སེམས་ཅན་ཐམས་ཅད་སངས་རྒྱས་པའི་སྨོན་ལམ་ཡང་ཡོངས་སུ་འགྲུབ་པས། བདག་ཉིད་ཆོས་ཐམས་ཅད་ལ་རྣམ་པ་ཐམས་ཅད་མཁྱེན་པ་ཉིད་དུ་མངོན་པར་རྫོགས་པར་སངས་རྒྱས་པ་ན། རང་གིས་བསྒྲལ་བར་མི་ནུས་པའི་སེམས་ཅན་གཅིག་ཀྱང་ལུས་པ་མ་ཡིན་ནོ། ། ས་གཉིས་པར་ཁྱད་པར་དུ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཐོབ་པས་དུས་དེ་ནས་རང་སེམས་ལ་སྣང་བའི་སློབ་མར་གྱུར་པའི་སེམས་ཅན་ཐམས་ཅད་ གནད་འདི་ལ་ནི་དཔལ་ལྡན་དྭགས་པོ་བཀའ་བརྒྱུད་པས་རྣམ་རྟོག་ཆོས་སྐུར་གསུངས་པའི་དགོངས་གཞི་བླ་ན་མེད་པ་ཞིག་ཡིན་པར་སྣང་སྟེ། དུས་དེར་ཆོས་སྐུ་དང་ཡེ་ཤེས་དང་མྱང་འདས་དང་སངས་རྒྱས་མ་གཏོགས། རྣམ་རྟོག་དང་ཉོན་མོངས་འཁོར་བ་དང་སེམས་ཅན་ལ་སོགས་པར་སྣང་བ་ཐམས་ཅད་དང་བྲལ་བར་གྲུབ་པ་ལ་དགོངས་སོ། ། དེ་ལྟར་གསུངས་པའི་དགོས་པ་ནི། ཆོས་ཐམས་ཅད་ཀྱི་རང་བཞིན་རྣམ་པར་དག་པའི་མྱང་འདས་དེ་སེམས་ཅན་ཐམས་ཅད་ཀྱི་གློ་བུར་རྣམ་དག་གི་སྒོ་ནས་མངོན་དུ་བྱེད་དགོས་པའི་དོན་དུའོ། ། དངོས་ལ་གནོད་བྱེད་ནི། རྣམ་ཀུན་མངོན་པར་རྫོགས་པར་སངས་རྒྱས་པ་ན་རྣམ་རྟོག་ཆོས་ཀྱི་སྐུའི་ངོ་བོར་འགྲོ་བའམ།
ཉོན་མོངས་ཡེ་ཤེས་ཀྱི་ངོ་བོར་གནས་མི་སྲིད་པའི་ཕྱིར་རོ། ། མཆན། འོ་ན་འདི་ལ་རྟོགས་པ་དང་ལྡན་པ་དག་ན་རེ། སློབ་པ་བྱང་སེམས་མངོན་པར་རྫོགས་པར་འཚང་རྒྱ་བ་ན། དེ་རྒྱུད་ཀྱི་མཁྱེན་པའི་ཡེ་ཤེས་ཆོས་ཅན། ཁྱོད་ཀྱིས་གདུལ་བྱར་གྱུར་པའི་སེམས་ཅན་འགའ་ཞིག་མ་གཟིགས་པར་སྐལ་དོན་དུ་སོང་བར་ཐལ། སློབ་པ་བྱང་སེམས་རང་ལ་སྣང་བའི་མཁའ་མཉམ་སེམས་ཅན་ཐམས་ཅད་ནི་སློབ་པ་བྱང་སེམས་རང་ཉིད་འཚང་རྒྱ་བ་ན། དེ་ཀུན་སངས་རྒྱས་པར་བྱེད་ཀྱང༌། དེའི་དུས་སློབ་པ་བྱང་སེམས་མི་སློབ་པའི་སངས་རྒྱས་སུ་འགྱུར་ནས། དེའི་གདུལ་བྱ་མཁའ་མཉམ་གྱི་སེམས་ཅན་དུས་དེར་མ་གཟིགས་པས་ཕྱིར་ཞེ་ན།
འདོད་པ་ལ་ཉེས་པར་འགྱུར་བ་མ་ཡིན་ཏེ། དེའི་མཁྱེན་པའི་ཡེ་ཤེས་རྣམ་པ་ཐམས་ཅད་མཁྱེན་པའི་ཡེ་ཤེས་མ་ཡིན་པའི་ཕྱིར། གྲུབ་སྟེ། སློབ་པ་འཕགས་པ་འཚང་རྒྱ་བའི་ཚེ། མི་སློབ་པའི་སངས་འཕགས་སུ་མ་གྱུར་པའི་ཕྱིར། ཁྱབ་པ་མེད་ན། ཁྱོད་འཚང་རྒྱ་བཞིན་པ་ཡིན་ན་ཁྱོད་སངས་རྒྱས་ཟིན་པ་བུད། ཡང་སློབ་པ་བྱང་འཕགས་མངོན་པར་རྫོགས་པར་སངས་རྒྱས་ན་དེའི་རྒྱུད་ཀྱི་རྣམ་མཁྱེན་ཆོས་ཅན། ཁྱོད་གདུལ་བྱ་སེམས་ཅན་འགའ་ཞིག་མ་གཟིགས་པར་སྐལ་དོན་དུ་སོང་བར་ཐལ། སློབ་པ་བྱང་འཕགས་དུས་ཀྱི་མཁའ་མཉམ་གྱི་སེམས་ཅན་རང་སྣང་གིས་བསྡུས་པ་ཐམས་ཅད་གཅིག་ཀྱང་ཤུལ་དུ་མ་ལུས་པར་སངས་རྒྱས་པར་བྱས་ཟིན་པའི་ཕྱིར་དང༌།
མི་སློབ་པའི་སངས་འཕགས་ཀྱི་ས་ན་གདུལ་བྱར་གྱུར་པའི་ཕྱིར་ཞེ་ན། རྟགས་ཕྱི་མ་མ་གྲུབ་པར་ཐལ། མི་སློབ་པའི་སངས་འཕགས་ཀྱི་གདུལ་བྱར་གྱུར་པའི་སེམས་ཅན་གྱི་ཕྱི་མཐའ་སྟོང་མི་སྲིད་པའི་ཕྱིར། རྟགས་དང་པོ་ལྟར་ན་ཁྱབ་པ་མེད་དེ། མི་སློབ་པའི་སངས་འཕགས་ཀྱི་རྒྱུད་ཀྱི་རྣམ་མཁྱེན་ལ་མཁའ་ཁྱབ་ཀྱི་སེམས་ཅན་མ་བསྐལ་བར་སྣང་ན། རང་རྒྱུད་དང་གཞན་རྒྱུད་ཀྱིས་བསྡུས་ནས་སྣང་དགོས་པས་མ་ཁྱབ་པའི་ཕྱིར། གྲུབ་སྟེ། རང་གཞན་གྱི་རྒྱུད་ཀྱིས་བསྡུས་པའི་སྣང་བ་ཐམས་ཅད་ཟབ་མོ་སྟོང་པ་ཆེན་པོ་མཉམ་ཉིད་དུ་རྟོགས་པའི་ཡེ་ཤེས་ལས་གཡོ་བ་མེད་བཞིན་དུ། སོ་སོར་རྟོགས་པའི་ཡེ་ཤེས་ལ་སེམས་ཅན་ཐམས་ཅད་མ་བསྐལ་བར་སྣང་དུ་རུང་བའི་ཕྱིར། འདི་ཡང་མཆན་གྱི་རྣམ་གྲངས་གཉིས་པའོ། །
ཡང་སློབ་པ་འཕགས་པ་རང་ཉིད་མངོན་པར་རྫོགས་པར་འཚང་རྒྱ་བ་དེའི་ཚེ་ཆོས་ཅན་མཁའ་མཉམ་གྱི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་མི་ནུས་པར་ཐལ། མཁའ་མཉམ་གྱི་སེམས་ཅན་རང་སྣང་གིས་བསྡུས་པ་ཐམས་ཅད་སངས་རྒྱས་ཀྱི་གོ་འཕང་ལ་བཀོད་ཀྱང༌། དེ་ལས་གཞན་པའི་མཁའ་མཉམ་གྱི་སེམས་ཅན་ཐམས་ཅད་ཀྱི་སངས་རྒྱས་ཀྱི་སར་འགོད་མི་ནུས་པའི་ཕྱིར། འཁོར་གསུམ་ཞེས་པའི་ཐལ་གྱུར་འདི་ལ། དེ་སྐབས་ཀྱི་ནམ་མཁའ་དང་མཉམ་པའི་རང་སྣང་གི་བསྡུས་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་མ་ནུས་པར་ཐལ་བ་འཕེན་པ་ཡིན་ནམ། སྤྱིར་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་མ་ནུས་པར་ཐལ་བ་འཕེན་པ་གང་ཡིན། དང་པོ་ལྟར་ན་ཁྱབ་པ་མེད་དེ། རྫོགས་སྨིན་སྦྱངས་གསུམ་གྱི་སྐབས་འདིར་རང་སྣང་གིས་བསྡུས་པའི་མཁའ་མཉམ་གྱི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་བཀོད་པ་ཙམ་གྱིས། མཁའ་མཉམ་གྱི་སེམས་ཅན་ཐམས་ཅད་ཀྱི་གོ་འཕང་ལ་བཀོད་དོ་ཞེས་རྒྱལ་བ་སྲས་བཅས་དགོངས་པ་འགྲེལ་བྱེད་དང་བཅས་པས་ཐ་སྙད་མཛད་པའི་ཕྱིར། གཉིས་པ་ལྟར་ན་འདོད་པ་ཡིན།
སློབ་པ་ནས་བཟུང་འཚང་རྒྱ་བཞིན་པའི་བར་གྱི་རང་བློས་ནམ་མཁའི་མཐའ་དང༌། དེ་མཉམ་གྱི་སེམས་ཅན་གྱི་ཚད་བཟུང་ནས་དེ་ཙམ་གྱི་སེམས་ཅན་བསྒྲལ་བར་བྱས་ཀྱང༌། ནམ་མཁའི་མཐའ་དང་མཉམ་པའི་སེམས་ཅན་གྱི་ཁམས་ཡོངས་སུ་རྫོགས་པ་དཔོགས་པ་མ་ཡིན་ཞིང༌། ནམ་མཁའི་མཐའ་དང་ཆོས་ཀྱི་དབྱིངས་དང༌། སེམས་ཅན་གྱི་ཁམས་རྣམས་ནི་སངས་རྒྱས་ཟིན་ནས་ཡོངས་སུ་རྫོགས་པར་མངོན་དུ་བྱས་ནས་མཁའ་མཉམ་གྱི་སེམས་ཅན་མ་ལུས་པ་གཏན་སྒྲོལ་དུ་བྱེད་དགོས་པའི་ཕྱིར། མཆན་གྱི་རྣམ་གྲངས་གཉིས་པའི་མཆན། ཀྱི་རྒྱུད་ལའང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་འགོད་ནུས་པ་ཡིན་ནོ། ། སྤྱིར་སྲོག་གཅོད་ལྟ་བུ་སྤོང་བའི་ལེགས་སྤྱད་སྣ་རེ་ལ་གཞན་དག་འགོད་པ་ན། རང་རྒྱུད་ལ་སྲོག་གཅོད་སྤོང་བའི་ལེགས་སྤྱད་ལ་མི་གནས་ན་གཞན་དེ་ལ་འགོད་ནུས་པ་མ་ཡིན་ཏེ། བདག་ཉིད་ལས་དེ་ལ་ལེགས་པའི་གནས་སུ་དད་པ་མ་སྐྱེས་བཞིན་དུ་གཞན་དེ་ལ་ལེགས་པའི་གནས་སུ་དད་པ་སྐྱེར་གཞུག་ཀྱང་དད་པ་སྐྱེ་དཀའ་བའི་ཕྱིར།
མཛེ་ནད་ཅན་གྱིས་མཁའ་ལྡིང་གི་སྒྲུབས་ཐབས་གཞན་ལ་བསྟན་པ་བཞིན་འགྲོའོ། ། ང་ལ་ཉེ་བ་གཞན་མེད་པས་ཞེས་པ་ལ། སངས་རྒྱས་ལ་བདག་གཞན་རིས་སུ་ལྷུང་བའི་ཉེ་རིང་མི་མངའ་ཡང༌། འདི་ལྟར་བཀའ་སྩལ་པ་སྒྲུབ་པའི་སློབ་མ་མཆོག་རྣམས། བླ་མ་སངས་རྒྱས་ཀྱི་སྐུ་གསུང་ཐུགས་གསལ་བའི་སྤྱོད་ཡུལ་ལ་འཇུག་ནུས་པ་ནི་ཉེ་བར་བསྙེན་པ་ཡིན། དེ་ལྟར་མི་ནུས་པ་ནི་དེ་ལས་རིང་བར་འཇོག་པ་ཡིན་གསུངས། གཤིས་སྟོང་ཉིད་དུ་གཅིག་པ་ཞེས་པ་ལ། ཕྱག་ཆེན་དང་ཚུལ་ཁྲིམས་ཀྱི་ཆོས་ཉིད་དུ་གཅིག་པ་ཙམ་གྱིས། ཆོས་ཅན་དུ་གྱུར་པའི་ཚུལ་ཁྲིམས་དང་ཕྱག་ཆེན་གཅིག་པར་མི་འགྲུབ་ཀྱང་འབྲས་བུ་རྣམ་པ་ཐམས་ཅད་མཁྱེན་པའི་ཕྱག་རྒྱ་ཆེན་པོའི་ཡེ་ཤེས་ཀྱི་རྒྱུར་ནི། ཉེས་སྤྱོད་སྡོམ་དགེ་བའི་ཆོས་བསྡུད།
སེམས་ཅན་གྱི་དོན་བྱེད་པའི་ཚུལ་ཁྲིམས་གསུམ་དང་རྒྱུད་གཅིག་ཏུ་འབྲེལ་དགོས་པའི་དོན་ཡིན་གསུངས། དགག་སྒྲུབ་ཀྱི་ཚུལ་ཁྲིམས་ཞེས་སོགས་ལ། ཉན་ཐོས་ལུགས་ཀྱི་སོ་ཐར་སྡོམ་པའི་ཚུལ་ཁྲིམས་ནི་ཕྱག་རྒྱ་ཆེན་པོ་མ་ཡིན་ཡང༌། སྔགས་བླ་མེད་ལུགས་ཀྱིས་གནས་སྐབས་བཞིའི་གློ་བུར་གྱི་དྲི་མ་སྡོམ་བྱེད་ཀྱི་ཚུལ་ཁྲིམས་ནི། ཕྱག་རྒྱ་ཆེན་པོ་དངོས་ཡིན་ལ། དེ་ཡང་རྡོ་རྗེ་ཐེག་པའི་རྣལ་འབྱོར་པ་འཕགས་པའི་རྒྱུད་ལ་ཡོད་པའི་ཚུལ་ཁྲིམས་དེ་ལྟ་བུ་ལ་འཕགས་པ་དགྱེས་པའི་ཚུལ་ཁྲིམས་ཟེར། ཐེག་པ་ཐུན་མོང་དུ་ནི་འཕགས་ལམ་ཡན་ལག་བརྒྱད་ཀྱི་ཚུལ་ཁྲིམས་ཀྱི་ཡན་ལག་ལ་འཕགས་པ་དགྱེས་པའི་ཚུལ་ཁྲིམས་ཟེར། ཚུལ་ཁྲིམས་དེ་ཉོན་མོངས་སྤྲོས་པ་དང་བྲལ་བས་ཆོས་སྐུ་ཟེར། ཞེས་སོགས་ལ། ཆོས་སྐུའི་རྒྱུད་ཀྱི་ཚུལ་ཁྲིམས་དེ་ཉོན་སྒྲིབ་དང་བྲལ་བ་ལ་དགོངས་པ་ཡིན་ཞེས་གསུངས།། །།
༈ རྡོ་རྗེའི་གསུང༌། ཕྱག་རྒྱ་ཆེན་པོ་ཡོན་ཏན་གྱི་བདག་ཉིད་ཡིན། ཞེས་པའི་སྐབས་སུ། རྒྱལ་བའི་དབང་པོས་འཕྲོས་དོན་དང་བཅས་ནས་བཀའ་སྩལ་པ་ནི་འདི་ལྟ་སྟེ། བོད་ན་དེང་སང་ཕྱོགས་འཛིན་གྱི་གྲུབ་མཐའ་འཆད་པའི་ལུགས་ཚན་པ་བཞིར་སྣང་སྟེ། ། ས་ཇོ་བོ་དགེ་བཞིའི་སྲོལ་མི་འདྲ་བ་བཞིར་སྣང་བའི་ཕྱིར། རྗེ་བཙུན་མར་མི་དྭགས་གསུམ་གྱི་བཀའ་བརྒྱུད་འདི་ལ་ནི་ལུང་གི་གྲུབ་མཐའ་སྨྲ་བ་ལས། ལུང་གི་མན་ངག་གི་དོན་སྒྲུབ་པ་ལ་ནན་ཏན་བྱེད་པ་ཡིན་པས་གྲུབ་མཐའ་གཙོ་བོར་མི་སྨྲ་བར་མན་ངག་གཙོ་བོར་འཛིན་པ་ཡིན། དེ་ལ་རྗེ་རེ་མདའ་པ་དང༌། རྗེ་ཙོང་ཁ་པ་དཔོན་སློབ་དང༌།
ས་སྐྱ་པའི་རྟ་ནག་ཐུབ་བསྟན་པ་རྣམས་ཀྱིས་ནི། ཕྱག་རྒྱ་ཆེན་པོའི་སྟོང་ཉིད་ཀྱི་ཆ་དེ་དངོས་པོ་མེད་པའི། འཕགས་པའི་ཡུལ་ན་ཐེག་པ་ཆེན་པོའི་པཎྜི་ཏ་རྣམས་ཀྱི་རིགས་པས་སྒྲུབ་པའི་དོན་ཇི་ལྟར་བཤད་པ་དེ་རྣལ་འབྱོར་པ་རྣམས་ཀྱིས་རྩེ་གཅིག་ཏུ་སྒྲུབ་ལ། རྣལ་འབྱོར་པ་རྣམས་ཀྱིས་ཀྱང་རིགས་པ་དང་མི་མཐུན་པར་བསྒོམས་ན། ཐེག་པ་ཆེན་པོའི་པཎྜི་ཏ་རྣམས་ཀྱིས་ཚར་གཅོད། ཐེག་པ་ཆེན་པོའི་སྒྲུབ་བརྒྱུད་ལ་ཕྱི་རོལ་པ་དང་རང་སྡེས་རྒོལ་ནའང༌། ཐེག་པ་ཆེན་པོའི་པཎྜི་ཏས་ཚར་གཅོད་པ་ཡིན་ལ། ཐེག་པ་ཆེན་པོའི་པཎྜི་ཏས་རྫུ་འཕྲུལ་མ་ཐོབ་པ་ལ། རྒྱལ་པོ་ངན་པ་ལྟ་བུས་མཐོ་མཚམས་པ་ན། ཐེག་པ་ཆེན་པོའི་རྣལ་འབྱོར་པས་རྫུ་འཕྲུལ་གྱིས་ཚར་གཅོད་པ་ཡིན།
དེས་ན་ཐེག་ཆེན་གྱི་བསྟན་པ་ལ་བཤད་སྒྲུབ་གཅིག་གི་བྱ་བ་གཅིག་གིས་སྐྱོང་བ་ཡིན། བོད་འདི་ན་ལུགས་གཉིས་ཀྱི་ཁྲིམས་ཞིག་པས། ཐེག་ཆེན་གྱི་བཤད་བརྒྱུད་པ་རྣམས་ཀྱིས་ཐེག་ཆེན་གྱི་སྒྲུབ་བརྒྱུད་བྱང་ཆེན་གྱི་གེགས་སུ་བཟུང་ནས་འགོག ། ཐེག་ཆེན་གྱི་སྒྲུབ་བརྒྱུད་པ་རྣམས་ཀྱིས། ཐེག་ཆེན་གྱི་བཤད་བརྒྱུད་པ་རྣམས་ཀྱི་གེགས་སུ་བཟུང་ནས་འགོག་པ་ནི། ཐེག་ཆེན་གྱི་བཤད་སྒྲུབ་གཉིས་ཀའི་བསྟན་པ་གནོད་པར་གྱུར་ཀྱང༌། དཔལ་ལྡན་དྭགས་པོའི་གསང་སྔགས་ཀྱི་སྒྲུབ་བརྒྱུད་འདི་ལ་ནི། ཐེག་ཆེན་དུ་ཁས་འཆེ་བའི་བཤད་བརྒྱུད་པ་འདི་དག་གིས་འགོག་པར་རློམ་པ་ཡང་གནོད་པའི་གླགས་རྙེད་པ་མ་ཡིན་ཏེ། དེང་སང་གི་བཤད་བརྒྱུད་པར་ཁས་འཆེ་བའི་ཐེག་པ་ཆེན་པོ་པ་དེ་དག་གིས་ཐེག་པ་ཆེན་པོའི་ཚུལ་ཁྲིམས་མི་ཤེས་ཤིང༌། ཐེག་པ་ཆེན་པོའི་ལུགས་ལས་ཕྱི་རོལ་དུ་གྱུར་པའི་ཕྱིར་དང༌།
ཐེག་པ་ཆེན་པོའི་ལྟ་བ་ལ་བསྙད་ནས་ལྟ་བའི་སྙིགས་པ་འབའ་ཞིག་འཛིན་པའི་ཕྱིར་རོ། ། མཆན།
སྟོང་པ་ཉིད་ཡིན་ཏེ། མྱུག་སོགས་ལ་རིགས་པས་དཔྱད་པ་ན་དེའི་ངོར་བདེན་པར་གྲུབ་པའི་ཆོས་མ་ལུས་པའི་ཕྱིར། ཞེས་ཟེར་ནས་ཟབ་མོ་སྟོང་པ་ཉིད་དེ་ནི་བདེན་པས་སྟོང་པའི་སྟོང་པ་ཉིད་དགག་པའི་རྣམ་པ་ཅན་དུ་ཁས་ལེན་པར་བྱེད་དོ། ། ཀུན་མཁྱེན་དོལ་བུ་པ་དང༌། རྗེ་བོ་དོང་བ་དང༌། ས་སྐྱ་པའི་ཟི་ལུང་པ་རྣམས་ཀྱིས་ནི། ཕྱག་རྒྱ་ཆེན་པོའི་སྟོང་པ་ཉིད་ཀྱི་ཆ་དེ་དངོས་པོར་གྱུར་པའི་སྟོང་པ་ཉིད་དུ་འདོད་དེ། སེམས་རང་བཞིན་འོད་གསལ་བའི་དངོས་པོ་དེ་ཉིད་རྒྱུན་ཆད་པ་མེད་པའི་རྟག །
ཇོ་ནང་པས་ནི། སེམས་རང་བཞིན་འོད་གསལ་བའི་དོན་དམ་པའི་བདེན་པ་ནི་ཀུན་རྫོབ་བདེན་པའི་དངོས་པོ་དངོས་མེད། རྟག་མི་རྟག ། འདུས་བྱས་འདུས་མ་བྱས་ལས་འདས་པའི་དངོས་པོ་དང༌། རྟག་པ་དང༌། འདུས་མ་བྱས་སུ་འདོད་དོ། ། བོ་དོང་པས། དེ་ལྟ་བུ་དེ་ཐོག་མ་མེད་པའི་དཔལ་མཆོག་དང་པོའི་བྱང་ཆུབ་ཀྱི་སེམས་དྭངས་མ་མི་ཤིགས་པ་ཁྱད་པར་གསུམ་དང་ལྡན་པ་རང་བཞིན་ལྷུན་གྱིས་གྲུབ་པའི་དོན་དམ་པའི་བདེན་པ་ཡང་ཡིན། རྣལ་འབྱོར་པའི་ཡང་དག་པའི་ཀུན་རྫོབ་ཀྱང་ཡིན། དེ་ལྟ་བུའི་ཆོས་ཅན་དེ་རྣམ་གྲངས་པའི་དོན་དམ་བདེན་པ་ཡིན་ལ།
དེའི་ཆ་ནས་མི་རྟག་པ་ཡང་ཡིན། དེའི་ཆོས་ཉིད་རྣམ་གྲངས་མ་ཡིན་པའི་དོན་དམ་བདེན་པ་ནི། རྟག་མི་རྟག་སོགས་བསམ་བརྗོད་ཐམས་ཅད་དང་བྲལ་ལ། གློ་བུར་གྱི་དྲི་མ་ནི་ལོག་པའི་ཀུན་རྫོབ་ཡིན་པས་དུང་གི་སྟེང་གི་སེར་པོ་བཞིན་གཏན་མེད་དུ་འདོད་དོ། ། ཟི་ལུང་པས། གཟུང་འཛིན་གཉིས་ཀྱིས་སྟོང་པའི་རང་བཞིན་འོད་གསལ་གྱི་སེམས་གསལ་རིག་གི་དངོས་པོ་རྒྱུན་མི་འཆད་པའི་རྟག་པ་ཡིན་ཡང༌། སྐད་ཅིག་མི་རྟག་པའི་བདག་ཉིད་ཅན། ཡུལ་གྱི་ཁ་མ་བསྒྱུར་བ། དེ་ཉིད་དོན་དམ་བདེན་པ་གོ་ཆོད་པོ། རྒྱུ་དུས་ན་དོན་དམ་པའི་སེམས་ཅན་ཞེས་བྱ་བ་དང༌།
ལམ་དུས་སུ་ཡེ་ཤེས་ཀྱི་ཚོགས་གསོག་པའི་རྒྱུར་གྱུར་གྱི་དངོས་པོ་དང༌། འབྲས་བུའི་དུས་ན་དྲི་བྲལ་གྱི་ཆོས་སྐུ་གཙང་རྟག་བདེ་བདག་གི་ཕ་རོལ་དུ་ཕྱིན་པར་འདོད་ལ། གཟུང་འཛིན་གྱི་ཆོས་ཐམས་ཅད་ནི་ཀུན་རྫོབ་ཀྱི་བདེན་པ་སྟེ། ཀུན་རྫོབ་ཀྱི་ངོར་བདེན་པ་ལྟར་སྣང་ཡང༌། གཞན་ནས་བདེན་པར་མ་གྲུབ་པར་འདོད་དོ། ། མཆན། པ་དམ་པ་ཡིན་པས་སེམས་ཀྱི་རྡོ་རྗེ་ཞེས་བརྗོད་ལ། དེའི་གནས་ལུགས་རྟོགས་པ་ན་སྤྲོས་མཚན་ཐམས་ཅད་འཇོམས་པར་བྱེད་པའི་ཕྱིར་སྟོང་པ་ཉིད་དངོས་པོ་བསྒྲུབ་པའི་རྣམ་པ་ཅན་དུ་ཁས་ལེན་པར་བྱེད་དོ། ། ལྷག་པར་ཤར་ཙོང་ཁ་པ་ཆེན་པོས་ནི། སྤྱིར་བསྟན་པ་འདི་ལ་ཟླ་གྲགས་ལུགས་ཀྱི་དབུ་མའི་ལུགས་ལས་གོང་རོལ་དུ་གྱུར་པའི་དབུ་མའི་ལུགས་མེད་པར་སྔོན་གྱི་བཀའ་གདམས་པ་ལ་གྲགས་པ་ལྟར་ཁས་བླངས་ནས།
ལུགས་དེ་ནས་འབྱུང་བ་སྟོང་ཉིད་ཀྱི་ལྟ་བ་དེ་དང༌། སྔགས་བླ་མེད་ཀྱི་བདེ་བ་ཆེན་པོའི་ཡེ་ཤེས་སུ་གྱུར་པའི་ཕྱག་ཆེན་གཉིས་མ་སྦྲེལ་ན། བདེ་ཆེན་ཡེ་ཤེས་སུ་གྱུར་པའི་ཕྱག་ཆེན་མངོན་དུ་བྱས་ཀྱང་འཁོར་བའི་རྩ་བར་གྱུར་པའི་བདག་འཛིན་སྤོང་མི་ནུས་པར་འདོད། དེས་ན་དབུ་མ་ཐལ་འགྱུར་བའི་ལུགས་ཀྱི་སྟོང་ཉིད་ཀྱི་ལྟ་བའི་དངོས་འཛིན་ལའང༌། རྒྱ་བོད་དུ་སྔར་གྲགས་པའི་ཐལ་འགྱུར་བའི་ལུགས་གང་དང་ཡང་མི་མཐུན་ཏེ། སྔར་བྱོན་པའི་དབུ་མ་ཐལ་འགྱུར་བ་དག་གིས་ནི། སྣང་ཙམ་གྱི་ཀུན་རྫོབ་བདེན་པ་འདི་ལ་མ་བརྟགས་གཅིག་པུར་ཉམས་དགའ་བ་ཙམ་ཡིན་པས། སྣང་ཙམ་རྟགས་ཀྱི་དགག་བྱ་མ་ཡིན་པས་འགོག་མི་དགོས་ལ། མེད་བཞིན་དུ་སྣང་བའི་ཀུན་རྫོབ་དེའི་རྒྱུར་གྱུར་གྱི་སྣང་ཙམ་དོན་བྱེད་ནུས་ཀྱི་དངོས་པོ་གྲུབ་བདེན་དང་དེ་འཛིན་གྱི་ཤེས་པ་རྟགས་ཀྱི་དགག་བྱ་ཡིན་པས། དགག་བྱ་དེ་ཟློག་པ་ན་ཆོས་ཅན་ཀུན་རྫོབ་ཀྱི་སྣང་བ་ཡང་དམིགས་པ་མེད་པར་གྱུར་པའི་ཚེ།
ཟབ་མོ་སྟོང་པ་ཉིད་དོན་དམ་པའི་བདེན་པ་མངོན་དུ་བྱས་ཞེས་བརྗོད་ལ། ཡང་དག་པར་ན་དོན་དམ་པའི་བདེན་པ་སྟོང་ཉིད་ཅེས་པའི་ཆོས་ཤིག་མངོན་དུ་བྱ་རྒྱུར་ཡང་མ་གྲུབ་སྟེ། ཇི་སྐད་དུ། འཁོར་བ་མ་དམིགས་པ་ཉིད་ལ། ། ཁྱོད་ཀྱིས་མྱ་ངན་འདས་པར་གསུངས། ། ཞེས་དང༌། ཡང༌། འཁོར་བར་སྤངས་པར་གྱུར་པ་ཡིས། ། མྱ་ངན་འདའ་ཁྱོད་མི་བཞེད་ཀྱི། ། འཁོར་བ་མི་དམིགས་པ་ཡིས་ནི། །
ཞི་ཉིད་མགོན་པོ་ཁྱོད་ཀྱིས་བསྟན། ། ཞེས་པ་ལྟར། དེས་ན་རྒྱུ་དངོས་འཛིན་ལྡོག་ན་འབྲས་བུ་དངོས་སྣང་ལོག་པ་ནི། རབ་རིབ་ལྡོག་ན་སྐྲ་ཤད་ལོག་པ་བཞིན་ནོ་ཞེས་བཞེད་ལ། ཤར་ཙོང་ཁ་པ་ཆེན་པོས་ནི། ཀུན་རྫོབ་ཀྱི་བདེན་པ་བཏགས་ཡོད་མིང་རྐྱང་ཙམ་གྱི་སྟོང་ན་དོན་བྱེད་ནུས་ཀྱི་དངོས་པོ་ཐ་སྙད་པའི་ཚད་མས་གྲུབ་པར་འདོད་ལ། དེའི་ཆོས་ཉིད་དོན་དམ་བདེན་པར་གྱུར་པའི་སྟོང་པ་ཉིད་འདི་ནི། ཆོས་ཅན་ཀུན་རྫོབ་ཐ་སྙད་པའི་ཚད་མས་གྲུབ་པ་དེ་ལ། གཅིག་དུ་བྲལ་ལ་སོགས་པའི་རྟགས་ཀྱིས། དགག་བྱ་རྟོག་པས་ཕར་བཞག་ཙམ་མིན་པའི་ཡུལ་རང་ངོ་ནས་གྲུབ་པ་དགག་པས་དྲངས་པའི་རིག་ཤེས་ཚད་མས་ངེས་ཡུལ་གྱི་བདེན་པས་སྟོང་བའི་སྟོང་ཉིད་ནི།
ཐར་འདོད་རྣམས་ཀྱི་བལྟ་བྱ་ཡུལ་གྱི་སྟོང་པ་ཉིད་འཁྲུལ་པ་མེད་པ་དེ་ཡིན་ལ། སྔགས་བླ་མེད་ཀྱི་ཡུལ་ཅན་བདེ་བ་ཆེན་པོར་གྱུར་པའི་ཕྱག་རྒྱ་ཆེན་པོ་དེའི་ཡུལ་དུ་ཟུང་འཇུག་རྒྱུའི་བལྟ་བྱ་ཡུལ་གྱི་སྟོང་ཉིད་དེ་ཡང་འདི་ཁོ་ན་ལ་འཆད་དོ། ། དེ་ཡང་བདེན་པས་སྟོང་བའི་དོན་དམ་བདེན་པ་རིག་ཤེས་ཚད་མས་དངོས་སུ་རྟོགས་ན་བཏགས་ཡོད་མིང་རྐྱང་ཙམ་གྱི་སྟེང་དུ། ཀུན་རྫོབ་ཏུ་དོན་བྱེད་ནུས་ཀྱི་དངོས་པོ་བསླུ་བ་མེད་པར་ཐ་སྙད་ཚད་མས་ཤུགས་ལ་རྟོགས་ཤིང༌། ཐ་སྙད་པའི་ཚད་མས་ཀུན་རྫོབ་ལ་དངོས་སུ་ངེས་པ་དེ་ལྟར་འདྲེན་པ་ན། རིག་ཤེས་ཚད་མས་དོན་དམ་ལ་ངེས་ཤེས་འདི་ལྟ་བུ་ཤུགས་ལ་འདྲེན་པར་བྱེད་པ་འདི་ལ། སྟོང་ཉིད་རྟོགས་པས་རྟེན་འབྱུང་ལ་ངེས་པ་འདྲེན་པ་དང༌། རྟེན་འབྱུང་རྟོགས་ན་སྟོང་ཉིད་ལ་ངེས་པ་འདྲེན་པའི་དོན་ཡིན་གྱི། ཁ་ཅིག་ལྟར་མཉམ་བཞག་ལ་ཀུན་རྫོབ་ཅི་ཡང་མ་དམིགས་པའི་སྟོང་ཉིད་ལས་ལངས་པ་ན། རྗེས་ཐོབ་ཏུ་རྟེན་ཅིང་འབྲེལ་བར་འབྱུང་བའི་ཀུན་རྫོབ་པའི་སྣང་བ་སྣ་ཚོགས་འཆར་བའི་ཚེ།
སྟོང་པ་ལས་རྟེན་འབྱུང་བྱུང་བའི་ངེས་པ་འདྲེན་པར་རློམ་པ་ནི་ངེས་ཤེས་ཕྱིན་ཅི་ལོག་ཡིན་ཏེ། གཞི་གཅིག་གི་སྟེང་ན་སྟོང་པ་གྲུབ་པས་རྟེན་འབྱུང་གྲུབ་པ་དང༌། རྟེན་འབྱུང་གྲུབ་པས་སྟོང་པ་གྲུབ་པ་ལ་ངེས་ཤེས་འདྲེན་དགོས་པ་ཡིན་གྱི། ཕན་ཚུན་རྒྱང་ཆད་ཀྱི་སྟོང་པ་ལས་དངོས་པོ་ལྟོས་བྱུང་དུ་ངེས་པ་ནི་རྟག་ཆད་དུ་འཛིན་པའི་བློ་ཕྱིན་ཅི་ལོག་ཡིན་པའི་ཕྱིར། ཟབ་མོ་སྟོང་པ་ཉིད་རྟོགས་པར་འདོད་པ་རྣམས་ཀྱིས་དུག་བཞིན་དུ་དོར་བར་བྱའོ་ཞེས་དང༌། ཡང་སྣང་ཙམ་གྱི་ཆོས་འདི་ལ་གདོད་ནས་སྟོང་པ་ཉིད་དང༌། རང་བཞིན་གྱིས་མ་གྲུབ་པ་དང༌། བདེན་པར་མེད་པར་སྨྲ་བ་ཀུན་རྫོབ་བདེན་པ་ལ་སྐུར་པ་བཏབ་པའི་ཕྱིར་ཆད་མཐའ་བླ་ན་མེད་པར་ལྷུང་བ་ཡིན་ཏེ། དཔེར་ན། འཇིག་རྟེན་རྒྱང་འཕེན་སྨྲ་བ་བཞིན།
དེ་ལྟ་ན་ནི་ཉེས་པ་ཤིན་ཏུ་ཆེ་སྟེ། མགོན་པོ་ཀླུས། ཡོད་པ་པོ་ནི་བདེ་འགྲོར་འགྲོ། ། མེད་པ་པོ་ནི་ངན་འགྲོར་འགྲོ། ། ཞེས་གསུངས་པའི་ཕྱིར་ཞེས་གསུངས་སོ། ། དེ་ལྟར་ཕྱིས་བྱུང་བའི་གྲུབ་མཐའ་སྔོན་ཆད་རྒྱ་བོད་དུ་མ་གྲགས་པའི་ཁྱད་ཆོས་བླ་ན་མེད་པ་འབའ་ཞིག་ཏུ་གསལ་མོད། ཕྱོགས་དེ་དག་ལ་རིགས་སད་པའི་སྐྱེས་བུ་དམ་པ་དག་འཇུག་པར་རིགས་ཀྱི། མ་ངེས་པའི་རིགས་ཅན་རྣམས་ཀྱིས་ནི་བརྟག་པར་བྱ་བའི་འོས་སུ་བས་ཏེ། གྲུབ་ཐོབ་སྙེ་མོ་མཛེ་རྒན་གྱི་གསུང་མགུར་ལས། སངས་རྒྱས་ཀྱི་དགོངས་པ་ཟབ་མོ་དང༌། །
རྟོག་གེའི་གསང་ཚིག་ཕྲ་མོ་གཉིས། འདྲ་འདྲ་འདྲ་སྟེ་ག་ལ་ནོར། ། སངས་རྒྱས་ཀྱིས་མི་ལྤགས་གྱོན་པ་དང༌། ། ཟོག་པོས་སངས་རྒྱས་སུ་ཁས་ལེན་གཉིས། ། འདྲ་འདྲ་འདྲ་སྟེ་ག་ལ་ནོར། ། ཞེས་འབྱུང་བའི་ཕྱིར་རོ། ། ཡང༌། ཆོས་རྗེ་ས་སྐྱ་པཎྜི་ཏས། སྤྱིར་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱ་ལ་སོགས་པ་གཟུངས་དང་ཏིང་ངེ་འཛིན་གྱི་སྒོའི་མིང་ལ་ཡང་ཕྱག་རྒྱས་མིང་འདོགས་བྱས་པ་ཕར་ཕྱིན་ཐེག་པར་ཡང་ཡོད། བྱ་སྤྱོད་རྣམས་སུ་ཡང་ལྷ་ལ་སྔགས་དང་ཕྱག་རྒྱས་ཕྱག་རྒྱ་འཆིང་བ་ཞེས་དང༌།
རྣལ་འབྱོར་རྒྱུད་ལས་ཀྱང་ཕྱག་རྒྱ་བཞིས་རྒྱས་འདེབས་པར་བྱེད་པས་ཕྱག་རྒྱའི་མིང་ཙམ་ཡང་དེར་བཤད་པས། སྔགས་བླ་མེད་ཀྱི་ལུགས་ཀྱི་ཕྱག་ཆེན་མིན་ལ། བླ་མེད་ཀྱི་ལུགས་ཀྱི་ཕྱག་ཆེན་ནི་དབང་བཞིས་སྨིན་ཅིང་རིམ་གཉིས་བསྒོམས་པ་ལས་བྱུང་བ། ཕྱག་རྒྱ་བཞིའི་རིམ་ཅན་དུ་བསྐྱེད་པ་ལས་བྱུང་བ་ཡིན་པས། དེ་ནི་ངེད་ས་སྐྱ་པའི་ལུགས་ཁོ་ན་ལ་ཡོད། དེའི་ཕྱག་ཆེན་གྱི་སྟོང་ཉིད་ཀྱི་ཆ་དེ་ནི། ཕར་ཕྱིན་ཐེག་པའི་སྟོང་ཉིད་ཀྱི་ཆ་དེ་ལས་ཁྱད་པར་འཕགས་སུ་ཡང་མེད། དྭགས་པོ་པ་ལ་གྲགས་པའི་ཕྱག་ཆེན་གྱི་མིང་ཅན་དེ་ནི་གསང་སྔགས་བླ་མེད་ནས་བཤད་པའི་ཕྱག་རྒྱ་ཆེན་པོ་མ་ཡིན་ཏེ། དབང་བཞི་དང་རིམ་པ་གཉིས་ལས་བྱུང་བ་མ་ཡིན་པའི་ཕྱིར། ཞེས་ཟེར་བར་གྲགས་པ་ལ།
ཁྱེད་ཅག་གི་ལུགས་ལ་ཕྱག་རྒྱ་ཆེན་པོ་ནོར་བ་མེད་པར་ཡོད་པ་ནི། བདག་སོགས་སེམས་ཅན་ཐམས་ཅད་ལ་བཀའ་དྲིན་ཡང་དག་པར་ཆེ་བས། མཁའ་མཉམ་སེམས་ཅན་ཐམས་ཅད་ཀྱི་རྒྱུད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་བྱིན་གྱིས་བརླབ་ཏུ་གསོལ། དྭགས་པོ་པ་ལ་དབང་དང་རིམ་གཉིས་ལས་བྱུང་བའི་ཕྱག་ཆེན་མེད་པའི་སྒྲུབ་བྱེད་ནི། བསྒྲུབ་བྱ་དང་མཚུངས་པས་མ་གྲུབ་པ་ཡིན་ཏེ། དྭགས་པོ་པས་ནི་གསང་སྔགས་སྐལ་བ་དང་ལྡན་པའི་སྣོད་ལ་བཤད་ཅིང༌། སྣོད་མི་ལྡན་པ་ལ་མི་བསྟན་པས་གསང་སྔགས་གསང་བའི་གནད་ཀྱིས་ཀྱང་འགྲུབ་པའི་ཕྱིར། དྭགས་པོ་པས་ནི་ཁྱེད་ཀྱི་རྗེས་འབྲངས་རྣམས་ཀྱི་ལུགས་ལྟར་སྣོད་དང་མི་ལྡན་པ་ལ་སྔགས་ཀྱི་སྡོམ་པ་དང་དམ་ཚིག་བྱིན་ནས་དཔོན་སློབ་ཐམས་ཅད་རྡོ་རྗེ་དམྱལ་བར་སྐྱེ་འཇུག་པ་ནི་མ་ཡིན་ཏེ། རྡོ་རྗེ་འཆང་ཉིད་ལ་ཚད་མར་བྱེད་པའི་ཕྱིར་རོ། ། དེང་སང་ས་སྐྱ་པའི་བསྟན་པ་འཛིན་པའི་རྡོ་རྗེ་སློབ་དཔོན་ཉིད་ཀྱི་དབང་བསྐུར་བའི་ཕྱག་ལེན་ལ།
ངེད་མ་དག་པ་རྣམས་ཀྱི་མཐོང་ཚུལ་ལ་ནི། ཐེག་དམན་གྱི་ཉིན་ཞག་གཅིག་པའི་སྡོམ་པ་ཙམ་འཛིན་མི་ནུས་ཤིང༌། སྡིག་པའི་བསམ་པ་ལས་མ་ལོག་པ་ཞིག ། རང་ཕྱོགས་ལ་གཡབ་པའི་ཆེད་དམ། དེའི་ན་ཚ་ལ་སོགས་པ་ཞི་བའི་ཆེད་དམ། སློབ་དཔོན་རང་ཉིད་རྫས་ལ་མངོན་པར་བརྐམ་པའི་བསམ་པས་སྦྱོར་བ་མངོན་དཀྱིལ་ཤུར་ཙམ་རེ་བྱས་ནས། ཞལ་ཞལ་གཅིག་ཏུ་ཐལ་བ་ཁྲ་བོ་མིག་ཏུ་སྟུག་པོར་བཀོད་ནས། ཀཎྜ་ཀཱ་རི་སོགས་ཆུས་ཁྲུས་བྱེད་པ་དང༌། དབུ་རྒྱན་དང་རྡོ་དྲིལ་གཏད་ནས་བུམ་དབང་བསྐུར་བར་རློམ་པ་དང༌། དབང་གོང་མ་མཚན་ཉིད་པ་བསྐུར་དུ་མི་བཏུབ་པས་ཚིག་ཙམ་ཡིན་ཟེར་ནས།
དབང་གོང་མ་ཚིག་ཙམ་ཞིག་གིས་བསྐུར་བར་རློམ་པ་དང༌། དབང་གོང་མ་མཚན་ཉིད་པ་བསྐུར་མི་རུང་ཟེར་བཞིན་དུ། སླར་རྫོགས་རིམ་ཟབ་མོའི་ཁྲིད་བྱེད་པ་ཡིན་ཟེར་ཞིང་གཏུམ་མོ་དང་སྒྱུ་ལུས་ཀྱི་ཁྲིད་འདེབས་པར་ཡང་བྱེད་ལ། དེ་ལྟར་ན་དབང་གོང་མ་ཚིག་ཙམ་ལས་བསྐུར་མི་རུང་ན། རྫོགས་རིམ་གྱི་ཁྲིད་ཀྱང་ཚིག་ཙམ་ལས་བསྒོམ་པར་མི་རུང་བར་ཐལ་བ་དང༌། རུང་ན་དབང་གོང་མ་མཚན་ཉིད་པས་མ་སྨིན་ཡང་རྫོགས་རིམ་གྱི་སྣོད་དུ་འགྱུར་བ་སོགས་རྡོ་རྗེ་འཆང་ལ་ཚད་མར་མི་བྱེད་ཀྱང༌། དམ་ཚིག་དང་འགལ་བའི་ཉེས་པ་དུ་མ་བསྐྱེད་པར་མཐོང་ངོ༌། ། དེ་ཡང་ཁྱེད་ཀྱི་ཁྲིད་འདེབས་པའི་ཕྱག་སྲོལ། ཁྲིད་འདེབས་པ་ལ་མུན་མཚམས་དགོས། མུན་མཚམས་ལའང་ཡུན་རིང་པོ་བྱེད་པའི་ལོང་མེད།
ངེད་ག་གེ་མོ་ཞིག་ཤ་འཁོན་སྦྱང་རེས་ལ་འགྲོ་དགོས་ཡོད་པས། ཞག་བདུན་གསུམ་ཉེར་གཅིག་ལ་མཚམས་ལ་སྡོད་ཟེར། མཚམས་གྲོལ་བ་ན་སློབ་དཔོན་གྱིས་སློབ་མ་ལ་ཅི་བྱུང་དྲིས་པས། སློབ་མས། གཞན་ཅི་ཡང་མ་བྱུང་ཡི་གེ་བརྒྱ་པ་འདྲ་བཟླས་ཟེར། དེ་ལ་ཇོ་བོ་དང་ཆོས་པ་གཉིས་ཀ་བཟང་བའི་ཚད་དུ་འཇོག་སྙིང་གཏད་པའི་སློབ་མ་བྱུང་ན་དེང་སང་གསང་སྔགས་བཤད་པའི་སྐབས་ཡིན་གྱི། ལག་ལེན་དུ་མི་བཏུབ་ཟེར། དེ་ལས་གཞན་དག་གི་ངོར་ཟང་ཟིང་གི་ཆེད་དུ། ཁོ་བོ་དཔལ་ལྡན་ས་སྐྱ་པའི་ལུགས་འདི་ལ་ཚེ་གཅིག་ལུས་གཅིག་ལ་སངས་རྒྱ་བར་བྱེད་པའི་ལམ་རྣལ་མ་ཡོད་པས། ཀྱེ་རིགས་ཀྱི་བུ་སྐལ་བ་དང་ལྡན་པ་དག་ཚུར་ཤོག །
ཕྱག་རྒྱ་ཆེན་པོ་མཆོག་གི་དངོས་གྲུབ་སྟེར་བར་བྱེད་དོ། ། ཞེས་གཟེངས་བསྟོད་དེ་ཚོགས་ཀྱི་དབུས་སུ་འཛེམས་པ་མེད་པར་སྨྲ་བའང་ཐོས་སོ། ། འདི་ལྟ་བུ་གསང་སྔགས་བླ་མེད་ཀྱི་ལུགས་འཁྲུལ་མེད་དེ་ཡིན་ཞིང༌། དྭགས་པོ་པས་ཕག་མོ་གྲུ་པ་ལྟ་བུ་ལ་མཚོན་ན། འདིར་རིག་པ་དང་ཞིང་དང་སྔགས་ལས་སྐྱེས་བྱ་བ་དང༌། གཞན་དུ། ལྷན་སྐྱེས་ཞིང་སྐྱེས་སྔགས་སྐྱེས་ཀྱི་རིག་མ་ཞེས་པའི་རིགས་སམ་ལྷན་སྐྱེས་ཀྱི་ཕྱག་རྒྱ་ནི་རང་གི་ལུས་ལ་གནས་པའི་གཏུམ་མོ་རྡོ་རྗེ་རྣལ་འབྱོར་མར་གནས་པ་སོགས་རྩ་རླུང་ཐིག་ལེ་སེམས་དག་པ་ལ་ཡོད་པའི་ལྷ་མོར་འཆར་རུང་ངམ་ཤར་བ་རྣམས་ཡིན་ལ། སྔགས་སྐྱེས་ནི། ལྷན་སྐྱེས་སམ་རིགས་སྐྱེས་ཀྱི་རིག་མ་དེ་བསྐྱེད་རྫོགས་ཀྱི་གསང་སྔགས་ཀྱི་ལམ་གྱི་ལྷ་མོར་བསྐྱེད་པའི་རིག་མ་རྣམས་ཡིན་ལ། དེ་ལྟར་བསྐྱེད་པའི་རྣལ་འབྱོར་མ་རྣམས་གནས་སོ་བདུན་སོགས་སུ་སྐལ་བ་དང་ལྡན་པ་རྣམས་རྗེས་སུ་འཛིན་ཅིང་རིག་པ་འཛིན་པ་ཐབས་ཤེས་ཕན་ཚུན་རྟོགས་པ་སྤེལ་བའི་ཕྱིར་བཞུགས་པ་ནི་ཞིང་སྐྱེས་ཀྱི་རིག་མ་ཡིན་ལ།
ཞིང་སྐྱེས་ཀྱི་རིག་མ་བླ་ན་མེད་པ་ནི་འབྲས་དུས་ཀྱི་རྡོ་རྗེ་བདེ་མ་ལ་སོགས་པའང་ཡིན་ལ། དེས་ནི་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་ལྷན་སྐྱེས་ཀྱི་རིག་མ་ཐམས་ཅད་སྔགས་སྐྱེས་ཀྱི་རིག་མར་བྱིན་གྱིས་བརླབས་ནས་མཐར་ཐུག་ཞིང་སྐྱེས་མཆོག་གི་རིག་མར་སྒྲུབ་པར་བྱེད་དོ། ། ཡང་རིགས་སྐྱེས་ནི་སྐྱེ་བས་ཐོབ་པའི་རྡོ་རྗེ་མཁའ་འགྲོ་མ་སོགས་རིགས་ལྔའི་རིགས་སྐྱེས་སོ་སོ་བ་ཡང་ཡོད་ལ། སྐྱེ་བས་ཐོབ་པའི་རིགས་དག་པ་མེད་ན། སྦྱངས་པ་ལས་བྱུང་བའི་རིགས་སྔགས་ཀྱི་སྡོམ་པ་དང་དམ་ཚིག་གིས་རྒྱུད་དག་པར་སྦྱངས་པའི་སྔགས་སྐྱེས་ཀྱང་ཡོད་ལ། བསྐྱེད་རིམ་རྗེས་ཆགས་ཀྱི་སྐབས་སུ་རང་གི་རིག་མ་རྡོ་རྗེ་ཕག་མོར་བསྐྱེད་པ་སྔགས་སྐྱེས་སུ་བཞག་པ་དང༌། རྫོགས་རིམ་གྱི་སྐབས་སུ་ས་བོན་ལས་ཡེ་ཤེས་ཀྱི་ཕྱག་རྒྱ་བསྐྱེད་པའི་ཕྱག་རྒྱ་ལ་སྔགས་སྐྱེས་སུ་བཞག་པའང་ཡོད་དོ། ། མཆན། རིགས་དང་ཞིང་དང་སྔགས་ལས་སྐྱེས་པའི་མིར་གྱུར་པའི་ཡེ་ཤེས་ཀྱི་མཁའ་འགྲོ་མ་གནང་ནས། སྐུ་ཚེ་དེ་ཉིད་ལ་ཨཽ་རྒྱན་ལ་སོགས་པའི་ཡུལ་ཆེན་པོ་བདུན་གྱི་དཀྱིལ་འཁོར་གྱི་གཙོ་བོར་ཧེ་རུ་ཀ་ཡབ་ཡུམ་དུ་མངོན་པར་རྫོགས་པར་སངས་རྒྱས་པ་འདིས་ཕྱག་རྒྱ་ཆེན་པོ་མཆོག་གི་དངོས་གྲུབ་མ་ཐོབ་བོ་ཞེས་ས་གསུམ་དུ་དྲིལ་ཆེན་པོ་བསྒྲགས་པ་འདི་ནི།
བདེ་བར་གཤེགས་པའི་བསྟན་པ་ལ་རིས་མེད་པའི་བཀུར་བསྟི་ཕུན་སུམ་ཚོགས་པ་ཡིན་པ་དང་མ་ཡིན་པ་ནི། ལྷ་དང་བཅས་པའི་འཇིག་རྟེན་ཐམས་ཅད་དཔང་པོར་བཞུགས་ཤིག ། ཁོ་བོས་དེ་ཙམ་ལས་གཞན་དུ་མི་སྨྲའོ། ། དུས་ཕྱིས་ཡིད་བཟང་རྩེ་པའི་གསུང་གིས། རྗེ་ནཱ་རོ་པ་བཞེད་པའི་ཕྱག་ཆེན་དེ་བདེ་སྟོང་ཕྱག་ཆེན་ཡིན་ལ། ཇོ་བོ་མཻ་ཏྲི་པས་བཞེད་པའི་ཕྱག་ཆེན་དེ་གནས་ལུགས་ཕྱག་ཆེན་ཡིན་ཞིང༌། བདེ་སྟོང་ཕྱག་ཆེན་ནི་ཕྱག་ཆེན་བཟང་པོ་ཡིན། གནས་ལུགས་ཕྱག་ཆེན་ནི་དེ་ལ་ལྟོས་ཏེ་ཅུང་ཟད་དམན་པའོ་ཞེས་འཆད་ལ། ངེད་ཀྱི་ཞྭ་དམར་བ་ཆོས་ཀྱི་གྲགས་པས་ཀྱང་རང་ཚོ་མ་ཟིན་ནས་དེའི་རྗེས་ཟློས་བྱེད། ར་ལུང་ནས་རིན་པོ་ཆེ་ཀུན་དགའ་དཔལ་འབྱོར་བས་ཀྱང་ཆ་མེད་ཀྱི་རྒྱུས་གཏམ་དེ་ལ་བདེན་འཛིན་བྱས་ནས།
ཕྱིས་ཀྱི་འབྲུག་ཆོས་རྣམས་སུ་ཡང་ཐ་སྙད་འདི་སྒྲ་ཇི་བཞིན་པར་ཁས་ལེན་པ་མང་དག་བྱུང་བ་ལས། དེ་སྐབས་ཀྱི་དྭགས་བརྒྱུད་པ་དག་གི་འཇིགས་བྲལ་གྱི་སློབ་དཔོན་ཀརྨ་པ་ཆོས་གྲགས་རྒྱ་མཚོའི་དྲུང་དུ། རྣམ་དབྱེ་དེ་འཐད་མི་འཐད་ཞུས་པས། སྤྱིར་རྒྱ་གར་ན་ཤེས་ཕྱིན་གྱི་ཉམས་ལེན་ལ་ཕྱག་ཆེན་དུ་མིང་བཏགས་པ་བྱུང་འདུག་ཀྱང༌། ཇོ་བོ་མཻ་ཏྲི་པས་ཉམས་སུ་ལེན་བྱ་དང་དེའི་ལུགས་དེ་ལ་བདེ་སྟོང་གཉིས་སུ་མེད་པའི་ཡེ་ཤེས་སུ་གྱུར་པའི་ཕྱག་རྒྱ་ཆེན་པོ་མེད་ན། ཇོ་བོ་མཻ་ཏྲི་པས་དཔལ་ཤ་ཝ་རི་པ་བསྟེན་ནས་སྔགས་བླ་མེད་ཀྱི་རང་ལམ་ནས་སངས་རྒྱས་པར་བཤད་པ་ཡང་རྫུན་དུ་འགྱུར་བས། གཏམ་དེ་ནི་རྡོ་རྗེ་ཐེག་པའི་མི་སློབ་པའི་འཕགས་པ་ལ་སྐུར་པ་བཏབ་པའི་སྡིག་པ་ཆེན་པོར་འགྱུར་བས་རྣ་བ་ཙམ་ཡང་གཏད་པར་མི་བྱའོ། ། ཞེས་བཀའ་སྩལ་ཏོ། །
ཡང་གསང་ཕུ་ནས་དྲུང་ཆེན་པོ་ཤཱཀ་མཆོག་ཆོས་གསུང་དུས་སྒམ་པོ་པས་སློབ་མ་རྣམས་ལ་ཆོས་ཕར་ཕྱིན་གྱི་དབུ་མ་ལྟ་ཁྲིད་བསྟན་ཀྱང༌། སློབ་མ་རྣམས་མོས་གུས་ཆེ་བའི་དབང་གིས་སྔགས་ཀྱི་ཕྱག་ཆེན་གྱི་ཉམས་རྟོགས་སྐྱེས་པ་ཡང་ཨེ་སྲིད་ཡིན་ཟེར་བའི་ས་པཎ་གྱི་གསུང་ལ་དཔགས་ནས་གཟུ་ཆུང་ཞིག་གནང་འདུག་པ།
ཁྱེད་ས་སྐྱ་པའི་མན་ངག་སྦྱང་ལ་བྱོན་པས་གཟུ་ཡོན་པོ་ཞིག་ལས་རེ་བ་མེད་པས། ཉིད་ཀྱི་ཕོ་ཁྱེར་ལ་ལྟོས་ནས་ས་ཞེན་མཛད་པ་རྗེས་སུ་ཡི་རང༌། འོན་ཀྱང་གཟུར་གནས་ཀྱི་ལྷ་མིས་བལྟས་ན་གཏམ་དེ་ནི་འཛེམ་པ་མེད་པའི་མུ་ཅོར་སྨྲ་བ་ཁོ་ནར་བས་ཏེ། འོ་ན་བླ་མས་མུ་སྟེགས་པའི་ཆོས་བསྟན་ཡང་སློབ་མ་མོས་གུས་ཆེ་བས་ཉན་ཐོས་ཀྱི་མཐོང་ལམ་སྐྱེ་བ་ཡང་སྲིད་པ་ཞིག་ཁས་ལེན་པར་རིགས་ཏེ། སྔ་མ་དེ་ཉིད་དང་མཚུངས་པའི་ཕྱིར། སྤྱིར་ཕར་ཕྱིན་ཐེག་པར་ས་བཅུ་གཅིག་བཤད་པའི་བཅུ་གཅིག་པ་དེ་སངས་རྒྱས་ཀྱི་སར་འཇོག ། རྫོགས་ཆེན་པས་ས་ཉི་ཤུ་དང༌། ས་ཉི་ཤུ་རྩ་ལྔ་པ་དང༌། མགོན་པོ་འོད་མི་འགྱུར་བའི་ས་སོགས་འདོད་པར་སྣང་ཡང༌། ལུགས་དེ་ལ་ཁོ་བོས་སྦྱངས་པ་ཆུང་བས་རྣམ་བཞག་ཇི་ལྟ་བ་བཞིན་རྟོགས་པར་མ་གྱུར་ལ།
རྡོ་རྗེ་ཐེག་པ་བླ་ན་མེད་པར་ནི། དུས་འཁོར་ལས་ས་བཅུ་གཉིས་པ་སངས་རྒྱས་ཀྱི་སར་བཞག་པ་དང༌། བདེ་དགྱེས་ལས་ས་བཅུ་གསུམ་པ་སངས་རྒྱས་ཀྱི་སར་བཞག་ལ། དེའི་ཚེ་སངས་རྒྱས་ཐོབ་པའི་རྟེན་ཡང་ངེས་པར་མིའི་རྟེན་ལ་འཚང་རྒྱ་དགོས་པ་དང༌། འཚང་རྒྱ་བའི་ལམ་ཡང་མིའི་རྟེན་དུ་གྱུར་པའི་ཕྱག་རྒྱའི་ལམ་གྱི་སྒོ་ནས་ས་ལམ་བགྲོད་དགོས་པར་གསུངས་ཏེ། གུར་ལས། པད་མ་རྡོ་རྗེ་ཅན་བཅུག་ནས། ། རང་གི་རིག་མ་བདག་མར་བྱས། ། དེ་དང་ལྷན་ཅིག་འགྲུབ་པར་འགྱུར། ། འདི་ནི་ཕྱག་རྒྱ་ཆེན་པོར་བརྗོད། །
མི་ཡི་ཕྱག་རྒྱ་བླངས་ནས་ནི། ། དེ་ལ་ཆོས་ནི་རབ་ཏུ་དབྱེ། ། ཞེས་པས་མིའི་ཕྱག་རྒྱ་ནི་གྲོལ་བའི་རྐྱེན་དུ་འགྱུར་ལ། རིག་པ་འཛིན་པའི་བུ་མོའི་ཕྱག་རྒྱ་སོགས་ཀྱི་ལོངས་སྤྱོད་པའི་རྐྱེན་དུ་བཤད་དོ། ། འོ་ན་སྤྲུལ་སྐུ་ཤཱཀ་ཐུབ་སྔགས་ལམ་ལ་བརྟེན་ནས་འཚང་རྒྱ་བའི་ཚེ་མིའི་བུ་མོའི་ཕྱག་རྒྱ་ལ་བརྟེན་ནས་སངས་མ་རྒྱས་པར། ལྷ་མོ་ཐིག་ལེ་མཆོག་མ་བཀུག་ནས་སངས་རྒྱས་པར་གསུངས་ཏེ། དགྱེས་པའི་རྡོ་རྗེར། འབར་བའི་ཕྲེང་བ་འཁྲུགས་པ་ཡི། ། དཀྱིལ་འཁོར་རབ་ཏུ་བཞེངས་ནས་ནི། ། རྡོ་རྗེ་སྙིང་པོ་དབང་སྦྱིན་ཕྱིར། །
ཐིག་ལེ་མཆོག་ནི་བཀུག་པ་དང༌། ། ཞེས་པ་དང༌། མན་ངག་སྙེ་མར། མཆོག་ཏུ་མཐར་ཐུག་པ་ན་ངེས་པར་ཐབས་འདི་ལ་ལྟོས་སོ། ། ཞེས་བརྗོད་པར་བྱ་སྟེ། དཔེར་ན་ནམ་མཁར་བཞུགས་པའི་རྫོགས་པའི་སངས་རྒྱས་རྣམས་ཀྱིས་གནང་བའི་ཤེས་རབ་ཀྱི་དབང་ལས། ཤཱཀྱའི་མགོན་པོ་བྱང་ཆུབ་ཀྱི་ཤིང་དྲུང་དུ་བཞུགས་པ་བྱང་ཆུབ་འཐོབ་པའི་ཆེད་དུ་མཚན་ཕྱེད་ན་ལྟོས་པ་བཞིན་དང༌། ཇི་ལྟར་ཡང་བཅོམ་ལྡན་འདི་ཁོ་ནས་རྡོ་རྗེ་སྙིང་པོ་ལ་ཐིག་ལེ། ཐིག་ལེ་མཆོག་མ་ནི། སྔོན་ལྷ་དང་ལྷ་མིན་གྱིས་རྒྱ་མཚོ་བསྲུབས་པ་ན།
ལྷ་མོ་ཨསྟ་ར་སྟེ་ཆུ་སྐྱེས་པ་བྱུང་བ་བཞིན། ལྷ་རྣམས་ཀྱིས་ཆ་ཤས་བཟང་པོ་བསྡུས་པ་ལས་བྱུང་ངོ་ཞེས། རིག་བྱེད་ཀྱི་གཞུང་ལས་འབྱུང་ངོ༌། ། མཆན། མཆོག་མ་ལས་དབང་བསྐུར་བ་བྱིན་པ་བཞིན་ནོ། ། ཞེས་པ་ཤིན་ཏུ་རྒྱས་པས་ཆོག་སྟེ། མན་ངག་རིག་པ་རྣམས་ཀྱིས་ཁྱད་པར་འདི་ཡོངས་སུ་གསལ་བར་རྣམ་པར་ཤེས་པར་འགྱུར་རོ། ། ཞེས་གསུངས་པ་དང་འགལ་བ་མ་ཡིན་ནམ་ཞེ་ན། མི་འགལ་ཏེ། མིའི་རྟེན་ཅན་སྔགས་བླ་མེད་ཀྱི་ལམ་ལས་མངོན་པར་རྫོགས་པར་འཚང་རྒྱ་བའི་ཚེ།
ཉེ་རྒྱུའི་སྤྱོད་པ་མི་མོར་གྱུར་པའི་ཕྱག་རྒྱ་བསྟེན་པའི་སྟོབས་དང༌། ཕྱི་ནང་གི་རྟེན་འབྲེལ་གྱིས་ཞིང་བསྒོམས་པའི་སྦྱོར་བའི་མཐུ་ལས། མཁའ་ཁྱབ་ཀྱི་འོག་མིན་གྱི་གནས་སུ་ལོངས་སྤྱོད་རྫོགས་པའི་སྐུར་སངས་རྒྱས་པའི་སྐད་ཅིག་དེ་ལ་གདུལ་བྱ་གཞན་ངོར། དག་པ་དང་མ་དག་པའི་འཇིག་རྟེན་གྱི་ཁམས་སྣ་ཚོགས་པར་མཆོག་གི་སྤྲུལ་པའི་སྐུར་ཡང་སངས་རྒྱས་པ་ཡིན་ནོ། ། དེ་ལྟར་སྐུ་གསུམ་དུ་སངས་རྒྱས་པའི་སྐད་ཅིག་དེ་ནས་བཟུང༌། འཁོར་བ་མ་སྟོངས་ཀྱི་བར་དུ་སྐུ་དང་ཡེ་ཤེས་ཀྱི་ཕྲིན་ལས་རྒྱུན་མི་འཆད་པས་སླར་མ་དག་པའི་ཞིང་དུ་མཆོག་གི་སྤྲུལ་སྐུར་འཚང་རྒྱ་བའི་ཚུལ་བསྟན་པའི་ཚེ། སྔགས་ཀྱི་རིགས་ཅན་གྱི་གདུལ་བྱ་རྗེས་སུ་བཟུང་བའི་ཆེད་དུ། སླར་སྔགས་ལམ་ལ་བརྟེན་ནས་འཚང་རྒྱ་ཚུལ་སྟོན་པའི་ཚེ་ཕྱག་རྒྱར་ལྷ་མོ་ཐིག་ལེ་མཆོག་མ་སོགས་འགུགས་པ་ནི།

སྤྲུལ་པའི་མཛད་པ་ཡིན་གྱི་དེ་ལ་བརྟེན་ནས་འཚང་རྒྱ་བ་རང་རྒྱུད་པ་མ་ཡིན་པའི་ཕྱིར་འགལ་མེད་དུ་གྲུབ་བོ། ། དེ་བཞིན་དུ་རྣལ་འབྱོར་གྱི་རྒྱུད་དེ་ཉིད་འདུས་པ་སོགས་སུ་ཡང༌། དེ་བཞིན་གཤེགས་པས་དཀའ་བ་ལོ་དྲུག་སྤྱད་ཚེ། ལུས་དཀའ་ཐུབ་ཀྱི་ཁོག་པ་མི་ཡུལ་དུ་བཞག་ནས། འོག་མིན་དུ་རྣམ་པར་སྣང་མཛད་ལ་གསང་སྔགས་ཞུས་ཏེ་ལོངས་སྤྱོད་རྫོགས་སྐུར་སངས་རྒྱས་ནས། སླར་དཀའ་ཐུབ་ཀྱི་ཁོག་པར་ཞུགས་ནས་རྡོ་རྗེ་གདན་དུ་སངས་རྒྱས་པ་ཡིན་ཞེས་གསུངས་པའང་སྤྲུལ་པ་ཡིན་གྱི། རང་རྒྱུད་པ་མ་ཡིན་པར་གྲུབ་བོ། ། འོ་ན་ཕར་ཕྱིན་ཐེག་པ་པའི་སློབ་པའི་ས་བཅུ་བགྲོད་ནས་ཁམས་གསུམ་ལས་ཡང་དག་པར་འདས་པའི་དག་པའི་འཇིག་རྟེན་གྱི་ཁམས། འོག་མིན་གྱི་གནས་སུ་མངོན་པར་རྫོགས་པར་སངས་རྒྱས་ནས་མི་སློབ་པའི་ས་བཅུ་གཅིག་ལ་གནས་པ་དེ། སླར་སྔགས་ལམ་ནས་འཇུག་པ་ན་སྔགས་ཀྱི་ལམ་ལྔའི་དང་པོར་གང་ནས་འཇུག་པ་དང༌། སྔགས་རང་ལམ་ནས་བཤད་པའི་སློབ་པའི་ས་རྣམས་བགྲོད་པར་བྱར་ཡོད་མེད་དང༌།
དེ་འཚང་རྒྱ་བའི་ལུས་རྟེན་ཁམས་དྲུག་ལྡན་གྱི་མིའི་རྟེན་དང༌། དེ་གྲོལ་བྱེད་ཀྱི་ཕྱག་རྒྱ་མིའི་རྟེན་ཅན་ལ་སོགས་པ་བསྟེན་པའི་སྒོ་ནས་གསང་སྔགས་རང་ལམ་གྱི་མི་སློབ་པའི་རྫོགས་བྱང་མངོན་དུ་བྱེད་དགོས་སམ་མི་དགོས་ཤེ་ན། འདི་ལ་གྲུབ་ཆེན་ཏཻ་ལོ་ནཱ་རོའི་མན་ངག་སྙན་ནས་སྙན་དུ་བརྒྱུད་པ། རྗེ་བཙུན་སངས་རྒྱས་མཉན་པ་རས་ཆེན་གྱི་ཞལ་སྔ་ནས་བྱུང་བ་བཞིན་བརྗོད་ན། རྗེ་བཙུན་གསང་བའི་བདག་པོ་དང༌། ཆོས་སྐུ་ཡེ་ཤེས་ཀྱི་མཁའ་འགྲོ་མ་ལ་སོགས་ཆོས་འདིའི་བདག་པོར་གྱུར་པ་རྣམས་ཀྱིས་སྐལ་བ་དང་ལྡན་པའི་གདུལ་བྱ་རྣམས་ཀྱི་དོན་དུ་དགྱེས་བཞིན་དུ་བཀས་གནང་བ་མཛོད་ཅིག ། དེ་ཡང་ཕར་ཕྱིན་ཐེག་པའི་སངས་རྒྱས་དེ་སྔགས་ལམ་ནས་འཇུག་པ་ན། སྔགས་རང་ལམ་གྱི་ཚོགས་ཀྱི་ལམ་ནས་འཇུག་དགོས་པ་ཡིན་ཏེ། སྔགས་ཀྱི་ཆོས་སྒོ་དབང་གིས་སྨིན་པར་བྱས་ནས་དམ་ཚིག་དང་སྡོམ་པ་ལ་ཚུལ་བཞིན་དུ་གནས་ཏེ། རང་གི་འབྲས་བུ་སྒྲུབ་པའི་རྒྱུའི་ཚོགས་མཐའ་ཡས་པ་ལ་ནན་ཏན་དུ་བྱེད་དགོས་པའི་ཕྱིར་རོ། །
ཕར་ཕྱིན་ཐེག་པ་དང་ཐུན་མོང་བའི་སློབ་པའི་ས་རབ་དགའ་ལ་སོགས་པ་བཅུ་དང༌། མི་སློབ་པའི་ས་བཅུ་གཅིག་ཀུན་ཏུ་འོད་ཀྱི་ས་ནི་སྔོན་ནས་བགྲོད་ཟིན་ལ། ཐུན་མོང་མ་ཡིན་པའི་གནས་དང་ཉེ་གནས་ལ་སོགས་པའི་མིང་ཅན་གྱི་སློབ་མའི་ས་བཅུ་གཅིག་དང༌། ཐུན་མོང་མ་ཡིན་པ་ཡེ་ཤེས་ལྡན་ཏེ་ས་བཅུ་གཉིས་པ་ནི་སླར་བགྲོད་དགོས་པ་ཡིན་ཏེ། ཕར་ཕྱིན་ཐེག་པའི་སྒོ་ནས་སངས་རྒྱས་པས། རྒྱུ་དུས་ཀྱི་བདེ་གཤེགས་སྙིང་པོ་ཚོགས་གཉིས་ཀྱི་ལས་སུ་བྱས་པས་སྒྲིབ་གཉིས་ཀྱིས་བསྡུས་པའི་ལུས་སེམས་རགས་པ་ལས་གྲོལ་ཀྱང༌། ལྷན་སྐྱེས་ཀྱི་རིགས་ལ་ཡོད་པའི་རྡོ་རྗེ་བཞིའི་རྒྱུད་ལ་རིམ་གཉིས་ཀྱིས་ལས་སུ་མ་བྱས་པས་མཆོག་གི་དབུ་མ་ལ་ཉེ་བར་འཁྱུད་པའི་ཤིན་ཏུ་ཕྲ་བའི་འཛག་སྒྲིབ་བཅུ་གཉིས་ལས་མ་གྲོལ་བས། དེ་གྲོལ་བའི་ཆེད་དུ་མཆོག་གི་དབུ་མའི་དེ་བཞིན་གཤེགས་པའི་འཁོར་ལོ་དྲུག་གི་གནས་སུ་ཐིག་རླུང་སེམས་གསུམ་གྱི་ངོ་བོའི་འཛག་སྒྲིབ་སྣང་མཆེད་ཀྱི་རྟོགས་པའི་ཆ་གཉིས་དབུ་མར་གཤེགས་པའི་ཚུལ་གྱིས་ཐུན་མོང་མ་ཡིན་པའི་ས་བཅུ་གཉིས་བགྲོད་དགོས་པའི་ཕྱིར་རོ། ། འོ་ན་ཐུན་མོང་མིན་པའི་སྔགས་རང་ལམ་གྱིས་སྤོང་བར་ནུས་ལ། ཕར་ཕྱིན་ཐེག་པའི་སངས་རྒྱས་ཀྱིས་སྤོང་བར་མི་ནུས་པའི་སྒྲིབ་པ་ཞིག་ཁས་ལེན་ནམ་ཞེ་ན།
དེ་ནི་ཤིན་ཏུ་ནས་ཀྱང་འདོད་ལ། དེ་ལྟར་གྱི་ཚེ་དེ་སྒྲིབ་གཉིས་གང་དུ་བཞག་ཅེ་ན། ཕར་ཕྱིན་ཐེག་པའི་མྱང་འདས་སྔོན་དུ་མ་སོང་བའི་འཛག་སྒྲིབ་དེ་ལ་ནི་སྒྲིབ་པ་གཉིས་ཀའི་ཆ་ཡོད་ལ། དེ་སྔོན་དུ་སོང་བའི་འཛག་སྒྲིབ་ལ་ནི་ཉོན་སྒྲིབ་ཀྱི་ཆས་མ་བསྡུས་ཤིང་ཤེས་སྒྲིབ་རགས་པས་བསྡུས་པ་མ་ཡིན་ཏེ། ཚུ་རོལ་ཁམས་གསུམ་དུ་འཁོར་བར་བྱེད་པའི་ཉོན་མོངས་པའི་སྒྲིབ་པ་དང༌། ཕ་རོལ་ཞི་བ་དང་མྱང་འདས་སུ་ལྷུང་བར་བྱེད་པའི་ཤེས་བྱའི་སྒྲིབ་པ་རགས་པ་ཕར་ཕྱིན་པའི་སངས་རྒྱས་ཀྱིས་སྤོང་བའི་སྒྲིབ་པ་དེ་མ་ཡིན་པའི་ཕྱིར། འོ་ན། ལུགས་འདིར་བཤད་པའི་འཛག་སྒྲིབ་དེ་ནི། ཐོག་མ་མེད་པའི་ལྷན་ཅིག་སྐྱེས་པ་རིགས་རྡོ་རྗེ་བཞིའི་རྒྱུ་མི་ཤིགས་པའི་ཐིག་རླུང་སེམས་གསུམ་ལ་ཡོད་པའི་གློ་བུར་གྱི་དྲི་མ་ཤིན་ཏུ་ཕྲ་བ་སྟེ། འདི་ངོས་འཛིན་པ་ན།
བླ་མེད་ཀྱི་རྒྱུད་སྡེ་ཆེན་པོ་རྣམས་སུ་སྤང་བྱ་འཕོ་བའི་བག་ཆགས་ཞེས་རྣམ་བཞག་མཛད་དེ། འཕོ་བའི་དོན་ཡང་ཤིན་ཏུ་ཕྲ་བའི་མི་ཤིགས་པའི་ཐིག་རླུང་སེམས་གསུམ་དྲི་བྲལ་མཐར་ཐུག་པའི་འཕོ་མེད་ཀྱི་གོ་འཕང་ཐོབ་པ་ལ་སྒྲིབ་པའི་དོན་ཡིན་པའི་ཕྱིར་ཏེ། དུས་ཀྱི་འཁོར་ལོའི་འགྲེལ་ཆེན་ལས། སྤང་བྱ་འཕོ་བའི་བག་ཆགས་ངོས་འཛིན་པ་ན། ཇི་སྐད་དུ། མ་རིག་པ་ནི་འདིར་སེམས་ཅན་རྣམས་ཀྱི་ཐོག་མ་མེད་པའི་འདོད་ཆགས་ཀྱི་བག་ཆགས་སོ། ། ཞེས་གསུངས་པའི་ཕྱིར་རོ། ། ཡང༌། ཕར་ཕྱིན་ཐེག་པའི་སངས་རྒྱས་དེ་སྔགས་རང་ལམ་ནས་འཚང་རྒྱ་བའི་ལུས་རྟེན་ཁམས་དྲུག་ལྡན་གྱི་མིའི་ལུས་རྟེན་དང༌། དེ་གྲོལ་བྱེད་ཀྱི་ཕྱག་རྒྱ་ཡང་མིའི་རྟེན་ཅན་ཁོ་ན་ལ་རྟེན་ཅིང་འབྲེལ་བར་འབྱུང་བའི་དབང་གིས་བསྟེན་དགོས་པ་ཡིན་ཏེ།
ལྷན་སྐྱེས་ཀྱི་རིགས་ལ་ཡོད་པའི་རྡོ་རྗེ་བཞིའི་རྒྱུའི་ནུས་པ་ཁམས་དྲུག་ལྡན་གྱི་མིའི་རྟེན་ཁོ་ན་ལ་རིགས་གསལ་བར་སད་རུང་གི་སེམས་ཅན་གཞན་གྱི་ལུས་རྟེན་ལ་དེ་ལྟར་མི་རུང་བའི་ཕྱིར་རོ། ། འོ་ན་ཕར་ཕྱིན་ཐེག་པའི་སངས་རྒྱས་དེ་འཛམ་བུའི་གླིང་དུ་རྒྱལ་པོ་ཟས་གཙང་མའི་སྲས་སུ་ཤཱཀ་ཐུབ་འཁྲུངས་པ་ལྟར་བྱས་ནས། རྟེན་དེས་སྔགས་ལམ་གྱི་སངས་རྒྱས་སྒྲུབ་པར་བྱ་བ་ནི་མ་ཡིན་ཏེ། རྡོ་རྗེ་ཐེག་པའི་ཞིང་སྦྱངས་ཀྱི་མཐུ་ལས་གྲུབ་པའི་མཁའ་ཁྱབ་ལོངས་སྐུའི་ཞིང་ཁམས་ན་ཡོད་པའི་མིའི་ཡུལ་དང་རྟེན་གྱི་བཟུང་བའི་གནས་ སྤྱིར་ཁམས་དྲུག་ལྡན་གྱི་མི་ལུས་ཞེས་པ་འདི་ལ། ཁོ་བོའི་བླ་མ་སངས་རྒྱས་རས་པ་ཆེན་པོའི་ཞལ་སྔ་ནས། མ་དག་པའི་འཇིག་རྟེན་གྱི་ཁམས་ཀྱི་མིའི་ཡུལ་དང་མིའི་ལུས་རྟེན་ཁོ་ན་ནི་འཛིན་པ་མ་ཡིན་ཏེ། དག་པའི་འཁོར་ལོ་གསུམ་ན་བཞུགས་པའི་མིའི་ཡུལ་དང་ལུས་རྟེན་གྱི་ཚུལ་འཛིན་པའི་གནས་དང༌། དཔའ་བོ་དང་རྣལ་འབྱོར་མ་ཞིག་ཀྱང་ཡོད་པས། ཕར་ཕྱིན་ཐེག་པའི་སངས་རྒྱས་དེ་དག་པའི་འཁོར་ལོ་གསུམ་གྱི་གནས་ན་བཞུགས་པའི་ཁམས་དྲུག་ལྡན་གྱི་མིའི་རྟེན་ཅན་གྱི་ལུས་སུ་མཛད་ནས། སྐྱེ་བ་དེ་ཉིད་ལ་སྔགས་ལམ་གྱི་སྒོ་ནས་མངོན་པར་རྫོགས་པར་སངས་རྒྱས་པ་ཡིན་ཏེ།
ཁམས་དྲུག་ལྡན་གྱི་དོན་ཡང༌། ས་ཆུ་མེ་རླུང་ནམ་མཁའ་རྣམ་ཤེས་དྲུག་པོ་ལ་ཡོད་པའི་རྣམ་སྣང་མི་བསྐྱོད་འོད་དཔག་མེད་རིན་འབྱུང་དོན་ཡོད་གྲུབ་པ། རྡོ་རྗེ་སེམས་དཔའ་ལྷན་ཅིག་སྐྱེས་པའི་རིགས་ཡོད་པའི་རིགས་དེ། སྐྱེ་བ་དེ་ཉིད་ལ་སྒྲིབ་བྲལ་འབྲས་བུ་རྣམ་སྣང་ལ་སོགས་པའི་སངས་རྒྱས་སུ་བྱེད་ནུས་ཀྱི་ལུས་རྟེན་ལ་ཁམས་དྲུག་དང་ལྡན་པའི་རྡོ་རྗེའི་ལུས་མངོན་གྱུར་བ་ཞེས་བརྗོད་པ་ཡིན་ལ། གཞན་དུ་སེམས་ཅན་ཐམས་ཅད་ཀྱང་ཁམས་དྲུག་ལྡན་གྱི་རྡོ་རྗེའི་ལུས་བག་ལ་ཞ་བའི་ཚུལ་གྱིས་མི་ལྡན་པ་ནི་འགར་ཡང་མེད་པ་ཡིན་ཏེ། སངས་རྒྱས་དྲུག་གི་ལྷན་ཅིག་སྐྱེས་པའི་རིགས་ཀྱིས་མ་ཁྱབ་པའི་སེམས་ཅན་གཅིག་ཀྱང་མེད་པའི་ཕྱིར། དག་པའི་གནས་གསུམ་པ་དེ་ལའང༌། ཆོས་སྐུའི་དབང་དུ་བྱས་པ་དང༌། ལོངས་སྐུའི་དབང་དུ་བྱས་པ་གཉིས་ལས། དང་པོ་ནི།
སྲིད་ཞིའི་རྩ་རླུང་གི་ཁམས་དག་པ་ཉེར་བཞི་འཁོར་ལོ་གསུམ་གྱི་ངོ་བོར་གནས་པ་ལ་ཁྱབ་པའི་དཔའ་བོ་དང་རྣལ་འབྱོར་མའི་རྟེན་བརྟེན་པའི་དཀྱིལ་འཁོར་དང་དབྱེར་མེད་ཆུ་ལ་ཆུ་བཞག་པ་ལྟ་བུ་དེའོ། ། གཉིས་པ་ནི། ཕར་ཕྱིན་ཐེག་པའི་སངས་རྒྱས་སྔགས་ལམ་དུ་འཇུག་པ་ན་མིའི་རྟེན་ཅན་གྱི་ཚུལ་འཛིན་པའི་གནས་གསུམ་གྱི་མིའི་ཡུལ་དང་མིའི་ལུས་རྟེན་ལྟ་བུ་ཡིན་ཏེ། སྲིན་པོ་བཞིའི་བརྟེན་པར་གྱུར་པའི་བསྲུང་འཁོར་གྱི་གནས་དང་ལུས་ནི། མིའི་གནས་དང་མིའི་ཚུལ་འཛིན་པོར་འཇོག་དགོས་ཏེ། སྲིན་པོ་མིའི་བྱེ་བྲག་ཡིན་པའི་ཕྱིར། མ་དག་པའི་གནས་གསུམ་པོ་ལ་ཡང༌། ཚངས་པ་སོགས་འཇིག་རྟེན་སྐྱོང་བ་རྣམས་ཀྱིས་རང་གིར་བྱེད་པའི་གནས་དང༌། དེ་ཉིད་སྤྲུལ་སྐུ་ཤཱཀ་ཐུབ་ཀྱིས་བདེ་མཆོག་ལ་སོགས་པར་སྤྲུལ་ནས། སྤྲུལ་སྐུའི་གནས་སུ་ཉེ་བར་བཟུང་བའི་ཡུལ་ཉེར་བཞི་ལ་སོགས་ཀྱང་ཡོད་ལ།
དེའི་ཚེ་ནམ་མཁའ་ནས་བྱུང་བའི་ལྷ་དང་དྲི་ཟས་བཟུང་བའི་མིའི་གནས་ལ་མཁའ་སྤྱོད་ཀྱི་གནས་དང༌། གནོད་སྦྱིན་དང་སྲིན་པོས་བཟུང་བའི་གནས་ལ་ས་སྤྱོད་དང༌། ཀླུ་དང་ལྷ་མིན་གྱིས་བཟུང་བའི་གནས་ས་འོག་སྤྱོད་པ་ཞེས་གྲགས་པས། ཕྱི་ནང་གཞན་གསུམ་གནད་གཅིག་པའི་ཕྱིར། དག་པ་ལོངས་སྤྱོད་རྫོགས་སྐུའི་གནས་ཉེར་བཞི་ལ་ཡང༌། སེམས་ཅན་གྱི་ཁམས་སྦྱོང་བའི་ཕྱིར་རྟེན་ཅིང་འབྲེལ་འབྱུང་དུ་མིའི་ཡུལ་དང་མིའི་ལུས་ཤིག་ཡོད་པར་གྲུབ་བོ། ། མི་ཡིན་ན་སྒྲིབ་བཅས་ཀྱི་མི་ཡིན་པའི་ཁྱབ་པ་མེད་དེ། མིའི་སྐད་དོད་ལ། མ་ནུ་ཥྱ་ཤེས་ལྡན་ལ་འཇུག་པས། ཤེས་པའི་མཆོག་ལྡན་ལ་མིར་འཇོག་པའི་སྐབས་གཅིག་དང༌།
ན་ར་ནྲྀ་དག་མིའི་སྐད་དོད་དུ་འཇོག་པ་ན། ཚུལ་འཆོས་པའི་དོན་ཡིན་པས་སྒྲིབ་གསུམ་གྱི་ཚུལ་འཆོས་པ་ལ། མིར་འཇོག་པའི་སྐབས་གཅིག་དང༌། ཡང༌། པུ་རུ་ཥ་མིའི་སྐད་དོད་དུ་འཇོག་པ་ན་སྐྱེས་བུ་སྟེ། སྐྱེས་བུ་ཆེན་པོ་ནི་སངས་རྒྱས་ཉིད་དེ། སངས་རྒྱས་ཉིད་ཐོབ་པར་བྱེད་པའི་འགྲོ་བ་པ་ནི། མིའི་མཆོག་ཉིད་དུ་འཇོག་པའི་གནས་སྐབས་གཅིག་ཀྱང་ཡོད་པའི་ཕྱིར་རོ། ། ཡང་གནས་ཆེན་སོ་བདུན་བྱེད་པ་ན། གནས་ཉེར་བཞིའི་ཐོག་ཏུ་དུར་ཁྲོད་བརྒྱད་དང༌།
དེའི་ཁར་རི་རབ་ཀྱི་རྩེ་དང་ཕྱོགས་བཞི་ལྔའམ། རྡོ་རྗེ་གདན་དང་དེའི་ཕྱོགས་བཞི་བསྣན་པ་གཉིས་བྱེད་པའི་ལུགས་ལ། ཕྱི་མ་ལྟར་ན་རྡོ་རྗེ་གདན་མིའི་ཡུལ་ཡིན་པས་དག་པ་ལོངས་སྐུའི་གནས་ཆེན་སོ་བདུན་གྱི་རྡོ་རྗེའི་གདན་དེ་ཡང༌། མིའི་ཡུལ་དང་དེར་གནས་ཀྱི་དཔའ་བོ་དང་རྣལ་འབྱོར་མའང་མིའི་ལུས་ཅན་ལྟར་འཛིན་པ་གྲུབ་པ་ཡིན། ཞེས་གསུངས་སོ། ། མཆན། ཉི་ཤུ་རྩ་བཞི་དང་ཡུལ་སུམ་ཅུ་རྩ་བདུན་གྱི་སྣོད་བཅུད་རྣམ་དག་སྔགས་ཀྱི་སྐལ་ལྡན་ལ་མངོན་དུ་འགྱུར་ཞིང༌། སྐལ་མེད་ལ་མི་སྣང་བའི་གནས་དང་རྟེན་དེར་འཚང་རྒྱ་བའི་ཕྱིར། དེ་ལྟ་བུའི་གནས་ཉེར་བཞི་དང་ཡུལ་སོ་བདུན་པོ་དེ་ནི། མ་དག་པའི་འཛམ་གླིང་གསར་དུ་ཆགས་པའི་གནས་ཉེར་བཞི་དང༌།
ཡུལ་སོ་བདུན་པོ་འདིར་ཡང་སྔགས་ཀྱི་གདུལ་བྱ་རྗེས་སུ་འཛིན་པའི་ཕྱིར། རང་གནས་ནས་གཡོ་བ་མེད་བཞིན་དུ་རྫུ་འཕྲུལ་གྱིས་འོང་བ་ཡོད་དེ། དཔེར་ན། གྲུབ་ཆེན་ཏཻ་ལོས་མ་དག་པ་འཛམ་བུའི་གླིང་གི་ཨཽ་རྒྱན་གྱི་གནས་སུ་བྱོན་པ་ན་དག་པའི་འོག་མིན་གྱི་གནས་ཀྱང་དུས་དེར་སྤྱོད་ཡུལ་དུ་གྱུར་པ་ལྟ་བུའོ། ། འདི་ལྟ་བུའི་ཟབ་གསང་ཕར་ཕྱིན་ཐེག་པའི་སངས་རྒྱས་ཀྱིས་ཀྱང་སྤྱོད་ཡུལ་དུ་མ་གྱུར་པ་འདི་ནི། ཁོ་བོའི་ཡབ་རྗེ་སངས་རྒྱས་མཉན་པ་གྲུབ་ཐོབ་དང༌། བཅོམ་ལྡན་འདས་ཡེ་ཤེས་ཀྱི་མཁའ་འགྲོ་དཔལ་རྡོ་རྗེ་ཕག་མོ་དང༌། རྗེ་བཙུན་གསང་བའི་བདག་པོ་ལ་སོགས་པ་ལུགས་འདིའི་ས་ཆེན་པོ་ལ་བཞུགས་པའི་དཔའ་བོ་དང་རྣལ་འབྱོར་མ་རྣམས་ཀྱི་ཡེ་ཤེས་ཉི་མའི་དཀྱིལ་འཁོར་བྱེ་བ་ཕྲག་བརྒྱ་པ་ཟིལ་གྱིས་གནོན་པར་བྱེད་པའི་སྣང་བ་ཆེན་པོ་ལྟ་བུས་མཁྱེན་གྱི། གསང་སྔགས་ཀྱི་སྣོད་ཙམ་དུ་ཡང་མ་གྱུར་ཀྱང༌། རྟོག་གེའི་འཇུག་པས་སྔགས་ཀྱི་ལམ་ལ་གླགས་ལྟ་བ་རྣམས་ཀྱིས་ནི་ཤེས་པར་ག་ལ་ནུས།
འོ་ན་ཕར་ཕྱིན་ཐེག་པའི་རང་ལམ་གྱིས་བགྲོད་པའི་སངས་རྒྱས་ཀྱིས་ཀྱང༌། སླར་སྔགས་ལུགས་ཀྱི་ས་ལམ་བགྲོད་ནས། སྔགས་ལུགས་ཀྱིས་འཚང་རྒྱ་དགོས་པར་བསྟན་པ་ཡིན་གྱི། སྔགས་ལུགས་ཀྱི་སངས་རྒྱས་མངོན་དུ་བྱེད་པ་ལ་མདོ་ལུགས་ཀྱི་སངས་རྒྱས་སྔོན་དུ་འགྲོ་དགོས་པ་མ་ཡིན་པས། རྒྱུའི་ཐེག་པའི་དབང་རྣོན་སྔགས་ཀྱི་སྐལ་བ་ཅན་མདོའི་རང་ལམ་ནས། སྔགས་ལམ་ལ་ཡང་འཇུག་པ་ཡོད་དེ། དེའི་ཚེ་ཐུན་མོང་མ་ཡིན་པའི་སྔགས་ཀྱིས་ས་ལམ་བགྲོད་པ་ན། ཐུན་མོང་བའི་མདོའི་ས་ལམ་ཞར་ལ་མི་བགྲོད་པ་མ་ཡིན་ནོ། ། ཁ་ཅིག་གི་ལུགས་ལྟར་ན་ཕར་ཕྱིན་ཐེག་པའི་རང་ལམ་གྱིས། རང་འབྲས་ཀྱི་ས་བཅུ་གཅིག་ཐོབ་པ་ལ།
སྔགས་ལམ་གྱི་བསྣན་པ་མ་བཏབ་ན་འཚང་རྒྱ་བར་མི་ནུས་ཟེར་བ་ནི། རྟོག་པས་བཏགས་པ་སྟེ། དེ་ལྟ་ན་ཕར་ཕྱིན་ཐེག་པའི་ས་ལམ་ལ་ནན་ཏན་དུ་བྱས་པའང་ངལ་བ་དོན་མེད་དུ་ཐལ་ཏེ། དེས་རང་གི་འབྲས་བུ་མི་འགྲུབ་པའི་ཕྱིར་རོ། ། ཁོ་བོ་ཅག་ལྟར་ན། ཕར་ཕྱིན་ཐེག་པའི་རང་ལམ་གྱི་སངས་རྒྱས་དེས་ཀྱང༌། སྔགས་ལམ་དུ་རིགས་མ་སད་པ་དང་སད་པའི་རིགས་གཉིས་ཡོད་ལ། མ་སད་པ་སད་པར་བྱ་བ་ལ་དགོངས་ཏེ། དཔལ་སམྦུ་ཊིར། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྡུལ་དང་བྲལ་བའི་ཏིང་ངེ་འཛིན་ལ་སྙོམས་པར་ཞུགས་ནས་བྱང་ཆུབ་ཀྱི་སེམས་འདི་གསུངས་སོ། །
ཞེས་པའི་ཟིལ་གྱིས་གནོན་རྒྱུའི་དེ་བཞིན་གཤེགས་པ་དེ་མདོ་ལུགས་ཀྱི་སངས་རྒྱས་ལ་མི་འཆད་ན། སྔགས་ལུགས་ཀྱི་སངས་རྒྱས་རང་གིས་རང་ཟིལ་གྱིས་གནོན་མི་རུང་བའི་ཕྱིར། རིགས་སད་པ་འཁོར་དུ་སྡུད་པའི་དབང་དུ་མཛད་ནས། གསང་བ་འདུས་པ་སོགས་ནས། སྟོན་པས་གསང་སྔགས་གསུངས་པའི་ཚེ། དེ་བཞིན་གཤེགས་པ་ཐམས་ཅད་བརྒྱལ་བར་གྱུར་པ་དང༌། དེ་བཞིན་གཤེགས་པ་ཐམས་ཅད་ཐེ་ཚོམ་སྐྱེས་པར་གྱུར་པ་དང༌། ཁྱད་པར་མདོ་ལུགས་ཀྱི་སངས་རྒྱས་རྣམས་སྔགས་ལམ་ལ་བརྟེན་ནས་སྐད་ཅིག་ཡུད་ཙམ་གྱིས་སྔགས་ལུགས་ཀྱི་བྱང་ཆུབ་རྫོགས་པར་བཤད་དེ། འདུས་པའི་རྩ་རྒྱུད་དུ། འོན་ཀྱང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གསང་བ་འདུས་པ་འདི་ལ།
སྐད་ཅིག་ཐང་ཅིག་ཡུད་ཙམ་གྱིས་སངས་རྒྱས་བྱང་ཆུབ་རྫོགས་པར་བྱེད་དོ། ། གངྒའི་ཀླུང་ འདི་ལ་གངྒའི་བྱེ་མ་སྙེད་ནི་ཆུ་དེའི་རྡུལ་ཕྲ་རབ་ལ་བཤད་གདའོ། ། མཆན། གི་བྱེ་མ་སྙེད་ཀྱི་བསྐལ་པར་བྱང་ཆུབ་སེམས་དཔའ་རྣམས་ཀྱིས་འབད་ཅིང་བཙལ་ཀྱང་བྱང་ཆུབ་ཐོབ་པར་མི་འགྱུར་བ་གང་ཡིན་པ་དེ་གསང་བ་འདུས་པ་ལ་མངོན་པར་དགའ་བའི་བྱང་ཆུབ་སེམས་དཔའ་ཚེ་འདི་ཉིད་ལ་དེ་བཞིན་གཤེགས་པ་ཐམས་ཅད་ཀྱི་སངས་རྒྱས་ཞེས་བྱ་བའི་གྲངས་སུ་འགྲོ་ཞིང༌། སངས་རྒྱས་ཀྱི་བྱང་ཆུབ་སྐད་ཅིག་ཐང་ཅིག་ཡུད་ཙམ་གྱིས་རྫོགས་པར་བྱེད་དོ་ཞེས་ འདུས་པར། སངས་རྒྱས་བརླག་བྱ་བ་དང་སངས་རྒྱས་སྐྲག་འཇིགས་བྱ་བ་དང༌། སངས་རྒྱས་བརྒྱལ་བྱ་བ་སོགས་ལ། སངས་རྒྱས་ཀྱི་མིང་གིས་རེས་སངས་རྒྱས་པའི་པཎྜི་ཏ་དང༌། རེས་འགའ་ནི་ཚངས་པ་ལ་སོགས་པ་དང༌། རེས་འགའ་ནི་ཉན་རང་སོགས་ལ་བྱས་པ་ཡོད་ཀྱང༌།
སྒྲ་ཇི་བཞིན་མིན་པའི་ངེས་དོན་ཕལ་མོའི་ཆེའི་དབང་དུ་བྱས་ན་མདོ་ལུགས་ཀྱི་སངས་རྒྱས་ལ་ངོས་འཛིན་པ་ཤས་ཆེའོ། ། མཆན། གསུངས་པ་དང༌། འདུས་པ་རྒྱུད་ཕྱི་མར། དེ་ལྟའི་རྣམ་དབྱེ་ཤེས་བྱས་ནས། ། དངོས་གྲུབ་མཆོག་ནི་བསྒྲུབ་པར་བྱ། ། གཞན་དུ་བསྐལ་པ་བྱེ་བར་ནི། ། སངས་རྒྱས་སྐྱོབ་པ་རྣམས་ཀྱིས་ཀྱང༌། ། དངོས་གྲུབ་མཆོག་ནི་ཞི་བ་དག ། ངེས་པར་འབྱུང་བར་མི་འགྱུར་རོ། །
ཞེས་དང༌། གསང་བ་མཛོད་ཀྱི་མདོ་ལས། རྡོ་རྗེ་སེམས་དཔའ་ཉོན་ཅིག ། གསང་སྔགས་ཀྱི་ཐེག་པ་མཆོག་གི་དབང་ཕྱུག་གསང་བ་ཆེན་པོ་འདིས་སངས་རྒྱས་ཐོབ་པར་ནུས་ཀྱི། ཐེག་པ་གཞན་ནི་བསྐལ་པ་བྱེ་བས་ཀྱང་ཐོབ་པར་མི་འགྱུར་རོ། ། ཞེས་དང༌། མཉམ་སྦྱོར་ལས། བསྐལ་པ་བྱེ་བ་གྲངས་མེད་ཀྱིས། ། སངས་རྒྱས་ཀུན་དངོས་མི་ཐོབ་པ། ། ཕྱག་རྒྱ་འདི་ཡི་ཆོ་ག་ཡིས། །
ཚེ་འདི་ཉིད་ལ་ཐོབ་པར་འགྱུར། ། ཞེས་འབྱུང་བས། བསྐལ་པ་བྱེ་བ་གྲངས་མེད་སོགས་བྱས་པས་གྲངས་མེད་ཀྱི་གནས་གཞན་གྱི་གྲངས་མེད་ཀྱིས་སངས་རྒྱས་འགྲུབ་པ་ལྟ་ཅི་སྨོས། སྤྱིར་རྒྱུའི་ཐེག་པར་བསྐལ་པ་གྲངས་མེད་དུ་འབད་ཀྱང༌། སངས་རྒྱས་ཡོངས་སུ་རྫོགས་པ་མི་ཐོབ་པར་བསྟན་ཏོ། ། ལམ་འབྲས་རྡོ་རྗེའི་ཚིག་རྐང་རྣལ་འབྱོར་དབང་ཕྱུག་གིས་གསུངས་པ་བདེན་ན། དེ་ཉིད་ལས་ཀྱང༌། ལྔ་བཅུ་ལ་གསང་ཞེས། ཕར་ཕྱིན་ཐེག་པའི་མི་སློབ་པའི་ལམ་ལྔ་པ་ལ་གནས་པའི་སངས་རྒྱས། སྔགས་ལ་རིགས་མ་སད་པ་ལ་གསང་དགོས་པར་ཡང་གྲུབ་བོ། །
དེར་མ་ཟད་ཕར་ཕྱིན་ཐེག་པ་རང་ལུགས་ཀྱི་སངས་རྒྱས་མེད་ན་ནི་གྲངས་མེད་སོ་བདུན་ལ་སོགས་པར་ཚོགས་གཉིས་བསགས་སྒྲིབ་གཉིས་སྦྱངས་ནས་སྐུ་གསུམ་ཡེ་ཤེས་བཞི་ལྡན་གྱི་སངས་རྒྱས་ཐོབ་པ་མི་སྲིད་ཅེས་སྨྲ་ན་ནི། རྒྱུའི་ཐེག་པའི་སངས་རྒྱས་ལ་སྐུར་པ་བཏབ་པར་འགྱུར་བས་ཧ་ཅང་སྡིག་མི་ཆེའམ། དེས་ན་རྒྱུའི་ཐེག་པའི་སངས་རྒྱས་སངས་རྒྱས་ཙམ་ཡིན་ཡང༌། ལུགས་འདི་པའི་རྫོགས་སངས་མིན་པ་ནི། དེ་བ་ཨ་ཀ་ར་ཙནྡྲས་མཛད་པའི་ཡེ་ཤེས་གསལ་བར། ཐབས་གཞན་གང་གིས་ཀྱང་སངས་རྒྱས་ཙམ་ལས་ཡང་དག་པར་རྫོགས་པའི་སངས་རྒྱས་ཐོབ་པ་མིན་ཏེ། ཕྱག་རྒྱ་ཆེན་པོ་བདེ་བའི་ངོ་བོ་ཉིད་ཀྱི་ཁ་སྦྱོར་བ་མེད་པའི་ཕྱིར་ཏེ། འཇམ་དཔལ་ལ་སོགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱི་ཡེ་ཤེས་ཀྱི་རོས་ལོངས་སྤྱོད་པར་གྱུར་པའི་ལོངས་སྤྱོད་རྫོགས་པའི་སྐུ་མ་སྐྱེས་པའི་ཕྱིར། ཞེས་དང༌། ཡང་དེས་རྒྱུ་ལམ་བྱེད་པའི་ས་བཅུ་པ་ཙམ་ནས་སྔགས་ལ་འཇུག་སྟེ།
སྔགས་ལུགས་ཀྱིས་ལམ་རྣམས་སྐད་ཅིག་ལ་རྫོགས་པར་བྱེད་པའི་མཐུ་ཅན་ཡང་བཤད་ལ། ཁུངས་རྒྱས་པར་ནི་མ་དྲངས་ཏེ་ཡི་གེས་འཇིགས་སོ། ། ཁ་ཅིག་རྒྱུ་འབྲས་ཀྱི་ཐེག་པའི་འབྲས་བུ་སངས་རྒྱས་གཉིས་ཀའང་ལམ་མྱུར་བུལ་ཙམ་ཡིན་གྱི་ཐོབ་པའི་ཚེ་ན་བཟང་ངན་མེད་དོ་ཞེ་ན། དེ་ཡང་མི་འཐད་དེ། ཐོབ་བྱེད་ཀྱི་ལམ་ལ་དམན་མཆོག་ཡོད་པས། འཐོབ་བྱའི་འབྲས་བུ་ལ་ཡང་དམན་མཆོག་ཡོད་པར་གྲུབ་པའི་ཕྱིར། ཐོབ་བྱེད་ཀྱི་ལམ་ལ་དམན་མཆོག་ཡོད་པར་ཡང་གྲུབ་སྟེ། རྒྱུའི་ཐེག་པར་ཆགས་བྲལ་བཏང་སྙོམས་ཀྱི་ལམ་ཙམ་གྱིས་འགྲུབ་ལ། འབྲས་བུའི་ཐེག་པར་ནི་ཆགས་བཅས་བདེ་བའི་ལམ་མ་བསྟེན་པར་སངས་རྒྱས་ཐོབ་མི་སྲིད་དེ། ཇི་སྐད་དུ་རྒྱུད་ལས།
རིག་པ་འདི་ནི་དོར་བྱས་ནས། ། ཐབས་གཞན་གྱིས་ནི་འཚང་མི་རྒྱ། ། བརྟུལ་ཞུགས་རྣམས་ཀྱི་མཆོག་གི་མཆོག ། རིག་མའི་བརྟུལ་ཞུགས་བུ་ཡིས་སྤྱོད། ། ཅེས་དང༌། དཀའ་ཐུབ་སྡོམ་པ་མི་ཟད་པ། ། བསྟེན་ན་འགྲུབ་པར་མི་འགྱུར་གྱི། ། འདོད་པ་ཀུན་ལ་ལོངས་སྤྱོད་པས། ། བསྟེན་ན་མྱུར་དུ་འགྲུབ་པར་འགྱུར། ། ཞེས་གསུངས་སོ། །
སྤྱིར་གནས་སྐབས་ཉན་རང་གི་ཐེག་པར་རིགས་ངེས་ཀྱང༌། མཐར་ཐུག་ཐེག་པ་ཆེན་པོར་རིགས་གཅིག་པ་བཞིན་དུ། གནས་སྐབས་ཕར་ཕྱིན་ཐེག་པའི་རང་ལམ་ནས་འཚང་རྒྱ་བའང་མཐར་ཐུག་སྔགས་ལམ་ནས་འཚང་རྒྱ་དགོས་པར་གྲུབ་ལ། ཁ་ཅིག་ཕར་ཕྱིན་ཐེག་པའི་འཕགས་པས་སྔགས་ལམ་ནས་འཚང་རྒྱ་བ་དེའི་ཚེ། འཇུག་པ་བདེ་ཞིང་ལམ་མྱུར་བའི་སྔགས་ལམ་པ་གཉིས་སོ་སྐྱེ་དེ་འཚང་རྒྱ་བ་ལ་སྐལ་བ་མཆོག་ཏུ་ཐལ་བ་དང༌། འདོད་ན་ཧ་ཅང་བཞད་གད་ཀྱི་གནས་ཡིན་ནོ་ཟེར་རོ། ། དེ་ལ་མགོ་མཚུངས་དང་རྣལ་མའི་ལན་གཉིས་ལས། དང་པོ་ནི། འོ་ན་དམན་ལམ་སྔོན་དུ་སོང་བའི་འཕགས་པ་རྒྱུའི་ཐེག་པའི་ཚོགས་ལམ་ནས་འཇུག་པ་དང༌། སོ་སྐྱེ་འཆིང་བ་ཀུན་ལྡན་རྒྱུའི་ཐེག་པ་ལ་ཞུགས་པ་གཉིས་ལས།
རྒྱུའི་ཐེག་པར་འཚང་རྒྱ་བ་ལ་སོ་སྐྱེ་དེ་སྐལ་བ་མཆོག་ཏུ་ཐལ། དམན་ལམ་སྔོན་སོང་གི་འཕགས་པ་ཚོགས་ལམ་པ་དེ་རང་ལམ་གྱི་རིང་ལམ་བརྒྱུད་ནས་སླར་རྒྱུའི་ཐེག་པ་ལ་ཞུགས་པའི་ཕྱིར། གཉིས་པ་ནི། ཕར་ཕྱིན་ཐེག་པའི་འཕགས་པས་རིང་ལམ་བརྒྱུད་ནས་སྔགས་ལམ་ལ་འཇུག་ན། ཐེག་ཆེན་འཕགས་པ་དབང་རྣོན་ལས་སོ་སྐྱེ་འཆིང་བ་ཀུན་ལྡན་སྔགས་ལམ་ལ་འཇུག་པའི་སོ་སྐྱེ་དེ་འཚང་རྒྱ་བ་ལ་སྐལ་བ་མཆོག་ཏུ་གྱུར་པའི་ཁྱབ་པ་མ་ངེས་ཏེ། དེ་གཉིས་སྔགས་ལམ་ནས་འཚང་རྒྱ་བ་ལ་སྐལ་བ་མཆོག་དམན་མེད་ལ། གནས་སྐབས་རྒྱུའི་ཐེག་པར་རིགས་ངེས་པ་དེ་ལ་སྔགས་ལམ་ནས་འཚང་རྒྱ་བའི་སྐལ་བ་དང་རིགས་མཆོག་ཏུ་གྱུར་ཀྱང༌། སྐབས་དེར་རིགས་དང་སྐལ་བ་མཆོག་དེ་མ་སད་པ་ཅིག་སྲིད་པའི་ཕྱིར། རྣམ་པ་གཅིག་ཏུ་ན། རྒྱུའི་ཐེག་ཆེན་འཕགས་པ་ལས།
སོ་སྐྱེ་འཆིང་བ་ཀུན་ལྡན་པ་སངས་རྒྱས་ཡོངས་རྫོགས་ཐོབ་པ་ལ་སྐལ་བ་མཆོག་ཏུ་ཐལ་བ་འདོད་ནའང་ཁྱོད་ལ་ཅི་བྱར་ཡོད་དེ། ཕར་ཕྱིན་ཐེག་པའི་རང་ལམ་ནས་རང་ལུགས་ཀྱི་སངས་རྒྱས་ཐོབ་པ་ལའང་ཕྱིར་མི་ལྡོག་པར་ས་བརྒྱད་པ་ཙམ་ནས་སངས་རྒྱས་མཆོག་གི་སྤྲུལ་པའི་སྐུས་ལུང་བསྟན་པར་ནུས་ཀྱི། དེ་ལས་གོང་དུ་མི་ནུས་ན། འདིར་སོ་སོ་སྐྱེ་བོའི་དུས་ནའང་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་རྡོ་རྗེ་འཆང་གི་ལུང་དཔང་པོར་བྱས་ནས་དབང་བསྐུར་བའི་རྗེས་ཐོགས་ཁོ་ནར་རབ་ཚེ་འདི་དང་བར་དོ། ཐ་མ་དམ་ཚིག་མ་ཉམས་ན་སྐྱེ་བ་བདུན་ནམ་བཅུ་དྲུག་ལ་འཚང་རྒྱ་བར་ལུང་སྟོན་པར་ནུས་པ་ཉིད་ཀྱི་ཕྱིར། དེ་མ་གྲུབ་པ་མ་ཡིན་ནོ། ། ཡང་ཁ་ཅིག ། ཕར་ཕྱིན་ཐེག་པའི་རང་ལམ་གྱི་ཚོགས་ལམ་ཆེན་པོ་ཙམ་ནས་གསང་སྔགས་ཀྱི་ལམ་ལ་མི་འཇུག་པ་མི་སྲིད་དེ། དེར་མངོན་ཤེས་ཀྱི་མཐུ་དང༌། སངས་རྒྱས་ལ་གདམས་ངག་མཉན་ཆོག་པས་རང་ལམ་རིང་བར་ཤེས་ཤིང༌།
སྔགས་ལམ་ཉེ་བར་མི་ཤེས་པ་མི་སྲིད་པས། དེ་ནས་སྔགས་ལམ་ལ་མི་འཇུག་ཀ་མེད་པའི་ཕྱིར་ཞེས་ཟེར་རོ། ། དེ་ཡང་རྟགས་ཁྱབ་མ་གྲུབ་པ་ཡིན་ཏེ། མཐར་ཐུག་སྔགས་ལམ་གྱིས་སངས་རྒྱས་འཐོབ་ཀྱང༌། གནས་སྐབས་རྒྱུའི་ཐེག་པ་སངས་རྒྱས་དང་པོར་མངོན་དུ་བྱེད་པའི་རིགས་ངེས་ཤིག་སྲིད་ལ། དེ་འདྲའི་རིགས་དེ་རང་གི་མངོན་ཤེས་ཀྱིས་བརྟགས་ཀྱང༌། རང་ལམ་གྱི་སངས་རྒྱས་ལས་དེའི་གོང་དུ་སྔགས་ལམ་གྱི་སངས་རྒྱས་ཡོད་པར་མི་ཤེས་པ་དང༌། སངས་རྒྱས་རྣམས་ཀྱིས་ཀྱང་སེམས་ཅན་ལ་རང་བློ་དང་འཚམས་པར་ཆོས་སྟོན་གྱི། དེ་ལས་གཞན་དུ་མི་སྟོན་ཏེ། གདུལ་བྱ་དུས་ལ་མ་བབས་པའི་ཕྱིར།
དཔེར་ན་ཉན་ཐོས་ལ་གཏན་དུ་བའི་མྱང་འདས་མེད་ཀྱང༌། ཉན་ཐོས་འཕགས་པས་ཡོད་པར་བལྟ་ཞིང༌། སངས་རྒྱས་ཀྱིས་ཀྱང་ཡོད་པར་བསྟན་ནས་གནས་སྐབས་ཉན་ཐོས་ཀྱི་མྱང་འདས་མངོན་དུ་བྱེད་པ་ལྟ་བུའོ། ། ཡང་ཁ་ཅིག ། རྒྱུའི་ཐེག་པའི་སངས་རྒྱས་ཆོས་ཅན། ཁྱོད་ཐམས་ཅད་མཁྱེན་པ་མ་ཡིན་པར་ཐལ། ཁྱོད་ཀྱི་གོང་དུ་གྱུར་པའི་སྔགས་ལམ་གྱི་སངས་རྒྱས་ཀྱིས་གནས་ལུགས་ཐམས་ཅད་མངོན་དུ་བྱས་ཤིང་མཁྱེན་པ་མ་ཡིན་པའི་ཕྱིར་ཞེ་ན། ཁྱབ་པ་མེད་དེ། རང་ལམ་གྱི་ཚོགས་གཉིས་བསགས་པ་ལས་བྱུང་བའི་རྒྱུའི་སྟོབས་ཀྱིས་ཤེས་བྱ་ཅི་ཙམ་པ་དེ་ཙམ་དུ་མཁྱེན་པ་ལ་ཐམས་ཅད་མཁྱེན་པར་སྐབས་འདིར་འཇོག་པའི་ཕྱིར། དཔེར་ན་རང་སངས་རྒྱས་ཡང་དག་པར་རྫོགས་པའི་སངས་རྒྱས་ལ་ལྟོས་ན་སངས་རྒྱས་མ་ཡིན་ཀྱང༌།
རང་སངས་རྒྱས་ལ་ལྟོས་ནས་སངས་རྒྱས་སུ་འཇོག་པ་བཞིན་ནོ། ། འོ་ན་མཐར་ཐུག་སྔགས་ལམ་ལ་བརྟེན་ནས་འཚང་རྒྱ་དགོས་ཀྱང༌། གནས་སྐབས་རྒྱུའི་ཐེག་པས་འཚང་རྒྱ་དགོས་པར་རིགས་ངེས་ཚུལ་ཇི་ལྟ་བུ་ཞེ་ན། དེ་ལྟ་བུའི་གང་ཟག་དེ་མདོ་སྔགས་གཉིས་ཀྱི་འབྲས་བུ་ལ་མཆོག་དམན་མེད་པར་བལྟ་ཞིང༌། ལམ་མྱུར་བུལ་གྱི་ཁྱད་པར་ཙམ་དུ་རིག་ནས། སྔགས་ལམ་མྱུར་བ་དེ་ཁེ་ཆེ་ཡང༌། དམ་ཚིག་དང་སྡོམ་པ་ཅུང་ཟད་ཉམས་ཀྱང་རྡོ་རྗེ་དམྱལ་བ་ལ་སོགས་པར་སྐྱེ་བའི་ལམ་གྱི་གེགས་ཉེན་ཆེ་བར་མཐོང་ནས། མདོའི་ལམ་ཅུང་བུལ་བའི་ཆ་ནས་ཁེ་ཆུང་ཡང་དེ་ལྟ་བུའི་ཉེན་མེད་པས་ཕར་ཕྱིན་ཐེག་པའི་རང་ལམ་བརྟན་པར་གོ་སྟེ་ལམ་དེ་ཉིད་ཀྱི་ལམ་ནས་འཇུག་པར་བྱེད་དེ། དེ་ལྟ་བུའི་གདུལ་བྱ་རྗེས་སུ་འཛིན་པའི་ཆེད་དུ། དཔལ་ལྡན་མར་མེ་བྱེད་པས་ཕར་ཕྱིན་ཐེག་པའི་གདམས་ངག་རྣམས་སུ་ཚུལ་འདི་ལན་ཅིག་མིན་པར་ནན་ཏན་དུ་གསུངས་སོ། །
རྒྱུའི་ཐེག་པའི་འཁོར་ལོ་ཐ་མ་དང༌། དེའི་དགོངས་འགྲེལ་རྒྱུད་བླ་མ་སོགས་ལས། སངས་རྒྱས་ཆོས་ཀྱི་སྐུ་ལ་གཙང་རྟག་བདེ་བདག་དམ་པའི་ཕ་རོལ་ཏུ་ཕྱིན་པ་ཡོད་པར་གསུངས་ཤིང༌། རྒྱུའི་ཐེག་པའི་སངས་རྒྱས་ལ་དེའི་ཆ་ཤས་ཙམ་ཡོད་ཀྱང༌། མཚན་ཉིད་པ་ནི་སྔགས་ཀྱི་སངས་རྒྱས་ཆོས་སྐུར་གྱུར་པ་ལ་ཡོད་པ་མིན་ནོ། ། དེས་ན་བླ་ན་མེད་ཅིང་གོང་ན་མེད་པའི་སངས་རྒྱས་ཐོབ་པར་བྱེད་པ་ལ་ནི། སྔགས་ལ་མ་ཞུགས་པར་འབྱུང་བ་མ་ཡིན་ཏེ། སློབ་དཔོན་ཨཱརྻ་དེ་ཝས་སྤྱོད་བསྡུས་ལས། འདུས་པ་ལ་སོགས་པ་རྣལ་འབྱོར་ཆེན་པོའི་རྒྱུད་ལ་མ་ཞུགས་པར་བསྐལ་པ་གངྒཱའི་ཀླུང་གི་བྱེ་མ་སྙེད་དང་མཉམ་པ་སྙེད་ཀྱི་བསྐལ་པ་ཐམས་ཅད་ཀྱིས་ཀྱང༌། རང་གིས་སེམས་ཀྱིས་ཡང་དག་པ་ཇི་ལྟ་བ་ཤེས་པར་མི་ནུས་ཤིང༌།
ཀུན་རྫོབ་ཀྱི་བདེན་པ་མཐོང་བར་མི་འགྱུར་ཞེས་གསུངས་ལ། རང་གི་སེམས་ཀྱི་ཡང་དག་པ་ཇི་ལྟ་བ་ཉིད་ནི་སེམས་དབེན་གྱི་རིམ་པ་དང༌། ཀུན་རྫོབ་ཀྱི་བདེན་པ་ནི་སྒྱུ་ལུས་ཀྱི་རིམ་པ་ལ་དགོངས་པའོ། ། དེ་ཡང་ཕྱི་ནང་གི་ཕྱག་རྒྱ་ལ་མ་བརྟེན་པར་སྔགས་ལུགས་ཀྱི་སངས་རྒྱས་མི་འགྲུབ་པ་འདི་ནི། རིམ་ལྔ་ལས། གང་ཞིག་ཆུ་སྐྱེས་རྡོ་རྗེ་སྦྱོར། ། ཀུན་རྫོབ་ཏུ་ཡང་མེད་གྱུར་ན། ། ལན་ཅིག་ཙམ་ཞིག་མྱོང་ནས་ཀྱང༌། ། རྣལ་འབྱོར་སྟོབས་ཀྱིས་འགྲུབ་པར་འགྱུར། ། ཡེ་ཤེས་འཇུག་པའི་ངོ་བོ་ཡིས། །
དབྱེ་བ་ཇི་བཞིན་ཤེས་བྱས་ལ། ། རང་བཞིན་དེ་ཉིད་སླར་ཡང་ནི། ། རྟག་ཏུ་རྣལ་འབྱོར་པས་མཚོན་བྱ། ། ཞེས་དང༌། དཔལ་གསང་བ་གྲུབ་པ་ལས། ལས་ཀྱི་ཕྱག་རྒྱ་མཉམ་ལྡན་པས། ། རྡོ་རྗེ་པདྨ་མཉམ་སྦྱོར་བ། ། བདེན་པ་གསུང་བས་མངོན་སུམ་དུ། ། འདི་འདྲའི་སྒོམ་པ་གང་གསུངས་པ། ། དང་པོའི་ལས་ཅན་སེམས་ཅན་ལ། །
ལས་ཀྱི་ཕྱག་རྒྱ་གང་སྤངས་ནས། ། བྱང་ཆུབ་སེམས་ནི་རབ་སྟོན་པ། ། གཞན་གྱིས་མཚོན་པས་མི་མཐོང་སྟེ། ། དང་པོའི་ལས་པས་རིག་པར་བྱ། ། ཞེས་ཕྱག་རྒྱ་ཆེན་པོའི་དཔེ་དོན་གྱི་ཡེ་ཤེས་བསྐྱེད་པ་ལ་དང་པོར་བསྟེན་དགོས་པ་དང༌། དང་པོར་བསྟེན་པ་ལ་མཚོན་ནས་རྗེས་སུ་བདེ་སྟོང་གི་ཡེ་ཤེས་ཡང་ནས་ཡང་དུ་དྲན་པར་བྱས་ནས་སྒྲིབ་གཉིས་འཛག་སྒྲིབ་དང་བཅས་པ་སྤོང་བར་བྱེད་དོ། ། འོ་ན་སྔགས་ལམ་ལ་མ་བརྟེན་པར་མཐར་ཐུག་གི་སངས་རྒྱས་མི་ཐོབ་ན། གསང་འདུས་སུ། སངས་རྒྱས་མར་མེ་མཛད་ནས་སངས་རྒྱས་འོད་སྲུངས་ཀྱི་བར་དུ་གསང་སྔགས་མ་གསུངས་པར་བཤད་པས། སངས་རྒྱས་ཀྱི་ལམ་གྱི་མཆོག་དེ་དཔེ་མཁྱུད་བྱས་པར་མི་འགྱུར་རམ་ཞེ་ན།
ག་ལ་འགྱུར་ཏེ། གནས་སྐབས་དེར་དེའི་སྐལ་བ་དང་མི་ལྡན་པའི་གདུལ་བྱ་ལ་བསྟན་ཡང་ཕན་པར་མི་འགྱུར་ཏེ། སྒྲོན་གསལ་ལས། དུས་དེ་སྲིད་ཀྱི་བར་དུ་སེམས་ཅན་དམན་པ་ལ་ལྷག་པར་མོས་ཤིང་སྦྱིན་པ་དང་ཚུལ་ཁྲིམས་ལ་སོགས་པ་འདོད་ཆགས་དང་བྲལ་བའི་ཆོས་ཀྱི་འདུལ་བ། ཟབ་མོ་བསྟན་པས་སྐྲག་པའི་ཡིད་དང་ལྡན་པ་ཡིན་ཏེ། དེ་བས་ན་སྐལ་བ་མེད་པས་དེའི་ཚེ་གསང་བ་ཆེན་པོའི་དོན་བཤད་པ་མ་གསུངས་སོ། ། དུས་འདིར་ནི་སེམས་ཅན་འདོད་ཆགས་ལ་སྤྱོད་ཅིང་སྙིགས་མ་ལྔ་བདོ་བའི་འགྲོ་བ་རྣམས་ཀྱི་མོས་པ་མཁྱེན་ནས་བྱོན་ཏེ། དེ་བཞིན་གཤེགས་པ་འབའ་ཞིག་གིས་གསུངས་པ་ཡིན་ནོ། ། ཞེས་གསུངས་ལ། སྤྱིར་སྔགས་ཀྱི་གདུལ་བྱ་ཆགས་སོགས་ཉོན་མོངས་པ་ཇི་ལྟར་ཆེ་བ་དེ་ཡང༌།
དབང་རྣོན་གྱི་སྐལ་བ་མཆོག་ཏུ་གྱུར་པའི་རྒྱུ་མཚན་ནི་ཆགས་སོགས་ཉོན་མོངས་པའི་སྟོབས་ཇི་ལྟར་ཆེ་བ་བཞིན། དེའི་བག་ཉལ་ཕྲ་མོ་ཚུན་གཞར་ནས་དྲུངས་འབྱིན་བྱེད་ཀྱི་བདེ་ཆེན་གྱི་ཡེ་ཤེས་འདྲེན་པའི་ནུས་པའམ་སྐལ་བ་ལ་ཡོད་པ་ལ་དགོངས་པ་ཡིན་གྱི། ཆགས་སོགས་ཉོན་མོངས་པ་ཁ་རྒྱལ་ཏེ་སེམས་རྒྱུད་མ་རུངས་པར་བྱེད་པ་ག་ལ་ཡིན། དེ་བཞིན་དུ་དུས་འཁོར་འགྲེལ་ཆེན་དུ་འདིར་འདུས་པ་ལས། དེ་བཞིན་གཤེགས་པ་མར་མེ་མཛད་ནས་ཤཱཀྱ་ཐུབ་པའི་བར་དུ་དེ་བཞིན་གཤེགས་པ་གང་གིས་ཀྱང་སྔགས་ཀྱི་ཐེག་པ་མ་གསུངས་སོ་ཞེས་པ་གང་ཡིན་པ་དེ་ནི། དེའི་ཚེ་དེའི་དུས་ན་ཞེས་པ་སྟེ། འཕགས་པའི་ཡུལ་དུ་ཆོས་སྟོན་པའི་དུས་ན་རིགས་བཞིའི་མངོན་པའི་ང་རྒྱལ་དང་ལྡན་ཞིང་སྐལ་བ་མེད་པའི་སེམས་ཅན་རྣམས་ཀྱི་བསམ་པའི་དབང་གིས། འཕགས་པའི་ཡུལ་དུ་འཁོར་རྣམས་ལ་མ་བསྟན་ཏེ། དུས་གཞན་དུ་ཡུལ་གཞན་གྱི་འཇིག་རྟེན་གྱི་ཁམས་ཀྱི་འཁོར་ལ་ཡང་མ་བསྟན་པ་ཡང་མ་ཡིན་ནོ། ། དེ་བཞིན་གཤེགས་པའི་གསུངས་འདིའི་ཕྱིར་དེ་བཞིན་གཤེགས་པ་ཐམས་ཅད་ཐེག་པ་གསུམ་སྟོན་པར་བྱེད་པ་པོ་ཡིན་ནོ། །
རྣམ་པ་གཞན་དུ་ན་ཐམས་ཅད་མཁྱེན་པ་ཉིད་དུ་མི་འགྱུར་ཏེ། རྡོ་རྗེ་ཐེག་པ་སྟོན་པར་བྱེད་པ་པོ་ཉིད་མ་ཡིན་པའི་ཕྱིར། ཞེས་གསུངས་སོ། ། དེས་ན་སྔགས་ཀྱི་ལམ་དང་ཐེག་པ་འདི་ནི། ལམ་དང་ཐེག་པ་ཐམས་ཅད་ལས་ཕུལ་དུ་དབྱུང་དུ་མེད་པའི་ལམ་དང་ཐེག་པ་ཡིན་པས། དེའི་མི་སློབ་ལམ་གྱི་འབྲས་བུ་རྡོ་རྗེ་ཐེག་པ་དེའི་ཡོན་ཏན་ནི། ཤེས་བྱ་ལ་སྲིད་ཚད་ཀྱི་ཡོན་ཏན་ཐམས་ཅད་དེའི་ཡོན་ཏན་དུ་འགྱུར་བ་ཡིན་ཏེ། ཡོན་ཏན་འདིའི་མིང་གི་རྣམ་གྲངས་སུ་དཔལ་ཆེན་རྣམས་ཀྱི་མཆོག་ཏུ་འགྱུར་བ་མེད་པའི་བདེ་ཆེན་ཡེ་ཤེས་ཀྱི་ཡོན་ཏན་ཞེས་པའི་འབྲས་བུ་ལྷན་ཅིག་སྐྱེས་པའི་ཡེ་ཤེས་འོད་གསལ་བའི་ཡོན་ཏན་ཞེས་པའི་རྦ་རླབས་ཐམས་ཅད་རྣམ་པར་ཞིག་པ་མཆོག་གི་བདེ་བ་མི་ཟད་པའི་ཡོན་ཏན་ཞེས་ཀྱང་བརྗོད་དོ། ། དེས་ན་འབྲས་བུ་འདི་སྒྲུབ་པར་བྱེད་པའི་ལམ་འདི་རབ་ཏུ་གཅེས་པས་ལམ་འདི་གོང་ན་མེད་ཅིང་བླ་ན་མེད་པའི་ཁམས་གསུམ་དུ་འཁོར་ལོས་བསྒྱུར་བའི་དུས་གསུམ་གྱི་སངས་རྒྱས་ཐམས་ཅད་ཀྱིས་དབྱངས་གཅིག་གིས་གསུངས་པ་ཡིན་ཏེ། ཇི་སྐད་དུ།
འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་ནས་ཡང་དུ་གསུངས་བ་གང༌། ། ཞེས་འབྱུང་བའི་ཕྱིར་རོ། ། མདོར་ན་སྔགས་བླ་མེད་པའི་ལུགས་ཀྱི་ཕྱག་རྒྱ་ཆེན་པོའི་རྟོགས་པའི་ཡེ་ཤེས་ནི། ཁམས་དྲུག་ལྡན་གྱི་རྡོ་རྗེའི་ལུས་ལ་ཉེ་རྒྱུ་ལྷན་སྐྱེས་ཀྱི་རིགས་ལ་ཡོད་པའི་ནང་གི་རྩ་དབུ་མ་གཞན་མཆོག་ཕ་རོལ་ཏུ་ཕྱིན་པའི་རྩ་དབུ་མར་གནས་གྱུར་པའི་ནང་དུ། རྡོ་རྗེ་སྒྲ་གཅན་གྱི་རླུང་འོད་གསལ་གྱི་བཞོན་པར་གྱུར་པ་སྟོབས་སུ་སོང་ནས་སྣང་མཆེད་ཐོབ་གསུམ་གྱི་བཞོན་པར་གྱུར་པའི་མུན་པ་ཆེན་པོའི་རླུང་རྒྱུན་གཅོད་པའི་ཟ་བའི་ནུས་པ་རྙེད་པ་ན། ལྷན་ཅིག་བྱེད་རྐྱེན། ཕྱི་ནང་གི་པདྨ་ལས་བྱུང་བའི་ཡེ་ཤེས་ཀྱི་གཏུམ་མོ་འབར་བའི་རེག་པས་གཞན་མཆོག་གི་རྩ་དབུ་མ་ལ་ཡོད་པའི་དེ་བཞིན་གཤེགས་པ་ཡབ་ཡུམ་དྲུག་གི་ངོ་བོའི་མི་ཤིགས་པའི་བྱང་ཆུབ་ཀྱི་སེམས་དཀར་དམར་ཞུ་བས།
དེའི་ཆོས་ཅན་དགའ་བ་དང་བདེ་བ་ཆེན་པོ་བཅུ་དྲུག་དང༌། དེའི་ཆོས་ཉིད་སྟོང་པ་ཉིད་བཅུ་དྲུག་མངོན་དུ་བྱས་པས་རྣམ་སྨིན་གྱི་རྩ་དང༌། ལས་ཀྱི་རླུང་དང༌། འཛག་བཅས་ཀྱི་ཐིག་ལེ་བསྐྱེད་པའི་འཕོ་བའི་སྒྲིབ་པ་ཐམས་ཅད་བཅོམ་པར་བྱེད་པའི་བར་ཆད་མེད་ལམ་དང༌། བཅོམ་ཟིན་ནས་ཕྱིར་ལྡོག་པ་མེད་པའི་འགོག་པའི་ཡེ་ཤེས་ཤིག་ལ་ཕྱག་རྒྱ་ཆེན་པོའི་ཡེ་ཤེས་སམ་ཕྱག་རྒྱ་ཆེན་པོ་རྟོགས་པའི་ཡེ་ཤེས་ཞེས་བརྗོད་ཀྱི། དེང་སང་ཁ་ཅིག་གི་ལུགས་ལྟར་རིག་ཤེས་ཚད་མའི་རྟོག་ངོ་ན། ཆོས་ཐམས་ཅད་ཅིར་ཡང་རུང་བར་མ་གྲུབ་པའི་སྟོང་ཉིད་དེ་བློ་ཡུལ་དུ་བྱར་མི་རུང་བའོ། ། ཞེས་པ་ཙམ་དུ་རྟོགས་པའི་རྟོགས་པ་ལ་བློ་འདས་ཡིད་ལ་མི་བྱེད་པ་ཕྱག་རྒྱ་ཆེན་པོའི་རྟོགས་པར་འདོད་པ་དང༌། ཡང༌། ལུས་སེམས་ཀྱི་བྱེད་བཅིང་འགའ་ཞིག་གིས།
སེམས་ཡུལ་གང་ལ་ཡང་དམིགས་པར་མ་ནུས་ཤིང༌། དེའི་དབང་གིས་ཕྱི་ནང་གི་ཡུལ་གང་ཡང་གསལ་བ་ཉམས་སུ་མ་མྱོང་བ་ཙམ་ལ་ཡུལ་དང་ཡུལ་ཅན་ཐམས་ཅད་ཀྱི་སྤྲོས་པ་ཐལ་བྱུང་དུ་ཆད་པའི་སྟོང་པ་ཉིད་ཕྱག་རྒྱ་ཆེན་པོར་གྱུར་པའི་མི་རྟོག་ཡེ་ཤེས་མངོན་དུ་བྱས་པར་རློམ་པ་དེ་དག་གི་ཕྱག་ཆེན་གྱི་ཡེ་ཤེས་དེ། ཕྱག་ཆེན་གྱི་ཡེ་ཤེས་ཡིན་པ་ལྟ་ག་ལ་ཞིག ། དེ་ལྟ་བུའི་ལྟ་སྒོམ་རྟོགས་པ་དེ་ནི་ཕྱག་ཆེན་གྱི་ཡེ་ཤེས་སྐྱེ་བའི་མི་མཐུན་ཕྱོགས་ཡིན་ཏེ། རང་གི་ལྟ་བའི་འདོད་པ་མདོར་བསྟན་ལས། ཕུང་པོ་རྣམ་དཔྱད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཀུན་ཏུ་མཆོག་ལྡན་པའི། ། སྟོང་ཉིད་དེ་ལྟར་འགྱུར་མ་ཡིན། ། ཞེས་དང༌།
འགྲེལ་ཆེན་དྲི་མེད་འོད་ལས། རྡུལ་ཕྲ་རབ་ཚོགས་པའི་བདག་ཉིད་ཀྱིས་ཆོས་རྣམ་པར་དཔྱད་པའི་སྟོང་པ་ཆད་པའི་སྟོང་པ་ལས་རིང་དུ་བྱས་པ་དང༌། ཞེས་དང༌། གྲོལ་བའི་ཐིག་ལེ་ལས་ཀྱང༌། ཅི་ཕྱིར་ཤཱཀྱ་ཐུབ་པ་ཡིས། ། གྲངས་མེད་བར་དུ་ཚོགས་བསགས་ཀྱང༌། ། འདི་དོན་མ་རྟོགས་ནཻ་རཉྫར། ། ཅི་ཡང་མ་ཡིན་ཏིང་འཛིན་གནས། ། དེ་ཚེ་བདེར་གཤེགས་ཀུན་གྱིས་ཀྱང༌། ། ཐལ་བྱུང་བློ་ཅན་དེ་བཟློག་སྟེ། །
ནམ་མཁའི་དཀྱིལ་ལྟར་རྣམ་དག་པའི། ། ཟབ་གསལ་དྲི་མེད་རབ་བསྟན་ཏོ། ། ནམ་ཕྱེད་དུས་སུ་བརྒྱལ་བ་ལྟར། ། དེ་ཉིད་བསྒོམས་པས་ཐོ་རངས་དུས། ། སྐད་ཅིག་གིས་ནི་ཡང་དག་རྟོགས། ། ཞེས་འབྱུང་བའི་ཕྱིར་རོ། །
གཞི་ལམ་འབྲས་བུ་ཐམས་ཅད་ལ། ཞེས་སོགས་ལ། སེམས་ཅན་ཐམས་ཅད་ལ་ཐོག་མ་མེད་པ་གཞིའི་དུས་ནས། ཕྱག་རྒྱ་ཆེན་པོ་དང་བདེ་བ་ཆེན་པོ་ལྷན་སྐྱེས་ཀྱི་རིགས་ཡོད་པས།
དེ་ལམ་རྡོ་རྗེའི་རྣལ་འབྱོར་གྱིས་སྦྱངས་ནས། འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་མངོན་དུ་བྱེད་པ་ཡིན་ནོ། ། གཞིའི་དུས་སུ་ཡོན་ཏན་གྱི་བདག་ཉིད་ཡིན་སོགས་ལ། གཞི་དུས་ལྷན་སྐྱེས་ཀྱི་རིགས་ལའང་འབྲས་བུ་ཕྱག་རྒྱ་ཆེན་པོ་འབྱུང་རུང་གི་ཡོན་ཏན་ཡོད་པ་ཡིན་ཏེ། འབྲས་བུ་རྒྱུ་དང་འདྲ་བར་སྐྱེ་བའི་ཕྱིར། དོན་འདི་ལ་དགོངས་ཏེ་རྗེ་བཙུན་གྲགས་པས། རང་བཞིན་རྒྱུ་ལ་བསམས་ན་ལྷུན་གྲུབ་སྟེ། ། མཐའ་ཡས་ཡོན་ཏན་ཚོགས་རྣམས་གནས་འགྱུར་ཡིན། ། དེས་ན་ལྷུན་གྲུབ་གནས་གྱུར་མི་འགལ་ཏེ། ། བརྩི་བ་འདི་ནི་འབྲས་བུའི་ལྷན་སྐྱེས་ཡིན། །
ཞེས་གསུངས་གདའ་བ་ལེགས་པར་མ་གསུངས་པ་མ་ཡིན་ནོ། ། ཁ་ཅིག་གི་ལུགས་ལྟར། སྔགས་བླ་མེད་ཀྱི་ཕྱག་ཆེན་དེ་ཁམས་རང་བཞིན་རྣམ་དག་དང་རང་བཞིན་ཤེར་ཕྱིན་དང་དོན་གཅིག་པར་འདོད་པ་ཡོད་ཀྱང་བདེ་བ་ཆེན་པོའི་ཁམས་སམ་རིགས་རང་བཞིན་གྱིས་རྣམ་པར་དག་པའི་རིགས་དང༌། རྣམ་ཀུན་མཆོག་ལྡན་གྱི་རང་བཞིན་ཤེར་ཕྱིན་བདེ་ཆེན་གྱི་ཡེ་ཤེས་བསྐྱེད་ནུས་ལ་བསམས་ནས་དེ་སྐད་འདོད་ན་ནི། ཕྱག་རྒྱ་ཆེན་པོ་དངོས་མ་ཡིན་ཀྱང་ཕྱག་ཆེན་གྱི་རྒྱུ་ཙམ་དུ་འགྱུར་མོད། མདོ་ལུགས་ཀྱི་རང་བཞིན་རྣམ་དག་དང་རང་བཞིན་ཤེར་ཕྱིན་ཙམ་དང་ནི། སྔགས་ལུགས་ཀྱི་ཕྱག་ཆེན་དོན་གཅིག་པ་ག་ལ་ཞིག ། དེའི་རྒྱུ་ཐུན་མོང་མ་ཡིན་པར་ཡང་མི་རིགས་ཏེ་མདོ་ལུགས་ནས་ཐུན་མོང་བའི་སངས་རྒྱས་ཀྱི་རྒྱུ་བདེ་གཤེགས་སྙིང་པོའི་མིང་ཅན་རང་བཞིན་རྣམ་དག་ལ་བཤད་ཀྱང༌། ཐུན་མོང་མིན་པའི་སངས་རྒྱས་ཀྱི་རྒྱུ་ལྷན་སྐྱེས་ཀྱི་རིགས་ལ་བཤད་པས་ལུགས་དེ་ལ་མ་གྲགས་པའི་ཕྱིར་དང༌། སྔགས་སུ་ནི་ཐུན་མོང་མིན་པའི་སངས་རྒྱས་ཀྱི་རྒྱུ་ལྷན་སྐྱེས་ཀྱི་རིགས་དེ་རང་བཞིན་རྣམ་དག་དང་རང་བཞིན་ཤེར་ཕྱིན་སྟོང་རྐྱང་གིས་ཆོག་པར་མ་བཤད་པའི་ཕྱིར།
སྤྱིར་མདོ་ལུགས་ཀྱི་སེམས་རང་བཞིན་འོད་གསལ་མངོན་དུ་བྱས་ཞེས་པ་དང༌། ལམ་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་དུ་བྱས་ཞེས་པའི་འོད་གསལ་དང༌། ཤེར་ཕྱིན་དང༌། སྔགས་བླ་མེད་ནས་སེམས་རང་བཞིན་འོད་གསལ་མངོན་དུ་བྱས་པ་དང༌། ལམ་ཤེས་རབ་ཀྱི་ཕ་རོལ་ཏུ་ཕྱིན་མ་མངོན་དུ་བྱས་པའི་འོད་གསལ་དང༌། ཤེར་ཕྱིན་དག་མིང་ཙམ་དུ་མཐུན་ཡང་དོན་གཅིག་པ་མ་ཡིན་ཏེ། ཕར་ཕྱིན་ཐེག་པར་ཡུལ་སྣང་ཕྱོགས་ལ་ཁ་ཕྱིར་ལྟའི་གློ་བུར་གྱི་དྲི་མར་གྱུར་པའི་ཚོགས་དྲུག་གི་སེམས་སེམས་བྱུང་དང་བཅས་པའི་གཟུང་འཛིན་དང་སྤྲོས་མཚན་གྱི་མུན་པའི་ངོ་བོ་ཉིད་བྲལ་བའི་ཁྱད་པར་དུ་བྱས་པའི་སོ་སོ་རང་རིག་པའི་ཡེ་ཤེས་དེ་ཉིད་གདོད་ནས་རྣམ་པར་དག་པའི་རང་བཞིན་སྟོང་པ་ཉིད་འོད་གསལ་བ་ཡིན་པར་འདོད་པས། དེ་མངོན་དུ་བྱས་པ་ལ་སེམས་རང་བཞིན་འོད་གསལ་མངོན་དུ་བྱས་པར་འཇོག་ཀྱང༌། སྔགས་བླ་མེད་པར་ནི་དེ་ཙམ་གྱིས་མ་ཆོག་པར། ཡུལ་སྟོང་ཕྱོགས་ལ་ཁ་ནང་ལྟའི་གློ་བུར་གྱི་དྲི་མར་གྱུར་པའི་སྣང་མཆེད་ཐོབ་པའི་སྣང་བ་གསུམ་གྱི་གཙོ་སེམས་ལ་རང་བཞིན་བརྒྱད་ཅུའི་སེམས་བྱུང་དང་བཅས་པའི་གཟུང་འཛིན་གྱི་སྤྲོས་མཚན་གྱི་མུན་པའི་ངོ་བོ་ཉིད་དང་བྲལ་བས་ཁྱད་པར་དུ་བྱས་པའི་བདེ་ཆེན་ཕྱག་ཆེན་གྱི་ཡེ་ཤེས་དེ་ཉིད།
གདོད་ནས་རྣམ་པར་དག་པའི་རང་བཞིན་སྟོང་པ་ཉིད་འོད་གསལ་བ་ཡིན་པས་དེ་མངོན་དུ་བྱས་པ་ལ་སེམས་རང་བཞིན་གྱིས་འོད་གསལ་བ་མངོན་དུ་བྱས་པར་འཇོག་པ་ཡིན་ནོ། ། ཕར་ཕྱིན་ཐེག་པ་ནི། ཟབ་མོ་སྟོང་པ་ཉིད་རྟོགས་པའི་ཡེ་ཤེས་ཀྱི་ཚོགས་མཐོང་བ་དང་སྒོམ་པའི་ལམ་དུ་ཤེས་རབ་ཀྱི་ཕར་ཕྱིན་དུ་གྱུར་པ་དང༌། རྒྱ་ཆེན་བྱང་ཆུབ་ཀྱི་སེམས་ཀྱིས་ཟིན་པའི་བསོད་ནམས་ཀྱི་ཚོགས་ཟུང་དུ་འཇུག་པས། འབྲས་བུ་རྣམ་མཁྱེན་ཐོབ་པའི་ཆ་ནས་མོ་རྟགས་སྦྱར་བ་ལ། ལམ་ཤེས་རབ་ཀྱི་ཕ་རོལ་ཏུ་ཕྱིན་མ་ཡིན་པས་དེ་མངོན་དུ་བྱས་པ་ལ་ལམ་ཤེས་རབ་ཀྱི་ཕ་རོལ་ཏུ་ཕྱིན་མ་མངོན་དུ་བྱས་པར་འཇོག་ཀྱང༌། སྔགས་བླ་ན་མེད་པར་ནི་དེ་ཙམ་གྱིས་མ་ཆོག་པར་ཕྱི་ནང་གི་ཕྱག་རྒྱ་བསྟེན་པའི་ཚོར་མྱོང་གི་སྡུག་བསྔལ་རྒྱུ་དང་བཅས་པའི་སྤྲོས་པ་ཕྲ་བའི་ཕྲ་བ་བཅད་པའི་སྟོང་པ་ཉིད་དེས་བདེ་ཆེན་གྱི་རྣམ་མཁྱེན་བསྐྱེད་ནུས་ཀྱི་ཆ་ནས་དེ་ལམ་ཤེས་རབ་ཀྱི་ཕ་རོལ་ཏུ་ཕྱིན་མ་ཡིན་པས། དེ་མངོན་དུ་བྱས་པས་ལམ་ཤེས་རབ་ཀྱི་ཕ་རོལ་ཏུ་ཕྱིན་མ་མངོན་དུ་བྱས་པར་འཇོག་པ་ཡིན་ནོ། ། འདིར་རིན་པོ་ཆེ་ཏོག་གི་ལུང་དྲངས་པ་ནི། ཐུན་མོང་མ་ཡིན་པའི་སྟོང་ཉིད་རྟོགས་པ་ན་ཕན་ཡོན་ཆེན་པོ་འབྱུང་བ་སྨོས་ཅི་དགོས་ཏེ།
ཐུན་མོང་བའི་སྟོང་ཉིད་ཙམ་རྟོགས་པ་ན་ཡང་ཕན་ཡོན་ཆེ་བར་བསྔགས་པ་བརྗོད་པའོ།། །། ༈ རྡོ་རྗེའི་གསུང༌། མཉམ་བཞག་ལས་ཡོན་ཏན་ཐམས་ཅད་འབྱུང༌། ཞེས་པ་འདིའི་གཞན་འདོད། རང་དོན་ཆོས་ཀྱི་སྐུ་ནི་མཉམ་བཞག་ཁོ་ནར་སྒྲུབ་དགོས་ཏེ། ཡེ་ཤེས་ཀྱི་ཚོགས་ཀྱིས་སྒྲུབ་དགོས་པའི་ཕྱིར་དང༌། ཐར་པ་དང་ཐམས་ཅད་མཁྱེན་པ་བསྒྲུབ་པའི་བསོད་ནམས་དང་ཡེ་ཤེས་ཀྱི་ཚོགས་ལ་མཉམ་པར་བཞག་པས། ཐར་པ་དང་ཐམས་ཅད་མཁྱེན་པའི་ཡོན་ཏན་ཐམས་ཅད་འབྱུང་ཞེས་སྐྱོབ་པ་འབྲི་གུང་པའི་གསུང་ལྷད་དང་བྲལ་བའོ། ། མཆན། གཞན་དོན་གཟུགས་ཀྱི་སྐུ་ནི་རྗེས་ཐོབ་ཁོ་ནར་སྒྲུབ་དགོས་ཏེ།
བསོད་ནམས་ཀྱི་ཚོགས་ཀྱིས་སྒྲུབ་དགོས་པའི་ཕྱིར། ངོ་བོ་ཉིད་ཀྱི་སྐུ་ནི་མཉམ་རྗེས་གཉིས་ཀར་ཚོགས་གཉིས་ཀྱིས་སྒྲུབ་དགོས་པ་མ་ཡིན་ཏེ། དེ་ནི་སྤྲོས་པ་ཉེ་བར་ཞི་བ་ཙམ་ལས། འབྲས་བུའི་ཡོན་ཏན་གང་ཡང་མེད་པའི་ཕྱིར་ཞེས་སྨྲའོ། ། སྦྱོར་བ་དང་པོ་གཉིས་ཀྱི་ཁྱབ་པ་མི་འགྲུབ་སྟེ། ཡེ་ཤེས་ཀྱི་ཚོགས་ཀྱིས་ཀྱང་ཆོས་ཀྱི་སྐུ་མཉམ་རྗེས་གཉིས་ཀར་སྒྲུབ་པར་བྱེད་པའི་ཕྱིར་དང༌། བསོད་ནམས་ཀྱི་ཚོགས་ཀྱིས་ཀྱང་གཟུགས་ཀྱི་སྐུ་མཉམ་རྗེས་གཉིས་ཀར་སྒྲུབ་པར་བྱེད་པའི་ཕྱིར་ཞེས་སྨྲའོ། ། སྦྱོར་བ་གསུམ་པའི་རྟགས་ཕྱི་མ་མ་གྲུབ་སྟེ། ཇི་སྐད་དུ། ཐུབ་པའི་ངོ་བོ་ཉིད་སྐུ་ནི། །
ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་འབྱུང་བའི་ཕྱིར། ཟག་མེད་ཀྱི་ཆོས་སུ་གྱུར་པའི་ཡོན་ཏན་ཐམས་ཅད་དང་ལྡན་པར་གྲུབ་བོ། ། འཁོར་བའི་གཞི་རྩ་བདག་འཛིན་ཡིན་པས་ཞེས་སོགས་ལ། འཇིག་ཚོགས་ལ་བདག་ཏུ་ལྟ་བ་དང་མཚུངས་ལྡན་གྱི་མ་རིག་པ་ནི། ཡང་སྲིད་དུ་འཕེན་པར་བྱེད་པའི་ཉོན་མོངས་པ་ཡིན་པས། དེ་སྤངས་པས་གདོད་འཁོར་བར་སྐྱེ་བ་ལེན་མི་ནུས་པ་ཡིན་གསུངས། ཉོན་མོངས་པ་དང་རྣམ་རྟོག་སྐྱེ་བ་རྗེས་ཤེས་ཡིན་པས་ཞེས་སོགས་ལ།
རྒོད་ཚང་པ་དང་ཨཽ་རྒྱན་པའི་མན་ངག་རྣམས་དང༌། ལྷག་པར་ཡང་དགོན་པའི་ཁྲིད་ཡིག་ཏུ། མཉམ་བཞག་རྗེས་ཐོབ་རྗེས་ཤེས་གསུམ་དུ་ཕྱེ་ནས། མཉམ་གཞག་གི་འབྲས་བུ་ནི་མཉམ་བཞག་གི་རྗེས་ལས་ཐོབ་པས་རྗེས་ཐོབ་ཏུ་བཞག་ལ། རྗེས་ཤེས་ནི་མཉམ་གཞག་ལས་ལངས་པའི་ཤེས་པ་ཐ་མལ་པ་ལ་འཆད་འདུག་ཀྱང༌། གསུང་རབ་ཀྱི་བརྡ་ལ་མཉམ་གཞག་དང་རྗེས་ཐོབ་ཀྱི་ཟླར་རྗེས་ འདི་པས་འདོད་པའི་རྗེས་ཤེས་ནི། མཐོང་ལམ་གྱི་ཤེས་བཟོད་བཅུ་དྲུག་གི་རྗེས་ཤེས་ལ་དགོངས་པ་མ་ཡིན་ནོ། ། མཆན། ཤེས་ཀྱི་ཐ་སྙད་འབྱུང་བ་དཀོན་ནོ། ། མཉམ་གཞག་དང་རྗེས་ཐོབ་ཀྱི་ཆོས་རྒྱུད་ལ་ལྡན་པའི་ཚུལ་ལ།
ས་བོན་དང་ལྡན་པ་དང༌། དབང་རྣོན་དང་ལྡན་པ་དང༌། ཀུན་ཏུ་སྤྱོད་པ་དང་ལྡན་པའི་ཚུལ་གསུམ་ལས། དཔེར་ན་ཁམས་གསུམ་གྱི་ཉོན་མོངས་པ་ལྟ་བུའི་ཆེད་དུ་སྦྱོར་བ་མ་བྱས་ཀྱང་རྐྱེན་གཞན་ཚང་ན་མཐོང་བའི་ཆོས་ཀྱི་ཚེ་ལ་འབྲས་བུ་མངོན་གྱུར་བསྐྱེད་དུ་རུང་བའི་ནུས་པའི་ངོ་བོར་གནས་པ་ནི་ས་བོན་དང་ལྡན་པའོ། ། ཁམས་གསུམ་གྱི་དགེ་བ་ལྟ་བུའི་ཆེད་དུ་སྦྱོར་བ་བྱས་ན་ནི་འབྲས་བུ་མངོན་གྱུར་བསྐྱེད་དུ་རུང་ལ། དེའི་ཆེད་དུ་སྦྱོར་བ་མ་བྱས་ན་འབྲས་བུ་མངོན་གྱུར་བསྐྱེད་མི་ནུས་པའི་ས་བོན་གྱི་རིགས་ལ་དབང་དང་ལྡན་པར་འཇོག་ཅིང༌། ས་བོན་དབང་དུ་བཞག་པའི་ཆོས་དེ་རྣམས་ལས་གང་དང་གང་མངོན་དུ་གྱུར་པ་དེ་དང་ལྡན་པས་ན་ཀུན་ཏུ་སྤྱོད་པ་དང་ལྡན་པའོ། ། ས་བོན་དང་ལྡན་པར་འཇོག་པ་ནི། རང་གི་ས་པའི་རྗེས་ཐོབ་དང་ཉོན་མོངས་པ་ལ་བརྩི་ལ། དབང་དང་ལྡན་པར་འཇོག་པ་ཐམས་ཅད་ནི་སྦྱོར་བྱུང་དང་ཟག་མེད་ལ་བརྩི་བར་བྱ་བས།
ས་བོན་དང་ལྡན་པ་ལ། ས་བོན་ནི་ཆོས་དགུ་སྟེ། ཁམས་གསུམ་གྱི་དགེ་བ་སྐྱེས་ཐོབ་གསུམ་དང༌། ལུང་མ་བསྟན་སྐྱེས་ཐོབ་གསུམ་དང༌། ཉོན་མོངས་པ་གསུམ་སྟེ་དགུ་དབང་དང་ལྡན་པ་ལ། ཆོས་བཅུ་གཅིག་གིས་དབང་ལྡན་དུ་བཞག་སྟེ། ཁམས་གསུམ་གྱི་དགེ་བ་སྦྱོར་བྱུང་གསུམ་དང༌། འདོད་ཁམས་དང་གཟུགས་ཀྱི་ལུང་མ་བསྟན་སྦྱོར་བྱུང་གཉིས་དང་ཟག་མེད་སློབ་པའི་ཆོས་གསུམ་དང༌། ཟག་མེད་མི་སློབ་པའི་ཆོས་གསུམ་སྟེ་བཅུ་གཅིག་གོ ། ཉན་ཐོས་དགྲ་བཅོམ་པ་སྔོན་གོམས་པའི་དབང་གིས་མ་བརྟགས་པའི་ལས་ལུས་ཀྱིས་སྤྲེའུ་ལྟར་མཆོང་བ་དང༌།
ངག་གིས་རྟ་མཆོག་ལྟར་འཚེར་བ་དང༌། ཡུལ་བཟང་མོ་མཐོང་བ་ན་བཞིན་བཟང་མ་ཞེས་བརྗོད་པར་འདོད་པའི་རྟོག་པ་སྐྱེ་བ་ལྟ་བུ་ནི། ཉོན་མོངས་པ་མངོན་གྱུར་པ་ས་བོན་བག་ལ་ཉལ་གང་གིས་ཀྱང་བསྐྱེད་པ་མ་ཡིན་པས། སྒོ་གསུམ་གྱི་ལས་དེ་དག་ནི་ལུང་མ་བསྟན་ཡིན་ནོ། ། འདི་ལ་བྱེ་སྨྲས། དགྲ་བཅོམ་པས་ཕྲ་རྒྱས་སྤངས་ཤིང༌། ཚུལ་མིན་ཡིད་བྱེད་མེད་ཀྱང༌། ཡུལ་གཅིག་པུ་ཉེ་བར་གནས་པས་ཕྲ་རྒྱས་བསྐྱེད་ལ། དེའི་དབང་གིས་ལུས་ངག་ཡིད་ཀྱི་ལས་དེ་ལྟར་དུ་བྱེད་པ་ཡོད་དེ། དགྲ་བཅོམ་པ་ཉམས་པའི་ཆོས་ཅན་ཡོད་པའི་ཕྱིར་ཞེས་ཟེར་བ་ལ།
མདོ་སྡེ་པས་ནི། དགྲ་བཅོམ་ཉམས་པ་མི་འདོད་པས། རྒྱུ་མ་ཚང་བ་ལས་འབྲས་བུ་སྐྱེ་བའི་ག་ལ་རིགས་པར་འདོད་དོ། ། བྱང་འཕགས་ལ་ནི་མ་བརྟགས་པའི་ལས་མེད་དེ། བསྐལ་པ་གྲངས་མེད་པར་མ་བརྟགས་པའི་ལས་སྤོང་བ་ལ་ཤིན་ཏུ་གོམས་པ་ཅན་ཡིན་པའི་ཕྱིར། སོ་སོ་སྐྱེ་བོ་རྣམས་དུས་རྟག་པར་རྗེས་ཤེས་ཁོ་ན་ཡིན་པས་ཞེས་སོགས་ལ། སྤྱིར་རྗེས་ཐོབ་ལ་ཡང་ཐར་པ་དང་ཐམས་ཅད་མཁྱེན་པའི་རྒྱུར་འགྱུར་གྱི་དགེ་བ་དང༌། དེའི་གེགས་བྱེད་ཀྱི་མི་དགེ་བ་དང༌། དེ་གཉིས་ཀའི་རྒྱུར་མི་འགྱུར་བའི་ལུང་མ་བསྟན་པའི་རྗེས་ཐོབ་ཀྱང་ཡོད་དེ། མི་ཁོམ་པའི་གནས་སུ་སྐྱེས་པའི་སོ་སོ་སྐྱེ་བོ་རྣམས་ལ་ནི་རྟག་པར་མི་དགེ་བ་ཁོ་ན་ལ་འཇུག་པ་ཤས་ཆེའོ། །
སྤྱིར་ཐར་པ་དང་ཐམས་ཅད་མཁྱེན་པ་སྒྲུབ་པ་ལ་མཉམ་རྗེས་གཉིས་ལ་ལྷུར་བྱ་བ་གང་ལ་གཅེས་ཤེ་ན། ཐར་པ་ཙམ་གྱི་གོ་འཕང་ལ་ནི་ཚོགས་མཐའ་ཡས་པ་སོགས་མི་དགོས་པས་རྗེས་ཐོབ་ཀྱི་དགེ་བ་ལ་ལྷུར་མ་བྱས་ཀྱང་མཉམ་བཞག་ལ་ལྷུར་བྱས་པ་གཅེས་པ་ཡིན་ཏེ། དེ་ཙམ་གྱིས་དེ་འགྲུབ་པའི་ཕྱིར། ཇི་སྐད་དུ། མྱུར་བ་སྲིད་པ་ལན་གསུམ་སྟེ། ། རྒྱུན་ཞུགས་འགོར་ན་ལན་བདུན་ཡིན། ། ཞེས་པ་ལྟ་བུའོ། ། ཐམས་ཅད་མཁྱེན་པའི་གོ་འཕང་སྒྲུབ་པ་ལ་ནི། མཉམ་རྗེས་གཉིས་ལ་ལྷུར་བྱ་བ་ལ་གཅིག་གཅེས་ལ་གཅིག་ཤོས་མི་གཅེས་པ་མ་ཡིན་ཏེ། མཉམ་རྗེས་གཉིས་ཀར་ཐབས་ཤེས་ཟབ་རྒྱས་ཀྱི་ཚོགས་གཉིས་ལྷུར་མ་བྱས་པར་ཐམས་ཅད་མཁྱེན་པར་མི་འགྱུར་བའི་ཕྱིར་རོ། །
འཇིག་རྟེན་པའི་ཏིང་ངེ་འཛིན་ལ་གནས་པ་ཡོན་ཏན་ཆེ་ཞེས་སོགས་ལ། འདོད་སེམས་རྩེ་གཅིག་པ་ལས་བསམ་གཏན་གྱི་ཉེར་བསྡོགས་ཕན་ཡོན་ཆེ། དེ་ལས་བསམ་གཏན་གྱི་དངོས་གཞི་རྣམས་ཕན་ཡོན་ཆེ། དེ་ལས་འཇིག་རྟེན་ལས་འདས་པའི་ཏིང་ངེ་འཛིན་བདེན་བཞིའི་དོན་ལ་མཉམ་པར་བཞག་པའི་འཕགས་པ་ཉན་ཐོས་པའི་རྒྱུད་ཀྱི་ཏིང་ངེ་འཛིན་ཕན་ཡོན་ཆེ། དེ་ལས་རང་རྒྱལ་གྱི་ཏིང་ངེ་འཛིན་རྟེན་འབྲེལ་ལ་མཉམ་པར་བཞག་པ་ཕན་ཡོན་ཆེ། དེ་ལས་བྱང་འཕགས་ས་དང་པོ་ནས་བཅུ་པའི་བར་གྱི་ཏིང་ངེ་འཛིན་རྣམས་འོག་མ་འོག་མ་ལས་གོང་མ་གོང་མ་རྣམས་ཕན་ཡོན་ཆེ། སངས་རྒྱས་ཀྱི་ཏིང་ངེ་འཛིན་གྱི་ཕན་ཡོན་ལ་ལྟོས་ན། ས་བཅུ་པའི་ཏིང་ངེ་འཛིན་གྱི་ཕན་ཡོན་ཀྱང་རྒྱ་མཚོ་ཆེན་པོ་ལ་ལྟོས་ན་བ་ལང་གི་རྨིག་རྗེས་ཀྱི་ཆུ་ལྟ་བུའོ། ། སངས་རྒྱས་ཀྱི་ཏིང་ངེ་འཛིན་གྱི་ཕན་ཡོན་ནི་གཞལ་དུ་མེད་ཅིང༌། སངས་རྒྱས་ཀྱི་ཏིང་ངེ་འཛིན་ལ་རྟག་ཏུ་མཉམ་པར་བཞག་པ་ལས་བཞེངས་པ་ཡང་མེད་དོ། །
དེ་ཡང༌། དབུ་མ་ཐལ་འགྱུར་བས་ནི། སངས་རྒྱས་ཀྱི་ཏིང་ངེ་འཛིན་ལ་མཉམ་པར་བཞག་པ་ལས་བཞེངས་པ་མེད་པའི་དོན་ནི། ཡུལ་ཅིར་ཡང་མ་གྲུབ་པའི་སྟོང་ཉིད་ཀྱི་ཏིང་ངེ་འཛིན་ལ་ཡུལ་ཅན་གྱི་ཡེ་ཤེས་ཀྱང་དེའི་ངང་དུ་ནུབ་པ་ལས་བཞེངས་པ་མེད་པ་ཡིན་ཏེ། དེར་སེམས་ཀྱི་རྒྱུ་བ་ཙམ་ཡང་ཞི་བའི་ཕྱིར། མཉམ་བཞག་གི་ངོ་བོ་ཡེ་ཤེས་སུ་མི་འདོད་དོ། ། དབུ་མ་རང་རྒྱུད་པས་ནི། ཆོས་ཅན་ཀུན་རྫོབ་ལ་རྗེས་ཐོབ་ཀྱི་ཡུལ་ལ། ཡུལ་ཅན་ཇི་སྙེད་མཁྱེན་པའི་ཡེ་ཤེས་འཇུག་པ་ན། ཆོས་ཉིད་དོན་དམ་བདེན་པ་མཉམ་བཞག་གི་ཡུལ་ལ་ཡུལ་ཅན་ཇི་ལྟ་བ་མཁྱེན་པའི་ཡེ་ཤེས་རྟག་ཏུ་བཞེངས་པ་མེད་པའི་ཚུལ་གྱིས་འཇུག་པས།
སངས་རྒྱས་ཀྱི་ཡེ་ཤེས་ཀྱིས་མཉམ་རྗེས་གཉིས་ཀ་ཅིག་ཅར་ཡུལ་དུ་བྱེད་པ་མི་འགལ་བ་དང༌། ཇི་ལྟ་བ་མཁྱེན་པའི་ཡེ་ཤེས་ཀྱི་ངོ་ན་མཉམ་བཞག་གི་ཆོས་ཉིད་དོན་དམ་བདེན་པའང་གྲུབ་པས་མཉམ་བཞག་ངོ་བོའང་ཡེ་ཤེས་སུ་འཆད་དོ། ། མ་མཛངས་མས་བུ་གསོ་བ་ཞེས་སོགས་ལ། སྤྱིར་མཉམ་བཞག་ཏུ་སྟོང་ཉིད་རྟོགས་པའི་ཡེ་ཤེས་སྐྱེ་བའི་སྔ་རོལ་གྱི་རྗེས་ཐོབ་ཏུ་བསོད་ནམས་ཀྱི་ཚོགས་གསོག་པ་སྔོན་དུ་འགྲོ་དགོས་ཤིང༌། མཉམ་བཞག་ཏུ་སྟོང་ཉིད་རྟོགས་པའི་ཡེ་ཤེས་ཀྱི་མཐུས། དེའི་རྗེས་ཐོབ་ཏུ་བསོད་ནམས་ཀྱི་ཚོགས་བསག་པ་ཡང་རྫོགས་ཕུལ་ཆེར་འགྲོ་བ་ཡིན་ནོ། ། བརྟན་པ་ཆེར་ཐོབ་པ་ན་ཡིད་སྟོང་ཉིད་རྟོགས་པའི་མཉམ་བཞག་ཡེ་ཤེས་ལས་མི་གཡོ་བར་ལུས་ངག་སྦྱིན་སོགས་ཀྱི་བསོད་ནམས་ལ་འཇུག་པའང་ཡོད་དོ།། །། ༈ རྡོ་རྗེའི་གསུང༌། རྒྱུ་མ་བསྒྲུབས་ན་ནི་ཐམས་ཅད་མི་འབྱུང་ཞེས་པ་ལ། འབྲས་བུའི་གཙོ་བོ་དོན་དུ་གཉེར་ རྡོ་རྗེའི་གསུང་འདི་ལ་སྤྱིར་བཏང་དང་དམིགས་བསལ་གཉིས་ཡོད་པར་གོ་སྟེ།
སྤྱིར་བཏང་ནི། དངོས་པོ་ཐམས་ཅད་རྒྱུ་མེད་ལ་མི་འབྱུང་ཞེས་པའོ། ། དམིགས་བསལ་ནི། འབྲས་བུ་ཤེས་བྱ་ཐམས་ཅད་མཁྱེན་པ་ནི་དེའང་རྒྱུ་མ་བསྒྲུབས་པ་ལས་མི་འབྱུང་ཞེས་རྗེ་འབྲི་གུང་པའི་གསུང་ལྷད་དང་བྲལ་བའོ། ། མཆན། བྱ་ཐར་པ་དང་ཐམས་ཅད་མཁྱེན་པ་ཡིན་པས་རྒྱུ་མེད་ལས་བྱུང་བ་འགོག་པའི་སླད་དུ། རྗེ་འབྲི་གུང་པས་དུས་གསུམ་སྒྲིབ་པ་མེད་པར་མཁྱེན་པས་རྫོགས་ཆེན་པ་ཅི་རིགས་དང༌། ཕྱིས་ཀྱང་དོལ་བུ་བ་ཕྱོགས་སྔར་མཛད་པ་ཡིན་ལ། དེས་ན། ཇོ་ནང་པ་ན་རེ།
གཞི་དུས་ན་མཚན་དཔེ་གསལ་རྫོགས་ཀྱི་སངས་རྒྱས་སྒྲིབ་པས་བསྒྲིབས་པ་བུམ་ནང་གི་མར་མེ་ལྟ་བུའི་ཚུལ་གྱིས་དང་པོ་ནས་ཡོད་པ་ཡིན་གྱི། འདུས་བྱས་ཀྱི་རྒྱུས་བསྒྲུབས་ནས་གསར་དུ་འཚང་རྒྱ་དགོས་པ་མ་ཡིན་ཏེ། དང་པོའི་སངས་རྒྱས་རྒྱུ་མེད་པ་ལ་སོགས་པའི་ངེས་དོན་སྟོན་པའི་མདོ་སྔགས་ཀྱི་ལུང་མང་པོ་འདྲེན་པར་བྱེད་དོ། ། རྫོགས་ཆེན་པ་ན་རེ། སངས་རྒྱས་དང་སེམས་ཅན་གང་ཡང་མེད་ཅིང་འདས་མ་འོངས་པའི་དུས་གང་ཡང་མ་ཤར་བའི་སྔོན་བསྐལ་པ་དཔག་ཏུ་མེད་པའི་གོང་རོལ་ན་མགོན་པོ་འོད་མི་འགྱུར་བའམ་ཀུན་ཏུ་བཟང་པོས་དགེ་བའི་རྩ་བ་རྩྭའི་རྩེ་མོ་ཙམ་ཡང་མ་བསགས། མི་དགེ་བ་རྩྭའི་རྩེ་མོ་ཙམ་ཡང་མ་སྤངས་པར་རྡོ་རྗེ་རྒྱལ་པོ་རང་ས་ཟིན་པས་སངས་རྒྱས་དང་དེའི་རང་འོད་དང་རང་མདངས་ལ་རིགས་ལྔ་པོ་ཤར་ཏེ་སངས་རྒྱས། དེ་ནི་སྔོན་བྱུང་རིག་པ་རང་ཤར་རྒྱུ་མེད་ཀྱི་སངས་རྒྱས་ཡིན་ལ། རྒྱལ་བ་རིགས་ལྔས་དགོངས་པ་གཏད་པས་རྡོ་རྗེ་སེམས་དཔའ་དང་རྡོ་རྗེ་ཆོས་གཉིས་སངས་རྒྱས། དེ་ནི་རྒྱལ་བ་དགོངས་པའི་བརྒྱུད་པ་ཡིན། རྡོ་རྗེ་སེམས་དཔས་རྫོགས་ཆེན་ནམ་མཁའི་མཐོངས་ནས་བཤད་ཅིང༌།
དགའ་རབ་རྡོ་རྗེས་རི་རབ་རྩེ་ནས་ཉན་ལ། ཡང་དགའ་རབ་རྡོ་རྗེས་རི་རབ་རྩེ་ནས་བཤད། ཤྲཱི་སིངྷས་རྒྱ་མཚོའི་ཀློང་ནས་ཉན་པ་ནས་བཟུང་རིག་འཛིན་བརྡ་བརྒྱུད་དང༌། སློབ་དཔོན་ཆེན་པོ་པདྨས་ལྷ་བཙན་པོ་ཁྲི་སྲོང་ལྡེ་བཙན་ལ་བསྟན་པ་སོགས་གང་ཟག་སྙན་བརྒྱུད་དང༌། ཆོས་ཟབ་ཆེས་པས་དུས་དེར་བསྟན་མ་ཕོད་པས་གཏེར་དུ་སྦས་ནས་མ་འོངས་པར་སྐལ་ལྡན་གྱི་ལག་ཏུ་ཡོང་བར་སྨོན་ལམ་བཏབ་པ་དེ་རིག་འཛིན་སྤྲུལ་སྐུ་རྣམས་ཀྱིས་གཏེར་ནས་བཏོན་ཏེ་བརྒྱུད་པ་ནི་སྨོན་ལམ་བཀའ་རྒྱའི་བརྒྱུད་པའོ། ། ཞེས་ཟེར་རོ། །
བརྒྱུད་པ་རིན་པོ་ཆེ་འདི་དང་ལྷག་པར་རྒྱལ་བ་འབྲི་གུང་པ་ཆེན་པོའི་ཞབས་ཀྱིས། ལས་དང་པོ་པ་སངས་རྒྱས་ཀྱི་བསྟན་པར་འཇུག་པ་ལ་དཔོན་སློབ་ཏུ་འབྲེལ་བ་ལ་གང་ཟག་སྙན་དུ་བརྒྱུད་པ་འབའ་ཞིག་དགོས་ཏེ། སངས་རྒྱས་ཀྱི་བསྟན་པ་ལ་དང་པོར་ཐོས་པ་དང་བསམ་པ་རྣམ་པར་རྟོག་པས་བསྒོམས་པ་ལ་འཇུག་དགོས་པའི་ཕྱིར། ལས་དང་པོ་པ་ལ་བླ་མ་སངས་རྒྱས་ཐུགས་རྗེ་ཇི་ལྟར་ཆེ་ཡང༌།
ཆོས་བསྟན་པར་དགོངས་པ་ཙམ་གྱིས་སྨྲ་བསམ་བརྗོད་མེད་ཀྱི་ཡེ་ཤེས་སྐྱེ་བ་དང༌། སངས་རྒྱས་པ་མི་སྲིད་པའི་ཕྱིར། སངས་རྒྱས་འདུས་བྱས་ཀྱི་རྒྱུས་བསྒྲུབ་པ་མ་ཡིན་ན། མཚན་དཔེ་རེ་རེ་ལའང་རྒྱུ་མཐའ་ཡས་པས་སྒྲུབ་དགོས་པར་གསུངས་པ་ཐམས་ཅད་རྫུན་དུ་འགྱུར་བ་དང༌། གདོད་མ་ནས་གྲུབ་པའི་སངས་རྒྱས་རྟག་བརྟན་ཡོད་ན། ཕྱི་རོལ་པས་གདོད་ནས་གྲོལ་བའི་བདག་ཤེས་བྱ་ཐམས་ཅད་ཀྱི་གནས་ལུགས་ཐར་པ་རང་དབང་ཅན་དུ་འདོད་པ་དང་མཚུངས་པར་འགྱུར་རོ། ། འོ་ན་མཉམ་བཞག་ལས་ཡོན་ཏན་ཐམས་ཅད་འབྱུང་ཞེས་པ་དང་འགལ་ཞེས་སོགས་ལ། དགོངས་གཅིག་འགྲེལ་བྱེད་སྔ་མ་འདི་པས་འགལ་བའི་དྭོགས་པ་མེད་པར་འགལ་སྤོང་བྱེད་པ་ཞིག་འདུག་པའི་དོན་གྱི་བསམ་པ་བླངས་ནས་བརྗོད་ན། འབྲས་བུ་སངས་རྒྱས་ཀྱི་ཡོན་ཏན་ཐམས་ཅད་རྒྱུ་མཉམ་གཞག་སྟོང་པ་ཉིད་ལ་གདོད་མ་ནས་གནས་པ་ཞིག་མགོན་པོ་འབྲི་གུང་པའི་དགོངས་པར་དགོས་པ་ལ། དེ་ལྟ་བུ་མགོན་པོ་འབྲི་གུང་པ་བཞེད་པ་མ་ཡིན་ཏེ།
ཆོས་སྐུའི་རྒྱུ་སྟོང་པ་ཉིད་ལྟ་བུ་ལ་མཉམ་པར་བཞག་པའི་ཡེ་ཤེས་ཀྱི་ཚོགས་ལས་འབྲས་བུ་ཆོས་སྐུ་འབྱུང་བ་ཡིན་གྱི། ཆོས་སྐུའི་རྒྱུར་གྱུར་པའི་སྟོང་ཉིད་ལ་མཉམ་བཞག་ཡེ་ཤེས་དེ་འབྲས་བུ་ཆོས་སྐུ་ཡིན་པར་སུས་ཀྱང་མི་འདོད་པའི་ཕྱིར་རོ། ། སྤྱིར་འབྲས་བུ་གང་ཡིན་པ་དེའི་རྒྱུ་ལ་མཉམ་པར་བཞག་པས་རྒྱུ་དེས་དྲངས་པའི་འབྲས་བུ་འབྱུང་བ་མི་བསླུ་བ་ཡིན་ཏེ། མཉམ་བཞག་ཏུ་དམིགས་པ་མེད་པའི་སྙིང་རྗེ་ཆེན་པོའི་རྒྱུ་ལས། དེའི་འབྲས་བུ་གཞན་དོན་མཁའ་ཁྱབ་ཏུ་འབྱུང་བ་ལ་མི་བསླུ་བ་ལྟ་བུའོ། ། ཡང་རྒྱུའི་ཐེག་པའི་ལུགས་ཀྱི་མཉམ་བཞག་ནམ་མཁའ་ལྟ་བུ་ལ་ཐུན་མཚམས་སམ་རྗེས་ཐོབ་སྒྱུ་མ་ལྟ་བུར་འཆར་བྱ་བ་དང༌། སྔགས་བླ་ན་མེད་པར་མཉམ་བཞག་བསྐྱེད་རིམ་གྱི་རྣལ་འབྱོར་དང༌། རྗེས་ཐོབ་བམ་ཐུན་མཚམས་ཀྱི་རྣལ་འབྱོར་ལ་ནི་གཏོར་མ་དང༌། སྦྱིན་བསྲེག་བྱ་བར་གསུངས་པ་དང༌། མཉམ་བཞག་ཏུ་རྫོགས་རིམ་ལ་གནས་ནས།
མཐུན་མཚམས་སམ་རྗེས་ཐོབ་ཏུ་ཡུལ་སྣ་ཚོགས་ཀྱི་བདུད་རྩི་བསྟེན་པའི་སྒོ་ནས་བདེ་སྟོང་གི་ཡེ་ཤེས་བསྐྱེད་པའོ། ། སྤྱིར་མཉམ་རྗེས་རོ་གཅིག་ཏུ་འདྲེས་ནས་བྱེད་པ་གཅིག་གིས་ཚོགས་གཉིས་ཀྱི་བྱ་བ་སོ་སོར་སྒྲུབ་པ་ནི། དག་པ་ལ་གནས་པ་ལ་འབྱུང་བ་ཡིན་ཞིང༌། མ་དག་པར་ཡང་རྗེས་ཐོབ་ཏུ་བསོད་ནམས་ཀྱི་ཚོགས་གསོག་པ་ན་ཡེ་ཤེས་ཀྱི་ཚོགས་དང་ཟུང་འབྲེལ་དུ་གསོག་པ་ཡིན་ཏེ། དེ་བཞིན་གཤེགས་པ་ལ་མེ་ཏོག་ཅིག་མཆོད་ན། དེ་འཁོར་གསུམ་མི་རྟོག་པའི་ཤེས་རབ་ཀྱིས་ཟིན་པའི་ཆ་ནས་ཡེ་ཤེས་ཀྱི་ཚོགས་དང༌། མི་རྟོག་བཞིན་དུ་མཆོད་པའི་དགེ་བའི་རྩ་བ་བྱང་ཆུབ་ཏུ་བསྔོ་བས་བསོད་ནམས་ཀྱི་ཚོགས་སོག་པ་དང་ཟུང་དུ་འབྲེལ་བའི་ཕྱིར་རོ། ། ནོར་བུ་རིན་པོ་ཆེ་ཕྱི་བ་རྣམ་པ་གསུམ་དང་ཞེས་སོགས་ལ། དཔེ་དོན་འདི་སེམས་ཙམ་པས་དེ་བཞིན་གཤེགས་པའི་སྙིང་པོ་སངས་རྒྱས་ཀྱི་རིགས་དངོས་པོ་རྫས་གྲུབ་པ་རང་རྒྱུད་པ་ཞིག་སེམས་ཅན་གྱི་རྒྱུད་ལ་ཡོད་པ་ལ་གློ་བུར་གྱི་དྲི་མས་བསྒྲིབས་པའི་དཔེ་དོན་དང་སྦྱར་ལ། དབུ་མ་པས།
སངས་རྒྱས་ཀྱི་རྒྱུ་རྫས་གྲུབ་རང་རྒྱུད་པ་ཞིག་སེམས་ཅན་རང་བདེན་པའི་རྒྱུད་ལ་ཡོད་པར་མི་འདོད་པས། སེམས་ཅན་གདོད་མ་ནས་མ་གྲུབ་པས་སེམས་ཅན་འཚང་རྒྱ་རུང་གི ། རྒྱུའི་སྟོང་ཉིད་ཀྱི་ཆ་དེ་བདེ་གཤེགས་སྙིང་པོའི་རང་བཞིན་གནས་རིགས་དང༌། དེ་རྒྱུད་ཀྱི་བརྩེ་སོགས་སྦྱངས་པས་བྱང་ཆུབ་ཀྱི་ལམ་དུ་འཇུག་པའི་རྒྱུ་ནི་བདེར་གཤེགས་སྙིང་པོའི་ཐོས་པའི་བག་ཆགས་སམ་རྒྱས་འགྱུར་གྱི་རིགས་དེ་ནོར་བུ་ལྟ་བུ་དང༌། ཡིན་ལུགས་ལ་སྤྲོས་པ་གང་གིས་ཀྱང་སྤྲོ་རུང་བ་མ་ཡིན་པ་ལ་མེད་བཞིན་དུ་ལྟོས་ནས་བཞག་པའི་འཁྲུལ་སྣང་དྲི་མ་གློ་བུར་བ་ནི་ཤུན་པ་ལྟ་བུ་དང༌། མེད་བཞིན་དུ་འཁྲུལ་པར་སྣང་བ་དེ་གནས་ཚུལ་དུ་མ་གཤིས་པས་བཀྲུ་བ་དང་ཕྱི་བའི་དཔེ་དང༌། གནས་ཚུལ་དང་མི་མཐུན་པའི་འཁྲུལ་པ་ཐམས་ཅད་དག་པ་ན། གནས་ཚུལ་ལ་ཡོད་པའི་ཡོན་ཏན་ཐམས་ཅད་ཐོགས་མེད་དུ་འབྱུང་བ་ནི་བཀྲུ་བ་དང་ཕྱི་བ་བྱས་ཟིན་ནས་དགོས་འདོད་འབྱུང་བའི་དཔེའོ། ། རྗེས་ཤེས་ལ་མི་འབྱུང་བའི་དངོས་ནས་ཞེས་པ་ལ། ས་ཐོབ་ནས་ཐ་མལ་གྱི་རྗེས་ཤེས་མི་འབྱུང་བ་ལ་དགོངས་པའོ། །
འོ་ན་བྱང་འཕགས་ལ་རྗེས་ཐོབ་དག་པ་འཇིག་རྟེན་པ་འབྱུང་བར་བཤད་པ་མ་ཡིན་ནམ་ཞེ་ན། དེ་ནི་བྱང་འཕགས་བྱང་ཆུབ་ཆེན་པོ་ཐོབ་པའི་ཐབས་ལ་མཁས་པས་འཇིག་རྟེན་པའི་བསམ་གཏན་དག་པ་བ་ལ་འཇུག་ཀྱང༌། དེ་ནི་བྱང་ཆུབ་ཀྱི་ལམ་དང་མ་འབྲེལ་བའི་འཁོར་བའི་རྒྱུར་འགྱུར་གྱི་ཐ་མལ་པ་མ་ཡིན་ནོ།། །། ༈ རྡོ་རྗེའི་གསུང༌། སྟོང་ཉིད་རྟོགས་ན་སྟོང་ཉིད་རྒྱུ་འབྲས་སུ་འབྱུང་བྱ་བ་འདིའི་དགོངས་པ་ནི། སྟོང་ཉིད་རྟོགས་པའི་སྟོབས་ཀྱིས་སྟོང་ཉིད་རྒྱུ་འབྲས་སུ་འགྱུར་དུ་རུང་བ་དང༌། རྡོར་གསུང་འདི་དག་པར་བཏོན་ན། ཆོས་ཐམས་ཅད་ཀྱི་ཆོས་ཉིད་སྟོང་པ་ཉིད་དུ་རྟོགས་ན་སྣང་ཙམ་དུ་ཆོས་ཅན་རྒྱུ་འབྲས་ཀྱི་ཆོས་བསླུ་བ་མེད་པ་ལ་ངེས་པ་ཟློག་མེད་དུ་འདྲེན་པའོ། ། ཞེས་པ་ནི་མགོན་པོ་འབྲི་གུང་པའི་གསུང་དང་ལྷད་དང་བྲལ་བའོ། ། མཆན།
སྤྱིར་སྟོང་ཉིད་ཀྱི་རང་ལྡོག་ནས་རྒྱུ་འབྲས་ཡིན་པའམ། སྟོང་ཉིད་ཀྱི་རང་ལྡོག་ནས་རྒྱུ་འབྲས་སུ་འགྱུར་བའི་དོན་མིན་ལ། ཡིན་ན། སྟོང་པ་ཉིད་དེ་སྟོང་པ་ཉིད་མིན་པར་ཐལ། སྟོང་པ་ཉིད་དེ་རྒྱུ་འབྲས་ཡིན་པའམ་དེ་རྒྱུ་འབྲས་སུ་འགྱུར་བས་མི་སྟོང་བའི་ཕྱིར། ཡང་སྟོང་པ་ཉིད་ལ་སྐྱེ་འགག་དང་བྲལ་བ་མིན་པར་ཐལ། སྟོང་པ་ཉིད་དེ་རྒྱུ་འབྲས་སུ་འགྱུར་བའི་ཕྱིར། མདོར་ན་སྟོང་ཉིད་ལ་རྒྱུ་འབྲས་སུ་བྱས་པས་སྟོང་ཉིད་རྒྱུ་འབྲས་ཡིན་མི་དགོས་པ་དང༌། སྟོང་ཉིད་ལ་སྐྱེ་འགག་རུང་བྱས་པས་སྟོང་ཉིད་སྐྱེ་འགག་བྱེད་མི་དགོས་པའི་གནད་འདི་ནི་བོད་པའི་རྟོགས་ལྡན་བཟང་དགུར་བྱེད་པ་ཕལ་ཆེར་གྱིས་མ་ཤེས་པས་འཁྲུལ་གཏམ་ཟད་མི་ཤེས་པ་ཅིག་བྱུང་བར་སྣང་ངོ༌། ། འོ་ན་སྟོང་ཉིད་ལ་རྒྱུ་འབྲས་ཀྱི་རྟེན་འབྱུང་འཐད་པའི་རྒྱུ་མཚན་ཅི་ཞེ་ན།
མགོན་པོ་ཀླུས་ཆོས་ཐམས་ཅད་ལ་རང་གི་ངོ་བོ་ཉིད་ཀྱིས་གྲུབ་པའི་རྒྱུ་རྐྱེན་ལས་མ་སྐྱེས་པར་གཏན་ལ་ཕབ་པ་ན། ཕྱི་ནང་གི་མུ་སྟེགས་བྱེད་པ་དག་ན་རེ། འོ་ན་ཐ་སྙད་དུ་ཡང་རྒྱུ་འབྲས་ཀྱི་ཆོས་རྣམས་རྒྱུན་ཆད་པར་ཐལ། རྒྱུ་འབྲས་ཀྱི་ཆོས་རྣམས་རྒྱུ་རྐྱེན་རང་གི་ངོ་བོ་ཉིད་ཀྱིས་མ་སྐྱེས་པའི་ཕྱིར་ཞེ་ན། དེ་ལ་ཁྱབ་པ་ཡོད་པ་མ་ཡིན་ཏེ། རང་གི་ངོ་བོ་ཉིད་ཀྱིས་གྲུབ་པའི་རྒྱུ་རྐྱེན་གྱིས་མ་བསྐྱེད་ཀྱང་ཐ་སྙད་དུ་ལྟོས་ནས་བཞག་པའི་རྒྱུ་རྐྱེན་གྱིས་རྒྱུ་འབྲས་ཀྱི་ཆོས་རྣམས་བསྐྱེད་པའི་ཕྱིར་ཐ་སྙད་དུ་རྒྱུན་ཆད་པར་ག་ལ་འགྱུར། དེས་ན་སྐྱེ་བ་དང་མི་སྐྱེ་བ་ཐམས་ཅད་སྟོང་པ་ཉིད་ཡིན་པས་མི་སྐྱེ་བར་ཡང་རང་བཞིན་སྟོང་པ་ཉིད་ཡིན་པའི་ཕྱིར། སྐྱེ་བའི་གོ་འགེགས་བྱེད་མེད་པས་སྐྱེ་བར་རུང༌། སྐྱེ་བ་ཡང་རང་བཞིན་སྟོང་པ་ཉིད་ཡིན་པའི་ཕྱིར་སྐྱེ་བ་མེད་པའི་སྒོ་འགེགས་བྱེད་མེད་པས་སྐྱེ་བ་མེད་པར་ཡང་རུང་ལ། དེས་ན་སྐྱེས་པ་འདི་ཉིད་ཀྱིས་སམ།
སྐྱེས་ཙམ་ནས་སྐྱེ་བ་མེད་པར་རིག་པ་དང༌། སྐྱེ་བ་མེད་པ་ལས་སྐྱེ་བར་སྣང་ཙམ་དུ་རིགས་པར་གྲུབ་བོ། ། དེ་སྐད་དུ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་དང༌། བཀའ་བརྒྱུད་གོང་མའི་མགུར་ལས། སྐྱེ་བ་མེད་ལས་ཐམས་ཅད་སྐྱེ། ། སྐྱེས་ཙམ་ཉིད་ནས་སྐྱེ་བ་མེད། ། ཞེས་འབྱུང་བ་ཡིན་ནོ། །
དེ་ཡང་དཔལ་ཇོ་ཤཱཀ་མཆེད་གཉིས་ཀྱི་བཞེད་པ་ལྟར་ན། དོན་དམ་སྟོང་ཉིད་རྟག་བརྟན་མི་འགྱུར་བ་རང་གི་ངོ་བོས་མི་སྟོང་བའི་ཆོས་ཉིད་དེ་ནི་གདོད་ནས་སངས་རྒྱས་ཡིན་པ་དང༌། གཞན་ཀུན་རྫོབ་གློ་བུར་བའི་སེམས་ཅན་ལ་སོགས་པའི་ཆོས་ནི་རང་གི་ངོ་བོས་སྟོང་བས། དེ་གཏན་འཚང་རྒྱ་བར་མི་རིགས་པར་བཞེད་པ་ལྟར་ན། སྟོང་ཉིད་ལས་འཁོར་འདས་ཀྱི་རྣམ་བཞག་ཐམས་ཅད་ལྟོས་ནས་འབྱུང་བ་མི་རིགས་པར་ཐལ། སྟོང་ཉིད་གོ་ཆོད་པོ་དོན་དམ་དུ་ཡེ་སངས་རྒྱས་སུ་འདོད་ཅིང༌། དེ་ནི་གཞན་པའི་ཆོས་གང་ལ་ཡང་ལྟོས་པར་མི་འདོད་པའི་ཕྱིར་དང༌། ཀུན་རྫོབ་ཏུ་ཚོགས་གཉིས་བསགས་པ་ལས་སངས་རྒྱས་སུ་མི་འབྱུང་བར་ཐལ། དེ་ལ་མ་ལྟོས་པར་དོན་དམ་ཡེ་སངས་རྒྱས་ཟིན་པའི་ཕྱིར་དང༌། ཡང་ཚོགས་གཉིས་བསགས་ནས་གོམས་པ་རབ་ཀྱི་མཐར་ཕྱིན་པ་དེ་ཆོས་ཅན།
ཁྱོད་ཀྱི་སངས་རྒྱས་ཐོབ་པ་དེ་མི་སྲིད་པར་ཐལ། སངས་རྒྱས་ནི་དོན་དམ་རྟག་དངོས་ཡིན་པ་གང་ཞིག ། ཚོགས་བསགས་པོ་མི་རྟག་པ་རྟག་པར་འགྱུར་བའམ། རྟག་པའི་རང་བཞིན་དུ་འདྲེ་མི་སྲིད་པའི་ཕྱིར། ཐ་སྙད་དུ་ཀུན་རྫོབ་པའི་རྒྱུ་འབྲས་ལྟོས་ནས་འཇོག་ཚུལ་ནི། རྒྱུ་རང་མཚན་དུ་གྲུབ་པས་འབྲས་བུ་རང་མཚན་དུ་གྲུབ་པ་བསྐྱེད་དུ་མེད་ལ། རྒྱུ་བཏགས་པ་བས་འབྲས་བུ་བཏགས་པ་བ་བསྐྱེད་པ་ལ་རྟོག་ངོར་མ་རིག་པའི་དབང་གིས་རྒྱུ་འབྲས་རང་གི་མཚན་ཉིད་དུ་གྲུབ་པར་སྣང་བདེན་དུ་འཛིན་པ་ནི། མཐོང་བ་རྫུན་པའི་རྙེད་དོན་ཏེ། ཀུན་རྫོབ་ཀྱི་ཆོས་ཞེས་སྟོན་པ་བདེ་བར་གཤེགས་པས་མིང་འདོགས་མཛད་དོ། ། དེ་ཡང་ཀུན་རྫོབ་ཀྱི་སྒྲ་དོན་ནི།
སསྦྲྀཏྟཱ་སྟེ་ཡང་དག་པར་སྒྲིབ་པ་ལ་འཇུག་པས། ཇི་སྐད་དུ། གང་ཞིག་གིས་སམ་རང་བཞིན་ལ། ། ཡང་དག་སྒྲིབ་བྱེད་དེ་ཀུན་རྫོབ། ། ཅེས་དང༌། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། དེ་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་གསུངས་ཏེ ། ཞེས་གསུངས་པ་ལྟར་རོ། ། བོད་ཁ་ཅིག །
ཀུན་ནི་མང་ཚིག་དང༌། རྫོབ་ནི་རྫུན་ཚིག་ཡིན་པས་ཐམས་ཅད་རྫུན་པའི་དོན་ལ་སྒྲ་བཤད་བྱེད་པ་ཡོད་ཀྱང༌། སྒྲ་བཤད་སམ་སྐྲྀ་ཏ་ལ་བྱེད་དགོས་ཀྱི། བོད་སྐད་ལ་བྱས་པས་སྒྲ་བཤད་འཁྲུལ་མེད་མི་ཡོང་བས་གྱི་ནར་བས་སོ། ། ཐ་སྙད་ཀུན་རྫོབ་ཀྱི་ཆོས་རྒྱུ་འབྲས་བསླུ་བ་མེད་ཅེས་པ་དེ་ཡང་མ་དཔྱད་པའི་འཇིག་རྟེན་གྲགས་ངོ་ཙམ་ཡིན་གྱི། རྣལ་འབྱོར་ལ་འཇུག་པའི་ཕྱིར་དཔྱད་ངོའི་རྣལ་འབྱོར་གྱི་གཟིགས་ངོ་ན་ཀུན་རྫོབ་ཀྱི་ཆོས་རྒྱུ་འབྲས་ཐམས་ཅད་མི་བསླུ་བ་དང་བསླུ་བ་ཐམས་ཅད་དང་བྲལ་བ་ཡིན་ཏེ། བསླུ་བ་མེད་པའི་རྒྱུ་འབྲས་ཤིག་ཡོད་ན་བདག་དང་གཞན་དང་གཉིས་ཀ་དང་རྒྱུ་མེད་ལས་མ་ཡིན་པར་བསྐྱེད་པའི་རྒྱུ་འབྲས་བསླུ་མེད་ཅིག་ཡོད་དགོས་པས་དེར་ཡང་མ་གྲུབ་པའི་ཕྱིར། བདག་གིས་བསྐྱེད་པའི་རྒྱུ་འབྲས་བསླུ་མེད་མི་འཐད་དེ། འཐད་ན་གྲུབ་ཟིན་སྒྲུབ་པར་ཐལ་བའི་ཕྱིར་དང༌། གཞན་གྱིས་བསྐྱེད་པའི་རྒྱུ་འབྲས་མི་བསླུ་བ་མི་འཐད་དེ།
འཐད་ན་འབྲེལ་མེད་གཞན་ལ་སྐྱེས་པའི་རྒྱུ་འབྲས་མི་བསླུ་བས་རྒྱུ་འབྲས་རང་ཉིད་མི་བསླུ་བར་མི་གྲུབ་པའི་ཕྱིར་དང༌། གཉིས་ཀས་རྒྱུ་འབྲས་བསླུ་མེད་བསྐྱེད་ན་གཉིས་ཀ་ལ་བརྗོད་པའི་སྐྱོན་འཇུག་པའི་ཕྱིར་དང༌། རྒྱུ་མེད་ལས་རྒྱུ་འབྲས་བསླུ་མེད་སྐྱེ་བ་ཡང་མ་ཡིན་ཏེ། རྒྱུ་མེད་པ་ལ་སྐྱེ་བ་འགལ་བའི་ཕྱིར། འོ་ན་རྒྱུ་འབྲས་བསླུ་བ་ཡང་མ་ཡིན་ཏེ། བསླུ་བ་ནི་མི་བསླུ་བ་ལ་ལྟོས་ནས་འཇོག་དགོས་ན་མི་བསླུ་བ་མ་གྲུབ་པའི་ཕྱིར་བསླུ་བ་ཡང་མི་འགྲུབ་པའི་ཕྱིར། དཔེར་ན་ཀུན་རྫོབ་ལ་རྫུན་པར་ཡང་མ་གྲུབ་ན་དོན་དམ་ལ་བདེན་པར་ཡང་མི་འགྲུབ་པ་བཞིན་ནོ། ། དེས་ན་སྐྱེ་འགག་བྱེད་པའི་ཆོས་ཅན་ཀུན་རྫོབ་པའི་སྣང་བ་འདིའི་གནས་ཚུལ་མངོན་དུ་བྱས་པ་ན་འཁྲུལ་པ་སྣང་ཚུལ་རྣམ་པར་དག་ནས། གནས་སྣང་ཐམས་ཅད་ནམ་མཁའ་ལ་ནམ་མཁའ་བཞག་པ་ལྟར་དམིགས་པ་མེད་པ་ངང་དུ་ནུབ་པ་ན་བདེན་པ་གཉིས་ཀྱི་རྒྱ་ལས་གྲོལ། སྣང་སྟོང་གི་མཚན་མ་ཞིག །
སྤང་བླང་གི་མདུད་པ་གྲོལ། འཁོར་འདས་ཀྱི་རེ་དྭོགས་བུད། དགག་སྒྲུབ་ཀྱི་སྤྲོས་པ་ཞི། སྣང་མྱོང་གི་ཐ་སྙད་ཟད། དེ་ལྟར་མ་རྟོགས་པའི་སེམས་ཅན་ལ་དམིགས་མེད་ཀྱི་སྙིང་རྗེ་མཁའ་ཁྱབ་ཏུ་སྐྱེ་བ་ཡིན་ནོ། ། དུས་དེ་ཙ་ན་ཆོས་ཀྱི་རྒྱལ་པོ་རྒོད་ཚང་པས། སྣང་དུས་ཉིད་ནས་སྟོང་པར་ཝལ་གྱིས་སོང་མི་འདུག་གམ། ཞེས་གསུངས་པ་ལྟར། སྣང་ཙམ་ནི་མི་བརྟན་ཞིང་མི་རྟག་པར་སྣང་བ་ཡིན་ལ། མི་རྟག་པའི་དོན་ནི་སྐྱེ་བ་ཉིད་སྐྱེ་གནས་མ་ཁོམ་པར་ངང་གིས་འཇིག་པའི་ངོ་བོར་གྲུབ་ལ།
འཇིག་བཞིན་པ་ནི་སྐྱེ་བའི་བདག་ཉིད་མ་ཡིན་པས། འདི་ལྟར་སྣང་བ་ཆོས་ཐམས་ཅད་སྐྱེ་མེད་སྟོང་པ་ཉིད་ཀྱིས་བདེན་གཉིས་ཟང་ཐལ་དུ་གྲོལ་བ་ཆེན་པོར་བྱས་མི་འདུག་གམ། མདོར་ན་ཀུན་རྫོབ་པའི་ཆོས་སྐྱེ་འགག་ལྟར་སྣང་བ་འདི་ནི། ཡོད་པ་ལས་སྐྱེ་བ་མ་ཡིན་ཏེ། ཡིན་ན་ཀུན་རྫོབ་པའི་ཆོས་ཐམས་ཅད་རྟག་པར་འགྱུར་བའི་ཕྱིར་དང༌། མེད་པ་ལས་སྐྱེ་བ་མ་ཡིན་ཏེ། ཡིན་ན་ཀུན་རྫོབ་པའི་ཆོས་རྣམས་གཏན་ཆད་པར་འགྱུར་བའི་ཕྱིར་དང༌། གཉིས་ རྗེ་ཙོང་ཁ་པས་གཉིས་མིན་གྱི་དོན་ཡོད་མེད་གཉིས་པོ་ལས་གང་ཡང་རུང་བ་མ་ཡིན་པ་མ་ཡིན་པའི་དོན་དུ་འཆད་དོ། ། དེ་ལྟ་ན། དང་པོར་སྤྲོས་མཐའ་བཞི་འགོག་པར་རློམ་ཡང་ཕྱིས་སྤྲོས་མཐའ་གང་རུང་ཞིག་རང་ཕྱོགས་སུ་བསྒྲུབས་ནས་ཁས་ལེན་པར་སོང་འདུག་གོ །
མཆན། ཀ་ལས་སྐྱེ་བ་མ་ཡིན་ཏེ། ཡིན་ན་གཉིས་ཀ་ལ་བརྗོད་པའི་སྐྱོན་འཇུག་པའི་ཕྱིར་དང༌། གཉིས་མིན་ལས་སྐྱེས་པ་མིན་ཏེ། གཉིས་མིན་གཞི་མ་གྲུབ་པས་སྐྱེས་ཙམ་གྱི་གཞི་ཡང་མི་འགྲུབ་པའི་ཕྱིར་རོ། ། དེས་ན་ཀུན་རྫོབ་པའི་ཆོས་སྐྱེ་འགག་ལྟར་སྣང་བའི་སྐྱེ་འགག་ནི་ལྟོས་བྱུང་ཙམ་དུ་སྐྱེ་བས་ཆད་པའི་གཏན་མེད་པ་མ་ཡིན་པས་དཔལ་ཇོ་ཤཱཀ་གཉིས་ཀྱི་ལུགས་ལས་ཁྱད་པར་དུ་བྱས། སྐྱེ་འགག་ལྟར་སྣང་གི་ལྟོས་འབྱུང་གི་སྐྱེ་བ་ཐ་སྙད་པ་དེ་བློ་ཕྱིན་ཅི་མ་ལོག་པའི་ཚད་མས་མི་འགྲུབ་པར་འདོད་པའི་ཕྱིར། རྗེ་ཙོང་ཁ་པའི་ལུགས་ལས་ཁྱད་པར་དུ་བྱས་པའོ། ། མདོར་ན་འཁོར་འདས་ཀྱི་ཆོས་ཐམས་ཅད་རང་གི་ངོ་བོ་ཉིད་ཀྱིས་འབྱུང་བས། སྟོང་པའི་སྟོང་པ་ཉིད་ལ་འཁོར་འདས་ཀྱི་ཆོས་ཐམས་ཅད་ཐ་སྙད་དུ་ལྟོས་ནས་འབྱུང་དུ་རུང་བས་ཤེས་བྱ་ལ་སྔ་མས་རྟག་པའི་མཐས་སྒྲོ་འདོགས་པ་དང༌།
ཕྱི་མས་ཆད་པའི་མཐའ་སྟེ་སྐུར་འདེབས་ཀྱི་མཐའ་སྤོང་བར་བྱེད་དོ། ། དེས་ན་སྟོང་ཉིད་རྟོག་པར་འདོད་པ་དང༌། ཀུན་རྫོབ་ཡེ་ཆད་དུ་འདོད་པ་ཐམས་ཅད་མགོན་པོ་འདིས་མི་བཞེད་དོ། ། སེམས་ཉིད་ཅེས་བྱ་བ་ཞེས་སོགས་ལ། སེམས་ཉིད་ནི་ཆོས་ཅན་བརྗོད་པའི་སྒྲ་དང༌། དེའི་ཆོས་ཉིད་ནི་ཁྱད་པར་གྱི་ཆོས་བརྗོད་པའི་སྒྲ་ཡིན་པས་འདིར་ཆོས་ཅན་བརྗོད་པའི་སྒྲས་ཁྱད་ཆོས་མི་སྤོང་བར་དོན་ལ་བརྗོད་པ་ཡིན་ནོ། ། སྤྱིར་སེམས་ཀྱི་གནས་ལུགས་འདི་ལ་ཀུན་རྫོབ་ཀྱི་གནས་ལུགས་སམ་མཚན་ཉིད་དང༌། དོན་དམ་གྱི་གནས་ལུགས་སམ་མཚན་ཉིད་གཉིས་ཡོད་པ་ལས། རིག་ཙམ་གསལ་ཙམ་ནི་ཀུན་རྫོབ་ཀྱི་གནས་ལུགས་ཡིན་པས་དེ་དོན་གྱི་གནས་ལུགས་ཡིན་པར་བོད་འདིར་ལྟ་སྒོམ་བྱེད་པ་མང་དུ་ཡོད་ཀྱང་ནོར་བ་བླ་ན་མེད་པ་ཡིན་ནོ། ། གདམས་ངག་ཏུ་ཕོག །
དེས་ཀྱང་ཉམས་སུ་བླངས་པས་ཞེས་པ་ནས། སྣང་བ་མེད་པར་སྟོང་པ་ཉིད་དུ་རྟོགས་པས་ཞེས་པའི་བར་ནི་རང་བཞེད་གཞན་བཞེད་ཐུན་མོང་དང༌། ཏིང་ངེ་འཛིན་དེ་ཡང་སྐྱོན་མེད་ཡིན་ལ། དེ་ཙམ་གྱིས་ཆོག་པར་བཟུང་ནས་ཚོགས་གཉིས་ཀྱི་སྤྱོད་པ་རླབས་ཆེན་ལ་མི་སློབ་ན་ལམ་གོལ་བར་འགྱུར་བས། དེ་ཕྱིན་ཆད་དགེ་བ་སྒྲུབ་ཏུ་མེད་ཅེས་པ་ནས། མི་འཇུག་པར་འདོད་པ་ཡོད་དོ་ཞེས་པའི་བར་གཞན་འདོད་ཁོ་ནའོ། ། རྗེ་ཕག་མོ་གྲུ་པ་ལོ་གཉིས་བསྟེན་པ་ཞེས་སོགས་ལ། བདེ་བར་གཤེགས་པས་ཆོས་ཀྱི་འཁོར་ལོ་བར་པ་བསྐོར་བའི་སྐབས་སུ་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་སྣང་དུས་ཉིད་ནས་སྒྱུ་མ་དང་རྨི་ལམ་ལྟར་རང་གི་ངོ་བོས་སྟོང་པ་ཉིད་ཁོ་ནར་གཏན་ལ་ཕབ་ནས། སླར་འཁོར་ལོ་ཐ་མ་བསྐོར་བའི་སྐབས་སུ་སྟོང་ཉིད་ཀྱི་དོན་ཡེ་ཆད་ཀྱི་སྟོང་ཉིད་མ་ཡིན་པས། སྤྱིར་འཁོར་འདས་ཀྱི་རྣམ་བཞག་དང༌།
ལྷག་པར་བདེ་བར་གཤེགས་པའི་སྙིང་པོའི་རྒྱུ་འབྲས་ཀྱི་རང་བཞིན་རྣམས་ལེགས་པར་ཕྱེས་ཏེ་བསྟན་པས་ཆོས་འཁོར་གསུམ་པ་འདི་ལ་ལེགས་པ་རྣམ་པར་ཕྱེ་བའི་ཆོས་ཀྱི་འཁོར་ལོ་ཞེས་ཐ་སྙད་བྱེད་པ་ཡིན་ནོ། ། དཔལ་ཇོ་ཤཱཀ་མཆེད་དག་འཁོར་ལོ་བར་མཐའི་རང་བཞིན་གྱི་སྟོང་ཚུལ་ལ་མཆོག་དམན་ཡོད་པར་འདོད་ཀྱང༌། མི་འཐད་དེ། མགོན་པོ་ཀླུས་ཞི་སྒོ་གཉིས་པ་མེད་པར་གསུངས་པའི་ཕྱིར་རོ། ། ཆོས་འཁོར་གྱི་རིམ་པ་དེ་ཁོ་ན་བཞིན་དུ་རྗེ་ཕག་མོ་གྲུ་པས་ཀྱང༌། འཇིག་རྟེན་མགོན་པོ་མ་བྱོན་གྱི་བར་ལ་ཁོ་བོའི་འཁོར་མ་འདུས་པ་ཡིན་ཞེས་པ་དང༌། རྟོགས་ལྡན་ཐོད་པ་བོར་ཆོག་ཅེས་སོགས་གསུངས་ནས། ཆོས་ཅན་གྱི་ཆོས་ཐམས་ཅད་ཆོས་ཉིད་སྟོང་པ་ཉིད་ཁོ་ནར་གཏན་ལ་ཕབ་ནས། འཇིག་རྟེན་མགོན་པོ་བྱོན་ཕྱིན། ད་ནི་ཁོ་བོའི་འཁོར་ཚང་བ་ཡིན་ཞེས་གསུངས་ནས།
རྟོགས་ལྡན་གྱི་སྐྱེ་བའི་འཁོར་ལོ་རྒྱུན་མི་འཆད་པར་བསྐོར་ཞེས་ཆོས་ཉིད་སྟོང་པ་ཉིད་ཆོས་ཅན་འཁོར་འདས་སྣ་ཚོགས་པ་ལྟོས་འབྱུང་དུ་བསྟན་ཏོ། ། བརྒྱུད་པ་རིན་པོ་ཆེ་འདི་པ་འཁོར་ལོ་བར་བའི་བསྟན་བྱ་ལ་དགོངས་ནས་རྒྱུ་འབྲས་སྟོང་ཉིད་དུ་རྟོགས་པ་དང༌། ཐ་མའི་བསྟན་བྱ་ལ་དགོངས་ནས་སྟོང་ཉིད་རྒྱུ་འབྲས་སུ་ཤར་བ་ཞེས་ཐ་སྙད་མཛད་དོ། ། སྤྱིར་འཁོར་ལོ་གསུམ་དུ་སྟོང་པ་ཉིད་དུ་གཏན་ལ་དབབ་རྒྱུའི་ཆོས་རྒྱ་ཆེ་ཆུང་ཡོད་ཀྱང་སྟོང་པ་ཉིད་རང་གི་འདོད་ཚུལ་མཐུན་པ་ཡིན་ཏེ། ཆོས་གང་དང་གང་སྟོང་ཉིད་དུ་སོང་བ་དེ་རང་གི་ངོ་བོ་ཉིད་ཀྱིས་མ་གྲུབ་ཀྱང༌། རྟོག་པས་བཏགས་མི་རུང་བ་རྣམ་པར་བསལ་ཙམ་ཞིག་ལ་འཇོག་པའི་ཕྱིར། ས་སྐྱ་པཎྜི་ཏས། ཐགས་ཀྱི་རྒྱུ་རྣམས་ཕལ་ཆེར་མཐུན། ། སྤུན་གྱི་དབྱེ་བས་བཟང་ངན་བྱེད། ། དེ་བཞིན་སྟོང་ཉིད་ཕལ་ཆེར་མཐུན། །
འབྲས་བུའི་བཟང་ངན་ཐབས་ཀྱིས་འབྱེད། ། ཅེས་པས་དོན་འདི་ལ་དགོངས་ནས་གསུངས་ན་ལེགས་པར་འགྱུར་རོ། ། ཡང༌། སངས་རྒྱས་ཀྱི་བསྟན་པ་ལ་འབྲས་བུ་དང༌། སྒྲུབ་པ་དང༌། ལུང་དང་གཟུགས་བརྙན་གྱི་དུས་བཞིར་ཡོད་པར་གྲགས་པ་བཞིན། བཀའ་བརྒྱུད་ཀྱི་བླ་མ་སངས་རྒྱས་རིན་པོ་ཆེ་འདི་རྣམས་ཀྱི་བསྟན་པ་ཡང་དུས་བཞིར་འགྱུར་བ་ཡིན་ཏེ། འཇིག་རྟེན་མགོན་པོ་ཡབ་སྲས་ཀྱི་དུས་སློབ་མ་གྲུབ་ཐོབ་ཤ་སྟག་ཏུ་བྱོན་པས་འབྲས་བུ་དང་སྒྲུབ་པའི་དུས། བསྟན་དགོངས་སོགས་བརྩམས་ནས་རྒྱ་ཆེར་གཏན་ལ་འབེབས་པ་ལུང་གི་དུས། ས་འབྲིའི་སྡེ་འཁྲུག་བྱུང་བ་ནས་ཞྭ་དམར་སེར་རྩོད་པ་གཟུགས་བརྙན་གྱི་དུས་དང༌།
རྗེ་དུས་མཁྱེན་ཡབ་སྲས་ཀྱི་དུས་སློབ་མ་གྲུབ་ཐོབ་ཤ་སྟག་ཏུ་བྱོན་པ་འབྲས་བུ་དང་སྒྲུབ་པའི་དུས། གྲུབ་ཆེན་པཀྴི་དང་རྗེ་རང་བྱུང་བ་སོགས་ཀྱིས་བསྟན་བཅོས་ཆེན་པོ་བརྩམས་ནས་དར་བ་ལུང་གི་དུས། རྗེ་དེ་བཞིན་གཤེགས་པའི་སྐུ་ཚེའི་སྨད་ཕྱིན་གཟུགས་བརྙན་ལ་སྤྱོད་པ་ཤས་ཆེ་བ་གྱུར་ཅེས། རྒྱལ་བའི་དབང་པོ་ཆོས་གྲགས་རྒྱ་མཚོ་གསུངས།
བྱང་ཆུབ་སེམས་དཔའི་སྐྱེས་རབས་དཔག་ཏུ་མེད་པའང༌། ཞེས་སོགས་ལ། ཐེག་དམན་རྣམས་མྱང་འདས་ཐོབ་ནས་མར་མེ་ཤི་བ་ལྟར་རྒྱུན་ཆད་པར་འདོད་ཀྱང་དོན་ལ་མི་གནས་ཏེ་མཐར་ཐུག་སེམས་ཅན་ཐམས་ཅད་འཚང་རྒྱ་བའི་ཕྱིར། ཁྱབ་པ་ཡོད་དེ། སངས་རྒྱས་ཀྱི་སྐུ་གསུང་ཐུགས་མཁའ་ཁྱབ་ཀྱི་བར་དུ་རྟག་པའི་ཕྱིར་རོ། ། སྐུ་རབ་ཏུ་གཤེགས་པ་ཞེས་པ་ནི།
སྐྱུ་ར་རིན་པོ་ཆེ་ཉིད་དང་པོ་དགེ་བསྙེན་ཡོངས་རྫོགས་ཡིན་ཡང༌། གཞན་དོན་ནམ་མཁའ་དང་མཉམ་པ་ལ་དགོངས་ནས། ཕྱིས་རབ་ཏུ་བྱུང་བ་བསྙེན་རྫོགས་ཀྱི་སྡོམ་པ་བཞེས་པ་ནི། རྒྱུ་འབྲས་ཀྱི་ཐེག་པ་མཆོག་ལ་འཇུག་པའི་རྟེན་དུ་དགོངས་པ་ཡིན་ཏེ། མདོ་སྡེ་རྒྱན་ལས། དེ་ལྟར་སྡོམ་བརྩོན་ཁྱིམ་པ་ཡི། ། བྱང་ཆུབ་སེམས་ལས་ཁྱད་པར་འཕགས། ། ཞེས་དང༌། དུས་ཀྱི་འཁོར་ལོ་ལས། གསུམ་ལ་དགེ་སློང་མཆོག་ཡིན་ཏེ། །
འབྲིང་ལ་དགེ་ཚུལ་ཉིད་དུ་བཤད། ། ཁྱིམ་ན་གནས་པ་ཐ་མ་ཡིན། ། ཞེས་གསུངས་པའི་ཕྱིར་རོ། ། རྒྱུ་འབྲས་ཀྱི་རྟེན་འབྲེལ་རྟོགས་པ་མིག་གིས་མཐོང་ཞིང༌། ཞེས་པ་ནི། བདེན་པ་བཞིའི་རྒྱུ་འབྲས་ཐམས་ཅད་སྟོང་ཉིད་རྟེན་འབྱུང་མི་འགལ་བའི་སྟོབས་ཀྱིས་འབྱུང་བར་འཐད་པའི་རྟོག་པ་ནི་ཆོས་ཀྱི་སྤྱན་ཡིན་ནོ། ། འོ་ན་སྟོང་ཉིད་ཙམ་ཐེག་པ་གསུམ་གར་གསུངས་ཤིང༌། སྟོང་ཉིད་སོགས་ལ་རྣམ་ཐར་སྒོ་གསུམ་འཇོག་ཚུལ་ལ་ཐེག་དམན་པས། སྡུག་བདེན་གྱི་རྣམ་པའི་སྟོང་བདག་མེད་གཉིས་སྟོང་པའི་རྣམ་ཐར་གྱི་རྣམ་པར་འཇོག ། ཀུན་ལམ་གྱི་རྣམ་པ་བརྒྱད།
སྡུག་བདེན་གྱི་རྣམ་པ་སྔ་མ་གཉིས་རྣམས་སྨོན་མེད་ཀྱི་རྣམ་ཐར་གྱི་རྣམ་པར་འཇོག ། འགོག་པའི་གཞི་མངོན་དུ་བྱས་པ་མཚན་མེད་ཀྱི་རྣམ་ཐར་གྱི་རྣམ་པར་འཇོག ། དེ་ལྟར་མཐོང་ལམ་དུ་བདེན་པ་བཞིའི་རྒྱུ་འབྲས་ཀྱི་རྣམ་པ་བཅུ་དྲུག་པོ་ལ། ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་པ་ཡིན་ནོ། ། ཐེག་ཆེན་པས་ནི། བདེན་པ་བཞི་རྒྱུ་འབྲས་ཀྱི་རྣམ་པ་བཅུ་དྲུག་པོ་ལ། ཆོས་ཀྱི་སྤྱན་གྱིས་རྒྱུ་རང་བཞིན་འབྲས་བུ་གསུམ་མ་གྲུབ་པའམ་མཐོང་བ་ལ་རྣམ་ཐར་སྒོ་གསུམ་དང་འཇོག ། གཏན་ལ་དབབ་པ་བསྡུ་བ་ལས། གཞུང་གང་དུ་སྟོང་པ་ཉིད་དང་མཚན་མ་མེད་པ་དང༌། སྨོན་པ་མེད་པ་ཞེས་འབྱུང་བ་ལ་ནི།
ཐོས་བསམ་སྒོམ་གསུམ་གྱི་ཤེས་རབ་གསུམ་ག་ཡོངས་སུ་བཟུང་བ་ཡིན་ལ། ཏིང་ངེ་འཛིན་གྱི་སྒྲས་གསུངས་པ་ནི། འཇིག་རྟེན་དང་འཇིག་རྟེན་ལས་འདས་པའི་སྒོམ་བྱུང་ཐུན་མོང་དུ་འཛིན་པ་ཡིན་ནོ། ། རྣམ་པར་ཐར་པའི་སྒོ་ཞེས་འབྱུང་བ་ནི། འཇིག་རྟེན་ལས་འདས་པའི་ཡེ་ཤེས་ཁོ་ནའོ། ། ཞེས་འབྱུང་ངོ༌། ། མཆན། ངེད་ཅག་གི་རྒྱུད་ལ་རྟོག་པ་རགས་པ་དང་ཞེས་སོགས་ལ། སོ་སོ་སྐྱེ་བོ་ཚེ་འདི་པ་ཙམ་དོན་དུ་གཉེར་བ་རྣམས་ཀྱི་སྡུག་བསྔལ་གྱིས་སྡུག་བསྔལ་མཚོན་གྱིས་ཕུག་པ་ལྟ་བུ་ལ་སྡུག་བསྔལ་དུ་འདུ་ཤེས་པ་འབྱུང་གི ། ཁྱབ་པ་འདུ་བྱེད་ཀྱི་སྡུག་བསྔལ།
སྡུག་བསྔལ་དུ་མི་མཐོང་བ་ནི། འཁོར་བ་ལ་བདེ་བ་ཡོད་པར་ལྟ་བས་ལན་པ་ཡིན་ཏེ། བརྡ་མི་འཕྲོད་པའི་མི་ལ་མཛེ་ནད་བྱུང་བ་ཇི་མི་སྙམ་པ་ལྟ་བུའོ། ། འཁོར་བ་སྡུག་བསྔལ་དུ་ཤེས་ན་འཁྲིག་ སྤྱིར་འཁོར་བ་པ་འདི་དག་ནི་ཚོར་བ་བདེ་བ་དང་བཏང་སྙོམས་ཀྱི་ཕྱིར་ལས་སོག་པ་ཡིན་ལ། ཚོར་བར་འདོད་པ་དང་འདོད་པའི་ཡོན་ཏན་སྤྱད་པ་ལས་བྱུང་བའི་བདེ་བ་དང༌། ཁ་ཕྱིར་ལྟའི་བདེ་བ་དེ་ལ་ཆགས་པ་སོགས་ནས། ཏིང་ངེ་འཛིན་ལས་སྐྱེས་པའི་ཚོར་བ་བདེ་བའི་དོན་དུ་ལས་སོག་པའོ། ། དང་པོ་ལའང༌། མ་ཤི་ཚུན་གྱི་བདེ་བའི་ཆེད་དུ་དམིགས་ན་ནི་སྡིག་པའི་ལས་སོག་པ་ལ་འཇིག་རྟེན་ཕྱི་མའི་བདེ་བ་འདོད་པའི་དོན་དུ་དམིགས་ན་ནི་དགེ་བའི་ལས་སོག་པར་བྱེད་དོ། །

གཉིས་པ་ཏིང་ངེ་འཛིན་ལས་སྐྱེས་པའི་ཚོར་བ་བདེ་བ་འདོད་པ་ལ་དམིགས་ན་ནི་བསམ་གཏན་དང་པོ་ནས་གསུམ་པའི་བར་གྱི་མི་གཡོ་བའི་ལས་སོག་ལ། འདོད་པ་ལ་ཡང་ཆགས་པ་ལོག་ཅིང་བསམ་གཏན་གྱི་ཚོར་བ་བདེ་བས་ཀྱང་ཡིད་སུན་ནས་ཚོར་བ་བཏང་སྙོམས་པའི་དོན་དུ་ལས་འདུ་བྱེད་ན་ནི། བསམ་གཏན་བཞི་པ་ནས་སྲིད་རྩེའི་བར་གྱི་མི་གཡོ་བའི་ལས་སོག་པར་བྱེད་དོ། ། དགྲ་བཅོམ་པ་ཁམས་གསུམ་པའི་ཚོར་བ་བདེ་བ་དང་བཏང་སྙོམས་པ་ཐམས་ཅད་ཁྱབ་པ་འདུ་བྱེད་ཀྱི་སྡུག་བསྔལ་དུ་གཟིགས་ན། འཁྲིག་པའི་ཚོར་བདེ་སྡུག་བསྔལ་དུ་མི་གཟིགས་ཀ་མེད་མོད། འོན་ཀྱང༌། འདོད་པའི་རྟེན་ཅན་གྱི་དགྲ་བཅོམ་ལ་ལུས་ཤེས་འཁོར་དུ་འདོད་པའི་ཚོར་བདེ་ཡོད་ཀྱང༌། དེ་ཡིད་ཤེས་འཁོར་གྱི་ཚོར་བ་སྡུག་བསྔལ་འདྲེན་པ་ནི་སྙིང་ལ་ལྕགས་བསྲེགས་བཞག་པའི་དཔེས་བསྟན་པའོ། ། མཆན། པའི་ཚོར་བ་དེའང་དགྲ་བཅོམ་པས་མྱོང་བ་ན་སྙིང་ལ་ལྕགས་བསྲེགས་བཞག་པ་ལྟ་བུའི་ཚོར་བ་གདུང་བ་སྐྱེ་བ་ཡིན། འོ་ན་བྱང་ཆུབ་སེམས་དཔའ་རྣམས་འཁོར་བ་ཆེད་དུ་མི་སྤོང་བས་དེ་ལ་སྡུག་བསྔལ་མེད་པའམ།
དེའི་སྡུག་བསྔལ་མི་ཤེས་པ་ཡིན་ནམ་ཞེ་ན། ག་ལ་ཡིན་ཏེ། རང་གཞན་མཁའ་མཉམ་གྱི་སེམས་ཅན་ཐམས་ཅད་སྡུག་བསྔལ་དྲུང་འབྱིན་པའི་ཆེད་དུ་སྐྱེ་བ་ལེན་པའི་ཕྱིར། དེ་ཡང་བྱང་སེམས་སོ་སྐྱེ་ནི་མ་རྒན་ལ་བརྩེ་སོགས་ཀྱིས་དྲངས་པས་གཞན་ཕན་གྱི་ཆེད་དུ་དམྱལ་བར་སྐྱེ་བ་ན་ལུས་ཚོར་སྡུག་བསྔལ་མྱོང་ཡང༌། དེའི་བག་ལ་ཞར་ཟིལ་གྱིས་གནོན་ནུས་ཀྱི་སེམས་ཅན་ལ་ཕན་པར་འགྱུར་བའི་སེམས་ཚོར་གྱི་བདེ་བ་ནི་བསམ་གཏན་དང་པོའི་དགའ་བདེས་ཀྱང་བསྐྲུན་དུ་ཡོད་པ་མ་ཡིན་ནོ། ། བྱང་འཕགས་ནི་འཁོར་བར་སྐྱེ་ཡང་ལས་ཉོན་གྱི་དབང་གིས་མི་སྐྱེ་བས། རྒྱུ་ཀུན་འབྱུང་ལོག་ན་འབྲས་བུ་སྡུག་བསྔལ་མྱོང་དགོས་པ་མ་ཡིན་ནོ། ། འོ་ན་བྱང་འཕགས་འཁོར་བའི་སྐྱེ་རྒ་སོགས་ཀྱི་སྡུག་བསྔལ་མྱོང་བར་སྣང་བ་ནི། དེའི་གདུལ་བྱ་རྣམས་བསོད་ནམས་མིན་པའི་ལས་ཀྱི་བདག་འབྲས་ཀྱི་རྣམ་པར་སྨིན་པས་བྱང་འཕགས་ཀྱི་ཡོན་ཏན་མཐོང་བ་ལ་གེགས་བྱས་པ་ཡིན་ནོ། ། དེ་ཡང་དཔེར་ན།
སྐྱུ་ར་རིན་པོ་ཆེས་དོན་ལ་གློ་བ་སྐམ་པོ་གསོལ་བས་སངས་རྒྱས་ཀྱི་བསྟན་པ་ལ་རྨ་ག་ལ་འབྱིན་ཀྱང༌། གདུལ་བྱ་མ་དག་པའི་ངོར་དེ་གསོལ་བས་བསྟན་པ་ལ་རྨ་འབྱིན་པ་ཞིག་ཡོད་པས། དེའི་ངོར་གཤེགས་པའི་བསྙུན་རྐྱེན་གྱི་གལ་ལ་ཐུག་པ་ན། སྨན་པས་བྱང་གཡག་གི་གློ་བ་སྐམ་པོ་སྨན་ལ་གཏོང་དགོས་ཞུས་པས། ཁོ་བོ་སངས་རྒྱས་ཀྱི་བསྟན་པ་ལ་རྨ་མི་འབྱིན་གསུངས་ནས་མ་གནང་བར་གཤེགས་སྐད། རྗེ་བཙུན་མི་ལས། བླ་མའི་བཀས་སེར་བ་ཕབ་པའི་ལས་ཀྱི་འབྲས་བུ་མཐོང་ཆོས་མྱོང་གྱུར་དུ་སྨིན་ཞེས་པ་ལ། སོ་སྐྱེ་རང་རྒྱུད་པའི་དབང་དུ་བྱས་པ་དང༌། དེས་གདུལ་བའི་སྐྱེ་བོ་ལ་དགོངས་ནས་ཚུལ་བསྟན་པའི་མཛད་པ་གཉིས་ལས། དང་པོ་ལྟར་ན།
སྔགས་བླ་ན་མེད་པའི་ལམ་དུ་ཚེ་གཅིག་གིས་འཚང་རྒྱ་བའི་རིགས་ཅན་གྱི་སོ་སོ་སྐྱེ་བོས། དང་པོར་མཚམས་མེད་པའི་ལས་བྱས་ཀྱང༌། དེ་ལ་འགྱོད་པ་བསྐྲུན་དུ་མེད་པ་སྐྱེས་ནས་གཉེན་པོ་སྟོབས་བཞིའི་སྒོ་ནས་བཤགས་པ་དྲག་ཏུ་བྱས་པས། འཁོར་བ་ཐོག་མེད་ནས་བསགས་པའི་ལས་སྒྲིབ་ཕལ་ཆེར་མཐོང་བའི་ཆོས་ལ་རྨི་ལམ་ཙམ་དུ་སྨིན་ནས་ཟད། དེའི་སྟོབས་ཀྱིས་བསོད་ནམས་ཀྱི་ཚོགས་དཔག་ཏུ་མེད་པ་རྫོགས་པས། སྔགས་ལམ་ལ་འཇུག་མི་ནུས་པའི་དབང་པོ་རྟུལ་པོ་སྦྱངས་ནས་དབང་རྣོན་སྔགས་ཀྱི་སྐལ་བ་ཅན་དུ་བྱས་པ་ནི། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་ནུས་ཀྱི་རིགས་སད་པའི་སྐྱེས་བུ་དམ་པའོ། ། གཉིས་པ་ལྟར་ན་ལས་རྒྱུ་འབྲས་ལ་རྨོངས་པའི་མ་རིག་པས་བསྒྲིབས་པའི་གདུལ་བྱའི་ངོར། འཕགས་ཆེན་གྱིས་ལས་ངན་བསགས་པ་སྐད་དང་དེའི་འབྲས་བུ་ཡིད་མི་འོང་བ་མྱོང་བ་སྐད་ཀྱི་ཚུལ་བསྟན་ཏེ་གདུལ་བྱ་དེ་དག་ལས་འབྲས་ལ་ཡིད་ཆེས་བསྐྱེད་དུ་གཞུག་པའི་སྒོ་ནས་ལས་འབྲས་ལ་རྨོངས་པའི་མ་རིག་པ་དེ་སྤོང་དུ་འཇུག་པའི་ཆེད་ཡིན་ནོ། ། དེའི་ཚེ་སེར་བ་ཕབ་ནས་བྱ་བྱི་བསད་པ་དེ།
རྗེ་རྔོག་གིས་སེ་གོལ་བརྡབས་པས་ནམ་མཁར་འཕུར་བའི་བྱ་བྱི་ཀུན་རང་རྒྱུད་པ་ཡིན་ན་བསད་པ་གསོ་བར་མཛད་པ་ཡིན། ཡང་ན་བྱ་བྱི་ཀུན་སྤྲུལ་པའི་སྣང་བ་ཙམ་ཡིན་གྱི། སེམས་ཅན་རང་རྒྱུད་པ་ཞིག་བསད་པ་མ་ཡིན་ནོ། ། མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་པ་ལ། ཉི་ཁྲི་སྣང་བར། ཆུང་ངུ་ནི་སྦྱོར་ལམ་བཟོད་པ་དང༌། འབྲིང་མཐོང་ལམ། ཆེན་པོ་ས་བརྒྱད་ གསུང་རབ་འགའ་ཞིག་ཏུ། ཆུང་ངུ་ས་དང་པོ་དང༌། འབྲིང་ས་བརྒྱད་པ་དང༌།
ཆེན་པོ་སངས་རྒྱས་སར་འདོད་དོ། ། མཆན། པའི་ཡེ་ཤེས་ཐོབ་པ་ན་བཤད་ལ། བཟོད་པ་ཆུང་འབྲིང་ཐོབ་པའི་སྐབས་འདིར་རྫོགས་སྨིན་སྦྱངས་གསུམ་གྱི་མཐར་ཕྱིན་གྱི་གཟུགས་སྐུ་མི་སྒྲུབ་ཅིང༌། ཤེས་སྒྲིབ་མ་ལུས་པ་ཡོངས་སུ་རྫོགས་པར་མི་སྤོང་བར་ཡང་དག་མཐའི་ཞི་བ་ཙམ་འདོད་ན་ཞག་བདུན་གྱིས་མངོན་དུ་བྱེད་ནུས་ནའང༌། བྱང་ཆུབ་སེམས་དཔའ་སྙིང་རྗེའི་མཐུ་ཅན་རྣམས་དེ་ལྟ་བུ་ལ་འཇོག་པའི་སྐབས་སྲིད་པ་མ་ཡིན་ནོ། ། རྟེན་འབྲེལ་ཐམས་ཅད་རང་ཉིད་ཀྱིས་བསྒྲིགས་པས་ཆོག་སྟེ་ཞེས་པ་ལ། འཁོར་བར་འཁྱམས་པའི་རྟེན་འབྲེལ་ཡང་ཚོགས་བསགས་མི་ཤེས་ཤིང་ཚོགས་མ་བསགས་པ་དང༌། དེའི་སྟོབས་ཀྱིས་སྒྲིབ་པ་སྤོང་མི་ནུས་ཤིང་མ་སྤང་པའང་རང་གི་ཉེས་བྱས་སུ་ཟད་པ་དང༌། མི་གནས་པའི་མྱང་འདས་ཐོབ་པའི་རྟེན་འབྲེལ་ཡང་རང་ཉིད་ཀྱིས་ཚོགས་བསགས་ཤེས་ཤིང་བསགས་པ་དང༌།
དེའི་སྟོབས་ཀྱིས་སྒྲིབ་པ་སྤོང་བར་ནུས་ཤིང་སྤོང་བ་ཡང་རང་གི་ལེགས་བྱས་སུ་གྱུར་པ་ཡིན་ནོ། ། དེ་ལྟ་མ་ཡིན་པར་བོད་པའི་བླ་མ་ཁ་ཅིག་གིས་ཟོག་བྱེད་པའི་རྒྱབ་རྟེན་དུ། ལས་རྒྱུ་འབྲས་ལས་གང་ཟག་དབང་བཙན་པ་སྐད་ཀྱི། ཁོ་བོ་རྟེན་འབྲེལ་ལ་མངའ་བརྙེས་པ་ཡིན་ཟེར་ནས་ནམ་ཕུགས་ཀྱི་གཏན་འདུན་འཕྲལ་གྱི་ཁའི་ལ་ཉེ་ལེགས་ཉེས་ལ་གཏོང་ནུས་པའི་བླུན་ཕོད་ཅན་གྱི་སྤྱོད་པ་འདི་ལྟ་བུ་ནི་མ་ཡིན་གསུངས། ནམ་མཁའ་ལྟ་བུའི་རྒྱུ་འབྲས་ཞེས་པ་ནི། འདི་ལྟར་སྣང་བའི་རྒྱུ་འབྲས་ཀྱི་ཆོས་ཐམས་ཅད་མ་རིག་པས་བསླད་པའི་དབང་གིས་རྒྱུ་འབྲས་ཀྱི་རང་ས་ན་གྲུབ་བདེན་དུ་སྣང་ཞིང་འཛིན་ཀྱང༌། དེ་ཉིད་འཁྲུལ་པ་ཉིད་ཀྱི་ཕྱིར། རྒྱུ་ནི་རྒྱུ་ཉིད་ཀྱིས་སྟོང་ལ། འབྲས་བུ་ནི་འབྲས་བུ་ཉིད་ཀྱིས་སྟོང་པས་རྒྱུ་ལ་ལྟོས་པའི་འབྲས་བུ་ཡང་ནམ་མཁའ་ལྟར་རྣམ་པར་དག་ཅིང༌། འབྲས་བུ་ལ་ལྟོས་པའི་རྒྱུ་ཡང་ནམ་མཁའ་ལྟར་རྣམ་པར་དག་པས་མེད་བཞིན་དུ་སྣང་བའི་ཀུན་རྫོབ་ཀྱི་ཆོས་ཀྱི་རྒྱུ་མཚན་ནི་གཞི་མེད་རྩ་བྲལ་དུ་གྲོལ་བ་ཡིན་པས།
སངས་རྒྱས་ཀྱིས་གཟིགས་པ་ལོག་པར་དཔལ་ལྡན་ཟླ་བས་བཞེད་དོ། ། འཕགས་པའི་རྗེས་ཐོབ་ཡེ་ཤེས་ཀྱི་ངོར་ནི་མེད་བཞིན་དུ་ཀུན་རྫོབ་ཀྱི་རྒྱུ་འབྲས་སྒྱུ་མ་ལྟར་སྣང་ཡང་རྒྱུན་ཆད་པ་ནི་མ་ཡིན་ནོ། ། དཔལ་འབྲི་གུང་པ་ཆེན་པོས་རྟེན་འབྲེལ་མངོན་དུ་མཛད་པའང་དེ་ཡིན་ཏེ། ཞེས་པ་ལ། ཆོས་ཅན་ཀུན་རྫོབ་ཀྱི་བདེན་པ་འདི་ཐམས་ཅད་ནི། ལྟོས་ནས་བྱུང་བའམ་རྟེན་ཅིང་འབྲེལ་བར་འབྱུང་བ་ཙམ་ཡིན་པ་དེ་ཉིད་ཀྱི་ཕྱིར། དེའི་ཆོས་ཉིད་དོན་དམ་བདེན་པའང་སྟོང་པ་ཉིད་འབའ་ཞིག་ཏུ་གནས་པས། བདེན་གཉིས་ཀྱི་གནས་ལུགས་གསལ་བར་རབ་ཀྱི་མཐར་ཐུག་པར་མངོན་དུ་མཛད་པའི་རྗེ་འབྲི་གུང་པ་དེ་རྫོགས་པའི་སངས་རྒྱས་ཉིད་ཡིན་པས། སྟོང་པ་དང་རྟེན་འབྱུང་གི་གནས་ཚུལ་མ་ནོར་བ་གཞན་ལ་འདོམས་པའང་ཡིན་ཏེ། འཇིག་རྟེན་ལས་འདས་པར་བསྟོད་པ་ལས།
རྟེན་ཅིང་འབྲེལ་བར་འབྱུང་བ་གང༌། ། དེ་ཉིད་ཁྱོད་ཀྱིས་སྟོང་པར་བཞེད། ། དངོས་པོ་རང་དབང་ཡོད་མིན་ཞེས། ། མཉམ་མེད་ཁྱོད་ཀྱིས་སེང་གེའི་སྒྲས། ། ཀུན་རྟོག་ཐམས་ཅད་སྤང་བའི་ཕྱིར། ། སྟོང་ཉིད་བདུད་རྩི་སྟེར་མཛད་ན། ། གང་ཞིག་དེ་ལ་ཞེན་གྱུར་པ། ། དེ་ཉིད་ཁྱེད་ཀྱིས་ཤིན་ཏུ་སྨད། ། ཅེས་པ་དང༌། བསམ་གྱིས་མི་ཁྱབ་པར་བསྟོད་པ་ལས།
ཡོད་མིན་མེད་མིན་གང་ལགས་པ། ། གང་ཡང་གཅིག་མིན་དུ་མ་མིན། ། གཉིས་ཀ་མ་ཡིན་ཅི་ཡང་མིན། ། གཞི་མེད་པ་དང་མི་གསལ་དང༌། ། བསམ་མི་ཁྱབ་དང་དཔེ་མེད་དང༌། ། གང་ཡང་མི་སྐྱེ་མི་འཇིག་དང༌། ། ཆད་པ་མེད་པ་རྟག་མེད་པ། ། དེ་ནི་ནམ་མཁའ་འདྲ་བ་ལགས། ། ཡི་གེ་ཡེ་ཤེས་སྤྱོད་ཡུལ་མེད། ། དེ་ནི་རྟེན་ཅིང་འབྲེལ་བར་འབྱུང༌། །
དེ་ཉིད་སྟོང་པར་ཁྱོད་བཞེད་ལགས། ། ཞེས་འབྱུང་བའི་ཕྱིར་རོ། ། དེས་ན་སྟོང་ཉིད་རྟེན་འབྱུང་གི་ཕྲ་གསང་འདི་ནི། འཕགས་ཡུལ་དུ་བྱོན་པའི་ཤིང་རྟ་ཆེན་པོ་འགའ་ཞིག་གིས་ཀྱང་དཔྱིས་མི་ཕྱིན་པར་གྲགས་ན་གཞན་རྣམས་ཀྱིས་ཤེས་པར་ག་ལ་འཚལ་ཏེ། དཔལ་ལྡན་ཟླ་བས། གལ་ཏེ་གནས་བརྟན་དབྱིག་གཉེན་དང༌། ཕྱོགས་ཀྱི་གླང་པོ་དང༌། ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཡི་གེ་ཙམ་ཐོས་པས་འཇིགས་ཏེ། རྟེན་ཅིང་འབྲེལ་བར་འབྱུང་བའི་དོན་ཕྱིན་ཅི་མ་ལོག་པ་འདི་ཡོངས་སུ་སྤངས་སམ་ཞེ་ན། དེ་སྐད་ཅེས་སྨྲའོ། །
ཞེས་དང༌། དེ་དག་གིས་ཀྱང་མང་དུ་མ་གསན་པ་རྣམ་པ་དེ་ལྟ་བུ་མངའ་བར་ཟིན་ཀྱང༌། སྟོང་པ་ཉིད་ལ་ལྷག་པར་མོས་པའི་ས་བོན་དང་བྲལ་བ་སྟོང་པ་ཉིད་ཐུགས་སུ་ཆུད་པར་མི་དཔྱོད་དོ། ། ཞེས་བྱ་བར་ཤེས་པར་བྱའོ། ། ཞེས་གསུངས་པའི་ཕྱིར་རོ།། །། ༈ རྡོ་རྗེའི་གསུང༌། རྟོགས་ ཕྱག་རྒྱ་ཆེན་པོའི་རྟོགས་པ་རྒྱུད་ལ་ལྡན་པར་བྱ་བ་ལ་ནི། ལྷག་པར་སྔགས་བླ་མེད་ཀྱི་ཐབས་ལམ་ལ་བརྟེན་ན་ཡེ་མི་འབྱུང་བར་བཏོན་ན་རྡོ་རྗེའི་གསུང་ལྷད་དང་བྲལ་བར་འགྱུར་རོ། ། མཆན། ལྡན་ལ་ཐབས་ལམ་སོགས་ལྷག་པར་དགོས།
ཞེས་པ་ལ། སྤྱིར་ཕར་ཕྱིན་ཐེག་པའི་རང་ལམ་ལ་བརྟེན་ནས་འཚང་རྒྱ་བ་ན། ཇི་ལྟར་མྱུར་ཡང་བསྐལ་པ་གྲངས་མེད་གསུམ་དུ་འགོར་ལ། སྔགས་བླ་མེད་དུ་ནི་ཚེ་གཅིག་ལུས་གཅིག་ཏུ་བཅུ་གསུམ་རྡོ་རྗེ་འཛིན་པའི་སངས་རྒྱས་ཀྱི་གོ་འཕང་ཐོབ་པ་ཡིན་ཏེ། མདོ་སྔགས་ཀྱི་སངས་རྒྱས་ལ་རྒྱུ་འབྲས་ཀྱི་མཆོག་དམན་ཁྱད་ཞུགས་པའི་ཕྱིར་དང༌། སྔགས་ནུས་ཀྱི་ཐབས་ཀྱིས་ཟིན་པས་འཚང་རྒྱ་བའི་ལམ་མྱུར་བའི་ཕྱིར། རྟགས་དང་པོའི་དཔེར། འབྲས་ཀོ་ཊ་ཝ་དང༌། ས་ལིའི་ས་བོན་ལས་འབྲས་བུ་བཟང་ངན་འབྱུང་བ་བཞིན་ནོ། ། རྟགས་གཉིས་པའི་དཔེར།
སྔགས་ཀྱིས་བཏབ་པའི་མེ་ཏོག་ཉི་མ་གཅིག་གིས་སྨིན་པ་བཞིན་ནོ། ། དེ་ཡང་ཉན་ཐོས་ལྷག་བཅས་ཀྱི་དགྲ་བཅོམ་པ་རྣམས་ཀྱིས། རང་རང་གིས་འདུལ་སྐལ་གྱི་སེམས་ཅན་ག་ན་ཡོད་ཉིན་མཚན་ལན་དྲུག་ཏུ་རྟོག་ཅིང༌། འདུལ་སྐལ་གང་ཡིན་ཡལ་བར་མི་འདོར་བ་དང༌། བྱང་ཆུབ་སེམས་དཔའ་ས་ཐོབ་ནས་བསམ་སྦྱོར་གཉིས་ཀས་རང་གི་ངོ་སྐལ་གྱི་གདུལ་བྱ་དུས་བབ་འདུལ་བ་ལ་ཉིན་དང་མཚན་དུ་སྐད་ཅིག་གིས་ཀྱང་བར་མ་ཆོད་པར་གདུལ་བྱའི་རྒྱུད་ལ་རྟོག་ཅིང་འཇུག་པ་རྒྱུན་མི་འཆད། ལྷག་པར་གསང་སྔགས་ཀྱི་རྡོ་རྗེ་སློབ་དཔོན་མཚན་ཉིད་དང་ལྡན་པ་མངོན་པར་ཤེས་པ་ལ་མངའ་བས། རང་གི་ངོ་སྐལ་གྱི་གདུལ་བྱའི་རྡོ་རྗེ་སློབ་མ་མཚན་ཉིད་དང་ལྡན་པ་འདུལ་བ་དུས་ལས་ཡོལ་བ་སྲིད་པ་མ་ཡིན་པས། དཔེར་ན་རྗེ་ཏཻ་ལོ་པ་ཆེན་པོ་ཤར་ཕྱོགས་བྷཾ་ག་ལར་སྐུ་འཁྲུངས་པ་དེ་ཉིད། དཀྱིལ་འཁོར་ཐམས་ཅད་ཀྱི་གཙོ་བོ་རིགས་ཐམས་ཅད་ཀྱི་རྒྱས་འདེབས་ཆེན་པོར་གྱུར་ནས། ཁ་ཆེར་འཁྲུངས་པའི་དཔལ་ནཱ་རོ་པ་ཆེན་པོ་འདུལ་བའི་ཕྱིར་སྤྲུལ་པ་དུ་མ་བསྟན་ནས་ཕྱག་རྒྱ་ཆེན་པོ་མཆོག་གི་གོ་འཕང་ལ་བཀོད།
རྗེ་མར་པ་ལྷོ་ཆུ་ཁྱེར་དུ་འཁྲུངས་པ་དེ། རྗེ་ནཱ་རོ་པའི་ཡོན་ཏན་གྱི་སྙན་གྲགས་ཀྱིས་ཐུགས་ཕྲོགས་ཏེ་འཕགས་པའི་ཡུལ་དུ་ལམ་གྱི་དཀའ་བ་ཁྱད་དུ་བསད་ནས་བྱོན་ཏེ། རྡོ་རྗེའི་སློབ་དཔོན་དུ་འགྱུར། རྗེ་མི་ལ་ལ་སྟོད་མངའ་རིས་སུ་བྱོན་པ་དེ། རྗེ་མར་པ་ལྷོ་མོན་དང་ཉེ་བ་ཐག་རིང་པོར་བཞུགས་པའི་སར་བྱོན། རྗེ་དྭགས་པོས་ཉི་མ་དབུས་ཀྱི་ཕྱོགས་ནས། རྟག་ངུས་ཀྱིས་ཆོས་འཕགས་སྙེགས་པ་ལྟར། ཉི་མ་ལ་སྟོད་དུ་རྗེ་མི་ལའི་དྲུང་དུ་གཤེགས་པ་དང་རྗེ་དུས་མཁྱེན་གྱིས་ཡུལ་མདོ་སྨད་ནས་དབུས་སུ་བསྙེགས། དང་པོར་སྟོད་ལུང་རྒྱ་དམར་བའི་དྲུང་དུ་རྟ་སྒ་ཕོག ། ཕྱྭ་པ་ཆོས་ཀྱི་སེང་གེ་དང་པ་ཚབ་ལོ་ཙཱ་བ་ཉི་མ་གྲགས་ལ་སོགས་པ་ལ་མདོ་ཕྱོགས་ཀྱི་གསན་པ་ཡོངས་སུ་རྫོགས་པར་མཛད།
དྲང་སྲོང་ཆེན་པོ་ཤ་ར་བའི་སྤྱན་སྔར་བྱང་ཆུབ་ཀྱི་སེམས་བཀའ་གདམས་ལུགས་སུ་ལོ་དྲུག་སྒོམས། དེ་ནས་དཔལ་ཆེན་རྒ་ལོ་ཙཱ་དང༌། ས་སྐྱ་པ་ལ་གྲུབ་ཐོབ་ཏུ་གྲགས་པའི་ཨ་སེང་ལ་སོགས་པའི་མདུན་དུ་སྔགས་ཕྱོགས་ཀྱི་དབང་རྒྱུད་མན་ངག་གི་མཐའ་ཆོད་པར་མཛད། ཕྱིས་དྭགས་ལྷ་སྒམ་པོར་བྱོན་ནས་དང་པོར་རྗེ་སྒོམ་ཚུལ་དང་མཇལ་བས་སྒྲོལ་དཀར་དུ་གཟིགས། དབོན་པོ་ལ་ཡོན་ཏན་འདི་ལྟ་བུ་མངའ་ན། བླ་མ་ལ་ལྟ་ཅི་འཚལ་སྙམ་ནས། རྗེ་སྒམ་པོ་པ་ཁུ་དབོན་ཡུན་རིང་དུ་བསྟེན། དེ་དུས་སྒམ་པོ་ན་རྗེ་དུས་མཁྱེན། འབབ་རོམ་པ། ཡ་ཟི་སྔོན་པོ།
ཟིམ་ཞི་རྒྱལ་བ་བཞི་ལ་སྒོམ་ཆེན་བཟང་བའི་ཚད་འཛུགས་པ་ཡིན་སྐད། དེ་ལ་རྗེ་འགྲོ་མགོན་རས་པས་བསྙེན་ཚུལ་ནི། རྗེ་རས་ཆེན་དང་པོར་ཟངས་རི་རས་པ་ལ་བསྟེན་ཀྱང་ཡུན་མི་རིང་བར་མྱ་ངན་ལས་འདས། དེ་ནས་ཕག་མོ་གྲུ་པའི་དྲུང་དུ་བྱོན་པས་ཐུགས་མ་ཁེངས་ཏེ། གདམས་ངག་དང་རྟོགས་པ་ཁོ་བོ་རང་ཆེ་བའི་ང་རྒྱལ་གྱིས་ཁམས་སུ་འགྲོ་དོན་ལ་བྱོན་པས་ཆོས་ཞུ་བའི་འདོད་པ་མེད་ཀྱང༌། ཀམ་པོའི་གངས་གཟིགས་ཞོར་ལ་རྗེ་དུས་མཁྱེན་རང་དང་མཇལ་བས། ཁྱོད་སྔགས་ཆུང་ཤེས་རབ་ཅན་གྱི་རིས་སུ་གདའ། ངའི་སློབ་མའི་སློབ་མ་བྱས་ན་འོང་བར་འདུག་པ་ལ་གསུངས། ཁྱེད་ལ་སློབ་མ་ཇི་སྐད་བྱ་བ་ཡོད་ཞུས་པས། འབལ་ཚ་སྟག་དེའུ་པ་ལ་སོགས་པ་གྲུབ་པ་ཐོབ་པའི་དཔའ་བོ་དང༌།
སྐྱིན་ཐང་དགའ་ཡན་མ་ལ་སོགས་པའི་རྣལ་འབྱོར་མ་རི་རབ་ཀྱི་རྡུལ་ཙམ་ཡོད་གསུངས་པས། ཁོང་འཇིགས་འུབས་ཀྱིས་སོང་ནས། འབལ་ཚ་སྟག་དེའུ་པའི་སར་ཕྱིན་པས། ཕུག་པ་ན་སྟག་ཆེན་པོ་ཞིག་ངར་ཞིང་འདུག་པ་མཐོང༌། ཡང་ལོག་ནས་བལྟས་པས་སྒོམ་ཆེན་བསམ་གཏན་གྱི་སྐྱིལ་ཀྲུང་ལམ་མེ་འདུག་པ་སོགས་སློབ་མ་བཅོ་བརྒྱད་ཀྱི་རྫུ་འཕྲུལ་མི་འདྲ་བ་བཅོ་བརྒྱད་མཐོང་བས། སློབ་མ་ལ་ཡོན་ཏན་འདི་ལྟར་མངའ་ན། བླ་མ་ལ་ལྟ་ཅི་འཚལ་སྙམ་ནས་རྗེ་དུས་མཁྱེན་གྱི་ཞབས་ལ་གཏུགས། རྒྱལ་སྲས་སྤོམ་བྲག་པ་ནི་སྐྱེས་ཐོབ་ཀྱི་བག་ཆགས་སད་པས་སྐུ་ཚེ་དེར་མ་སྦྱངས་ཀྱང༌། རྒྱལ་བའི་བཀའ་རབ་འབྱམས་ཀྱི་ཚིག་གི་ཆ་ལ་མི་མཁྱེན་བྱ་བ་མེད་པ་དེ། རྗེ་སངས་རྒྱས་རས་ཆེན་དང་མཇལ་བ་ཙམ་གྱི་དོན་ཐམས་ཅད་སྐྱུ་རུ་ར་རློན་པ་ལག་མཐིལ་དུ་བཞག་པ་ལྟར་མངོན་དུ་གྱུར་སྐད།
དེ་ལ་གྲུབ་ཆེན་ཀརྨ་པཀྴིས་གཏུགས། དེའི་སློབ་མ་གྲུབ་ཐོབ་ཨོ་རྒྱན་པར་གྲགས་པ། རྗེ་རྒོད་ཚང་པའི་བཀའ་དྲིན་གྱིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། ནུབ་ཕྱོགས་ཨོ་རྒྱན་དུ་བྱོན། རྗེ་བཙུན་རྡོ་རྗེ་རྣལ་འབྱོར་མས་བྱིན་གྱིས་བརླབས། དཔའ་བོ་དང་རྣལ་འབྱོར་མ་རྣམས་ཚོགས་ཀྱི་འཁོར་ལོ་བསྐོར་བའི་སར་བྱོན་པས་སྒོ་བསྲུངས་པ་རྣམས་ཀྱིས་ཁྱོད་ཚོགས་ཀྱི་འཁོར་ལོ་མ་འདུ་བར་དབང་མི་དབང་རྡོ་རྗེ་སློབ་དཔོན་ཡབ་ཡུམ་ལ་ཞུ་དགོས་ཟེར་བ་ལ། རྡོ་རྗེ་སློབ་དཔོན་ཅི་སྐད་བྱ་བ་ཡོད་དྲིས་པས། རྣལ་འབྱོར་གྱི་དབང་ཕྱུག་ཀརྨ་པཀྴི་བྱ་བ་ཞིག་ཡོད་དེ་ད་དུང་བྱོན་མ་ཟིན། ཅུང་ཞིག་ནས་འབྱོན་པར་ཡོད་ཟེར་བ་ལས། ཇི་ཞིག་ན་མི་རྐང་གི་གླིང་བུ་དང་ཐོད་ཆེན་གྱི་རྔ་སྒྲ་ལ་སོགས་པ་ནམ་མཁའ་འགས་སྙམ་བྱེད་པ་བྱུང་བ་ན།
ཅི་ཡིན་སྙམ་སྟེ་བལྟས་པས་དཔའ་བོ་དང་རྣལ་འབྱོར་མ་ཁྲོ་བོ་དང་ཁྲོ་མོའི་ཚོགས་ཀྱི་དབུས་ན། ཞྭ་ནག་གསེར་གྱི་མདོངས་ཅན་ཅོད་པན་དུ་བཅིངས་ཏེ། ཉི་མའི་དཀྱིལ་འཁོར་དུང་ཕྱུར་ཕྲག་བརྒྱ་པ་ཟིལ་གྱིས་གནོན་པའི་འོད་ཟེར་གྱི་གཟི་བརྗིད་མཐོང་བས་ནུབ་ཕྱོགས་ཨོ་རྒྱན་གྱི་ས་གཞིར་འཁོད་པའི་དཔའ་བོ་དང་རྣལ་འབྱོར་མ་ཀུན་བྱིན་པ་ཤིང་རེངས་པ་ལྟར་རྒྱལ་བར་གྱུར་སྐད། དེ་ལྟ་བུའི་རྣམ་པར་ཐར་པ་མཐོང་ནས་ཕྱིས་སྟོད་ལུང་མཚུར་ཕུར་བྱོན་ནས་རྗེའི་ཞབས་ལ་གཏུགས། བརྒྱུད་པ་འཛིན་པའི་རྒྱལ་ཚབ་མཆོག་ཏུ་གྱུར་པའོ། ། དེ་ལ་རྗེ་རང་བྱུང་རྡོ་རྗེས་གཏུགས། དེའི་སློབ་མ་རྒྱལ་བ་གཡུང་སྟོན་པ་ཆེན་པོ་ནི། རོ་ལངས་གྲུབ་པས་ཐུན་མོང་གི་དངོས་གྲུབ་བརྒྱད་ཐོབ། གསང་སྔགས་གསར་རྙིང་གི་བླ་མ་བཟང་དགུ་ཅོག་བསྟེན་ནས་མཆོག་གི་དངོས་གྲུབ་བརྙེས་པ་དེ། རྗེ་རང་བྱུང་ཞབས་ཀྱི་མཚན་གསན་པ་ཙམ་གྱིས་བཅོས་མིན་གྱི་དད་པ་སྐྱེས་ནས་རྗེ་དྲུང་དུ་གཏུགས།
མཆོག་གི་དངོས་གྲུབ་ཡོངས་སུ་རྫོགས། མི་ཡུལ་དུ་ལོ་ཉིས་བརྒྱ་བཞུགས་ཏེ། མཐར་སྐུ་ལུས་དེ་ཉིད་མིའམ་ཅིའི་རྒྱལ་པོའི་མཆོད་གནས་སུ་བྱོན་སྐད། དེ་ལ་རྗེ་རོལ་པའི་རྡོ་རྗེས་གཏུགས། དེའི་སློབ་མ་དཔལ་མཁའ་སྤྱོད་པ་ནི་རྗེ་ཀརྨ་པ་དང་སྟོན་འཁོར་ཐ་མི་དད་ཀྱི་རྡོ་རྗེའི་སློབ་དཔོན་དུ་གྱུར་ནས། དེང་སང་སངས་རྒྱས་སྤྲུལ་པའི་སྐུ་ཞྭ་དམར་ནག་ཅེས་ཉི་མ་དང་ཟླ་བ་ལྟར་གྲགས་སོ། ། དེ་ལ་རྗེ་དེ་བཞིན་གཤེགས་པས་གཏུགས། དེའི་སློབ་མ་སོག་དབོན་ཐམས་ཅད་མཁྱེན་པ་རིག་པའི་རལ་གྲི་ནི། འཇམ་དབྱངས་ཤཱཀྱ་གཞོན་ནུ་ལ་སོགས་པའི་སྐུ་མདུན་དུ། སྡེ་སྣོད་དང་རྒྱུད་སྡེའི་གསན་པ་མཐར་ཕྱིན་པར་མཛད།
གསང་ཕུའི་རྒྱ་མོ་ནག་རིར་རྒྱལ་བ་མ་ཕམ་པ་བསྒྲུབས་ཏེ་རྗེ་བཙུན་ལ་དངོས་སུ་ཆོས་ཞུར་ཡོད་པ་དེས། རྗེ་དེ་བཞིན་གཤེགས་པ་དང་མཇལ་བས། འཕགས་པ་སྤྱན་རས་གཟིགས་དབང་ཕྱུག་ཏུ་གཟིགས་པས་བརྒྱུད་པ་འཛིན་པའི་སློབ་མ་མཆོག་ཏུ་གྱུར་པའོ། ། དེ་ལ་རྗེ་མཐོང་བ་དོན་ལྡན་གྱིས་གཏུགས། དེའི་སློབ་མ་ཀུན་མཁྱེན་འཇམ་དཔལ་བཟང་པོ་ནི། ཆོས་རྗེ་རོང་པོ། སྙག་དབོན་ཐམས་ཅད་མཁྱེན་པ་སོགས་ཀྱི་སྤྱན་སྔར་མདོ་སྔགས་ཀྱི་སྦྱངས་པ་མཐའ་ཆོད་པར་མཛད་ནས། རྗེ་མཐོང་བ་དོན་ལྡན་གྱི་དྲུང་དུ་བྱོན་ཏེ་མར་མེ་གཅིག་ལས་གཉིས་པ་མཆེད་པ་ལྟ་བུའི་ཉིད་ལས་མི་ཞན་པའི་སློབ་མ་དམ་པ་གྱུར། དེ་ནས་མཆོག་གི་དངོས་གྲུབ་མཐར་ཕྱིན་པར་བྱ་བའི་ཕྱིར་དུ་འདུ་འཛིའི་གཡེང་བ་ཐམས་ཅད་སྐྱུངས་ནས་གཉན་ཆེན་ཐང་ལྷས་སྤྱན་དྲངས་ཏེ་འཚོ་བ་ལོ་བཅུ་གཉིས་སུ་སྦྱར་བའི་ལོ་དགུ་ནས་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་གྱུར་ནས། རྗེ་ཆོས་གྲགས་རྒྱ་མཚོའི་བླ་མར་གྱུར་པ་ཡིན།
རྗེ་མཐོང་བ་དོན་ལྡན་གྱི་སློབ་མ་གུ་ཤྲི་ཆེན་པོ་དཔལ་འབྱོར་དོན་གྲུབ་ནི། ངེས་དོན་དུ་རྗེ་བཙུན་ཞི་བ་འོད་ཀྱི་རྣམ་པར་འཕྲུལ་པར་ཡང་གྲགས། གང་ཟག་རང་རྒྱུད་པའི་དབང་དུ་བྱས་ན་དགུང་ལོ་བརྒྱད་པ་ཞིག་ནས་རྗེ་མཐོང་བ་དོན་ལྡན་གྱི་དྲུང་དུ་རྙེད་པ་དང་བཀུར་བསྟི་དང་རིམ་གྲོ་དང་སྒྲུབ་པའི་སྒོ་ནས་དགེ་བའི་བཤེས་གཉེན་བསྟེན་ཚུལ་ནི་བརླ་རྐང་མ་བཅག་པ་ཙམ་མ་གཏོགས་བྱང་ཆུབ་སེམས་དཔའ་རྟག་ཏུ་ངུའི་རྣམ་ཐར་ལྟར་བསྟེན་ནས། གསང་བ་ཐམས་ཅད་ཀྱི་སྣོད་དུ་གྱུར་ཏེ། སྔགས་ཀྱི་ལམ་ནས་མིག་འཕྲུལ་ལྟར་ཚེ་གཅིག་ལུས་གཅིག་ལ་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་དུ་གྱུར། རྗེ་བཙུན་དེ་ཉིད་ལ་རྗེ་ཆོས་གྲགས་རྒྱ་མཚོས་གཏུགས། དེ་ལ་མཆོག་གི་དངོས་གྲུབ་ཐོབ་པའི་སློབ་མ་མང་དུ་བྱུང་བ་ལས། ཁོ་བོའི་བླ་མ་སངས་རྒྱས་མཉན་པ་གྲུབ་ཐོབ་ནི། སྣང་བ་ཐམས་ཅད་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་གཟུགས་ཀྱི་ལྷ་སྐུ་ཕྱག་རྒྱ་ཆེན་པོར་ཤར། གཉིད་སྟུག་གི་སྣང་བ་གསུམ་མངོན་པར་བྱང་ཆུབ་པའི་འོད་གསལ་དུ་དག །
ཉི་ཁྲི་ཆིག་སྟོང་གི་ལས་རླུང་མཆོག་གི་དབུ་མར་ཐིམ་སྟེ། ཟུང་འཇུག་རྡོ་རྗེ་འཆང་ཆེན་པོའི་གོ་འཕང་དུ་གྲུབ་པ་ཐམས་ཅད་ཀྱང༌། རྗེ་བཙུན་དཔལ་ལྡན་བླ་མ་རྡོ་རྗེ་འཆང་ནས་རྡོ་རྗེ་འཆང་ཁོ་ནར་བརྒྱུད་པ་ཤ་སྟག་ཡིན་ཞིང༌། དེ་ལྟར་རྡོ་རྗེ་འཆང་གི་གོ་འཕང་སྒྲུབ་བྱེད་ཀྱི་ལམ་ཡང་གསང་སྔགས་བླ་ན་མེད་པའི་ཤེས་རབ་ཟབ་པ་དང་ཐབས་རྒྱ་ཆེ་བའི་སྔགས་ཀྱི་ནུས་པ་ཁོ་ནའི་མཐུ་ལས་གྲུབ་པ་ཡིན་ནོ། ། དེ་ལྟ་བུའི་བསྒྲུབ་བྱ་གང་ཟག་དང་སྒྲུབ་བྱེད་ཆོས་ཀྱི་བརྒྱུད་པ་འདི་ནི་བཀའ་བབས་བྱིན་བརླབས་ཀྱི་སྟོབས་ཀྱིས་རྟོགས་པ་དོན་གྱིས་འཕོ་ནུས་པའི་ཟབ་ཕྲའི་གནད་གསང་བ་ལས་ཆེར་གསང་བའི་དོན་གྱི་བརྒྱུད་པ་མཆོག་ཏུ་གྱུར་པའི་ཕྱིར། ཀརྨ་པ་ན་རིམ་གྱི་གསུང་རབ་རྣམས་སུ་རྩ་བརྒྱུད་ཀྱི་བླ་མ་རྗེ་བཙུན་མར་མི་དྭགས་གསུམ་སོགས་ཀྱི་ལུང་དང༌། སངས་རྒྱས་བྱང་སེམས་ཚད་མར་གྱུར་པའི་ལུང་མ་གཏོགས་ས་སྐྱ་པའི་ཞལ་ནས་བྱ་བ་དང༌། བུ་སྟོན་གྱི་ཞལ་ནས་བྱ་བ་དང༌། ཨ་མ་ལབ་མའི་ཞལ་ནས་བྱ་བ་སོགས་མི་འབྱུང༌། དེ་བཞིན་དུ་འཇིག་རྟེན་མགོན་པོ་ཡབ་སྲས་ཀྱི་གསུང་རབ་རྣམས་ན་ཡང༌།
རྗེ་གོང་མ་ཕག་གྲུ་པ་སོགས་ཀྱི་གསུང་མ་གཏོགས། བརྒྱུད་པ་གཞན་གྱི་ཟེར་སྒྲོས་བཏང་སྙོམས་སུ་ལས་པ་ཞིག་ཡོང་བ་ཡིན། དེ་ལྟར་མི་འོང་ཀ་མེད་པ་ནི། དཔེར་ན་ཡིད་བཞིན་གྱི་ནོར་བུ་ལས་དགོས་འདོད་ཐམས་ཅད་ལོངས་སྤྱོད་དུ་ཡོད་བཞིན་དུ་འཆིང་བུ་ཚོང་བའི་རིན་ལ་མི་རེ་བ་ལྟར། འཇིགས་པ་ཐམས་ཅད་དང་བྲལ་བའི་གོ་འཕང་བརྙེས་ཟིན་ནས་འཇིགས་བཅས་ཀྱི་ལམ་སྟོན་པའི་ངག་ལ་ཇི་མི་སྙམ་དུ་འཇོག་པ་ལས་འོས་མེད་དུ་གྲུབ་པ་ཡིན་ཏེ། ཇི་སྐད་དུ། གྲུབ་པའི་མཐར་ཕྱིན་འཁྲུལ་པ་མེད། ། ནོར་བ་ཐམས་ཅད་རྣམ་པར་སྤངས། ། ཞེས་པ་ལྟར་རོ། །
མདོར་ན་བོད་གངས་ཅན་འདིར་བསྟན་པ་ཕྱི་དར་གྱི་དུས་ན་ཆོས་ཀྱི་བརྒྱུད་པ་མང་བར་འདུག་ཀྱང༌།
རྡོ་རྗེ་ཐེག་པའི་ཉེ་ལམ་མཆོག་གི་སྒོ་ནས་རྡོ་རྗེ་འཆང་དུ་བྱོན་པ་བར་མ་ཆོད་པ་ནི་དཔལ་དྭགས་པོ་བཀའ་བརྒྱུད་ལས། ལྷག་པར་ཀརྨ་བཀའ་བརྒྱུད་དུ་བྱོན་པ་འདི་ཁོ་ན་སྟེ། བརྒྱུད་པ་མཆོག་ཏུ་གྱུར་པ་གཞན་དག་ཀྱང་བརྒྱུད་པ་འདི་ལ་འཇུག་པའི་ལམ་གྱི་སྟེང་མཚུངས་པ་དང་བྲལ་བའོ། ། དེ་ཡང་རྗེ་བཙུན་ཀརྨ་པ་རྣམས་ཀྱི་ནང་ནས་རྗེ་ཆོས་གྲགས་རྒྱ་མཚོ་གདུལ་བྱའི་དབང་གིས་ཕྲིན་ལས་ཆུང་བ་སྐད་ཟེར་ཡང༌། མཆོག་གི་དངོས་གྲུབ་ཐོབ་པའི་སློབ་མ་བགྲང་གིས་མི་ལང༌། རྒྱ་གར་ན་མཁས་པ་ཆེན་པོ་ཡིད་ཀྱི་ཤིང་རྟ་དང༌། མ་ག་དྷའི་རྒྱལ་པོ་སྒྲ་གཅན་འཛིན་གཞོན་ནུ་དང༌། ཁ་ཆེའི་རྒྱལ་པོ་དང༌། ཧོར་གྱི་རྒྱལ་པོ་མིང་གཞོན་ནུ་གོན་རྒྱལ་པོར་གྲགས་པ་རྣམས་ཀྱིས་བསྟོད་བཀུར་བསྔགས་པའི་གདན་འདྲེན་གྱི་ཕོ་ཉ་སྔ་ཕྱིར་བྱུང་བ་དང༌། དུས་དེར་བཀའ་བརྒྱུད་ཀྱི་སྒྲུབ་གནས་གདན་སར་བཞུགས་པ་ཕལ་ཆེར་ཡང༌།
བཀའ་བརྒྱུད་འདི་པ་ལས་ཕྱི་རོལ་དུ་གྱུར་པའི་སྟོན་པ་བསྟན་པ་དང་བཅས་པའི་རྗེས་སུ་སོང་བའི་སྐབས་སུ། སྒྲུབ་བརྒྱུད་སོ་སོའི་རང་རྐང་ཟིན་པར་བསྒྱུར། དེང་སང་དྭགས་པོ་བཀའ་བརྒྱུད་ཅེས་བྱ་བའི་ཕྲིན་ལས་ཀྱི་ལྷག་ཅུང་ཟད་ལུས་པ་འདི་ཁོང་གི་བཀའ་དྲིན་ཡིན། མ་གོ་བ་ཁ་ཅིག་གིས། རྗེ་ཆོས་གྲགས་རྒྱ་མཚོའི་དུས་རྟོག་གེ་པ་དང་ལུགས་ཐ་དད་དུ་བྱེད་པའི་རྩོད་པ་བྱུང་ཞེས། སྐུར་པ་འདེབས་པ་ཡོད་ཀྱང༌། དེ་དུས་སོ་སོར་མ་ཕྱེ་བར་ངེད་རང་ཁྱད་མེད་ཟེར་བ་ཞིག་བྱས་ན། དེང་སང་འོ་སྐོལ་ཐམས་ཅད་སྐྱབས་གནས་རིན་པོ་ཆེ་བཀའ་བརྒྱུད་རྩོད་པ་མེད་པའི་མགོན་འདི་དང་བྲལ་བ་ཞིག་འོང་ཚོད་དུ་གདའ་བ་ལས། སོ་སོར་ ཁ་ཅིག་སངས་རྒྱས་ཀྱི་བསྟན་པ་རྩོད་པས་འཇིག་པ་དང༌། དགེ་འདུན་གྱི་འཁྲུག་ལོང་འདི་ལྷག་པར་སྡིག་ཆེ་བའི་ཕྱིར།
སོ་སོར་བྱེ་བས་བསྟན་པ་ལ་ཇི་ལྟར་ཕན་སྙམ་ན་བདེན་མོད། དེ་ཉན་ཐོས་ཀྱི་བསྟན་པ་ནང་ངམ། ཐེག་ཆེན་གྱི་བསྟན་པ་ནང་དུ་ཆོས་དང་ཆོས་མ་ཡིན་པ་སོ་སོར་བྱེ་བ་ལ་དགོངས་པ་ཡིན། འདིར་རྟོག་གེ་པ་ཐེག་པ་མཆོག་ཏུ་ཁས་འཆེ་བའི་ལུགས་དེ། ཐེག་མཆོག་ཕྱག་རྒྱ་ཆེན་པོའི་ལུགས་ཀྱིས་ཟིལ་གྱིས་མནན་ནས། སྲོལ་སོ་སོར་བྱེ་བ་གཉིས་གནད་ག་ལ་གཅིག ། དེ་ལྟ་བུའི་སྲོལ་སོ་སོར་བྱེ་བས་བསྟན་པ་ལ་གནོད་ན། དང་པོར་འཕགས་ཡུལ་དུ། དཔལ་ས་ར་ཧ་དང་མགོན་པོ་ཀླུ་སྒྲུབ་བྱོན་ནས། ཐེག་ཆེན་གྱི་བསྟན་པ་བཙུགས།
ཐེག་དམན་པའི་སྲོལ་དང་སོ་སོར་བྱེ་བས། ཁྱེད་ལྟར་ན་དཔལ་མགོན་ས་ར་ཧ་སོགས་ཀྱང་སངས་རྒྱས་ཀྱི་བསྟན་བཤིག་ཆེན་པོར་ཐལ་བའི་སྐྱོན་ཡོང་ངོ༌། ། ངེད་ཅག་ནི་དེ་ལྟ་བུ་རྨི་ལམ་དུ་ཡང་དྲན་པར་མི་བྱའོ། ། མཆན། དབྱེ་བས་དེང་སང་སྐྱབས་གནས་རིན་པོ་ཆེ་བསླུ་བ་མེད་པ་ལ་གསོལ་བ་བཏབ་ཆོག་པ་འདི་བྱུང་བ་ཡིན། གསོལ་བ་བཏབ་ཡུལ་གྱི་སྒྲུབ་བརྒྱུད་རིན་པོ་ཆེ་འདི་ལྟ་བུའི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱང་རྫོགས་རིམ་ཐབས་ལམ་གྱི་མན་ངག་ཐུགས་ཉམས་སུ་བསྟར་བ་ཁོ་ན་ལས་བྱུང་བ་ཡིན། རྫོགས་རིམ་ཐབས་ལམ་དེ་ཡང༌། ཕ་མ་དང་གཉིས་མེད་ཀྱི་རྒྱུད་ནས་བྱུང་བའི་སྦྱོར་བ་ཡན་ལག་དྲུག་དང༌། རིམ་པ་ལྔ་དང༌། ཕྱག་རྒྱ་བཞི་དང༌།
ནཱ་རོའི་ཆོས་དྲུག་དང༌། བསྲེ་བ་སྐོར་གསུམ་ལ་སོགས་པའི་གདམས་པ། བླ་མ་སངས་རྒྱས་དངོས་སུ་བྱོན་པའི་ཐུགས་ལ་བརྣགས་པ་དེ། ལས་ཅན་གྱི་སློབ་མའི་རྒྱུད་ལ་བྱིན་བརླབས་ཀྱི་འཕོ་བ་ཐེབས་པའི་སྒོ་ནས་འཇུག་པ་ཞིག་མེད་ན་ཐབས་ལམ་གྱི་གདམས་ངག་བཏབ་ཅིང་སྒོམ་པར་རློམ་ཡང་ཚིག་ཁྲིད་མིང་རྐྱང་ཙམ་དུ་འགྲོ། ལར་ན། ཕར་ཕྱིན་པའི་བྱང་འཕགས་དང་སངས་འཕགས་རྣམས་ཀྱང་སླར་སྔགས་བླ་མེད་ཀྱི་ལམ་ལ་འཇུག་རིགས་ཏེ། བྱང་འཕགས་བསྐལ་པ་གྲངས་མེད་དུ་མ་བརྒྱུད་ནས་ཐུན་མོང་བའི་འཚང་རྒྱ་དགོས་པ་དེ། ཚེ་གཅིག་གིས་ཐུན་མོང་དང་ཐུན་མོང་མ་ཡིན་པ་གཉིས་ཀར་འཚང་རྒྱ་བའི་ལམ་བཟླུམས་སླ་བའི་ཕྱིར་དང༌། ལུགས་དེའི་སངས་འཕགས་ཀྱང་སླར་སྔགས་ལུགས་སུ་འཚང་རྒྱ་དགོས་པའི་ཕྱིར་རོ། ། དེས་ན་རྒྱུའི་ཐེག་པར་ཆགས་བྲལ་གྱི་ལམ་གྱིས་ཆོས་ཉིད་ཀྱི་བདེན་པ་མཐོང་བའི་རྟོགས་ལྡན་དུ་གྲགས་པའི་རྣལ་འབྱོར་པ་ཡང༌།
འབྲས་བུའི་ཐེག་པ་ཆགས་བཅས་སྔགས་ཀྱི་ལམ་དུ་ཞུགས་ནས་འདོད་པའི་ཡོན་ཏན་ཀུན་ལོངས་མ་སྤྱོད་པར་སྔགས་ལུགས་ཀྱི་སངས་རྒྱས་གོ་ཆོད་པོ་ཐོབ་པ་མ་ཡིན་ཏེ། ཇི་སྐད་དུ། རྒྱུད་ལས། དཀའ་ཐུབ་དཀའ་སྤྱད་མི་བཟད་པས། ། བསྟེན་ན་འགྲུབ་པར་མི་འགྱུར་གྱི། ། འདོད་པ་ཀུན་ལ་ལོངས་སྤྱོད་པས། ། བསྟེན་ན་མྱུར་དུ་འགྲུབ་པར་འགྱུར། ། ཞེས་འབྱུང་བའི་ཕྱིར་རོ། ། གསང་སྔགས་རང་ལུགས་ཀྱི་མཐོང་ལམ་གྱི་རྟོགས་པ་ཐོབ་ནས་ལྷག་པར་ཐབས་ལམ་ལ་འབད་དགོས་ཏེ། བདག་བྱིན་གྱིས་བརླབས་པའི་རིམ་པ་དང༌།
དཀྱིལ་འཁོར་འཁོར་ལོ་པའི་རིམ་པ་དང༌། ཉེ་རྒྱུའི་སྤྱོད་པ་རླབས་ཆེན་གདོད་འབྱུང་བའི་ཕྱིར། གཏུམ་ ཚིག་འདི་དགོངས་གཅིག་རྙིང་པའི་གཞུང་ཡིན་ཡང་གོ་བ་མི་གསལ་བས། གཏུམ་མོ་འབར་སྟོབས་ཀྱིས་བསམ་གཏན་གྱི་དངོས་གཞི་རྒྱུད་ལ་སྐྱེས་པས། ཕྱག་རྒྱ་ཆེན་པོའི་ཡོན་ཏན་སྐྱེད་པར་བྱེད་པའི་རྒྱུ་ཡིན་ཞེས་པའོ། ། མཆན། མོ་དེ་ཡོན་ཏན་སྐྱེད་པར་བྱེད་པའི་རྒྱུ་བསམ་གཏན་གྱི་དངོས་གཞི་ཡིན་ཏེ། ཞེས་སོགས་ལ། འཇིག་རྟེན་པའི་བསམ་གཏན་ཕྱི་རོལ་པས་ཀྱང་སློབ་ཏུ་རུང་བ་དང༌། འཇིག་རྟེན་ལས་འདས་པའི་བསམ་གཏན་ཉན་རང་དང་བྱང་ཆུབ་སེམས་དཔས་ཀྱང་སློབ་ཏུ་རུང་བ་དང༌།
ལྷག་པར་བདེ་སྟོང་ཟུང་འཇུག་གི་བསམ་གཏན་དཔའ་བོ་དང་རྣལ་འབྱོར་མ་ཁོ་ནས་སློབ་ཏུ་རུང་ལ། གཞན་གྱིས་སློབ་ཏུ་མི་རུང་བའི་བསམ་གཏན་འོག་མ་འོག་མ་ལས་གོང་མ་གོང་མ་ཁྱད་པར་དུ་འཕགས་པས། བསམ་གཏན་ཕྱི་མ་འདི་ནི་ཐབས་ཤེས་རྣམ་དག་གི་རླུང་གཟུང་འཛིན་འགོག་སྟོབས་ཀྱིས་ཡེ་ཤེས་ཀྱི་གཏུམ་པོ་འབར་བ་མཆོག་གི་དབུ་མའི་ནང་དུ་ཞུགས་པ་ན། མཆོག་གི་དབུ་མའི་བཅུད་དུ་གྱུར་པའི་ཆོས་ཅན་ཀུན་རྫོབ་དང་ཆོས་ཉིད་དོན་དམ་པའི་བྱང་ཆུབ་ཀྱི་སེམས་ཞུ་བའི་བདེ་བ་ཆེན་པོ་མྱོང་བའི་སྟོབས་ལས་སྐྱེས་པའི་བསམ་གཏན་གྱི་དངོས་གཞིའི་ཏིང་ངེ་འཛིན་ལས་ཕྱག་རྒྱ་ཆེན་པོའི་ཡེ་ཤེས་སྐྱེད་པར་བྱེད་པ་ཡིན་གྱི། དེ་ལས་གཞན་པའི་འཇིག་རྟེན་དང་འཇིག་རྟེན་ལས་འདས་པའི་བསམ་གཏན་གང་གིས་ཀྱང་ཕྱག་རྒྱ་ཆེན་པོའི་ཡེ་ཤེས་འདྲེན་པར་ནུས་པ་མ་ཡིན་ནོ། ། དེ་ཡང་ཡེ་ཤེས་ཀྱི་གཏུམ་མོ་འབར་བས་བྱང་ཆུབ་ཀྱི་སེམས་ཞུ་བའི་དགའ་བ་བཞི་པ་དང་བསམ་གཏན་བཞི་པ་ལས་ཕྱག་ཆེན་གྱི་ཡེ་ཤེས་སྐྱེ་བ་ནི་རྡོ་རྗེ་འཆང་གི་བཞེད་པ་ཡིན་ཏེ། ཇི་སྐད་དུ། ཐིག་ལེ་ཆེན་པོ་ཡི་གེ་མེད། ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་བརྒྱད། །
གནས་བརྟན་ཉི་མ་དཔལ་ཡེ་ཤེས་ཞབས་ཀྱིས་མཛད་པའི་མཚན་བརྗོད་འགྲེལ་པ་ལས། བསམ་གཏན་བཞི་པའི་རྩེ་མོ་ཅན་ཞེས་པ་ནི། དགའ་བའི་བདེ་བའི་བསམ་གཏན་ནི་དང་པོའོ། ། མཆོག་ཏུ་དགའ་བའི་བདེ་བའི་བསམ་གཏན་ནི་གཉིས་པའོ། ། ཁྱད་པར་གྱི་དགའ་བའི་བདེ་གསུམ་པའོ། ། ལྷན་ཅིག་སྐྱེས་པའི་དགའ་བའི་བདེ་བའི་བསམ་གཏན་ནི་བཞི་པ་སྟེ། ཚེས་ལྔ་དང་ཚེས་བཅུ་དང་ཉ་དང་ཉའི་མཐར་ཐིག་ལེ་ལ་མཆོག་ཏུ་མི་འགྱུར་བའི་བདེ་བའི་བསམ་གཏན་གནས་པ་དེའི་རྩེ་མོ་མཆོག་གི་བདེ་བ་ཡོངས་སུ་གང་བ་ཉིད་དེ། དེ་འཆང་བས་ན་བསམ་གཏན་བཞི་པའི་རྩེ་མོ་འཆང་ངོ༌། ། ཤེས་བྱ་ཡེ་ཤེས་ཆར་རྟོག་པ། ། དཔྱོད་པ་དེ་ཡི་སྦྱོར་བ་ཉིད། །
གསུམ་པ་དགའ་བ་ལྟ་བུ་སྟེ། ། བཞི་པ་བདེ་བ་བསྡུས་པ་སྟེ། ། ལྔ་པ་རྟག་ཏུ་སྣང་བ་ནི། ། སྤྲིན་མེད་ནམ་མཁའ་ལྟ་བུའོ། ། ཞེས་པ་བསམ་གཏན་གྱི་ཡན་ལག་ལྔ་ཀུན་ནས་ཤེས་པའི་ཕྱིར། བསམ་གཏན་ཡན་ལག་ཀུན་ཤེས་ཤིང༌། ། ཞེས་འབྱུང་ངོ༌། ། མཆན། རྣམ་པ་ཀུན་ལྡན་རྣམ་པ་མེད། ། བཅུ་དྲུག་ཕྱེད་ཕྱེད་ཐིག་ལེ་ཅན། །
ཡན་ལག་མེད་པའི་རྩིས་ལས་འདས། ། བསམ་གཏན་བཞི་པའི་རྩེ་མོ་ཅན། ། ཞེས་འབྱུང་བའི་ཕྱིར། ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ཡན་ལག་ཐམས་ཅད་གཏུམ་མོ་འབར་བའི་སྟོབས་ལ་རག་ལས་པར་གསུངས་སོ། ། བྱེ་བྲག་ཏུ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡིན་ཞེས་སོགས་ལ། ཚུལ་ཁྲིམས་རྣམས་ཀྱི་ནང་ནས་མཆོག་ཏུ་གྱུར་པའི་ཚུལ་ཁྲིམས་ནི་སྔགས་ཀྱི་ཚུལ་ཁྲིམས་སམ་སྔགས་ཀྱི་སྡོམ་པ་ཡིན་ལ། སྔགས་ཀྱི་ཚུལ་ཁྲིམས་སམ་སྔགས་ཀྱི་སྡོམ་པ་མཆོག་ནི། འབྲས་དུས་ཀྱི་ཨེ་ཝཾ་དབྱེར་མེད་ཀྱི་ཚུལ་ཁྲིམས་དང་སྡོམ་པ་ཡིན་ལ། དེ་རྒྱུད་ལ་ལྡན་པར་བྱེད་པའང་སྔགས་ཀྱི་ཐབས་ལམ་ཁོ་ན་ཉམས་སུ་ལེན་པར་བྱེད་པ་ལ་རག་ལས་སོ། ། བྱང་ཆུབ་སེམས་དཔའ་ཀུན་ཏུ་བཟང་པོ་ཞེས་སོགས་ལ།
བྱང་ཆུབ་སེམས་དཔའ་ཀུན་ཏུ་བཟང་པོའི་དགེ་བ་བསོག་ཚུལ་ནི། སློབ་ལམ་དུ་དགེ་བའི་ཚོགས་ཕུལ་མཐར་ཐུག་པ་བསགས་པས། མི་སློབ་པའི་སར་དེའི་འབྲས་བུ་རང་གཞན་གྱི་ཕན་བདེ་དང་དགེ་ལེགས་མཐས་གཏུགས་པའམ་ཚད་གཟུང་དུ་མེད་པར་ཆོས་ཀྱི་དབྱིངས་ཇི་སྲིད་པར་དེ་སྲིད་དུ་རྒྱུན་མི་འཆད་པ་འབྱུང་བ་ཡིན་ སངས་རྒྱས་ཀྱི་སར་དགེ་རྩ་རྒྱུན་མི་འཆད་ཀྱང་དགེ་རྩ་དེ་རང་གཞན་ལ་འབྲས་བུ་བདེ་ལེགས་འབྱུང་བའི་ཉེར་ལེན་གྱི་རྒྱུར་ནི་མི་འདོད་ཀྱི། སེམས་ཅན་ཐམས་ཅད་མངོན་མཐོ་དང་ངེས་ལེགས་ཐོབ་པའི་ལྷན་ཅིག་བྱེད་རྒྱུའི་ལྷན་ཅིག་བྱེད་རྐྱེན་དུ་འདོད་དོ། ། མཆན། ནོ། བྱང་ཆུབ་སེམས་དཔའ་ཀུན་ཏུ་བཟང་པོ་ངེས་བཟུང་བྱས་པ་དེས་སྤྱན་རས་གཟིགས་ལ་སོགས་པའི་བྱང་ཆུབ་སེམས་དཔའ་ལ་ཡང་མཚོན་པ་ཡིན་ནོ། ། ཆོས་ཉིད་དོན་དམ་པའི་བདེན་པ་ཇི་ལྟ་བ་བཞིན་དུ་རྟོགས་པའི་ཚེ། ཞེས་སོགས་ལ། གནས་ཚུལ་ཕྱིན་ཅི་ལོག་ཏུ་མ་རིག་པའི་དབང་གིས་རང་གཞན་གྱི་སེམས་ཅན་ཐམས་ཅད་འཁྲུལ་པ་ན་གནས་ལུགས་གང་ཡིན་པ་འཁྲུལ་པ་དང་བྲལ་བས་གནས་ལུགས་འཁྲུལ་པ་དང་བྲལ་བར་རྟོགས་པ་དེའི་ཚེ།
འཁྲུལ་བཅས་སེམས་ཅན་གྱི་མི་ཤེས་པའི་དབང་གིས་སྡུག་བསྔལ་མཐོང་བས། མ་རྒན་མི་ཤེས་པའི་ལས་ངན་གྱི་རྒྱུ་འབྲས་ལ་བཟོད་མེད་དུ་སྙིང་རྗེ་སྐྱེས་ནས་རང་གཞན་གྱི་འཁྲུལ་པ་ཐམས་ཅད་སྦྱངས་ཏེ། མཐར་རང་གཞན་དུ་སྣང་བའི་སེམས་ཅན་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པར་བྱེད་པ་ཡིན་ནོ། ། བརྒྱུད་པ་འདི་ལའང་ཐམས་ཅད་ཀྱིས་རྟོགས་པ་དང་ལྡན་བཞིན་དུ། ཞེས་སོགས་ལ། ཐབས་ལམ་ཟབ་མོ་བསྒོམས་སྟོབས་ཀྱིས་ཕྱག་རྒྱ་ཆེན་པོའི་རྟོགས་པ་དང་ལྡན་པ་དེའི་ཚེ་ན། བདེ་ཆེན་ཟག་མེད་ཀྱི་རྫུ་འཕྲུལ་དང་མངོན་པར་ཤེས་པ་རྒྱ་ཆེན་པོ་འཁྲུལ་བ་ཐམས་ཅད་དང་བྲལ་བ་ལ་དབང་འབྱོར་པ་ཡིན་ཏེ། དཔེར་ན། རྗེ་དུས་མཁྱེན་དགོངས་པ་ཆོས་དབྱིངས་སུ་ཐིམ་ཁར། ཕྱིས་འབྲི་ཆུའི་ངོ་མཐོང་ནས་སྐྱེས་བུ་སྟོབས་དང་ལྡན་པ་ཞིག་གིས་ཁོ་བོའི་དགོངས་པ་རྫོགས་པར་བྱེད་ཅེས་ལུང་བསྟན་ཏེ།
ཕྱིས་ལོ་བཅུ་གཉིས་ན་འབྲི་རྒྱུད་ཙག་ཏོར་གྲུབ་ཆེན་ཀརྨ་པཀྴི་བྱོན། དེ་མཚུར་ཕུར་མྱ་ངན་ལས་འདའ་ཁར། སེམས་ཅན་གྱི་དོན་ལ་དགོངས་པས་གཟིགས་ཚུལ་གྱི་ཆོ་འཕྲུལ་ཡ་མ་ཟུང་བསྟན་པ་ནི། ལ་སྟོད་ཕྱོགས་ནས་ཞི་བྱེད་པའི་སྟོན་པ་ཅིག་མཇལ་དུ་འོངས་པ་ན། ཁོ་བོ་ཁྱོད་ལ་གནས་མལ་གཡར་དུ་འོང་ངོ་ཞེས་དེའི་སྲས་སུ་སྐུ་སྐྱེ་བ་ཞལ་གྱིས་བཞེས་པ་དང༌། དེ་དང་དུས་མཚུངས་ཁོ་བོའི་སྔ་གཞིས་གངས་ཞུར་མོའི་འགྲམ་དུ་སོང་ངོ་ཞེས་མ་གཤེགས་པའི་ཟླ་བ་གསུམ་ནས་ལྷུམས་སུ་ཞུགས་ཏེ། གྲུབ་ཆེན་ཨོ་རྒྱན་པ་ལ་སྐུ་སྐྱེ་ཕྱི་མའི་བླ་མར་ལུང་བསྟན་ཅིང་ཞྭ་ནག་གནང་ནས་མྱ་ངན་ལས་འདའ་ཁར། རྒྱལ་ཚབ་ཏུ་བཞུགས་པའི་དབོན་རིན་པོ་ཆེ་ལ་སོགས་ལ་ཁོ་བོ་དགའ་ལྡན་དུ་ཞག་བདུན་གྱི་བར་དུ་འགྲོ་བས། དེའི་རིང་ལུས་ལ་བསྒུལ་བསྐྱོད་མ་བྱེད་པར་ཞོག་དང༌། དེ་ནས་ལུས་འདི་ཉིད་ལ་ཞུགས་ནས་སེམས་ཅན་གྱི་དོན་རླབས་པོ་ཆེ་བྱེད་པ་ཡིན་ཞེས་བཀའ་སྩལ་ཏེ་གཤེགས་རྗེས་སློབ་མ་རྣམས་ཀྱིས་ཞག་བདུན་སོང་བའི་དགུང་ཞག་བརྒྱད་པ་ལ་སྐུ་གདུང་བསྲེགས་པ་ན།
དགའ་ལྡན་ནས་སྐུ་ལུས་སྔ་མ་ལ་འཇུག་པར་བྱོན་པས། ཞུགས་ཕུལ་བའི་ཐད་ཀྱི་ནམ་མཁར་བྱོན་པ་ན། སློབ་མ་ལས་དག་པ་རྣམས་ཀྱིས་སྔོན་རིན་པོ་ཆེ་བཞུགས་པའི་དུས་ལྟར་མཇལ་ཞིང༌། མ་དག་པ་རྣམས་ཀྱི་ངོར་ཡང་འོད་ཀྱི་ཕུང་པོ་ཆེན་པོར་མཐོང་བ་བྱུང༌། དེ་ནས་གྲོང་འཇུག་བྱ་བར་དགོངས་ནས་སྟོད་ལུང་དུ་ལུས་རྟེན་བཙལ་ནས། བཙུན་པ་ལོ་ཉི་ཤུ་པ་ཅིག་ཤི་བའི་རོ་ལ་གྲོང་འཇུག་མཛད་པས་སྤྱན་ཧྲིག་ཧྲིག་གྱུར་པ་ན། ཕ་མ་དག་གིས་ཤི་མིག་གསོན་ལ་མ་བལྟ་ཞེས་ཁབ་ཀྱིས་གཙགས་པས། ལོང་བས་སེམས་ཅན་གྱི་དོན་མི་འབྱུང་བར་དགོངས་ཏེ། སླར་ལ་སྟོད་དུ་ཡུམ་གྱི་ལྷུམས་སུ་རྗེ་བཙུན་མི་ལའི་བཀས་ཞུགས་ཤིག་པར་ལུང་བསྟན་མཛད། བར་སྲིད་དུ་བཅོམ་ལྡན་འདས་འཁོར་ལོ་བདེ་མཆོག་ཉིད་ཀྱིས་དབང་བསྐུར་བ་མཛད་ནས།
ཡུམ་གྱི་མངལ་ཤེལ་གྱི་ཁང་བཟང་དུ་འཕགས་པ་སྤྱན་རས་གཟིགས་དབང་ཕྱུག་གི་སྐུར་ཟླ་བ་བརྒྱད་བཞུགས་ཏེ་སྐུ་འཁྲུངས་མ་ཐག ། ཚེས་བརྒྱད་ཀྱི་ཟླ་བ་ཤར་བས་ཟླ་བ་ལ་ཕྱག་མཛུབ་གཏད་ནས། ཚེས་བརྒྱད་ཀྱི་ཟླ་བ་ཤར་བྱུང་ཞེས་བཀའ་སྩལ་པ་པོ་རྗེ་རང་བྱུང་རྡོ་རྗེ་བྱོན་པ་ཡིན། དེས་ཀྱང་ཧོར་རྒྱལ་པོའི་ཕོ་བྲང་ཆེན་པོ་ཤངས་ཏོར། བདེ་མཆོག་གི་བདག་འཇུག་རྒྱས་པར་བཞེས་ནས་མྱ་ངན་ལས་འདའ་ཁར། སློབ་ འདི་ལྟའི་དབེན་དཀོན་མཆོག་རིན་ཆེན་པ་ཡིན་པས། ཕྱིས་ཤིང་ཀུན་ཀར་སྡེའི་ཚོགས་དཔོན་མཛད། མཆན། དཔོན་ཆེན་པོ་གུའི་གུང་པས་མྱ་ངན་ལས་མི་འདའ་བར་གསོལ་བ་བཏབ་ཅིང༌། གལ་ཏེ་འདའ་ན་བུ་སློབ་རྣམས་གང་དུ་གསོལ་བ་འདེབས་ཞུས་པས།
ཁྱོད་དེ་ཙམ་དུ་གདུང་སེམས་ཆེ་ན། ཁོ་བོའི་སྐྱེ་བ་ཕྱི་མ་ཤར་ཕྱོགས་ཀོང་པོའི་རྒྱལ་ཁམས་དང་ཉེ་བར་འོངས་བས་དེར་འདུན་པ་གཏོད་ཅེས་གསུངས་ནས། ཕྱིས་ཀོང་པོ་དང་ཉེ་བའི་ས་རྔོད་ཨ་ལ་གོ་ཆེན་དུ་རྗེ་རོལ་པའི་རྡོ་རྗེ་བྱོན། དེ་ཉིད་ཀྱང་བྱང་ཕྱོགས་ཧོར་གྱི་རིམ་མཐོ་བའི་སར་སྐུ་མྱ་ངན་ལས་འདས་ན། བོད་ལ་ཧོར་ཁྲིམས་ཀྱི་གནོད་པ་དང་བྲལ་བར་དགོངས་ནས། ཀོང་པོ་ནས་བྱང་དུ་བཏེག་པའི་ལམ་དུ་ཉང་འདམ་གྱི་རི་གཟིགས་སར། སང་ད་བཟོད་རི་ཕ་གིའི་མགུལ་ནས་མི་གྲགས་པ་ཅན་ཞིག་འོང་བ་ཡིན་གསུངས་པས། སློབ་དཔོན་ཆེན་པོ་གུའི་གུང་པ་རིན་ཆེན་དཔལ་གྱིས། སྐུ་གཤེགས་ནས་སྐུ་སྐྱེ་འཁྲུང་བའི་གསུང་དུ་འཕྲིག་ཚུད་དེ་དགེ་སློང་གཉིས་རི་རྒྱུད་དེ་ལྟ་རྟོག་ལ་བཞག་པས་སྐུ་གཤེགས་གོང་ནས་འཇའ་དང་འོད་དང་མེ་ཏོག་གི་ཆར་པ་སོགས་ཀྱི་ལྟས་ཀྱི་སྐུ་སྐྱེ་ཕྱི་མ་འཁྲུངས་པའི་ཁང་པ་དང་ཡབ་ཡུམ་སོགས་ངོས་ཟིན་པར་བྱུང༌། ཕྱིས་ཉང་འདམ་དུ་ཆོས་རྗེ་དེ་བཞིན་གཤེགས་པ་བྱོན།
དེ་ཡང་སྐྱིད་ཤོད་པོ་ཊ་ལར་མཁས་གྲུབ་ཆེན་པོ་མི་ཉག་འཇམ་དབྱངས་གྲགས་པ་ཁམས་ཕྱོགས་སུ་ཆིབས་ཁ་བསྒྱུར་བར་གསོལ་བ་བཏབ་པ་ལ། རྗེས་གཤེགས་ནས་སྐུ་སྐྱེ་འབྱོན་པ་ལ་དགོངས་ནས། ད་ཅི་མྱུར་དུ་མདོ་ཁམས་ཀརྨ་དང་ཉེ་བར་སླེབ་པ་བྱེད་ཅེས་བཀའ་སྩལ་པས། ཕྱིས་ཀརྨ་དང་ཉེ་བའི་ངོམ་ཤེལ་གྱམ་དུ་རྗེ་མཐོང་བ་དོན་ལྡན་བྱོན། དེ་ཡང་དབེན་གནས་གསའ་ཕུར་སྐུ་མྱ་ངན་ལས་འདའ་ཁར། བདག་ཉིད་ཆེན་པོ་དཔལ་འབྱོར་དོན་གྲུབ་ལ། ཤམྦྷ་ལ་པ་དང་མ་ཁ་པ་རྩོད་པ་ཡོད་པས་ཁོ་བོ་རིགས་ལྡན་གྱི་གྲོགས་ལ་འགྲོ་དགོས་པར་འདུག ། ཁོ་བོ་སྔར་མི་གྲལ་དུ་ཡོད་པ། ད་བཀའ་བརྒྱུད་ཀྱི་གྲལ་དུ་སྡོད་པ་ཡིན་པས། གསོལ་བ་འདི་བཞིན་ཐོབ་ཅེས།
སངས་རྒྱས་ཐམས་ཅད་འདུས་པའི་རིན་པོ་ཆེ། ། ཐུགས་རྗེའི་བདག་ཉིད་མཐོང་བ་དོན་ལྡན་ལ། ། གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། ། གསོལ་འདེབས་བྱིན་རླབས་ཆར་རྒྱུན་དབབ་ཏུ་གསོལ། ། ཞེས་བཀའ་སྩལ་ཞིང༌། ཀ་བཞི་སེང་ཆེན་མའི་མགུར་བྱང་ཕྱོགས་ཀྱི་ཀ་ཆེན་ཉིད་ཀྱིས་ཐེན་ནས། གསའ་ཕུའི་བྱང་ཕྱོགས་སུ་སྐུ་སྐྱེ་འཁྲུང་བར་ལུང་བསྟན་པ་དང་མཐུན་པར། གསའ་ཕུའི་བྱང་ཕྱོགས་རྔོད་ཀྱི་ལྷས་སུ་རྗེ་ཆོས་གྲགས་རྒྱ་མཚོ་བྱོན། དེ་ཡང་སྐུ་མྱ་ངན་ལས་མ་འདས་པའི་གོང༌། ལོ་གསུམ་སྐུ་མཚམས་མཛད་པས་དབུ་སྐྲ་ལྕང་ལོར་ཡོད་པ།
ཚེས་བཅུ་བཞིའི་ཉིན་དབུ་སྐྲ་ཐོར་ཅོག་ཏུ་མཛད། མུ་ཏིག་ལས་གྲུབ་པའི་རིགས་ལྔའི་ཅོད་པན་གྱིས་དབུ་བརྒྱན་ཏེ། ཀོང་པོ་ལུང་པའི་སྐྱ་སེར་ཐམས་ཅད་ལ་ལོངས་སྤྱོད་རྫོགས་སྐུའི་ཚུལ་གྱིས་ཞལ་བསྟན་ནས། ཁོ་བོ་འཆི་བ་མེད་ལ་འཆི་ཚུལ་སྟོན། ། སླར་ཡང་སྐྱེ་བ་མེད་ལ་སྐྱེ་ཚུལ་སྟོན། ། ཞེས་སོགས་ཚིགས་སུ་བཅས་པ་མང་དག་གསུངས་ནས། སྲོད་ལ་འོད་གསལ་བ་ཆོས་ཀྱི་སྐུར་གཤེགས། དུས་གསུམ་གསལ་ལེར་གཟིགས་པའི་མཛད་པ་འཁྲུལ་མེད་དུ་ཡིད་ཆེས་པ་དང༌། རྗེ་འཇིག་རྟེན་མགོན་པོས་ཀྱང་ཉིད་ཀྱི་གདུང་བརྒྱུད་གསེར་གྱི་གཉའ་ཤིང་ལྟ་བུ་རྒྱུན་མི་འཆད་པ་དང༌། གླིང་ལ་གླིང་ལོག་འབྱུང་བར་ལུང་བསྟན་པ་འཁྲུལ་མེད་དུ་འབྱུང་བ་འདི་འདྲ་བ་བཀའ་བརྒྱུད་རིན་པོ་ཆེ་འདི་ལ་བགྲང་གིས་མི་ལང་བ་འབྱུང་བ་ཐམས་ཅད་ཀྱང༌།
རྫོགས་རིམ་ཐབས་ལམ་ལ་གནད་དུ་བསྣུན་པས་སྐྱེ་འཆི་ལ་རང་དབང་ཐོབ། ལས་ཉོན་གྱི་འཆིང་བ་གཏན་ཟད་དུ་སོང་ནས་སེམས་ཅན་ཐམས་ཅད་ཀྱི་མགོན་སྐྱབས་དཔུང་གཉེན་དུ་གྱུར་པ་འདིའོ། །
རྗེ་གོ་ཆེན་བསོད་ནམས་སེང་གེ་དཔོན་སློབ་ཀྱི་གསུང་གིས། དབུས་གཙང་གི་རྒྱལ་ཁམས་འདིར་ལུང་བསྟན་བྱེད་མི་མང་དུ་ཡོད་ཀྱང་ཐོག་ཏུ་མི་ཕེབས་ཏེ། རྙིང་མ་བའི་ལྷོ་བྲག་ཕྱག་ནས། ཨོ་རྒྱན་པདྨའི་གཏེར་བཏོན་པའི་ལུང་ལས། རྗེ་ཙོང་ཁ་པ་ཉིད་སྐུ་སྐྱེ་ཕྱི་མ་དགའ་ལྡན་དུ་འཇམ་དཔལ་སྙིང་པོར་འགྱུར་བ་དང༌། འཁོར་ས་ཐོབ་པ་མང་དུ་འབྱུང་བ་དང༌། སྣེའུ་རྫོགས་པ་མི་རབས་བདུན་ན་ལྕགས་ཀྱི་འཁོར་ལོ་བསྒྱུར་བར་ལུང་བསྟན་ཀྱང༌། སྣེའུ་རྫོགས་པ་མི་རབས་བཞི་པ་ནས་སྡེ་སྲིད་མི་ལུས་དང་བཅས་པ་ཆད།
རྗེ་ཙོང་ཁ་པ་ལྟ་བུ་མཁས་བཙུན་བཟང་གསུམ་འཛོམ་པ་དེས་འདུལ་བའི་བསྟན་པ་སྐྱོན་མེད་བཙུགས་པ་ལོ་ཉི་ཤུའི་རྒྱུན་ཙམ་ལས་འཇགས་མ་ཐུབ། རི་བོ་དགའ་ལྡན་དུ་བྲང་ཁང་གསུམ་ཐོག་ཏུ་ལོངས་པ་མི་བྱེད་པ་དང༌། གླིང་གསེབ་ཏུ་རྟ་དང་དྲེའུ་མི་འཇོག་པ་དང༌། ཐུན་དྲུག་ཏུ་མཁར་རྔ་བརྡུངས་ནས་མདོ་སྔགས་ཀྱི་ལམ་གྱི་རིམ་པའི་རྣལ་འབྱོར་ལ་འཇུག་པའི་སྲོལ་བཙུགས་པ། ལོ་བཅུ་ནས་ལས་ཚན་གྱི་འཐབ་རྩོད་ཀྱི་དབང་གིས་ཞིག་ཅིང་ཉམས། དེང་སང་དགེ་འདུན་པས་དམག་སྡེ་འཆའ་བ་སོགས་བསྟན་པ་དར་ལོང་མེད་པར་བཙན་ནུབ་ཏུ་སོང་བས། རྗེ་བཙུན་ཙོང་ཁ་པ་དེ་བསྟན་པའི་རྒྱུན་དང་སློབ་མའི་རྒྱུད་བྱིན་གྱིས་རློབ་ཐུབ་པ་ཞིག་མིན་པ་འདྲ་ཟེར་བ་ལ། འབྲས་སྤུངས་ནས་རྗེ་ལེགས་པ་ཆོས་འབྱོར་བས། དེ་ལྟ་ན། ས་སྐྱ་པ་བསྟན་པའི་བདག་པོ་ཡིན་ཟེར་གྱིན་འདུག་པ་ལ།
ཆོས་རྗེ་ས་པཎ་ཧོར་རྒྱལ་བུས་གདན་དྲངས་པའི་སྟོབས་ཀྱིས། འཕགས་པ་རིན་པོ་ཆེས་དམག་སྡེ་བཅས་ནས་ཁྲིམས་ལུགས་སུ་མིང་བཏགས། དགེ་འདུན་དང་གཙུག་ལག་ཁང་ལ་གནོད་པ་ཇི་ཙམ་དུ་བསྐྱལ། ཁྱད་པར་འབྲིང་ཁུང་པའི་བན་ཁྲི་ཚོ་བཅོ་བརྒྱད་གཙུག་ལག་ཁང་དང་བཅས་པ་བརླག་ཚུལ་དེ་ལྟ་ན། ས་སྐྱ་པའི་རྗེ་བཙུན་གོང་མ་རྣམས་ཀྱང་བསྟན་པའི་རྒྱུན་དང་སློབ་མའི་རྒྱུད་བྱིན་གྱིས་རློབ་ནུས་པ་ཞིག་མིན་པར་མཚུངས་སོ། ། ཞེས་ཕན་ཚུན་ངན་ཁ་སྨྲ་བར་རླུང་ལྟར་གྲགས་པ་འདི་ནི། ས་དགེ་ལྡན་གྱི་སྐྱེ་བོ་སྡང་ཞེན་ཅན་འགའ་ཞིག་གིས་བཅོས་པར་ཟད་ཀྱིས། རྗེ་གོ་ཆེན་དང་རྗེ་ཆོས་འབྱོར་བས་འདི་ལྟར་གསུང་བ་ག་ལ་སྲིད། དེ་ལྟར་གསུངས་སྲིད་ན་དེང་སང་ཆོས་བྱེད་པ་ཚོ་སུ་ཞིག་ལ་སྐྱབས་སུ་འཛིན་པར་ནུས། ཁོ་བོ་ལྟར་ན་བདག་ཉིད་ཆེན་པོ་ས་སྐྱ་པཎྜི་ཏ་དང༌།
རྗེ་ཙོང་ཁ་པ་ཆེན་པོ་གཉིས་ཀྱིས་བསྟན་པའི་རྒྱུན་དང༌། སློབ་མའི་རྒྱུད་བྱིན་གྱིས་རློབ་ཚུལ། ཕྲིན་ལས་རྒྱ་ཆེ་ཆུང༌། ཕྲིན་ལས་འདི་ལྟ་བུའི་བཀའ་དྲིན་གྱིས་སེམས་ཅན་རྣམས་བདེ་སྐྱིད་ལ་ལོངས་སྤྱོད་ཚུལ་འདི་ལ་མི་དད་པའི་སྐྱེས་བུ་དེ་ནི། དཀར་པོའི་ཆོས་ཀྱི་སྐལ་བ་མེད་པར་མ་ཟད་སྙིང་མེད་པ་ཞིག་ཏུ་གོར་མ་ཆག་གོ ། སྤྱིར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཆོས་དང་རྗེས་འཇུག་གི་མཐའ་བསྲུང་བ་འདི་ཆེད་དུ་བྱ་བ་ཆེན་པོ་ཡིན་ཏེ། བསྐྱེད་པ་དང་རྫོགས་པའི་སྔགས་ཀྱི་ལམ་ལ་འཇུག་པ་ན། བདག་དང་གནས་དང་རྣལ་འབྱོར་བསྲུང་བ་ཉིད་ནན་ཏན་དུ་མཛད་པའི་ཕྱིར། བཀའ་བརྒྱུད་རིན་པོ་ཆེ་འདི་ལ། རྗེ་དུས་མཁྱེན།
ཕག་གྲུ་པ། འབྲི་སྟག་ཞང་ཚལ་པ་སོགས་བླ་མ་རིན་པོ་ཆེ་རེ་རེས་ཀྱང་མཆོག་གི་དངོས་གྲུབ་ཐོབ་པའི་རྒྱུན་རྗེ་བཙུན་བྱམས་མགོན་མི་ཡུལ་དུ་མ་བྱོན་གྱི་བར་རྒྱུན་མི་འཆད་པར་བྱིན་གྱིས་བརླབས་པ་འདི་ནི། ཨེ་མ་ངོ་མཚར་སྲིད་དོ་ཅོག་ལས་ཀྱང་ངོ་མཚར་ཞིང་བླ་ན་མེད་པའི་སྤྱོད་ཡུལ་དུ་གྱུར་ཏོ། ། དེང་སང་ཁ་ཅིག་བསྟན་པའི་མཐའ་བསྲུང་བར་འདོད་ནས། གོ་མཚོན་དང་བཅས་པའི་གཡུལ་ཆེན་པོར་འཇུག་པ་ནི་གླང་ཆེན་གྱིས་ཁྲུས་བྱེད་པ་དང་འདྲའོ།། །། ༈ རྡོ་རྗེའི་གསུང༌། ཚུལ་ རིག་པ་བརྟུལ་ཞུགས་ཀྱི་སྤྱོད་པ་བྱེད་པ་ན། ཐེག་དམན་གྱི་གདུལ་བྱ་གདུལ་བའི་ཆེད་དུ། དེའི་ངོར་ཐེག་དམན་གྱི་ཚུལ་ཁྲིམས་ལ་གཅེས་སྤྲས་སུ་བྱེད་པའི་སྒོ་ནས་སྤྱོད་གོས་ཞེས་བཏོན་ན་རྡོར་གསུང་ལྷད་དང་བྲལ་བར་འགྱུར་རོ། ། མཆན།
ཁྲིམས་ལ་གཅེས་སྤྲས་སུ་བྱེད་པ་རིགས་སྤྱོད་ཁྱད་འཕགས་ཡིན། ཞེས་པ་ལ། འདིའི་གཞན་བཞེད་འདི་འཆད་མ་ཤེས་ན། རྒྱ་གར་གྱི་གྲུབ་ཆེན་རྣམས་ཀྱིས་རིག་པ་བརྟུལ་ཞུགས་ཀྱི་སྤྱོད་པ་མཛད་པ་དེ་སྤྱོད་པ་ཁྱད་འཕགས་མིན་བྱ་བར་འགྲོ་བའི་ཉེན་ཡོད་པས་ཕྱོགས་སྔ་ན། ཉན་ཐོས་ཀྱི་རབ་ཏུ་བྱུང་བ་དགེ་སློང་གི་རྟེན་ལ་གནས་པ་སྔགས་ཀྱི་ལམ་ལ་འཇུག་པ་ན། རིག་མའི་ལོངས་སྤྱོད་ལ་ལོངས་སྤྱོད་པ་སོགས་རིག་པ་བརྟུལ་ཞུགས་ཀྱི་སྤྱོད་པ་ཉན་ཐོས་འདུལ་བའི་དོན་ལྟ་བུ་མ་ཡིན་པར་ཉན་ཐོས་དང་ལྷན་ཅིག་པའི་སྡེར་བྱར་རུང་ཞེས་ཟེར་བ་དེ་ཡིན་ལ། དེ་ལྟར་ན་ཡང་སྦོམ་པོར་འགྱུར་བ་ཡིན་ཏེ། ཉན་ཐོས་ནང་དུ་ཞག་བདུན་འདས། ། ཞེས་འབྱུང་བའི་ཕྱིར། སྤྱིར་སྔགས་བླ་མེད་ཀྱི་རྡོ་རྗེ་འཆང་གི་གོ་འཕང་སྒྲུབ་པའི་སྤྱོད་པ་ལ།
དང་པོར་ཨ་ཝ་དྷུ་ཏཱིའི་ཀུན་ཏུ་བཟང་པོའི་སྤྱོད་པ་ལ་གསང་སྤྱོད་དང་རིག་པ་བརྟུལ་ཞུགས་ཀྱི་སྤྱོད་པའམ། ཚོགས་ཀྱི་སྤྱོད་པའི་སྨྱོན་པའི་བརྟུལ་ཞུགས་ཀྱི་སྤྱོད་པས་སྤྱོད་པ་ལས། དང་པོ་ནི་དྲོད་ཐོབ་པ་བསྐྱེད་ཅིང་བརྟན་པར་བྱ་བ་དང༌། གཉིས་པ་ནི་དྲོད་འབྲིང་ཐོབ་ནས་ཚར་གཅོད་རྗེས་འཛིན་ནུས་པ་ན་སྤྱོད་པར་གསུངས་ཤིང༌། རིག་པ་བརྟུལ་ཞུགས་ཀྱི་སྤྱོད་པ་དེ་ལའང་བསྐྱེད་རིམ་གྱི་སྒོ་ནས་ཐུན་མོང་གི་དངོས་གྲུབ་ཀྱི་ཕྱིར་སྤྱོད་པ་དང༌། རྫོགས་རིམ་གྱི་སྒོ་ནས་ཐུན་མོང་མ་ཡིན་པ་མཆོག་གི་དངོས་གྲུབ་ཀྱི་ཕྱིར་སྤྱོད་པ་གཉིས་ཡོད་པ་ལས། སྐབས་འདིར་ནི་ཐུན་མོང་མིན་པའི་དངོས་གྲུབ་ཅིག་ཅར་དུ་སྒྲུབ་པར་བྱེད་པའི་སྤྲོས་བཅས་ཀྱི་སྤྱོད་པ་སྟེ། དེ་ཡང་ཡུལ་ཆེན་སོ་བདུན་ལ་སོགས་པར་རྒྱུ་ཞིང༌། ཡུལ་ཆེན་དེ་དག་གི་དཔའ་བོ་དང་རྣལ་འབྱོར་མ་རང་ལས་ལྷག་པའམ་སྐལ་བ་མཉམ་པ་དག་འདུས་ཏེ། སོ་ཕག་ལས་བྱས་པའི་ལྷའི་ཁང་པ་གསུམ་བརྩེགས་གྲུ་བཞི་རྟ་བབས་དང་ལྡན་པའི་འོག་ཁང་དུ་ཚང་མང་དང༌།
བར་ཁང་དུ་གར་མ་གླུ་མ་སོགས་མཆོད་པའི་ཡོ་བྱད་བཞག ། སྟེང་ཁང་དུ་རང་ཉིད་དཀྱིལ་འཁོར་གྱི་འཁོར་ལོའི་དབུས་སུ་འདུག་སྟེ། འཁོར་ལྷ་མོ་ཉི་ཤུ་བཙུན་མོ་དང་ཉེར་གཅིག ། གཞན་ཡང་དཔའ་བོ་དང་རྣལ་འབྱོར་མ་རྣམས་དཀྱིལ་འཁོར་པའི་འདྲ་འབག་ཏུ་ཞུགས་ནས་རྟེན་དང་བརྟེན་པའི་དཀྱིལ་འཁོར་གྱི་འཁོར་ལོ་བྱིན་གྱིས་བརླབས་ཤིང༌། སངས་རྒྱས་ཀྱི་ཨཱ་ར་ལི་ཆེན་པོ་སྟེ། རྩེད་མོའི་རོལ་པའི་གར་མཛད་པའི་རིམ་པས་ཕྱག་རྒྱ་དང༌། ཕྱག་རྒྱའི་ལན་དང༌། ཕྱག་དང་ཕྱག་གི་ལན་དང༌། མཆོད་པ་དང་མཆོད་པའི་ལན་དང༌། དེ་བཞིན་དུ་གར་དང་གླུ་དང་བརྡའི་ལན་གྱིས་ཕན་ཚུན་དུ་འདོད་པའི་ཡོན་ཏན་ལྔ་ལ་ཕན་ཚུན་དུ་སྟོབ་པ་དང༌།
སྤེལ་བ་དང་མངོན་སུམ་དུ་བྱེད་པའི་ཚུལ་གྱིས་བསོད་ནམས་དང་ཡེ་ཤེས་ཀྱི་ཚོགས་ཀྱི་འཁོར་ལོ་སྐོར་བ་བྱེད་པ་སྟེ་ག་ཎ་ཙཀྲ་འདུས་ནས་བྱ་བ་མི་ཟད་པ་སྒྲུབ་པའམ། ཚོགས་གཉིས་བསགས་པའི་རྣལ་འབྱོར་གྱི་འཁོར་ལོ་གོང་ནས་གོང་དུ་ཡང་དག་པར་འཕེལ་ཞིང་རྫོགས་པར་བྱེད་པའོ། ། དེ་ནི་སྤྲོས་བཅས་ཀྱི་སྤྱོད་པ་ཡིན་ལ། དྲོད་འབྲིང་གི་སྤྱོད་པ་འདི་ལ་རྒྱལ་ཚབ་གཞོན་ནུའི་སྤྱོད་པ་ཞེས་ཀྱང་བྱ་སྟེ། རྒྱལ་ཚབ་ཆེན་པོ་ནི་དྲོད་ཆེན་པོ་ཡིན་པས་དེ་མ་ཐོབ་པའི་ཕྱིར་རོ། ། དྲོད་ཆེན་པོ་ཐོབ་ནས་ཟག་མེད་ཀྱི་ཡེ་ཤེས་མངོན་དུ་བྱས་ཏེ་གཞན་དོན་ཐོགས་མེད་དུ་འབྱུང་ཞིང་འཇིག་རྟེན་ལས་འདས་པའི་གྲུབ་མཐའ་སྙོགས་པས། ལུང་བསྟན་པའི་ཕྱག་རྒྱ་མ་རྙེད་ན་དེ་དང་ལྷན་ཅིག་ཏུ་སྤྱོད་པ་བྱེད་པ་ནི་རྒྱལ་ཚབ་ཆེན་པོའི་སྤྱོད་པའོ། ། དེ་ནས་སྤྲོས་མེད་ཀྱི་སྤྱོད་པ་ལ་ཕྱག་རྒྱ་ལྔ་དང་ལྷན་ཅིག་ཏུ་སྤྱོད་པ་བྱ་བ་དང༌། དེ་ཡང་མ་འབྱོར་ན་ཕྱག་རྒྱ་མ་ཅིག་དང་ལྷན་ཅིག་པར་སྤྱོད་པའོ། ། ཤིན་ཏུ་སྤྲོས་མེད་ཀྱི་སྤྱོད་པ་ནི་ཡེ་ཤེས་ཀྱི་ཕྱག་རྒྱའམ།
སྟོང་གཟུགས་ཕྱག་རྒྱ་ཆེན་མོ་ལ་སྙོམས་པར་འཇུག་པས་རླུང་སེམས་དབུ་མར་བསྡུས་ཏེ་ལྷན་སྐྱེས་འོད་གསལ་གྱི་ངང་ནས་རང་འོད་ཀྱི་ལྷ་ཡབ་ཡུམ་བདེ་བ་ཆེན་པོས་མཆོད་པའི་ཚོགས་སོག་པའི་སྤྱོད་པ་རླབས་པོ་ཆེ་བྱ་བ་སྟེ། གསང་འདུས་ལེའུ་དྲུག་པའི་འགྲེལ་པར། སློབ་དཔོན་ཟླ་བས། བྷུ་སུ་ཀུའི་སྤྱོད་པ་དེ་སྤྱོད་པ་རྣམས་ཀྱི་མཆོག་ཏུ་གསུངས་ལ། དུས་དེར་ནི་སྒྲིབ་པའི་ས་བོན་ཐམས་ཅད་སྤངས་ཏེ། སྤྲུལ་པ་དཔག་མེད་ཀྱིས་སེམས་ཅན་གྱི་དོན་གྲུབ་པར་ཁྱབ་ཅིང༌། བདུད་ཐམས་ཅད་ཟིལ་གྱིས་གནོན་པས་ཕྱོགས་ཐམས་ཅད་ལས་རྣམ་རྒྱལ་གྱིས་སྤྱོད་པའང་ཟེར་རོ། ། སྔོན་གྱི་བླ་མ་གོང་མ་དག ། ཚོགས་སྦྱོར་དུ་སྤྲོས་བཅས་ཀྱི་སྤྱོད་པ་མ་དག་པར་སྤྲོས་མེད་ཀྱི་སྤྱོད་པ་དག་པར་ཤིན་ཏུ་སྤྲོས་མེད་ཀྱི་སྤྱོད་པ་ཞེས་གསུངས་པ་ནི་ཕལ་ཆེ་བའི་དབང་དུ་བྱས་པའོ། ། ཚོགས་ཀྱི་འཁོར་ལོའི་སྤྱོད་པ་མཚན་ཉིད་པའང་སྤྱོད་པ་འདི་ལྟ་བུའི་དབང་དུ་བྱས་པ་ཡིན་ནོ། །
དེང་སང་སྔགས་ཀྱི་སྡོམ་པ་དང་དམ་ཚིག་དང་མི་ལྡན་ཞིང་དབང་གིས་རྒྱུད་ཡོངས་སུ་མ་སྨིན་པའི་མཆོག་གི་དངོས་གྲུབ་ཀྱི་སྐལ་བ་མེད་པ་དག་འདུས་ཤིང༌། མངོན་དཀྱིལ་ཤུར་ཙམ་རེ། སྤྱིར་འདོད་པའི་ཡོན་ཏན་ལྔ་ལ་འཁོར་གསུམ་མི་རྟོག་པ་དང་བྱང་ཆུབ་ཀྱི་སེམས་ཀྱི་ཐབས་ཀྱིས་ཟིན་པའི་སྒོ་ནས། བདག་ཉིད་ཀྱིས་ལོངས་སྤྱོད་པ་དང༌། གཞན་རྒྱུད་དུ་གྲུབ་པའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་བསྐལ་པ་གྲངས་མེད་གསུམ་ལ་སོགས་པར་མཆོད་པས། བསོད་ནམས་ཀྱི་ཚོགས་ཡོངས་སུ་རྫོགས་ནས་འཚང་རྒྱ་བར་ཕར་ཕྱིན་ཐེག་པར་ཡང་བཤད་ཀྱི། གསང་ཆེན་གྱི་ལམ་འདིར་ནི་བདེ་བ་ཆེན་པོའི་རྒྱུར་འདོད་ཡོན་ལྔ་ལ་རང་རྒྱུད་དུ་གྲུབ་པའི་ལྷ་དང་ཡེ་ཤེས་ཀྱི་རང་བཞིན་དུ་ཤེས་པའི་སྒོ་ནས་མཆོད་པའམ་ལོངས་སྤྱོད་པས། བསོད་ནམས་ཀྱི་ཚོགས་རྒྱ་ཆེན་པོ་ཚེ་གཅིག་ལ་རྫོགས་ནས་ལུས་རྟེན་དེ་ཉིད་ལ་མངོན་པར་རྫོགས་པར་འཚང་རྒྱ་བར་བྱེད་པའོ། ། དེས་ན་ཕར་ཕྱིན་ཐེག་པར་བསྐལ་པ་གྲངས་མེད་དུ་ཚོགས་བསགས་ཀྱང་ཐུན་མོང་བའི་སངས་རྒྱས་ཙམ་ལས་མི་ཐོབ་ལ་དེའི་ཚོགས་སོག་པའི་སྤྱོད་པས་ཚེ་གཅིག་ལ་ཐུན་མོང་དང་ཐུན་མོང་མ་ཡིན་པའི་སངས་རྒྱས་གཉིས་ཀ་ཐོབ་པ་ནི་ཚོགས་ལ་མཆོག་དམན་གྱི་ཁྱད་ཞུགས་པ་ཡིན་ཏེ། ཕར་ཕྱིན་ཐེག་པར་སྣང་བ་ཐམས་ཅད་ལྷ་དང་ཡེ་ཤེས་སུ་མི་ཤེས་ཤིང༌།
རིག་མའི་བདེ་བས་དམ་ཚིག་སེམས་དཔའ་ལམ་གྱི་སངས་རྒྱས་དང༌། ཡེ་ཤེས་སེམས་དཔའ་འབྲས་བུའི་སངས་རྒྱས་དབྱེར་མི་ཕྱེད་པའི་རྒྱུད་ཚིམ་པར་བྱེད་པའི་བསོད་ནམས་ཀྱི་ཚོགས་སོག་པ་མེད་པའི་ཕྱིར་རོ། ། དེ་སྐད་དུ་ཡང༌། དེ་ལྟར་སྤྱོད་པ་གསུམ་ལ་ཟླ་བ་གསུམ་མམ་དྲུག་ཏུ་བསླབ་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་མཚན་མ། གཟུགས་ཕྲ་བ་སོགས་དབང་ཕྱུག་གི་ཡོན་ཏན་བརྒྱད་མངོན་དུ་བྱེད་པ་དང༌། གསང་འདུས་རྩ་རྒྱུད་ཀྱི་ལེའུ་བཅོ་ལྔ་པ་ལས་གསུངས་པའི་རྨི་ལྟས་རྣམས་བྱུང་བ་ན། སྤྱོད་པ་གྲུབ་པ་ཡིན་ལ། སློབ་པ་མི་སློབ་པའི་མཆོག་གི་དངོས་གྲུབ་ཀྱང་ཡུན་མི་རིང་བ་ན་འགྲུབ་པ་ཡིན་ནོ། ། མཆན། བཏོན་ནས་མ་དག་པའི་རྫས་ཤ་ཆང་སོགས་བག་མེད་པར་ལོངས་སྤྱོད་པ་ནི།
གསང་སྔགས་ལོག་པར་སྤྱོད་པའི་ཆོས་སྤོང་བའི་ལས་ཡིན་པས་སེམས་ཅན་དམྱལ་བ་ཆེན་པོའི་རྒྱུ་མ་གཏོགས། བསོད་ནམས་དང་ཡེ་ཤེས་ཀྱི་ཚོགས་བླ་ན་མེད་པར་རྫོགས་པའི་ཚོགས་ཀྱི་འཁོར་ལོར་འོང་ས་གང་ན་ཡོད། ། དེས་ན་རྡོ་རྗེ་ཐེག་པ་བླ་ན་མེད་པའི་རྣལ་འབྱོར་པ་ནི། སྤྱོད་པ་ཡོངས་སུ་རྫོགས་པ་མ་བྱས་ན་ཚེ་དེ་ཉིད་ལ་འཚང་རྒྱ་བ་མ་ཡིན་ཏེ། བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་མི་འགྱུར་བའི་ཕྱིར་རོ། ། ཇི་སྐད་དུ། གལ་ཏེ་ཆེས་ཕྲའི་སེམས་ཀྱི་མྱུ་གུ་ལ། ། དག་པའི་ཡུལ་གྱི་བཅུད་ཀྱིས་མ་བྲན་ན། ། ནམ་མཁས་ཁྱབ་པའི་འབྲས་བུ་མི་སྟེར་བས། ། དཔག་བསམ་ལྗོན་ཤིང་འདི་ནི་ཇི་ལྟར་ཐོབ། །
ཁ་ཅིག་ཡུལ་རྣམས་དག་ནི་སྤངས་ནས་ཏེ། ། ཁ་ཅིག་ཡུལ་རྣམས་མ་བཀག་པར་བྱས་ནས། ། ཁ་ཅིག་ཡུལ་རྣམས་ཁོ་ན་ཉིད་ཀྱིས་ཏེ། ། མི་ཡི་ཁྱུ་མཆོག་རྣམས་ནི་བྱང་ཆུབ་བྱེད། ། ཅེས་སོ། ། དེ་ཡང་ཉེ་རྒྱུའི་སྤྱོད་པ་འདི་ཉིད་ཀྱིས། རྡོ་རྗེ་འཆང་ཆེན་པོའི་གོ་འཕང་སྟེར་བ་ཡིན་ཏེ། ཇི་སྐད་དུ། སྟོན་པ་སུམ་ཅུ་རྩ་གཉིས་འཆང༌། ། ཁྱབ་བདག་དཔེ་བྱད་བརྒྱད་ཅུར་ལྡན། །
བཙུན་མོའི་བྷ་ག་བདེ་ཆེན་དུ། ། ཁུ་བ་ཞེས་བྱ་རྣམ་པར་གནས། ། དེ་བཞིན་ཤིན་ཏུ་མཆོད་འོས་ཏེ། ། སེམས་ཅན་ཀུན་ལ་རྗེས་བརྩེ་བས། ། སུམ་ཅུ་རྩ་གཉིས་མཚན་འཛིན་པའི། ། སྤྲུལ་པ་ཡི་ནི་སྐུ་དག་མཛད། ། དེ་མེད་ན་ནི་བདེ་མི་འགྱུར། ། བདེ་བ་སྤངས་ནས་དེ་མ་ཡིན། ། ཁུ་བའི་རྣམ་པ་བཅོམ་ལྡན་འདས། ། དེ་ཡི་བདེ་བ་འདོད་མར་བརྗོད། །
དེ་ནི་རང་སངས་རྒྱས་རྣམས་དང༌། ། ཉན་ཐོས་རྣམས་ཀྱི་སྤྱོད་ཡུལ་མིན། ། སངས་རྒྱས་སྲས་རྣམས་སྤྱོད་ཡུལ་ཏེ། ། རྡོར་པད་ལས་བྱུང་གོ་འཕང་ངོ༌། ། ཞེས་སོ། ། དེ་ལྟ་ནའང་ཐུན་མོང་བའི་གདུལ་བྱའི་ངོར་སྔགས་ཀྱི་རྣལ་འབྱོར་པ་སྤྲོས་བཅས་ཕྱིའི་སྤྱོད་པ་ལུས་ཧེ་རུ་ཀའི་འདྲ་འབག་ཏུ་འཇུག་པ་སོགས་བྱེད་པར་མ་ངེས་ཏེ། གསང་སྔགས་གསང་བའི་སྒོ་ནས་སྒྲུབ་པར་བྱེད་པའི་ཕྱིར་དེ་སྐད་དུ། ཕྱི་རུ་ཉན་ཐོས་སྤྱོད་པ་བསྲུང༌། ། ནང་དུ་འདུས་པའི་དོན་ལ་དགའ། ། ཞེས་པ་དང༌།
ཉིན་མོ་བཅོམ་ལྡན་རྡོ་རྗེ་ཅན། ། མཚན་མོ་ཤེས་རབ་བརྟག་པར་བྱ། ། ཞེས་གསུངས་པས། དཔེར་ན་འཕགས་པ་ཀླུ་སྒྲུབ་ དཔལ་མགོན་ཀླུ་སྒྲུབ་ཐོགས་མེད་ཀྱི་སྤྲོས་བཅས་ཀྱི་སྤྱོད་པ་མཛད་ཟེར་བ་དགོངས་གཅིག་རྙིང་པར་བྲིས་འདུག་པ་ཁུངས་བཙལ་དགོས་སོ། ། མཆན། དང༌། ཐོགས་མེད་དང༌། ཇོ་བོ་རྗེ་དང༌། རྗེ་སྒམ་པོ་པ། དུས་མཁྱེན།
ཕག་གྲུ་པ། འཇིག་རྟེན་གསུམ་གྱི་མགོན་པོ་སོགས་རྡོ་རྗེ་ཐེག་པའི་རྣལ་འབྱོར་གྱི་སྒོ་ནས་མཆོག་གི་དངོས་གྲུབ་བརྙེས་པ་ཤ་སྟག་ཡིན་པས། སྐལ་ལྡན་གྱི་ངོར་ཡེ་ཤེས་ཀྱི་མཁའ་འགྲོ་དང་ལྷན་ཅིག་ཏུ་ཚོགས་ཀྱི་འཁོར་ལོ་བསྐོར་བ་ཡིན་ཏེ། ཇོ་བོའི་རྣམ་ཐར་དུ། འབྲོམ་དང་ནག་ཚོས་གསན་པར། ཇོ་བོའི་གཟིམས་ཆུང་དུ་བུད་མེད་མང་པོའི་སྒྲ་ཤག་ཤག་པ་བྱུང་བ་ལྟར་ཕྱིས་དུས་ཅི་ཡང་མི་སྣང་བར་ཇོ་བོ་ཏིང་ངེ་འཛིན་ལ་བཞུགས་འདུག་པ་དང༌། རྗེ་ཕག་གྲུ་པའི་མདུན་དུ་ཡུལ་གྱི་བུ་མོ་གཞོན་ནུ་མ་འགྲོ་བ་སྟག་ལུང་པས་གཟིགས་ནས་ནང་དུ་བལྟར་ཕྱིན་པས་འཇའ་ཚོན་གྱི་རྣམ་པ་ལས་གཞན་ཅི་ཡང་མ་མཐོང་བ་ལྟ་བུ་དང༌། ཐེག་དམན་ཕྱི་ཉན་ཐོས་དང་ཐུན་མོང་གདུལ་བྱའི་ངོར་ཐེག་དམན་སོ་ཐར་གྱི་ཚུལ་ཁྲིམས་གཙོ་བོར་མཛད་པའི་ཚུལ་སྟོན་པ་མ་གཏོགས། སྔགས་ཀྱི་སྤྲོས་བཅས་ཀྱི་སྤྱད་པ་སྤྱོད་པའི་ཚུལ་མ་བསྟན་པ་བཞིན་ནོ། ། དེ་ཡང་ཕྱི་ཉན་ཐོས་ཀྱི་སྤྱོད་པ་དང༌།
ནང་དུ་བྱང་སེམས་ཀྱི་སྤྱོད་པ་དང༌། གསང་བར་གསང་སྔགས་ཀྱི་སྤྱོད་པ་གསུམ་གྱི་སྒོ་ནས་གདུལ་བྱ་རིགས་ཅན་གསུམ་རྗེས་སུ་འཛིན་པ་འདི་ནི་སེམས་ཅན་གྱི་དོན་བླ་ན་མེད་པ་ཡིན་ཏེ། རྗེ་སྒམ་པོ་པས། ཁོ་བོ་ལ་བླ་མ་གོང་མ་རྣམས་ལས་ལྷག་པའི་ཡོན་ཏན་ཅི་ཡང་མེད་མོད། རྟེན་དགེ་སློང་དུ་ཡོད་པ་འདིའི་མཐུ་ལས་ཕྲིན་ལས་ཆེ་བ་བྱུང་ཞེས་པའི་ཕྱིར། ནང་གསང་སྔགས་ཀྱི་རྣལ་འབྱོར་གྱི་འདོད་ཡོན་ལ་ཆགས་པ་དང་བྲལ་བར་ལོངས་སྤྱོད་ཀྱང༌། ཕྱིའི་ཀུན་སྤྱོད་འདོད་ཡོན་ལ་ལོངས་མི་སྤྱོད་པར་སྡོམ་པ་འོག་མ་ལྟར་སྤྱོད་པ་ནི། གསང་སྔགས་ཀྱི་སྤྱོད་པ་མཆོག་ཏུ་གྱུར་པའི་དོན་ཡིན་གསུངས།། །། ༈ རྡོ་རྗེའི་གསུང༌། བྷུ་ སྔགས་བླ་མེད་ཀྱི་རྫོགས་རིམ་གྱི་ཡང་དག་མཐའ་མངོན་དུ་བྱེད་པ་ལ་ལུས་ཤིན་ཏུ་སྤྲོས་མེད་བྷུ་སུ་ཀུའི་སྤྱོད་པ་མེད་ན་ཞི་བ་ཉན་རང་དུ་གོལ་བར་བྱ་བ་བཏོན་ན།
རྡོ་རྗེའི་གསུང་ལྷད་དང་བྲལ་བར་འགྱུར་རོ། ། མཆན། སུ་ཀུའི་ཆོས་གསུམ་མེད་ན་ཞི་བ་ཉན་རང་ཡིན། ཞེས་པ་དང༌། དེ་འཆད་པ་ན། སྤྱོད་པ་དུས་ཚོད་དང་འབྲེལ་བ་ཞེས་པ་ལ། རྟོགས་པའི་རིམ་པ་ལ་རྩེ་གཅིག་སྤྲོས་བྲལ་རོ་གཅིག་སྒོམ་མེད་རྣལ་འབྱོར་བཞི་ཡོད་པས། དེ་བོགས་དབྱུང་བྱེད་ཀྱི་སྤྱོད་པའང་མི་འདྲ་བ་བཞི་འབྱུང་གསུང༌། བྷུ་ བྷུ་སུ་ཀུ་ནི་ཟ་ཉལ་འཆག་གི་སྒྲ་དོན་དུ་སཾསྐྲྀ་ཏའི་མིང་ཡིག་ཐོག་མ་བཏུས་པ་སྟེ། བྷུ་ནི།
བྷུ་ཛ་ན་ཟ་བ། སུ་ནི་སུསྟ་ན་ཉལ་བ། ཀུ་ནི། ཀུ་ཊམ་ག་མ་བཤང་བར་འགྲོ་བའོ། ། མཆན། བྷུ་ཛ་ན་ཞེས་པའི་རྒྱ་སྐད་འདི་ལ་དགོངས་གཅིག་གི་ཡིག་རྙིང་རྣམས་སུ་དག་མ་དག་ཅི་རིགས་པར་སྣང་གསུང༌། སློབ་དཔོན་ལཱུ་ཡི་པ་ལྟ་བུ་ཞེས་པ་ལ། ལོ་རྒྱུས་མི་འདྲ་བ་མང་དུ་སྣང་ཡང༌། ཡང་ལུགས་གཅིག་ལ། ཉ་པའི་ཤིང་སྤྱིལ་དུ་གནས་བཅས།
ཉའི་རྒྱུ་ལྟོ་བོར་བས་འཚོ་ཞིང་འོད་གསལ་གྱི་ཏིང་ངེ་འཛིན་རྩལ་སྦྱོང་གིས་བཞུགས་པ་ལས། ཇེ་ཞིག་ན་མཚོ་ལུད་ནས་ཉ་ཆེན་པོ་ཞིག་གིས་སློབ་དཔོན་ཁང་པ་དང་བཅས་པ་ཁྱུར་མིད་བྱས་ཏེ། ཉའི་ལྟོ་བར་ལོ་བཅུ་གཉིས་ཕྱག་རྒྱ་ཆེན་པོ་བསྒོམས་པས་མཆོག་གི་དངོས་གྲུབ་ཐོབ་ནས་ཉའི་ལྟོ་བ་ནས་བྱོན་པས་ལཱུ་ཡཱི་པ་སྟེ། ཉའི་ལྟོ་བར་གྲགས་གསུང༌། ཡང་རིག་པ་བརྟུལ་ཞུགས་ཀྱི་སྤྱོད་པ་ནི། དྲོད་ཆེན་པོའི་ལམ་ལ་གནས་པའི་རྣལ་འབྱོར་པ་ཞིག་ལ། བླ་མ་དང་ཡི་དམ་གྱི་ཕྱག་རྒྱ་འདི་ལ་བརྟེན་ནས། འདིས་སྙིང་གའི་མི་ཤིགས་པའི་ནཱ་དཱ་སྟོབས་སུ་གྱུར་པས་ཡེ་ཤེས་ཀྱི་སྟོང་བཞི་འོད་གསལ་དུ་བསྡུས་པའི་ངང་ལས། གཞོམ་མེད་རླུང་སེམས་ཀྱི་ནཱ་ད་ལས་སྒྱུ་ལུས་བཞེངས་པའི་ལམ་ལ་གཅིག་སྒྲིལ་དུ་མཛད་པ་ཉིད་ཀྱིས་ཕྱག་རྒྱའི་སྤྱོད་པའི་དོན་དམ་གོ་ཆོད་ནས། དངོས་སུ་སྤྱོད་པ་གསུམ་མ་མཛད་ཀྱང༌།
སྤྱོད་པས་ལམ་གྱི་རིམ་པ་མཐར་ཕྱིན་པར་བྱས་པ་ཡིན་ནོ། ། འདི་ལྟ་བུའི་རྣལ་འབྱོར་པས་ཡང་ན། ལས་དང་ཡེ་ཤེས་ཀྱི་ཕྱག་རྒྱ་ལ་མི་བརྟེན་པར། རྣམ་པ་ཀུན་གྱི་མཆོག་དང་ལྡན་པའི་སྟོང་པའི་གཟུགས་བརྙན་གྱི་ཕྱག་རྒྱ་ལ་བརྟེན་ནས་སྤྱོད་པ་ཡོངས་སུ་རྫོགས་པར་བྱེད་པ་ཡིན་པས། དཔལ་ས་ར་ཧས། རྨད་བྱུང་ནམ་མཁའི་དཀྱིལ་ཤ་བྷུ་སུ་ཀུ། ། སྟོང་པའི་གཟུགས་མཛེས་ལྟོས་ཤིག་བྷུ་སུ་ཀུ། ། ཞེས་འབྱུང་བའི་ཕྱིར་རོ། ། མཆན། སྤྱོད་པ་གྱིས་ཤིག་པར་ལུང་བསྟན་པ་དང༌།
ཕྱག་རྒྱའི་སྤྱོད་པའི་ཉེ་རྒྱུ་དེ་ལ་ཟླ་བ་གཅིག་གིས་མཐོང་ལམ་མངོན་དུ་བྱེད་པ་ཞིག་དགོས་པ་ཡིན་ཏེ། ཇི་སྐད་དུ། གནང་བ་རྙེད་འགྱུར་སྔགས་པ་ལ། ། རྣལ་འབྱོར་མ་ཡིས་བསྟན་པར་བྱ། ། ཕྱག་རྒྱ་ཆེ་གེ་མོ་ཁྱེར་ལ། ། སེམས་ཅན་དོན་གྱིས་རྡོ་རྗེ་འཛིན། ། ཞེས་དང༌། ཟླ་བ་གཅིག་གིས་སྐལ་ལྡན་པར། འགྱུར་བ་འདི་ལ་ཐེ་ཚོམ་མེད། ། ཅེས་འབྱུང་བའི་ཕྱིར་རོ། །
དེ་ལྟ་བུའི་ནུས་པ་དང་རྫུ་འཕྲུལ་དང་མི་ལྡན་པར་སྤྱོད་པ་དེ་བྱར་མི་རུང་སྟེ། དཔེར་ན། ཇོ་བོ་ལྷ་གཅིག་བོད་དུ་འབྱོན་ཁར་སློབ་མ་རྣལ་འབྱོར་པ་ཞིག་གིས། བདག་སྤྱོད་པ་བགྱི་བར་ཞུ་ཞུས་པས། ད་རུང་མ་རན་མཆི། ནུས་པ་ཇི་ལྟར་བདོག་གསུང་བ་ལ། དེས་ལྕེ་སྤྱང་ལྔ་བརྒྱར་སྤྲུལ། རེ་རེས་དུར་ཁྲོད་ནས་རོ་རེ་ཁར་ཁྱེར། ལྕེ་ཡུལ་བ་ཅིག་བྱས་པས་རོ་དང་ལྕེ་སྤྱང་མི་སྣང་བར་སོང་བས། ཇོ་བོའི་ཞལ་ནས་བཏུབ་པར་འདུག་གསུངས་པ་ནི་ལྷ་དང་བླ་མས་གནང་བ་ཐོབ་པ་ཡིན་ཏེ།
དེ་ལྟ་བུ་མ་ཐོབ་ན་དེ་མི་རུང་བའི་ཕྱིར། ཡང་སློབ་དཔོན་ནག་པོ་སྤྱོད་པ་ཆེན་པོ་དེ་དུས་འཁོར་གྱི་རྒྱུད་ཕྱི་མ་ནས་ལུང་བསྟན་པ་ཡིན་ཡང༌། བླ་མས་མ་གནང་བར་སྤྱོད་པ་ལ་ཞུགས། རྣལ་འབྱོར་ཕོ་མོ་ལྔ་བརྒྱ་ཁྲིད། གདུགས་བདུན་ནམ་མཁའ་ལ་རང་འཁོར་དུ་འགྲོ་ཞིང༌། ཌ་མ་རུ་བདུན་གྱི་སྒྲ་རང་གྲག་ཏུ་བྱས། ཤིང་ཏ་ལ་བདུན་སྲིད་དུ་འཕགས་ཏེ། གནས་ཆེན་དུ་འབྱོན་པའི་ལམ་ཁར། མུ་སྟེགས་ཅན་ཕྲ་མེན་མ་གཉིས་ལྗོན་ཤིང་བསྲུང་བ་ལ་སློབ་དཔོན་གྱིས་ལྟ་སྟངས་ཀྱིས་ཤིང་ཐོག་ཕབ་པས། ཕྲ་མེན་མས་སླར་འབྱར་བར་བྱས་པ།
སློབ་དཔོན་གྱིས་ཕྱིས་ལྟ་སྟངས་ཀྱིས་འབེབས་མ་ནུས་པས། ཕྲ་མེན་མའི་ནུས་པས་སློབ་དཔོན་ལ་གླགས་རྙེད་ནས་སྐུ་ཚེའི་བར་གཅོད་བྱས། སློབ་དཔོན་གྱིས་བར་དོར་མཆོག་གི་དངོས་གྲུབ་གྲུབ་སྟེ། སླར་ལུས་སྔ་མ་ལ་ཞུགས་ནས་ཕྲ་མེན་མ་འདུལ་བར་དགོངས་ཏེ་བྱོན་པ་ན་ཡུལ་དེར་རྒྱལ་ཁྲིམས་ཀྱིས་རོ་ཞག་རེ་ལས་བཞག་ས་མེད་ནས། སློབ་དཔོན་གྱི་སྤུར་བསྲེགས་པས་སླར་འཇུག་མ་ཐུབ་པ་དང༌། སློབ་དཔོན་འབར་བའི་གཙོ་བོ་ལའང་ལོ་རྒྱུས་འདི་འདྲ་ཞིག་ལས་ཕྱིས་སྐྱེ་བ་བརྒྱུད་དེ་མཻ་ཏྲི་པར་འཁྲུངས་ཞེས་གྲག ། དེས་ན་རྣལ་འབྱོར་པ་དེ་ལྟ་བུ་ལའང་དུས་སུ་མ་བབ་པར་སྤྱོད་པའི་ཉེས་དམིགས་དེ་འདྲ་ན། དེང་སང་ཁ་ཅིག་སྔགས་ཀྱི་སྤྱོད་པར་རློམ་ནས། མཚོན་བསྲུང་དང་ཁྱི་བསྲུང་གི་ཐབས་ཙམ་བརྟེན་ནས་མི་གཅོད་གཏོང་ཟེར་བ་འདི། རྒྱུད་སྡེ་ནས་བཤད་པའི་སྤྱོད་པ་རྣམ་པ་གསུམ་གང་དུ་ཡང་གཏན་གཏོགས་པ་མ་ཡིན་ཏེ།
མི་ལ་གཅོད་གཏོང་ཟེར་བ་འདི་བདེ་བར་གཤེགས་པའི་གསུང་རབ་ག་ནའང་ཞལ་མི་གསལ་ཀྱང༌། བོད་འདིར་གྲུབ་ཐོབ་སྨྱོན་པའི་མཚན་ཅན་ཟུང་བྱོན་པ་ཕྱིན་མ་གཏོགས། དེ་ཕན་ཆད་མ་བྱུང་བས་ལུགས་ཁྱད་པར་གྱུར་པ་ཞིག་སྣང་ངོ༌། ། མཆན། རྒྱུད་སྡེ་ནས་མི་ཚེ་ཧྲིལ་པོ་ཧེ་རུ་ཀའི་ཆས་ཞུགས་ཀྱི་སྤྱོད་པ་འདི་མ་གནང་སྟེ། སྤྲོས་བཅས་དང་སྤྲོས་མེད་དང་ཤིན་ཏུ་སྤྲོས་མེད་ཀྱི་སྤྱོད་པ་གསུམ་པོ་ལའང༌། ཤེས་རབ་དང་ཡོ་བྱད་དང་ན་ཚོད་ཀྱི་སྒོ་ནས་ཟླ་ཕྱེད་དང་ཟླ་གཅིག་དང་ཟླ་དྲུག་ལ་སོགས་པ་ཙམ་དུ་སྤྱོད་པའི་དུས་ཀྱི་ངེས་བཟུང་མཛད་པའི་ཕྱིར། སྤྱོད་བསྡུས་ལས། དེ་ལྟར་ཆུང་ངུ་དང་འབྲིང་དང་ཆེན་པོའི་དབྱེ་བ་དང༌། ན་ཚོད་དང་རྗེས་སུ་མཐུན་པར་སྤྱོད་པ་རྣམ་པ་གསུམ་ཟླ་བ་ཕྱེད་དམ་ཟླ་བ་གཅིག་གམ་ཟླ་བ་དྲུག་ལྷག་པར་གྱུར་པས་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་བའི་མཚན་མ་ཉེ་བར་འབྱུང་བར་འགྱུར་ཏེ།
དེ་ལ་མཚན་མ་ནི་འདི་དག་ཡིན་ནོ། ། གཟུགས་ཕྲ་བ་དང༌། རེག་པ་ཡང་བ་དང༌། ཁྱབ་པ་དང༌། ཡང་དག་པར་ཐོབ་པ་ཉིད་དང༌། རབ་ཏུ་སྣང་བ་ཉིད་དང༌། བརྟན་པ་དང༌། དབང་དུ་གྱུར་པ་དང༌། འདོད་དགུར་བསྒྱུར་བ་དང་ཞེས་བྱ་བའོ། ། ཞེས་གསུངས་པས།
སྤྱོད་པ་གྲུབ་པ་ན་དབང་ཕྱུག་གི་ཡོན་ཏན་འདི་དག་ཐོབ་པར་གསུང་ན། དེང་སང་སྤྱོད་པ་མཛད་པར་རློམ་པ་རྣམས་དབང་ཕྱུག་གི་མཚན་མ་འདི་ལྟ་བུ་གྲུབ་པའི་སྤྱོད་པ་ཡིན་མིན་རང་རང་གི་སེམས་ལ་གསལ་བ་དེ་ཡིན། མཆན་གྱིས་མཆན། སྤྱོད་དང་གཅོད་གཉིས་ཀྱི་ཚིག་དོན་ཡང་གཏན་མི་འདྲ་བ་ཙམ་གྱིས་ཀྱང་ཤེས་ནུས་པའི་ཕྱིར་རོ། ། དྲོད་ལ་སོགས་པ་ལ་བརྟན་པ་མ་ཐོབ་པར་སྤྱོད་པ་བྱེད་པ་ནི། དཔལ་གསང་བ་གྲུབ་པ་ལས། དཔེར་ན་སྐྱེས་བུ་ལ་ལ་ཞིག ། སྨན་དང་སྔགས་སོགས་མི་འཛིན་པར། ། དུག་སྦྲུལ་མགོ་ལ་འཛིན་བྱེད་པ། ། གཤིན་རྗེའི་ཁར་འགྲོ་ཁོ་ནར་ཟད། །
དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟ་བྱེད་དེ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་མཐར་ནི་དམྱལ་བར་འགྲོ། ། ཞེས་གསུངས་པས། ཁེ་ཉེན་ཆེ་བའི་གནས་འདི་ལ་ཤིན་ཏུ་གཟབ་པར་བྱའོ་གསུངས། མདོར་ན་སྐབས་འདིའི་གཞན་བཞེད་ནི། ཤིན་ཏུ་སྤྲོས་མེད་ཀྱི་སྤྱོད་པ་ལ་ཟ་ཉལ་འཆག་པ་ཙམ་ལས་གཞན་དགེ་མི་དགེ་ལུང་མ་བསྟན་གང་ཡང་འདུ་མི་བྱེད་པར་གྱི་ནར་གནས་པས་གྲོལ་བར་འདོད་པ་ཡིན་ལ། རང་བཞེད་ནི་རྡོ་རྗེ་ཐེག་པའི་སྤྱོད་པ་རྒྱ་ཆེན་པོ་ལ་འཇུག་པ་ན། ཉོན་མོངས་པ་དང༌།
རང་དོན་ཡིད་བྱེད་དང༌། ཐ་མལ་དང་མཚན་འཛིན་གྱི་རྟོག་པས་སྐད་ཅིག་ཀྱང་བར་མ་ཆོད་པར། སྣང་གྲག་རིག་མྱོང་ཐམས་ཅད་བསྐྱེད་རྫོགས་ཀྱི་རིམ་པས་དག་པ་རབ་འབྱམས་ཀྱི་འཁོར་ལོར་བྱིན་གྱིས་བརླབས་ཏེ་ལོངས་སྤྱོད་དགོས་པས། དུས་དེར་ཕྱིའི་སྤྱོད་ལམ་གྱི་ཆ་ནས་ཟ་ཉལ་འཆག་པ་ཙམ་ལས་གཞན་འཇིག་རྟེན་དང་ཐུན་མོང་དུ་གྱུར་པའི་སྤྱོད་ལམ་སྐད་ཅིག་ཀྱང་མི་སྤྱོད་པའི་ཕྱིར་འདུ་ཤེས་གསུམ་པའི་བྷུ་སུ་ཀུ་པའི་སྤྱོད་པར་མིང་བཏགས་པ་ཙམ་ཡིན་གྱི། འདི་ལྟ་བུ་ལམ་གྱི་གནད་གཟིགས་ནས་བུ་སྟོན་རིན་པོ་ཆེས་སམྦུ་ཊའི་འགྲེལ་པར། དེ་ལྟར་ཤིན་ཏུ་སྤྲོས་མེད་ཀྱི་སྤྱོད་པ་ནི། དབང་པོ་རབ་ཀྱིས་ཡེ་ཤེས་ཀྱི་ཕྱག་རྒྱའམ་ཕྱག་ཆེན་གྱི་རྣལ་འབྱོར་གྱིས་འཁོར་བའི་སྡུག་བསྔལ་དྲན་ཞིང༌། མྱང་འདས་ཀྱི་བདེ་བ་འདོད་པས་ཐ་ན་རྒྱལ་སྲིད་དང་འཇིག་རྟེན་གྱི་དངོས་གྲུབ་སོགས་ལན་ཆགས་པ་སྤངས་ཏེ། ལུས་སྲོག་ལ་ལྟོས་པ་མེད་པར་སྤྱད་པས། འདོད་པའི་དངོས་གྲུབ་ཀྱི་ཡོན་ཏན་བརྒྱད་འཐོབ་སྟེ།
བརྒྱད་ནི། རྡུལ་ཕྲ་རབ་ཀྱི་ངོ་བོ་ཉིད་ཀྱི་ཕྲ་བ། ལུས་ཡང་བས་རེག་སྤངས་པ། འཇིག་རྟེན་གསུམ་པོ་མཐའ་དག་ཁྱབ་པར་བྱེད་པས་ཤིན་ཏུ་ཆེ་བ། སངས་རྒྱས་ཀྱི་ཡོན་ཏན་ཐོབ་པ་ཉིད་ཀྱི་གར་ཡང་ཕྱིན་པ། ཡེ་ཤེས་ཀྱི་སྣང་བ་རབ་ཏུ་གསལ་བར་འོས་པ། དེ་ལ་བརྟན་པར་གྱུར་པ་ཉིད་ཀྱིས་དབང་པོ། སྐྱེ་བོ་ཐམས་ཅད་བདག་ཉིད་ཀྱིས་དབང་བསྒྱུར་བ། འདོད་དགུར་བསྒྱུར་བས་གང་དུ་འདོད་པར་གནས་པ་སྟེ། ཕྲ་མོའི་གཟུགས་དང་རེག་སྤང་བ། །
ཁྱབ་དང་ཡང་དག་ཐོབ་པ་ཉིད། ། རབ་ཏུ་གསལ་དང་བརྟན་པ་ཉིད། ། དབང་ལྡན་འདོད་དགུར་བསྒྱུར་མཐའ་ཅན། ། ཞེས་སོ། ། བྷ་ཛཱ་ན། ཤ་ཡང་ལྟ། གུ་ཊ། བྷུ་སུ་ཀུའི་སྤྱོད་པ་ཟ་བ་དང་ཉལ་བ་དང་བཤང་བར་འགྲོ་བ་ཙམ་གྱི་བྱ་བ་ལ་ཡང་བྱང་ཆུབ་ཀྱི་སེམས་བསྒོམས་པར་བར་མ་ཆད་དུ་སྤྱོད་པ་ཤིན་ཏུ་སྤྲོས་མེད་ཀྱི་སྤྱོད་པས་ཀྱང་སྤྱད་དོ། ། དབང་འབྲིང་གིས། ལས་རྒྱ་ལྷ་མོའི་གཟུགས་ཅན་ལྔའམ་གཅིག་གིས་སྤྲོས་མེད་ཀྱི་སྤྱོད་པ་སྤྱད་ལ།
དབང་རྟུལ་གྱིས། ཐ་མལ་གྱི་ང་རྒྱལ་མེད་པའི་གཞོན་ནུ་མ་མཛེས་མ་རྣམས་དང༌། ལྷན་ཅིག་ཐེ་ཚོམ་མེད་པའི་སེམས་ཀྱིས། ཕྱག་རྒྱ་གླུ་གར་ལ་སོགས་པའི་སྦྱོར་བས་རྟག་ཏུ་བརྩོན་པས་ཉིན་མཚན་དུ་སྤྲོས་བཅས་ཀྱི་སྤྱོད་པས་སྒྲུབ་སྟེ། རྒྱལ་པོ་ཨིནྡྲ་བྷཱུ་ཏི་བཞིན་ནོ། ། དེ་གཉིས་ཀྱང་འདིར་ཅུང་ཟད་བསྟན་ལ། དབང་རྣོན་གྱི་ཤིན་ཏུ་སྤྲོས་མེད་ཀྱི་སྤྱོད་པ་ནི་འདིར་རྒྱས་པར་བསྟན་ནོ། ། སྒྲ་ཇི་བཞིན་པའོ་ཞེས་དང༌། དེ་དང་ཆ་འདྲ་བར་རྗེ་བོ་དོང་བས་དེ་ཉིད་སྙིང་པོར། སྤྲོས་མེད་ཀྱི་སྤྱོད་པ་ནི་ཞི་གནས་ཤིན་ཏུ་དབེན་པར་རང་ཉིད་གཅིག་པུ་ཁོ་ནར་འདུག་ནས།
ཉིན་པར་སྒྱུ་ལུས་ཀྱི་རྣལ་འབྱོར་དང༌། མཚན་མོ་འོད་གསལ་གྱི་རྣལ་འབྱོར་དང་ལྡན་པའམ། ཡང་ན་སྒྱུ་ལུས་སུ་ཡང་ཡང་ལངས་ཏེ་བསོད་ནམས་ཀྱི་ཚོགས་རྒྱ་ཆེན་པོ་བསྐྱེད་པ་དང༌། འོད་གསལ་དུ་ཡང་ཡང་བཅུག་ནས་ཡེ་ཤེས་ཀྱི་ཚོགས་རྒྱ་ཆེན་པོ་སྤེལ་ཏེ། བྷཱུ་སུ་ཀུ་ཙམ་གྱི་སྤྱོད་པ་བྱའོ། ། ཞེས་ཟེར་རོ། ། མཆན། ནང་དུ་འབྲས་བུ་ཕྱག་རྒྱ་ཆེན་པོའི་དངོས་གྲུབ་ཀྱི་ངོ་བོའི་སྒྱུ་ལུས་དང་འོད་གསལ་ཟུང་འཇུག་གི་སྐུ་གྲུབ་པའི་སླད་དུ། ལམ་དུས་སྟོང་པ་བཞི་པའི་འོད་གསལ་གྱིས་མ་དག་པའི་སྒྱུ་ལུས་སུ་མྱུར་བ་མྱུར་བར་གནས་བསྒྱུར་བའི་སྒོ་ནས། གཞི་དུས་ཀྱི་འོད་གསལ་སྒྲིབ་བཅས་སྦྱོང་བྱེད་ཀྱི་བསོད་ནམས་ཚོགས་སོག་གི་སྤྱོད་པ་མི་སྤྱོད་པ་མ་ཡིན་ཏེ།
དེ་མ་སྤྱད་ན་ཚེ་གཅིག་གིས་འཚང་རྒྱ་བར་མི་འགྱུར་བའི་ཕྱིར་རོ། ། འོ་ན་དེ་སྔགས་ཀྱི་སྤྱོད་པས་ཚོགས་བཟླུམས་ཚུལ་ཇི་ལྟར་ཞེ་ན། རྗེ་ནཱ་རོ་པའི་ཀ་དཔེར་སློབ་དཔོན་ཆེན་པོ་ལ་བ་པས། ལོ་ནི་བཅུ་གཉིས་གཉིད་ལོག་ཏེ། ། ཕྱག་རྒྱ་ཆེན་པོའི་དངོས་གྲུབ་ཐོབ། ། ཅེས་འབྱུང་བ་ལྟར། མཆོག་གི་དབུ་མར་ཡེ་ཤེས་ཀྱི་རླུང་སེམས་གཉིས་ཕན་ཚུན་དུ་ནུས་པ་མཐུ་ཅན་དུ་སྦྱངས་པས། སེམས་འོད་གསལ་ཆོས་སྐུ་དང༌། རླུང་སྒྱུ་ལུས་ལོངས་སྤྱོད་རྫོགས་སྐུར་འཚང་རྒྱ་བ་དེའི་ཚེ་རླུང་སེམས་ཀྱི་སྦྱང་བ་ཁྱད་པར་ཅན་དེ་ཉེ་རྒྱུ་རིག་མའི་སྤྱོད་པས་ཚོགས་རྫོགས་པའི་དོད་ཀྱི་ཕྱག་རྒྱའི་བྱ་བ་བྱས་ཏེ་སངས་རྒྱས་པ་ལ་ནི། ཕྱི་སྤྲོས་བཅས་ཀྱི་སྤྱོད་པ་ལ་བརྟེན་དགོས་པ་མ་ཡིན་ཏེ།
སྤྱོད་བསྡུས་ལས། རིམ་པ་འདིས་བྷུ་སུ་ཀུའི་སྤྱོད་པ་ལ་སྤྱོད་དོ། ། ཞེས་གསུངས་པའི་ཕྱིར། སློབ་དཔོན་ཞི་བ་ལྷས། མཆོག་གི་དངོས་གྲུབ་ཚེ་གཅིག་ཏུ་བསྒྲུབས་པའི་ཚེ་ཡང༌། བསོད་ནམས་ཚོགས་སོག་གི་སྤྱོད་པ་བྷུ་སུ་ཀུ་པར་གྲགས་པ་བཞིན་ནོ། ། དེས་ན་ཕྱི་སྤྲོས་བཅས་ཀྱི་སྤྱོད་པ་ལ་མ་རག་པར་ཤིན་ཏུ་སྤྲོས་མེད་རླུང་སེམས་ཀྱི་སྦྱོར་བ་ཁྱད་ཅན་གྱི་སྤྱོད་པས་མཆོག་གི་དངོས་གྲུབ་མཐར་ཕྱིན་ཚུལ་ནི། སྤྱོད་བསྡུས་ལས། དེ་ནས་སྐྱེ་བ་གཅིག་ནས་གཅིག་ཏུ་གོམས་པས། བདག་མེད་པའི་ཆོས་ལ་བསླབས་པས་རྣམ་པར་བསྲེས་པའི་སྦྱོར་བ་ཁོང་དུ་ཆུད་ནས་རང་བཞིན་གྱི་སྣང་བ་དང་གཅིག་ཏུ་འདྲེ་བར་བྱ་སྟེ།
རིམ་པ་འདིས་དོན་དམ་པའི་བདེན་པ་ལ་དམིགས་པར་བྱའོ། ། དེའི་རིམ་པ་ནི་འདི་ཡིན་ཏེ། ཕུང་པོ་ལ་སོགས་པ་ནི་ཁམས་ཕྲ་བ་ལ་གཞུག་གོ ། ཁམས་ཕྲ་བ་ནི་ཡང་སེམས་ལ་གཞུག་གོ ། སེམས་ནི་ཡང་སེམས་པ་ལ་གཞུག་གོ ། སེམས་པ་ནི་ཡང་མ་རིག་པ་ལ་གཞུག་གོ ། དེ་ལྟར་སྦྱར་ནས་གཉིད་ལོག་པར་བྱེད་དོ། ། དེ་ལ་དུས་འདིར་ནི་སེམས་དང་སེམས་པ་མ་རིག་པ་ལ་ཞུགས་པའི་སྐད་ཅིག་ལ་དྲན་པ་བརྗེད་པའོ། ། ཕྱིས་ནི་བརྗོད་པ་ཡང་མེད་པའི་ཡེ་ཤེས་ཀྱི་ངོ་བོ་ཉིད་འོད་གསལ་བའོ། ། ཡང་གྲོལ་བ་ན་རླུང་གིས་རང་བཞིན་རྙེད་དེ་གང་གི་རྨི་ལམ་གཞན་དག་འབྱུང་བ་ནི།
ཇི་སྲིད་རྣམ་པར་ཤེས་པ་མི་གཡོ་བ་དེ་སྲིད་དུ་གཉིད་ལོག་ནས་འོད་གསལ་བར་བལྟ་བྱ་སྟེ། དེ་ནི་སོ་སོར་རང་གིས་རིག་པའི་ལུས་དང་ངག་དང་སེམས་དང་བྲལ་བའི་དོན་དམ་པའི་བདེན་པ་ནང་གི་མངོན་པར་བྱང་ཆུབ་པ་ཞེས་བྱའོ། ། རིམ་པ་འདིས་ལུས་ཀྱི་དཀྱིལ་འཁོར་ལ་གནས་པའི་དེ་བཞིན་གཤེགས་པའི་ཚོགས་རྣམས་བསད་པར་བྱ་ཞིང་དེ་བཞིན་ཉིད་ལ་གཞུག་པར་བྱས་ན་སྐལ་བ་བཟང་པོའི་དངོས་གྲུབ་ཐོབ་པར་འགྱུར་ཏེ། སྤྲོས་པ་དང་བཅས་པ་དང་སྤྲོས་པ་མེད་པའི་སྤྱོད་པ་ལ་ལྟོས་པ་མེད་པར་ཤིན་ཏུ་མྱུར་བར་འདིར་རང་གི་གཟུགས་ཡོངས་སུ་བརྗེ་བར་འགྱུར་རོ། ། ཞེས་བྱ་བའི་དོན་ཏོ་ཞེས་གསུངས་སོ། ། མདོར་ན་མདོ་སྔགས་ཀྱི་སངས་རྒྱས་ལ་ཡང་ཆུས་བཅུས་པའི་ཨ་རུ་ར་དང༌། འོ་མས་བཅུས་པའི་ཨ་རུ་ར་ལྟར་མཆོག་དམན་གྱི་ཁྱད་ཡོད་པར་གསུངས་པ་བཞིན། སློབ་པ་འཕགས་པ་ལ་ཡང་ཁྱད་པར་ཡོད་པར་གྲུབ་སྟེ། མདོ་སྔགས་ཀྱི་ཚོགས་གཉིས་ཀྱི་སྤྱོད་པ་ལ་མཆོག་དམན་དང་རྒྱ་ཆེ་ཆུང་གི་ཁྱད་ཞུགས་པའི་ཕྱིར། དེ་སྐད་དུ་ཡང༌།
གྲུབ་ཆེན་ཀརྨ་པཀྴིས་མོ་གྷོའི་དིང་རིའི་ཚད་མ་ལས། ཤེས་རབ་དྲི་མེད་རང་བྱུང་རྡོ་རྗེ་དང༌། སྐུ་ལྔ་ཡོངས་སུ་རྫོགས་པའི་འཇམ་དཔལ་གྱི་བར་ན་བརྒྱུད་པ་ཡོད་ཀྱང་ཉན་མེད་ཀྱང་ཉན། བརྒྱུད་པ་ཡོད་པ་ནི་ཀུན་ཏུ་བཟང་པོ་དང་རྡོ་རྗེ་འཆང་ཐ་དད་མེད་པ་མན་ཆད་ནས། ད་ལྟ་རླུང་སེམས་འདུས་ཚུལ་གྱི་ཉམས་སྣང་འཇམ་དཔལ་ཡན་ཆད་དུ་ཡེ་ཤེས་དབྱིངས་ཀྱི་བརྒྱུད་པ་བར་མ་ཆད་པའོ། ། བརྒྱུད་པ་མེད་པ་ནི། འཁོར་ལོ་ལྔའི་ཕོ་བྲང་དུ་རླུང་སེམས་འདུས་ཚུལ་གྱིས། དབྱེར་མེད་ལྔའི་འཇམ་དཔལ་མཐོང་སྣང་ཐོས་སྣང་རང་གིས་རང་ཉིད་ལ་སྟོན་ཅིང་རང་གིས་རང་ཉིད་ལ་ཞུ་བའི་ཉམས་མྱོང་གི་བྱེ་བྲག་མཐའ་ཡས་པའི་འཇམ་དཔལ་དང་ཐ་དད་མེད་པའི་ཕྱིར་བརྒྱུད་པ་མེད་པའོ། ། དེ་ཕྱིར་མཚན་ཉིད་ཀྱི་ཚོགས་སྦྱོར་དང་གསང་སྔགས་ཀྱི་ཚོགས་སྦྱོར་གཉིས་ཀྱི་བར་ན་ཡང་མཐོ་དམན་གནམ་ས་ཙམ་རྒྱུག་པ་སྟེ། མཚན་ཉིད་པའི་ཚོགས་ལམ་ཆེན་པོ་མཐར་ཐུག་གི་གཞུང་བཤད་བྱེད་པའི་ཡོན་ཏན་གྱིས།
སྔགས་ཀྱི་རྣམ་རྟོག་མཐུ་བརྟས་པའི་རླུང་སེམས་འདུས་ཚུལ་གྱི་ཚོགས་ལམ་ཆུང་ངུའི་སྔ་ལྟས་ཙམ་ལའང་མི་ཏོ་ན། སྲིན་བུ་མེ་ཁྱེར་གྱི་འོད་ལ་ཉི་མའི་དཀྱིལ་འཁོར་འཛིན་པ་ཡིན་ནམ་མིན། མཁས་འདོད་རྣམས་ཀྱིས་མཁྱེན་པར་མཛོད། ཅེས་གསུངས་པ་ཡིན་ནོ། ། ཉོན་མོངས་པ་ཤིན་ཏུ་ཕྲ་བ་འདུག་ན་དེ་ཡང་སྤོང་དགོས་ཞེས་པ་ནི། ཉེ་རྒྱུའི་སྤྱོད་པའི་སྐབས་སུ་རིག་མའི་འདོད་ཡོན་སོགས་ལ་ཐ་མལ་དུ་རྟོགས་ན་དམ་ཚིག་ཉམས་པར་འགྱུར་བས། ཐ་མལ་གྱི་ཞེན་འཛིན་ཕྲ་མོའང་སྤོངས་དགོས་པའི་དོན་ཡིན་གསུངས། སློབ་དཔོན་ཆོས་མཆོག་གིས་དགེ་འདུན་གྱི་ཞལ་ཏ་མཛད་པའི་ལོ་རྒྱུས་འདི་ལ་སློབ་དཔོན་གྱིས་ཞལ་ཏ་མཛད་དུ་དགོངས་རེ་བཞིན། དེ་རིང་ཚུལ་ཁྲིམས་ལ་ཉེས་པས་མ་གོས་ན་ཤིང་སྐམ་འདི་ལས་མེ་ཏོག་འབྱུང་བར་གྱུར་ཅིག་ཅེས་བརྗོད་པས། མེ་ཏོག་ཁྲ་ཕུང་ཕུང་ཡོང་བ་ལ་སྐབས་ཤིག་ན་མུ་སྟེགས་གདུག་ཐོགས་འཁོར་འབུམ་གྱིས་བསྐོར་བ་ཞིག་བྱུང་བ།
པཎྜི་ཏ་རྣམས་ཀྱིས་བརྟུལ་ཏེ་སངས་རྒྱས་ཀྱི་བསྟན་པ་ལ་བཅུག་པས་དགྱེས་ཆེས་ཏེ། གཙུག་ལག་ཁང་གི་ལྡེ་མིག་གླད་ལ་བསྐོར་བའི་བག་མེད་པ་ལ་ཤོར་བས། དེ་ཉིན་བདེན་སྟོབས་བརྗོད་ཀྱང་མེ་ཏོག་མ་བྱུང་ཟེར་བ་གྲགས་ཆེ་ལ། འདིར་བཀོད་པའི་གཏམ་རྒྱུད་དང་མི་མཐུན་པར་སྣང་གསུངས།
ཆེན་པོ་བཞི་ལྡན་ཞེས་པ་ལ། འཁོར་ལོ་བཞིའི་ཚད་མེད་བཞི་གང་རུང་ལ་ངོས་བཟུང་ཡང་རུང་གསུངས། བྲལ་བ་དང་རྣམ་པར་སྨིན་པའི་ཡོན་ཏན་ཞེས་པ་ལ། སྤང་བྱ་སྤངས་པའི་འགོག་པ་ཐོབ་པ་ནི་བྲལ་འབྲས་དང༌། དེ་སྟོབས་ཀྱི་ཡོན་ཏན་ནི་སྟོབས་བཅུ། མི་འཇིགས་པ་བཞི་མ་འདྲེས་པའི་ཆོས་བཅོ་བརྒྱད་དེ་སོ་གཉིས།
དགེ་བའི་རྩ་བ་ཡོངས་སུ་རྫོགས་པའི་སྐུ་ནི་ ཐེག་ཆེན་པས་འདི་སྐབས་ཀྱི་འབྲས་བུ་ནི་སྐྱེས་བུ་བྱེད་པ་དང༌། བདག་པོའི་འབྲས་བུ་མཚན་ཉིད་པ་ཡིན་ལ། རྣམ་སྨིན་གྱི་འབྲས་བུ་ནི་བཏགས་པ་བ་ཡིན་ཏེ། ཟག་མེད་ཀྱི་དགེ་བ་ལ་རྣམ་སྨིན་གྱི་འབྲས་བུ་མི་འབྱུང་བའི་ཕྱིར། ཞེས་ཟེར་རོ། ། ཐེག་དམན་ལུགས་ཀྱི་བྱང་སེམས་སོ་ཐར་སྐྱེ་ངེས་པ་ལ་གནས་པ། རྟེན་ཕོ་དང་ལས་ཀྱི་ངོ་བོ་ཟག་བཅས་བསམ་བྱུང་གི་དགེ་བ་དང༌། བསགས་ཡུལ་སངས་རྒྱས་དང༌། དུས་སངས་རྒྱས་པའི་བསྐལ་པ་བརྒྱ་ལུས་པ་ན་གཟུགས་སྐུའི་མཚན་དཔེ་སོགས་འཕེན་པར་བྱེད་པས།

རྣམ་སྨིན་གྱི་འབྲས་བུ་མཚན་ཉིད་པར་འདོད་དེ། མཛོད་ལས། དེ་ནི་འཛམ་གླིང་འཕོ་གྱུར་ཉིད། ། མངོན་སུམ་སངས་རྒྱས་ལ་སེམས་པ། ། བསམ་པ་ལས་བྱུང་བསྐལ་པ་བརྒྱ། ། ལུས་པ་དག་ཏུ་འཕེན་པར་བྱེད། ། ཅེས་འབྱུང་བའི་ཕྱིར། མཆན། ཚོམས་དང་པོ་གཞན་རྐང་དུ་འགྲེལ་བ་འདི་ལ་མཆན་བརྒྱ་དང་སུམ་ཅུ་སོ་གསུམ་ཡོད། རྣམ་པར་སྨིན་པའི་འབྲས་བུ་དང༌། དེའི་སྟོབས་ཀྱི་ཡོན་ཏན་ནི་མཚན་སུམ་ཅུ་རྩ་གཉིས་སོ། །
ནམ་མཁའ་མཛོད་ཅེས་སོགས་ལ། སྦྱིན་པའི་ཕར་ཕྱིན་རྫོགས་པའི་རྒྱུར་ནམ་མཁའ་མཛོད་ཀྱི་ཏིང་ངེ་འཛིན་ཞེས་སོགས་ནི་དཔེར་མཚོན་པ་ཙམ་ཡིན་ལ། དེ་བཞིན་དུ་ཚུལ་ཁྲིམས་ཀྱི་ཕར་ཕྱིན་རྫོགས་པའི་རྒྱུར། ནམ་མཁའ་མཛོད་ཀྱི་ཚུལ་ཁྲིམས་ཞེས་སོགས་སྦྱར་བར་རིགས་ཏེ། བླ་མེད་བྱང་ཆུབ་ཐོབ་པའི་རྒྱུར་མཁའ་དང་མཉམ་པའི་ཕྱིན་དྲུག་རྫོགས་དགོས་པའི་ཕྱིར་ཞེས་གསུངས། ཞི་བ་ཐོབ་འདོད་ཀྱི་སེམས་འདུག་ན་སྤངས་ནས་ཞེས་པ་ལ། རང་ཉིད་ཁོ་ན་ཞི་བ་ཐོབ་འདོད་སྤོང་དགོས་པ་ཡིན་གྱི། རང་ཞི་བ་ཐོབ་འདོད་སྤོང་དགོས་པ་མིན་གསུངས། གནས་སྐབས་ཀྱི་གཞན་དོན་ཞེས་སོགས་ལ། ཕྱོགས་རིས་སུ་ལྷུང་བའི་གཞན་དོན་ཉན་རང་གིས་ཀྱང་སྒྲུབ་ལ།
སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཕྱོགས་རིས་སུ་ལྷུང་བ་ནམ་མཁའ་དང་ཆོས་ཀྱི་དབྱིངས་གར་ཁྱབ་ཏུ་གཞན་གྱི་དོན་བྱེད་པ་ཡིན་གསུངས། བདག་པོ་ཚགས་སུ་བཅུག་ནས་ཞེས་པ་ནི། རང་དོན་གྱི་ཚགས་སུ་རྟོགས་པའི་གདེང་ཐོབ་པ་ཞིག་གིས་གཞན་དོན་བྱ་དགོས་པའི་དོན་ཡིན་ཞེས་གསུངས། རྒྱལ་བའི་ཏོག་གཅིག་ཐུབ་ཆེན་ཆོས་ཀྱི་རྗེ། རྒྱལ་མཆོག་འཇིག་རྟེན་མགོན་པོའི་གསུང་གི་མཛོད། ། རྒྱལ་བའི་གསུང་གི་སྙིང་པོ་བསྡུས་ཏེ་གསུངས། ༡ ། འདི་ཚུལ་དཔག་ཡས་ནམ་མཁའི་མཐའ། ། འཕགས་པའི་འདབ་བཟང་དབང་པོས་ཀྱང༌། ། རྟོགས་བྱར་མིན་ན་བྱིས་པའི་བློ། །
བུང་བའི་གཤོག་རྩེས་ཇི་ལྟར་དཔོགས། ༢ ། དེ་སླད་བློ་དམན་བརྗེད་ངས་པས། ། གསུང་བཞིན་ལ་རྟོགས་སྒྲོས་ཉམས་དང༌། ། གོ་རིམ་འཁྲུགས་དང་སྒྲོ་སྐུར་སོགས། ། ཉེས་ཚོགས་གང་མཆིས་བཤགས་པར་བགྱི། ༣ ། དགེ་བའི་འོད་དཀར་ཟླ་འོད་ཟིལ་གནོན་དེས། ། བཟོད་མེད་དུཿཁས་མནར་བའི་འགྲོ་འདི་དག ། མི་བདེན་བདེན་རྟོགས་འཁྲུལ་པའི་རྒྱུན་ཆད་ནས། །
དྭགས་བརྒྱུད་མཆོག་གི་གོ་འཕང་འགྲུབ་གྱུར་ཅིག ༤ ། ཁམས་གསུམ་ཆོས་ཀྱི་འཁོར་ལོས་བསྒྱུར་བའི་རྒྱལ་པོ་ཆེན་པོ་བཅོམ་ལྡན་འདས་དཔལ་མི་བསྐྱོད་བཟང་པོའི་ཞབས་ཀྱིས་སྐྱོབ་པ་འཇིག་རྟེན་མགོན་པོའི་སེང་གེའི་ཁྲི་ཆེན་པོ་ལ་མངོན་པར་དབང་བསྐུར་བའི་གདན་རིམ་བཅོ་ལྔ་པ། ཆོས་ཀྱི་རྗེ་སྐྱུ་ར་རིན་པོ་ཆེ་རིན་ཆེན་རྣམ་རྒྱལ་བའི་ཞལ་སྔ་ནས་དང༌། རྒྱལ་བ་གར་གྱི་དབང་པོའི་ངོ་བོ་དཔལ་མཁའ་སྤྱོད་པ་དྲི་མེད་དཔལ་ཡེ་ཤེས་ཀྱི་སྤྲུལ་པའི་སྐུ། དཀོན་མཆོག་ཡན་ལག་གི་ཞལ་སྔ་ནས་ལ་སོགས་པ། དག་པའི་འཁོར་གྱི་དབུས་སུ་བཀའ་སྩལ་པ་ཟིན་བྲིས་སུ་བགྱིས་པ་ལས། ལྟ་སྒོམ་སྤྱོད་པའི་གནད་བསྡུས་ཀྱི་ཚོམས་དེ་དང་པོ་དགེ་བར་གྲུབ་བོ། ། མངྒལཾ།། །། ༄༅། །ཨོཾ་སྭསྟི་སིདྡྷི་རསྟུ།
དེང་འདིར་གསུང་རབ་རིན་ཆེན་འཕྲུལ་པར་དུ། ། བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། ། བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། ། སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། ། བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། །
བསྟན་འགྲོའི་དོན་ཆེན་བླ་མེད་མཛད་བཞིན་དུ། ། དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། ། མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག ། དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། ། མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག །
འཇིག་རྟེན་དབང་ཕྱུག་ཕྱག་ན་པདྨོ་ཡི། ། ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག ། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། ། བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། ། ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། །
ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག ། ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། ། མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་ ༧ རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
