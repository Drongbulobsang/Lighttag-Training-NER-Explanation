འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༡༠
དམ་པའི་ཆོས་དགོངས་པ་གཅིག་པ་ཀར་ཊཱིཀ་ལས།དྲུག་པ་རྟེན་འབྲེལ་གྱི་ཚོམས་ཀྱི་ཊཱིཀ་ཆེན།
)$ ༄༅། །དམ་པའི་ཆོས་དགོངས་པ་གཅིག་པ་ཀར་ཊཱིཀ་ལས། དྲུག་པ་རྟེན་འབྲེལ་གྱི་ ཚོམས་ཀྱི་ཊཱིཀ་ཆེན་བཞུགས་སོ། ། ༄༅། །ལུགས་འབྱུང་འཁོར་བའི་རྟེན་འབྲེལ་ཕྱིར་བཟློག་སྟེ། ། ཆོས་རྣམས་རྟེན་ཅིང་འབྲེལ་པ་ཙམ་ཉིད་དུ། ། ལེགས་པར་མཁྱེན་ནས་གཞན་ལ་འདོམས་མཛད་པ། ། བཅོམ་ལྡན་མི་བསྐྱོད་ཞབས་པད་སྤྱི་བོར་ལེན། ། ཆོས་རྣམས་ཐམས་ཅད་ལྟོས་བཞག་རྟེན་འབྲེལ་ཙམ། ། རང་གི་མཚན་ཉིད་ཀུན་གྱིས་སྟོང་ན་ཡང༌། ། བྱ་བྱེད་འཆིང་གྲོལ་འཐད་པའི་ངེས་གསང་གི །
ཁྱད་ཆོས་འགའ་ཞིག་གསལ་བར་བྱེད་དོ་ཀྱེ། ། དེ་ཡང་དྲུག་པ་རྟེན་འབྲེལ་གྱི་ཚོམས་ལ་རྩ་ཚིག་བཅོ་ལྔ་ལས། ༈ དང་པོ་རྡོ་རྗེའི་གསུང༌། དགེ་མི་དགེ་གཉིས་སུ་བཅད་པས་ལུང་མ་བསྟན་མེད་ཅེས་པ་འདི་ནི་རྡོར་གསུང་ཆེས་ལྷད་དང་བཅས་པ་ཉིད་ཀྱིས་དག་པར་བཏོན་ན་འདིར་འགྱུར་སྟེ། ལུང་མ་བསྟན་ལ་བསྒྲིབ་མ་སྒྲིབ་གཉིས་སུ་དབྱེར་ཡོད་པ་བཞིན་དགེ་མི་དགེ་ལ་སྒྲིབ་མ་སྒྲིབ་གཉིས་སུ་དབྱེར་མེད་བྱ་བའི་རྡོར་གསུང་ཞིག་དང༌། ས་ཐོབ་པའི་བྱང་སེམས་རྫོགས་པའི་སངས་རྒྱས་རྟག་ཏུ་དགེ་བ་སྤྱད་པ་ལས་ལུང་དུ་མ་བསྟན་པར་མི་བཞུགས་ཤིང༌། སངས་རྒྱས་ཀྱི་སའི་ཆོས་ཡིན་ན་མི་དགེ་བ་ལྟ་ཅི་སྨོས་ལུང་མ་བསྟན་ཡང་མེད་པར་གཅིག་ཏུ་དགེ་བ་ཉིད་དུ་གྲུབ་ཅེས་པའི་རྡོར་གསུང་གཉིས་འདིར་འོང་བ་ཡིན་ཏེ། དེའི་རྡོར་གསུང་དང་པོའི་དོན་ལ་ཕྱོགས་སྔ་ནི་འདི་ཡིན་ཏེ། ཁ་ཅིག་དགེ་བས་སྒྲིབ་པ་ཐམས་ཅད་འཇོམས་པར་བྱེད་པ་ཉིད་ཀྱི་སྒྲིབ་པ་སྤོང་བྱེད་དང༌། ཟག་པ་ལས་གྲོལ་བྱེད་ཡིན་ཀྱང་མཐའ་གཅིག་ཏུ་སྒྲིབ་པ་མིན་པར་ཡང་སྨྲ་མི་ནུས་ཏེ།
ཕྱག་འཚལ་བ་སོགས་ཀྱི་དགེ་བས་སངས་རྒྱས་ལ་ཆགས་པ་ལྟ་བུ་སྒྲིབ་པ་ཉིད་དུ་བཤད་པའི་ཕྱིར། ཇི་སྐད་དུ། དེ་བཞིན་གཤེགས་པ་ལ་སོགས་པ་ལ་ཕྱག་འཚལ་བ་ལ་སོགས་པ་ནི་བསོད་ནམས་ཀྱི་ཚོགས་ཀྱི་རྒྱུ་ཡིན་པ་ཉིད་ཀྱི་གཉེན་པོ་ཡིན་མོད་ཀྱི་ཆགས་པ་ཕྲ་མོའི་ངོ་བོ་ཉིད་ཀྱིས་རྣམ་པ་ཐམས་ཅད་དུ་མ་ཡིན་པས་མི་མཐུན་པའི་ཕྱོགས་ཡིན་ནོ། ། ཞེས་འབྱུང་བས་སོ། ། གཞན་ཡང་མི་དགེ་བ་སྒྲིབ་པ་སྤྱིར་ཡིན་ཀྱང་དམིགས་བསལ་སྒྲིབ་པ་མིན་པ་ཡོད་དེ། གཞན་དོན་དུ་ལུས་ངག་གི་མི་དགེ་བ་བདུན་གནང་བ་དང་གསང་སྔགས་སུ་ཁྱད་པར་གྱི་དམ་ཚིག་བཞི་སྤྱད་པར་བསླབ་པ་ལྟ་བུའི་ཚེ་མི་དགེ་བ་དེ་སྒྲིབ་པ་ཡིན་པ་ལྟ་ཞོག ། སྒྲིབ་པ་འཇོམས་བྱེད་ཉིད་དོ། ། ཞེས་ཟེར་རོ། ། ཞལ་སྔ་ནས། འདི་ལྟ་བུའི་དྭོགས་པ་དང་དེ་སེལ་བའི་ལན་ལེའུ་གོང་མ་རྣམས་སུ་ཡང་དངོས་ཤུགས་ཀྱིས་རྒྱས་པར་བཤད་ཡོད་དེ།
འདི་ནི་ཐར་པ་དོན་གཉེར་གྱི་བླང་དོར་ལ་ཆེས་གཅེས་པ་ཉིད་དུ་མཐོང་བའི་ཕྱིར། ད་ནི་འདིར་ཡང་ཅུང་ཟད་བརྗོད་ན། ཕྱག་འཚལ་བའི་བཀུར་སྟིའི་མཆོད་པའི་དགེ་བའི་རང་ལྡོག་དེ་སྒྲིབ་པར་འགྱུར་བའི་སྐབས་མེད་དེ། དེ་ཐར་པ་དང་ཐམས་ཅད་མཁྱེན་པ་གང་ལའང་སྒྲིབ་བྱེད་མ་ཡིན་པའི་ཕྱིར་ཏེ། ཉོན་མོངས་པ་དང་ཤེས་བྱའི་སྒྲིབ་པ་གང་ཡང་མ་ཡིན་པའི་ཕྱིར་རོ། ། འོ་ན། རྒྱལ་ལ་སོགས་ལ་ཆགས་པ་ཕྲ། ། ཞེས་བྱ་བ་ནི། བཅོམ་ལྡན་འདས་ལ་གུས་པ་ཆེན་པོས་ཕྱག་འཚལ་བ་ན་སྟོན་པ་ལ་མངོན་ཞེན་དུ་བཟུང་བ་དང༌། ཕྱག་འཚལ་བ་སོགས་ཀྱི་དགེ་བ་ལ་དངོས་བདེན་དུ་བཟུང་བའི་ཆ་གང་ཡིན་པ་ནི་སྒྲིབ་པ་ཡིན་ཏེ།
གནས་ཚུལ་ལ་རྨོངས་པའི་ཕྱིན་ཅི་ལོག་གི་ཤེས་པ་ཡིན་པའི་ཕྱིར། འོ་ན་དེ་ལྟ་བུའི་སྒྲིབ་པ་དེ་ཇི་ལྟར་སྤོང་ཞེ་ན། ཇི་སྐད་དུ། དེ་བཞིན་གཤེགས་པ་ལ་དམིགས་པ་ཡང་མི་མཐུན་པའི་ཕྱོགས་ཡིན་ནོ། ། འོ་ན་ཇི་ལྟར་སྤང་ཞེ་ན། ཆོས་རྣམས་རང་བཞིན་གཅིག་པར་ནི། ། ཤེས་པས་ཆགས་པ་སྤོང་བ་ཡིན། ། ཞེས་བྱ་བ་གསུངས་ཏེ། གཟུགས་ལ་སོགས་པའི་ཆོས་ཐམས་ཅད་རང་བཞིན་གཅིག་པ་ཁོ་ན་སྟེ། འདི་ལྟ་སྟེ།
རང་བཞིན་མེད་པ་ཞེས་ཤེས་པ་དང་ཤེས་བྱ་མཉམ་པ་ཉིད་དུ་གཅིག་པར་ཡོངས་སུ་ཤེས་པ་ནི་ཆགས་པ་སྤོང་བ་ཡིན་ནོ། ། ཞེས་འབྱུང་བས། དེའི་གཉེན་པོར་ནི། ཆོས་ཐམས་ཅད་ཀྱི་ཆོས་ཉིད་རང་བཞིན་མེད་པའི་ཚུལ་གྱིས་ལྟ་སྒོམ་སྤྱོད་གསུམ་ཉིད་གཞི་ལམ་འབྲས་གསུམ་གྱི་ཆོས་ཀྱི་སྟེང་དུ་གཏན་ལ་ཕབ་ནས་ཉམས་སུ་བླང་བྱ་ཉིད་དུ་བསྔགས་པ་ཡིན་ནོ། ། ཅི་མི་དགེ་བ་དེ་མི་དགེ་བ་ཉིད་ཀྱི་མཚན་ཉིད་འཛིན་ནུས་ནི། ངན་སོང་དང་འཁོར་བ་ལ་སོགས་པ་སྐྱེད་པར་བྱེད་ཅིང་ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་བྱེད་ཅིག་སྟེ། དེ་ལ་དེའི་མིང་གིས་བཏགས་པ་ཞིག་དང༌། ཡང་ན་མི་དགེ་བའི་ལས་ལྟར་སྣང་ཡང་དེའི་དགེ་བའི་བྱ་བ་བྱེད་པ་དང༌། མི་དགེ་བའི་ལས་ཡིན་ཀྱང༌། དེ་མི་དགེ་བ་ཡིན་པའི་ཆ་ནས་མི་དགེ་བའི་ནུས་པ་མི་བསྐྱེད་པར་ཐབས་ཤེས་ཀྱི་གཞན་དབང་གི་ནུས་པས།
མི་དགེ་བ་དེ་དགེ་བ་ཉིད་ཀྱི་ནུས་པར་ན་འཕོས་པའི་རྟེན་འབྲེལ་ལས་དེ་དགེ་བར་སོང་བའི་དགེ་བ་དེ་དགེ་བ་གཞན་གང་གིས་ཀྱང་འགྲན་མི་བཟོད་པའི་དགེ་བ་མཆོག་བླ་ན་མེད་པ་ལ་མི་དགེ་བར་བཏགས་ཤིང་རྟོག་གེ་པ་དག་དེ་ལ་མི་དགེ་བར་འཛིན་པ་ཞིག་དང་གཉིས་ཡོད་པ་ལས། དང་པོ་ནི། སྒྲིབ་པ་མ་ཡིན་པའི་སྐབས་རྣམ་པ་ཀུན་ཏུ་མི་སྲིད་དེ། ཐར་པ་དང་ཐམས་ཅད་མཁྱེན་པ་དོན་གཉེར་དག་གིས་སྤང་བྱ་ཡིན་པའི་ཕྱིར། གཉིས་པ་དེ་ལ་མིང་མི་དགེ་བར་བཏགས་ཤིང་མཆོག་གི་དགེ་བ་བློ་གྲོས་ཀྱི་ཁང་བུར་མ་ཆུད་པ་དག་དེ་མི་དགེ་བའོ་སྙམ་དུ་འཛིན་པ་དག་ཆེས་མང་མོད་ཀྱང༌། དེ་ནི་དགེ་བ་ཉིད་དུ་ཟད་པས་སྒྲིབ་པ་ཡིན་པའི་གནས་ཡོད་པ་མ་ཡིན་པའི་ཕྱིར། དེའང་བྱང་སེམས་གཞན་དོན་དུ་ལུས་ངག་གི་མི་དགེ་བ་བདུན་ལ་སྤྱད་པར་གནང་བ་ལྟ་བུ་སྤྱད་པ་ན་ལས་དེ་ཆོས་ཅན། མི་དགེ་བ་མཚན་ཉིད་པ་མ་ཡིན་ཏེ། མི་དགེ་བ་ལྟར་སྣང་ཡིན་པའི་ཕྱིར་དང༌། བྱང་ཆུབ་སེམས་དཔའི་དགེ་སློང་གིས་དེ་ལྟར་སྤྱད་པ་ནའང་རྩ་བའི་ལྟུང་བ་འབྱུང་བ་མ་ཡིན་གྱི་ལྟུང་བའི་གཟུགས་བརྙན་ལས་མ་འདས་པའི་ཕྱིར་དང༌།
དེ་ལྟའི་སྤྱོད་པ་དེ། འཕགས་པའི་དབང་དུ་ན་དེ་ཁོ་ན་ཉིད་ཡིད་བྱེད་ཀྱི་ཐབས་མཁས་ཀྱི་ཕ་རོལ་ཏུ་ཕྱིན་པ་ཉིད་ཡིན་པའི་ཕྱིར་དང༌། སོ་སྐྱེའི་བྱང་སེམས་ཀྱི་དབང་དུ་ན་མོས་པ་ཡིད་བྱེད་ཀྱི་ཐབས་མཁས་ཀྱི་ཕར་ཕྱིན་རྗེས་མཐུན་པར་གྲུབ་པར་ཉིད་ཀྱི་ཕྱིར། ཡང་གསང་སྔགས་ཀྱི་ཐབས་ཤེས་ཁྱད་ཅན་གྱི་གཞན་དབང་གིས་ཁྱད་པར་དུ་བྱས་པའི་མི་དགེ་བ་དགེ་བའི་བདག་ཉིད་དུ་རྟེན་འབྲེལ་གྱི་ཆོས་ཉིད་ཀྱིས་ན་འཕོས་པའི་དགེ་བ་བླ་ན་མེད་པ་དེ་ནི་མི་དགེ་བ་ཡིན་པ་ལྟ་ག་ལ་ཞིག ། དགེ་བ་འདི་ལྟ་བུའི་གོང་དུ་གྱུར་པའི་དགེ་བ་ཡོད་པ་མ་ཡིན་ཏེ། དགེ་བ་དེ་ཁྱད་པར་རྡོ་རྗེ་འཛིན་པའི་དམ་ཚིག་དང་སྤྱད་པ་སྤྱོད་པའི་བརྟུལ་ཞུགས་ཡིན་པའི་ཕྱིར། སྤྱད་པ་འདི་ལ་སྤྱོད་པར་མ་བྱས་པར་ནི། རྡོ་རྗེ་འཆང་གི་གོ་འཕང་ཐོབ་པར་འགྱུར་བ་མིན་ཏེ། དཔལ་གསང་བ་གྲུབ་པར། སྦས་པའི་བརྟུལ་ཞུགས་ངོ་བོ་ཉིད། །
སྒྲུབ་པ་པོ་ལ་བདག་གིས་བརྗོད། ། གསང་བ་སྤྱོད་པ་མཆོག་བཟང་པོ། ། དངོས་གྲུབ་ཀུན་སྟེར་ཐབས་བཅས་པ། ། རྡོ་རྗེ་སེམས་དཔའི་གནས་གང་ཡིན། ། ཚེ་འདིས་ལ་ལས་ཐོབ་པ་འགྱུར། ། ཞེས་དང༌། སྔགས་པས་འདི་ལྟར་སྒོམ་བྱས་ལ། ། རང་གི་ལུས་མཆོག་བསྒོམ་པར་བྱ། ། དམད་པར་གྱུར་པ་མ་ལུས་པ། ། དཔྱད་པ་མེད་པར་བྱ་བ་ཉིད། །
བཙུན་མོའི་རང་བཞིན་མེ་ཏོག་ནི། ། བྱང་ཆུབ་སེམས་དང་བཅས་གྱུར་པ། ། བླང་ལ་གསུང་གི་རྡོ་རྗེ་ཅན། ། བདེ་བ་ཆེན་པོ་ཡང་དག་མཆོད། ། གླང་པོ་ཁྱི་རྟ་རྔ་མོ་ཡིས། ། སྒྲོན་མ་མི་ལས་བྱུང་བ་དག ། སྔགས་པས་རྟག་ཏུ་བཟའ་བྱ་ཞིང༌། ། གཞན་དུ་བཟའ་བར་མི་བྱའོ། ། དེ་ཉིད་རྣལ་འབྱོར་འདི་ཡིས་ནི། ། གང་ཞིག་རྟག་ཏུ་གོམས་བྱེད་པ། །
རྡོ་རྗེ་པད་མའི་ཏིང་ངེ་འཛིན། ། དེ་ནི་འགྲུབ་གྱུར་ཐེ་ཚོམ་མེད། ། ཅེས་དང༌། གཅིག་ཏུ་དམ་ཚིག་གོམས་བྱེད་ན། ། དེ་ཉིད་བླ་མེད་འགྲུབ་པར་འགྱུར། ། ཤིན་ཏུ་གསང་བའི་གྲོགས་དག་ཉིད། ། དེ་ཉིད་ཤེས་ཤིང་མཆོག་གྱུར་པ། ། དེ་དག་ལྷན་ཅིག་དམ་ཚིག་རྣམས། ། རྒྱུད་ལས་གསུངས་པ་སྤྱད་པར་བྱ། ། བུད་མེད་བཟང་དང་ལོངས་སྤྱོད་བཟང༌། །
དེ་བཞིན་གནས་མལ་བཟང་སོགས་ཀྱིས། ། དེ་ཉིད་གོམས་པས་ངལ་གྱུར་པའི། ། ཡེ་ཤེས་ལྡན་པས་འགྲུབ་པར་འགྱུར། ། ཞེས་སོགས་བླ་ན་མེད་པའི་རྒྱུད་སྡེ་རབ་འབྱམས་དང་དེའི་དགོངས་འགྲེལ་གྲུབ་པའི་སློབ་དཔོན་དག་གིས་མཛད་པར་མཐའ་ཀླས་པ་ཉིད་དུ་གུས་པ་ཆེན་པོས་ཐེ་ཚོམ་དང་བྲལ་བར་རང་ཉམས་ཀྱི་སྤྱོད་ཡུལ་དུ་ད་ལྟ་མ་གྱུར་ཀྱང༌། བརྒྱུད་ནས་འགྱུར་བའི་སྨོན་པ་དང་བཅས་ཏེ་ལྟ་བར་གྱིས་ཤིག ། སྤྱིར་ཡང་ཆགས་སྡང་རྨོངས་སོགས་ཙམ་གྱི་བསམ་པའི་བློ་རིས་ལ། ཉོན་མོངས་སུ་གྱུར་པའི་ཆགས་སྡང་རྨོངས་སོགས་ཀྱིས་ཁྱབ་པ་མ་ཡིན་ཏེ། སྲིད་ཞི་གཉིས་ཀ་ལ་ཆགས་པ་དང་བྲལ་བའི་བྱང་ཆེན་ལ་མཚན་མར་མི་བལྟ་བ་ཉིད་ཀྱི་ཐོབ་འདོད་ཀྱི་ཆགས་པ་དང༌། ལྷའི་བུ་ལ་སོགས་པ་དང་མ་རུངས་པ་གཞན་དག་ཚར་བཅད་པའི་ཆེད་དུ་ཞི་སོགས་ཀྱི་ལས་བཞི་དང་ལས་ཆེན་བཅུ་གཉིས་སོགས་ཀྱི་སྐབས་སུ་རྣལ་འབྱོར་པ་གང་དག་སྡང་བ་དང་ཁེངས་པ་དང་ང་རྒྱལ་བ་སོགས་ཀྱི་བྱ་བར་གསུངས་པའི་སྡང་སོགས་དང༌། ཡང་དག་པའི་ཤེས་རབ་ཀྱིས་མི་ཤེས་པའི་སྒྲིབ་པའི་ཆ་ཐམས་ཅད་སད་ཅིང་རྨོངས་པར་བྱེད་པའི་རྨོངས་པ་ལ་སོགས་པ་དུ་མ་ཞིག་མཐོང་བའི་ཕྱིར་དང༌།
སྲོག་གཅོད་སོགས་ཀྱི་ལུས་ངག་ཡིད་གསུམ་གྱི་སྦྱོར་བའི་རིག་བྱེད་ལ། མི་དགེ་བར་གྱུར་པའི་སྲོག་གཅོད་པའི་ལས་ཡིན་པས་ཁྱབ་པ་མ་ཡིན་ཏེ། དཔའ་བོ་དང་རྣལ་འབྱོར་མ་དག་རང་གཞན་སྨིན་པ་དང་གྲོལ་བ་དང་ཚར་གཅོད་པ་དང་རྗེས་སུ་འཛིན་པའི་ཆེད་ཀྱི་ཀུན་ཏུ་དགེ་བའི་སྲོག་དང་ལོངས་སྤྱོད་འཕྲོག་པ་དང་འཁྲིག་པའི་དགྱེས་སྤྱོད་རོལ་གར་མཐའ་ཡས་པ་ལ་དབང་བསྒྱུར་བར་མཐོང་བའི་ཕྱིར་རོ། ། དགོངས་གཅིག་རྙིང་མར། ཤེས་བྱ་ལ་དགེ་མི་དགེ་ལུང་མ་བསྟན་གསུམ་གསུང་བའི་དགེ་མི་དགེ་གཉིས་སུ་མ་འདུས་པའི་ལུང་མ་བསྟན་མི་བཞེད་དོ་ཞེས་བཀོད་གདའ་བ་ནི་སྐྱོབ་པའི་དགོངས་པར་དྲི་ཙམ་ཡང་འགྲོ་བ་མ་ཡིན་ཏེ། དེ་ལྟ་ན་ཐེག་པ་ཆེ་ཆུང་གི་ཆོས་མངོན་པ་མཐའ་དག་དང་འགལ་བའི་ཕྱིར། དེ་ཡང་དོན་གྱིས་ཆོས་ཐམས་ཅད་ཕུང་ཁམས་སྐྱེ་མཆེད་དུ་འདུས་པས། ཁམས་བཅོ་བརྒྱད་ལ་དགེ་མི་དགེ་ལུང་མ་བསྟན་གསུམ་དུ་རྣམ་པར་བཞག་པའི་ཚུལ་ནི་མཛོད་ལས། ལུང་མ་བསྟན་བརྒྱད་དེ་དག་ཉིད། ། གཟུགས་སྒྲ་མ་གཏོགས་གཞན་རྣམ་གསུམ། །
ཞེས་འབྱུང་བས་དེའི་དོན་ནི། ཐོགས་བཅས་སུ་བཤད་པའི་གཟུགས་ཅན་བཅུ་པོ་གང་དག་ཡིན་པ་དེ་དག་ཉིད་ལས་གཟུགས་སྒྲ་གཉིས་ནི་དགེ་མི་དགེ་ཡང་འགྱུར་བས་དེ་གཉིས་མ་གཏོགས་པའི་དབང་པོ་ལྔ་དང་དྲི་རོ་རེག་བྱ་རྣམས་སོ། ། ཁམས་གཞན་བཅུ་པོ་དག་ནི་ཅི་རིགས་པར་དགེ་མི་དགེ་ལུང་མ་བསྟན་རྣམ་པ་གསུམ་ཡིན་ཏེ། དེ་ལ་གཟུགས་སྒྲ་ནི་རིག་བྱེད་ཀྱིས་བསྡུས་པ་དག་ཀུན་སློང་གི་དབང་གིས་དགེ་མི་དགེ་ལུང་མ་བསྟན་གསུམ་ག་དང༌། རྒྱུད་ཀྱིས་བསྡུས་ཀྱང་རིག་བྱེད་ཀྱིས་མ་བསྡུས་པ་དང༌། རྒྱུད་ཀྱིས་མ་བསྡུས་པ་ཐམས་ཅད་ནི་ངོ་བོ་ཉིད་ཀྱི་ལུང་མ་བསྟན་ནོ། ། སེམས་ཀྱི་ཁམས་བདུན་ནི། གྲོགས་མ་ཆགས་པ་དང་ཆགས་པ་ལ་སོགས་པ་དང་མཚུངས་པར་ལྡན་པས་དགེ་མི་དགེ་དང་གཞན་ལུང་མ་བསྟན་ཀྱང་ཡིན་ནོ། ། ཆོས་ཀྱི་ཁམས་བརྟགས་འགོག་ནི་དོན་དམ་པ་དང༌། དད་སོགས་དགེ་བའི་ས་མང་པོ་རྣམས་ངོ་བོ་ཉིད་དང༌།
དེ་དག་གི་གྲོགས་སེམས་བྱུང་རྣམས་མཚུངས་ལྡན་དང༌། དགེ་བའི་རིག་བྱེད་མ་ཡིན་པ་དང་ཐོབ་པ་དང་མཚན་ཉིད་དང་སྙོམས་འཇུག་གཉིས་ཀ་ཀུན་སློང་གི་དགེ་བ་ཡིན་ཅིང༌། དུག་གསུམ་དང་ངོ་ཚ་ཁྲེལ་མེད་ངོ་བོ་ཉིད་དང༌། དེ་དག་གི་གྲོགས་སེམས་བྱུང་མཚུངས་ལྡན་དང༌། མི་དགེ་བའི་རིག་བྱེད་མ་ཡིན་པ་དང༌། ཐོབ་པ་དང་མཚན་ཉིད་ཀུན་སློང་གི་མི་དགེ་བ་ཡིན་ལ། རྣམ་སྨིན་སྐྱེས་ལ་སོགས་པའི་སེམས་བྱུང་དང་སྲོག་དང་སྐལ་མཉམ་ལ་སོགས་པ་ནི་ལུང་མ་བསྟན་ནོ། ། དགེ་སོགས་གསུམ་པོ་དེ་ལ་མཚན་ཉིད་ནི། ཡུན་དུ་བདེ་བ་དང་མི་བདེ་བ་དང་དགེ་དང་མི་དགེར་ལུང་དུ་བསྟན་དུ་མེད་པ་སྟེ། ཁ་ཅིག་རྣམ་སྨིན་ལུང་དུ་བསྟན་དུ་མེད་པའོ་ཞེས་པ་ནི།
ཟག་མེད་ལའང་ཐལ་བར་འགྱུར་རོ་ཞེས་ཟེར་རོ། ། དེ་ལྟ་ན་དགེ་དང་མི་དགེ་ལུང་མ་བསྟན་དུ་འགྱུར་བས། དམ་པ་རྣམས་ཀྱིས་བསྔགས་པ་དང༌། རྣམ་སྨིན་མི་འདོད་པ་བསྐྱེད་པ་དང༌། བླང་དོར་དུ་མ་གྲུབ་པའོ་ཞེས་བཤད་དེ། བླང་དོར་དུ་གྲུབ་པ་ཡང་སྲིད་དོ། ། ཞེས་ཁ་ཅིག་ཟེར་རོ། ། ཁྱད་པར་ལུང་དུ་མ་བསྟན་པ་དེའི་དབྱེ་བ་ནི། ལུང་མ་བསྟན་པ་དེ་ལ་འདུས་མ་བྱས་བརྟན་ཅིང་རྟག་པ་ནམ་མཁའ་དང་བརྟགས་མིན་གྱི་འགོག་པ་དག་ལ་མཚུངས་ལྡན་ནམ་སློང་བ་ལ་སོགས་པའི་རྣམ་གྲངས་མེད་པར་དོན་དམ་པར་ལུང་མ་བསྟན་པ་དག་ཡིན་ཏེ། དགེ་བ་དང་མི་དགེ་བའི་མཚན་ཉིད་གཞི་དང་བྲལ་བའི་ཕྱིར།
ངོ་བོ་ཉིད་ཀྱི་ལུང་མ་བསྟན་ནི། བུམ་པ་ལྟ་བུ་བེམས་པོ་རྣམས་དང༌། འདོད་ཁམས་སུ་སྒྲིབ་པ་ལ་འཇིག་ཚོགས་མཐར་འཛིན་དང༌། གོང་མ་ན་ཉོན་མོངས་པ་ཐམས་ཅད་དོ། ། མཚུངས་ལྡན་ནི། བཟོ་སེམས་ལ་སོགས་པ་དང་མཚུངས་པར་ལྡན་པའོ། ། ཀུན་སློང་ནི། བཟོ་དང་སྤྱོད་ལམ་དང་སྤྲུལ་པ་དང་རྣམ་སྨིན་སྐྱེས་ཀྱི་ལུས་ངག་གི་རིག་བྱེད་དང་སྐྱེ་བ་སོགས་དང་ཐོབ་པའོ། ། ཞེས་སྨོས་པ་ནི་མཛོད་ལས་འབྱུང་བ་ལྟར་བརྗོད་ལ། ད་ནི་ཆོས་མངོན་པ་གོང་མ་དག་གི་ལུང་མ་བསྟན་པའི་རྣམ་པར་བཞག་པ་བརྗོད་དེ།
ཇི་སྐད་དུ། ཅིའི་ཕྱིར་ལུང་དུ་མ་བསྟན་པར་བཏགས་ཤེ་ན། ངོ་བོ་ཉིད་དང༌། འབྲེལ་པ་དང༌། རྗེས་སུ་འབྲེལ་པ་དང༌། སློང་བ་དང༌། དོན་དམ་པ་དང༌། སྐྱེ་བས་ཐོབ་པ་དང༌། སྦྱོར་བ་དང༌། མདུན་དུ་བྱ་བ་དང༌།
ཕན་གདགས་པ་དང༌། ཉེ་བར་སྤྱད་པ་དང༌། ཡོངས་སུ་འཛིན་པ་དང༌། གཉེན་པོ་དང༌། ཉེ་བར་ཞི་བ་དང༌། རྒྱུ་མཐུན་པས་ཀྱང་ལུང་དུ་མ་བསྟན་པར་བལྟའོ། ། ཁམས་བརྒྱད་དང༌། སྐྱེ་མཆེད་བརྒྱད་དང༌། ཕུང་པོ་དང༌། ཁམས་དང༌།
སྐྱེ་མཆེད་ལྷག་མ་རྣམས་ཕྱོགས་གཅིག་གོ ། བདག་ལ་ཆོས་དང་ཆོས་མིན་པ་དང་བྲལ་བར་མངོན་པར་ཞེན་པ་སྤང་བའི་ཕྱིར། ངོ་བོ་ཉིད་ཀྱི་ལུང་དུ་མ་བསྟན་པ་གང་ཞེ་ན། ཁམས་དང་སྐྱེ་མཆེད་དང་གཟུགས་ཅན་བརྒྱད་དང་མཚུངས་པར་ལྡན་པ་དང་བཅས་པའི་ཡིད་དང་སྲོག་གི་དབང་པོ་དང་རིས་མཐུན་པ་དང༌། མིང་གི་ཚོགས་དང༌། ཚིག་གི་ཚོགས་དང་ཡི་གེའི་ཚོགས་སུ་འབྲེལ་པས་ལུང་དུ་མ་བསྟན་པ་གང་ཞེ་ན། སྡང་བ་ཡང་མིན། དྭང་བ་ཡང་མིན་པའི་སེམས་རྗེས་སུ་གྱུར་པའི་མིང་དང་ཚིག་དང་ཡི་གེ་དེ་དག་ཉིད་ཀྱིས་ཡོངས་སུ་ཟིན་པའི་སེམས་ལས་བྱུང་བའི་ཆོས་རྣམས་སོ། ། རྗེས་སུ་འབྲེལ་བས་ལུང་དུ་མ་བསྟན་པ་གང་ཞེ་ན། དེ་དག་ཉིད་ཀྱི་བརྗོད་པའི་བག་ཆགས་སོ། །
སློང་བས་ལུང་དུ་མ་བསྟན་པ་གང་ཞེ་ན། དེ་དག་ཉིད་ཀྱིས་ཡོངས་སུ་ཟིན་པའི་སེམས་དང་སེམས་ལས་བྱུང་བའི་ཆོས་རྣམས་ཀྱི་གང་ཀུན་ནས་སློང་བའི་ལུས་ཀྱི་ལས་དང་ངག་གི་ལས་སོ། ། དོན་དམ་པས་ལུང་དུ་མ་བསྟན་པ་གང་ཞེ་ན། ནམ་མཁའ་དང་སོ་སོར་བརྟགས་པ་མིན་པའི་འགོག་པའོ། ། སྐྱེ་བས་ཐོབ་པའི་ལུང་དུ་མ་བསྟན་པ་གང་ཞེ་ན། མི་དགེ་བའི་ཆོས་རྣམས་དང་དགེ་བ་ཟག་པ་དང་བཅས་པའི་ཆོས་རྣམས་ཀྱི་རྣམ་པར་སྨིན་པའོ། ། སྦྱོར་བས་ལུང་དུ་མ་བསྟན་པ་གང་ཞེ་ན། ཉོན་མོངས་པ་ཅན་ཡང་མིན་དགེ་བ་ཡང་མིན་པའི་སེམས་དང་ལྡན་པའི་སྤྱོད་ལམ་དང་བཟོའི་གནས་སོ། ། མདུན་དུ་བྱས་པས་ལུང་དུ་མ་བསྟན་པ་གང་ཞེ་ན། འདི་ལྟ་སྟེ།
ལྷའི་རིས་གང་ཡང་རུང་བ་ལ་བརྟེན་པ་མདུན་དུ་བྱས་ནས་འཚེ་བའམ་ལྟ་བ་ངན་པ་རྣམ་པར་སྤངས་ཏེ་ལྷ་རྟེན་བྱེད་པ་དང༌། གང་དུ་སྐྱེ་བོ་བསོད་ནམས་ཡང་མི་བསྐྱེད་ལ། བསོད་ནམས་མ་ཡིན་པ་ཡང་མི་བསྐྱེད་པར་ལྷ་རྟེན་འཛུགས་པའོ། ། ཕན་འདོགས་པས་ལུང་དུ་མ་བསྟན་པ་གང་ཞེ་ན། འདི་ལྟ་སྟེ། བྲན་དང་གླ་མི་དང༌། ལས་བྱེད་པ་རྣམས་བུ་དང་ཆུང་མ་རྣམས་ལ་སྡང་བ་ཡང་མིན། དྭང་བ་ཡང་མིན་པའི་སེམས་ཀྱིས་སྦྱིན་པ་བྱིན་པའོ། ། ཉེ་བར་སྤྱད་པས་ལུང་དུ་མ་བསྟན་པ་གང་ཞེ་ན། སོ་སོར་བརྟགས་པའང་མིན་ལ།
ཉོན་མོངས་པ་ཅན་ཡང་མིན་པའི་སེམས་ཀྱིས་ལོངས་སྤྱོད་པའོ། ། ཡོངས་སུ་འཛིན་པས་ལུང་དུ་མ་བསྟན་པ་གང་ཞེ་ན། འདི་ལྟ་སྟེ། བཟོའི་གནས་ལ་གོམས་པའི་ཕྱིར་མ་འོངས་པ་ན་དེའི་ངོ་བོའི་ལུས་ཡོངས་སུ་འཛིན་པ་སྟེ། དེས་མྱུར་བར་མྱུར་བར་བཟོའི་གནས་དེ་དག་ལ་བསླབ་པ་མཐར་ཕྱིན་པར་འགྱུར་བའོ། ། གཉེན་པོས་ལུང་དུ་མ་བསྟན་པ་གང་ཞེ་ན། འདི་ལྟ་སྟེ། སོ་སོར་མ་བརྟགས་པས་སྨན་བསྟེན་པའོ། ། ཉེ་བར་ཞི་བས་ལུང་དུ་མ་བསྟན་པ་གང་ཞེ་ན། གཟུགས་དང་གཟུགས་མེད་པ་ན་སྤྱོད་པའི་ཉོན་མོངས་པ་སྟེ་ཞི་གནས་དང་ལྡན་པའི་ཕྱིར་རོ། །
རྒྱུ་མཐུན་པས་ལུང་དུ་མ་བསྟན་པ་གང་ཞེ་ན། སྤྲུལ་པའི་སེམས་དང་ལྷན་ཅིག་སྐྱེས་པའོ། ། ཞེས་གསུངས་སོ། །
དེ་ཡང་མ་བསྒྲིབས་ལ་ལུང་དུ་མ་བསྟན་པ་ནི། འབྲས་བུ་ཐར་པ་ལ་མ་སྒྲིབས་པས་ན་མ་སྒྲིབས་པ་སྟེ། རྣམ་སྨིན་གྱི་ཆ་ཙམ་པོ་འདི་མ་སྤངས་ཀྱང༌། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ལྷག་བཅས་ཀྱི་མྱ་ངན་ལས་འདས་པ་ཐོབ་པ་ལ་མི་སྒྲིབ་པའི་ཕྱིར། ཡང་ན་སུམ་ཅུ་པ་ལས། མ་སྒྲིབ་ཞེས་བྱ་བ་འདི་ཡིད་ཀྱི་ས་པའི་ཉེ་བའི་ཉོན་མོངས་པ་གློ་བུར་བ་རྣམས་ཀྱིས་རྙོགས་མ་ཅན་དུ་མ་བྱས་པས་ན་མ་སྒྲིབས་པར་བཞག་གོ ། ཞེས་བཤད་པའང་ཡོད་དོ། །
སྒྲིབ་ལ་ལུང་མ་བསྟན་ནི། ཡིད་ཀྱི་ས་པའི་ཉེ་བའི་ཉོན་མོངས་པ་གློ་བུར་བ་རྣམས་ཀྱི་རྙོགས་མ་ཅན་དུ་བྱས་པའི་ཆ་ནས་དེར་བཞག་པ་སྟེ། བསྡུ་བ་ལས། སྒྲིབ་པ་ནི་ངོ་བོ་ཉིད་ཀྱི་ཉོན་མོངས་ཅན་ཡིན་པ་དང༌། སྐྱོན་ཆགས་པའི་ཕྱིར་རོ། ། ཞེས་འབྱུང་ངོ༌། ། དགོངས་གཅིག་རྙིང་མར། དགེ་མི་དགེར་མ་འདུས་པའི་ལུང་མ་བསྟན་མེད་པའི་སྒྲུབ་བྱེད་དུ། ལུང་མ་བསྟན་མཐའ་དག་མི་དགེ་བ་ཡིན་པ་དང༌། དེ་ཡང་ལྷན་སྐྱེས་ཤེས་1$00001401$1000140སྒྲིབ་ཏུ་གྱུར་པའི་མ་རིག་པ་ཡིན་པས།
སངས་རྒྱས་པའི་དུས་ན་ལུང་མ་བསྟན་དེ་སྔོན་ལ་སྤངས་པས་མ་འདྲེས་པའི་ཆོས་བཅོ་བརྒྱད་ཀྱི་ཡ་གྱལ་མ་བརྟགས་བཏང་སྙོམས་མི་མངའ་བྱ་བ་དེ་འབྱུང་གསུང་ཞེས་བྲིས་གདའ་བ་ཐམས་ཅད་ནི་འགལ་ཞིང་འཁྲུལ་པ་ཉིད་རྒྱུན་མར་སྨྲས་པ་ཡིན་ཏེ། ལུང་མ་བསྟན་གྱི་ནམ་མཁའ་སོགས་མི་དགེ་བ་ཡིན་ན་ནམ་མཁའ་ལུས་ངག་ལ་སོགས་ཀྱི་ལས་སུ་ཐལ་བ་དང༌། མི་དགེ་བ་ཡང་མི་དགེ་བཅུ་ལྟ་བུ་ལ་བསམ་པ་ཡིན་ན་ཤེས་སྒྲིབ་ཏུ་གྱུར་པའི་ཉོན་མོངས་ཅན་མིན་པའི་མ་རིག་པ་ལྷན་སྐྱེས་སུ་ག་ལ་རུང་སྟེ། དེ་ནི་ཉོན་སྒྲིབ་མངོན་གྱུར་པ་དག་གིས་བསྐྱེད་པའི་ལུས་ངག་ཡིད་གསུམ་གྱི་ལས་ཡིན་པའི་ཕྱིར་དང༌། ལུས་ངག་ཡིད་གསུམ་གྱི་ལས་མི་དགེ་བ་བསགས་བཞིན་པའི་ཤེས་རྒྱུད་ལ་ཤེས་སྒྲིབ་ཏུ་གྱུར་པའི་ལྷན་སྐྱེས་ཀྱི་མ་རིག་པ་སྤྱོད་པས་ལུས་ངག་གི་མི་དགེ་བའི་ལས་སོགས་དེ་ཡིན་མི་དགོས་པ་ཉིད་ཀྱི་ཕྱིར་དང༌། ལུང་མ་བསྟན་ཤེས་བྱ་ལ་མེད་པ་དང༌། དེ་ཡོད་པ་དེ་མི་དགེ་བ་ཡིན་པར་འགལ་ཞིང༌། ཡང་ལུང་མ་བསྟན་མི་དགེ་བ་དང་གཅིག་པ་ཉིད་ཀྱི་ལུང་མ་བསྟན་དེ་སངས་རྒྱས་པའི་དུས་ན་སྔོན་ལ་སྤང་ན་ལུང་མ་བསྟན་ཤེས་བྱ་ན་མེད་དོ། ། ཞེས་བཤད་པ་དང་འགལ་ལ། ལུང་དུ་མ་བསྟན་པའི་ཆོས་སངས་རྒྱས་ཀྱི་མ་བརྟགས་བཏང་སྙོམས་མི་མངའ་བའི་མ་འདྲེས་པའི་ཆོས་སུ་གནས་གྱུར་དགོས་པའི་ཁུངས་ཡང་སྟོན་རིགས་པའི་ཕྱིར།
དེ་ལྟ་ན་ནོངས་པའི་ཁུར་ཧ་ཅང་ལྕི་བ་འཛིན་པ་ནི་ཆེས་ངལ་བས་སྡུག་བསྔལ་བ་བསྐྱེད་པ་ལས་གཞན་ལེགས་པར་བདེ་བ་ཅིའང་མེད་དོ། ། རྡོར་གསུང་གཉིས་པའི་དོན་ནི། སྤྱིར་བྱང་ཆུབ་སེམས་དཔའ་གཞན་གྱི་དོན་ལ་བརྩོན་པ་ཉིད་ཀྱིས་སེམས་ཅན་ཐམས་ཅད་སྲིད་ཞིར་མི་གནས་པའི་བྱང་ཆེན་ལ་འགོད་པ་ཡིན་ལ། དེའི་ཆེད་ཀྱི་རྩོལ་བ་ནི་བྱང་ཆུབ་སེམས་དཔའ་མགོ་ལ་མེ་ཤོར་བའང་ཤོར་དུ་བཅུག་ནས་བྱང་ཆེན་གྱི་ལམ་ལ་བརྩོན་དགོས་པ་དང་དེ་ལྟར་བརྩོན་པར་འགྱུར་བ་ཁོ་ན་གསུང་རབ་ལས་འབྱུང་བའི་ཕྱིར། དོན་མེད་པར་ལུང་མ་བསྟན་དུ་འདའ་བ་མ་ཡིན་ཏེ། རྒྱན་རྩ་འགྲེལ་ལས། རྣམ་པར་དབྱེ་བའི་སྒོ་ནས་ནི། ། བསྡུ་བ་དམན་དང་འབྲིང་དང་མཆོག ། ཕལ་ཆེར་དོན་མེད་དོན་ཡོད་དང༌། ། རྣམ་ཀུན་དོན་ཡོད་ཤེས་པར་བྱ། །
འདི་ནི་བསྡུ་བའི་རྣམ་པའི་རྣམ་པ་རབ་ཏུ་དབྱེ་བའོ། ། དེ་ལ་བྱང་ཆུབ་སེམས་དཔའ་རྣམས་ཀྱི་བསྡུ་བ་དམན་པ་དང་འབྲིང་མཆོག་གི་ཐེག་པ་གསུམ་ལ་རབ་ཏུ་ཞུགས་པ་དག་ལ་རིག་པར་བྱ་སྟེ་གོ་རིམ་བཞིན་ནོ། ། ཕལ་ཆེར་དོན་མེད་པ་ནི་མོས་པས་སྤྱོད་པའི་ས་ལའོ། ། ཕལ་ཆེར་དོན་ཡོད་པ་ནི་ས་ལ་ཞུགས་པ་རྣམས་ཀྱིའོ། ། རྣམ་པ་ཐམས་ཅད་དུ་དོན་ཡོད་པ་དེ་ས་བརྒྱད་པ་ལ་སོགས་པ་སྟེ། སེམས་ཅན་གྱི་གདོན་མི་ཟ་བར་འགྲུབ་པའི་ཕྱིར་ཞེས་འབྱུང་ལ། ཁྱད་པར་ས་ཐོབ་ནས་ལུང་དུ་མ་བསྟན་པའི་སེམས་མི་འབྱུང་བ་ནི། ཀུན་ལས་བཏུས་ཀྱི་འགྲེལ་པར། བྱང་ཆུབ་སེམས་དཔའ་སྨོན་ལམ་གྱི་སྟོབས་ཀྱིས་སྐྱེ་བ་རྣམས་ཀྱི་འཆི་འཕོ་བའི་སེམས་ལ་སོགས་པ་ནི་ཐམས་ཅད་ཀྱང་གཅིག་ཏུ་དགེ་བར་རིག་པར་བྱའོ་ཞེས་འབྱུང་བས། སོགས་ཁོང་ནས།
བར་མ་དོའི་སེམས་དང་སྐྱེ་སྲིད་ཀྱི་སེམས་བསྡུའོ། ། དེར་མ་ཟད་བྱང་ཆུབ་སེམས་དཔས་རང་གཞན་གྱི་བྱས་པའི་མི་དགེ་བ་དང་ལུང་དུ་མ་བསྟན་པའི་ལས་ཐམས་ཅད་ཀྱང་དགེ་བར་བསྒྱུར་བར་བྱེད་པ་ཉིད་ཀྱིས་འབྲས་བུ་བདེ་བ་ཁོ་ན་བསྐྱེད་པར་བྱེད་པ་ཡིན་ཏེ། ཇི་སྐད་དུ། དེ་ལྟར་གནས་པའི་མཁས་པ་ལ། ། བསོད་ནམས་མི་འགྱུར་གང་ཡང་མེད། ། ཅེས་དང༌། བསམ་པས་བྱང་ཆུབ་སེམས་དཔའ་ལ། ། དགེ་བ་འམ་ནི་མི་དགེ་བ། ། ཐམས་ཅད་དགེ་བ་ཉིད་འགྱུར་ཏེ། ། གང་ཕྱིར་སེམས་ནི་དེ་གཙོ་ཕྱིར། །
ཞེས་དང༌། ཡུམ་བརྒྱད་སྟོང་པར། ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། འཇིག་རྟེན་གྱི་ལས་ཀྱི་མཐའ་དང་བཟོའི་གནས་གང་ཡིན་པ་དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྦྱོར་བར་བྱེད་དེ། གང་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྦྱོར་བར་མི་བྱེད་པའི་ཆོས་ནི་འགར་ཡང་མི་མཐོང་ངོ༌། ། ཞེས་དང༌། རིན་ཆེན་སྡུད་པར། མཁས་པ་འོད་བྱེད་རྣམས་ཀྱི་ཤེས་རབ་དེ་ལྟར་སློབ། ། དགེ་བ་མ་ཡིན་སེམས་གཅིག་ཙམ་ཡང་བསྐྱེད་མི་བྱེད། ། ཅེས་འབྱུང་ངོ༌། །
སངས་རྒྱས་ཀྱི་ཐུགས་རྒྱུད་ལ་བྱེ་བྲག་ཏུ་སྨྲ་བས། ཐུབ་པའི་རབ་ཏུ་འཇུག་བྱེད་དགེ་བ་དང་ལུང་མ་བསྟན་ལས་རྗེས་སུ་འཇུག་བྱེད་ཀྱང་དགེ་བ་དང་ལུང་མ་བསྟན་དུ་འདྲ་བ་འབྱུང་བའམ། ཡང་ན་སྟོན་པ་ནི་དམན་པར་མི་འགྱུར་བས་དགེ་བ་ལས་ལུང་མ་བསྟན་དུ་མི་འགྱུར་གྱི། དགེ་བ་ལས་དགེ་བ་དང་ལུང་མ་བསྟན་ལས་ཀྱང་དགེ་བ་ཁོ་ན་འབྱུང་བས་རྗེས་སུ་འཇུག་བྱེད་དེ་ནི་དགེ་བ་ཁོ་ན་ཡིན་ནོ་ཞེས་ཟེར་རོ། ། སྡེ་པ་གཞན་དག་ན་རེ། སངས་རྒྱས་རྣམས་ཀྱི་རྒྱུད་ནི་རྟག་ཏུ་མཉམ་པར་བཞག་པའི་ཕྱིར་སྤྱོད་ལམ་བཞི་ཅར་ཡང་དགེ་བ་ཁོ་ནར་རྒྱུད་གཅིག་པ་ཡིན་གྱི་ལུང་མ་བསྟན་གྱི་སེམས་མེད་དེ། མདོ་ལས། གླང་ཆེན་གཤེགས་ནའང་མཉམ་པར་བཞག ། གླང་ཆེན་བཞེངས་ནའང་མཉམ་པར་བཞག ། གླང་ཆེན་མནལ་ནའང་མཉམ་པར་བཞག །
བཞུགས་ནའང་མཉམ་པར་བཞག་པ་ཡིན། ། ཞེས་གསུངས་པའི་ཕྱིར། བྱེ་བྲག་ཏུ་སྨྲ་བ་ནི་སངས་རྒྱས་ཀྱི་ཐུགས་ནི་སྤྱོད་ལམ་བཞི་ཅར་དུ་བཞུད་དོ་སྙམ་པ་ལ་སོགས་པ་དགོངས་པ་ཉེ་བར་གནས་པས་ཐུགས་མི་བཞེད་བཞིན་དུ་ཡུལ་ལ་མི་འཇུག་པའི་ཕྱིར་མདོ་ལས་དེ་སྐད་དུ་གསུངས་ཀྱི། སངས་རྒྱས་ལ་ལུང་མ་བསྟན་རྣམ་སྨིན་སྐྱེས་དང་སྤྱོད་ལམ་པ་དང་སྤྲུལ་སེམས་མི་མངའ་བ་ནི་མ་ཡིན་ནོ་ཞེས་ཟེར་རོ། ། ཐེག་པ་ཆེན་པོ་པ་དག་ནི་འདི་ལྟར་འདོད་དེ། སངས་རྒྱས་ནི་མ་འདྲེས་པའི་ཡོན་ཏན་དག་གིས་ཁྱད་པར་དུ་ཕྱེ་བ་ཡིན་ལ། དེའང་འཁྲུལ་པ་མི་མངའ། ཅ་ཅོ་མི་མངའ། བསྙེལ་བ་མི་མངའ། སེམས་མཉམ་པར་མ་བཞག་པ་མི་མངའ་བ་ཉིད་དང་ཐ་དད་པའི་འདུ་ཤེས་མི་མངའ་བ་དང༌།
སོ་སོར་མ་བརྟགས་པའི་བཏང་སྙོམས་མི་མངའ་བ་ཞེས་བྱ་བས་གཞན་ལ་མེད་པའི་སྤྱོད་པས་བསྡུས་པའི་མ་འདྲེས་པའི་ཆོས་དྲུག་དང༌། འདུན་པ་ལས་ཉམས་པ་མི་མངའ། བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་དང་རྣམ་གྲོལ་ལས་ཉམས་པ་མི་མངའ་བ་ཞེས་བྱ་བ་ནི་རྟོགས་པས་བསྡུས་པའི་དྲུག་ཡིན་ལ། གང་འདས་པའི་དུས་ལ་དེ་བཞིན་གཤེགས་པའི་ཡེ་ཤེས་མ་ཆགས་མ་ཐོགས་པ་དང༌། མ་འོངས་པ་དང༌། ད་ལྟར་བྱུང་བའི་དུས་ལ་དེ་བཞིན་གཤེགས་པའི་ཡེ་ཤེས་མ་ཐོགས་མ་ཆགས་པ་ཞེས་བྱ་བ་ནི་ཡེ་ཤེས་ཀྱི་བསྡུས་པ་གསུམ་ཡིན་ནོ། ། དེ་བཞིན་གཤེགས་པའི་སྐུ་གསུང་ཐུགས་ཀྱི་ཕྲིན་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་རྗེས་སུ་འབྲང་བ་ཞེས་བྱ་བ་གསུམ་ནི་ཕྲིན་ལས་ཀྱི་བསྡུས་པ་གསུམ་ཡིན་ལ། དེའི་ཚེ་སྤྱོད་པས་བསྡུས་པའི་གསུམ་ཡིན་ལ། དེའི་ཚེ་སྤྱོད་པས་བསྡུས་པའི་ཕྱི་མ་གསུམ་དང་ཕྲིན་ལས་ཀྱིས་བསྡུས་པའི་ཐ་མ་གསུམ་ཉིད་ཀྱི་ཡོན་ཏན་གྱི་ཆེ་བས་ཆེས་ཁྱད་པར་དུ་འཕགས་པ་ཉིད་ཀྱི་ཕྱིར་བདེ་བར་གཤེགས་པ་ལ་ནི་ལུང་དུ་མ་བསྟན་པའི་རྒྱུ་བ་འབྱུང་བའི་གོ་སྐབས་ག་ལ་ཡོད་ཅེས་འཆད་དོ། ། སངས་རྒྱས་ཀྱི་སར་ལུང་དུ་མ་བསྟན་པའི་ཆོས་མེད་པའི་ཚུལ་ནི།
སྐབས་འདིར། འཕགས་པ་བྱམས་པ་དང་རྒྱལ་བའི་སྲས་པོ་ཐོགས་མེད་སྐྱོབས་ལ་སོགས་པས་ཐེག་པ་ཆེན་པོའི་དགོངས་པ་འབྲེལ་བའི་ཚུལ་ལྟར་བརྗོད་ན། ཆོས་ཐམས་ཅད་རྣམ་པར་རིག་པ་ཙམ་ལས་གཞན་དུ་གྲུབ་པའི་ཆོས་འགར་ཡང་མེད་ལ། རྣམ་པར་རིག་པ་དེའང་ཕུང་པོ་དང་ཁམས་དང་སྐྱེ་མཆེད་ཀྱི་རྣམ་པར་སྣང་བའི་སྒྲིབ་པ་དང་བཅས་པ་དེའི་རྒྱུད་ནི། སེམས་ཅན་ཉིད་དུ་བརྗོད་ལ། ཕུང་ཁམས་སྐྱེ་མཆེད་སོགས་ཀྱི་རྣམ་པར་སྣང་བའི་སྒྲིབ་པ་གནས་འགྱུར་པ་མཐར་ཐུག་པ་གང་ལ་བརྙེས་པའི་རྟེན་དེ་ནི། རྫོགས་པའི་སངས་རྒྱས་ཉིད་དུ་བརྗོད་ལ། དེས་ན་སངས་རྒྱས་ཀྱི་རྣམ་པར་རིག་པ་སྒྲིབ་པ་གཉིས་ལས། གྲོལ་བ་ཉིད་ཀྱི་ཡེ་ཤེས་དང༌། སེམས་ཅན་གྱི་རྣམ་པར་རིག་པ་སྒྲིབ་གཉིས་ལས་མ་གྲོལ་བས་རྣམ་ཤེས་ཞེས་སུ་བརྗོད་པ་གཙོ་ཆེ་ལ།
འོ་ན་རྫོགས་པའི་སངས་རྒྱས་ཀྱི་སའི་ཆོས་དེ་ཇི་ལྟ་བུ་ཞེ་ན། སྐུ་གསུམ་དང་ཡེ་ཤེས་བཞིའི་བདག་ཉིད་དུ་བརྗོད་ལ། དེ་ལས་གཞན་པའི་སངས་རྒྱས་ཀྱི་སའི་ཆོས་ནི་འདིའོ་ཞེས་བསྟན་དུ་མེད་པ་ཉིད་ཀྱི་ཕྱིར། སྐུ་དང་ཡེ་ཤེས་དེ་དག་ཐམས་ཅད་ཀྱང་རྣམ་པར་རིག་པ་ཙམ་དང་དེའི་སྣང་བ་ཁྱད་པར་ཅན་གྱི་སྐུ་དང་ཞིང་ཁམས་སོགས་ལས། འདུས་མ་བྱས་ཀྱི་ནམ་མཁའ་རྫས་གྲུབ་དང༌། འབྱུང་བ་ལ་སོགས་པ་བེམས་པོའི་ངོ་བོ་མ་སྒྲིབ་ལུང་མ་བསྟན་སོགས་ཀྱང་མེད་ལ། ལས་ཀྱི་རྣམ་པར་སྨིན་པ་མེད་པས་རྣམ་སྨིན་སྐྱེས་ཀྱི་ལུང་མ་བསྟན་ཡང་མེད་ལ། སྤྲུལ་སེམས་དང་སྤྱོད་ལམ་བཟོའི་གནས་ལ་སོགས་པ་ཐམས་ཅད་ཀྱང་གཞན་གྱི་བསམ་ངོ་དང་མཐུན་པར་སྣང་བ་ན་རང་གཞན་གྱི་རྒྱུད་ལ་སྡུག་བསྔལ་འཇོམས་ཤིང་བདེ་བ་བསྐྱེད་པའི་དགེ་བའི་བྱེད་ལས་ཀྱི་བྱ་བ་དང་ལྡན་བཞིན་རྟོག་པ་དང་འབད་པས་རྩོལ་བ་མི་དགོས་པ་ཉིད་ཀྱིས་དགེ་བར་གྲུབ་པ་ལས་དེ་དག་ལུང་མ་བསྟན་དུ་འཇོག་བྱེད་ཀྱི་ཁྱད་ཆོས་འགའ་ཡང་བཞག་ཏུ་མེད་ལ། དེའི་ཕྱིར་ཅུང་ཟད་བརྗོད་ན། ཆོས་ཀྱི་སྐུ་ནི་ཀུན་གཞིའི་རྣམ་ཤེས་གནས་གྱུར་པ་མེ་ལོང་ལྟ་བུའི་ཡེ་ཤེས་དང༌།
སངས་རྒྱས་ཀྱི་རྒྱུད་ལ་མངའ་བའི་ཆོས་ཀྱི་དབྱིངས་རྣམ་པར་དག་པ་དབྱེར་མེད་པའི་ངོ་བོར་གནས་པའོ། ། དེ་ལ་ཅིའི་ཕྱིར་ཆོས་ཀྱི་སྐུ་ཞེས་བྱ་ཞེ་ན། ཆོས་ནི་སངས་རྒྱས་ཀྱི་སྟོབས་དང་མི་འཇིགས་པ་ལ་སོགས་པ་ཡིན་ལ། ཡོན་ཏན་དེ་དག་གི་རྟེན་བྱེད་པས་སྐུ་ཞེས་བྱའོ། ། ལོངས་སྤྱོད་རྫོགས་པའི་སྐུ་ནི་ཉོན་མོངས་པ་ཅན་གྱི་ཡིད་གནས་གྱུར་པ་མཉམ་པ་ཉིད་ཀྱི་ཡེ་ཤེས་དང༌། ཡིད་ཀྱི་རྣམ་པར་ཤེས་པ་གནས་འགྱུར་པ་སོ་སོར་རྟོག་པའི་ཡེ་ཤེས་ཏེ། ས་ཆེན་པོར་ཆུད་པའི་བྱང་ཆུབ་སེམས་དཔའ་ལ་ཡེ་ཤེས་དེ་གཉིས་མཚན་དང་དཔེ་བྱད་ལ་སོགས་པས་སྤྲས་པར་སྣང་བའོ། ། དེ་ལ་ཅིའི་ཕྱིར་ལོངས་སྤྱོད་རྫོགས་པའི་སྐུ་ཞེས་བྱ་ཞེ་ན། ས་ཆེན་པོར་ཆུད་པའི་བྱང་ཆུབ་སེམས་དཔའ་རྣམས་དང་ཐེག་པ་ཆེན་པོའི་ཆོས་ལ་རྫོགས་པར་ལོངས་སྤྱོད་པ་བྱེད་པས་ན་ལོངས་སྤྱོད་རྫོགས་པའོ། ། མཚན་དང་དཔེ་བྱད་ལ་སོགས་པ་སངས་རྒྱས་ཀྱི་ཡོན་ཏན་གྱི་རྟེན་བྱེད་པས་ན་སྐུ་ཞེས་བྱའོ། །
སྤྲུལ་པའི་སྐུ་ནི་སྒོ་ལྔའི་རྣམ་ཤེས་གནས་གྱུར་པ་བྱ་བ་གྲུབ་པའི་ཡེ་ཤེས་ཏེ། དེ་ནི་སྤྲུལ་པའི་འགྱེད་མཁན་ནོ། ། དེས་བཀྱེ་བའི་སྤྲུལ་པ་ནི། འཕགས་པ་ཉན་ཐོས་དང་མོས་པས་སྤྱོད་པའི་ས་ལ་གནས་པའི་བྱང་ཆུབ་སེམས་དཔའ་ལ་འདོད་པའི་ཁམས་སུ་མཛད་པ་བཅུ་གཉིས་སྟོན་པར་སྣང་བའོ། ། དེ་ལ་ཅིའི་ཕྱིར་སྤྲུལ་པའི་སྐུ་ཞེས་བྱ་ཞེ་ན། མི་བརྟན་པའི་དོན་གྱིས་ན་སྤྲུལ་པ་ཞེས་བྱ། མཚན་བཟང་པོ་ལ་སོགས་པའི་རྟེན་བྱེད་པས་ན་སྐུ་ཞེས་བྱའོ། ། ཡེ་ཤེས་བཞི་ནི། ཤེས་བྱ་ཐམས་ཅད་ལ་ཐོགས་པ་མེད་པར་མཁྱེན་པ་ནི་མེ་ལོང་ལྟ་བུའི་ཡེ་ཤེས་སོ། ། བདག་མེད་པ་ལ་བདག་མེད་པར་མཁྱེན་པ་ནི་མཉམ་པ་ཉིད་ཀྱི་ཡེ་ཤེས་སོ། །
ཀུན་རྫོབ་ཀྱི་དངོས་པོ་ཐམས་ཅད་པདྨའི་འདབ་མ་ལྟར་མ་འདྲེས་པར་མཁྱེན་པ་ནི་སོ་སོར་རྟོག་པའི་ཡེ་ཤེས་སོ། ། འགྲོ་བ་རྣམས་འདུལ་བའི་བྱ་བ་གང་ཡིན་པ་མཁྱེན་པ་ནི་བྱ་བ་གྲུབ་པའི་ཡེ་ཤེས་སོ་ཞེས་ཀུན་བཏུས་ཀྱི་འགྲེལ་པ་རྒྱལ་སྲས་མར་བཤད་དོ། ། ལུགས་འདི་པས། སྐུ་གསུམ་ལས་ཆོས་ཀྱི་སྐུ་ནི་དབྱིངས་དང་ཡེ་ཤེས་དབྱེར་མེད་ཡིན་པས་དེས་དངོས་སུ་ཆོས་གསུངས་པ་མི་མངའ་ཡང༌། དེའི་དབང་གིས་ས་ཆེན་པོར་ཆུད་པའི་བྱང་སེམས་ལ། ལོངས་སྐུས་སངས་རྒྱས་ཀྱི་ཞིང་ཡོངས་སུ་དག་པར་ཆོས་གསུང་བའི་སྣང་བ་འབྱུང་ལ། འཕགས་པ་ཉན་ཐོས་པ་ལ་སོགས་པ་ལ་ནི། སྤྲུལ་པའི་སྐུས་ཆོས་གསུང་བའི་སྣང་བ་འབྱུང་ངོ༌། ། དེ་དག་ཐོས་པ་མཚུངས་ཀྱང་མཐོང་བ་ནི་སོ་སོ་ཐ་དད་དོ་ཞེས་བཞེད་ལ། མདོར་ན་ལུགས་འདིས་སེམས་ཅན་གྱི་རྒྱུད་ལ་རྣམ་པར་རིག་པ་ལ་ཚོགས་བརྒྱད་ལས་མེད་ལ།
རྣམ་རིག་དེ་དག་ལ་སེམས་ཅན་གྱི་གནས་སྐབས་སུ། དགེ་མི་དགེ་ལུང་དུ་མ་བསྟན་པའི་སེམས་དང་སེམས་ལས་བྱུང་བ་ཅི་རིགས་པར་ཡོད་ཀྱང་གནས་གྱུར་པ་ན་ཐམས་ཅད་ཀྱང་ཐམས་ཅད་མཁྱེན་པའི་ཡེ་ཤེས་སུ་གནས་གྱུར་པ་ཉིད་ཀྱི་ཕྱིར་ཡེ་ཤེས་ནི་ཆོས་ཉིད་ལ་མཉམ་པར་བཞག་པ་ལས་ལྡང་བ་མེད་པའི་གནས་ཚུལ་ཕྱིན་ཅི་མ་ལོག་པར་རྟོག་པའི་ཤེས་རབ་དགེ་བ་ཡིན་པས། ཡེ་ཤེས་དེ་ཉིད་ཡེ་ཤེས་བཞི་པོ་ཡེ་ཤེས་ཀྱི་རང་ངོ་རྫས་འགལ་བ་ཅན་མ་ཡིན་པ་ཉིད་ཀྱི་ཕྱིར། སངས་རྒྱས་ཀྱི་ས་ན་སྒྲིབ་ལུང་མ་བསྟན་མེད་པར་མ་ཟད་མ་སྒྲིབ་ལུང་མ་བསྟན་གྱི་ཆོས་མེད་པའང་ལེགས་པར་གྲུབ་བོ། ། དེ་ལྟ་ན་ལུགས་འདིས་སངས་རྒྱས་པའི་ཆོས་དབྱིངས་འདུས་མ་བྱས་པའང་དགེ་བར་ཁས་ལེན་ནམ་ཞེ་ན། དེ་སྐབས་ཀྱི་ཆོས་ཀྱི་དབྱིངས་དེ་ནི་དེ་བཞིན་ཉིད་སྟོང་པ་ཉིད་ལ་བཞག་ནས། སྟོང་པ་ཉིད་ནི་གཟུང་བ་དང་འཛིན་པ་ཀུན་ཏུ་བཏགས་པས་སྟོང་པའི་ཡོངས་གྲུབ་ཡེ་ཤེས་ཀྱི་བདག་ཉིད་ཀྱི་དག་པ་གཞན་དབང་དང་འབྲལ་མི་ཤེས་པ་ཉིད་ཀྱིས་མེ་ལོང་ལྟ་བུའི་ཡེ་ཤེས་ལས། ཆོས་ཀྱི་དབྱིངས་རང་གི་ངོ་བོ་ཟུར་དུ་ལུང་མ་བསྟན་པར་མེད་པར་ཡང་བཤད་མ་ཐག་པ་ཉིད་ཀྱི་ཕྱིར་དགེ་བར་གྲུབ་སྟེ། ཇི་སྐད་དུ། དོན་དམ་པའི་དགེ་བ་གང་ཞེ་ན།
དེ་བཞིན་ཉིད་དོ། ། ཞེས་འབྱུང་བའི་ཕྱིར། དེ་ལྟ་ནའང་བསགས་པའི་ལས་སུ་གྱུར་པའི་དགེ་བ་ཡིན་མི་དགོས་པ་ནི་བྱང་སྡོམ་གྱི་ཚོམས་སུའང་ལེགས་པར་བསྟན་ལ། ཁྱད་པར་རྒྱུ་དུས་ཀྱི་དེ་བཞིན་གཤེགས་སྙིང་ཀྱང་རང་བཞིན་རྣམ་དག་གི་སྟོང་ཉིད་འཕགས་པ་མཐའ་དག་གི་ཆོས་ཀྱི་དབྱིངས་སམ་རྒྱུར་བཤད་པ་དེའང་དགེ་བ་ཉིད་དེ། ཟག་པ་མེད་པའི་ཤེས་པ་སྦྲང་མའི་རྩི་འདྲ་བ། ། ཞེས་དང༌། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། ཞེས་དེ་ཉིད་ཟག་མེད་ཀྱི་ཤེས་པ་དགེ་བར་ཡང་བཤད་ལ། དེ་ཉིད་གློ་བུར་གྱི་དྲི་མ་དང་བྲལ་བ་ན་ཐོབ་བྱ་འདུས་མ་བྱས་ངོ་བོ་ཉིད་སྐུར་གནས་འགྱུར་ཞིང་ངོ་བོ་ཉིད་སྐུ་དེ་ཐོབ་བྱར་ཡང་འགྱུར་ཏེ།
དབུས་མཐའ་ལས། དགེ་གཉིས་ཐོབ་པར་བྱ་བའི་ཕྱིར། ། ཞེས་དང༌། དེའི་འགྲེལ་པར། དགེ་བ་ནི་གཉིས་ཏེ། འདུས་བྱས་དང་འདུས་མ་བྱས་སོ་ཞེས་འབྱུང་བའི་ཕྱིར་དང༌། དེ་ལྟར་འབྱུང་བའི་གྲུབ་དོན་བཤད་མ་ཐག་པའི་སྐུ་གསུམ་པོ་དགེ་བ་ཡིན་ཀྱང༌། ངོ་བོ་ཉིད་ཀྱི་སྐུ་ནི་ལུང་དུ་མ་བསྟན་པའོ་ཞེས་ཞེན་པ་སེལ་བར་བྱེད་དོ། ། ཡང་དེ་ལྟ་ནའང་ཆོས་དབྱིངས་དང་ཆོས་ཉིད་དགེ་བ་མ་ཡིན་ཏེ། ས་པཎ་པས་སྡོམ་གསུམ་དུ་ཆོས་དབྱིངས་དགེ་བ་མིན་པར་བཤད་པའི་ཕྱིར་ཞེ་ན།
བཤད་མོད། རྗེ་བཙུན་མ་ཕམ་པའི་གཞུང་ལུགས་ཀྱི་རྗེས་སུ་འབྲངས་ཏེ་འཆད་ན། ཆོས་དབྱིངས་དང་ཆོས་ཉིད་ནི་མྱ་ངན་ལས་འདས་པ་ཉིད་ལ་འཇོག་སྟེ། ཇི་སྐད་དུ། ཆོས་ཉིད་ཀྱིས་རབ་ཏུ་ཆེ་བ་ནི་ཐེག་པ་གསུམ་གྱི་མྱ་ངན་ལ་འདས་པའོ། ། ཞེས་བྱུང་ལ། སྒྲིབ་གཉིས་གནས་ངན་ལེན་ཐམས་ཅད་ལས་གྲོལ་བའི་ཞི་བ་མྱ་ངན་ལས་འདས་པའི་ཆགས་བྲལ་དེ་ལ་ནི།
དབུ་མ་པ་དག་གི་ཆོས་དབྱིངས་དང་ཆོས་ཉིད་དོན་དམ་བདེན་པ་སྟོང་པ་ཉིད་ལ་འཇོག་པའི་ཚེ་ན་ནི། མྱང་འདས་དང་འགོག་བདེན་དང་རྟོགས་པའི་ཆོས་དང་ཆོས་དཀོན་མཆོག་རྣམས་བདེན་གཉིས་ཀྱི་ཟླས་དབྱེ་བའི་དོན་དམ་བདེན་པ་མཚན་ཉིད་པར་མི་འཇོག་སྟེ། དེ་དག་རྣམ་གྲངས་པའི་དོན་དམ་བདེན་པར་བརྗོད་པའི་ཕྱིར།
རྣམ་གྲངས་པའི་དོན་དམ་བདེན་པ་དེ་ཐམས་ཅད་ཤེས་བརྗོད་ཀྱི་ཡུལ་ལས་མ་འདས་པའི་ཕྱིར་ཀུན་རྫོབ་ཀྱི་བདེན་པ་ལས་མ་འདས་ལ། ཆོས་དབྱིངས་སྤྲོས་བྲལ་མེད་དགག་གི་ཆ་དེ་ནི་མི་གནས་པ་ལ་སོགས་པའི་མྱང་འདས་སུ་མཐའ་གཅིག་ཏུ་མི་སྨྲ་སྟེ། དེ་ནི་ཆོས་ཐམས་ཅད་ཀྱི་རང་བཞིན་དུ་རྗེས་སུ་ཞུགས་པ་ཉིད་དུ་བརྗོད་པའི་ཕྱིར་རོ། ། མཆན། འགོག་བདེན་དུ་རྒྱུད་བླ་སོགས་ནས་ལེགས་པར་བཤད་དེ། ཇི་སྐད་དུ། ཆགས་བྲལ་ཉིད་ནི་འགོག་པ་དང༌། ། ལམ་གྱི་བདེན་པ་དག་གིས་བསྡུས། ། ཞེས་བྱུང་བས། སྐྱེ་འགག་དང་བྲལ་བའི་ཕྱིན་ཅི་མ་ལོག་པའི་ཡོངས་གྲུབ་བམ་ཆོས་དབྱིངས་ལས་གཞན་འགོག་པའི་བདེན་པ་ཞེས་གཞི་གྲུབ་ཀྱི་ཆོས་འདིའོ་ཞེས་ཐེག་ཆེན་དུ་མ་བཤད་ལ།
དེས་ན་ཆོས་དབྱིངས་སམ་ཆོས་ཉིད་མི་གནས་པའི་མྱང་འདས་ཀྱི་འགོག་བདེན་དེ་དང༌། དེ་ཐོབ་བྱེད་ཀྱི་མཐོང་སྒོམ་གྱི་ལམ་བདེན་དག་ནི་རྟོགས་པའི་ཆོས་དང་ཆོས་དཀོན་མཆོག་ཏུ་རྒྱུད་བླ་སོགས་པར་བཤད་དོ། ། དེ་ལྟར་བཤད་པས་ཅིར་འགྱུར་སྙམ་ན། འོ་ན་འདིར་འགྱུར་ཏེ། སློབ་པ་དང་མི་སློབ་པའི་རྒྱུད་ཀྱི་ཆོས་དབྱིངས་སམ་ཆོས་ཉིད་དང་མྱང་འདས་དང་འགོག་བདེན་དུ་གྱུར་པའི་རྟོགས་པའི་ཆོས་དང་ཆོས་དཀོན་མཆོག་ཆོས་ཅན་དགེ་བ་མ་ཡིན་ཞིང་ལུང་མ་བསྟན་ཡིན་པ་ལས་འོས་མེད་དུ་འགྱུར་ཏེ། དེ་ལྟའི་ཆོས་དབྱིངས་མི་གནས་པའི་མྱང་འདས་འགོག་བདེན་དེ་ནི་རྟོག་པའི་ཆོས་དང་ཆོས་དཀོན་མཆོག་ཡིན་པར་རྗེས་བཙུན་བྱམས་པའི་ལུང་གིས་གྲུབ་ཅིང༌། ཆོས་དབྱིངས་ཡིན་ན་ལུང་མ་བསྟན་ཡིན་དགོས་པ་ས་པཎ་པས་བཞེད་ལ། ས་པཎ་པའི་བཞེད་པ་དེ་རྗེ་བཙུན་གྱི་གསུང་ལྟར་བདེན་པའི་དོན་ཅན་དུ་ཁྱེད་ཁས་ལེན་པའི་ཕྱིར། འདོད་ན་སྐབས་དོན་འདིའི་ཆོས་ཚུལ་འཆད་པ་ན་སངས་རྒྱས་བཅོམ་ལྡན་འདས་ལས་ཀྱང་ས་པཎ་གྱི་གསུང་བཙན་པར་ཐལ། སངས་རྒྱས་ཀྱིས་ནི་ལུང་རྟོགས་ཀྱི་ཆོས་དང་ཆོས་དཀོན་མཆོག་རྗེས་སུ་དྲན་པར་གདམས་པར་གྱིས་ཤིག་པར་དམ་པའི་ཆོས་དང་དེ་དཀོན་མཆོག་ཏུ་གྱུར་པའི་མཚན་ཉིད་འཆད་པ་ན།
ཇི་སྐད་དུ། དམ་པའི་ཆོས་ནི་ཐོག་མར་དགེ་བ་བར་དུ་དགེ་བ་ཐ་མར་དགེ་བ་ཞེས་དང༌། གཞན་ཡང་མདོར། ཐོག་མ་བར་དང་མཐར་དགེ་ཞིང༌། ། རྣམ་པར་དཀར་ལ་མ་འདྲེས་པ། ། ངེས་པར་འབྱུང་བ་མཆོག་གི་ལམ། ། དམ་པའི་ཆོས་ལ་ཕྱག་འཚལ་ལོ། ། ཞེས་དང༌། གང་ལ་དཀོན་མཆོག་དགེ་བ་གསུམ་འབྱུང་བ། ། ཞེས་དེ་དག་དགེ་བར་བཤད་པ་དེ་རྒྱུ་མཚན་འཐད་རིགས་ཅི་ཡང་མེད་ལ་དེ་དག་ལུང་མ་བསྟན་དུ་ས་པཎ་གྱིས་བཤད་པ་དེ་རྒྱུ་མཚན་དང་འཐད་པ་དང་རིགས་པ་དང་བཅས་པ་ཉིད་དུ་ཁྱེད་ཅག་འདོད་འདུག་པའི་ཕྱིར།
འདོད་ན་སྐྱབས་འགྲོའི་བསླབ་བྱ་ཉམས་པ་དང་གཏོང་བ་སོགས་ཇི་ལྟར་འགྱུར་ལེགས་པར་སོམས་ཤིག ། འོ་ན་སངས་རྒྱས་པའི་ལྡན་པ་མ་ཡིན་པའི་འདུ་བྱེད་ལུང་མ་བསྟན་པ་ཐམས་ཅད་ཀྱང་དགེ་བར་ཐལ་སྙམ་ན། རྣལ་འབྱོར་སྤྱོད་པ་དག ། འདུ་བྱེད་དེ་ལྟ་བུ་ནི་རྣམ་པར་རིག་པའི་ཁྱད་པར་ལ་བརྟགས་པ་ལས་གཞན་དུ་མི་འདོད་པ་ཉིད་ཀྱི་ཕྱིར་རོ། ། ཡང་ཐེག་པ་ཆེན་པོ་པ་ཕྱི་རོལ་གྱི་གཟུགས་སོགས་ཤེས་པ་ལས་གཞན་དུ་རྟེན་འབྱུང་གི་འཇོག་པ་ལ་ཐ་སྙད་དུ་གནོད་པ་མེད་པར་སྨྲ་བ་དག་གི་ལུགས་ལ་ཡང༌། སངས་རྒྱས་ཀྱི་ས་ན་ཤེས་པ་ཐམས་ཅད་ཡེ་ཤེས་ཉིད་ཀྱི་ཕྱིར་དགེ་བ་ཡིན་ལ། བེམས་པོའི་ཆ་ལ་ནི། སངས་རྒྱས་ཀྱི་སར་རྣམ་སྨིན་གྱི་འབྲས་བུར་གྱུར་པའི་བེམས་ཆོས་ནི་མེད་དེ། སངས་རྒྱས་པའི་ཆོས་མཐའ་དག་གི་དངོས་རྒྱུ་ཟག་མེད་ཀྱི་དགེ་བ་ཡིན་པའི་ཕྱིར། རྒྱུ་མཐུན་གྱི་རྒྱུ་ལས་བྱུང་བའི་འབྲས་བུ་བེམས་པོའི་ཆོས་ནི།
བྱེད་པ་རྒྱུ་མཐུན་གྱི་འབྲས་བུ་ཉིད་ཀྱི་ཕྱིར་རང་བཞིན་གྱི་རྒྱུད་ལ་ཟག་པ་མེད་པའི་དགེ་བ་སྐྱེད་དུ་གྲུབ་པ་ལ་ནི་སུ་ཞིག་གེགས་བྱེད་པས་དེ་དགེ་བ་ལས་ལུང་དུ་མ་བསྟན་པར་ཅི་ལྟར་འགྱུར་ཏེ། ཡུམ་རྒྱས་པར། སེམས་དཔའི་ཤེས་རབ་ཀྱི་སྟོབས་ནི་དབང་ཕྱུག་ཆེན་པོའི་ལྷའི་འཇིག་རྟེན་དུ་སྐྱེས་ཤིང་གནས་པ་མངོན་པར་རྫོགས་པར་འཚང་རྒྱའོ། ། ཤེས་རབ་ཀྱི་ཁྱད་པར་ནི་བྱང་ཆུབ་ཀྱི་སྙིང་པོར་འགྲོ་བ་ཉིད་དོ། ། ཞེས་སོ། ། སངས་རྒྱས་ཀྱི་སའི་དབང་འབྲས་འོག་མིན་ལ་སོགས་པའང་སྡུག་བསྔལ་ཐམས་ཅད་འཇོམས་པར་བྱེད་པའི་ལས་ཅན་གྱི་བདེ་བ་ཐམས་ཅད་བསྐྱེད་པའི་འབྱུང་གནས་སུ་གྲུབ་པ་ཉིད་ཀྱི་ཕྱིར་དང༌། དེ་ལྟ་བུ་དེ་ཡུན་དུ་བདེ་བ་དང༌། དམ་པ་རྣམས་ཀྱི་བསྔགས་བྱ་ཡིན་པ་དང༌། མཐར་ཐུག་སྐྱབས་ཀྱི་ངོ་བོར་གྱུར་པའི་སྒོ་ནས་བླང་བྱར་གྲུབ་པས་ལུང་མ་བསྟན་མ་ཡིན་པའི་ཕྱིར། མཆོག་ཏུ་དགེ་བ་ཉིད་དུ་གྲུབ་པར་རྣམ་པར་བཞག་གོ །
བཤད་པའི་ཚུལ་འདི་དག་ནི་སྔོན་གྱི་ཤིང་རྟ་ཆེན་པོ་དག་དང་དེ་དག་གི་དངོས་སློབ་ཉིང་སློབ་སངས་རྒྱས་སྲས་བཅས་ཀྱི་ཞལ་གདམས་རྒྱུན་མར་ཡོད་པའི་གསུང་ཇི་ལྟ་བར་བྲིས་པ་ཡིན་གྱི་བོད་གང་དག་དགེ་མི་དགེ་རྒྱུ་འབྲས་ཀྱི་འཇོག་ལུགས་རང་བློས་གསར་བཏགས་དུ་མ་བྱེད་པ་ནི་བསྟན་པ་ཉམས་པའི་དབང་ལས་ལྟ་བའི་སྙིགས་མ་ཤིན་ཏུ་མངའ་ཐང་མཐོ་བའི་དབང་ལས་ཏེ། གཞན་དུ་དགེ་བ་དང་མི་དགེ་བའི་རྒྱུ་འབྲས་ཀྱི་འཇུག་པ་ཆེས་ཕྲ་བ་འདི་ནི་རྫོགས་པའི་སངས་རྒྱས་ཉག་གཅིག་མ་བཏོགས་ས་བཅུའི་བྱང་ཆུབ་སེམས་དཔས་ཀྱང་ཇི་ལྟ་བར་མི་ཤེས་ན། སོ་སྐྱེས་ལྟ་ཅི་སྨོས་པའི་ཕྱིར་ཏེ། སློབ་དཔོན་དབྱིག་གཉེན་གྱིས་མཛོད་འགྲེལ་ལས། ཆེ་ལོང་ཙམ་འདི་ནི་བདག་གི་བློས་རྟོགས་པར་བྱ་བ་རབ་ཏུ་བསྟན་པ་ཡིན་ཏེ། མཐུ་རྣམ་པ་སྣ་ཚོགས་པས་ཐ་དད་པའི་ལས་རྣམས་ཀྱིས་བསྒོས་པའི་རྒྱུད་རྣམས་གནས་སྐབས་འདིར་ཕྱིན་ན་འབྲས་བུ་འདི་ལྟ་བུ་མངོན་པར་འགྲུབ་པར་འགྱུར་རོ། ། ཞེས་བྱ་བ་ནི་སངས་རྒྱས་རྣམས་ཁོ་ནའི་ཡུལ་ཡིན་ནོ། ། ཡང་སྨྲས་པ། ལས་དང་དེའི་སྒོ་དེའི་འཇུག་རྙེད། ། དེ་ལས་འབྲས་བུ་སངས་རྒྱས་ལས། །
གཞན་གྱི་རྣམ་པ་ཐམས་ཅད་ནི། ། ངེས་པར་རབ་ཏུ་མི་ཤེས་སོ། ། ཞེས་འབྱུང་ངོ༌།། །། ༈ རྡོ་རྗེའི་གསུང༌། རྟོག་གཉིས་ཅིག་ཅར་མི་འཇུག་ཅིང་སེམས་གཉིས་འགྲོགས་པར་མི་སྐྱེ་ཞེས་པའང་དག་པར་བཏོན་ན། ཐེག་པ་ཆེན་པོ་དག་རྣམ་ཤེས་ཚོགས་བརྒྱད་རྣམ་པར་བཞག་པ་ན་གང་ཟག་དེ་རྣམ་པར་ཤེས་པའི་རྒྱུད་དུ་མར་འགྱུར་བའི་སྐྱོན་མི་གནས་ཤིང༌། ཤེས་པ་གང་གི་གཙོ་འཁོར་དུའང་དགེ་མི་དགེ་ལུང་མ་བསྟན་སེམས་སེམས་བྱུང་མཚུངས་ལྡན་དུ་འབྱུང་གི་དེ་ལས་བཟློག་ཏེ་མི་འབྱུང་བ་དང༌། ལྷག་པར་དྲུག་ཡིད་རྟོག་པ་ཡུལ་ལ་འཇུག་པ་གཉིས་ཅིག་ཅར་སོ་སྐྱེ་ལ་མི་སྐྱེ་བྱ་བ་འདི་བཞུགས་ཞེས་བཏོན་ན་ཆེས་དག་པར་འགྱུར་རོ། ། འདི་ལ་ཞལ་སྔ་ནས། རྣམ་པར་ཤེས་པ་ཚོགས་བརྒྱད་དུ་སེམས་ཙམ་པ་དག་སྨྲ་བ་ལ་མདོ་སྡེ་པས་འདི་ལྟར་རྒོལ་བར་སྣང་སྟེ།
འཇུག་ཤེས་ལས་དོན་གཞན་པའི་ཀུན་གཞི་རྣམ་ཤེས་དེ་ལྟ་ཞིག་ཡོད་ན་ཆོས་ཅན། གང་ཟག་གཅིག་གི་རྒྱུད་ལ་རྣམ་ཤེས་ལྷན་ཅིག་ཏུ་འབྱུང་བའི་ཚུལ་གྱི་དེ་རྣམ་ཤེས་ཀྱི་རྒྱུད་དུ་མ་ཅན་དུ་ཐལ། འཇུག་ཤེས་མི་བརྟན་པ་དང་ཀུན་གཞི་བརྟན་པའི་ཤེས་པ་གཉིས་དུས་གཅིག་ཏུ་འབྱུང་བའི་ཕྱིར། འདོད་ན་ཆོས་སྦྱིན་གྱི་མདོ་ལས་རྣམ་པར་ཤེས་པ་གཉིས་སྔ་ཕྱི་མེད་པར་ལྷན་ཅིག་ཏུ་འབྱུང་བ་ནི། གནས་མ་ཡིན་ཅིང་གོ་སྐབས་མེད་པའོ། ། ཞེས་དང༌། སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བའོ། ། ཞེས་འབྱུང་བ་དང་འགལ་ལོ། ། ཞེས་ཟེར་བ་ལ། སེམས་ཅན་ཅིག་རྒྱུད་དུ་མར་འགྱུར་ཏེ།
རྣམ་ཤེས་གཉིས་སམ་མང་པོ་དུ་མ་ལྷན་ཅིག་འབྱུང་བའི་ཕྱིར་ཞེས་པའི་ཁྱབ་པ་ངེད་ཀྱིས་ཁས་མ་བླངས་པས་ངེད་ཁྱེད་ཀྱི་ཐལ་ཆོས་དེའི་ཁྱེད་ལ་འདོད་ལན་ཐེབས་ཀྱང་ཁྱེད་ལ་ཁྱབ་པ་མེད་ལན་སྦྱོར་བ་ཉིད་ཀྱིས། ཁྱོད་ཀྱིས་བཀོད་པའི་ཐལ་འགྱུར་འདི་ནི་ཐལ་འགྱུར་ལྟར་སྣང་ལས་སྙིང་པོ་གཞན་ནི་འགའ་ཡང་མ་མཐོང་ངོ༌། ། དེ་ལྟ་ན། ཚོགས་དྲུག་གི་འཇུག་ཤེས་དྲུག་ལྷན་ཅིག་ཏུ་སྐྱེ་མི་རུང་བར་ཐལ། ཆོས་སྦྱིན་གྱི་མདོའི་ལུང་དེ་ཉིད་ཀྱི་ཕྱིར། འདོད་དེ། དང་པོ་མིག་གི་རྣམ་ཤེས་ཀྱིས་གཟུགས་མཐོང༌། དེ་འགགས་པ་ན་རྣ་བའི་རྣམ་ཤེས་ཀྱིས་སྒྲ་ཐོས། དེ་འགགས་ནས་ཡིད་ཤེས་ཀྱིས་ཆོས་ཤེས་པའི་བར་ཤེས་པ་དེ་ལྟར་སྐྱེ་བའི་ཕྱིར་ཞེས་ཟེར་རོ། ། འོ་ན་ཚོགས་དྲུག་གི་ཤེས་པ་སྐྱེ་བའི་རྒྱུ་ཚོགས་དབང་ཡུལ་ཡིད་བྱེད་ཚང་བར་ཡོད་པའི་ཚེ་ན་ཆོས་ཅན།
མིག་ལ་སོགས་པའི་ཤེས་པ་གང་རུང་ཞིག་དང་པོར་འབྱུང་མི་རིགས་པར་ཐལ། ཚོགས་དྲུག་ཀའི་རྒྱུ་ཚོགས་གེགས་མེད་དུ་ཚང་བར་ཡོད་བཞིན་གཞན་རྣམས་མི་སྐྱེ་བར་འཐད་པ་དེ་བཞིན་སྣང་ལ་མིག་ཤེས་གཅིག་དང་པོར་སྐྱེ་བ་ཡང་མི་རིགས་པའི་ཕྱིར། རྟགས་ཕྱི་མ་མ་གྲུབ་བོ་ཞེ་ན། འོ་ན་སྣ་ལ་རྣ་བའི་རྣམ་ཤེས་སྐྱེ་རིགས་པར་ཐལ། སྣ་ལ་མིག་ཤེས་དང་པོ་སྐྱེ་རིགས་པ་ཉིད་དུ་མཚུངས་པའི་ཕྱིར། དེས་ན་རྣམ་ཤེས་དྲུག་ཀ་བསྐྱེད་པའི་རྒྱུ་ཚོགས་ཚང་བཞིན་རྣམ་ཤེས་གཅིག་ལས་དུས་དང་པོར་མི་སྐྱེ་བ་མི་འཐད་པ་ཉིད་ཀྱི་ཕྱིར། འཇུག་ཤེས་དུ་མ་ལྷན་ཅིག་ཏུ་སྐྱེ་བས་ཁྱབ་པ་བཞིན། ཀུན་གཞིའི་རྣམ་ཤེས་དང་འཇུག་ཤེས་གཉིས་ལྷན་ཅིག་ཏུ་འབྱུང་བ་མི་འགལ་ལོ། ། མདོའི་དོན་ནི་ཁྱེད་འཆད་པ་ལྟར་མ་ཡིན་ཏེ། དགེ་བ་དང་མི་དགེ་བའི་མིག་གི་རྣམ་ཤེས་ལྟ་བུ་རིས་མཐུན་གྱི་རྣམ་ཤེས་གཉིས་ལྷན་ཅིག་ཏུ་མི་འབྱུང་བ་ལ་དགོངས་ཀྱི་རིགས་མི་འདྲ་བའི་རྣམ་ཤེས་དུ་མ་ཡང་ལྷན་ཅིག་ཏུ་འབྱུང་བ་མི་འགལ་ལོ། །
དེས་ན་མདོ་སྡེ་པ་ནི་ཉེས་པ་མེད་པ་ལ་གླན་ཀ་འགོད་པ་ཁོ་ནར་བས་ཏེ། རྣམ་ཤེས་དུ་མ་ལྷན་ཅིག་ཏུ་འབྱུང་བ་ཉིད་འཐད་པའི་ཕྱིར། དེ་ལྟ་མ་ཡིན་ན་ཆོས་ཅན། ཡིད་ཀྱི་རྣམ་ཤེས་ཀྱི་རྒྱུ་བ་གསལ་བ་མི་རུང་བར་འགྱུར་ཏེ། ད་ལྟ་འབྱུང་བའི་ཡུལ་ལ་རྒྱུ་བའི་ཡིད་ཀྱི་རྣམ་པར་ཤེས་པ་དེ་ནི་སྒོ་ལྔའི་རྣམ་ཤེས་དང་ལྷན་ཅིག་ཏུ་འབྱུང་བས་གསལ་བ་ཡིན་ལ། གང་གི་ཚེ་འདས་པའི་ཡུལ་མྱོང་བའི་རྗེས་སུ་དྲན་པའི་ཡིད་ཀྱི་རྣམ་ཤེས་ཀྱི་རྒྱུ་བ་དེ་ནི་ཡིད་ཀྱི་རྣམ་ཤེས་གཅིག་པུར་སྐྱེ་བ་ཡིན་པས་མི་གསལ་བ་ཡིན་པ་ལ། རྣམ་ཤེས་དུ་མ་དུས་གཅིག་ཏུ་འབྱུང་བ་མེད་ན་ཡིད་ཀྱི་རྣམ་ཤེས་དེ་སྒོ་ལྔ་དང་ལྷན་ཅིག་ཏུ་འབྱུང་བ་མེད་པས་ཡིད་ཀྱི་རྣམ་ཤེས་ཀྱི་རྒྱུ་བ་གསལ་བ་འདི་མི་རུང་བའི་ཕྱིར། ཡིད་ཤེས་ཀྱི་རྒྱུ་བ་གསལ་བ་འདི་དམིགས་པའི་ཕྱིར། ཡིད་ཀྱི་རྣམ་ཤེས་དང་སྒོ་ལྔའི་རྣམ་ཤེས་ལྷན་ཅིག་འབྱུང་བས་ཁྱབ་པ་བཞིན་དུ། ཀུན་གཞི་རྣམ་ཤེས་དང་འཇུག་ཤེས་ལྷན་ཅིག་འབྱུང་བར་ཡང་མི་འགལ་ལོ། །
རྣམ་ཤེས་དུ་མ་ལྷན་ཅིག་ཏུ་འབྱུང་བ་མ་གྲུབ་ན་ཆོས་ཅན། རྣམ་པར་རིག་པའི་ལས་འབྱུང་བར་མི་རུང་བར་འགྱུར་ཏེ། རྣམ་པར་རིག་པའི་ལས་བཞི་ལས་སྣོད་ཀྱི་རྣམ་པར་རིག་པ་ནི་ཀུན་གཞི་ལ་སྣོད་ཀྱི་འཇིག་རྟེན་དུ་བར་བསྐལ་ཉི་ཤུར་བརྟེན་པར་སྣང་བ་དམིགས་པ་དང་རྣམ་པ་ཡོངས་སུ་མ་ཆད་པ་མི་གསལ་བར་སྣང་བ་དང༌། གནས་ཀྱི་རྣམ་པར་རིག་པ་ནི་ཀུན་གཞི་ལ་དབང་རྟེན་ཁོག་པ་དང་བཅས་པ་ཚེ་གཅིག་ཏུ་སྣང་བ་ལ་དམིགས་རྣམས་ཡོངས་སུ་མ་ཆད་དེ་མི་གསལ་བར་སྣང་བ་དང༌། ངའོ་སྙམ་པའི་རྣམ་རིག་ནི་ཉོན་ཡིད་ལ་ཁ་ནང་དུ་བལྟས་ཏེ་ང་བདག་གི་རྣམ་པར་སྣང་བ་དང༌། ཡུལ་གྱི་རྣམ་པར་རིག་པ་ནི་ཚོགས་དྲུག་ལ་ཡུལ་དྲུག་ཏུ་སྣང་བ་དམིགས་རྣམ་ཡོངས་སུ་བཅད་དེ་སྣང་བ་དང་བཞི་ལས། ངའོ་སྙམ་པའི་རྣམ་རིག་ཁ་ནང་བལྟ་དང༌། ལྷག་མ་གསུམ་ཁ་ཕྱིར་བལྟས་གཉིས་སུ་འགལ་ཞིང༌། ཡང་ཡུལ་གྱི་རྣམ་རིག་དམིགས་རྣམ་ཡོངས་སུ་ཆད་དེ་གསལ་བར་སྣང་བ་དང༌། སྣོད་དང་གནས་ཀྱི་རྣམ་རིག་གཉིས་དམིགས་རྣམ་ཡོངས་སུ་མ་བཅད་དེ་མི་གསལ་བར་བརྟན་པར་སྣང་བ་གཉིས་སུ་འགལ་ན།
འགལ་བའི་རྣམ་རིག་གི་ལས་བཞི་པོ་འདི་སྐད་ཅིག་མ་གཅིག་ལ་དམིགས་པ་ཉིད་ཀྱིས་ན། རྣམ་ཤེས་སྐད་ཅིག་གི་སྐད་ཅིག་མ་གཅིག་ལ་ངོ་བོ་ཐ་དད་པའི་ལས་བཞི་དམིགས་མི་རུང་བ་ལས་དེ་དམིགས་པས་དེ་ལ་དམིགས་བྱེད་རྣམ་ཤེས་དུ་མ་སྐད་ཅིག་ཏུ་འབྱུང་བར་གྲུབ་པའི་ཕྱིར། དཔེ་བཞིན་དུ་ཀུན་གཞིའི་རྣམ་ཤེས་དང་འཇུག་ཤེས་ལྷན་ཅིག་འབྱུང་བ་མི་འགལ་ལོ་ཞེས་སེམས་ཙམ་པ་སྨྲ་བར་བྱེད་དོ། ། ཤེས་པ་གང་གི་གཙོ་འཁོར་དུ་དགེ་མི་དགེ་ལུང་མ་བསྟན་གྱི་སེམས་སེམས་བྱུང་མཚུངས་ལྡན་ལས་བཟློག་སྟེ་མི་འབྱུང་བའི་ཚུལ་ནི་ཡིད་ཤེས་སྔོན་དུ་སོང་བ་ལས་བྱུང་བའི་འཇུག་པའི་རྣམ་ཤེས་ལ་དབང་པོ་སྒོ་ལྔ་ལ་བརྟེན་ནས། རྣམ་ཤེས་ལྔ་དང་ལྡན་པའི་ས་ལས། སྡོམ་ནི། ངོ་བོ་ཉིད་དང་གནས་དང་ནི། ། དམིགས་པ་དང་ནི་གྲོགས་དག་དང༌། ། ལས་དེ་སྒོ་ནི་ལྔ་པོ་ཡིན། ། སེམས་ནི་ཡུལ་ལ་འཇུག་པར་བྱེད། །
ཅེས་འབྱུང་བ་ལས་གནས་ནི་ལྔ་སྟེ་ས་བོན་གྱི་གནས་ནི་ཀུན་གཞིའི་རྣམ་ཤེས་དེ་འཇུག་པའི་རྣམ་ཤེས་དགེ་བ་ལ་སོགས་པའི་ཅི་དང་ཅི་འབྱུང་བ་དེ་ཐམས་ཅད་ཀུན་གཞིའི་ས་བོན་ལ་བརྟེན་ནས་འབྱུང་བ་སྟེ་དེ་ནི་དེའི་རྒྱུའི་རྐྱེན་ཏེ་ལྷན་ཅིག་འབྱུང་བའི་གནས་ཏེ་བདག་པོའི་རྐྱེན་ཏེ་རང་རང་གི་དབང་པོ་དྲུག་གོ ། འབྱུང་ཞིང་གོ་འབྱེད་པའི་གནས་ནི་དེ་མ་ཐག་པའི་རྐྱེན་ཏེ། རྣམ་ཤེས་སྔ་མ་འགགས་མ་ཐག་པའོ། ། ཀུན་ནས་ཉོན་མོངས་པ་དང་རྣམ་པར་བྱང་བའི་གནས་ནི་བདག་པོའི་རྐྱེན་གྱི་ཁྱད་པར་ཡིད་ཀྱི་རྣམ་ཤེས་དེ་སྒོ་ལྔ་ཀུན་ནས་ཉོན་མོངས་པ་མི་དགེ་བར་ཡང་བྱེད་ལ། རྣམ་པར་བྱང་བ་དགེ་བར་ཡང་ཡིད་ཀྱི་རྣམ་ཤེས་ཀྱིས་བྱེད་དོ། ། མཚན་མ་ལ་འཆིང་བ་ནི་བདག་པོའི་རྐྱེན་གྱི་ཁྱད་པར་སྟེ། ཉོན་མོངས་པ་ཅན་གྱི་ཡིད་དོ། ། དེས་ནི་ཡིད་ཤེས་སྔོན་དུ་སོང་བ་ནི། དབང་ཤེས་གཙོ་འཁོར་དགེ་མི་དགེ་ལུང་མ་བསྟན་དུ་བྱེད་པའི་བདག་རྐྱེན་དྲུག་གི་ཡིད་ཤེས་སྔར་སོང་བ་ལ་རག་གོ ། མཆན།
སྐྱེ་བའི་སྒོ་ལྔའི་རྣམ་ཤེས་དང༌། བདག་རྐྱེན་ཡིད་ཙམ་ལ་བརྟེན་ནས་སྐྱེ་བའི་ཡིད་ཀྱི་རྣམ་ཤེས་ལ་མཚོན་ཏེ་བཤད་པར་བྱའོ། ། དང་པོ་སྒོ་ལྔའི་དབང་ཤེས་ལུང་མ་བསྟན་གྱི་འཁོར་དུ་ཀུན་འགྲོ་ལྔ། ཡུལ་ངེས་ལྔ། རྟོག་དཔྱོད་གཉིས་ཏེ་བཅུ་གཉིས་པོ་འབྱུང་ངོ༌། ། དེ་ལ་ཀུན་འགྲོ་ལྔ་ནི་ཀུན་འགྲོ་ཡིན་པས་འབྱུང་ལ། ཡུལ་ངེས་ལྔ་ནི་ཁོ་སྐྱེ་བ་འགལ་བ་མེད་པས་འབྱུང་ལ། རྟོག་དཔྱོད་གཉིས་ནི་རྟོག་དང་དཔྱོད་དང་བཅས་པ་ཡི། རེག་པ། སེམས་པ།
ཚོར་བ། འདུ་ཤེས། ཡིད་ལ་བྱེད་པ་ནི་ཀུན་འགྲོ་ལྔའོ། ། འདུན་པ་དང༌། མོས་པ་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཏེ་ཡུལ་ངེས་ལྔའོ། ། དད་པ། བརྩོན་འགྲུས།
བག་ཡོད། ཤིན་སྦྱངས། བཏང་སྙོམས། ངོ་ཚ། ཁྲེལ་ཡོད། རྣམ་པར་མི་འཚེ་བ། འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་སྟེ་དད་སོགས་དགེ་བ་བཅུ་གཅིག ། འདོད་ཆགས།
ཞེ་སྡང༌། ང་རྒྱལ། གཏི་མུག ། ཐེ་ཚོམ། ལྟ་བ་སྟེ། རྩ་ཉོན་དྲུག་གོ ། ཁྲོ་བ། འཁོན་འཛིན། འཆབ་པ། ཚིག་པ།
ཕྲག་དོག ། སེར་སྣ། རྒྱུ། གཡོ། རྒྱགས་པ། རྣམ་འཚེ། ངོ་ཚ་མེད། ཁྲེལ་མེད། རྨུགས་རྒོད། མ་དད་པ།
ལེ་ལོ། བག་མེད། བརྗེད་ངས། རྣམ་གཡེང༌། ཤེས་བཞིན་མིན་པ་སྟེ། ཉེ་ཉོན་ནོ། ། འགྱོད། གཉིད། རྟོག་དཔྱོད་དེ་གཞན་འགྱུར་བཞིའོ། ། མཆན།
རྣམ་པར་ཤེས་པའི་ཁམས་ལྔ་ཡིན། ཞེས་སྒོ་ལྔའི་ཤེས་པ་རྟོག་དཔྱོད་དང་བཅས་པའི་ས་པར་བཤད་དོ། ། ལྷག་མི་འབྱུང་བ་ནི། དད་སོགས་བཅུ་གཅིག་དགེ་བ་ཡིན་ལ། རྩ་ཉོན་ཉེ་ཉོན་ནི་ཉོན་མོངས་པ་ཡིན་ཞིང་ཁོ་ལུང་མ་བསྟན་ཡིན་པས་ངོ་མི་མཚུངས་པ་ཉིད་ཀྱི་ཕྱིར། འགྱོད་གཉིད་ནི་ཡིད་ཀྱི་ས་པ་ཡིན་ལ། སྒོ་ལྔ་ལུས་ཀྱི་ས་པ་ཡིན་པས་མི་འབྱུང་ངོ༌། ། སྒོ་ལྔའི་རྣམ་ཤེས་དགེ་བའི་འཁོར་དུ་དགེ་བ་བཅུ་གཅིག་བསྣན་པས་ཉེར་གསུམ་འབྱུང་གི་ལྷག་མ་མི་འབྱུང་ལ། དེའང་བཅུ་གཉིས་འབྱུང་དོན་སྔ་མ་བཞིན་ལ། བཅུ་གཅིག་འབྱུང་བའི་མཚུངས་པར་ལྡན་པའི་དགེ་བའི་དབང་དུ་བྱས་ཀྱི་ངོ་བོ་ཉིད་དམ་ཀུན་སློང་བའམ་དོན་དམ་པའི་དགེ་བའི་དབང་དུ་བྱས་པ་ནི་མ་ཡིན་ནོ། །
སྒོ་ལྔའི་རྣམ་ཤེས་ཉོན་མོངས་ཅན་གྱི་འཁོར་དུ་ཀུན་འགྲོ་ལྔ་ཡུལ་ངེས་ལྔ་དུག་གསུམ་སྟེ་བཅུ་གསུམ། བཅུ་ཚན་འོག་མ་དང་ཉེར་གསུམ། རྟོག་དཔྱོད་དེ་ཉེར་ལྔ་འབྱུང་གི་ལྷག་མི་འབྱུང་ལ། དེའང་བཅུ་གཉིས་འབྱུང་དོན་སྔ་མ་བཞིན་ལ། དེའི་ཁར་དུག་གསུམ་དང་བཅུ་ཚན་འོག་མ་འབྱུང་བ་ནི་གཙོ་སེམས་ཉོན་མོངས་ཅན་དུ་འཇོག་པ་དེ་སེམས་བྱུང་ཉོན་མོངས་ཅན་དང་མཚུངས་པར་ལྡན་པས་ཉོན་མོངས་ཅན་དུ་འཇོག་པས་ན་དེ་དག་དང་མཚུངས་པར་ལྡན་ལ། ལྷག་དགེ་བ་བཅུ་གཅིག་ནི་ངོ་བོ་མི་མཚུངས་པས་མི་འབྱུང་ལ། ང་རྒྱལ་ལྟ་བ་ཐེ་ཚོམ་གསུམ་འཇལ་བའི་སྒོ་ནས་འཇུག་སྟེ་རྟོག་པའི་ངོ་བོ་ཡིན་པ་ལ་སྒོ་ལྔ་རྟོག་མེད་ཀྱི་ཤེས་པ་ཡིན་པས་མི་འབྱུང་ངོ༌། ། བཅུ་ཚན་དང་པོ་དང་འགྱོད་གཉིད་ནི་ཡིད་ཀྱི་ས་པ་ཡིན་ལ། སྒོ་ལྔ་ནི་ལུས་ཀྱི་ས་པ་ཡིན་པས་དེ་དག་མི་འབྱུང་ངོ༌། ། སྒོ་ལྔའི་རྣམ་ཤེས་ཙམ་རིགས་ཀྱི་སྤྱི་དྲིལ་ན་སེམས་ལས་བྱུང་བ་སོ་དྲུག་འབྱུང་ངོ༌། །
གཉིས་པ་བདག་རྐྱེན་ཡིད་ཙམ་ལ་བརྟེན་པའི་ཡིད་ཤེས་ལུང་མ་བསྟན་གྱི་འཁོར་དུ་ཀུན་འགྲོ་ལྔ་ཡུལ་ངེས་ལྔ་སྟེ་བཅུ། གཞི་གཞན་དུ་འགྱུར་བ་བཞི་སྟེ་བཅུ་བཞི་འབྱུང་ལ་ལྷག་པ་མི་འབྱུང་སྟེ། རྒྱུ་མཚན་སྔ་མ་བཞིན་ནོ། ། ཡིད་ཀྱི་རྣམ་ཤེས་དགེ་བའི་འཁོར་དུ་དེའི་ཐོག་ཏུ་བཅུ་གཅིག་དགེ་བ་བསྣན་པས་ཉི་ཤུ་རྩ་ལྔ་འབྱུང་གི་ལྷག་མ་མི་འབྱུང་བའི་རྒྱུ་མཚན་སྔ་མ་བཞིན་ནོ། ། ཡིད་ཀྱི་རྣམ་ཤེས་ཉོན་མོངས་ཅན་གྱི་འཁོར་དུ་དགེ་བ་བཅུ་གཅིག་མ་གཏོགས་ལྷག་ཐམས་ཅད་འབྱུང་སྟེ་རྒྱུ་མཚན་སྔ་མ་བཞིན་ནོ། ། དེ་ལྟར་ཡིད་ཀྱི་རྣམ་ཤེས་ཙམ་རིགས་ཀྱི་སྤྱི་དྲིལ་ན་སེམས་ལས་བྱུང་བ་ལྔ་བཅུ་རྩ་གཅིག་པོ་ཐམས་ཅད་ཀྱང་འབྱུང་དུ་རུང་ངོ༌། ། ཀུན་གཞི་ཉོན་ཡིད་ཀྱི་གཙོ་འཁོར་རྫས་མཚུངས་འབྱུང་ལུགས་ཀྱང་དེ་ལྟར་ཞིབ་ཏུ་སྦྱར་རྒྱུ་ཡོད་མོད། ཡི་གེ་འཇིགས་པས་སྤྲོས་པས་ཆོག་ལ་བསྡུས་དོན་འོག་ནས་ཀྱང་འཆད་དོ། །
ད་ནི་ཞར་བྱུང་འདི་ཤེས་པར་བྱ་དགོས་ཏེ། སྤྱིར་དྲུག་པ་ཡིད་ཀྱི་རྣམ་པར་ཤེས་པ་འདི་ལ།
དེ་མ་ཐག་རྐྱེན་སྒོ་ལྔའི་དབང་ཤེས་ཀྱིས་བྱས་པའི་ཡིད་མངོན་རྟོག་མེད་ཞིག་དང༌། དེ་མ་ཐག་རྐྱེན་དྲུག་ཡིད་ཉིད་ཀྱིས་བྱས་པའི་ཡིད་ཀྱི་ཤེས་པ་རྟོག་མེད་མངོན་སུམ་ཡང་དག་དང་ལྟར་སྣང་བ་དང༌། ཡིད་ཤེས་རྟོག་པ་ལའང་རྗེས་དཔག་ཡང་དག་དང་རྗེས་དཔག་ལྟར་སྣང་གཉིས་ལས། དང་པོའི་བདག་རྐྱེན་ནི། དྲུག་པོ་འགགས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། ། ཞེས་འབྱུང་བ་དེ་ཡིན་ལ། གཉིས་པའི་བདག་རྐྱེན་ནི། འཇུག་ཤེས་དྲུག་གང་ཡང་རུང་བས་དྲངས་པའི་ཡིད་ཙམ་འགགས་པ་ཡི་ཡིད་ཤེས་ཉིད་བདག་རྐྱེན་དུ་འཇོག་པ་ཡིན་ཏེ། ཡིད་ཤེས་རྟོག་པ་ནི་དབང་ཤེས་ཀྱི་ཡུལ་ལ་མངོན་སུམ་དུ་མི་འཇུག་པ་གང་ཞིག །
བདག་རྐྱེན་ཡིད་ཙམ་དེས་ཡིད་ཤེས་རྟོག་པ་དེ་དབང་ཤེས་ཀྱི་ཡུལ་ལ་མངོན་སུམ་དུ་འཛིན་ནུས་སུ་བསྐྱེད་མི་ནུས་པའི་ཕྱིར་དང༌། བདག་རྐྱེན་འཇུག་ཤེས་དྲུག་གང་ཡང་རུང་བས་དྲངས་པའི་ཡིད་ཙམ་འགགས་པའི་ཡིད་ཤེས་ཉིད་ཀྱི་བདག་རྐྱེན་དུ་བྱས། དེ་མ་ཐག་རྐྱེན་དྲུག་ཡིད་ཉིད་ཀྱིས་བྱས་པའི་ཡིད་ཤེས་རྟོག་མེད་མངོན་སུམ་ཡང་དག་དང་ལྟར་སྣང་ནི་སྒོ་ལྔའི་དབང་ཤེས་ཀྱི་ཡུལ་ལ་འཇུག་པ་མ་ཡིན་པར་དྲུག་ཡིད་ཀྱི་ཡུལ་ཆོས་ཀྱི་སྐྱེ་མཆེད་པ་ཉིད་ལ་འཇུག་པ་ཡིན་ཏེ། ཡུལ་དབང་རིས་མི་མཐུན་པ་ལས་དེ་མ་ཐག་རྐྱེན་གྱིས་ཁྱད་པར་བྱས་པའི་རྣམ་ཤེས་དེ་མྱོང་བ་གསལ་རིག་ཏུ་བསྐྱེད་མི་ནུས་པའི་ཕྱིར། དེས་ན་དབང་མངོན་གྱིས་དྲངས་པའི་ཡིད་མངོན་སངས་རྒྱས་པའི་དྲུག་པ་ལ་གྲོག་གོ་ཞེས་པ་དེ་ནི། དུས་གཅིག་ལ་ལྔ་སྐྱེ་བར་རུང་སྟེ། དབང་མངོན་ལྔ་དུས་གཅིག་ལ་ཡུལ་སོ་སོར་འཛིན་ནུས་སྐྱེ་ལ། དེ་ལྔས་དྲང་བའི་ཡིད་མངོན་ལྔའང་དུས་གཅིག་ཏུ་སྐྱེ་རུང་བ་ལ་སྔ་མ་བཞིན་གེགས་བྱེད་གཞན་ཡང་མ་མཐོང་བའི་ཕྱིར། རྟགས་གྲུབ་སྟེ། གཟུགས་འཛིན་ཡིད་མངོན་དེས་རང་གིས་མཚུངས་པ་དེ་མ་ཐག་རྐྱེན་གྱིས་མ་མཐོང་བའི་གཟུགས་འཛིན་ན་ལོང་བས་གཟུགས་འཛིན་པར་ཐལ་བའི་སྐྱོན་ཡོད་ཅེས་པའི་རྩོད་སྤང་དུ།
ཇི་སྐད་དུ། དེ་ཕྱིར་དབང་པོའི་རྣམ་པར་ཤེས། ། དེ་མ་ཐག་རྐྱེན་ལས་བྱུང་ཅན། ། ཡིད་ནི་ཡུལ་གཞན་ཉིད་འཛིན་ཕྱིར། ། དེ་ཕྱིར་ལོང་བས་མཐོང་བ་མིན། ། ཞེས་པས་འགྲུབ་པའི་ཕྱིར་ཏེ། དབང་ཤེས་ལྔ་པོ་དེ་དག་གི་དེ་མ་ཐག་རྐྱེན་ལས་བྱུང་བ་ཅན་གྱིས་གཟུགས་སོགས་དོན་ལྔ་འཛིན་པའི་ཡིད་མངོན་ཆོས་ཅན། ཁྱོད་ཀྱིས་རང་གི་དེ་མ་ཐག་རྐྱེན་གྱི་ཡུལ་ལས་གཞན་པའི་གཟུགས་ཉིད་འཛིན་པར་བྱེད་དེ། དེས་མཐོང་བའི་གཟུགས་འཛིན་པ་དང༌། དེས་མ་མཐོང་བའི་གཟུགས་འཛིན་པ་གང་རུང་ཡིན།
དེས་མཐོང་བའི་གཟུགས་འཛིན་པ་ལ་གནོད་བྱེད་བསྟན་ཟིན་པའི་ཕྱིར། རྒྱུ་མཚན་དེའི་ཕྱིར་ལོང་བས་གཟུགས་མཐོང་བར་ཐལ་བའི་སྐྱོན་ཡང་འདིར་མི་འདྲེའོ། ། ཡང་འདིར་འདི་ཤེས་དགོས་ཏེ། དབང་མངོན་ལྔ་ཅིག་ཅར་སྐྱེ་བ་དང་དེས་དྲངས་པའི་ཡིད་མངོན་ལྔ་ཅིག་ཅར་སྐྱེ་རུང་བ་ལ་བཤད་མ་ཐག་པའི་རྟགས་དེ་ཉིད་ཀྱིས་ཁྱབ་པ་གྲུབ་ཀྱང༌། དབང་མངོན་ལྔ་དང་ཡིད་མངོན་ལྔ་པོ་དེ་དག་ཅིག་ཅར་སྐྱེ་བས་ཁྱབ་པ་སྟོན་པ་ནི་ག་ལ་ཡིན་ཏེ། དྲུག་པ་ཡིད་ཀྱི་རྣམ་ཤེས་རྟོག་པས་ཆོས་ཀྱི་སྐྱེ་མཆེད་པའི་ཆགས་སོགས་ཡུལ་དུ་བྱས་པ་ན་ཡིད་བྱེད་ཆགས་སེམས་ཀུན་ཏུ་གཟིར་བ་དེས་དབང་ཤེས་ལྔ་རང་ཡུལ་ལ་འཇུག་པའི་ཡིད་བྱེད་ཀྱི་མཐུ་ཉམས་པར་བྱེད་པ་དེ་ཉིད་ཀྱི་ཕྱིར་དབང་ཤེས་ལྔ་ཅིག་ཅར་མི་བསྐྱེད་པའི་སྐབས་ཀྱང་མཐོང་བའི་ཕྱིར་ཏེ། ཇི་སྐད་དུ། ལ་ལར་ཀུན་ཏུ་ཆགས་སེམས་ཅན། ། དོན་ཉེ་བ་ལའང་འཛིན་མེད་གང༌། ། ཆགས་པས་གཞན་བསྐྱེད་ནུས་ཉམས་ཕྱིར། །
ཞེས་པས་འགྲུབ་པའི་ཕྱིར་ཏེ། དེའི་དོན་ཡང༌། རེག་པ་འཇམ་པོ་ལྟ་བུ་ཡུལ་ལ་ལར་སྐྱེས་བུ་ཀུན་ཏུ་ཆགས་སེམས་ཅན་དེ་འདྲ་བ་ཞིག ། ཕྱི་རོལ་གྱི་བུད་མེད་དེའི་གཟུགས་སྒྲ་དྲི་རོ་རེག་བྱའི་དོན་ཉེ་བ་ལ་དེ་འཛིན་མིག་ཤེས་སོགས་ཀྱིས་འཛིན་པ་མེད་པ་གང་ཡིན་དེ་ཆོས་ཅན། ཤེས་པ་རིས་མི་མཐུན་ཅིག་ཅར་སྐྱེ་མི་རུང་བའི་རྒྱུ་མཚན་གྱིས་མ་ཡིན་པར་དེ་མ་ཐག་རྐྱེན་ཡིད་ཤེས་སྔ་མ་རེག་པ་ལ་ལྷག་པར་ཆགས་པས་གཟིར་བ་ཉིད་ཀྱིས་ཡུལ་གཟུགས་སོགས་ལ་གཏོད་ནུས་པའི་ཡིད་བྱེད་མ་ཚང་བས་ཡུལ་གཞན་གཟུགས་སོགས་འཛིན་པའི་རྣམ་ཤེས་བསྐྱེད་ནུས་པ་ཉམས་པའི་རྒྱུ་མཚན་གྱིས་ཡིན་པའི་ཕྱིར་རོ། ། འདིར་ཡབ་རྗེ་མཉན་པ་གྲུབ་མཆོག་གི་གསུང་འདིའང་འདིར་བློ་ལ་གསལ་བར་སྣང་སྟེ་དྲུག་པ་ཡིད་ཀྱི་རྣམ་པར་ཤེས་པའི་འཁོར་དུ་སེམས་ཤིན་ཏུ་སྦྱངས་པ་ནན་ཏན་དུ་བྱས་པ་ན་གཙོ་འཁོར་གྱི་སེམས་དང་སེམས་ལས་བྱུང་བ་རྩེ་གཅིག་པ་དེ་ནི་ཁ་ནང་ཁོ་ནར་ཕྱོགས་པས་ཕྱི་རོལ་ལ་འཇུག་པའི་བྱ་བ་མི་བྱེད་ལ། དེའི་ཚེ་ཁ་ཕྱིར་ལྟའི་དབང་ཤེས་དགེ་མི་དགེ་ལུང་མ་བསྟན་དུ་འཇོག་བྱེད་ཀྱི་ཡིད་བྱེད་དེ་མ་ཐག་པའི་མཐུ་ནུས་མེད་དུ་བྱས་པས་དེའི་ཚེ་དབང་ཤེས་ལྔ་ཡུལ་ལ་འཇུག་པ་ཆད་དེ། ཕྱི་དོན་གཟུགས་སོགས་ལ་ཆགས་སྡང་གིས་རྣམ་པར་གཡེང་བས་ཏིང་ངེ་འཛིན་ལས་དབེན་དཔྱོ་བར་མི་ནུས་ཏེ། ཞི་གནས་ཀྱི་རྒྱ་མཚོ་ཆེན་པོ་ལ་རྣམ་གཡེང་གི་རྦ་རླབས་ཀྱིས་བསྐྱོད་པར་ནུས་པ་མ་ཡིན་ནོ་ཞེས་བཀའ་སྩལ་པས་ཀྱང་དོན་འདི་ཉིད་རབ་ཏུ་གསལ་བར་བྱས་པའི་ཕྱིར་རོ། ། དེར་ལྟ་ནའང་དྲུག་ཡིད་ཀྱི་འཁོར་དུ་ཞི་གནས་ཀྱི་ཏིང་ངེ་འཛིན་སྐྱེས་ནས་གཙོ་འཁོར་རྩེ་གཅིག་ཏུ་གནས་པ་ཙམ་ལས།
དབང་ཤེས་ཡུལ་ལ་འཇུག་པ་ཆད་པར་ཡང་བརྗོད་མི་ནུས་ཏེ། ད་དུང་ཏིང་ངེ་འཛིན་གྱི་ནུས་པ་མཐུ་ཆུང་བ་དག ། དྲུག་ཡིད་རྟོག་པ་ཁ་ནང་ཁོ་ནར་ཕྱོགས་པའི་རྩེ་གཅིག་ཙམ་དུ་གྱུར་ཀྱང༌། དྲུག་ཡིད་རྟོག་མེད་དང་དབང་ཤེས་ཁ་ཕྱི་བལྟ་རྣམས་ནང་དུ་བསྡུ་བའི་ནུས་པ་མ་རྙེད་པའི་སྐབས་ཀྱང་མཐོང་བའི་ཕྱིར། ཇི་སྐད་དུ། ཐམས་ཅད་ལས་ནི་སེམས་བསྡུས་ནས། ། ནང་གི་བདག་ཉིད་གཡོ་མེད་པར། ། གནས་ནའང་མིག་གི་གཟུགས་དག་ནི། ། མཐོང་བའི་བློ་དེ་དབང་སྐྱེས་ཡིན། ། ཞེས་འབྱུང་ངོ༌། །
འདིར་འདི་ཤེས་པར་བྱ་དགོས་ཏེ། དབང་ཤེས་ཀྱིས་དྲངས་པ་མིན་པའི་ཡིད་ཤེས་དེ་མ་ཐག་པས་དྲངས་པའི་ཡིད་ཤེས་རྟོག་མེད་ནི་དཔེར་མཚོན་ན། ཞི་གནས་ཀྱི་ཏིང་ངེ་འཛིན་དང་ཤིན་ཏུ་སྦྱངས་པ་ཁྱད་པར་ཅན་གྱི་སེམས་རྩེ་གཅིག་པའི་ཡུལ་ཆོས་ཀྱི་སྐྱེ་མཆེད་པའི་གཟུགས་ལྟ་བུ་ལ་རྟོག་མེད་མངོན་སུམ་དུ་གསལ་བར་སྣང་བ་སྟེ། ཡུལ་འདི་ལའང་ཡང་དག་དང་ལོག་པ་གཉིས་ཏེ། དང་པོ་ནི་གསང་སྔགས་པའི་རྣལ་འབྱོར་པ་བསྐྱེད་རྫོགས་ཀྱི་ཏིང་ངེ་འཛིན་གྱི་མཐུ་གྲུབ་པའི་ཉམས་སྣང་ཕྱིན་ཅི་མ་ལོག་པ་དེ་ངོར་རྣལ་འབྱོར་པའི་ཀུན་རྫོབ་དེའི་གནས་ཚུལ་དང་མི་འགལ་བ་ས་ལམ་གྱི་རྟགས་འཁྲུལ་མེད་དུ་གྱུར་པ་དང་ཉན་རང་དགྲ་བཅོམ་དང་བྱང་ཆུབ་སེམས་དཔའི་ཏིང་ངེ་འཛིན་དང་ཤེས་རབ་ལ་དབང་འབྱོར་བའི་ངོ་བོར་ཟད་པར་ལ་སོགས་པའི་ཆོས་ཀྱི་སྐྱེ་མཆེད་པའི་གཟུགས་སུ་གྱུར་པའི་ཟད་པར་གྱི་ས་ཆུ་མེ་རླུང་ལ་སོགས་པ་ཡིན་ལ། གཉིས་པ་ནི་སོ་སོའི་སྐྱེ་བོའི་དག་གི་དབང་ཤེས་ཀྱི་ངོར་གཟུགས་ཡིད་འོང་དེ་མི་སྡུག་པ་ལ་སོགས་པར་ཡིད་ཤེས་ཀྱི་མོས་པས་སྒོམ་པའི་གསལ་སྣང་ལ་དབང་ཤེས་ཀྱི་ཡུལ་གྱི་གཟུགས་ཡིད་འོང་དེ་མི་སྡུག་པར་གསལ་བར་སྣང་བ་དང༌། ནམ་མཁའ་བྲག་ཏུ་སྒོམ་པའི་གསལ་སྣང་བརྟན་པས་ནམ་མཁའ་ལ་ཐལ་མོ་རྡེབ་པ་ལྟར་བྱས་པས་སྒྲ་ཡིས་གསལ་སྣང་འཆར་བ་ལྟ་བུ་ཆོས་ཀྱི་སྐྱེ་མཆེད་པའི་གཟུགས་ལྟར་སྣང་བའོ། ། སྤྱིར་གློ་བུར་བའི་ཤེས་པ་རང་བཞིན་དུ་མི་གནས་པ་ལའང༌། དབང་ཤེས་བསླད་པའི་འཁྲུལ་སྣང་དང༌། དེ་ལྟར་བསླད་པའི་ཡིད་ཤེས་འཁྲུལ་པར་སྐྱེས་པའི་དབང་ཡིད་ཀྱི་འཁྲུལ་སྣང་ལོག་པའི་ཀུན་རྫོབ་པ་དག་ཀྱང་ཡོད་ལ།
ཡང་གསང་སྔགས་ཀྱི་རྩ་རླུང་ཐིག་ལེ་ལྟ་བུ་སྒོམ་པའི་ཉམས་སྣང་གི་ཡང་དག་ཀུན་རྫོབ་ལྟ་བུ་ཡུལ་དུ་བྱས་ནས་དེ་ཉིད་ལ་ཕྱིན་ཅི་ལོག་ཏུ་འཁྲུལ་ནས་སེམས་སྨྱོ་བའི་སྣང་བའང་ཡོད་ལ། དེ་འདྲ་བའི་གསལ་སྣང་ལ་ནི། འཁྲུལ་གཞིའི་ཉམས་སྣང་ཡང་དག་ཀུན་རྫོབ་དང༌། དེ་ལ་བརྟེན་པའི་རྩ་རླུང་གི་ཉམས་ཀྱི་འཁྲུལ་ཆ་ལོག་པའི་ཀུན་རྫོབ་གཉིས་སུ་དབྱེའོ་ཞེས་ཕ་རས་པ་ཆེན་པོས་གསུང་ངོ༌། ། ཁྱད་པར་དྲུག་ཡིད་རྟོག་པའི་དབང་དུ་བྱས་ན། ཇི་སྐད་དུ། མིག་གི་རྣམ་པར་ཤེས་པས་ནི་སྔོན་པོ་འཛིན་གྱི་སྔོན་པོའོ་སྙམ་དུ་ནི་མ་ཡིན་ཏེ་ཞེས་པས། སྒྲའི་མི་རྟག་པ་ཉན་ཤེས་མངོན་སུམ་གྱིས་གཞལ་ཀྱང་སྒྲ་མི་རྟག་པའོ་ཞེས་དང༌། སྔོན་པོའོ་ཞེས་སོགས་འཛིན་པ་དབང་ཡིད་མངོན་སུམ་ལ་མེད་ཅིང༌། དེ་ནི་དྲུག་ཡིད་རྟོག་པ་ཁོ་ནའི་དབང་དུ་བྱས་ཏེ།
འདི་ལ་ནི་སྒྲ་དོན་འདྲེས་འཛིན་གྱི་རྟོག་པ་ཞེས་བྱ་སྟེ། རྟོག་པ་འདི་ནི་དུས་གཅིག་ལ་གཉིས་གནས་གྱུར་མ་ཐོབ་པའི་སོ་སྐྱེ་ཕལ་པ་ལ་སྐྱེ་བ་མ་ཡིན་ཏེ། ཇི་སྐད་དུ། དེ་ཉིད་ཀྱིས་མྱོང་ཡིན་ན་ནི། ། རྟོག་གཉིས་གཅིག་ཅར་མཐོང་བ་མེད། ། དེས་ནི་དུས་མཚུངས་རྣམ་པར་ཤེས། ། གཞན་གྱིས་མྱོང་བ་མ་ཡིན་ཏེ། ། ཞེས་འབྱུང་བའི་ཕྱིར། དེའི་གྲུབ་དོན་ཡང༌། གཟུགས་འཛིན་དེ་ཉིད་ཀྱིས་གཟུགས་ལ་གཟུགས་སོ་ཞེས་མངོན་སུམ་གྱིས་མཐོང་བ་ན་དེའི་ཚེ་གཟུགས་འཛིན་གྱི་བློའོ་ཞེས་མྱོང་བ་ཡིན་ན་ནི་གཟུགས་འཛིན་གྱི་བློ་ཆོས་ཅན།
རང་ཉིད་གཟུགས་ལ་རྟོག་པའི་ཚེ་ན་རང་གི་རང་ཉིད་གཟུགས་འཛིན་ནོ་ཞེས་རྟོག་ཅིང་མྱོང་བ་མི་འཐད་པར་ཐལ། འདི་གཟུགས་སོ་སྙམ་པའི་རྟོག་པ་དང་འདི་གཟུགས་འཛིན་ནོ་ཞེས་པའི་རྟོག་པ་གཉིས་ཅིག་ཅར་དུ་རྫས་གཅིག་ཏུ་གང་ཟག་གཅིག་ལ་མཐོང་བ་མེད་པའི་ཕྱིར། དེས་ན་གཟུགས་ལ་རྟོག་པ་དང་གཟུགས་འཛིན་ལ་རྟོག་པ་གཉིས་ཅིག་ཅར་མི་འཇུག་པར་བསྟན་པ་དེས་ནི་གཟུགས་འཛིན་གྱི་ཤེས་པ་དེ་དང་དུས་མཚུངས་པའི་རང་རྒྱུད་རྟོག་པའི་རྣམ་ཤེས་གཞན་གྱིས་མྱོང་བ་བསྟན་པ་ཡིན་པ་ཁས་བླངས་པ་དེ་མི་འཐད་པ་ཐལ། རང་ཉིད་ཀྱང་རྟོགས་པ་ཡིན་པའི་ཕྱིར་ཞེས་གྲུབ་བོ། ། ད་ནི་དགོངས་གཅིག་རྙིང་མར་འབྱུང་བའི་འཕྲོས་དོན་བཤད་པར་བྱ་སྟེ། དེར་མངའ་བདག་སྟག་ཚལ་བས་རི་ངོས་ན་མི་བཅུ་བསྒྲིགས་པར་མཐོང་བ་ལ་ཕྱིས་རྟོག་པའི་དུས་ན། སྐད་ཅིག་དེར་མི་བཅུ་ལ་རྟོག་པའི་རྟོག་པ་བཅུ་ཅིག་ཅར་སྐྱེ་བར་འདོད་དོ་ཞེས་སྨྲ་བར་སྣང་ནའང༌། མངའ་བདག་སྟག་ཚལ་བ་དེ་ཅི་འདྲ་ཞིག་ཡིན་པའི་ལོ་རྒྱུས་ཀྱང་མ་ཐོས་པས་དེ་ལྟར་འདོད་དུ་ཆུག ། སྤྱིར་བརྡ་ལ་མ་བྱང་པའི་སྐྱེས་བུ་བྱིས་པ་ལྟ་བུ་ཞིག་གིས་རི་ངོས་ན་བཅུའི་ཚོད་ཙམ་ཞིག་མཐོང་ཀྱང་དེ་ལ་བཅུ་ཙམ་ཞིག་འདུག་གོ་ཞེས་རྟོག་པར་མི་བྱེད་ལ། བརྡ་ལའང་ཡུལ་དུས་དེར་གྲགས་པའི་བཅུ་སོགས་ཀྱི་གྲངས་ཤེས་མ་ཤེས་ཅི་ཡིན་ཀྱང༌།
སྤྱིར་བཅུ་ཉི་ཤུ་སོགས་ཀྱི་བརྡའི་དོན་གྲུབ་པ་ཞིག་གིས་རི་ངོས་ཀྱི་བཅུ་པོ་དབང་ཤེས་ཀྱིས་མཐོང་བ་ན། བཅུར་རྟོག་པ་ལ་རེ་རེ་ཞིང་རྟོག་མི་དགོས་པར། འདི་ཚོད་ལ་བཅུའོ་ཞེས་རྟོག་པ་གཅིག་གིས་ཞེན་པ་ལ་མྱོང་བས་གྲུབ་པས། འདི་འདྲའི་དྭོགས་པ་དང་དྭོགས་གཅོད་བྱེད་པོ་ཐམས་ཅད་མུན་ཁུང་དུ་ཡི་གེ་བྲིས་པའི་ངང་ཚུལ་ལྟར་གྱུར་པ་ཉིད་དུ་བས་སོ། ། སྤྱིར་མདོ་སེམས་དག་ཁྲ་འཛིན་དབང་ཤེས་ཀྱི་བཟུང་ཡུལ་དེས་ཁྲར་འཛིན་དབང་ཤེས་ལ་ཁྲའོ་རྣམ་པ་ལིང་པོ་གཅིག་ཏུ་གཏད་ཅིང༌། ཁྲར་འཛིན་དབང་ཤེས་ལའང་རྣམ་པ་ལིང་པོ་གཅིག་ཏུ་ཤར་བས་སྒོ་ང་ཕྱེད་ཚལ་བ་ཞེས་གྲགས་པའི་གྲུབ་པའང་བྱུང་སྟེ། བྲམ་ཟེ་ཆེན་པོས། གང་སྣང་དེ་ནི་རང་ཡིན་ཏེ། ། གཞན་སྣང་དེ་ནི་སྣང་བ་ཉིད། ། ཅེས་འབྱུང་ལ།
ཁྲར་འཛིན་དབང་ཤེས་ཀྱི་གཟུང་ཡུལ་དེའི་གྲངས་ཇི་སྙེད་པས། གཟུང་འཛིན་དབང་ཤེས་ལ་རྣམ ་པ་གཏད་ཅིང་རྣམ་པ་དེའི་གྲངས་མཉམ་པའི་ཤེས་པ་སྐྱེ་བར་འདོད་པ་ནི་གཟུང་འཛིན་གྲངས་མཉམ་པ་ཞེས་པའི་གྲུབ་པའང་བྱུང་སྟེ། དབུ་མ་རྒྱན་ལས། ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། ཞེས་འབྱུང་ངོ༌། ། ཁྲར་འཛིན་དབང་ཤེས་ལ་དེའི་གཟུང་ཡུལ་གྱི་རྣམ་པ་སྣ་ཚོགས་ཤར་ཡང་བློ་གཅིག་གི་ངོ་བོར་མྱོང་བས་སྣ་ཚོགས་གཉིས་མེད་པའི་གྲུབ་པ་བྱུང་སྟེ། རྣམ་འགྲེལ་དུ། རེ་ཤིག་གཅིག་པུའི་བློ་དེ་ཉིད། ། སྣ་ཚོགས་སུ་ནི་ཇི་ལྟར་སྣང༌། །
ཞེས་འབྱུང་ལ། དེ་ཐམས་ཅད་ནི་ཤེས་པ་རྟོག་མེད་ཀྱིས་ཡུལ་འཛིན་ཚུལ་ཡིན་ལ་རྟོག་པས་འཛིན་ཚུལ་ལ་ནི་རྣམ་པ་དང་གྲངས་མཉམ་པ་འཛིན་ན་སོ་སོའི་སྐྱེ་བོ་ཐམས་ཅད་ཀྱང་ཐམས་ཅད་མཁྱེན་པ་ཉིད་དུ་ཐལ་ཏེ། དེས་ཤེས་བྱ་ལ་རྟོག་པའི་ཚེ་ཤེས་བྱའི་རྣམ་གྲངས་ཐམས་ཅད་འཛིན་པ་ཉིད་ཀྱི་ཕྱིར་རོ། ། དགོངས་གཅིག་རྙིང་མར། རྟོག་གཉིས་ཅིག་ཅར་མི་འཇུག་པའི་གནད་འཇིག་རྟེན་མགོན་པོས་རྟོགས་པས། སྔ་དྲོ་གཅིག་ལ་མཛེ་འུར་འདོན་བྱས་ཟེར་བའི་ཞེན་དོན་ལ་སྙག་ན། སྤང་གཉེན་ཅིག་ཅར་རྒྱུད་ལ་མི་སྐྱེ་བས་གཉེན་པོ་སྐྱེ་བ་ལ་མངོན་དུ་ཕྱོགས་པ་ན། སྤང་བྱ་སྐྱེ་བའི་ནུས་པ་ཉམས་པ་དང༌། གཉེན་པོ་སྐྱེས་པ་ན་སྤང་བྱ་འགགས་པ་དུས་མཉམ་པ་ཉིད་ཀྱིས་སྤང་བྱ་སྤོང་བ་ཡིན་གྱི། སྤང་གཉེན་གཉིས་ཅིག་ཅར་སྐྱེ་ན།
གཉིས་ཀ་སྟོབས་མཉམ་གྱི་ཕན་ཚུན་གནོད་བྱ་གནོད་བྱེད་དུ་མི་རིགས་པས། ལས་ནད་དུས་ཐུང་ངུ་ལས་མྱོང་མི་དགོས་པའི་དགེ་བའི་སྟོབས་དོན་མེད་དུ་གྱུར་ཀྱང་དེ་ལྟ་མ་ཡིན་པས་དེ་དོན་མེད་དུ་མི་འགྱུར་རོ་ཞེས་འཆད་འདོད་ཀྱང་ཁར་འབྱིན་མ་ཐུབ་པའི་རྣམ་འགྱུར་རོ། ། ༈ རྡོ་རྗེའི་གསུང༌། སེམས་ལས་འབྱུང་བ་ལས་ཀྱང་སེམས་འབྱུང་བྱ་བ་འདི་བཞུགས་བྱ་བ་དག་པར་བཏོན་ན། སེམས་བྱུང་སེམས་ལས་རྫས་ཐ་དད་དུ་རྣམ་པར་མི་བཞག་ཅེས་བྱ་བ་འདི་བཞུགས་ཞེས་བཏོན་ན་དག་པར་འགྱུར་རོ། ། དེ་ཡང་ཞལ་སྔ་ནས། ཐེག་པ་ཆེན་པོའི་ཆོས་མངོན་པ་དང་སྒོ་བསྟུན་ཏེ། སེམས་དང་སེམས་ལས་བྱུང་བ་དག་གི་རྣམ་བཞག་ཅུང་ཟད་འཆད་པར་སྤྲོ་སྟེ། བློ་རིས་འདི་དག་ལ་བློ་ཁ་ཅུང་ཟད་ཕྱོགས་ན། ཐར་པ་དོན་གཉེར་དག་གི་འཇུག་ལྡོག་བྱ་རིགས་པ་དང་མི་རིགས་པའི་རྒྱུད་ཀྱི་སེམས་དང་སེམས་ལས་བྱུང་བའི་ཆོས་རྟོགས་པ་ལ་ཁྱད་ཆེ་བའི་ཕྱིར།
དེས་ན། གཙོ་བོ་སེམས་ནི་ཉན་ཐོས་སྡེ་པས་རྣམ་ཤེས་ཚོགས་དྲུག་ལས་མི་འདོད་ཀྱང༌། ཐེག་ཆེན་པས་གཙོ་བོ་སེམས་རྣམ་པར་ཤེས་པ་ཚོགས་བརྒྱད་འདོད་དེ། དེའང་དམིགས་པ་རྣམ་པར་ཤེས་པས་རིག་པ་སྟེ། སྒོ་ལྔའི་ཤེས་པ་དང༌། ཡིད་ཤེས་དང༌། ཉོན་མོངས་ཅན་གྱི་ཡིད་དང༌། ཀུན་གཞིའི་རྣམ་ཤེས་སོ། ། དང་པོ་ནི། མིག་སོགས་དབང་པོ་ལྔ་ལ་བརྟེན་ནས་གཟུགས་སོགས་ཡུལ་ལྔ་རིག་པ་སྟེ།
ངོ་བོ་རྟོག་མེད་ཁ་ཕྱིར་བལྟ། དོན་རང་གི་མཚན་ཉིད་དང་མེད་པ་གསལ་སྣང་གི་ཡུན་ཤིན་ཏུ་མི་བརྟན་པའོ། ། ཡིད་ཀྱི་ཤེས་པ་ནི་བདག་རྐྱེན་ཡིད་ཙམ་ལ་བརྟེན་ནས་ཆོས་རྣམས་རིག་པ་སྟེ། བསླད་པ་དང་གོམས་པ་ལས་རྟོག་མེད་དུ་གྱུར་པ་དང༌། ཡིད་ཀྱི་མངོན་སུམ་ལུང་ལས་གྲགས་པ་རྟོག་མེད་ཅིག་དང༌། ཕལ་ཆེར་རྟོག་པ་དང་བཅས་པ་བཟུང་ཡུལ་དོན་གྱི་སྒྲོ་བཏགས་སྣང་ཞིང༌། ཞེས་ཡུལ་དུས་དང་ཡུལ་དང་གནས་སྐབས་ཐམས་ཅད་དུ་འཇུག་པ་ངེས་པ་དང་ཐེ་ཚོམ་གྱིས་བསྡུས་པ་རྣམས་སོ། ། ཉོན་མོངས་པ་ཅན་གྱི་ཡིད་ནི་ཀུན་གཞི་ལས་བྱུང་ཞིང་དུས་གཏན་དུ་ཀུན་གཞི་ལ་དམིགས་ནས་བདག་ཏུ་ལྟ་བའི་བློ་རྟོག་པ་མེད་པ། འཕགས་པའི་ལམ་མངོན་དུ་གྱུར་པ་དང༌། འགོག་པའི་སྙོམས་འཇུག་དང༌།
དགྲ་བཅོམ་པ་མ་གཏོགས་པར་ཆུ་བོའི་རྒྱུན་ལྟར་འཇུག་པའོ། ། ཀུན་གཞིའི་རྣམ་པར་ཤེས་པ་ནི་གཟུང་ཆ་དང་འཛིན་ཆས་བསྡུས་པའི་ཤེས་བྱ་ལ་དམིགས་ནས་རྣམ་པ་རིས་སུ་མ་ཆད་པར་སྣང་ཞིང་ཞེན་པ་མེད་པ། ངོ་བོ་ས་བོན་ཐམས་ཅད་ཀྱི་རྟེན་དུ་གྱུར་པ་རྣམ་པར་སྨིན་པའི་རྣམ་པར་ཤེས་པ་སྟེ། སངས་རྒྱས་མ་ཐོབ་ཀྱི་བར་དུ་ཆུ་བོའི་རྒྱུན་ལྟར་འཇུག་པའོ། ། དེ་ལ་ཕྱིས་འབྱུང་གི་དགེ་བ་ལ་སོགས་དང་རྣམ་སྨིན་བསྐྱེད་ནུས་ཀྱི་ཆ་ནས་ས་བོན་ཞེས་བརྗོད་ལ། སྔ་མའི་ལས་ཀྱིས་དེ་ཉིད་མཐོ་རིས་སམ་ངན་འགྲོའི་ལུས་ཅན་དུ་མངོན་པར་འགྲུབ་པའི་ཆ་ནས་རྣམ་སྨིན་གྱི་ཆ་ཞེས་བརྗོད་དོ། །
དེས་ནི་གཙོ་བོ་སེམས་ཞེས་པའི་རྣམ་པར་ཤེས་པའི་ཕུང་པོའི་ངོ་བོར་གྱུར་པ་དེ་བརྗོད་ནས། དེའི་འཁོར་དུ་བྱུང་བའི་སེམས་བྱུང་གི་རྒྱུ་མཚན་སྤྲོས་ཏེ་བཤད་པ་དང༌། སྐབས་དོན་སེམས་སེམས་བྱུང་རྫས་གཅིག་དང་ཐ་དད་གང་ཡིན་བསམ་པ་དང་གཉིས་ལས་དང་པོ་ལ། སེམས་ལས་བྱུང་བ་སོ་སོའི་མཚན་ཉིད།
སེམས་སེམས་བྱུང་གི་ཁྱད་པར། མཚུངས་པར་ལྡན་པའི་ཚུལ། གང་གི་འཁོར་དུ་གང་ངེས་པ། རྫས་དང་བཏགས་པ་བ་བསམ་པའོ། ། དང་པོ་ཀུན་འགྲོ་ལྔ་ལས། དགེ་མི་དགེ་ལུང་མ་བསྟན་གྱི་རྣམ་པར་སྨིན་པའི་སིམ་གདུང་བར་མར་ཉམས་སུ་མྱོང་བ་ནི་ཚོར་བ་བདེ་སྡུག་བཏང་སྙོམས་ཡིན་ལ། རྟེན་གྱིས་ཕྱེ་ན་མིག་གི་འདུས་ཏེ་རེག་པ་ལས་བྱུང་བའི་ཚོར་བ་ལ་སོགས་པ་རྣམ་པ་དྲུག་གོ ། དམིགས་པ་གང་ལ་སྔོན་པོ་ལ་སོགས་པ་རྣམ་པར་བཞག་པའི་རྒྱུ་མཚན་མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་སོགས་རྣམ་པ་དྲུག་གོ ། དེ་གཉིས་ནི་ཚོར་བ་བདེ་བ་ལ་སོགས་པའི་རྣམ་པར་སྨིན་པ་ལ་ལོངས་སྤྱོད་པ་དང༌། འདུ་ཤེས་ཀྱིས་མཐོང་བ་ལ་སོགས་པའི་དོན་ལ་མཚན་མར་བཟུང་ནས་མཐོང་ངོ་ཞེས་པ་ལ་སོགས་པའི་ཐ་སྙད་བྱེད་པས་འདི་གཉིས་སེམས་བྱུང་གཞན་ལས་ཕུང་པོ་ལོགས་སུའང་བྱས་པ་ཡིན་ནོ། །
ཡུལ་དང་དབང་པོ་དང་ཤེས་པ་གསུམ་འདུས་པ་ལས་ཡིད་དུ་འོང་བ་ལ་སོགས་པའི་ཡུལ་ཡོངས་སུ་གཅོད་པ་རེག་པ་དང༌། དགེ་བ་ལ་སོགས་པ་ལ་སེམས་གཡོ་བས་སེམས་པ་དང༌། དམིགས་པ་ལ་སེམས་གཏོད་པ་ཡིད་ལ་བྱེད་པའོ། ། ཡུལ་སོ་སོ་ངེས་པ་ལ་ལྔ་སྟེ། བསམ་པ་དོན་གཉེར་འདུན་པ་དང༌། བཏགས་པ་བ་ལ་ཡིད་ཆེས་པ་མོས་པ་དང༌། འདྲིས་པ་ལ་མ་བརྗེད་པ་དྲན་པ་དང༌། དམིགས་པ་ལ་རྩེ་གཅིག་པའི་ཏིང་ངེ་འཛིན་དང༌། དེ་མ་ཡིན་ལས་རྣམ་པར་འབྱེད་པ་ཤེས་རབ་བོ། ། དགེ་བ་བཅུ་གཅིག་སྟེ།
ལས་འབྲས་ལ་ཡིད་ཆེས་པ་དང༌། མྱང་འདས་ལ་འདོད་པ་དང༌། དཀོན་མཆོག་ལ་དང་བས་དད་པ་དང༌། བདག་ཉིད་ལས་ཁ་ན་མ་ཐོ་བ་ལས་འཛེམ་པའི་ངོ་ཚ་ཤེས་པ་དང༌། གཞན་ཉིད་ལས་ཁ་ན་མ་ཐོ་བ་ལ་འཛེམ་པའི་ཁྲེལ་ཡོད་པ་དང༌། སྲིད་པ་དང་སྲིད་པའི་ཡོ་བྱད་ལ་མ་ཆགས་པ་དང༌། སེམས་ཅན་དང་སྡུག་བསྔལ་དང་སྡུག་བསྔལ་གྱིས་མནན་པའི་ཆོས་ལ་མནར་སེམས་མེད་པའི་ཞེ་སྡང་མེད་པ་དང༌། རྣམ་པར་སྨིན་པ་དང་ལུང་དང་བསམ་པ་དང་རྟོག་པ་ལས་ཤེས་ཤིང་སོ་སོར་རྟོག་པའི་གཏི་མུག་མེད་པ་དང༌། དགེ་བ་ལ་སྤྲོ་བའི་བརྩོན་འགྲུས་དང༌། ལུས་སེམས་ལས་རུང་གི་ཤིན་སྦྱངས་དང༌།
མ་ཆགས་པ་ནས་བརྩོན་འགྲུས་ཀྱི་བར་ལ་བརྟེན་ནས་མི་དགེ་བ་སྤང་ཞིང་དགེ་བ་སྒྲུབ་པའི་བག་ཡོད་དང༌། མ་ཆགས་པ་ནས་བརྩོན་འགྲུས་ཀྱི་བར་ལ་བརྟེན་ནས་ཉོན་མོངས་པ་ཅན་དང་མ་འདྲེས་པར་སེམས་རྣལ་དུ་འདུག་པའི་བཏང་སྙོམས་དང༌། སེམས་ཅན་ལ་སྙིང་བརྩེ་བ་ཐོ་མི་འཚམ་པ་རྣམ་པར་མི་འཚེ་བའོ། ། ཉོན་མོངས་པ་རྣམ་པ་དྲུག་སྟེ། ཁམས་གསུམ་པའི་ཟག་བཅས་ཀྱི་ཡུལ་ལ་དགའ་བ་ལ་འདོད་ཆགས་དང༌། འགའ་ཞིག་ལ་ཀུན་ནས་མནར་སེམས་པ་ཞེ་སྡང་དང༌། དེ་ཁོ་ན་ཉིད་དང་ལས་འབྲས་ལ་རྨོངས་པ་གཏི་མུག་དང༌། བདག་ལྟ་ལ་བརྟེན་ཏེ་སེམས་ཁེངས་པ་ང་རྒྱལ་དང༌། བདེན་པ་ལ་སོགས་ལ་ཡིད་གཉིས་ཟ་བ་སྟེ་ཐེ་ཚོམ་དང༌། ཕྱིན་ཅི་ལོག་པའི་ལྟ་བ་སྟེ་འདི་ལ་ནང་གསེས་ཀྱིས་ལྔ་ཡོད་དོ། །
ཉེ་ཉོན་ཉི་ཤུ་ནི། འཕྲལ་དུ་གནོད་པ་བྱེད་པ་ལ་མི་བཟོད་པས་ཁྲོ་བ་དང༌། གནོད་བྱེད་ཞེ་ལ་འཇོག་པ་འཁོན་འཛིན་དང༌། རང་གཞན་གྱི་ལྟུང་བ་གསང་བ་འཆབ་པ་དང༌། ཁོང་ཁྲོའི་ཆར་གཏོགས་གཞེར་འདེབས་པའི་ཚིག་འཕེན་པ་འཚིག་པ་དང༌། གཞན་འབྱོར་ལ་མི་བཟོད་པའི་ཕྲག་དོག་དང༌། རང་གི་ཡོ་བྱད་ལ་འཛིན་པ་དམ་པ་སེར་སྣ་དང༌། གཞན་བསླུ་བར་བྱེད་པའི་དགེ་བའི་ཚུལ་འཛིན་པའི་སྒྱུ་དང༌། རང་གི་ཉེས་པ་གསང་བའི་ཐབས་ཀྱི་སྦྱོར་བ་འཛིན་པའི་གཡོ་དང༌། ཕུན་སུམ་ཚོགས་པ་ལ་ཆགས་པའི་རབ་ཏུ་དགའ་བས་རྒྱགས་པ་དང༌།
སེམས་ཅན་ལ་ཐོ་འཚམས་པ་རྣམ་པར་འཚེ་བ་དང༌། ངན་འགྲོའི་མི་འཇིགས་ཏེ་མི་དགེ་བ་ལ་མི་འཛེམ་པ་ངོ་ཚ་མེད་པ་དང༌། འཕྱ་བས་མི་འཇིགས་པས་མི་དགེ་བ་ལ་མི་འཛེམ་པ་ཁྲེལ་མེད་པ་དང༌། ཏིང་ངེ་འཛིན་གྱི་དམིགས་པ་མི་གསལ་བ་རྨུགས་པ་དང༌། རྩེད་འཇོ་ལ་སོགས་པ་ཡིད་ལ་བྱེད་པ་རྒོད་པ་དང༌། ལས་འབྲས་ལ་ཡིད་མི་ཆེས་ཤིང་འཁོར་བ་སྤང་བར་མི་འདོད་ལ་དཀོན་མཆོག་ལ་དང་བ་མེད་པས་མ་དད་པ་དང༌། དགེ་བ་ལ་མི་སྤྲོ་བས་ལེ་ལོ་དང༌། དུག་གསུམ་དང་ལེ་ལོས་མི་དགེ་བ་ལ་འཇུག་ཅིང་དགེ་བ་མི་སྒྲུབ་པ་བག་མེད་པ་དང༌། དགེ་བའི་དམིགས་པ་བརྗེད་པ་བརྗེད་ངེས་པ་དང༌། འདོད་པའི་ཡུལ་ལ་སེམས་འཕྲོ་བ་རྣམ་པར་གཡེང་བ་དང༌།
ལུས་ངག་གི་སྤྱོད་པ་མི་ཤེས་བཞིན་དུ་འཇུག་པས་ཤེས་བཞིན་མིན་པའོ། ། གཞན་འགྱུར་བཞི་ནི། སྔར་བྱས་པ་ཡིད་ལ་གཅགས་པ་འགྱོད་པ་དང༌། འཇུག་པ་རང་དབང་མེད་པར་སེམས་སྡུད་པ་གཉིད་དང༌། ཆོས་རྣམས་ཀྱི་ངོ་བོ་འཚོལ་བ་རྟོག་པ་དང༌།

བྱེ་བྲག་ངེས་པ་དཔྱོད་པའོ། ། གཉིས་པ། སེམས་ནི་འཛིན་ཆའི་ཁྱད་པར་གཞན་སྤངས་པའི་གཟུང་ཆའི་ངོ་བོ་ཙམ་འཛིན་པ་ཡིན་ལ། སེམས་ལས་བྱུང་བ་ནི་བདེ་བ་ལ་སོགས་པ་འཛིན་ཆའི་ཁྱད་པར་གཞན་དང་འབྲེལ་བས་འཛིན་ཏེ། ཇི་སྐད་དུ། དེ་ལ་དོན་མཐོང་རྣམ་པར་ཤེས། ། དེ་ཡིད་ཁྱད་པར་སེམས་ལས་བྱུང༌། ། ཞེས་གསུངས་པ་ཡིན་ནོ། ། གསུམ་པ་ནི། གཙོ་བོ་སེམས་དང་འཁོར་སེམས་བྱུང་མཚུངས་པ་ལྔས་མཚུངས་པ་སྟེ། གཙོ་བོ་གཟུགས་ལ་དམིགས་ན་འཁོར་ཡང་དེ་ལ་དམིགས་པའི་དམིགས་པ་མཚུངས་པ་དང༌།
གཙོ་བོ་སྔོན་པོའི་རྣམ་པར་བྱུང་ན་འཁོར་ཡང་དེའི་རྣམ་པར་བྱུང་བས་རྣམ་པ་མཚུངས་པ་དང༌། གཙོ་བོ་ད་ལྟ་བ་ལ་འཁོར་ད་ལྟ་བ་བྱུང་བས་དུས་མཚུངས་པ་དང༌། གཙོ་བོ་མིག་ལ་བརྟེན་པ་ན་འཁོར་ཡང་དེ་ལ་བརྟེན་པས་རྟེན་མཚུངས་པ་དང༌། གཙོ་བོ་མིག་ཤེས་གཅིག་ལ་འཁོར་རེག་པ་ལྟ་བུ་གཅིག་འབྱུང་བ་དང་རྫས་མཚུངས་པའི་ཚུལ་གྱིས་སོ། ། བཞི་པ་ནི། ཀུན་གཞིའི་འཁོར་ཀུན་འགྲོ་ལྔ་ཁོ་ན་དང༌། ཉོན་ཡིད་ལ་དེའི་སྟེང་དུ་བདག་ལྟ། བདག་རྨོངས། བདག་ཏུ་ང་རྒྱལ། བདག་ཆགས་བཞི་སྟེ་དགུ་དང༌།
སྒོ་ལྔ་དང་ཡིད་ཀྱི་ཤེས་པ་རྐྱེན་ཉེ་བར་གནས་པ་ལ་ཀུན་འགྲོ་ལྔ་ཁོ་ན་དང༌། དབང་ཤེས་ཡིད་སྔོན་དུ་སོང་བ་དགེ་བ་ལ་ཀུན་འགྲོ་ལྔ་དང་སོ་སོར་ངེས་པ་ལྔ་དང་དགེ་བ་བཅུ་གཅིག་དང་རྟོག་དཔྱོད་གཉིས་དང༌། ཉོན་མོངས་པ་ཅན། ཀུན་འགྲོ་ལྔ་དང་དུག་གསུམ་དང་བཅུ་ཚན་འོག་མ་དང་རྟོག་དཔྱོད་གཉིས། ལུང་མ་བསྟན་ལ་ཀུན་འགྲོ་ལྔ་དང་སོ་སོར་ངེས་པ་ལྔ་དང་རྟོག་དཔྱོད་གཉིས་སོ། ། ཡིད་ཤེས་ཡིད་སྔོན་དུ་སོང་བ་དགེ་བ་ལ་ཉོན་མོངས་པ་དྲུག་དང་ཉེ་བའི་ཉོན་མོངས་པ་ཉི་ཤུ་པོ་མ་གཏོགས་པ་རྣམས་དང་ཉོན་མོངས་པ་ཅན་ལ་དགེ་བ་བཅུ་གཅིག་པོ་མ་གཏོགས་པ་ཐམས་ཅད་དང༌། ལུང་མ་བསྟན་ལ་ཀུན་འགྲོ་ལྔ་དང་སོ་སོར་ངེས་པ་ལྔ་དང་གཞན་འགྱུར་བཞིའོ། ། ལྔ་པ་རྫས་ཡོད་ཉེར་གསུམ་སྟེ། ཀུན་འགྲོ་ལྔ་དང་སོ་སོར་ངེས་པ་ལྔ་དང་དགེ་བ་དང་པོ་བརྒྱད་དང་ཉོན་མོངས་པ་དང་པོ་ལྔ་ཁོ་ན་རྫས་ཡོད་ཡིན་པའི་ཕྱིར། ལྷག་མ་རྣམས་ནི་བཏགས་ཡོད་དེ།
བག་ཡོད་དང་བཏང་སྙོམས་མ་ཆགས་པ་ནས་བརྩོན་འགྲུས་ཀྱི་བར་ལ་བཏགས་པ་དང༌། རྣམ་པར་མི་འཚེ་བ་ཞེ་སྡང་མེད་པ་དང༌། ལྟ་བ་ཤེས་རབ་ཉོན་མོངས་པ་ཅན་དང༌། ཁྲོ་བ་དང༌། འཁོན་དུ་འཛིན་པ་དང༌། འཚིག་པ་དང༌། ཕྲག་དོག་དང༌། རྣམ་པར་འཚེ་བ་ལྔ་ཞེ་སྡང་དང༌། སེར་སྣ་དང་རྒྱགས་པ་དང་རྒོད་པ་གསུམ། འདོད་ཆགས་དང་འཆབ་པ་དང་རྨུགས་པ་དང་མ་དད་པ་ལེ་ལོ་བཞི།
གཏི་མུག་དང་གཡོ་སྒྱུ་གཉིས། འདོད་ཆགས་དང་གཏི་མུག་གཉིས་ཀ་དང༌། ངོ་ཚ་མེད་པ་དང་ཁྲེལ་མེད་པ་དང་བག་མེད་པ་དང་རྣམ་པར་གཡེང་བ་བཞི། དུག་གསུམ་ཆར་དང༌། བརྗེད་ངས་པ་དྲན་པ་ཉོན་མོངས་ཅན་དང་ཤེས་བཞིན་མིན་པ་ཤེས་རབ་ཉོན་མོངས་པ་ཅན་དང༌། འགྱོད་པ་དང་གཉིད་གཏི་མུག་དང༌། རྟོག་པ་དཔྱོད་པ་དང་ཤེས་རབ་དང་སེམས་པའི་ཆ་ལ་བཏགས་པ་ཡིན་པའི་ཕྱིར་རོ། ། གཉིས་པ་སྐབས་དོན་སེམས་སེམས་བྱུང་རྫས་གཅིག་དང་ཐ་དད་བསམ་པ་ལ་སེམས་སེམས་བྱུང་རྫས་ཐ་དད་ཡིན་ཏེ་དོན་བྱེད་ནུས་ཀྱི་དངོས་ཆ་ཐ་དད་པའི་ཕྱིར་ཞེས་ཟེར་རོ། ། དེ་ལྟར་སྨྲ་བ་དེ་ནི་རྟགས་ཁྱབ་མ་འགྲུབ་པ་ཉིད་ཀྱི་ཕྱིར། དམ་བཅའ་དེ་འགྲུབ་པ་མ་ཡིན་ཏེ།
དེའི་རྒྱུ་མཚན་སླར་ཡང་བཤད་པར་བྱ་ན། སེམས་རྟོག་མེད་ལ་སེམས་བྱུང་རྟོག་པ་ཡིན་ན་དམིགས་པ་མཚུངས་པར་འགལ་བས་དེ་མཚུངས་པའི་སེམས་ཀྱི་དོན་གྱི་ངོ་བོ་འཛིན་པ་ན་སེམས་བྱུང་གིས་ཀྱང་དེ་འཛིན་པའི་ཕྱིར། རྫས་ཐ་དད་པ་ཡིན་ན་སེམས་ཀྱི་དོན་གྱི་ངོ་བོ་འཛིན་ན་དེ་ཁོ་ནས་དེ་འཛིན་པ་ལས་གཞན་སེམས་བྱུང་གིས་དེ་འཛིན་པར་འགྱུར་བའི་འབྲེལ་པ་ཡང་མི་འགྲུབ་པ་ཉིད་དུ་ཐལ་ལོ། ། གཞན་ཡང་ཁྱེད་ལ་འདི་འདྲི་བར་བྱ་སྟེ། སེམས་བྱུང་གིས་དོན་གྱི་ཁྱད་པར་འཛིན་པ་ན་དོན་གྱི་ངོ་བོ་འཛིན་ནམ་མི་འཛིན། གཉིས་པ་ལྟར་ན་ངོ་བོ་གཅིག་ལ་སྣང་མི་སྣང་གི་ཆ་གཉིས་ཡོད་པར་འགྱུར་ལ། འདོད་ན། རྣམ་འགྲེལ་ལས། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། །
ཚད་མ་རྣམས་ཀྱི་བརྟག་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་བཤད་པ་གཅིག་ལ་དོན་གྱི་ངོ་བོ་ཁྱད་སྣང་གི་ཆ་གཉིས་མེད་པར་བཤད་པ་དང་འགལ་ལོ། ། དང་པོ་ལྟར་ན་ཡང་སེམས་སེམས་བྱུང་ཁྱད་པར་མེད་པར་འགྱུར་རོ། ། གལ་ཏེ་སེམས་ཀྱིས་དོན་གྱི་ངོ་བོ་རང་སྟོབས་དང་ཁྱད་པར་གཞན་སེམས་བྱུང་གི་སྟོབས་ཀྱིས་རིག་ཅིང༌། སེམས་བྱུང་གིས་དོན་གྱི་ཁྱད་པར་རང་སྟོབས་དང་ངོ་བོ་གཞན་སེམས་ཀྱི་སྟོབས་ཀྱིས་རིམ་པས་གཉིས་ཀས་གཉིས་ཀ་རིག་ཀྱང་ཁྱད་པར་ཡོད་པ་ཉིད་ཀྱི་སེམས་སེམས་བྱུང་ཡང་རྫས་ཐ་དད་པ་ཉིད་དུ་དོན་གྱི་འཕང་ངོ་ཞེ་ན། དེ་ལྟར་ན་སེམས་དེ་སེམས་བྱུང་གིས་ཕན་གདགས་བྱ་ཡིན་པས་རྒྱུ་འབྲས་སུ་འགྱུར་ལ། འདོད་ན་དུས་མི་མཉམ་པར་འགྱུར་བས་དུས་མཚུངས་པ་འགལ་ལོ། ། དེ་ལ་ཁ་ཅིག་ན་རེ། སེམས་ལ་སེམས་བྱུང་སྔ་མས་ཕན་འདོགས་ཤིང་ད་ལྟ་བ་དང་དུས་མཚུངས་པས་མི་འགལ་ལོ་ཞེ་ན།
སེམས་མེད་ཀྱི་གནས་སྐབས་ལ་སྔོན་པོ་ལྟ་བུ་ལ་དམིགས་པའི་སེམས་ཐོག་མར་འབྱུང་བ་ན། དེས་དོན་གྱི་ཁྱད་པར་མི་འཛིན་པར་འགྱུར་ཏེ། སེམས་བྱུང་སྔ་མ་མེད་པའི་ཕྱིར། དེ་འདོད་ན་དོན་གྱི་ངོ་བོ་གཅིག་ལ་སྣང་མི་སྣང་གི་ཆ་གཉིས་ཡོད་པར་འགྱུར་ལ། དེ་འདོད་ནའང་མི་རིགས་པར་གོང་དུ་བཤད་མ་ཐག་པ་དེ་ཉིད་ཀྱི་ཕྱིར་རོ། ། གཞན་ཡང་རིག་པ་ལ་མྱོང་བ་མི་སྐྱེ་ན་ཕར་ཞོག་མྱོང་བ་ཅིག་སྐྱེས་སོ་ཅོག་ཐམས་ཅད་ཡང་ན་བདེ་བ་ཡང་ན་སྡུག་བསྔལ་ཡང་ན་མྱོང་བ་ཐ་མལ་པ་གཅིག་སྐྱེ་ལ། མྱོང་བ་དེ་གསུམ་ཡང་སེམས་ལས་བྱུང་བ་ཚོར་བ་ཡིན་པས་དེ་གསུམ་ལས་སེམས་གཞན་དུ་སོང་ན་སེམས་མ་མྱོང་སྟེ། བེམ་པོའི་ངོ་བོ་གཅིག་ཏུ་ཐལ་བའི་སྐྱོན་ཡོད་དོ། ། ཞེས་པ་ནི་སེམས་ལས་སེམས་བྱུང་རྫས་ཐ་དད་དུ་ཡོད་པར་འདོད་པའི་ཕྱོགས་ལ་མི་འདོད་བཞིན་དུ་ཁས་ལེན་དགོས་པ་ཉེས་པར་འགྱུར་རོ། ། དེར་མ་ཟད་སེམས་བྱུང་ལས་སེམས་རྫས་ཐ་དད་པ་མེད་དེ།
སྲིད་པ་འཕོ་བའི་མདོ་ལས། སེམས་ཉིད་གཉིས་སུ་སྣང་བ་སྟེ། ། ཆགས་ལ་སོགས་པར་སྣང་བ་དག ། དད་ལ་སོགས་པར་སྣང་བར་འདོད། ། ཉོན་མོངས་དགེ་ཆོས་ཡོད་མ་ཡིན། ། ཞེས་འབྱུང་བའི་ཕྱིར་རོ། ། འདིར་སྐྱོབས་པ་འབྲི་ཁུང་པས། སེམས་སེམས་བྱུང་རྫས་གཅིག་ཏུ་བཞེད་པ་འདིའང་གྲུབ་མཐའ་གོང་འོག་ཐམས་ཅད་ཀྱི་སྐབས་སུ་ནི་མ་ཡིན་ཏེ། སེམས་ཙམ་པའི་གྲུབ་མཐའ་ལ་གནས་པ་དག ། སེམས་སེམས་བྱུང་རྫས་གཅིག་ཏུ་འདོད་པ་དང༌།
རྫས་ཐ་དད་དུ་འདོད་པ་གཉིས་འབྱུང་བ་ལས། དང་པོའི་འདོད་པ་དང་སྒོ་བསྟུན་ཏེ་འདིར་ཡང་རྡོ་རྗེའི་གསུང་དུ་བཞག་པ་ཉིད་ཀྱི་ཕྱིར་ཏེ། སྐྱོབ་པ་ཉིད་གདུལ་བྱའི་བློ་དང་འཚམས་པར་གང་ལ་གང་འདུལ་དུ་ཆོས་ཚུལ་སྣ་ཚོགས་སྟོན་པའི་སྐབས་ཉིད་ཀྱི་ཕྱིར། ཆོས་ཚུལ་འདིའི་ལུགས་རྒྱ་གར་དུ་སྲོང་བར་བྱེད་པ་ནི། བཙུན་པ་དགའ་བའི་སྡེ་དང༌། མཆོག་གི་སྡེ་དང༌། རྡོ་རྗེའི་སྡེ་དང༌། ཀླུའི་སྡེ་དང༌། སློབ་དཔོན་ཟླ་འོད་དང༌། གཙོ་བོར་བྱང་ཆུབ་སེམས་དཔའ་གཅིག་པུར་སྨྲ་བ་དེ་དག་གི་ལུགས་སོ་ཞེས་མངོན་པ་ཀུན་ལས་བཏུས་ཀྱི་རྒྱས་འགྲེལ་རྣམས་ལས་ཀྱང་རྒྱ་ཆེར་འབྱུང་ངོ༌། །
ལུགས་འདི་ཁ་ཅིག་དེ་ལྟ་ན་ཕུང་པོ་ལྔའི་རྣམ་དབྱེ་མི་འཐད་པར་འགྱུར་ཏེ། སེམས་ཀྱི་ཕུང་པོ་ལས་སེམས་བྱུང་གི་ཕུང་པོ་དངོས་པོ་ཐ་དད་པ་མེད་པའི་ཕྱིར་ཞེས་ཟེར་རོ། ། དེ་ལྟ་ན་ཐེག་ཆེན་གཞིར་བཅས་ལ། གཟུགས་སེམས་སེམས་བྱུང་ལས་མི་ལྡན་པའི་འདུ་བྱེད་ལོགས་སུ་དབྱེ་བ་མི་འཐད་པར་འགྱུར་ཏེ། དེ་དག་ལས་དེ་དངོས་པོ་ཐ་དད་པ་མེད་པའི་ཕྱིར་ཞེས་བརྗོད་ན་ལན་ཅི་ཡོད། རྫས་ཐ་དད་མེད་ཀྱང་ལྡོག་པ་ཐ་དད་པས་དེ་ལ་ལྟོས་ནས་ཐ་དད་དུ་འཇོག་གོ་ཞེ་ན། འདིར་ཡང་རྫས་ཐ་དད་མེད་ཀྱང་ལྡོག་པ་ཐ་དད་ལ་ལྟོས་ནས་སེམས་བྱུང་གི་ཕུང་པོ་གསུམ་ལོགས་སུ་བཞག་སྟེ། སེམས་གཅིག་པོ་དེ་ཉིད་གཅད་བྱ་མ་ཡིན་པ་གཅད་པའི་གཅད་བྱ་འཛིན་པའི་དུས་སུ་རེག་པ། མྱོང་བྱ་མ་ཡིན་པ་རྣམ་པར་བཅད་པའི་མྱོང་བྱ་འཛིན་པའི་དུས་སུ་ཚོར་བ། ཐ་སྙད་གདགས་སུ་རུང་བའི་རྒྱུ་མཚན་གྱི་ཆོས་འཛིན་པའི་དུས་སུ་འདུ་ཤེས་ཞེས་བྱ་བར་འཇོག་པ་ཉིད་ཀྱི་ཕྱིར་རོ། །
ཡང་གལ་ཏེ་སེམས་བྱུང་གིས་སེམས་ལས་ལོགས་སུ་དོན་བྱེད་དམ་མི་བྱེད། བྱེད་ན་དངོས་པོ་ཐ་དད་དུ་གྲུབ་ལ། མི་བྱེད་ན་དེའི་གནས་སྐབས་ལ་བཏགས་པ་དོན་མེད་དོ་ཞེ་ན། མི་ལྡན་པའི་འདུ་བྱེད་ནི་གཟུགས་སེམས་སེམས་བྱུང་གསུམ་ལས་ལོགས་སུ་དོན་བྱེད་དམ་མི་བྱེད་ཅེས་བྱ་བ་ཡང་མཚུངས་ལ། དེ་ལ་ལོགས་སུ་དོན་བྱེད་པ་མེད་ཀྱང་དེ་གསུམ་ལ། ཆོས་ཐ་དད་པའི་གནས་སྐབས་ཤེས་པ་ཐ་དད་ཀྱི་དབྱེ་བ་བྱས་པས་དགོས་པ་ཡོད་དོ་ཞེ་ན། དེ་ནི་སེམས་བྱུང་གི་ཕུང་པོ་ལའང་མཚུངས་སོ། ། སེམས་སེམས་བྱུང་རྫས་གཅིག་ཡིན་ན། མདོ་ལས། སེམས་ལས་བྱུང་བ་མེད་པ་ཡི། །
སེམས་ནི་ནམ་ཡང་ཡོད་མིན་ཏེ། ། ཉི་མ་དང་ནི་འོད་ཟེར་བཞིན། ། དེ་དག་ཉིད་དང་ལྷན་ཅིག་འབྱུང༌། ། ཞེས་རྫས་གཉིས་ལྷན་ཅིག་འབྱུང་བར་བཤད་པར་འགལ་ལོ་ཞེ་ན། ལུང་ལས་ལྷན་ཅིག་འབྱུང་ཞེས་བཤད་པ་དེ་སེམས་སེམས་བྱུང་རྫས་ཐ་དད་པ་ལྷན་ཅིག་འབྱུང་བ་ལ་མི་ཟེར་གྱི། ལྡོག་པ་ཐ་དད་ལས་ལྡོག་པའི་བྱེ་བྲག་དུ་མ་ལྷན་ཅིག་འབྱུང་བ་ལ་དགོངས་པས་ལུང་དང་ཡང་མི་འགལ་བ་ཉིད་དུ་ཤེས་པར་བྱའོ། ། སྐབས་འདིར་དགོངས་གཅིག་རྙིང་མར། རྟོག་དཔྱོད་གཉིས་སེམས་བྱུང་ཡིན། རྟོག་དཔྱོད་བྱས་པས་སྒྲོ་འདོགས་ཆོད་པ་དེ་སེམས་ཡིན་པས་སེམས་བྱུང་ལས་སེམས་བྱུང་བ་ཡིན། ཡང་རབ་ཏུ་བྱུང་དགོས་སྙམ་པའི་སྐད་ཅིག་དང་པོ་དེ་སེམས་ཡིན།
སྐད་ཅིག་མ་གཉིས་པ་ཕྱིན་ཆད་རབ་བྱུང་གི་མཐུན་རྐྱེན་སྒྲུབ་པ་སེམས་བྱུང༌། རབ་བྱུང་གྲུབ་པ་དེ་སེམས་ཡིན་ཏེ། བསམ་པ་སྐད་ཅིག་མ་དང་པོའི་སེམས་དེ་གྲུབ་པ་ཡིན་ཞེས་བྲིས་གདའ་བ་སེམས་བྱུང་ཡིན་ན་རྟོག་དཔྱོད་གཉིས་ལས་མེད་པར་འདོད་པ་དང༌། རྟོག་དཔྱོད་ཀྱི་ཡུལ་ལ་སྒྲོ་འདོགས་ཆོད་པའི་བློ་གཙོ་སེམས་སུ་འཇོག་པ་ནི་ཆོས་འདི་པ་ལ་མ་གྲགས་ཤིང་རབ་བྱུང་བྱེད་དགོས་བསམ་པ་ལ་སེམས་སེམས་བྱུང་གཉིས་ཀ་ཡོད་པ་མ་ཤེས་པ་སྣང་བ་ཉིད་དང༌། རབ་ཏུ་བྱུང་དགོས་སྙམ་པའི་སྐད་ཅིག་གཉིས་པ་ཕྱིན་གྱི་རབ་བྱུང་གི་མཐུན་རྐྱེན་སྒྲུབ་པ་ཐམས་ཅད་སེམས་བྱུང་ཡིན་ན། དེར་སྒྲུབ་པའི་མཐུན་རྐྱེན་ལུས་ངག་གི་རྣམ་རིག་དང་རབ་བྱུང་གི་རྟགས་ཀྱང་སེམས་བྱུང་དུ་ཐལ་བ་དང༌། རབ་བྱུང་གྲུབ་ཙམ་དེ་སེམས་ཡིན་ན་ཁྱིམ་པའི་རྟགས་སྤང༌། རབ་བྱུང་གི་རྟགས་བླང་བར་གྲུབ་པ་ཡང་སེམས་ཡིན་པར་ཐལ་བ་སོགས་ཅིར་ཡང་མི་རུང་བ་ཁོ་ན་སྨྲ་དགོས་པར་འགྱུར་བས། ལུགས་འདི་ནི་སྐྱོབ་པའི་དགོངས་པ་ག་ལ་ཡིན་ཏེ། ཁ་ནོར་གྱི་འཁྲུལ་ཚིག་བརྒྱུད་མར་ཕྱན་པ་ཞིག་འདིར་འཆུགས་པར་གསལ་ལོ། །
ཡང་དེར། མ་རིག་པ་ལ་བརྟེན་ནས་སེམས་བྱུང་ལྔ་བཅུ་རྩ་གཅིག་འབྱུང༌། འདུ་བྱེད་ལ་བརྟེན་ནས་རྣམ་པར་ཤེས་པ་སེམས་བྱུང༌། སེམས་མ་རིག་པ་རྣམ་པར་ཤེས་པ་ལ་བརྟེན་ནས་འདུ་བྱེད་སེམས་བྱུང་རྟེན་འབྲེལ་ཡན་ལག་བཅུ་གཉིས་འབྱུང་བས། སེམས་བྱུང་ལས་ཀྱང་སེམས་འབྱུང་སེམས་ལས་ཀྱང་སེམས་བྱུང་འབྱུང༌། རྒྱུ་དཀར་ཡུག་དང་འབྲས་བུ་དཀར་ཡུག་གི་ཚུལ་དུ་འབྱུང་བ་དེ་སྤྱི་བཞེད་དང་མཐུན་ཞེས་བྲིས་གདའ་བ། དེ་འདྲ་གསུང་རབ་ཀྱི་རིང་ལུགས་པ་སུས་ཀྱང་མི་འདོད་ན་སྤྱི་བཞེད་དུ་ག་ལ་འགྱུར་ཏེ། སེམས་བྱུང་ང་གཅིག་པོ་ཡིན་ན་མ་རིག་པ་ལ་བརྟེན་ནས་འབྱུང་བས་མ་ཁྱབ་སྟེ། སངས་རྒྱས་པའི་དད་སོགས་དགེ་བ་ལྟ་བུ་ལ་སོགས་པས་མ་ངེས་པའི་ཕྱིར་དང༌། ཁྱེད་ཅག་སེམས་བྱུང་འདུ་བྱེད་དང༌།
རྟེན་འབྲེལ་གྱི་ཡན་ལག་གི་འདུ་བྱེད་ཀྱི་ལས་དཀར་ནག་གཉིས་ཀྱང་གཅིག་ཏུ་འཁྲུལ་འདུག་པ་ཉིད་ཀྱི་ཕྱིར་དང༌། སྲིད་པའི་ཡན་ལག་གི་འདུ་བྱེད་ལ། སེམས་སེམས་བྱུང་གཉིས་ཀའི་ཆ་ཡོད་པ་ཁྱེད་རྒྱུས་ཅུང་ཟད་ཀྱང་མ་འཚལ་འདུག་པའི་ཕྱིར་དང༌། སེམས་ལས་སེམས་བྱུང་འབྱུང་བའི་སྒྲུབ་བྱེད་དུ། མ་རིག་པ་ལས་འདུ་བྱེད་འབྱུང་བ་ལ་འབྲེལ་ཅི་ཡང་མེད་པའི་ཕྱིར། རྒྱུ་དཀར་ཡུག་དང་འབྲས་བུ་དཀར་ཡུག་ཟེར་བའང་ཅི་དང་འབྲེལ་ནས་གོ་བ་ལེན་ཤེས་པར་མི་སྣང་ངོ༌། ། ལུགས་འདི་ལྟ་བུ་ནི་སྐྱོབ་པའི་དགོངས་པར་མཆོག་དམན་སུས་བཤད་ཀྱང་རང་ཉིད་ཀྱི་དངོས་པོ་མ་ལུས་པ་སྟོན་པར་བྱེད་པ་ཉིད་དུ་ཟད་དོ། ། ༈ རྡོ་རྗེའི་གསུང༌། འཁོར་བར་ལུས་འཁོར་བྱ་བ་འདི་བཞུགས། ཞེས་པ་དག་པར་བཏོན་ན།
རྡོར་གསུང་འདིར་འགྱུར་ཏེ། དགེ་བ་དང་མི་དགེ་བའི་ལས་ཀྱི་འབྲས་བུ་ཐམས་ཅད་ལུས་དང་སེམས་ཀྱིས་བསྡུས་བྱ་བ་དང༌། སྔགས་ཀྱི་ཐེག་པར། རྒྱུ་ལྷན་ཅིག་སྐྱེས་པའི་ལུས་སེམས་ལ། རང་གི་ངོ་བོ་དྲི་བྲལ་དང་གློ་བུར་གྱི་དྲི་མའི་དབང་ལས་འཁོར་འདས་གཉིས་ཀར་འགྱུར་བའི་རྟེན་འབྲེལ་གྱི་ཀུན་གཞི་རྒྱུའི་རྒྱུད་དུ་བཤད། ཅེས་བྱ་བར་བཏོན་ན་དག་པར་འགྱུར་ལ། དེས་ན་ཞལ་སྔ་ནས། བཀའ་བསྟན་བཅོས་མཐའ་དག་ནས། ལས་ཀྱི་འབྲས་བུ་ཕྱི་རོལ་གྱི་ས་ཆུ་མེ་རླུང་སོགས་གང་ལའང་མི་སྨིན། ལས་སྤྱད་པ་པོ་རང་གི་ཟིན་པའི་ཕུང་པོ་དང་ཁམས་སྐྱེ་མཆེད་ཉིད་ལ་སྨིན་པ་ཁོ་ན་གསུངས་ལ།
དེའང་དགེ་བ་དང་མི་དགེ་བའི་ལས་ཀྱི་རྒྱུ་ལ། རྣམ་སྨིན་གྱི་རྒྱུ་དང༌། རྒྱུ་མཐུན་གྱི་རྒྱུ་དང༌། སྐྱེས་བུ་བྱེད་པའི་རྒྱུ་ལས། རྣམ་སྨིན་གྱི་རྒྱུས་འབྲས་བུ་ལུས་དང་སེམས་རྣམ་སྨིན་སྐྱེས་སུ་བསྐྱེད་པ་དང༌། རྒྱུ་མཐུན་གྱི་རྒྱུས་ལས་དེ་ཉིད་དང་བྱེད་པ་དང་མྱོང་བ་རྒྱུ་མཐུན་གྱི་ལུས་སེམས་རིགས་འདྲ་བསྐྱེད་པར་བྱེད་པ་དང༌། སྐྱེས་བུ་བྱེད་པའམ་དབང་གི་རྒྱུས་གནས་དེ་དང་དེ་འདྲ་བར་ལུས་སེམས་ལོངས་སྤྱོད་པར་དབང་བའི་འབྲས་བུ་བསྐྱེད་པར་བྱེད་པ་ཉིད་ཀྱི་ཕྱིར། རྒྱུ་དགེ་མི་དགེའི་ལས་ཀྱི་འབྲས་བུ་ནི། རང་གི་ཉེར་ལེན་གྱི་ཕུང་ཁམས་སྐྱེ་མཆེད་ཉིད་ལ་བདེ་སྡུག་གི་ངོ་བོར་ཉམས་སུ་མྱོང་བར་གྲུབ་བོ། ། དེར་མ་ཟད་བྲལ་བའི་འབྲས་བུ་སྟོབས་སོགས་ཀྱི་ཆོས་རྣམས་ཀྱང༌།
རང་གང་ལ་ལྡན་པའི་མཁྱེན་པ་ཉིད་ཀྱིས་བསྡུས་ཏེ། མཁྱེན་པ་དེས་སྤངས་པ་སྤོང་བ་ལ་བརྟེན་པའི་རྟོག་པ་ཐོབ་པས་ཁྱད་པར་དུ་བྱས་པའི་སྤངས་རྟོགས་ཀྱི་ཡོན་ཏན་མངོན་དུ་བྱས་པ་ཉིད་ཀྱི་ཕྱིར་རོ། ། དེར་མ་ཟད་བྲལ་འབྲས་ཁ་ཅིག་གི་ལུགས་ཀྱི་ངོ་བོ་ཉིད་སྐུ་འདུས་མ་བྱས་ཀྱི་ཆ་ལྟ་བུའང་རང་གང་ལ་ལྡན་པའི་རྟོགས་ཡེ་ཆོས་སྐུ་ཉིད་ཀྱིས་བསྡུས་པར་འཇོག་དགོས་ཏེ། དེ་འདྲ་བ་དེ་ཆོས་ཅན་ཆོས་སྐུའི་ཆོས་ཉིད་དྲི་བྲལ་ལས་གཞན་དུ་མི་བཞག་ལ། དེའི་ཚེ། དེའི་ཆོས་ཉིད་དེའི་ཆོས་ཅན་ལས་གཞན་དུ་བསྡུ་བྱར་མི་འགྲུབ་པའི་ཕྱིར། ཡང་བྲལ་རྫས་སམ་བྲལ་འབྲས་འགོག་པ་གཉིས་ལྟ་བུའང་སྐྱེ་འཕགས་ཀྱི་རྒྱུད་ཀྱིས་བསྡུས་པར་བྱེ་སྨྲ་དག་གིས་འཇོག་སྟེ། དེའི་རྒྱུད་ཀྱང་དོན་ལ་སྙེགས་ན་ལུས་དང་སེམས་ལས་མེད་ལ་ཆོས་དེ་དག་ལྡན་པའམ། དེའི་ཁྱད་པར་གྱི་ཆོས་སུ་གྱུར་པ་ལ་བསྡུས་པར་འཇོག་པ་ལས་དོན་གཞན་བསྡུས་པའི་གོ་བ་མི་རྙེད་པའི་ཕྱིར། ཇི་སྐད་དུ།
ཐོབ་དང་མ་ཐོབ་རང་རྒྱུད་དུ། ། གཏོགས་པ་རྣམས་ཀྱི་འགོག་གཉིས་ཀྱི། ། ཞེས་འབྱུང་ལ། ཐེག་པ་ཆེན་པོ་ལྟར་ན། བྲལ་འབྲས་ངོ་བོ་ཉིད་སྐུ་ལྟ་བུའང་སངས་རྒྱས་ཀྱིས་རྒྱུད་ཉིད་ཀྱིས་བསྡུས་པས་སངས་རྒྱས་ཀྱི་རྒྱུད་ཀྱང་དོན་ལ་སྙེགས་ན་སངས་རྒྱས་ཀྱི་སྐུ་གསུང་ཐུགས་ཀྱི་རྒྱུད་ཉིད་ལ་འཇོག་པར་རིག་པ་ཉིད་ཀྱི་ཕྱིར། བྲལ་རྫས་བརྟགས་འགོག་ཀྱང་དེ་བཞིན་གཤེགས་པ་ཉིད་ཀྱི་ལུས་སམ་སྐུ་དང་སེམས་སམ་ཐུགས་ཀྱིས་བསྡུས་སོ་ཞེས་བྱ་བ་འདི་གྲུབ་བོ། ། འདིར་འདི་ཤེས་པར་བྱ་སྟེ། ཟག་མེད་ཀྱི་དགེ་བའི་རྒྱུ་ལས་རྣམ་སྨིན་གྱི་འབྲས་བུ་གཟུགས་ཀྱི་སྐུ་ཞིག་འབྱུང་བ་ཐེག་པ་ཆེན་པོའི་གསུང་རབ་ནས་བཤད་གདའ་ཞིང༌། དེ་ལྟར་ན་རྣམ་སྨིན་གྱི་འབྲས་བུའི་རྒྱུ་ནི། མི་དགེ་བ་དང་དགེ་བ་ཟག་བཅས་ཁོ་ནར་བཤད་དོ་སྙམ་ན།
དེ་ནི་སྤྱིར་བཏང་བ་ཙམ་དུ་ཟད་དེ། དམན་པའི་ཟག་མེད་ཀྱི་དགེ་བའི་འབྲས་བུ་ལ། རྣམ་སྨིན་གྱི་འབྲས་བུ་མེད་དེ་རྣམ་སྨིན་གྱི་འབྲས་བུ་ལུང་དུ་མ་བསྟན་པ་དང༌། དེའི་འབྲས་བུ་འཁོར་བ་པའི་ཆོས་ཡིན་པར་བཤད་ཀྱང༌། སངས་རྒྱས་ཀྱི་སའི་ཆོས་མཐའ་དག་ཐེག་པ་ཆེན་པོ་ལྟར་ན་རང་གཞན་བདེ་ལེགས་བསྐྱེད་པའི་རྒྱུར་གནས་པ་ཉིད་ཀྱི་ཕྱིར། དགེ་བ་འབའ་ཞིག་ཡིན་ལ། དེའི་ཚེ་སངས་རྒྱས་ཀྱི་གཟུགས་ཀྱི་སྐུ་སོགས་ཀྱི་ཆེད་དུ་ཟག་མེད་ཀྱི་དགེ་བའི་རྒྱུ་ལས། དེའི་རྣམ་སྨིན་གྱི་འབྲས་བུ་དགེ་བ་ཁྱད་ཅན་འབྱུང་བ་ནི་དམིགས་ཀྱིས་བསལ་བ་ཐེག་པ་ཆེན་པོའི་ཆོས་མངོན་པ་བ་དག་གི་ལུགས་ཡིན་ནོ་ཞེས་ཁ་ཅིག་ཟེར་རོ། ། འདིར་དགེ་མི་དགེའི་འབྲས་བུ་ལ་ལུས་སེམས་ཀྱིས་བསྡུས་པའི་ཆ་གཉིས་ཀ་ཡོད་དོ་ཞེས་རྡོར་གསུང་དུ་འཇོག་པ་འདི་ནི་ཁ་ཅིག་ལས་ཀྱི་འབྲས་བུ་ནི་སེམས་ཁོ་ན་ཉིད་ཀྱིས་མྱོང་ཞིང་སེམས་ཉིད་ལ་སྨིན་གྱི། ལུས་ནི་བེམ་པོ་ཡིན་པས་རྡོ་དང་འདྲ་བ་ཉིད་ཀྱིས་ལས་ཀྱི་འབྲས་བུར་མི་འོང་ངོ་ཞེས་སྙམ་པ་དག་ཡོད་པས།
དོགས་པ་དེ་བསལ་བའི་ཆེད་དུ་རྡོར་གསུང་འདི་ལེགས་པར་བཤད་པའི་སྡོམ་ཆེན་པོར་མཛད་དེ། དེ་ཡང་རྟེན་འབྲེལ་བཅུ་གཉིས་ཀྱི་ཚུལ་གྱིས་འཁོར་བ་ན་འཁོར་བའི་སེམས་ཅན་དག་གི་རྒྱུ་དང་འབྲས་བུ་རྣམ་པར་བཞག་པ་ན། གཟུགས་མེད་པ་ན། ལས་ཀྱི་འབྲས་བུར་གྱུར་པའི་མིང་བཞིའི་ཕུང་པོ་དང༌། འདོད་གཟུགས་ན་མིང་དང་གཟུགས་དང་སྐྱེ་མཆེད་དྲུག་གི་བདག་ཉིད་ཅན་གྱི་གཟུགས་ཕུང་གིས་བསྡུས་པའི་ལུས་ལས་འབྲས་ཀྱི་ངོ་བོ་དང་སྲིད་པའི་ཡན་ལག་ཏུ་གྱུར་པ་ཡོད་པས་འཁོར་བ་ན་འཁོར་བ་ནི་ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་ཀྱི་བདག་ཉིད་ཅན་གྱི་སེམས་ཅན་ཉིད་འཁོར་བ་ཉིད་ཀྱི་ཕྱིར། དེའི་ལུས་སེམས་ཐམས་ཅད་ཀྱང་ལས་ལས་བྱུང་བ་ཉིད་དུ་གྲུབ་པའི་ཕྱིར་ཏེ། འཇིག་རྟེན་སྣ་ཚོགས་ལས་ལས་སྐྱེས། ། ཞེས་འབྱུང་བའི་ཕྱིར། ཕྱི་རོལ་སྣོད་ཀྱི་འཇིག་རྟེན་རང་གང་ལ་ལོངས་སྤྱད་པའི་ཞིང་དེ་ཡང་རང་ལ་ལོངས་སྤྱོད་འགྱུར་གྱི་ཆ་དེ་སྐྱེས་བུ་བྱེད་པའི་ལས་ཀྱི་རྒྱུའི་ཆ་ཉིད་ཀྱི་མཐུས་འབྲས་བུ་དེ་ཉིད་རང་གི་ལོངས་སྤྱོད་འགྱུར་གྱི་འབྲས་བུར་བསྐྱེད་པ་ཡིན་ནོ། ། ད་ནི་རྡོར་གསུང་ཕྱི་མའི་དོན་འགྲོལ་བར་བྱ་སྟེ།
དེ་ཡང་རྒྱུ་ལྷན་ཅིག་སྐྱེས་པའི་མཆོག་གི་རྩ་དབུ་མ་སྒྲིབ་བྲལ་སྤྲུལ་པའི་སྐུའི་རྒྱུ་དང༌། རྒྱུ་ལྷན་ཅིག་སྐྱེས་པའི་ཡེ་ཤེས་ཀྱི་རླུང་སྒྲིབ་བྲལ་ལོངས་སྤྱོད་རྫོགས་སྐུའི་རྒྱུ་དང༌། རྒྱུ་ལྷན་ཅིག་སྐྱེས་པ་གཉུག་མ་བྱང་ཆུབ་ཀྱི་སེམས་དཀར་དམར་སྒྲིབ་བྲལ་ཆོས་སྐུའི་རྒྱུའི་ལུས་སེམས་དེ་སེམས་ཅན་ཐམས་ཅད་ཀྱི་རྒྱུད་ལ་ཐོག་མ་མེད་པ་ནས་རང་བཞིན་ལྷུན་གྲུབ་ཏུ་ཡོད་ཀྱང༌། དེ་ལ་ལྷན་ཅིག་བྱེད་རྐྱེན་ལྷ་སྔགས་བདེ་བ་ཆེན་པོའི་ངོ་བོར་བྱིན་གྱིས་རླབས་པ་དང་བྲལ་བས། གློ་བུར་གྱི་དྲི་མ་ལུས་ངག་ཡིད་གསུམ་གྱི་གཟུང་འཛིན་གྱི་ཡང་དག་མིན་རྟོག་གི་ས་བོན་འཁོར་བ་ཐོག་མེད་ནས་གོམས་ཤིང་དེས་བསྐྱེད་པའི་དགེ་མི་དགེ་མི་གཡོ་བའི་ལས་བསགས་པ་ཉིད་ཀྱི་ཕྱིར། ཁམས་གསུམ་གྱི་འཁོར་བར་འགྲོ་བ་རིས་དྲུག་གི་ལུས་ངག་ཡིད་གསུམ་སྒྲིབ་བཅས་རྩ་རླུང་ཐིག་ལེ་རྣམ་པར་སྨིན་པའི་ངོ་བོར་གྱུར་པ་འདི་ཉིད་བསྐྱེད་པ་ཡིན་ལ། རྒྱུ་ལྷན་ཅིག་སྐྱེས་པའི་ངོ་བོར་གྱུར་པའི་རྩ་རླུང་ཐིག་ལེ་གསུམ་ལ། རྡོ་རྗེ་གསུམ་དུ་ཡང་དག་པར་རྟོག་པའི་བློ་གོམས་ཤིང་དེའི་བསྐྱེད་པའི་ལམ་རྡོ་རྗེའི་རྣལ་འབྱོར་གྱིས་ཚོགས་བསགས་པ་ན་སྨོན་ལམ་དང་ཡེ་ཤེས་ལས་བྱུང་བའི་དག་པའི་གནས་སུ་སྐུ་གསུམ་གྱི་ངོ་བོར་སངས་རྒྱས་པའི་སྐུ་གསུང་ཐུགས་ཀྱི་རྡོ་རྗེ་འཛིན་པ་ཆེན་པོར་བསྐྱེད་པ་ཡིན་ལ། དེས་ན་དག་པ་དང་མ་དག་པའི་ལུས་དང་སེམས་གསེར་གཡའ་དང་བཅས་པའམ། ནོར་བུ་ཤུན་པ་དང་བཅས་པ་ལྟ་བུ་དང།
འདི་ནི་འཁོར་འདས་ཐམས་ཅད་བསྐྱེད་གཞི་དང་འབྱུང་གནས་ཉིད་དུ་དགོངས་ནས། མདོ་རྒྱུད་ཀྱི་ངེས་དོན་སྟོན་པའི་གསུང་རབ་ཐམས་ཅད་ནས་ཕྱོགས་ཙམ་མ་བསྟན་པ་ནི་གཅིག་ཀྱང་མེད་ལ། ཤིན་ཏུ་གསལ་བར་ནི་གསང་སྔགས་བླ་ན་མེད་པའི་རྒྱུད་སྡེ་ཁོ་ནར་བཀྲལ་བ་ཉིད་ཀྱི་ཕྱིར་ཏེ། རང་བྱུང་རྒྱལ་བ་མཆོག་གིས་རྡོ་རྗེ་ཐེག་པ་མཐའ་དག་གི་དོན་གསལ་བར་མཛད་པའི་བསྟན་བཅོས་ཟབ་མོ་ནང་གི་དོན་ཅེས་པར། རྡོ་རྗེ་ཐེག་པའི་ལམ་གྱི་སྲོག་ཏུ་གཟིགས་ནས་རྩོམ་པར་དམ་བཅའི་སྐབས་སུ། ལུས་སེམས་ནང་གི་བདག་ཉིད་བཤད། ། ཅེས་འབྱུང་བ་ཉིད་ཀྱི་ཕྱིར་རོ། ། སངས་རྒྱས་ཀྱི་རྒྱུ་ལྷན་ཅིག་སྐྱེས་པ་ལུས་སེམས་ཀྱི་བདག་ཉིད་འདི་ལའང་བརྟེན་པ་སེམས་ཀྱི་དབྱིངས་རིག་གི་ཆ་ནས་སངས་རྒྱས་ཀྱི་རྒྱུ་སེམས་ཅན་ཐམས་ཅད་ལ་བདེ་གཤེགས་སྙིང་པོའི་མིང་གིས་བཏགས་ནས་ཡོད་པར་འཁོར་ལོ་ཐ་མ་ལ་སོགས་པར་ཆེས་གསལ་བར་བཤད་ཅིང༌། དེའི་དགོངས་འགྲེལ་རྒྱུད་བླ་མ་ལ་སོགས་པར་བཤད་ཀྱང༌། རྟེན་རྩ་རླུང་ཐིག་ལེའི་བདག་ཉིད་ཅན་གྱི་ལུས་ཀྱི་ཆ་སངས་རྒྱས་ཀྱི་རྒྱུར་གྱུར་པའི་རང་བྱུང་ལྷན་སྐྱེས་ཀྱི་ཆ་འདི་ནི་ཕྱོགས་དེར་ཟུར་ཙམ་ཡང་མ་སྨོས་པས།
ཐེག་པ་ཆེན་པོའི་ཆོས་ཚུལ་ལའང་རྒྱུ་ལམ་བྱེད་དང་འབྲས་བུ་ལམ་བྱེད་ཀྱི་ཐེག་པའི་ཁྱད་པར་དང༌། ཐེག་པ་དེས་སྒྲུབ་པའི་རྫོགས་པའི་སངས་རྒྱས་ལའང་རྟོགས་པ་མཆོག་དམན་གྱི་ཁྱད་པར་བྱུང་བ་ཡིན་ནོ་ཞེས་རྗེ་རས་པ་ཆེན་པོས་གསུང་ངོ༌། ། སྤྱིར་འཁོར་འདས་ཀྱི་དག་མ་དག་གང་གི་སྐབས་སུའང་ལུས་སེམས་ཡ་བྲལ་སོ་སོར་གནས་པའི་སྐབས་ཡོད་པ་མིན་ཏེ། སྤྱོད་བསྡུས་ལས། རྡོ་རྗེ་སློབ་མས་གསོལ་པ། རྟེན་ལུས་མེད་པར་སེམས་ཀྱི་རང་བཞིན་ཡང་མེད་ལ། སེམས་མེད་པར་ཡང་ལུས་དམིགས་སུ་མེད་དོ། ། ཞེས་ལུང་གི་ཚིག་ལས་གསུང་ན། ཇི་ལྟར་ན་སེམས་འབའ་ཞིག་ཙམ་གྱིས་ཕྱག་དང་ཞབས་ལ་སོགས་པ་མཚན་ཐམས་ཅད་དང་ལྡན་པའི་ལྷའི་སྐུ་ཡོངས་སུ་རྫོགས་པར་འགྱུར། ཞེས་དང༌།
སློབ་དཔོན་བྱང་བཟང་གིས་ཏིང་ངེ་འཛིན་ཚོགས་ཀྱི་ལེའུར། དེ་ལ་འདིའི་རིམ་པ་ཡང་ལུས་ཁོ་ན་ལ་བརྟགས་པས་གྲུབ་པ་སྟེ། འཕགས་པ་ཀླུ་སྒྲུབ་ཀྱི་ཞལ་སྔ་ནས། འཇིག་རྟེན་རྣམ་པར་རྟོག་ལས་བྱུང༌། ། རྣམ་པར་རྟོག་པ་སེམས་ལས་བྱུང༌། ། སེམས་ཀྱང་ལུས་ལས་བྱུང་བས་ན། ། དེ་ཕྱིར་ལུས་ལ་དཔྱད་པར་བྱ། ། ཞེས་བཤད་ལ། འཕགས་པ་ནཱ་གརྫུ་ནའི་ཞལ་སྔ་ནས་ཡང་བཤད་པ། ལུས་སེམས་རྣམ་པར་ཤེས་པ་ནི། །
མེད་ཅེས་བྱ་བར་རྟོགས་པར་གྱིས། ། ཞེས་བཤད་ཅིང༌། མདོ་ལས་ཀྱང༌། རྣམ་པར་ཤེས་པ་ནི་ལུས་ལས་མི་འདའོ་ཞེས་གསུངས་སོ། ། དེ་བས་ན་ཆོས་ཐམས་ཅད་སེམས་ལ་བསྡུ་བ་དང༌། སེམས་ལུས་ལ་བསྡུ་བ་དང༌། ལུས་ཆོས་ཀྱི་དབྱིངས་སུ་ཉེ་བར་རྣལ་འབྱོར་དུ་བྱ་བ་འདི་ནི་མན་ངག་ཡིན་ནོ། ། ཞེས་འབྱུང་ལ། ཁྱད་པར་འཁོར་བར་ལུས་འཁོར་བའི་རྡོ་རྗེའི་བཀའ་མདུད་རྙིང་མར་བཞག་པ་བཞིན་དུ་མྱང་འདས་སུ་ལུས་མྱ་ངན་ལས་འདའ་བ་ཡིན་ཅེས་བརྗོད་ནའང་རྡོར་གསུང་དེར་ལྟོས་ཀྱི་ཚིག་ལྟོ་སྙོམས་པར་འགྱུར་ཏེ། གསང་ཆེན་རྡོ་རྗེ་ཐེག་པའི་མི་གནས་པའི་མྱང་འདས་མཆོག་བརྟེན་པ་སེམས་ལ་རྟེན་ལུས་གཙོ་བོ་མཆོག་ཏུ་བསྔགས་པའི་ཕྱིར་ཏེ།
ཀྱེ་རྡོར་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་དང༌། དུས་ཀྱི་འཁོར་ལོ་ལས་ཀྱང༌། ལུས་ལས་མ་གཏོགས་གང་ཞིག་ཁྱབ་བྱེད་ཐར་པ་སྟེར་བའི་སངས་རྒྱས་གཞན་ནི་འགའ་ཡང་ཡོད་མ་ཡིན། ། ཞེས་དང༌། དཔལ་ས་ར་ཧས།
མཁས་པ་ཐམས་ཅད་བསྟན་བཅོས་འཆད་པ་ཡིས། ། ལུས་ལ་སངས་རྒྱས་ཡོད་པ་མ་རྟོགས་སོ། ། ཞེས་འབྱུང་ངོ༌། ། འདི་དང་གནད་མཐུན་པར་མཐོང་ནས་ཞར་བྱུང་བརྗོད་ན་རྣལ་འབྱོར་དབང་ཕྱུག་གི་དཔེ་བུམ་ལས་ཀུན་གཞི་རྒྱུ་རྒྱུད་ལ་འཁོར་འདས་ཚང་བས། ཞེས་པའི་སྐབས་དོན་རྗེ་ས་ཆེན་གྱི་བཞེད་པ་ལྟར་དཔལ་ཕག་མོ་གྲུབ་པས་བསྐང་བ་ན་ཡང་འདི་ལྟར་བཤད་སྣང་སྟེ། ད་ནི་འཁོར་འདས་ཀྱི་ཆོས་ཐམས་ཅད་རང་གི་སེམས་རྒྱུན་གཅིག་གིས་བསྡུས་པར་བསྟན་པའི་ཕྱིར། རྒྱུད་གསུམ་དུ་བསྟན་པའི་ལམ་ལ་གསུམ་སྟེ། ཀུན་གཞི་རྒྱུ་རྒྱུད་དང༌། ལུས་ཐབས་རྒྱུད་དང༌། ཕྱག་རྒྱ་ཆེན་པོ་འབྲས་བུའི་རྒྱུད་དོ། །
དེའང་རིམ་པ་ལྟར་ས་བོན་གྲུངས་པོ་དང༌། ཞིང་ས་གཤིན་པོ་དང༌། རྐྱེན་ཆུ་ལུད་དང༌། འབྲས་བུ་སྨིན་པ་དང་འདྲའོ། ། ཡང་གསུམ་སྟེ་ཀུན་གཞི་རྩ་རྒྱུད། ལུས་བཤད་རྒྱུད། སྐུ་གསུང་ཐུགས་རྡོ་རྗེ་འབྲས་བུའི་རྒྱུད་དོ། ། དེའང་རིམ་པ་ལྟར་གཏན་ལ་དབབ་རྒྱུ་དང༌། འབེབས་བྱེད་དང༌། འབྲས་བུ་མངོན་དུ་གྱུར་པ་དེ་རྟོག་པའོ། །
དེ་ལ་དང་པོ་ཀུན་གཞི་རྒྱུ་རྒྱུད་དམ། རྒྱུད་བརྟེན་པ་སེམས་ལ་ཡང་ཟེར་ཏེ། རྟེན་བཞི་པོ་ལ་ཡང་ཟེར་གསུང༌། དེ་ཡང་སེམས་ཀྱི་གནས་ལུགས་ཀུན་གཞི་རྒྱུ་རྒྱུད་ལམ་གྱིས་སྦྱངས་པ་ཀུན་གཞི་རྣམ་ཤེས་དག་པའི་བྱང་ཆུབ་ཆེན་པོའོ། ། འབྲས་བུའི་དུས་སུ་སྐུ་གསུང་ཐུགས་རྡོ་རྗེ་ལྟ་བུའི་རྒྱུད་དོ། ། དེ་ལྟ་བུའི་ཀུན་གཞི་རྒྱུ་རྒྱུད་ལ་དྲུག་སྟེ། རྟེན་གང་ཡིན་པ་དང༌། རྟེན་པ་ཀུན་གཞི་ཉིད་གང་ཡིན་པ་དང༌། རྟེན་དང་བརྟེན་པའི་ཚུལ་དང༌། དེ་རྒྱུ་རྒྱུད་དུ་གཏན་ལ་དབབ་པ་དང༌།
དེ་ལ་འཁོར་འདས་ཚང་ཚུལ་དང༌། དེ་རྩ་རྒྱུད་དུ་གཏན་ལ་དབབ་པའོ། ། དེའི་དང་པོ་ལ་བཞི་སྟེ། ལུས་རྩ་དེས་ལན་ཅིག་སྤྲུལ་སྐུ་འགྲུབ་པར་བྱེད་པའི་སྐུ་རྡོ་རྗེ་དང༌། ངག་ཡི་གེ་གསུང་རྡོ་རྗེ་དང༌། སེམས་རྟེན་ཐུགས་རྡོ་རྗེ་དང༌། དེ་དག་ལ་ཁྱབ་ཅིང་དབང་བྱེད་པའི་རླུང་སྙིང་པོ་ཀྱེའི་རྡོ་རྗེའོ། ། དེ་ལ་དང་པོ་ལུས་ལ་ཕྲ་རགས་གཉིས་སྟེ། རགས་པ་རྟེན་ཁོག་དང་བཅས་པ། ཕྲ་བ་ནི་རྩ་སྟེ་རྒྱས་པར་ཕྱེ་ན་བྱེ་བ་ཕྲག་ཕྱེད་དང་བཅུ།
དེ་ལས་བསྡུས་ན་སྟོང་ཕྲག་བདུན་ཅུ་གཉིས། དེ་བསྡུ་ན་བརྒྱ་དང་ཉི་ཤུ། དེ་བསྡུ་ན་སུམ་ཅུ་སོ་གཉིས། དེ་ཡང་བསྡུས་ན་རྩ་རིན་པོ་ཆེའི་ཕོ་བྲང་བཞི། གཙོ་བོ་གསུམ་སྟེ་བདུན་ནོ། ། ངག་ཡི་གེ་དེ་ཡང་རྩ་མདུད་ཐམས་ཅད་ཡི་གེའི་རྣམ་པར་ཡོད་པའི་ལུས་ལ་གནས་པའི་ཡི་གེ་ཐམས་ཅད་དོ། ། དེ་ཡང་ཡི་གེ་སྟེ་ཐམས་ཅད་བསྡུ་ན་ཨཱ་ལི་ཀཱ་ལི་ལྔ་བཅུར་འདུས། དེ་ཡང་ཨེ་ཝཾ་དུ་འདུས་གསུང༌། སེམས་ཀྱི་རྟེན་ཐིག་ལེ་ནི་སྐྲ་དང་སོ་སེན་མོ་ལ་སོགས་པ་བསྐྱེད་པར་བྱེད་པའི་ཁམས་དགུའི་དྭངས་མ་བྱང་ཆུབ་ཀྱི་སེམས་དང་བ་བདུད་རྩི་རྒྱ་མཚོ་ནང་གི་ཉི་མའམ། བྱ་ཀོ་ཀཱ་ལི་ཀའི་མགྲིན་པ་ལྟ་བུའམ།
རྨ་བྱའི་མཇུག་སྒྲོ་ཉི་མ་འཆར་ཁའི་དཀྱིལ་འཁོར་ལྟ་བུའོ། ། རླུང་ནི་ལས་ཀྱི་རླུང་བཅུ་ལས་བཞི་རྩ་བའི་རླུང་ལྔའོ། ། རྟེན་དེ་རྣམས་ལ་བརྟེན་པའི་ཀུན་གཞི་ཉིད་གང་ཡིན་ན། མངོན་པ་བས། ཐོག་མ་མེད་པའི་དུས་ཀྱི་དབྱིངས། ། རྣམ་སྨིན་ས་བོན་ཐམས་ཅད་པ། ། མ་བསྒྲིབས་ལུང་དུ་མ་བསྟན་པ་ལ་སོགས་པར་གཏན་ལ་འབེབས་ཀྱང་འདི་དང་མི་མཐུན་ཏེ། ཤེས་པ་རིག་པ་གསལ་བ་མ་འགགས་པར་གཟུགས་ལ་སོགས་པར་རིས་སུ་ཆད་པ་མེད་པར་གཟུགས་དང་སྒྲ་ལ་སོགས་པ་ཐམས་ཅད་དུ་རིག་པ་འདི་ཉིད་ལ་ཀུན་གཞི་ཞེས་བྱའོ། ། དེ་ལ་ཅིའི་ཕྱིར་ཀུན་གཞི་ཞེས་བྱ་ཞེ་ན། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀའི་གཞིར་གྱུར་པས་སོ། །
རྟེན་དང་བརྟེན་པའི་ཚུལ་ཇི་ལྟ་བུ་ཡིན་པ་ནི། རྟེན་བཞི་པོ་ལ་བརྟེན་པ་ཀུན་གཞི་དེས་ཁྱབ་ཅིང་ཐ་མི་དད་དུ་གནས་ཏེ། དཔེར་ན་ཕྱེ་དང་ཆུ་བསྲེས་པའམ། ས་དང་ཆུ་བསྲེས་པ་ལྟ་བུའམ། མེ་ཏོག་མ་དུ་ལུང་ཀའི་དྲི་དང་ཁ་དོག་སེར་པོ་དེ་ལ་མེ་ཏོག་མ་དུ་ལུང་ཀ་ཟེར་བ་དང་འདྲ་གསུང༌། དེ་བས་ན་གསང་སྔགས་པས་ལུས་ལ་གནད་དུ་བསྣུན་པས་བརྟེན་པ་སེམས་ལ་གནད་དུ་བསྣུན་པར་འགྲོ་སྟེ། དེ་ལ་ཆང་ངམ་དུག་གིས་ཟིན་པའམ་བརྒྱལ་བ་ལྟ་བུ་དང༌། ལོངས་སྤྱོད་ཀྱི་རླབས་བརྩིར་བས་ཤེས་པ་ཐོམ་གྱི་འགྲོ་བ་ལྟ་བུའོ། ། དེ་ཉིད་རྒྱུ་རྒྱུད་དུ་གཏན་ལ་དབབ་པ་ནི། རྒྱུ་ཞེས་བྱ་བ་ཐབས་ཀྱི་རྐྱེན་དང་ཕྲད་ན་འབྲས་བུ་འབྱུང་རུང་གི་ནུས་པ་ཡོད་པ་སྟེ།
དེ་ཡང་བརྟེན་པ་ནི་ཐབས་ཀྱི་རྐྱེན་དང་ཕྲད་ན་རྩ་ལས་སྤྲུལ་སྐུ་འགྲུབ། ཡི་གེ་ལས་ལོངས་སྐུ། བདུད་རྩི་ལས་ཆོས་སྐུ། རླུང་ལས་ངོ་བོ་ཉིད་ཀྱི་སྐུ། བརྟེན་པ་གནས་གྱུར་པ་ལས་ངོ་བོ་ཉིད་སྐུ། ཤིན་ཏུ་རྣམ་པར་དག་པ་ལྷུན་གྲུབ་ཀྱི་སྐུ་འགྲུབ་སྟེ་སྐུ་ལྔ་འགྲུབ་པས་རྒྱུའོ། ། རྒྱུ་ནི་རྒྱུད་ལ་གནས་པ་ལ་དབང་བཞི་བསྐུར་ནས་ལམ་སྒོམ་པས་ཁམས་འདུས་པ་གསུམ་རིམ་གྱིས་ཆོད། གྲུབ་མཐའ་བཞི་སྙོགས། འགྲོས་བཞི་ཐིམ་ནས་སྐུ་ལྔ་འགྲུབ་སྟེ། མདོར་ན་ཉམས་གོང་ནས་གོང་དུ་འཕེལ་བའི་རིམ་པ་རྒྱུན་མི་ཆད་པ་དང༌།
སེམས་ཅན་ནས་སངས་རྒྱས་ཀྱི་བར་དུ་སེམས་ཉིད་རིག་པ་རྒྱུན་མི་ཆད་པས་རྒྱུད་དོ། །
དེ་ལ་འཁོར་འདས་ཚང་ཚུལ་ནི། བརྟེན་པ་ཀུན་གཞི་ལ་འཁོར་བའི་ཆོས་ཐམས་ཅད་མཚན་ཉིད་ཀྱི་ཚུལ་དུ་ཚང༌། མྱ་ངན་ལས་འདས་པའི་ལམ་ཐམས་ཅད་ཡོན་ཏན་གྱི་ཚུལ་དུ་ཚང༌། འབྲས་བུ་ཐམས་ཅད་ནུས་མཐུའི་ཚུལ་དུ་ཚང་བའོ། ། དེ་ལས་དང་པོ་འཁོར་བའི་མཚན་ཉིད་ནི། རྒྱུ་རྣམ་རྟོག་དང་བྲལ་འབྲས་བུ་སྡུག་བསྔལ་སྟེ་རྣམ་རྟོག་དེ་ཉོན་མོངས་པ་དང༌། དེས་ཀུན་ནས་བླང་བའི་ལས་བསགས་པས་འབྲས་བུ་རིགས་དྲུག་གི་སྡུག་བསྔལ་གྱི་ཕུང་པོ་འགྲུབ་པ་སྟེ། དེ་ཐམས་ཅད་ཚང་བའོ། ། དེའང་ཡུལ་མི་སྡུག་པ་དང་སྡུག་པ་ལ་སོགས་པ་ལ་བརྟེན་ནས་ཞེ་སྡང་དང་ཆགས་པ་ལ་སོགས་པ་སྐྱེ་ལ།
དེས་ཀུན་ནས་བསླངས་པའི་ལས་བསགས་པས་འབྲས་བུ་དམྱལ་བ་དང་ཡི་དྭགས་ལ་སོགས་པར་སྐྱེ་བ་ནས་ཚང་བའོ། ། མྱ་ངན་ལས་འདས་པའི་ལམ་ཐམས་ཅད་ཡོན་ཏན་གྱི་ཚུལ་དུ་ཚང་བ་ནི། མུ་སྟེགས་ཀྱིས་སྔོན་གྱི་མཐའ་ལ་རྟོག་པ་ལ་སོགས་པའི་ལྟ་བ་བཅོ་བརྒྱད། ཕྱི་མའི་མཐར་རྟོག་པའི་ལྟ་བ་བཅུ་བཞི་ལ་སོགས་པ་དང༌། ཉན་ཐོས་ཀྱི་བདེན་པ་བཞི་དང༌། རང་རྒྱལ་གྱི་རྟེན་འབྲེལ་བཅུ་གཉིས་དང༌། སེམས་ཙམ་པ་དང་དབུ་མ་དང་གསང་སྔགས་ཀྱི་ལྷ་བྱེ་བ་སྒོམ་པ་ལ་སོགས་པ་ཐམས་ཅད་སེམས་ཀྱི་ཡོན་ཏན་ཡིན་ནོ། ། འབྲས་བུ་ཐམས་ཅད་ནུས་མཐུའི་ཚུལ་དུ་ཚང་བ་ནི། ཀུན་གཞི་དེ་ཉིད་ལ་ཉན་ཐོས་ལ་སོགས་པའི་འབྲས་བུ་ཐམས་ཅད་འབྱིན་པའི་ནུས་པ་ཡོད་པས་སོ། ། དེ་རྣམས་རྟེན་པ་ལ་ཡང་ཚང་སྟེ།
རྟེན་རྩ་དང་ཡི་གེ་དང་ཁམས་བདུད་རྩི་དང་རླུང་ཀུན་ལ་ཚང་སྟེ། རྗེ་མཁར་ཆུང་པས། ཚད་བརྩི་གསུང་ནས་རེས་ཆོས་ཐུན་གསུམ་གསུམ་མཛད་སྐད། རྗེ་དགོན་པ་བས་དེ་ཙམ་མི་དགོས་གསུངས་ནས་མི་གསུང་ངོ༌། ། དེ་ལ་འཁོར་བའི་ཆོས་ཚང་བ་ནི། རིགས་དྲུག་གི་རླུང་སེམས་འདུས་པས་འཁོར་བ་རིས་དྲུག་གི་ཉམས་འབྱུང་བ་ལ་སོགས་པའོ། ། མྱ་ངན་ལས་འདས་པའི་ལམ་ཚང་བ་ནི། ཟུང་འཇུག་གི་ཧཱུྃ་དང་རླུང་སེམས་མཉམ་པར་འདུས་པས། གསལ་ཞིང་ཡང་ལ་རང་བྱུང་གི་ཡེ་ཤེས་ཆེན་པོའི་ཏིང་ངེ་འཛིན་སྐྱེ་བ་ལ་སོགས་པའོ། ། འབྲས་བུ་ཚང་བ་ནི་སྙིང་པོའི་ཨར་རླུང་སེམས་མཉམ་པར་འདུས་ནས་སྤང་བྱ་གཟུང་འཛིན་གྱི་རྣམ་པར་རྟོག་པ་སྤང་སྙམ་བྱེད།
ཐོབ་བྱ་ཆོས་སྐུ་བདེ་ཆེན་ཐོབ་པ་སྙམ་དུ་བྱེད་པ་དང༌། ཏ་ཐཱ་ག་ཏའི་ཞིང་ཁམས་མཐོང་བ་དང༌། རིགས་ལྔ་མཐོང་བ་ལ་སོགས་པའོ། ། དེ་ཉིད་རྩ་རྒྱུད་དུ་གཏན་ལ་དབབ་པ་ནི། སྤྱིར་གཏན་ལ་དབབ་རྒྱུ་གཅིག་ལ་རྩ་རྒྱུད་ཟེར་ལ། གཏན་ལ་འབེབས་བྱེད་ལ་བཤད་རྒྱུད་ཟེར་བ་ལས། གུར་བརྟགས་གསང་གསུམ་ནས་ནི་ཚིག་གི་རྩ་བ་དང་བཤད་པ་ཡིན་གྱི། རྩ་བཤད་གཤའ་མ་དོན་གྱི་རྩ་བཤད་ནི་མ་ཡིན་ནོ། ། རྩ་བཤད་གཤའ་མ་ནི་རྟོགས་པར་བྱ་རྒྱུའམ་གཏན་ལ་དབབ་རྒྱུ་ཀུན་གཞི་རྒྱུ་རྒྱུད་ཅེས་པ་རྟེན་བཞི་དང་བརྟེན་པ་དང་ལྔའོ། ། དེ་རྟོགས་པར་བྱེད་པ་ནི་ཀུན་གཞི་རྩ་རྒྱུད་དེ་ལ་དབང་བཞི་བསྐུར།
ལམ་བཞི་སྒོམ། དེ་ལྟར་ཉམས་བཞི་འབྱུང༌། དེས་གྲུབ་མཐའ་བཞི་སྙོགས། དེས་འགྲོས་བཞི་ཐིམ་ནས་རྟེན་གནས་གྱུར་སྐུ་བཞི། བརྟེན་པ་གནས་གྱུར་གྱི་སྐུ་ལྔ་མངོན་དུ་གྱུར་ཏེ། དེས་ན་རྟོགས་པར་བྱ་རྒྱུ་ཀུན་གཞི་རྩ་རྒྱུད་དེ་ཡིན་པས་རྩ་རྒྱུད་ཅེས་བྱའོ། ། དེས་ཀུན་གཞི་རྒྱུ་རྒྱུད་དམ་རྩ་རྒྱུད་དུ་གཏན་ལ་དབབ་སྟེ། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཅེས་པའི་དོན་ཏོ། ། ཞེས་འབྱུང་ལ་དེ་ལྟར་བཤད་པའི་ལེགས་པའི་ཆ་གང་ཡིན་པ་དེ། དཔལ་ཕག་མོ་གྲུབ་པའི་དགོངས་པ་ཡིན་ཡང་ཅུང་ཟད་འཁྲུལ་བའི་ཆ་དེ་ནི་ས་སྐྱ་པ་ཉིད་ཀྱིས་གྲུབ་པའི་ཤན་དུ་ཤེས་པར་བྱ་དགོས་ཏེ།
དེའང་སྐབས་འདིའི་ཀུན་གཞི་རྒྱུ་རྒྱུད་ནི། བདེ་བར་གཤེགས་པའི་རྒྱུ་ཟག་པ་མེད་པའི་ཆོས་ཀྱི་དབྱིངས་ཀྱི་རང་བཞིན། སངས་རྒྱས་ཀྱི་སར་ཆོས་དབྱིངས་ཡེ་ཤེས་ཀྱི་ངོ་བོར་འགྲོ་རྒྱུ་དེ་ཡིན་ལ། དེ་ནི་སེམས་ཅན་གྱི་རྒྱུད་ལ་དྲི་བཅས་རང་བཞིན་གནས་རིགས་ཞེས་མདོ་ཕྱོགས་ནས་ཀྱང་ཕྱོགས་ཙམ་མཚོན་པར་མཛད་ཀྱང་གསལ་བར་མ་བསྟན་ནས། སྔགས་ཀྱི་ཐེག་པར་ཆོས་དེ་ལ། དཔལ་མཆོག་དང་པོའི་སྐྱེས་བུ་དང༌། གཉུག་མ་བྱང་ཆུབ་ཀྱི་སེམས་ཀྱི་ལྷ་དང་དངོས་གྲུབ་དང་སྔགས་དང་དེ་ཁོ་ན་ཉིད་དང་ཞི་བ་དང་ཁྱབ་བདག་དང་མགོན་པོ་དང་གཙོ་བོ་དང་དང་པོའི་སངས་རྒྱས་དང་རྒྱུ་ལྷན་གཅིག་པའི་མཚོན་ནས་དེའི་བྱེད་པའི་མཚན་ཉིད་རྒྱས་པར་བསྟན་ལ། དེ་ནི་རྣམ་ཤེས་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞིའི་རྣམ་ཤེས་ཀྱི་ས་བོན་རྣམ་སྨིན་དང་བཅས་པའི་ཆ་ནས་བཤད་པའི་སྐབས་མེད་པ་ནི་ཁོ་བོ་ཅག་ཀྱང་འདོད་མོད། འཆད་ཚུལ་དེར་ནི། ཤེས་པ་རིག་པ་གསལ་བ་མ་འགགས་པར་གཟུགས་ལ་སོགས་པ་རིས་སུ་ཆད་པ་མེད་པར་གཟུགས་དང་སྒྲ་སོགས་ཐམས་ཅད་རིག་པ་འདི་ཉིད་ལ་ཀུན་གཞི་ཞེས་བྱའོ། །
ཞེས་སྐབས་འདིའི་ཀུན་གཞི་ངོས་འཛིན་དེ་ལྟར་དུ་བྱས་པའི་ཞེན་དོན་ཚོགས་དྲུག་གི་ཤེས་པ་རིགས་གསལ་གྱི་ཆ་རང་དུས་ད་ལྟ་བ་རང་ཉམས་སུ་མྱོང་བའི་ཆ་དེ་ཉིད་ལ་གཏད་འདུག་ལ། དེ་ལྟ་ན་ནི། རང་དུས་ཀྱི་རིགས་གསལ་གྱི་ཤེས་པ་དེ་རང་གི་རིགས་འདྲའི་ཤེས་པ་ཕྱི་མ་ལ་ལྟོས་ནས་ཀུན་གཞི་རྣམ་ཤེས་ཀྱི་ས་བོན་གྱི་ཆ་དང༌། སྔ་མ་ལ་ལྟོས་ནས་ཀུན་གཞིའི་རྣམ་ཤེས་ཀྱི་རྣམ་སྨིན་གྱི་ཆ་དེ་ཉིད་དུ་ཆོས་མངོན་པར་བཤད་ལ། དེ་ལྟ་ན་སྐབས་འདིར་བཤད་པའི་ཀུན་གཞི་དང་ཆོས་མངོན་པ་ནས་བཤད་པའི་ཀུན་གཞི་མི་གཅིག་གོ་ཞེས་སྨྲས་པ་དེ་དང་ཡང་འགལ་བར་འགྱུར་བ་དང༌། ཡང་ཁྱེད་རྟེན་བརྟེན་པ་ཐ་མི་དད་པར་བཞེད་པ་དེ་རྫས་རང་གི་ངོ་བོར་དབྱེར་མེད་ཐ་མི་དད་དུ་བཞེད་ན། རྟེན་བརྟེན་པར་བཞག་པ་དང་འགལ་ཅིང༌། ལུས་སེམས་རྫས་གཅིག་ཏུ་སྨྲ་བའི་ཕྱི་རོལ་པའི་ལུགས་ཁ་ཅིག་དང་མཚུངས་པར་འགྱུར་ལ། རྫས་རང་གི་ངོ་བོ་ཐ་དད་ན་དེ་གཉིས་ཐ་མི་དད་པའི་ཆ་གང་ཡིན་དྲིས་ན་ཁྱེད་ཀྱིས་འཆད་དཀའ་བར་མཐོང་སྟེ། དེའི་ཆོས་ཉིད་སྟོང་ཉིད་ཙམ་ལ་བྱེད་ན་ཁྱབ་ཆེས་ཤིང་དངོས་པོ་ཙམ་ལ་བྱེད་ན་དགོས་པ་ཅི་ཡང་མེད་ཅིང་དེ་ལས་ལྷག་པའི་ཐ་མི་དད་པའི་ཆ་བསྟན་བྱར་མི་རྙེད་པའི་ཕྱིར་དང༌།
ཡང་སྐབས་འདི་ཀུན་གཞི་རྒྱུ་རྒྱུད་ལ་འཁོར་བའི་ཆོས་ཐམས་ཅད་སེམས་ཀྱི་མཚན་ཉིད་ཀྱི་ཚུལ་དུ་ཚང་ཞེས་གསུངས་པ་དེ་ལྟ་ན། སེམས་ཀྱི་མཚན་ཉིད་དམ་རང་བཞིན་ནམ་གནས་ལུགས་ལ་འཁོར་བའི་ཆོས་ཞུགས་ན། སེམས་ཀྱི་རང་བཞིན་དྲི་བྲལ་དུ་མི་འགྱུར་ཏེ། ཆོས་དེའི་རང་བཞིན་དང་གནས་ལུགས་གང་ཡིན་དེས་ཆོས་དེ་མི་འདོར་བ་ཉིད་དུ་གྲུབ་པའི་ཕྱིར་དང༌། ཡང་ཁོ་བོ་ཅག་ལྟར་ན། རྣམ་དག་གི་ཀུན་གཞི་རྒྱུ་རྒྱུད་ལྷན་སྐྱེས་ཀྱི་ལུས་སེམས་གློ་བུར་བའི་ལུས་སེམས་ཀྱི་དྲི་མ་རྣམ་པར་དག་པའི་རྒྱུད་འབྲས་བུ་སངས་རྒྱས་སུ་གྱུར་ལ། རྣམ་པར་མ་དག་པའི་གློ་བུར་བའི་ལུས་སེམས་དྲི་མ་ཅན་གྱི་རྒྱུས་འབྲས་བུ་སེམས་ཅན་དུ་འགྱུར་བ་ཡིན་མོད། དྲི་མའི་ཆར་གྱུར་པ་དང་མ་གྱུར་པ་ལེགས་པར་མི་ཕྱེ་བའི་དཀྱིལ་འཁོར་བཞིའི་ཙམ་ལྡོག་ནས་སྐབས་འདིའི་ཀུན་གཞི་རྒྱུ་རྒྱུད་དུ་ངོས་བཟུང་ནས། དེ་འདྲ་བའི་ས་བོན་ནམ་རྒྱུ་གཅིག་གིས་འབྲས་བུ་འཁོར་འདས་གཉིས་ཀའི་རྒྱུ་བྱེད་པར་བཤད་པ་མི་འཐད་དེ། གཅིག་གིས་དུ་མའི་རྒྱུ་བྱེད་པ་རིགས་པ་དང་འགལ་བའི་ཕྱིར་དང༌།
ཁྱད་པར་མདོ་སྔགས་ཀྱི་གསུང་རབ་ཆེན་པོ་དག་དང་འགལ་བ་ཡིན་ཏེ། ཐེག་པ་ཆེན་པོའི་ཆོས་མངོན་པའི་མདོ་བསྟན་བཅོས་དག་ལས་ཀུན་གཞི་ནས་འཁོར་བའི་རྒྱུ་འབྲས་ཀྱི་ཆོས་ལས། མྱང་འདས་སྐྱེད་བྱེད་དང་བསྐྱེད་བྱའི་རྒྱུ་འབྲས་སུ་མ་གསུངས་པར། མྱང་འདས་དེའི་རྒྱུ་ལ་མིང་གི་རྣམ་གྲངས་ནི། མྱང་འདས་ཀྱི་རིགས་དང༌། རྣམ་གྲོལ་གྱི་རྒྱུ་དང༌། སངས་རྒྱས་ཀྱི་སྙིང་པོ་ཞེས་ཀུན་གཞི་ལས་གཞན་དུ་གསལ་བར་གསུངས་པའི་ཕྱིར་དང༌། གསང་སྔགས་སུ་སངས་རྒྱས་ཀྱི་རྒྱུ་རྒྱུད་ལ་ཀུན་གཞིར་བཏགས་པ་དེ་ནི་རྣམ་ཤེས་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞི་དེ་མ་ཡིན་པར། དེ་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞི་དང༌། དེར་མ་ཟད་ཚོགས་བདུན་ལྷག་མ་དང་བཅས་པ་དེ་གནས་གྱུར་བྱེད་ཀྱི་ཁྱབ་བདག་དང་པོའི་སངས་རྒྱས་ཉིད་ལ་བཤད་པ་ཡིན་ཏེ།
དེ་འདྲའི་ཀུན་གཞི་རྒྱུ་རྒྱུད་དེ་སྨིན་གྲོལ་གྱི་རྐྱེན་གྱིས་ཐབས་རྒྱུད་དུ་གནས་གྱུར་ནས་རྣམ་ཤེས་ཚོགས་བརྒྱད་ཀྱི་འཁོར་བའི་ཆོས་བསྡུས་ཀྱི་ས་བོན་དང་རྣམ་སྨིན་གྱི་ཆ་ཐམས་ཅད་ཤིན་ཏུ་རྣམ་པར་དག་པར་སྦྱོང་བྱེད་ཀྱི་ཆོས་ཉིད་དུ་གྲུབ་པའི་ཕྱིར་ན། དཔལ་ལྡན་ས་སྐྱ་པའི་བཤད་ཚུལ་དེ་ལའང་ཚིག་དང་དོན་གྱི་ཆ་ལ་འཁྲུལ་པའི་དྲི་མས་གཏན་མ་གོས་པར་མཐོང་བ་ནི་ཆེས་དཀའ་བའི་གནས་སུ་གྱུར་ཏོ། ། འདིར་ཁོ་བོའི་ཕ་རས་པ་ཆེན་པོའི་གསུང་གིས། རང་བཞིན་གྱིས་དག་པའི་ཆོས་ལ་མ་དག་པའི་གནས་སྐབས་དང་བཅས་པའི་རྒྱུ་རྒྱུད་གཅིག་གིས་འཁོར་འདས་གཉིས་ཀའི་རྒྱུ་བྱེད་པ་ལྟ་བུ་ཞིག་རྒྱུད་སྡེའི་ཚིག་རིས་དངོས་བསྟན་དང་གྲུབ་ཆེན་དགའི་གསུང་ལའང་དེ་འདྲ་ཡོད་ན་ཡང་དེ་དག་གི་དོན་ཞིབ་མོར་མ་དཔྱད་པར་ཚིག་མཐོང་བ་ཙམ་གྱིས་ཚིམ་ནས་དངོས་བསྟན་ལྟར་འབྲུ་གནོན་པ་ནི་ཆེས་འཁྲུལ་བས། ཞིབ་མོར་དཔྱོད་ན་ལུང་དོན་དེ་འདྲ་དེ་འདིར་འགྱུར་ཏེ། དེའི་ཚེ་ཆོས་ཅན་རྫས་གཅིག་གིས་འཁོར་འདས་གཉིས་ཀའི་རྒྱུ་བྱེད་པར་ཁས་བླང་བར་བྱ་བ་མ་ཡིན་པའི་ཕྱིར་ཏེ། དཔེར་ན་ཟངས་ཀྱི་རྒྱུན་གཅིག་ལ་ཞ་ཉེ་སོགས་ཀྱི་རྐྱེན་གྱིས་ར་གན་དུ་བྱེད་པ་དང༌། དངུལ་ཆུ་སོགས་ཀྱི་རྐྱེན་གྱིས་གསེར་དུ་བྱེད་ན། ཟངས་རྒྱུན་གཅིག་ལ། ར་གན་དང་གསེར་གྱི་ཉེར་རྒྱུའི་ཁམས་གཉིས་གནས་པས།
ལྷན་ཅིག་བྱེད་རྐྱེན་གྱི་སྟོབས་ཀྱིས་ར་གན་དང་གསེར་སོ་སོར་འབྱུང་བ་བཞིན་དུ་འདིར་ཡང༌། ཀུན་གཞི་རྒྱུ་རྒྱུད་ཅེས་པའི་ཐོག་མེད་ནས་གནས་པའི་བརྗོད་བྱ་དོན་གྱི་རྒྱུ་རྒྱུད་ཅིག་ལ། སངས་རྒྱས་དང་སེམས་ཅན་གྱི་རྒྱུ་རྒྱུད་གཉིས་སུ་གནས་རྣམ་པར་ཕྱེ་སྟེ་འཆད་པར་བྱའོ་ཞེས་བཀའ་སྩལ་བ་ཡང་དྲན་པར་བྱ་དགོས་སོ། ། ཡང་སེམས་འཁོར་འདས་ཀྱི་རྒྱུ་རྐྱེན་བྱེད་པ་དེ་རྒྱུའི་ཐེག་པར་ཡང་བཤད་པས་འཐད་ཆུག ། ལུས་ཀྱི་དེ་ལྟར་བྱེད་པ་མི་འཐད་དེ། ལུས་བེམ་པོ་རོ་དང་འདྲ་བས། སངས་རྒྱས་དང་སེམས་ཅན་གྱི་ཆོས་གང་ཡང་སྐྱེད་བྱེད་དུ་མི་འཐད་པའི་ཕྱིར་ཞེས་དྭོགས་ན། ཆོས་ཐམས་ཅད་ལ་རྒྱུ་འབྲས་རང་གི་ངོ་བོས་གྲུབ་པ་ནི་འགར་ཡང་མེད་ལ། ལྟོས་ནས་རྒྱུ་འབྲས་སུ་འཇོག་པ་ན། སངས་རྒྱས་དང་སེམས་ཅན་གྱི་ཆོས་བསྐྱེད་པ་ན།
ལུས་སེམས་ཕན་ཚུན་ལྟོས་གྲུབ་ཀྱི་དབང་གིས་རྒྱུ་ཉིད་དུ་གྲུབ་ལ་དེ་ལྟར་གྲུབ་པའི་རྒྱུ་དང་རྐྱེན་དེས་སངས་རྒྱས་དང་སེམས་ཅན་གྱི་འབྲས་བུའམ་ཆོས་དེ་བསྐྱེད་དུ་རུང་བ་ལ་གནོད་པ་ཅི་ཡང་མ་མཐོང་སྟེ། ལྟོས་འབྱུང་གི་རྣམ་བཞག་ལ་འཁོར་འདས་ཀྱི་རྒྱུ་འབྲས་ཐམས་ཅད་འཐད་པ་ཐེག་པ་མཆོག་གི་ལུགས་སུ་བདག་ཉིད་ཆེན་པོ་ཀླུ་སྒྲུབ་ཀྱིས་ལེགས་པར་འགྲེལ་པར་མཛད་པ་ཉིད་ཀྱི་ཕྱིར་རོ། ། འོ་ན་ལུས་ལ་འཁོར་འདས་ཚང་ཚུལ་དེ་ཇི་ལྟ་བུ་ཞེ་ན། དྲི་མེད་ཀྱི་ཕྲ་ལུས་ལ་རྒྱུ་ལམ་འབྲས་གསུམ་གྱི་མྱང་འདས་ཀྱི་ཆོས་ཚང་བ་དང༌། དྲི་བཅས་རགས་ལུས་ལ། རྒྱུ་ལམ་འབྲས་གསུམ་གྱི་འཁོར་བའི་ཆོས་ཚང་བ་ཡིན་ཏེ། ཕན་ཚུན་ལྟོས་འབྱུང་གི་འཐད་པ་ཉིད་ཀྱི་ཕྱིར། དེ་ཡང་རགས་པར་རྩི་ན་རོ་མ་དང་རྐྱང་མ་ལ་སོགས་པའི་རྩ་འཁོར་བ། དབུ་མ་ལ་སོགས་པའི་རྩ་མྱང་འདས། རིགས་དྲུག་གི་ཡི་གེ་འཁོར་བ།
རིགས་ལྔའི་ཡི་གེ་དང་ཤེས་རབ་ཀྱི་ཕ་རོལ་ཏུ་ཕྱིན་པའི་ཡི་གེ་ཨ་དང༌། ཟུང་ངག་གི་ཧཱུྃ་ནི་མྱང་འདས། འཁོར་བའི་རྩ་ཡིག་ན་ཡོད་པའི་ཁམས་དང་རླུང་སེམས་ནི་འཁོར་བ། མྱང་འདས་ཀྱི་རྩ་ཡིག་ན་ཡོད་པའི་ཁམས་དང་རླུང་སེམས་ནི་མྱ་ངན་ལས་འདས་པའི་ཆོས་སུ་གྲུབ་པའི་ཕྱིར། མདོར་ན་འཁོར་བ་ཐོག་མེད་ནས་ལྷན་ཅིག་སྐྱེས་པའི་རྩ་ཡིག་རླུང་ཐིག་སེམས་བཅས་ཀྱི་རྒྱུན་སངས་རྒྱས་པ་ནའང༌། འབྲས་བུའི་ཆོས་སུ་གྲུབ་སྟེ་མི་ལྡོག་པའི་ཆ་ཆོས་གཞོམ་དུ་མེད་པ་བརྟེན་ཅིང་མི་འགྱུར་བ་རྟག་པའི་ཆ་དེ་ནི་མྱང་འདས་ཀྱི་རྒྱུ་ལམ་འབྲས་གསུམ་ཡིན་ལ། ཐོག་མེད་ནས་ལྷན་ཅིག་སྐྱེས་པའི་རྩ་རླུང་ཐིག་སེམས་ཀྱི་རྒྱུན་སངས་རྒྱས་པ་ན་འབྲས་བུའི་ཆོས་སུ་མི་འགྱུར་བར་ལྡོག་པའི་ཆ་གཉེན་པོ་ཡེ་ཤེས་ཀྱི་གཞོམ་བྱ་མི་རྟག་པས་མཐར་ཟད་དེ་རྒྱུན་ཆད་པའི་ངང་ཚུལ་ཅན་གྱི་ཆ་དེ་ནི་འཁོར་བའི་ཆོས་སོ་ཞེས་ཤེས་པར་བྱ་དགོས་ལ། སེམས་ལ་འཁོར་འདས་ཚང་ཚུལ་ཡང་ཞར་ལ་བསྟན་ཟིན་ཏོ། ། འོ་ན་འཁོར་བའི་རྒྱུ་འབྲས་དེ་ཐམས་ཅད་ལ་གློ་བུར་དྲི་མ་དང༌། ཀུན་རྫོབ་བདེན་པར་བྱས་ནས་འདུས་བྱས་མི་རྟག་པ་དང་འགྱུར་བ་ཅན་གྱི་ཆོས་དང༌།
དོན་དམ་པའི་དགེ་བ་དང༌། མྱང་འདས་ཀྱི་རྒྱུ་འབྲས་དེ་ཐམས་ཅད་ལ་བདེར་གཤེགས་སྙིང་པོ་དང་དོན་དམ་བདེན་པར་བྱས་ནས་འདུས་མ་བྱས་རྟག་བརྟན་མི་འགྱུར་བ་དང༌། དེ་ལྟ་བུ་དེ་སྐབས་རེས་འགའ་ཁམས་དགེ་བ་དང༌། རེས་འགའ་སྒྲིབ་བྲལ་ལུང་མ་བསྟན་དུ་འཁོར་ལོ་བར་མཐའ་སྔགས་གཞུང་དང་བཅས་པའི་གསུང་རབ་དགོངས་འགྲེལ་ཕལ་ཆེ་བ་ནས་བཤད་གདའ་བས། དེ་ལྟ་ན། མྱང་འདས་ཀྱི་རྒྱུ་འབྲས་བདེ་བར་གཤེགས་སྙིང་གི་མིང་ཅན། དོན་དམ་བདེན་པར་བྱས་པའི་དོམ་དམ་བདེན་པ་དེ་རྒྱལ་བའི་ཡུམ་གྱི་དགོངས་པ་འཕགས་མཆོག་ཀླུས་ངེས་དོན་དུ་བཀྲལ་བའི་བདེན་གཉིས་ཀྱི་ཟླས་ཕྱེ་བའི་ཆོས་དབྱིངས་སྟོང་པ་ཉིད་ལ་དོན་དམ་པའི་བདེན་པར་བྱས་པ་དེ་ལ་ངོས་འཛིན་པ་ཡིན་ནམ་མིན། འདི་ལྟ་བུ་དགེ་བར་བཤད་པ་དེ་བསྔོ་རྒྱུའི་དགེ་བར་རིགས་སམ་མི་རིགས། འདི་རེས་དགའ་དགེ་བར་བཤད། རེས་དགའ་མ་སྒྲིབ་ལུང་མ་བསྟན་དུ་བཤད་པའི་འགལ་བ་ཅི་ལྟར་སྤོང༌།
འདི་འདུས་མ་བྱས་རྟག་པར་བཤད་པ་དང༌། འདིས་སངས་རྒྱས་ཀྱི་ཆོས་ཐམས་ཅད་སྐྱེད་བྱེད་ཀྱི་བྱ་བྱེད་ལས་གསུམ་ཅན་དུ་བཤད་པས་རང་ཚིག་འགལ་བ་ཉིད་ཀྱི་ཡིད་བརྟན་གང་ལ་འཆའ་ཞེས་པའི་དྭོགས་པའི་གནས་བཞི་ལས། དོགས་པ་དང་པོ་ལའང་འདི་ལྟར་དཔྱད་པར་བྱ་སྟེ། མྱང་འདས་ཀྱི་རྒྱུ་འབྲས་དོན་དམ་བདེན་པར་བྱས་པ་དེ། འཕགས་པ་ཀླུས་བཀྲལ་བའི་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པ་དེ་མ་ཡིན་ནོ་སྙམ་ན། ཁྱེད་ཅག་མི་གནས་པའི་མྱང་འདས་ཀྱི་རྒྱུའི་མཆོག་ལམ་རྒྱུད་དུ་གྱུར་པའི་དགའ་བཞི་དང་སྟོང་བཞི་དང༌། ཁྱད་པར་གཞི་ལམ་གྱི་འོད་གསལ་ཐམས་ཅད་དེ་དང་དེའི་བྱ་བ་བྱེད་པའི་ཆ་ནས་ཀུན་རྫོབ་བདེན་པ་ཡིན་ཀྱང༌། དེའི་ངོ་བོ་བདེན་གཉིས་ཀྱིས་ཟླས་ཕྱེ་བའི་དོན་དམ་བདེན་པ་མ་ཡིན་མི་དགོས་པ་རླུང་སེམས་དབྱེར་མེད་ཀྱི་ཁྲིད་ཡིག་ཏུ་བཤད་པ་དང་འགལ་བར་འགྱུར་ལ། ཡང་དེ་བདེན་གཉིས་ཀྱིས་ཟླས་ཕྱེ་བའི་དོན་དམ་བདེན་པ་དེ་ཡིན་ནོ་སྙམ་ན། བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པ་ཡོད་མེད་སྐྱེ་འགག་རྒྱུ་འབྲས་ཀྱི་སྤྲོས་པ་ཐམས་ཅད་དང་བྲལ་བར་བཤད་ལ།
ཁྱོད་རང་ཡང་དེ་བཞིན་འདོད་ཅིང༌། མྱང་འདས་ཀྱི་རྒྱུ་འབྲས་འདི་དག་ལ་ནི་སྐྱེ་འགག་དང་ཡོད་མེད་ལ་སོགས་པའི་རྣམ་གཞག་མང་པོ་ཞིག་ཁྱེད་རང་བྱེད་འདུག་པས་ཞེན་དོན་གྱི་བརྗོད་བྱ་འགལ་བ་ཅན་ཞིག་ཏུ་འགྱུར་རོ། ། ཞེས་རྒོལ་སྲིད་པས། རྒོལ་བ་དང་པོས་མི་གནོད་དེ། ཁོ་བོ་ཅག་འཕགས་མཆོག་ཀླུའི་དབུ་མའི་ལུགས་འདིར་ཆོས་ཅན་ཀུན་རྫོབ་བདེན་པ་ལས་དེའི་ཆོས་ཉིད་དོན་དམ་པ་ཞེས་པའི་ངོ་བོའམ་རང་བཞིན་པ་གཞི་གྲུབ་པ་ཞིག་གཞན་དུ་གྲུབ་ཅིང་ཡོད་པར་མི་སྨྲ་སྟེ། ལུགས་འདིའི་ཆོས་ཉིད་དོན་དམ་པའི་བདེན་པ་དེ་ནི། ཀུན་རྫོབ་བདེན་པར་བཏགས་པའི་ཇི་ལྟར་སྣང་བ་ལྟར་དོན་བྱེད་ནུས་སུ་སྣང་བ་དེ་ཇི་ལྟར་སྣང་བ་ཙམ་དུ་དེར་བརྫུན་ཞིང་དོན་ལ་མི་གནས་པར་བསླུ་བ་ཉིད་ཀྱིས་བདེན་པར་མེད་ཙམ་ལ་ཆོས་ཅན་ཀུན་རྫོབ་བདེན་པ་དེའི་ཆོས་ཉིད་དོན་དམ་བདེན་པ་སྟོང་པ་ཉིད་དོ་ཞེས་བཏགས་པ་ཙམ་ལས། ཆོས་ཉིད་དོན་དམ་བདེན་པ་སྟོང་པ་ཉིད་འདིའོ་ཞེས་སྐྱེ་འཕགས་གང་གིས་མཚན་མ་དང་མཚན་མེད་ཀྱི་ཆོས་མངོན་སུམ་པར་ཉམས་སུ་མྱོང་བྱ་ཅན་དུ་མི་འདོད་པའི་ཕྱིར། ཁྱད་པར་ལམ་རྒྱུད་གཞི་ལམ་གྱི་འོད་གསལ་མ་བུ་དབྱེར་མེད་དུ་འདྲེས་པའི་ལྷན་ཅིག་སྐྱེས་དགའ་ཆོས་ཅན་ཀུན་རྫོབ་དེ་ཉིད་ཀྱང་ཡང་དག་པའི་ཤེས་རབ་ཀྱི་དཔྱད་ངོའམ་འཕགས་པའི་མཉམ་གཞག་ཡེ་ཤེས་ཀྱི་ངོར་རམ། འོད་གསལ་དང་ལྷན་ཅིག་སྐྱེས་དགའ་ཉིད་རང་ཉམས་སུ་མྱོང་དུས་ནས་མྱོང་མཚན་གྱི་དྲི་མ་ཐམས་ཅད་དང་བྲལ་ཆ་ནས་དེའི་ཆོས་ཉིད་ཐམས་ཅད་སྟོང་པ་སྤྲོས་བྲལ་དོན་དམ་བདེན་པ་དེ་གཞན་དུ་འདི་ལྟའོ་ཞེས་སུས་ཀྱང་བསྟན་བྱ་དང་རིག་བྱར་མེད་ཅིང་དེ་ལྟའི་ཆོས་ཅན་ཀུན་རྫོབ་བདེན་པ་ཇི་ལྟར་སྣང་མྱོང་ཉིད་དོན་བྱེད་པ་མཐའ་དག་གི་གདོད་ནས་སྟོང་པ་ཉིད་དུ་གནས་པ་ཉིད་དེར་མངོན་དུ་བྱས་ལ་བྱས་པའི་སྟོང་པ་ཉིད་དེ་ནི་དེའི་དོན་དམ་བདེན་པར་བརྗོད་པས།
ཁོ་བོས་གཞི་ལམ་གྱི་འོད་གསལ་མ་བུ་འདྲེས་པ་དང་ལྷན་ཅིག་སྐྱེས་དགའི་དེ་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པ་མ་ཡིན་པར་སྨྲ་ག་ལ་དགོས་པའི་ཕྱིར། དེ་ལྟ་ན་ཀུན་རྫོབ་བདེན་པ་དང་དོན་དམ་བདེན་པ་གཉིས་རྣམ་པར་ཕྱེ་སྟེ། སོ་སོར་གཉིས་སུ་འཇོག་རྒྱུར་མ་བྱུང་སྟེ། དཔྱད་ངོ་དང་ཡེ་ཤེས་དག་པའི་གཟིགས་ངོ་དང་སེམས་འོད་གསལ་བའི་རང་མྱོང་གི་མྱོང་ཙམ་ནས་མྱོང་བ་གདོད་ནས་སྟོང་པ་ཉིད་དོན་དམ་བདེན་པ་སོང་ཞིང་བརྗོད་པ་ཉིད་ཀྱིས་དངོས་གནས་ལ་ཀུན་རྫོབ་བདེན་པ་དེ་ཉིད་ལས་དོན་དམ་བདེན་པ་འདི་ཞེས་བསྟན་བྱར་ཡང་རང་ངོས་གཞི་མ་གྲུབ་ཅིང༌། དོན་དམ་བདེན་པ་སྟོང་ཉིད་ལས་ལོགས་སུ་ཀུན་རྫོབ་བདེན་པ་བདེན་གྲུབ་པ་ཞིག་ཀྱང་མ་རྙེད་པའི་ཕྱིར་རོ་སྙམ་ན། ཀྱེ་མ་ཁྱེད་ཅག་ཆེས་བདེན་ཏེ། བདེན་གཉིས་ཀྱི་ཆོས་ལ་མཚན་རྟོག་གི་བསླད་པ་མ་སངས་པས་མ་རིག་པའི་ལིང་ཏོག་གིས་ཤེས་རབ་ཀྱི་མིག་བཀབ་པའི་བྱིས་པ་དག ། ཆོས་ཅན་ཀུན་རྫོབ་ཀྱི་ཆ་དེ་ཉིད་ཆོས་ཉིད་དོན་དམ་བདེན་པའི་རང་བཞིན་ལས་གཞན་གཞི་གྲུབ་ཏུ་གནས་པ་དང༌། ཆོས་ཉིད་དོན་དམ་བདེན་པའི་ཆ་དེ་ཆོས་ཅན་ཀུན་རྫོབ་བདེན་པའི་རང་བཞིན་ལས་གཞན་གཞི་གྲུབ་ཏུ་གནས་པར་མོས་ནས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་སྣང་བ་ལྟར་རང་བདེན་དུ་གྲུབ་པར་འཛིན་ཅིང༌། ཡང་སངས་རྒྱས་ཀྱི་གྲུབ་མཐའ་ལ་ཞུགས་པའི་དབང་དུ་བྱས་ཀྱང་ཆོས་དེ་དག་ལ་མཚན་འཛིན་དང་དངོས་འཛིན་ཆེས་དབྲལ་དཀའ་བའི་དབང་གིས།
ཆོས་ཐམས་ཅད་ལ་ཆ་ཤས་འགའ་ཞིག་སྟོང་ཉིད་དོན་དམ་བདེན་པར་འདོད་ཀྱང་ཆ་ཤས་འགའ་ཞིག་སྟོང་ཉིད་དོན་དམ་བདེན་པར་འདོད་མ་བཟོད་པས། གྲུབ་མཐའ་གོང་མར་འབྱུང་བའི་ཟབ་དོན་ལ་ཆེས་སྐྲག་ཅིང༌། དེའི་སྟོབས་ཀྱིས་མཐོང་བའི་ལམ་སོགས་ཀྱི་ས་ལམ་གོང་མའི་རྟོགས་པ་ཁྱད་ཅན་ལ་བློ་གྲོས་མི་བཟོད་པ་དུ་མ་མཐོང་བའི་ཕྱིར། ཇི་སྲིད་བདེན་གཉིས་ཀྱི་ཆོས་ལ་མཚན་རྟོག་གི་བསླད་པ་སངས་པའི་མ་རིག་པའི་ལིང་ཏོག་གིས་ཤེས་རབ་ཀྱི་མིག་དང་བྲལ་བའི་འཕགས་པ་དག་གིས་ནི། བདེན་གཉིས་ཀྱི་ཆོས་ཅན་དང་ཆོས་ཉིད་གཉིས་སུ་རྣམ་པར་བཞག་ཅིང་དབྱེ་བ་བྱས་ཀྱང༌། དེ་གཉིས་རང་གཞི་གྲུབ་པའི་སོ་སོ་བ་གཉིས། གཅིག་གི་གོ་སར་གཅིག་མི་སྒྲིབ་པར་གནས་སོ་སྙམ་པའི་འཛིན་པ་ཐམས་ཅད་ལས་གྲོལ་བ་ཉིད་ཀྱི་ཕྱིར།
ཚུལ་འདི་ནི་འཕགས་པ་ཡབ་སྲས་ཀྱི་ཟབ་མོའི་རྫོགས་རིམ་རྣམས་ལས་ཟུང་འཇུག་གི་རིམ་པ་རྒྱས་པར་འགྲེལ་བའི་སྐབས་སུ་མཐའ་དཔྱད་ནས་རྒྱ་ཆེར་གསུངས་པ་ཉིད་ཅུང་ཟད་བརྗོད་ན། དེ་ཡང་རིམ་ལྔར། བདེན་པ་གཉིས་ཀྱི་ཚུལ་ལ་གནས། །
དེ་ཉིད་གཉིས་མེད་ཡེ་ཤེས་ཏེ། ། རབ་ཏུ་མི་གནས་མྱ་ངན་འདས། ། སངས་རྒྱས་དེ་ཉིད་ཀུན་དབང་ཕྱུག ། དེ་བཞིན་རྡོ་རྗེ་སེམས་དཔའ་ཉིད། ། རྡོ་རྗེ་ལྟ་བུའི་ཏིང་འཛིན་ཡང༌། ། རྫོགས་པའི་རིམ་པ་ཉིད་ཀྱང་ཡིན། ། སྒྱུ་མ་ལྟ་བུའི་ཏིང་འཛིན་དང༌། ། གཉིས་སུ་མེད་པར་དེ་བཤད་དོ། ། ཞེས་འབྱུང་བས་བདེན་པ་གཉིས་རྭ་རྣ་ལྟར་གཞི་གྲུབ་གཅིག་གི་གོ་སར་གཅིག་མི་སྒྲིབ་ཡོད་པར་རྟོག་སྟེ། གཉིས་སུ་འཛིན་པ་དང་བྲལ་བའི་གཉིས་མེད་ཀྱི་ཡེ་ཤེས་དང་རྟོགས་པ་མངའ་བརྙེས་པ་ཉིད་ཀྱིས་མི་གནས་པའི་མྱང་འདས་མངོན་དུ་བྱེད་ལ།
དེ་ལྟར་རྟོགས་པའི་ཡེ་ཤེས་དེའི་རྒྱུན་གོམས་པས་མཐར་སྒྲིབ་གསུམ་གྱི་གནས་ངན་ལེན་གཅོད་པའི་རྡོར་ཏིང་གི་ཏིང་འཛིན་དང༌། ཏིང་འཛིན་དེ་དང་རང་བཞིན་གཞན་མིན་པའི་སྒྱུ་ལུས་དང་འོད་གསལ་བའི་ཏིང་ངེ་འཛིན་དང་ཤེས་རབ་སྟེ། དེ་མཐའ་དག་གཉིས་སུ་མེད་པ་རྟོགས་པ་ཐོབ་པ་ཉིད་ཀྱིས་ཟུང་འཇུག་གི་རིམ་པ་ཁྱད་ཅན་དུ་ཡང་གྲུབ་པའི་ཕྱིར། དེ་ལྟ་ནའང་སྣང་ཚུལ་ལ་དག་པ་དང་མ་དག་པའི་དོན་བྱེད་ལ་སོགས་པ་ཅིར་ཡང་རུང་བ་ཀུན་རྫོབ་བདེན་པ་དང༌། དེའི་གནས་ཚུལ་དག་མ་དག་གི་དོན་བྱེད་པ་ཐམས་ཅད་དང་བྲལ་བའི་དོན་དམ་བདེན་པའི་ཚུལ་ལྟོས་ནས་རྟོག་ངོར་གཉིས་སུ་བཏགས་ཏེ་འཇོག་པ་ལ་ནི་འགལ་བ་ཅུང་ཟད་ཀྱང་མེད་དེ། ཆོས་ཐམས་ཅད་ལྟོས་ནས་རྣམ་པར་བཞག་པ་ལ་ནི་ཅིར་ཡང་མི་རུང་བ་མ་ཡིན་པ་ཉིད་ཀྱི་ཕྱིར། དེ་ལྟ་ན་བདེན་གཉིས་གནས་སྣང་མི་མཐུན་པ་ཉིད་ཀྱི་ཕྱིར་ཆོས་ཅན་ཀུན་རྫོབ་བདེན་པར་བཏགས་བརྗོད་ཀྱི་གཞི་གཅིག་ལ། དེའི་ཆོས་ཉིད་དོན་དམ་བདེན་པ་དེ་མི་འདུ་བའི་འགལ་བར་འགྱུར་རོ་ཞེས་དྭོགས་པའི་གནས་མེད་དེ། བདེན་གཉིས་ཀྱི་གནས་ཚུལ་རང་གི་ངོ་བོས་གྲུབ་པའི་མི་མཐུན་པ་གཉིས་ཡོད་པ་མ་ཡིན་པའི་ཕྱིར་ཏེ། ངེས་པར་གནས་ཚུལ་ཉིད་ལས་གཞར་ཡང་མི་གཡོ་མོད་ཀྱི།
སྣང་ཚུལ་ལ་དེ་ལྟར་སྣང་དུ་རུང་ཡང་གནས་ཚུལ་དང་མི་མཐུན་པར་སྣང་ཚུལ་རང་དབང་ཅན་དུ་སྣང་བདེན་དུ་མ་གྲུབ་པའི་ཕྱིར། འཕགས་པ་ཀླུས། ཀུན་རྫོབ་ལས་ནི་ཐ་དད་པར། ། དེ་ཉིད་དམིགས་པ་མ་ཡིན་ཏེ། ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། ། མེད་ན་མི་འབྱུང་ངེས་པའི་ཕྱིར། ། བྱས་དང་མི་རྟག་དེ་བཞིན་ནོ། ། ཞེས་འབྱུང་བས། ཀུན་རྫོབ་བདེན་པ་ཕྲ་རགས་ཇི་ལྟར་སྣང་བཞིན་གྲུབ་བདེན་གྱི་ཆ་དེ་གདོད་ནས་སྟོང་ཉིད་དོན་དམ་བདེན་པར་སོང་བ་དེ་བདེན་པ་གཉིས་ཆར་གྱི་གནས་ཚུལ་ཕྱིན་ཅི་མ་ལོག་པ་དང༌།
དེ་ལྟར་རྟོག་པའི་ཡེ་ཤེས་དེ། ཆོས་ཅན་དང་ཆོས་ཉིད་གཉིས་མེད་དུ་རྟོགས་པའི་བློ་མ་འཁྲུལ་བའི་ཡེ་ཤེས་ཡིན་ལ། དེ་ལས་ཕྱིན་ཅི་ལོག་ཏུ་རྟོག་པའི་ཀུན་རྫོབ་ཇི་ལྟར་སྣང་བཞིན་གྲུབ་བདེན་དུ་མོས་པ་དང༌། ཀུན་རྫོབ་ཚད་གྲུབ་ཏུ་འདོད་པ་དེ་ལས་ཀུན་རྫོབ་ཀྱི་ཆོས་དེ་གདོད་ནས་སྟོང་ཉིད་དུ་མི་འདོད་པ་དེ་ནི་བདེན་པ་གཉིས་ཀྱི་ཚུལ་ལ་སྒྲོ་འདོགས་དང་སྐུར་འདེབས་ཀྱི་བློ་འཁྲུལ་པ་ཉིད་ཀྱི་ཕྱིར། ཡང་དག་པའི་དོན་མཐོང་བ་ལ་གེགས་བྱེད་ཀྱི་མ་རིག་པ་གང་ཟག་དང་ཆོས་ལ་བདག་བདེན་གྱི་སྤྲོས་པར་འཛིན་པ་ཉིད་ཡིན་ལ། འདི་ལྟའི་གང་ཟག་དང་ཆོས་ལ་བདག་བདེན་དུ་འཛིན་པ་ཐམས་ཅད་ཀྱི་ས་བོན་བཅོམ་པ་ན། སྔགས་ཀྱི་ཐེག་པར་སློབ་པ་དང་མི་སློབ་པའི་ཟུང་འཇུག་གི་རྟོགས་པ་ཁྱད་ཅན་བརྙེས་པར་བཞག་སྟེ། ཆོས་ཅན་ཀུན་རྫོབ་བདེན་པ་སྒྱུ་ལུས་དེ་ཉིད་ཇི་ལྟར་དོན་བྱེད་པ་དང་བྲལ་བ་དེ་ལྟའི་ཆོས་ཉིད་སྤྲོས་བྲལ་འོད་གསལ་དོན་དམ་པའི་བདེན་པ་དེ་དང་དེ་ཆུ་ལ་ཆུ་བཞག་ཏུ་སོང་ཞིང་ཡང་དེ་ཉིད་ཀྱི་ངང་ལས་ཀུན་རྫོབ་བདེན་པ་སྒྱུ་མའི་སྐུར་འཆར་དུ་མི་རུང་བ་མ་ཡིན་པར་ལེགས་པར་འཆར་བའི་སྣང་སྟོང་ཟུང་འཇུག་གི་རྟོགས་པ་དང་རིམ་པར་བཞག་པའི་ཕྱིར། ཇི་སྐད་དུ། སྒྱུ་མ་ལྟ་བུ་ཏིང་འཛིན་གནས། །
ཡང་དག་མཐའ་ནི་རྣམ་པར་སྦྱངས། ། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། ཞེས་འབྱུང་ངོ༌། ། ཁྱད་པར་སྐྱེ་སོགས་ཀུན་རྫོབ་བདེན་པ་དང་སྐྱེ་མེད་དོན་དམ་བདེན་པའི་ཁྱད་ཆོས་ཀྱི་ཆ་སོ་སོར་ཤེས་ནས་དེ་གཉིས་ཀྱི་ཁྱད་གཞི་ཆོས་ཐམས་ཅད་ཀྱི་སྟེང་དུ་དེ་གཉིས་རང་གི་ངོ་བོ་ཐ་དད་པ་གཉིས་སོ་སོར་གྲུབ་པ་མེད་བཞིན་དུ། ཁྱད་ཆོས་བདེན་གཉིས་རང་གི་ངོ་བོ་དབྱེར་མི་ཕྱེད་པ་དེས་ཁྱད་གཞི་དེ་མི་འདོར་བའི་དེ་ཁོ་ནར་ཞུགས་ལ། ཞུགས་པ་དེ་ཇི་ལྟར་རྟོགས་པའི་རྟོགས་པ་ཉིད་ལ་ཟུང་འཇུག་གི་རིམ་པ་གྲུབ་པར་བཤད་དེ། ཇི་སྐད་དུ།
ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པ་དེ་བཤད་དོ། ། ཞེས་འབྱུང་བའི་ཕྱིར། དེ་ལྟ་ན་བདེན་གཉིས་རང་ངོ་ཐ་དད་དུ་གཞི་གྲུབ་ཀྱི་དབྱེར་ཡོད་མིན་པའི་ཕྱིར་བདེན་གཉིས་ངོ་བོ་གཅིག་ཏུ་འགྱུར་ལ། འདོད་ན། མདོ་དགོངས་འགྲེལ་ལས། བདེན་གཉིས་རང་གི་ངོ་བོ་གཅིག་པ་ལ་སྐྱོན་བརྗོད་པས་བསམ་པ་མ་ཡིན་ནམ་ཞེ་ན། དེར་བདེན་གཉིས་རང་གི་ངོ་བོ་གཅིག་པ་ལ་སྐྱོན་བརྗོད་པ་ནི།
བདེན་གཉིས་སོ་སོ་བ་རང་གཉིས་གཞི་གྲུབ་ཏུ་ཡོད་པར་བྱས་ནས་གཅིག་དང་ཐ་དད་གང་ཡིན་དཔྱད་པ་ན་གཅིག་དང་ཐ་དད་གང་ཡང་མ་ཡིན་པར་བསལ་བའི་སྐབས་ཡིན་ལ། བདེན་གཉིས་དེ་ལྟར་འདོད་པའི་དབང་དུ་བྱས་པའི་བདེན་གཉིས་ངོ་བོ་གཅིག་པ་ནི་ཁོ་བོས་མི་འདོད་ལ། ཁོ་བོ་ཅག་ལུགས་འདིར་བདེན་གཉིས་སོ་སོ་བ་གཉིས་རང་གཞི་གྲུབ་ཏུ་བྱས་ནས་གཅིག་ཐ་དད་གང་དུའང་མི་འདོད་ཀྱི་བདེན་གཉིས་ནི་བཏགས་ཆའི་སྒྲ་དོན་ཙམ་ལ་མཚན་བལྟའི་ངོར་མཚན་མའི་འཁྲུལ་ཆ་དང༌། མཚན་བལྟའི་དམིགས་པ་དང་བྲལ་ངོར། མཚན་མ་ཅིར་ཡང་མ་གྲུབ་པའི་མ་འཁྲུལ་བའི་ཆ་ལས་ངོ་བོ་ཐ་དད་པ་གཉིས་སུ་བྱར་མེད་པ་དེའི་ཕྱིར། དེའི་རང་གི་ངོ་བོ་རྫས་ཐ་དད་པའི་གཞི་གྲུབ་གཉིས་སུ་དབྱེར་མི་ཕྱེད་པ་ཉིད་དུ་གྲུབ་སྟེ། ཀུན་རྫོབ་པའི་དངོས་སྤྲོས་ཉེ་བར་ཞི་བ་ལས་གཞན་དོན་དམ་བདེན་པ་འདིའོ། ། ཞེས་རང་ངོ་གཞི་གྲུབ་ཞིག་དམིགས་བྱར་མེད་པའི་ཕྱིར་ཏེ། ཇི་སྐད་དུ། དངོས་པོ་ཞེས་བྱ་རྣམ་རྟོག་ཡིན། །
རྣམ་རྟོག་མེད་པ་སྟོང་ཉིད་ཡིན། ། གང་དུ་རྣམ་རྟོག་སྣང་གྱུར་པ། ། དེར་ནི་སྟོང་ཉིད་ག་ལ་ཡོད། ། རྟོག་བྱ་རྟོག་བྱེད་རྣམ་པའི་སེམས། ། དེ་བཞིན་གཤེགས་རྣམས་ཀྱིས་མ་གཟིགས། ། གང་ན་རྟོག་བྱ་རྟོག་མེད་ཡོད། ། དེར་ནི་བྱང་ཆུབ་ཡོད་མ་ཡིན། ། མཚན་ཉིད་མེད་ཅིང་སྐྱེ་བ་མེད། ། ཡོད་གྱུར་མ་ཡིན་ངག་ལམ་བྲལ། ། མཁའ་དང་བྱང་ཆུབ་སེམས་དང་ནི། །
བྱང་ཆུབ་གཉིས་མེད་མཚན་ཉིད་ཅན། ། ཞེས་འབྱུང་བའི་ཕྱིར། འདི་དང་མཐུན་པར་འཕགས་པ་ཨཱརྻ་དེ་བས། བདེན་གཉིས་དེ་ལ་ཟུང་དུ་འཇུག་པ་ནི། ། མི་ཕྱེད་བཞིན་དུ་དེ་དག་ཁྱབ་པར་མེད། ། མིང་གཉིས་ཐ་མ་གཅིག་པུ་ཁོ་ནར་ནི། ། ཤེས་པ་དེ་འདིར་བཅིངས་ལས་གྲོལ་བ་ཡིན། ། ཞེས་དང༌། དཔལ་ལྡན་ཟླ་བས། བདེན་གཉིས་སྦྱོར་བ་གང་ཡིན་པ། །
ཟུང་འཇུག་ཅེས་བྱ་ལྔ་པ་སྟེ། ། ཞེས་སོགས་མཐའ་ཡས་པས་བསྟན་པ་ཡིན་ནོ། ། འོ་ན་བདེན་པ་གཉིས་རྫས་རང་གི་ངོ་བོ་དབྱེར་ཡོད་པ་མ་ཡིན་པར་བརྗོད་པ་ནའང༌། དེ་གཉིས་ཀྱི་རང་ལྡོག་གཅིག་པ་ཉིད་དུ་བརྗོད་པར་བྱ་བ་མ་ཡིན་ལ། དེ་ལྟ་ན་ཆོས་ཅན་ཀུན་རྫོབ་ཀྱི་ཆོས་ཐམས་ཅད་ཆོས་ཉིད་དོན་དམ་བདེན་པ་ལས་གཞན་དུ་གྲུབ་པར་འཇོག་མི་ནུས་སྟེ། ཇི་སྐད་དུ། མདོར་ན་སྟོང་པའི་ཆོས་ལས་ནི། ། ཆོས་རྣམས་སྟོང་པ་སྐྱེ་བར་འགྱུར། ། བྱེད་པོ་ལས་འབྲས་ལོངས་སྤྱོད་པོ། ། ཀུན་རྫོབ་ཏུ་ནི་རྒྱལ་བས་བསྟན། །
ཞེས་འབྱུང་བའི་ཕྱིར། གཞི་ལམ་གྱི་འོད་གསལ་དང་ལྷན་ཅིག་སྐྱེས་དགའ་སྒེར་དུ་དོན་དམ་བདེན་པ་མ་ཡིན་པར་སེམས་ཤེས་སུ་ཞིག་རྟོག་པར་བྱེད། ངག་དོན་ཐོས་བསམ་སྒོམ་གསུམ་གྱི་ཤེས་རབ་འཁྲུལ་པ་མེད་པའི་དཔྱད་ངོ་དང་རིག་ངོ་དང་མཉམ་པར་བཞག་ངོ་ན། བདེན་གཉིས་གཞི་གྲུབ་ཀྱི་རྫས་གཅིག་ན་བདེན་པ་གཉིས་སུ་མི་འཐད་ལ། ཐ་དད་དུ་ན་དོན་དམ་དངོས་པོར་ཐལ་བས། བདེན་གཉིས་གཞི་གྲུབ་ཀྱི་རྫས་གཅིག་པ་དང་ཐ་དད་པ་གང་ཡང་མི་འགྲུབ་མོད། འོན་ཀྱང་འཇིག་རྟེན་ན། ཐ་སྙད་ཀྱི་སྒོ་ནས། དོན་དམ་པའི་ངེས་པར་འཇུག་པའི་སླད་དུ། གནས་སྣང་འཇལ་བྱེད་ཀྱིས་བློ་སོ་སོ་ལ་ལྟོས་ནས་རྫས་གྲུབ་ཀྱི་བདེན་གཉིས་སོ་སོར་དབྱེར་བྱར་མེད་ཀྱང༌།
བཏགས་ཆའི་བདེན་གཉིས་སོ་སོར་འཇོག་པ་ནི་མི་རིགས་པ་མ་ཡིན་ཏེ། སློབ་དཔོན་བདག་ཉིད་ཆེན་པོ་ཀ་མ་ལ་ཤཱི་ལས་ཀྱང༌། དེ་ལྟ་བས་ན་དོན་དམ་པའི་མཚན་ཉིད་ནི་དུང་ལ་སོགས་པའི་དཀར་པོ་ཉིད་ལ་སོགས་པ་བཞིན་དུ་འདུ་བྱེད་རྣམས་དང་དེ་ཉིད་དང་གཞན་ཉིད་དག་ཏུ་བརྗོད་པར་བྱ་བ་མ་ཡིན་པ་ཉིད་དོ་ཞེས་གསུངས་པ་ལྟ་བུའོ། ། དངོས་པོའི་དེ་ཁོ་ན་ཉིད་ལ་དེ་ཉིད་དང་གཞན་གྱི་རྣམ་པར་རྟོག་པ་སྲིད་པས། དོན་དམ་པ་སྤྱིའི་མཚན་ཉིད་ནི་དངོས་པོའི་ངོ་བོ་ཉིད་མེད་པའི་ཕྱིར། དེ་ཉིད་དང་གཞན་ཉིད་ལ་དག་ཏུ་བརྗོད་པར་བྱ་བ་མ་ཡིན་པ་ཁོ་ན་ཏེ། དངོས་པོ་ཡོད་ན་དེ་ཉིད་དང་གཞན་དུ་རྟོག་པ་སྲིད་པ་འགྱུར་གྱི། དངོས་པོ་ངོ་བོ་ཉིད་མེད་པ་དག་ལ་དེ་མི་སྲིད་པ་ཉིད་པས་འགལ་བ་མེད་པ་ཁོ་ནའོ། ། ཞེས་འབྱུང་བའི་ཕྱིར། དོན་གྱི་དབང་འདི་ལ་བརྩམས་ཏེ།
རྗེ་བཙུན་མ་ཕམ་པས་ཀྱང་རྒྱུད་བླ་མར་དེ་བཞིན་གཤེགས་སྙིང་དོན་དམ་སྟོང་ཉིད་ཀྱི་ཡེ་ཤེས་སོ་སོ་རང་གི་རིག་པས་བདེན་གཉིས་དབྱེ་བ་མེད་པ་བལྟ་བྱ་དང་རིག་བྱར་བཤད་པ་དང་ཡང་ཆེས་མཐུན་པ་ཡིན་ཏེ། འདི་ལ་བསལ་བྱ་ཅི་ཡང་མེད། ། ཅེས་པའི་འགྲེལ་ཆེན་དུ། དེ་ལ་དོན་དམ་སྟོང་པ་ཉིད་ཀྱི་ཡེ་ཤེས་མེད་པ་ནི། རྣམ་པར་རྟོག་པ་མེད་པའི་དབྱིངས་རྟོགས་ཤིང་མངོན་དུ་བྱ་བར་མི་ནུས་སོ། ། དེ་ལ་དགོངས་ནས་གསུངས་པ་ནི། དེ་བཞིན་གཤེགས་པའི་སྙིང་པོའི་ཡེ་ཤེས་ཉིད་ནི། དེ་བཞིན་གཤེགས་པ་རྣམས་ཀྱི་སྟོང་པ་ཉིད་ཀྱི་ཡེ་ཤེས་ཡིན་ལ། དེ་བཞིན་གཤེགས་པའི་སྙིང་པོ་ཡང་ཉན་ཐོས་དང་རང་སངས་རྒྱས་ཐམས་ཅད་ཀྱིས་མ་རྟོགས་པའོ། ། ཞེས་འབྱུང་བའི་ཕྱིར།
ཚུལ་འདི་ལྟའི་གནད་མ་རྟོག་པར་སྟོང་ཉིད་དོན་དམ་བདེན་པ་མེད་དགག་ཉི་ཚེ་བ་ཁོ་ནར་འདོད་པ་དག་གི་གཞུང་ལ་ནི་སྟོང་པ་ཉིད་ཀྱི་ཡེ་ཤེས་དང༌། བདེ་སྟོང་དབྱེར་མེད་ཀྱི་ཡེ་ཤེས་དང༌། དེ་བཞིན་གསལ་སྟོང་རིག་སྟོང་སྣང་སྟོང་དབྱེར་མེད་ཀྱི་ཡེ་ཤེས་ཞེས་བདེན་གཉིས་རོ་མཉམ་གྱི་མངོན་པར་རྟོགས་པ་ཇི་བཞིན་པ་འཆད་དུ་ཡོད་པ་མིན་པ་འདི་ཟབ་གསང་གི་སྲོག་གནད་དུ་ཟུང་ཞིག ། དེ་ལྟར་གྲུབ་པ་ལས་ཀླན་ཀའི་རྟོག་པ་ཕྱིན་ཅི་ལོག་འདི་གངས་ཅན་གྱི་ལྗོངས་འདིར་ཇི་ལྟར་བྱུང་ན། དཔལ་ཙོང་ཁ་པ་ཆེན་པོའི་གསུང་གི་རྗེས་སུ་འབྲང་བ་ཡིན་ཟེར་བའི་བདེན་གཉིས་ཚད་གྲུབ་ཀྱི་སྤྲོས་འཛིན་མ་འཁྲུལ་བའི་ཤེས་པར་འདོད་པའི་འདོད་རྒྱལ་གྱི་དབང་གིས་དབུ་མ་ཐལ་འགྱུར་བའི་ལུགས་གསར་རྩོམ་བྱས་ཚུན་ནས་བྱུང་བར་སྣང་སྟེ། ལུགས་དེ་པས་ཐ་སྙད་ཚད་གྲུབ་ཀྱི་ཀུན་རྫོབ་བདེན་པ་གཞི་གྲུབ་ཀྱི་ཆ་རང་སྟོང་དུ་མི་འདོད་བཞིན་ཆོས་རྣམས་རང་རང་ངོ་བོ་སྟོང་པར་ཡང་ཁས་ལེན་པའི་གཞུང་འཛུགས་པར་བྱེད་པ་ཉིད་ཀྱི་ཕྱིར། འོ་ན་ལུགས་དེ་སྔར་རྒྱ་བོད་ཧོར་སོགས་ཀྱི་རྒྱལ་ཁམས་ཆེན་པོར་མ་གྲགས་པའི་དབུ་མའི་ཟབ་དོན་ཆེས་མཆོག་ཏུ་གྱུར་པ་སྔོན་བྱོན་པའི་སྐྱེས་བུ་དམ་པ་དེ་སྙེད་ཀྱིས་ཕྱོགས་ཙམ་ཀྱང་མ་རྟོགས་པའི་རིང་ལུགས་བླ་ན་མེད་པའོ་ཞེས་ལུགས་དེ་པ་སྨྲ་བ་མ་ཡིན་ནམ་ཞེ་ན། ཕྱོགས་དེ་དག་གིས་དེ་ལྟར་མགྲིན་པ་བཏེག་སྟེ་འཛེམ་པ་མེད་པ་གསུངས་མོད། དེ་ལྟ་ནའང་ལུགས་དེ་ཤིང་རྟ་ཆེན་པོ་ཀླུ་སྒྲུབ་ཞབས་ཀྱི་མདོ་སྔགས་ཀྱི་དབུ་མའི་གཞུང་ཆེན་པོ་རྣམས་དང་མི་མཐུན་པ་ཁོ་ནར་སྨྲས་པར་གོ་སྟེ། འཕགས་མཆོག་དེས་ནི།
ཀུན་རྫོབ་ཀྱི་བདེན་པའི་རྒྱུ་དང་འབྲས་བུ་དང༌། རང་བཞིན་གྱི་རང་ངོའི་ཆ་ཉིད་སྟོང་པ་ཉིད་ཡིན་པར་གསུངས་ཀྱི། དེའི་རང་ངོ་མི་སྟོང་བར་དེ་ག་ལྟར་སྣང་བདེན་པ་དེ་ཐ་སྙད་པའི་ཚད་གྲུབ་ཀྱིས་ཡོད་པར་མ་གསུངས་པའི་ཕྱིར་ཏེ། ཇི་སྐད་དུ། ཆོས་རྣམས་རྒྱུ་ལས་སྐྱེས་པར་ནི། ། ནམ་ཡང་འགལ་བར་མི་འགྱུར་ཏེ། རྒྱུ་ནི་རྒྱུ་ཉིད་ཀྱིས་སྟོང་པས། ། དེ་ནི་བསྐྱེད་པ་མེད་པར་རྟོག ། ཆོས་རྣམས་རང་གི་སྐྱེ་མེད་པ། ། སྟོང་ཉིད་ཡིན་པར་རབ་ཏུ་བཤད། །
མདོར་ན་ཕུང་པོ་ལྔ་རྣམས་ནི། ། ཆོས་ཀུན་ཞེས་ནི་བཤད་པ་ཡིན། ། དེ་ཉིད་ཇི་བཞིན་བཤད་པས་ན། ། ཀུན་རྫོབ་རྒྱུན་ཆད་མི་འགྱུར་རོ། ། ཞེས་སོགས་མཐའ་ཡས་པར་འབྱུང་བའི་ཕྱིར། ཀུན་རྫོབ་ཀྱི་ཆོས་ཐམས་ཅད་ཇི་ལྟར་སྣང་བདེན་ལྟར་གདོད་ནས་མ་གྲུབ་ཀྱང་གྲུབ་པ་ལྟར་བྱིས་པ་དག་ལ་སྣང་བདེན་དུ་འཛིན་པའི་འཁྲུལ་ཤེས་རྟོག་མེད་མངོན་སུམ་ལྟར་སྣང་ལ་མངོན་སུམ་ཚད་མར་རློམ་ཞིང་རྟོག་པས་ཀྱང་དེར་ཞེན་པ་བྱེད་པ་འབྱུང་བ་མི་འགལ་ཏེ། ། གནས་ཚུལ་ལས་ཕྱིན་ཅི་ལོག་ཏུ་འཁྲུལ་པའི་གཟུང་འཛིན་གྱི་ཤེས་པ་ལ་ལྟོས་ནས་སྐྱེ་འགག་ལྟར་སྣང་བ་བྱེད་པའི་ཕྱིར། དེ་ལྟའི་ལོག་རྟོག་རྒྱུད་ལྡན་གྱི་བྱིས་པ་དང་རྟོག་གེ་པ་དག་ལ་སྟོང་ཉིད་སྤྲོས་བྲལ་གྱི་ཆོས་ཚུལ་འདི་ཇི་ལྟར་སྟོན་པས་བསྟན་ཀྱང་ཚུ་རོལ་བདེན་འཛིན་ཅན་གྱི་ཀུན་རྫོབ་པའི་ཆོས་ཚད་གྲུབ་ཏུ་མངོན་སུམ་དུ་མཐོང་བ་འདི་ལ་བསྙོན་འདེབས་པའོ་ཞེས་སྟོང་ཉིད་སེང་གེའི་སྒྲ་དེ་ལ་སྐྲག་པ་སྐྱེ་ཞིང༌། གཏན་ཚིགས་བཟང་པོ་འཐད་ལྡན་གྱི་སྒོ་ནས་བརྡ་སྤྲོད་དེའི་ངེས་ཤེས་ཤེས་པ་ལ་མ་བརྗེད་པར་འདྲིས་སུ་བཅུག་སྟེ་ལེགས་པར་བསྒོམ་ནས་ཡང་དག་པའི་དོན་ལ་གསལ་སྣང་རབ་ཀྱི་མཐར་ཅི་ཕྱིན་དུ་བྱེད་ཀྱང་རྨོངས་པའི་སྐྱེ་བོ་དེ་དག་ཐོག་མེད་ཀྱི་བདེན་འཛིན་སྟུག་དྲག་པར་ཀུན་རྫོབ་པའི་ཆོས་འདི་ཐམས་ཅད་ལ་རང་ངོ་བདེན་པར་མེད་པ་ལ་བློ་ཁ་ཅུང་ཟད་ཙམ་ཡང་ཕྱོགས་པར་དཀའ་བ་ཉིད་ཀྱིས། སྟོན་པ་བདེ་བར་གཤེགས་པ་ཐུགས་རྗེ་ཅན་དེ་ཡང་སེམས་ཅན་དེ་དག་ལ་ཐུགས་རྗེ་ཆེན་པོས་ཐུགས་ཆད་པའི་བཀའ་སྩལ་བ་ཉིད་དུ་མཐོང་སྟེ།
ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཤིག་ཁོ་བོས་རྙེད། ། སུ་ལ་བསྟན་ཡང་གོ་བར་མི་སྣང་བས། ། མི་སྨྲ་ནགས་ཀྱི་ནང་དུ་གནས་པར་བྱ། ། ཞེས་གསུངས་པའི་ཕྱིར། ཀུན་རྫོབ་ཚད་གྲུབ་ཀྱི་རང་ངོ་སྟོང་པ་ཉིད་དུ་བཤད་པ་ལ་སྙིང་ལ་བརྒལ་བར་གྱུར་པའི་དངོས་འཛིན་གྱི་གདོན་ཆེན་པོས་ཟིན་པའི་གང་ཟག་མཁས་རྨོངས་གྲུབ་གསུམ་གྱི་མིང་ཅི་ལྟར་དུ་གྲགས་ཀྱང་ཟབ་མོ་སྟོང་པ་ཉིད་ཀྱི་ཚུལ་འདི་ལྟ་བུ་བསྟན་པ་ན་གློ་བར་ཆུད་དཀའ་བ་ཉིད་ཀྱི་སྣོད་དུག་ཅན་ལྟར་སོང་བ་དེ་ལ་ནི་རེ་ཞིག་ལུང་དང་རིགས་པའི་ལམ་བཟང་པོ་བསྟན་པ་ལས་ཚེ་ཕྱི་མ་ཕན་དུ་བསགས་སྦྱང་གི་ལུང་རིགས་བཟང་པོ་གོ་བའི་སྐལ་བ་ཅན་དུ་སྒྲུབ་པ་ཉིད་མཆོག་ཏུ་དགེའོ། ། ཡང་སུ་ལ་བསྟན་ཀྱང་གོ་མི་ནུས་པའི་སྟོང་ཉིད་དེ། འཕགས་པ་ཀླུས་དངོས་བསྟན་ལ་ཀུན་རྫོབ་ཀྱི་ཆོས་ཐམས་ཅད་གདོད་ནས་སྟོང་པའི་སྟོང་པ་ཉིད་ཀྱི་ཆོས་ཚུལ་དེ་མ་ཡིན་ཏེ། དེ་ལ་མི་གོ་རིན་མི་ཆོད་དེ། དེ་ལྟ་ན་མངོན་སུམ་ལ་བསྙོན་འདེབས་པ་ཉིད་ཀྱི་ཕྱིར།
འོ་ན་སུ་ལ་བསྟན་ཀྱང་མི་གོ་རྒྱུའི་དོན་དམ་བདེན་པ་སྟོང་པ་ཉིད་ནི་ཀུན་རྫོབ་ཀྱི་ཆོས་ཐ་སྙད་ཚད་གྲུབ་ཀྱི་སྟེང་དུ་རྟོག་པས་ཕར་བཞག་མིན་པའི་རང་ངོ་བདེན་གྲུབ་པ་སྲིད་ན་དེས་སྟོང་པའི་སྟོང་པ་ཉིད་ཀྱི་ཚུལ་དེའོ་ཞེས་ཟེར་ན་ནི། དེ་འདྲའི་འཁོར་རྩར་གྱུར་པ་བདེན་འཛིན་ནི་མཁས་པ་ནས་དུད་འགྲོའི་བར་སུའི་རྒྱུད་ལའང་ཁ་ནང་དུ་ཕྱོགས་ནས་མྱོང་བ་ལ་བཀར་ན་བདེན་འཛིན་དེ་འདྲ་སྐྱེ་མི་སྲིད་པར་མྱོང་བས་གྲུབ་པ་ཉིད་ཀྱི་ཕྱིར། དེ་ལྟའི་བདེན་མེད་དང་སྟོང་ཉིད་དེ་ཀུན་མཁྱེན་གྱིས་བསྟན་པ་ན་སུས་ཀྱང་མ་གོ་ནའང་ཐུགས་ཆད་མི་རིགས་ཏེ། དེ་འདྲའི་འཁོར་རྩར་གྱུར་པའི་བདེན་འཛིན་སེམས་ཅན་གྱི་རྒྱུད་ལ་མེད་ན་དེ་བདེན་མེད་དུ་རྟོགས་སུ་གཞུག་མི་དགོས་པ་ལས་གཞུག་བཅུག་པ་ཉིད་ཀྱིས་ཐར་པ་དང་ཐམས་ཅད་མཁྱེན་པའི་ཆེད་དུ་མི་ཕན་པའི་ཆོས་ཚུལ་དེ་སེམས་ཅན་དེས། ཁོང་དུ་མ་ཆུབ་ཀྱང་སེམས་ཅན་དེ་ལ་ཅུང་ཟད་ཀྱང་མི་གནོད་པ་ཉིད་ཀྱི་ཕྱིར་རོ། ། དེ་ཡང་ཆོས་ཐམས་ཅད་ལ་རྟོག་པས་ཕར་བཞག་གི་བདེན་པར་བཟུང་བའི་ངོར་བདེན་པ་ལ་ཡུལ་རང་ངོས་ནས་བདེན་པར་འཁྲུལ་བ་ལས་གནས་དོན་ལ་བདེན་རྒྱུ་སྐྲ་རྩེ་ས་ཡར་གཤགས་པའི་ཆ་ཙམ་ཡང་མེད་པར་རྟོགས་པ་ལ་ནི། གྲུབ་མཐའ་སྨྲ་བ་བཞིའི་ཟླས་ཕྱེ་བའི་དབུ་མའི་ལྟ་བ་གོ་བ་ཞིག་དགོས་ན། སེམས་ཅན་ཐམས་ཅད་ལ་དེ་འདྲ་བའི་གོ་བའང་མེད་ཅིང༌། དེ་མེད་པས་རྟོག་པས་ཕར་བཞག་གི་བདེན་པར་འཛིན་པ་ལས་མ་ཡིན་པའི་ཆོས་ཐམས་ཅད་བདེན་གྲུབ་རང་དབང་ཡུལ་རང་ངོས་ནས་གྲུབ་བོ་སྙམ་པ་ནི་སེམས་ཅན་སུའི་རྒྱུད་ལའང་འཁོར་རྩར་གྱུར་པའི་བདེན་འཛིན་དེ་འདྲ་ཁ་ནང་དུ་ཕྱོགས་ཏེ་མྱོང་བ་ལ་བཀར་ན་སྐྱེ་མི་སྲིད་དེ། རང་ཅག་ཚུར་མཐོང་དག་ཐ་སྙད་ཀུན་རྫོབ་པའི་ཡུལ་དྲུག་པོ་འདི་ཐ་སྙད་ཀུན་རྫོབ་པའི་ཤེས་པ་དྲུག་ལ་ཇི་ལྟར་སྣང་བ་ལྟར་བདེན་པར་བཟུང་ཞིང་བདེན་པར་ཉམས་སུ་མྱོང་བ་ཉིད་ཀྱི་ཕྱིར།
ཇི་སྲིད་ཐ་སྙད་ཀུན་རྫོབ་པ་དེ་ཇི་ཙམ་དུ་ཚད་མས་གྲུབ་པར་བལྟ་བ་དེ་ནི་འཁྲུལ་པ་འཁོར་བའི་ཆོས་ཞེས་བྱ་སྟེ། འཁོར་རྩར་གྱུར་པའི་བདེན་འཛིན་ཞིག་འཇོག་ནའང་དེ་ཉིད་ལ་འཇོག་རིགས་པའི་ཕྱིར། འཇམ་དཔལ་ཞལ་ལུང་ལས། དེ་བས་དེ་ཡི་གོང་མ་ཡི། ། གཉིས་མེད་རྟོག་བྲལ་རབ་བསྒྲིབས་ཏེ། ། མ་རྟོགས་པས་ན་འགྲོ་བ་ཀུན། ། འཁོར་བར་རབ་ཏུ་འཁོར་བར་འགྱུར། ། དེ་ནི་འཁོར་བའི་སྡུག་བསྔལ་ཆེ། ། དུག་ཆུ་ལྟ་བུ་འཁྲུལ་པ་ཡིས། ། རྣམ་སྒྲུབ་ཐག་པའི་སྦྲུལ་ལྟ་བུ། །
སྣང་ཞིང་མེད་པ་ཉིད་དུ་འདོད། ། ཅེས་འབྱུང་ངོ༌། །
མདོར་ན་ཙོང་ཁ་པ་ཆེན་པོའི་བཞེད་པའི་དབུ་མའི་ལུགས་དེ་ལྟ་ན་ཞེན་དོན་ལ་ཆོས་ཐམས་ཅད་སྟོང་ཉིད་དུ་ཞལ་གྱིས་བཞེས་པ་མ་ཡིན་པར་གསལ་ཏེ། ཀུན་རྫོབ་རང་ངོའི་ཇི་ལྟར་བྱ་བྱེད་ལས་གསུམ་གྱི་བྱ་བ་བྱེད་པའི་བདེན་ཆ་དེ་ནི་སྟོང་ཉིད་བདེན་མེད་དུ་གྱུར་པའི་དོན་དམ་བདེན་པ་དེ་མ་ཡིན་ལ། སྟོང་ཉིད་དོན་དམ་བདེན་པ་དེ་ནི་ཤེས་བྱ་ལ་གཞི་མ་གྲུབ་པའི་རང་ངོས་གྲུབ་པའི་བདེན་གྲུབ་ཞིག་ཡོད་པ་སྲིད་ན་དེ་མི་སྲིད་པའི་ཆ་དེ་སྟོང་ཉིད་དོན་དམ་བདེན་པར་གཞི་གྲུབ་པར་བཞེད་པའི་ཕྱིར། དེ་ལྟ་ན་རྟགས་ཟུར་དང་པོས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་སྟོང་ཉིད་དོན་དམ་བདེན་པ་མ་ཡིན་པར་ཞལ་གྱིས་བཞེས་སོང་སྟེ། ཆོས་དེ་ཐམས་ཅད་ཀྱི་རང་ངོ་ཐ་སྙད་ཚད་གྲུབ་བདེན་གཉིས་ཀྱི་ཟླས་ཕྱེ་བའི་སྟོང་ཉིད་དོན་དམ་བདེན་པ་མ་ཡིན་པ་ཉིད་དུ་ཞལ་གྱིས་བཞེས་པའི་ཕྱིར། ཁྱེད་ཆོས་ཐམས་ཅད་ཟབ་མོ་སྟོང་པ་ཉིད་དུ་སྨྲ་བའི་དབུ་མ་པ་རྒྱལ་བ་སྲས་བཅས་དུས་གསུམ་དུ་འབྱོན་པ་དེ་དག་གི་དབུས་ནས་ཕྱི་རོལ་ཏུ་ལེགས་པར་བྱོན་པ་གྲུབ་བོ། ། རྟགས་ཟུར་གཉིས་པ་དེ་ལྟར་ཞལ་གྱིས་བཞེས་ན་འདི་ལྟར་དཔྱད་པར་བྱ་སྟེ། ཤེས་བྱ་ལ་གཞི་མ་གྲུབ་པའི་རང་ངོས་གྲུབ་པའི་བདེན་གྲུབ་ཀྱི་ཆོས་མི་སྲིད་ན།
དེ་མི་སྲིད་པའི་ཆ་སྟོང་ཉིད་དོན་དམ་བདེན་པ་གཞི་གྲུབ་དེ་ཆོས་ཅན། ཤེས་བྱ་ལ་ཡོད་མི་རུང་བར་ཐལ། ཤེས་བྱ་ལ་གཞི་མ་གྲུབ་པའི་རང་ངོས་གྲུབ་པའི་རི་བོང་རྭ་མི་སྲིད་ན། དེ་མི་སྲིད་པའི་རི་བོང་རྭ་མེད་གཞི་གྲུབ་ཤེས་བྱ་ལ་ཡོད་པར་མི་རུང་བར་མཚུངས་པའི་ཕྱིར། རྟགས་མ་གྲུབ་བོ་ཞེ་ན། ཤེས་བྱ་ལ་སྟོང་ཉིད་དོན་དམ་བདེན་པ་གཞི་གྲུབ་ཏུ་ཡོད་པ་ཐལ། རྟགས་ཁས་བླངས་པ་ཉིད་ཀྱིས་དེར་མཚུངས་པའི་ཕྱིར། འདོད་ཅེ་ན། ཁྱོད་སྟོང་ཉིད་དོན་དམ་བདེན་པ་དེ་ཆོས་ཅན། མེད་དགག་ཏུ་འདོད་པ་ཉམས་པར་ཐལ།
ཁྱོད་གཞི་གྲུབ་ཡིན་ན་ཁྱོད་མེད་པར་དགག་པ་ཉིད་མ་ཡིན་པའི་ཕྱིར་རོ། ། ཡང་རྩ་རྟགས་མ་གྲུབ་བོ་ཞེས་པ་དེ་ལ་འདི་བརྗོད་པར་བྱ་སྟེ། རྩ་རྟགས་གྲུབ་པར་ཐལ། རི་བོང་རྭ་མེད་གཞི་གྲུབ་ཤེས་བྱ་ལ་མེད་དེ། རི་བོང་གི་རྭ་གཞི་གྲུབ་ཤེས་བྱ་ལ་ཡོད་པ་མིན་པའི་ཕྱིར། ཁྱབ་པ་གྲུབ་སྟེ་དབུ་མའི་ལུགས་འདིར་ཐ་སྙད་ཙམ་དུ་ཡོད་མེད་ཀྱི་རྣམ་བཞག་བྱེད་པ་ན་ལྟོས་ནས་རྟེན་འབྱུང་ཙམ་དུ་འཇོག་དགོས་པ་ལ་དེ་འདྲ་བ་དེ་ལ་ལྟོས་འབྱུང་གི་རྣམ་པར་ ཡང་ཅི་རི་བོང་རྭ་གཞི་གྲུབ་ཤེས་བྱ་ལ་མེད་པ་ལ་ལྟོས་ནས་རི་བོང་རྭ་མེད་གཞི་གྲུབ་ཡོད་པར་ལྟོས་ནས་ཤེས་བྱ་ལ་འཇོག་པ་ཉིད་ཀྱི་རི་བོང་རྭ་མེད་ཤེས་བྱ་ལ་ཡོད་པ་ལྟོས་འཇོག་གི་རིགས་སོ་སྙམ་ན། དེ་ནི་ཚིག་གི་ཟོལ་ཡིན་གྱི་རི་བོང་རྭ་གཞི་མ་གྲུབ་དང་རི་བོང་རྭ་མེད་གཞི་མ་གྲུབ་གཉིས་ཐ་སྙད་དུ་ཐ་དད་དུ་སྣང་རུང་ཡིན་ན་དེ་ལྟའི་ལྟོས་ཆོས་འཇོག་ཏུ་བཏུབ་ཀྱང༌། དེ་ལྟར་སྣང་དུ་མི་རུང་བ་ཉིད་ཀྱི་ཕྱིར། དེ་ལ་ལྟོས་ཆོས་སུ་འཇོག་པར་མི་བཏུབ་པ་ཉིད་དེ། རི་བོང་གི་རྭ་ཉིད་དོན་ལ་ཤེས་བྱ་ན་མེད་ཅིང༌།
དེའི་ཚེ་རི་བོང་རྭ་མེད་གཞི་གྲུབ་པར་ག་ན་གནས། ཤེས་བྱ་ན་དཔྱད་པ་ན་རི་བོང་གི་རྭ་ཉིད་ལས་གཞན་གང་དུའང་མ་རྙེད་ལ་དེ་ལྟ་ན་རི་བོང་གི་རྭ་དང་རི་བོང་རྭ་མེད་གཉིས་ཀ་ཤེས་བྱ་ན་གཏན་མེད་པ་ཉིད་ཀྱིས་རྒྱུ་འབྲས་གང་གི་ཐ་སྙད་ཀྱི་རྒྱུ་མ་སོང་བས་དེ་ལ་ལྟོས་པས་རྣམ་འཇོག་གི་རྒྱུའབྲས་སུ་བཏགས་རུང་བ་མ་ཡིན་པ་ཉིད་དུ་གྲུབ་པའི་ཕྱིར། གཞན་ཡང་ཤེས་བྱ་ལ་དབྱེ་ན་བདེན་བཞི་དང་ཕུང་ཁམས་སྐྱེ་མཆེད་ལ་སོགས་པའི་རྣམ་བཞག་སངས་རྒྱས་བཅོམ་ལྡན་འདས་ཀྱི་མཛད་པ་ཡིན་གྱི། ཤེས་བྱའི་དབྱེ་བར་གཏན་མེད་རི་རྭ་སོགས་འཇོག་པའི་སྐབས་ཡོད་པའང་མིན་ལ། སྤྱིར་སྟོང་པ་དང་བདག་མེད་པ་ཅེས་བདེན་བཞི་སྡུག་བསྔལ་བདེན་པའི་མཚན་ཉིད་དུ་བཞག་པ་དེ་ནི་བྱེ་བྲག་ཏུ་སྨྲ་བས་འདུས་མ་བྱས་སུ་མི་འདོད་དེ། འདུས་མ་བྱས་འགོག་པ་གཉིས་དང་མཁའ་རྫས་རྟག་པར་འདོད་ལ། འདི་ཉིད་ནི་འདུས་བྱས་སུ་འདོད་དེ། འོ་ན་ཤེས་བྱ་གཞི་ལྔ་ལས་གང་དུ་བསྡུད་ཅེ་ན། ཁོ་བོའི་ཕ་རས་པ་ཆེན་པོའི་གསུང་གིས། ལྡན་མིན་འདུ་བྱེད་ཀྱི་སྐྱེ་སོགས་བཞི་ལས་འགག་པ་སྟེ་རྒྱུན་ཆད་པའི་རྫས་ཉིད་ལ་བསྡུ་བར་མཛད་པའི་ཕྱིར་དེའི་ཚེ་བདག་རྫས་ཡོད་སྟོང་པ་དང་བདག་མེད་ཀྱི་རྫས་སུ་འགྲོ་བ་ནི་ཁས་ལེན་པ་མིན་ཏེ།
བདག་རྫས་ཡོད་ཤེས་བྱ་ན་མེད་ཅིང་བདག་བཏགས་ཡོད་ཙམ་དུ་རུང་ལ། དེའི་ཚེ་བདག་མེད་དང་སྟོང་པའི་རྫས་ནི་ལྡན་མིན་འདུ་བྱེད་ཀྱི་བདག་ཉིད་ཤེས་བྱར་ཡོད་པ་ལ་གནོད་པ་ཅིར་ཡང་མི་འཇོག་གོ ། མདོ་སྡེ་པས་ནི། འདུས་མ་བྱས་པའི་རྫས་རྟག་པར་ཡང་མི་འདོད་དེ། འདུས་བྱས་མིན་ཙམ་ལ་འདུས་མ་བྱས་སུ་བཏགས་ཀྱི། འདུས་མ་བྱས་གཞི་གྲུབ་ཏུའང་མི་རིགས་པར་བཞེད་ནས་བདག་མེད་དང་སྟོང་ཉིད་ཀྱང་བདག་དང་མི་སྟོང་བ་ལོག་པ་ལ་བཏགས་པ་ཙམ་ཡིན་གྱི། བདག་མེད་དང་སྟོང་ཉིད་ཀྱང་འདུས་མ་བྱས་དང་རྟག་རྫས་སུ་ཁས་མི་ལེན་ཅིང༌། སྡེ་པ་གཉིས་ཅར་བདེན་བཞི་སྟེང་གི་སྟོང་བདག་མེད་དེ་ཆོས་ཐམས་ཅད་ཀྱི་སྟེང་གི་ཆོས་ཉིད་དང་དོན་དམ་བདེན་པ་དང་སྟོང་པ་ཉིད་ཅེས་ཐེག་པ་ཆེན་པོར་རྣམ་གྲངས་པར་འདོད་པའི་དེ་བཞིན་ཉིད་དང་ཆོས་ཀྱི་དབྱིངས་ཞེས་པ་དེར་ནི་མི་འདོད། སེམས་ཙམ་པ་ནི་དེ་བཞིན་ཉིད་དང་ཆོས་ཀྱི་དབྱིངས་ཞེས་པ་དེ་ནི་མི་འདོད། སེམས་ཙམ་པ་ནི་དེ་བཞིན་ཉིད་ཀུན་བཏགས་ཀྱི་སྟོང་པའི་ཡོངས་གྲུབ་ཉིད་ལ་འདོད་ཅིང་དེ་ཉིད་དོན་དམ་བདེན་པའི་དངོས་པོ་དང་རྫས་སུའང་ཁས་ལེན་ཅིང་དེ་ལ་ཆོས་དབྱིངས་སུའང་བརྗོད་ཅིང་དེ་ལ་མཉམ་པར་བཞག་པས་དམིགས་པ་དག་པའི་རྒྱུ་ཡང་ཁས་ལེན་ལ།
དབུ་མ་པ་ནི་དེ་བཞིན་ཉིད་དང་ཆོས་དབྱིངས་དང་ཆོས་ཐམས་ཅད་ཀྱི་ཆོས་ཉིད་དོན་དམ་བདེན་པ་དང་སྟོང་པ་ཉིད་རྣམ་གྲངས་པར་འཆད་པ་དེ། དངོས་དང་དངོས་མེད་རྟག་མི་རྟག་འདུས་བྱས་མ་བྱས་གང་དུའང་ཁས་མི་ལེན་ཏེ།

བླངས་ན་དེ་དག་སྤྲོས་བྲལ་མ་ཡིན་པར། སྤྲོས་པར་ཁས་ལེན་དུ་འོང་བའི་ཕྱིར་དོན་ལ་མ་ཞུགས་སོ་ཞེས་ཟེར་རོ། ། ཡང་ས་པཎ་པས་ནི་ལུང་གི་རྗེས་སུ་འབྲང་བའི་མདོ་སྡེ་པས་འདུས་མ་བྱས་རྟག་རྫས་སུ་ཁས་ལེན་ཀྱང་རིགས་སྨྲའི་མདོ་སྡེ་པས་ཁས་མི་ལེན་པའི་ཞིབ་ཆ་བྱེད་དེ། རིགས་གཏེར་ལས། འདུས་མ་བྱས་རྣམས་མ་གྲུབ་ན། ། རྟག་པར་བཤད་པ་འགལ་ཅེ་ན། ། མུ་སྟེགས་བྱེད་དང་ཉན་ཐོས་ཀྱི། ། རྟག་སྒྲ་གཉིས་པོ་རྟག་པར་འདོད། ། ཆོས་ཀྱི་གྲགས་པས་མི་རྟག་པ། ། ལོག་ལ་རྟག་པའི་ཐ་སྙད་འདོགས། ། ཞེས་བཤད་པ་ལ་བོད་ཀྱི་མཁས་པ་དག་ལུང་དང་རིགས་པར་སྨྲ་བའི་མདོ་སྡེ་པ་ཞེས་རྒྱ་གར་ན་གཉིས་སུ་མ་གྲགས་པས་འདིའི་ཁྱད་པར་ཡང་རྟོག་བཏགས་ཡིན་ལ།
ཆོས་ཀྱི་གྲགས་པ་སེམས་ཙམ་པའི་གྲུབ་པ་སྨྲ་ཡི་མདོ་སྡེ་པའི་གྲུབ་པ་རང་ལུགས་ལ་འཐད་ལྡན་དུ་མི་འདོད་པའི་ཕྱིར་ཞེས་ཟེར་བ་སྣང་ངོ༌། ། ཡང་འདིར་འདི་ཤེས་དགོས་ཏེ། སྟོང་བདག་མེད་ལྡན་མིན་སྐྱེ་སོགས་ཀྱི་མཚན་ཉིད་པར་བསྡུ་བའི་ལྡན་མིན་འདུ་བྱེད་དེ་འདུས་བྱས་ཀྱི་སྐྱེ་སོགས་སུ་བརྗོད་དགོས་ན་འདུས་བྱས་ཅི་འདྲ་བ་ཞིག་གི་སྐྱེ་སོགས་ཡིན་ཅེ་ན། འདུས་བྱས་སྡུག་བསྔལ་བདེན་པའི་སྟེང་གི་སྐྱེ་སོགས་ཀྱི་ཆ་ནས་བཞག་པ་ཡིན་པ་འདི་ནི་ཞར་ལས་ཤེས་པར་བྱའོ། ། རི་རྭ་གཞི་མ་གྲུབ་དང་རི་བོང་རྭ་མེད་གཞི་གྲུབ་ལ་མེད་པ་དང་ཡོད་པའི་ལྟོས་འཇོག་བྱེད་པའི་རྣམ་རྟོག་ངན་པ་འདི་ལྟ་བུ་ནི་དེང་སང་བོད་གངས་ཅན་དུ་གཙང་བཙན་དང་པེ་དཀར་གྱིས་ཤེས་པ་བསྒྱུར་བའི་སྟོན་གྲགས་ཅན་མི་སྲུན་པ་དག་གིས་ཟེར་ཡང༌། གྲུབ་མཐའ་སྨྲ་བ་བཞིའི་རིགས་ཚུལ་འགར་ཡང་མི་རུང་བས་དཔྱོད་ལྡན་དག་གཡང་ས་ལྟར་འདོར་བར་རིགས་སོ། ། མཆན། བཞག་འཇོག་མ་བྱུང་བའི་ཕྱིར། ངག་དོན། རྟེན་ཅིང་འབྲེལ་བར་འབྱུང་བར་སྨྲ་བའི་ཕྱོགས་འདི་ལ་ཡོད་པ་ལ་ལྟོས་ནས་མེད་པ་དང༌།
མེད་པ་ལ་ལྟོས་ནས་ཡོད་པར་མ་བརྟགས་གཅིག་པུར་ཉམས་དགའ་ཙམ་དུ་བརྗོད་ཀྱི། གཏན་ཡོད་དང་གཏན་མེད་ཀྱི་ཆོས་ཁས་བླངས་པའི་ཞེན་དོན་ཡིད་ལ་བཞག་ནས་དེ་འབྲེལ་གྱི་ཡོད་མེད་ཐ་སྙད་ཙམ་དུ་ཡང་མི་བཏུབ་པ་འདི་ནི་དཔལ་མགོན་ཀླུ་སྒྲུབ་ཀྱི་ཐུགས་བཅུད་ཀྱི་བདུད་རྩི་ཉིད་ཡིན་ཡང་དེང་སང་གི་སྐྱེ་བོ་དག་གིས་དུག་ལྟར་མཐོང་བས་དེ་དག་ལ་སྙིང་རྗེ་བཟོད་མེད་དུ་སྐྱེས་ཀྱང་ཐབས་བཟོད་ཀྱི་གླགས་རྙེད་པར་མ་གྱུར་པས་ཡིད་རབ་ཏུ་ཆད་དེ་འདུག་གོ ། སྤྱིར་ཁོ་བོ་ཅག་གི་སྟོང་པ་ཉིད་སྨྲ་བ་དེ་ལ་ཁྱེད་ཅག་གི་སྟོང་ཚུལ་དེ་ལྟ་བུའི་སྟོང་ཉིད་ནི་རྨི་ལམ་དུའང་རྨི་བར་མི་འདོད་མོད། ཆོས་ཐམས་ཅད་གཟོད་ནས་སྟོང་པའི་སྟོང་ཉིད་དེ་ཤེས་བྱ་ལ་གཞི་གྲུབ་ཏུ་ཡོད་པར་ཁས་ལེན་ནམ་ཞེ་ན། བསྟན་པའི་ཐེག་ཆེན་རྔོག་ལོ་ཙཱ་བ་ལྟ་བུས་ཀྱང་དོན་དམ་བདེན་པ་ཤེས་བྱ་མ་ཡིན་པ་ཉིད་དུ་བཞེད་ནས། རྒྱུ་མཚན་དེ་ཉིད་ཀྱི་ཕྱིར་རྒྱལ་བའི་སྲས་པོ་ཞི་བ་ལྷས། དོན་དམ་བློ་ཡི་སྤྱོད་ཡུལ་མིན། ། ཞེས་གསུངས་པ་དང༌། སློབ་དཔོན་ལེགས་ལྡན་བྱེད་ཀྱིས་རྟོག་གེ་འབར་བར། གལ་ཏེ་སངས་རྒྱས་རྣམས་ཀྱང་བདག་དང་བློའི་སྤྱོད་ཡུལ་ལས་འདས་པ་ནི་དོན་དམ་པའོ་ཞེས་འདོད་པ་མ་ཡིན་ནམ་ཞེ་ན་དེ་ནི་བདེན་ན་འོན་ཀྱང་རིགས་པ་ནི་འདི་ཡིན་ཏེ།
ཤེས་བྱ་ཡེ་ནས་མ་གྲུབ་པས། ། བློ་ཡི་ཡུལ་དུ་མི་རིགས་སོ། ། བློ་ཡི་ཡུལ་ལས་ལོག་པ་ན། ། ངག་གི་ཡུལ་ལས་ལོག་པའང་ཡིན། ། ཀུན་རྫོབ་ཏུ་རྣམ་པར་ཤེས་པ་དྲུག་གི་ཡུལ་གྱི་ཤེས་བྱ་ཡོངས་སུ་བཏགས་པ་ཡིན། དེ་ཁོ་ན་ཉིད་དུ་ནི་ཡོངས་སུ་བཏགས་པ་ནི། རྣམ་པ་ཐམས་ཅད་དུ་གྲུབ་པར་གྱུར་པ་མེད་པའི་ཡུལ་དེ་ལ་བློ་ཡང་སྐྱེ་བར་མི་འགྱུར་བའི་ཕྱིར་བློ་ཡི་སྤྱོད་ཡུལ་དུ་གྱུར་པ་ཡང་མ་ཡིན་ལ། བློའི་སྤྱོད་ཡུལ་ལ་ལོག་པར་གྱུར་པས་རྟེན་མེད་པའི་ཕྱིར་ངག་ཀྱང་འཇུག་པར་མི་འགྱུར་ཏེ། དེས་འདི་ལྟར་དོན་དམ་པ་ཉིད་དུ་གང་གི་སྤྱོད་ཡུལ་དུ་གྱུར་པ་ཡང་མ་ཡིན་ནོ། ། ཞེས་འབྱུང་ངོ༌། །
དོན་དམ་པའི་བདེན་པ་སྟོང་པ་ཉིད་ནི་དུས་གསུམ་གྱི་སངས་རྒྱས་ཐམས་ཅད་ཀྱིས་དུས་གསུམ་གར་མི་གཟིགས་པ་སོགས་ཟབ་མོའི་མདོ་རྒྱུད་དུ་མར་གསུངས་པ་ཡིན་ལ། འཕགས་པ་དག་དོན་དམ་སྟོང་པ་ཉིད་ཀྱི་དོན་ལ་མཉམ་པར་བཞག་པ་ན་བློ་དང་ཤེས་པ་དང་རིག་པ་ཐམས་ཅད་ཀྱི་སྤྲོས་པ་ཉེ་བར་ཞི་བ་ཉིད་ཀྱི་ཕྱིར། དུས་དེའི་ལྟ་སྒོམ་སྤྱོད་པ་ལ་སློབ་པའི་ཚུལ་རྒྱལ་བའི་ཡུམ་དུ་བཀའ་སྩལ་བ་ན། ཡིད་ལ་མི་བྱེད་པའི་སྒོ་ནས་ཉམས་སུ་ལེན་པ་ལས་གཞན་པའི་ཉམས་སུ་ལེན་པའི་ཐབས་ཤེས་མེད་པར་བཤད་པའི་ཕྱིར་དང༌། ཁྱད་པར་སྟོང་ཉིད་གཞི་གྲུབ་ཤེས་བྱ་ལ་ཡོད་ན་སྟོང་པ་ཉིད་སྟོང་པ་ཉིད་དུ་མི་འགྲུབ་པའི་ཕྱིར་དང༌། རང་གིས་ངོས་སྟོང་པ་ཉིད་ཀྱང་མི་འགྲུབ་པའི་ཕྱིར་ཏེ། སྟོང་ཉིད་གཞི་གྲུབ་ན་རང་གཞན་གང་རུང་དུ་གཞི་གྲུབ་དགོས་པ་ལས་གཞན་གྱིས་གྲུབ་པའི་གྲུབ་གོ་མ་ཆོད་ན་རང་གི་ངོ་བོས་གྲུབ་དགོས་པ་ལས་འོས་མེད། དེ་ལྟ་ན་རང་གིས་ངོ་བོས་སྟོང་ཉིད་ཀྱང་མི་གྲུབ་པའི་ཕྱིར། ཡང་གཞི་གྲུབ་པ་ལ་རང་དང་གཞན་གང་དུ་ཡང་གཞི་གྲུབ་མི་དགོས་སོ་ཞེ་ན་ནི། གཞི་གྲུབ་ཀྱི་དོན་ཡིད་ལ་འཆར་རྒྱུ་ཅུང་ཟད་ཀྱང་མི་རྙེད་ཀྱང་ཆོས་དེ་ལྟ་བུ་ཞིག་གཞི་གྲུབ་བོ་ཞེས་ཡིད་དཔྱོད་དོན་མི་འགྱུར་ཞིག་ལས།
རིགས་ཚུལ་དང་འབྲེལ་བའི་རྟོག་པ་འཐད་ལྡན་ཅུང་ཟད་ཀྱང་ཡོད་པ་མ་ཡིན་ནོ། ། འོ་ན་ཁྱོད་ཀྱི་ཡིད་ལ་མི་བྱེད་པའི་ཚུལ་གྱིས་ཟབ་མོ་སྟོང་པ་ཉིད་ཀྱི་ལྟ་སྒོམ་དེ། འཕགས་པ་ལ་དེ་འདྲའི་ཉམས་ལེན་བྱར་ཡོད་ཀྱང༌། སོ་སྐྱེས་དེ་ལྟའི་ཉམས་ལེན་བྱར་ཡོད་དམ་ཞེ་ན། ཡོད་དེ། ཇི་ལྟར་ཉམས་སུ་ལེན་ཞེ་ན། བླ་མ་རྟོགས་པ་དང་ལྡན་པ་ཞིག་གིས། སློབ་མ་སྐལ་ལྡན་དབང་རྣོན་སྦྱངས་པ་སྔོན་སོང་ཅན་ཞིག་ལ་ཕྱི་ནང་གི་ཆོས་ཐམས་ཅད། ཇི་ཙམ་སྣང་བ་བཞིན་གདོད་ལུགས་ཀྱིས་གྲུབ་པ་ཐམས་ཅད་དང་བྲལ་བའི་ཡོད་མེད་སྐྱེ་འགག་རྟག་མི་རྟག་དངོས་པོ་དང་དངོས་མེད་འདུས་བྱས་མ་བྱས་ཐམས་ཅད་ལས་གྲོལ་བའི་ཟབ་མོ་སྟོང་པ་ཉིད་ཀྱི་ངང་ཚུལ་ལམ་རིང་ལུགས་དེ་ལུང་དང་མན་ངག་གིས་བརྡ་ལེགས་པར་སྤྲད་པ་ན། སློབ་མ་དེས་ཕྱི་ནང་གིས་བསྡུས་པའི་ཀུན་རྫོབ་ཀྱི་ཆོས་ཐམས་ཅད་ཀྱི་འཁྲུལ་པའི་མཚང་ཆེན་པོ་འཆོར་སྒྲོ་འདོགས་ཀྱི་མདུད་པ་ཐམས་ཅད་ཞིག །
སྐུར་འདེབས་ཀྱི་གཡང་ས་ཆེན་པོ་ནས་ཐར་ཏེ། ཆོས་ཐམས་ཅད་ལ་ཡོད་མིན་དང་མེད་མིན། ཡོད་མེད་གཉིས་ཀ་ཡིན་པའི་རྗེས་འགྲོ་དང༌། གཉིས་ཀ་མིན་པའི་ལྡོག་གྱུར་གྱི་ཕུང་གསུམ་གྱི་སྤྲོས་པ་ཐམས་ཅད་ནམ་མཁའ་གཡའ་དག་པ་ལྟར་སོང་བའི་གོ་རྟོགས་མྱོང་བ་ཁྱད་པ་ཅན་སྐྱེ་ལ། དེའི་ཚེ་གནས་ལུགས་ཀྱི་སྟེང་དུ་ཡིད་ཀྱི་བྱེད་པ་ཅི་ཡང་མ་བཏུབ་པར་རྗེན་ཅེར་གྱིས་འགྲོ་བ་དེ་ལ། དཔལ་ལྡན་དྭགས་པོ་བཀའ་བརྒྱུད་པ་དག་སེམས་ཀྱི་གནས་ལུགས་མཐོང་བྱ་བའམ་རང་བཞིན་ཤེར་ཕྱིན་མངོན་དུ་བྱས་ཟེར་བའམ། གནས་ལུགས་ཀྱི་རང་ཞལ་སྔར་འདྲིས་ཀྱི་མི་ཕྲད་པ་ལྟར་ངོ་འཕྲོད་པས་ངོ་སྤྲོད་ཐོབ་བོ་ཞེས་དང༌། ཕྱག་རྒྱ་ཆེན་པོ་མ་བཅོས་རྒྱ་འབྱམས་སུ་ཤོར་ཞེས་པའི་ཐ་སྙད་མཛད་པ་ཡིན་ལ། དེ་ལྟར་ནའང་དེ་ལྟའི་ཕྱག་ཆེན་དེ་ཙམ་ལ་སྔགས་བླ་མེད་ཀྱི་རྫོགས་རིམ་གྱི་ཕྱག་ཆེན་དུ་ནི་མི་འཇོག་གོ ། ལྟ་སྒོམ་གྱི་ཚུལ་འདི་ནི་མདོ་སྔགས་ཐུན་མོང་བའི་ཉམས་སུ་ལེན་ཚུལ་ཟླ་དང་བྲལ་བ་ཞིག་ཡིན་ཏེ།
ཇོ་བོ་ཆེན་པོ་མཻ་ཏྲི་པས་ཡིད་ལ་མི་བྱེད་སྐྱེ་མེད་བློ་འདས་ཨ་མ་ན་སིའི་ཆོས་སྐོར་ཞེས་རྩལ་དུ་བཏོན་ཏེ་ལེགས་པར་གདམས་པ་དེ་ཉིད་དུ་གནས་པའི་ཕྱིར། ལུགས་འདིའི་གདམས་ཚུལ་ཅུང་ཟད་སྨོས་ན། ཆོས་ཐམས་ཅད་རྟོག་པས་བཏགས་པའི་སྣང་བ་ཙམ་དང་ཇི་ལྟར་བཏགས་པའི་སྣང་ཆ་དེའང་བཏགས་བྱེད་ཀྱི་ཤེས་པ་ཙམ་ལས་རྫས་གཞན་དུ་གྲུབ་པ་མེད་པ་དང༌། བཏགས་བྱེད་ཆོས་ཅན་གྱི་ཤེས་པ་ཉིད་ལས་ཀྱང་དེའི་ཆོས་ཉིད་ཟབ་མོ་སྟོང་པ་ཉིད་གཞན་དུ་མེད་དེ། དེ་གཉིས་རང་བཞིན་ཆུ་ལ་ཆུ་བཞག་ཏུ་སོང་བའི་ཆ་དེ་ལ་གཙོ་བོར་ལྟ་སྒོམ་དུ་བྱེད་པ་དེ་ལ་ནི། ཐ་མལ་གྱི་ཤེས་པ་སྐྱོང་བ་ཞེས། རྒྱ་གར་ཕྱག་ན་ནས་བརྒྱུད་པའི་དོ་ཧ་འཆད་པ་དག་དང༌། ཇོ་བོ་མི་ཏྲ་ཛོ་གི་ནས་བརྒྱུད་ཁྲོ་ཕུ་དཀའ་བརྒྱུད་དང༌། དྭགས་པོ་བཀའ་བརྒྱུད་པ་སོགས་བོད་དུ་ཕྱག་རྒྱ་པར་གྲགས་པའི་ཁྲིད་སྲོལ་སྐྱོང་བ་མཐའ་དག་གི་ལུགས་ལ་ཆེས་འབྱུང་བ་ཡིན་ཏེ། དེ་ལས་གཞན་དུ་ཟབ་མོ་སྟོང་པ་ཉིད་ལྟ་སྒོམ་དུ་བྱེད་པ་ན་ཆོས་ཅན་ཤེས་པ་སོགས་དང་རང་བཞིན་གཏན་མི་འབྲེལ་བའི་མེད་དགག་ཅིག་ཡིད་ཡུལ་དུ་བཞག་ཅིང་དེ་ལ་འཛིན་སྟངས་ཀྱིས་ཆེར་ཞེན་པར་བྱེད་པ་ནི་སྟོང་ཉིད་ཀྱི་ལྟ་སྒོམ་རྣམ་པར་དག་པར་ཕྱོགས་འདི་པས་མི་བཞེད་པའི་ཕྱིར་ཏེ།
དེ་ནི་ཟབ་མོ་སྟོང་པ་ཉིད་ཀྱི་གནས་ཚུལ་དེ་བདེན་མེད་དང་དངོས་མེད་དང་འདུས་མ་བྱས་པའི་མེད་འཛིན་དང་མ་བྲལ་བའི་ལྟ་སྒོམ་དུ་བྱེད་པའི་ཕྱིར། ཁྱབ་སྟེ། ཟབ་མོ་སྟོང་པ་ཉིད་དེ་ཡོད་མེད་འདུས་བྱས་མ་བྱས་གང་དུ་བཟུང་ཡང་མཐར་འཛིན་གྱི་གཡང་ཆེན་པོར་ལྷུང་བ་ཉིད་དུ་ཐེག་པ་ཆེན་པོའི་མདོ་སྔགས་དགོངས་འགྲེལ་ཐམས་ཅད་དུ་སྲོག་ཟེར་ཆེན་པོ་བསྡམས་ཏེ་གསུངས་པ་ཉིད་ཀྱི་ཕྱིར། ཡིད་ལ་མི་བྱེད་པའི་ལྟ་སྒོམ་སྐྱོང་བའི་དྭགས་པོ་བཀའ་བརྒྱུད་པ་དང༌། ཨ་མ་ན་སི་བར་གྲགས་པའི་ཕྱག་རྒྱ་པའི་ཕྱོགས་འདི་ལ། མཁས་པའི་དབང་པོ་ས་སྟེང་ན་འགྲན་ཟླ་དང་བྲལ་བ་གྲོ་ལུང་པ་ཆེན་པོ་དང༌། གཞན་ཡང་ས་པཎ་དང༌། ཙོང་ག་པ་དང༌། བོ་དོང་ཕྱོགས་རྒྱལ་བ་སོགས་དུ་མ་ཞིག་གིས་ལུགས་དེ་ལྟ་བུའི་ལྟ་སྒོམ་སྐྱོང་ཚུལ་ནི་རྒྱ་ནག་ཧ་ཤང་གི་ཡིད་ལ་མི་བྱེད་པའི་སྒོ་ནས་གནས་ལུགས་ཀྱི་དོན་ཉམས་སུ་ལེན་ཚུལ་དེ་ཉིད་ལས་མ་འདས་སོ་ཞེས་གསུང་མོད། མཁས་མཆོག་གྲོ་ལུང་པ་ལྟ་བུས་གསུངས་པ་ནི་ཕྱག་རྒྱ་པར་གྲགས་པ་འགའ་ཞིག་གི་ལྟ་སྒོམ་ལ་འཁྲུལ་པ་བྱུང་བ་ཐུགས་རྗེས་མ་བཟོད་པའི་བཀའ་སྩལ་དུ་ཁུམས་ཏེ།
སྐྱེས་བུ་དམ་པ་དེ་ལྟ་བུ་ལ་རྙེད་དང་བཀུར་བསྟི་བདག་བསྟོད་གཞན་སྨོད་ཀྱི་གཡང་ས་ཆེན་པོ་ལ་འཛེམ་པའི་དོན་གྱི་མཁས་པ་ཆེན་པོ་ཡིན་པའི་ཕྱིར། གཞན་མཁས་པར་གྲགས་པའི་བརྗོད་ཟློས་དེ་ཐམས་ཅད་ནི་ཁྱོག་པ་ཉིད་དུ་གསུངས་པ་ལས་གཟུ་བོར་གླེང་བ་ག་ལ་ཡིན་ཏེ། ཧ་ཤང་གིས་ཇི་ལྟར་འདོད་སྔར་གྱི་ཆོས་འབྱུང་གི་ཡི་གེ་རྙིང་པ་དང༌། གནའ་གཏམ་དུ་གྲགས་པ་ཙམ་ལས་མ་གཏོགས་པའི་ཧ་ཤང་གི་བསྟན་བཅོས་ནི་ད་ལྟ་སུ་ལ་ཡང་མི་གསལ་ལ། མཁས་པ་ཁྱེད་ཅག་གཞན་ལ་སྐྱོན་འདོགས་ཀྱི་ཆེད་དུ་ཧ་ཤང་གི་གྲུབ་མཐའ་མིན་པ་ཞིག་གི་ཡིན་པ་སྐད་དུ་གསར་རྩམ་བྱས་ནས་འདི་ནི་ཁྱེད་དྭགས་པོ་པ་སོགས་ཕྱག་རྒྱ་པ་རྫུན་ཅན་དག་གི་འདོད་པ་དང་མཚུངས་སོ་ཞེས་ཟེར་བ་ནི། རང་ཉིད་ངོ་ཚ་ཞིང་ཁྲེལ་བོར་བ་མ་ཡིན་ནམ། འོ་ན་སྔར་ཡིག་རྙིང་དང་གཏམ་ཙམ་དུ་གྲགས་པའི་ཧ་ཤང་གི་གནས་ལུགས་ལ་ལྟ་སྒོམ་དུ་བྱེད་ཚུལ་ནི་ཕྱི་ནང་གི་ཆོས་ཐམས་ཅད་ཀྱི་སྟེང་དུ་ཐོག་མེད་ཀྱི་བློ་ལྷན་སྐྱེས་ཀྱི་བདག་དང་བདེན་པར་བཟུང་བའི་ཆ་དེ་ལུང་རིགས་མན་ངག་གིས་སྟོང་པ་ཉིད་དུ་གཏན་ལ་མི་འབེབས་པར། ཕྱི་ནང་གི་ཆོས་གང་ཡང་བློ་རྟོག་པས་མ་བཟུང་བ་ཙམ་ལ་ཡིད་ལ་མི་བྱེད་པ་ཟབ་མོ་སྟོང་པ་ཉིད་ཀྱི་ལྟ་སྒོམ་དུ་འདོད་ནས་ཐར་ལམ་དུ་སྨྲ་བ་དང་ལུགས་ཁྱད་པར་དུ་གྱུར་པ་འདིས་ཕྱི་ནང་གི་ཆོས་ཐམས་ཅད་ཀྱི་སྟེང་དུ་ཐོག་མེད་ཀྱི་བློ་ལྷན་སྐྱེས་ཀྱི་བདག་དང་བདེན་པ་དང་མདོར་ན་དངོས་སྤྲོས་སུ་བཟུང་ཞིང་འཛིན་པའི་ཆ་ཐམས་ཅད་མདོ་སྔགས་ཀྱི་ལུང་རིགས་མན་ངག་གི་ཐབས་ཤེས་ཁྱད་པར་ཅན་གྱི་སྟོང་པ་ཉིད་དུ་གཏན་ལ་ཕབ་ནས། མཐར་བདག་མེད་དང་བདེན་མེད་དང་སྟོང་ཉིད་དང་སྤྲོས་བྲལ་ལོ་ཞེས་པ་ཙམ་ཡང་དེ་ཉིད་ཤེས་པའི་ཤེས་རབ་དེའི་ངོར་སྤྲོས་མཚན་གྱི་ལྷག་མར་མ་ལུས་པའི་དབང་གིས། ཆོས་ཐམས་ཅད་ཀྱི་གནས་ལུགས་ནི་ཟབ་མོ་སྟོང་པ་ཉིད་དོ་ཞེས་པ་ལ་སོགས་པ་ཡིད་ལ་བྱེད་པའི་སྒྲོག་ཆེན་པོ་རང་སར་གྲོལ་ནས་སྨྲ་བསམ་གྱི་རྟོག་པ་གང་ཡང་སློང་བྱེད་ཀྱི་ས་བོན་རྩ་བ་ནས་རུལ་ཞིང་མཚན་རྟོག་མངོན་གྱུར་གྱི་མྱུ་གུ་ཐམས་ཅད་སྐྱེ་བའི་རྒྱུན་ཆད་དེ།
བརྗོད་མེད་མི་རྟོག་པའི་ངང་ལ་སོ་སོར་རྟོག་པའི་ཤེས་རབ་བམ། དེ་ཉིད་དཔྱོད་པའི་ཡིད་བྱེད་ཀྱང་ཉེ་བར་ཞི་ནས་མར་མེ་རླུང་གིས་བསྐྱོད་པ་མེད་པ་ལྟ་བུའི་ཞི་གནས་དང་ལྷག་མཐོང་ཟུང་དུ་འཇུག་པས་གནས་ལུགས་ལ་ལྟ་སྒོམ་བྱེད་པའི་ལུགས་འདི་གཉིས་གཅིག་པར་འདུག་གམ། ལྷ་དང་བཅས་པའི་འཇིག་རྟེན་པ་ཙམ་དུ་མ་ཟད་ཕྱོགས་བཅུ་དང་དུས་གསུམ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་དག་གིས་ལེགས་པར་གཟིགས་ཤིག ། དེ་དག་མི་གཅིག་པར་ཟབ་མོ་སྟོང་པ་ཉིད་ཀྱི་ལྟ་སྒོམ་འཁྲུལ་པ་དང་བཅས་སོ་ཞེས་སངས་རྒྱས་ཀྱི་བསྟན་པའི་སྙིང་པོ་འཇིག་པར་བྱེད་པ་དག་སྲིད་ན། དེ་དག་ཐབས་སྒོ་དུ་མའི་སྒོ་ནས་ཕྱོགས་བཅུར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་དག་གིས་འདུལ་བར་གསོལ་བ་འདེབས་སོ། ། དེ་ཡང་གང་དག་ཞི་བས་འདུལ་བར་མི་འགྱུར་བ་དེ་ལ་ནི་ཁྲོ་བོར་དེ་བཞིན་གཤེགས་སྤྲུལ་མཛད་པའི་སྔོན་གྱི་ཐུགས་བསྐྱེད་ལེགས་པར་དགོངས་སུ་གསོལ་ལོ་ཞེས་མཐུ་དང་ལྡན་པ་དག་གིས་བསྐུར་བར་རིགས་སོ། །
དེ་ལྟར་སྤྲོས་དེ་བཤད་པའི་གྲུབ་དོན། ཆོས་ཅན་ཀུན་རྫོབ་བདེན་པ་དང་ཆོས་ཉིད་དོན་དམ་བདེན་པ་དབྱེར་མི་ཕྱེད་པའི་ཟུང་དུ་འཇུག་ཏེ་སྔར་དེ་ཉིད་མཐོང་བའི་ཤེས་རབ་ཀྱིས་མངོན་དུ་མ་བྱས་པའི་ཚེ་སོ་སོར་ཡོད་ལ་ཕྱིས་དེས་དེ་མངོན་དུ་བྱས་པ་ན་དེ་གཉིས་འདྲེས་ནས་ཟུང་འཇུག་ཏུ་གྱུར་པ་ནི་མ་ཡིན་ཏེ། གདོད་ནས་ཟུང་དུ་འཇུག་པ་དབྱེར་མེད་པ་གནས་པ་དེ་ལ་སོ་སོར་བར་འཛིན་པའི་བློ་འཁྲུལ་པས་བསྒྲིབས་པའི་སྒྲིབ་པ་སངས་ཤིང་སོ་སོ་བ་གཉིས་སུ་མེད་པར་རྟོགས་པ་ན་དེར་ཟུང་འཇུག་མངོན་དུ་བྱས་སོ་ཞེས་རྣམ་པར་བཞག་པའི་ཕྱིར་ཏེ། རྗེ་བཙུན་འཇམ་དཔལ་ཞལ་ལུང་ལས།
ཆོས་རྣམས་གཟུགས་ལ་སོགས་པ་རྣམས། ། ཀུན་མཁྱེན་བར་གྱི་རང་བཞིན་ནི། ། ནམ་མཁའི་དཀྱིལ་ལྟར་རྣམ་དག་པའི། ། ཟབ་གསལ་གཉིས་མེད་ཡེ་ཤེས་ཏེ། ། དེ་ནི་དངོས་མེད་སྒོམ་དངོས་མེད། ། དངོས་པོ་ཐམས་ཅད་དང་བྲལ་བ། ། ཁམས་དང་སྐྱེ་མཆེད་གཉིས་མ་ཟིན། ། རང་བཞིན་གྱི་ནི་འོད་གསལ་བ། ། གདོད་ནས་དག་པ་ནམ་མཁའ་བཞིན། ། མེད་པས་ཆོས་རྣམས་མཚན་ཉིད་སྤང༌། །
ཆོས་དང་ཆོས་ཉིད་ཡང་མེད་དེ། ། དངོས་པོ་མེད་པས་མཁའ་དང་མཚུངས། ། ཚིག་དང་ཡི་གེ་ཀུན་ལས་གྲོལ། ། དེ་ནི་དུས་དང་ཕྱོགས་རྣམས་དང༌། ། ཆོས་ཀུན་གྱིས་ནི་ངོ་བོར་སོང༌། ། ཞེས་སོགས་ཁྱབ་བྱ་ཀུན་རྫོབ་ཆོས་ཅན་གྱི་ཆོས་ཐམས་ཅད་ལ་ཁྱབ་བྱེད་དུ་འཇུག་པའི་ཆོས་ཉིད་དོན་དམ་བདེན་པ་སྟོང་པ་ཉིད་དེ་ནི་ཁྱབ་བྱ་ཀུན་རྫོབ་ཆོས་ཅན་གྱི་ཆོས་ཐམས་ཅད་གདོད་ནས་སྟོང་པ་ཉིད་དུ་གྲུབ་པ་ལས་གཞན་དུ་མ་གསུངས་ལ། དེ་ཉིད་ཀྱི་ཕྱིར་དཔལ་དྭགས་པོ་བཀའ་བརྒྱུད་མཆོག་གི་ཞལ་ལུང་ལས། སྣང་བ་དང་ནི་སྟོང་པ་གཉིས། ། གདོད་ནས་ལྷན་ཅིག་སྐྱེས་པ་ལ། ། གདམས་པས་གཅིག་ཏུ་སྦྱོར་བས་ན། །
ལྷན་ཅིག་སྐྱེས་སྦྱོར་ཞེས་སུ་གྲགས། ། ཅེས་བྱུང་ལ། གདོད་ནས་ལྷན་ཅིག་ཏུ་སྐྱེས་པ་ནི་སྣང་བ་གདོད་ནས་སྟོང་པ་ཉིད་དུ་གྲུབ་པའི་དོན་ཡིན་གྱི། ཕྱག་རྒྱ་པར་འདོད་པ་ཁ་ཅིག་སྣང་སྟོང་གི་ཟླས་ཕྱེ་བའི་སྟོང་པའི་ངོ་བོ་སྐྱེ་འགག་གི་བདག་ཉིད་ཅན་དུ་བཤད་པ་ནི་ནོར་བར་ཞར་ལས་བཤད་པར་བྱའོ། ། དེར་མ་ཟད་དཔྱད་ན་འདིར་འགྱུར་ཏེ། ཆོས་ཀྱི་དབྱིངས་ལས་མ་གཏོགས་པའི། ། ཆོས་གཞན་ཡོད་པ་མ་ཡིན་ཏེ། ། ཞེས་འབྱུང་བའི་ཕྱིར་ཡང་དོན་དམ་བདེན་པ་སྟོང་པ་ཉིད་ལས་གཞན་པའི་ཀུན་རྫོབ་ཀྱི་བདེན་པ་དངོས་པོ་དང་རྫས་སུ་བདེན་པ་གྲུབ་པའི་ཆོས་ཅུང་ཟད་ཀྱང་སྐྱེ་འཕགས་ཀྱི་དེ་ཉིད་འཚོལ་བའི་ཤེས་རབ་དྲི་མ་མེད་པ་དག་གི་ངོ་བོར་ཇི་ལྟར་བརྟགས་ཀྱང་རྙེད་པ་མ་ཡིན་ནོ། ། དེ་ལ་ཁ་ཅིག་འོ་ན་བདེན་པ་གཉིས་སུ་དབྱེ་བ་དོན་མེད་པར་ཐལ། དོན་དམ་བདེན་པ་སྟོང་པ་ཉིད་གཅིག་པུ་ལས་གཞན་པའི་ཀུན་རྫོབ་བདེན་པ་དངོས་རྫས་བདེན་གྲུབ་པའི་ཆོས་ཅུང་ཟད་ཀྱང་དེ་ཉིད་འཚོལ་བའི་ཤེས་ངོར་ཇི་ལྟར་བརྟགས་ཀྱང་མ་རྙེད་པའི་ཕྱིར་ཞེས་དྭོགས་ན།
དེའི་ཆེད་དུ་བརྗོད་པར་བྱ་སྟེ། ཤིང་རྟ་ཆེན་པོ་ཀླུ་སྒྲུབ་བཞེད་པའི་མཐའ་བྲལ་དབུ་མའི་ཚུལ་འདིར་མ་ཞུགས་པའི་འཇིག་རྟེན་རང་ག་པ་ནི་བདེན་གཉིས་ཀྱི་རྣམ་པར་བཞག་པ་འདིར་མི་དཔྱོད་ལ། ཕྱི་རོལ་པ་དང་རང་སྡེ་དངོས་སྨྲ་བ་དག་གིས་ནི་བདེན་གཉིས་ཀྱི་ཚུལ་རྣམ་པར་བཞག་པ་ལ། སྒྲོ་འདོགས་སྐུར་འདེབས་ལས་ཇི་ལྟ་བར་དཔྱོད་པ་ལ་རྨོངས་ཤིང༌། དེས་ན་བདེན་གཉིས་ཀྱི་ཚུལ་རྣམ་པར་བཞག་པ་ལ་རྨོངས་པ་དང་བྲལ་བའི་དཔྱོད་པ་ནི་མཐའ་བྲལ་དབུ་མ་སྨྲ་བའི་ཚུལ་ལ་མཛེས་པས་དེ་ཡིས་བདེན་གཉིས་ཇི་ལྟར་རྣམ་པར་དབྱེ་བ་ནི། མ་བརྟགས་གཅིག་པུར་ཉམས་དགའི་ཀུན་རྫོབ་བཏགས་སྣང་གི་བདེན་པའི་ངོ་བོའི་ཆ་དེ་ཇི་ལྟར་བཏགས་སྣང་གི་བདེན་པའི་ངོ་བོའི་ཆ་དེ་ཀ་ཙམ་ཉིད་དེར་རྫུན་པའི་ཆ་དེ་ལ་ཀུན་རྫོབ་བདེན་པ་དང༌། དེར་བརྫུན་པ་ཉིད་ཀྱིས་སྟོང་པ་ཉིད་ལས་མི་སྟོང་བ་མ་ཡིན་པ་ལ་དོན་དམ་བདེན་པ་ཞེས་གཉིས་སུ་རྣམ་པར་དབྱེ་བའི་ཐ་སྙད་མཛད་དེ། ཇི་སྐད་དུ། དངོས་ཀུན་ཡང་དག་རྫུན་པ་མཐོང་བ་ཡིས། ། དངོས་རྙེད་ངོ་བོ་ཉིད་ནི་འཛིན་པར་འགྱུར། །
ཡང་དག་མཐོང་ཡུལ་གང་དེ་དེ་ཉིད་དེ། ། མཐོང་བ་བརྫུན་པའང་ཀུན་རྫོབ་བདེན་པར་གསུངས། ། ཞེས་འབྱུང་བའི་ཕྱིར། དེས་ན་ཆོས་ཐམས་ཅད་ཀུན་རྫོབ་བདེན་པ་བསླུ་ཆོས་ཉིད་དུ་རྣམ་པར་བཞག་པས་ཆོས་ཐམས་ཅད་དོན་དམ་བདེན་པ་བདེན་མེད་སྟོང་པ་ཉིད་དུའང་རྣམ་པར་བཞག་པ་ཆེས་འགྲུབ་ལ། ཡང་དག་པར་དཔྱད་པ་ན། ཀུན་རྫོབ་བདེན་པ་རང་དབང་དུ་མ་གྲུབ་པས་དེར་ལྟོས་ཀྱི་དོན་དམ་བདེན་པ་སྟོང་པ་ཉིད་རང་དབང་དུ་གྲུབ་པའི་ཆོས་ཤིག་ཤེས་བྱ་ན་ལྷག་མར་ལུས་སོ་ཞེས་དྭོགས་པ་སྐྱེ་བའི་གནས་མེད་དེ། ཀུན་རྫོབ་བཏགས་སྣང་གི་བདེན་པའི་ངོ་ཆ་རྫུན་པའི་རང་བཞིན་དེ་ཉིད་ཇི་ཙམ་དུ་རྫུན་པ་ཉིད་ཀྱི་དེ་ཙམ་དུ་བདེན་མེད་སྟོང་པ་ཉིད་དུ་སོང་བས་བཏགས་སྣང་གི་རྫུན་པ་ཐམས་ཅད་དང་བྲལ་བ་ལ་དོན་དམ་བདེན་པར་བཏགས་པ་ཙམ་ལས་སྟོང་པ་ཉིད་དོན་དམ་བདེན་པའི་འདིའོ་ཞེས་ཤེས་བྱར་འཚོལ་བ་ན་གྲུབ་པ་ཅན་དུ་རྙེད་མི་ནུས་པའི་ཕྱིར་ཏེ། སྟོང་ཉིད་དེ་མངོན་སུམ་དུ་ནི་ཤེས་པ་གང་གིའང་ཡུལ་དུ་འགྱུར་མི་ནུས་པའི་ཕྱིར་ཏེ། མངོན་སུམ་དུ་འགྱུར་ན་མངོན་འགྱུར་ཉིད་ཀྱི་སྟོང་ཉིད་ཡིན་པ་ཉམས་པའི་ཕྱིར། རྟོག་ཡུལ་ན་སྟོང་ཉིད་དོན་དམ་བདེན་པ་ཞེས་པ་ཞིག་འཆར་རུང་ཡང་དེ་ནི་ཆོས་དེ་ལ་ལྟོས་ནས་རྟོག་པས་ཕར་བཞག་གི་དེའི་སྤྱི་ཞིག་རྟོག་པ་དེའི་ཡུལ་དུ་བྱས་པར་ཟད་ཀྱི།
སྟོང་ཉིད་དོན་དམ་བདེན་པ་ཡང་དག་པ་ནི་རྟོག་པའི་ཡུལ་མིན་ཏེ། དེ་ནི་རང་སྤྱི་རྫས་དང་མཚན་མ་གང་དུ་ཡང་མི་གནས་པའི་ཕྱིར་དང༌། ཆོས་དེའི་སྤྱི་མཚན་དེ་ནི་ཆོས་དེ་མ་ཡིན་པས་ཡང་དག་པར་ན་རྟོག་ཡུལ་གྱི་སྟོང་ཉིད་དོན་དམ་བདེན་པ་དེ་ནི་རྣམ་གྲངས་པའི་དོན་དམ་བདེན་པར་བརྗོད་ཀྱི་རྣམ་གྲངས་མིན་པའི་སྟོང་ཉིད་དོན་དམ་བདེན་པར་བརྗོད་མི་ནུས་པའི་ཕྱིར། དེ་ལྟ་ནའང་རྣམ་གྲངས་མིན་པའི་སྟོང་ཉིད་དོན་དམ་བདེན་པ་དེ་རྣམ་གྲངས་པའི་སྟོང་ཉིད་དོན་དམ་བདེན་པ་ལ་བརྟེན་ནས་ཁོང་དུ་ཆུབ་བྱ་མ་ཡིན་པ་ནི་མིན་ཏེ། ཐ་སྙད་ལ་མ་བརྟེན་པར་དམ་པའི་ཆོས་ཁོང་དུ་མི་ཆུབ་པའི་ཕྱིར། ཞལ་ལུང་ལས། ཆོས་རྣམ་ཀུན་གྱི་དེ་ཉིད་མཆོག ། ཐབས་ཀྱིས་སྒྲུབ་པར་བྱ་བའི་དངོས། ། བཏགས་པ་ཀུན་ལས་རབ་དབེན་པ། ། ཕུན་སུམ་ཚོགས་རྒྱུ་དཔག་དཀའ་བ། །
ཕྱག་རྒྱ་ཆེན་པོ་རབ་སྣང་བའི། ། ཟེར་གྱིས་རང་བཞིན་སྨིན་བྱེད་པ། ། དེ་གཉིས་མེད་པའི་རང་བཞིན་མཆོག ། རྡོ་རྗེ་འཛིན་པ་ཆེན་པོས་ཀྱང༌། ། བརྗོད་དུ་མེད་པའི་སྐུ་ཆེན་པོ། ། ཞེས་སོགས་རྒྱ་ཆེར་འབྱུང་བའི་ཕྱིར། དེས་ན་མཐར་ཐུག་སྤྲོས་པ་ཐམས་ཅད་དང་བྲལ་བའི་སྐབས་སུ་རྣམ་གྲངས་མིན་པའི་དོན་དམ་བདེན་པ་བདེན་ཅིག་མར་ཤེས་བྱ་ལ་ལྷག་མར་ལུས་སོ་ཞེས་རྟོག་ལྡན་སུ་ཞིག་ འདིར་ཤངས་ཆོས་པའི་བླ་མ་ཁ་ཅིག་གིས་ཁྱད་ཆོས་ཤེས་བྱ་བདེན་གཅིག་མ་ཞེས་དང༌། ཟི་ལུང་པས་ཀུན་རྫོབ་བདེན་པ་གཏན་མེད་རི་རྭ་ལྟར་གཞི་མ་གྲུབ་ཅིང༌། ཡོད་ན་དོན་དམ་བདེན་པ་ཡིན་པས་ཁྱབ་ཅེས། དོན་དམ་བདེན་པ་དང་སྟོང་པ་ཉིད་ཡོད་པ་ཉིད་དང་དེ་བདེན་པར་གྲུབ་པར་ལྟ་སྒོམ་དུ་མོས་པ་ནི་ལུགས་འདིའི་མི་མཐུན་ཕྱོགས་དོར་བྱ་ཉིད་དུ་ཤེས་དགོས་སོ། །
མཆན། ལ་དྭོགས་པ་ཤར་ཏེ། སྐབས་དེར་ཆོས་ཉིད་སྨྲ་བསམ་བརྗོད་པ་ཐམས་ཅད་ལས་གྲོལ་བ་ཉིད་ཀྱི་ཕྱིར། ཟབ་མོའི་ཚུལ་འདི་ལྟ་བུ་ལ་ཁུ་འཕྲིག་དང་བྲལ་བའི་བཟོད་པ་ཆེན་པོའི་གདེང་ཐོབ་པ་ན། བློ་བྱས་ཀྱི་ཟབ་མོ་སྟོང་པ་ཉིད་ཀྱི་ཡིན་ཚུལ་དང་ཡོད་ཚུལ་གྱི་ངེས་ཤེས་ཐམས་ཅད་རང་གར་ཞིག ། བོད་དུ་གྲགས་པའི་ལྟ་སྒོམ་མཐོ་མཐོའི་ཁ་འུད་ཅན་གྱི་རང་སྟོང་དང་གཞན་སྟོང་གི་གྲུབ་མཐའི་བློ་མདུད་མཐའ་དག་ལས་གྲོལ། བདེན་གཉིས་སུ་བཏགས་ཆོས་ཀྱི་དོན་ཐམས་ཅད་སྦུན་པ་བུད། དངོས་པོར་གྲུབ་པའི་ཆོས་ཐམས་ཅད་ཀྱི་རྫུན་ཕུགས་རྡིབ། སྟོང་ཉིད་ལ་དོན་དམ་དང་སྣང་བ་ལ་ཀུན་རྫོབ་ཏུ་འཛིན་པའི་ཞེན་པ་གཞི་མེད་དུ་ཞི། འཁོར་བ་སྡུག་བསྔལ་གྱི་རྩ་བའི་ང་བདེན་རེ་ཧྲུལ་དུ་སོང༌།
དེ་ལྟ་བུ་ལ་དགོངས་ནས། ཇི་སྐད་དུ། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པའང་ཡོད་པར་ག་ལ་འགྱུར། ། སྟོང་ངོ་ཞེས་ཀྱང་མི་བརྗོད་དེ། ། མི་སྟོང་ཞེས་ཀྱང་མི་བྱ་ཡི། ། གཉིས་དང་གཉིས་མིན་མི་བྱ་སྟེ། ། གདགས་པའི་དོན་དུ་བརྗོད་པར་བྱ། །
ཞེས་དང༌། རང་བྱིན་བརླབས་ལས། དབུས་སུ་མངོན་པར་ཞེན་པ་ན། ། འདི་ཡང་སྒྱུ་མའི་མཚན་ཉིད་མིན། ། ཞེས་དང༌། རྡོ་རྗེ་གཙུག་ཏོར་གྱི་རྒྱུད་ལས། གསང་བའི་བདག་པོ་ཆོས་ཐམས་ཅད་ནི་ཕུང་པོ་དང་ཁམས་དང་སྐྱེ་མཆེད་རྣམས་དང་འགྲོ་བ་དང་རྒྱུ་བ་དང་མི་རྒྱུ་བ་རྣམས་ཏེ། དེ་ཡང་དོན་དམ་པའི་བདེན་པ་ལ་གནས་པས་གནས་པ་མེད་པའི་ཚུལ་གྱིས་དོན་དམ་པའི་བདེན་པ་ནི་བདག་མེད་པ་ཟིལ་གྱིས་མི་ནོན་པ་ཐམས་ཅད་སྟོང་པ་སྟེ། འཕེལ་བ་མེད་པ་འགྲིབ་པ་མེད་པ་རྣམ་པར་དག་པ་ནམ་མཁའ་དང་མཉམ་པ་དྲི་མ་མེད་པའི་ངོ་བོ་ཉིད་ཡི་གེ་མེད་པ་ཚིག་མེད་པ་ལུས་དང་ངག་དང་ཡིད་དང་བྲལ་བ། ཡོད་པ་མ་ཡིན་པ་མེད་པའང་མ་ཡིན་པ་རྒྱུ་བ་མ་ཡིན་པ་མི་རྒྱུ་བ་མ་ཡིན་པ།
ཐག་རིང་བ་མ་ཡིན་ཐག་ཉེ་བ་མ་ཡིན་པ་སྟོང་པ་མ་ཡིན་མི་སྟོང་པ་མ་ཡིན་དབུ་མ་ཡང་མ་ཡིན་པ་ནི་དོན་དམ་པའི་བདེན་པའོ། ། ཞེས་འབྱུང་ལ། དེ་ལྟ་ན་གང་དུའང་རྟོག་པས་དེར་བཟུང་བ་ཐམས་ཅད་སྤྲོས་པ་ལས་མ་འདས་པ་ཉིད་ཀྱི་ཕྱིར། སྨྲ་བསམ་བརྗོད་རྟོག་གི་ཡིད་ལ་བྱར་མེད་པ་ཐ་མལ་གྱི་ཤེས་པའི་མིང་ཅན་རྣམ་གྲངས་མིན་པའི་སྟོང་ཉིད་དོན་དམ་བདེན་པ་དེའི་ཐོག་ཏུ་ཇི་ལྟར་མཉམ་པར་བཞག་ཅེ་ན། སློབ་དཔོན་བྲམ་ཟེ་ཆེན་པོའི་དོ་ཧར། དམིགས་གཏད་ཀྱི་ཆོས་གང་དུའང་གྲུབ་པ་མེད་པའི་ངང་ངམ་གཤིས་སམ་བབས་ལ་ཅི་ཡང་བྱེད་མི་ཤེས་པར་བྱར་མེད་སོ་མ་ལྷུག་པ་རང་བབས་ཆེན་པོར་འཇོག་པ་ནི། དེའི་ཚུལ་ལ་མཉམ་པར་བཞག་པའོ་ཞེས་ཁོ་བོའི་ཕ་རྗེ་བཙུན་རས་པ་ཆེན་པོ་ལ་སོགས་པ་དྭགས་པོ་བཀའ་བརྒྱུད་དྲི་མ་མེད་པར་བྱོན་པ་ཐམས་ཅད་ཀྱིས། མདོ་སྔགས་ཀྱི་དབུ་མ་ཐུན་མོང་བའི་ཡུལ་གྱི་དབང་དུ་བྱས་པའི་ལྟ་བ་དང་ཡུལ་ཅན་གྱི་སྒོམ་ཚུལ་འཁྲུལ་པ་དང་བྲལ་བ་ནི་དེ་ཁོ་ན་གསུངས་པ་ཡིན་ཏེ། དོན་དེར་དགོངས་ནས་རྗེ་སྒམ་པོ་པས། རྒྱ་གར་ཡང་མ་ཆད།
རིགས་གར་ཡང་མ་ལྷུང༌། སྒོ་གར་ཡང་མ་འགགས། རྟེན་གར་ཡང་མ་བཅས། ཕུགས་གར་ཡང་མ་གཏད། ཕྱོགས་གར་ཡང་མ་གཏོགས། དཔེ་གང་གིས་ཀྱང་མཚོན་པར་མི་ནུས། བརྗོད་པ་གང་གི་ཐོག་ཏུ་ཕེབས་མི་ནུས། མིང་ཅི་སྐད་ཀྱང་ཐོགས་ལ་ཐོང༌། སྒོམ་བྱུང་གི་ཤེས་པ་ཞིག་རྩིས་སུ་ཆེ། ཞེས་ལེགས་པར་བཀའ་སྩལ་བ་ཡིན་ནོ། །
རྗེ་ཙོང་ག་པ་ཡབ་སྲས་ནི། དཔལ་ལྡན་དྭགས་པོ་བཀའ་བརྒྱུད་པ་ལ་སོགས་ཟབ་མོའི་ལྟ་སྒོམ་ལ་ཉམས་ལེན་བྱེད་པའི་ལྟ་སྒོམ་འདི་ལ་སྔ་རབས་པ་ཡོད་མིན་མེད་མིན་པ་ལ་དབུ་མར་སྨྲ་བའི་འཁྲུལ་པ་ཅན་ནོ་ཞེས་དང༌། ཁྱད་པར་ཞང་ཐང་སག་པ་སོགས་སྔ་རབས་པའི་དབུ་མ་ཐལ་འགྱུར་དུ་སྨྲ་བ་རློམ་ནས་ཀུན་རྫོབ་ཀྱི་ཆོས་ཐམས་ཅད་རྟགས་ཀྱི་དགག་བྱར་བྱེད་པ་ནི་ཆད་མཐར་ལྷུང་བས་དཔལ་ལྡན་ཟླ་བའི་དགོངས་པར་ལྟ་ག་ལ་སོང༌། དེ་ལྟ་བུ་ནི་དོན་ལ་རྒྱ་ནག་ཧ་ཤང་གི་ལྟ་སྒོམ་གཙོར་བྱེད་པས་དེ་དག་གིས་ལམ་སྲོལ་ལ་ཐར་པ་གཏན་མེད་དོ་ཞེས། དཔལ་སྒམ་པོ་པ་སོགས་ཤེར་ཕྱིན་ནས་ལྷའི་བུའི་བདུད་ལོག་པའི་བཤེས་ཡོངས་འཛིན་དུ་བཅོས་ནས་འབྱུང་བར་གསུངས་པའི་གང་ཟག་ཏུ་དོན་གྱིས་འཕངས་ནས་བརྒྱུད་པ་དེ་དག་གི་བསོད་ནམས་ཚོགས་སོག་གི་དགེ་རྩའི་ཆ་ཅུང་ཟད་ལ་རྗེས་སུ་ཡི་རང་མཛད་ཀྱི་ཡེ་ཤེས་ཚོགས་སོག་གི་ཆ་དེ་ལ་ནི་རྗེས་སུ་ཡི་རང་བ་ཙམ་ཡང་མི་ དེའང་གཏམ་དུ་གྲགས་པ་ལས། ཙོང་ག་པ་ཆེན་པོ་མཚལ་གུང་ཐང་དུ་ཕེབས། ཞང་རིན་ཆེན་ལ་གཙུག་ལག་ཁང་བཞེངས་པ་སོགས་ཀྱི་དགེ་རྩ་བསགས་ཚུལ་ལ་ཐུགས་དད་མཛད། སྤྱན་ཆབ་བསིལ། འདི་ལྟ་བུའི་སྐྱེས་བུ་ལ་འཆད་རྩོད་རྩོམ་པ་འཁྲུལ་མེད་ཡོད་འོས། བཀའ་འབུམ་ཁྱེར་ཤོག་གསུང༌།
གཟིགས་ཕུལ་བས་ཞང་རིན་པོ་ཆེ་རྗེ་སྒམ་ཚུལ་གྱི་དྲུང་དུ་ལྟ་བ་རྟོགས་སྐབས་ཀྱི་ས་ལོག་གནམ་ལོག་སྐོར་གྱི་གསུང་རབས་དང་ཞལ་ཕྱེ་བ་ཐུག་ཤོག་ལོགས་གཅིག་གཉིས་ཞིག་གཟིགས་ནས་ཞལ་ནག་སྟིང་སོང་སྟེ། འབྲི་ཁུང་འདུལ་འཛིན་ལ་འདི་ལྟ་མི་བཏུབ་པར་གདའ་ཞེས་གསུང་ཤུབ་མཛད་ཅེས་དང༌། ཟི་ལུང་བླ་ཆེན་གྱིས་ལེགས་བཤད་གསེར་ཐུར་དུ། སྒམ་པོ་པ་དཔོན་སློབ་ཀྱི་ལྟ་བ་ཧ་ཤང་དང་ཁྱད་པར་མེད་ཀྱང་སྤྱོད་པ་དགེ་བཅུ་ལ་སློབ་པས་ལུགས་འདི་ཁྱད་པར་དུ་འཕགས་སོ་ཞེས་བྲིས་པ་དང༌། ཡང་ཁོང་རང་ནི་ཧ་ཤང་གི་ལྟ་བ་ཀླུ་སྒྲུབ་ཀྱི་ལུགས་དང་མི་མཐུན་ཡང་དབུ་མའི་ལྟ་བ་མ་འཁྲུལ་བའི་སྲོལ་འབྱེད་ཚད་ལྡན་ཞིག་ཡིན་ཞེས་ལེགས་པར་འཆད་ནས། སེམས་ལུང་མ་བསྟན་ལ་མཉམ་པར་བཞག་པས་སྒྲིབ་ཚོགས་རང་དྭངས། ཚོགས་གཉིས་རང་སོགས་རྩོལ་མེད་འབད་མེད་དུ་སྐུ་གཉིས་ངམ་ངམ་ཤུགས་ཀྱིས་འབྱུང་ངོ༌། ། ཞེས་བློ་གཏད་ཀྱི་སློབ་མ་པཎ་ཆེན་རྡོར་རྒྱལ་བ་སོགས་ལའང་གདམས་པར་མཛད་སྣང་བས། སྐྱེས་བུ་དམ་པ་འདི་དག་ཐུགས་རྩེ་གཏད་མཚམས་ནི་བསམ་གྱིས་མི་ཁྱབ་ཅིང་བློའི་ར་བ་ལས་བརྒལ་འདུག་པས་བསྟན་བྱའི་ཆོས་ལ་རྣམ་པར་དཔྱད་ཀྱི་སྟོན་པའི་གང་ཟག་ལ་ནི་མོས་པ་བླ་ལྷག་ཏུ་སྐྱེ་དགོས་དེ། སྤྲུལ་པའི་གང་ཟག་དག་ཆོས་སྟོན་ཚུལ་དང་རྣམ་པར་ཐར་པ་ཅིར་ཡང་སྲིད་པའི་ཕྱིར།
མཆན། མཛད་དེ། མཛད་ན་ཆོས་སྤོང་གི་ལོག་ལྟ་ཆེན་པོས་རྒྱུད་མ་རུང་བར་འགྱུར་བའི་ཕྱིར་ཞེས་གསུངས་ལ། གསུངས་དེ་སྒྲ་ཇི་བཞིན་པར་ལུགས་དེ་པའི་རྗེས་སུ་འབྲང་བའི་བླུན་པོ་དག་སྙིང་ཁུང་རུས་པའི་གཏིང་དུ་གཟེར་བཏབ་ཆེས་ནས། དཔལ་ལྡན་དྭགས་པོ་བཀའ་བརྒྱུད་ཀྱི་དགོན་གནས་རྙིང་པ་དཀོན་མཆོག་གསུམ་བཞུགས་པའི་བྱིན་རླབས་གང་ཆེ་ཐམས་ཅད་ཀྱང་སངས་རྒྱས་ཀྱི་བསྟན་པ་ལ་གནོད་པའི་སྡིག་ཅན་གྱི་གནས་དང༌། དེར་སྡོད་པའི་གང་ཟག་ཐམས་ཅད་ཀྱང་ལོག་པར་ལྟ་བའི་སྡིག་ཅན་ཁོ་ན་ཡིན་པས་གནས་གཞི་དེ་དག་བརླག་ཅིང་གང་ཟག་དེ་དག་བསད་ནས་ཆེས་དགེའོ་སྙམ་ནས་གཡུལ་ཆེན་པོའི་སྦྱོར་བ་ལ་ཞུགས་པ་དེའང་བསམ་པ་ཀུན་སློང་དེའི་རྒྱུ་དང་མཐུན་རིགས་པ་ནི་ཞར་ལས་ཤེས་པར་བྱའོ། ། དེར་མ་ཟད་སངས་རྒྱས་ཀྱི་བསྟན་པ་རྩོད་པས་འཇིག་པར་གསུངས་པའང༌། དེའི་འཇིག་ཚུལ་ནི་བསྟན་པ་རང་རྒྱུད་ལ་འཁྲུལ་མེད་དུ་སྒྲུབ་པའི་ལམ་སྲོལ་སྔར་བྱོན་ལྷད་མེད་ལ། ཕྱིས་ལམ་ལྟར་བཅོས་པ་མང་པོས་རྩོད་ཅིང་སུན་ཅི་ཕྱིན་དུ་རྒོལ་ཅིང་ལུགས་སྔ་མ་དེ་ཆེས་སླད་དེ། སྐྱེ་བོ་སྐལ་བ་དམན་པ་དག །
ལམ་མ་ནོར་བ་དེ་ནོར་བ་སྐད་དུ་ཟེར་ནོར་བ་དེ་མ་ནོར་བར་ཞེན་པའི་བླུན་པོ་དག་ཆེས་འཕེལ་བའི་དབང་གིས། དཔལ་ལྡན་དྭགས་པོ་དཀའ་བརྒྱུད་ཀྱི་ལྟ་སྒོམ་སྤྱོད་གསུམ་ལ་སློབ་པ་པོ་ནི་དྭགས་རྒྱུད་དུ་མིང་བསྙད་པ་འདི་སྙེད་ཀྱི་ཁྲོད་ན་གཅིག་ཙམ་ཀྱང་ཡོད་པར་མཐོང་ཆེས་དཀའ་བར་འགྱུར་ཏོ། ། རྒོལ་བ་གཉིས་པས་མི་གནོད་དེ། དོན་དམ་བདེན་པ་སྟོང་པ་ཉིད་ཡོད་མེད་སྐྱེ་འགག་རྒྱུ་འབྲས་ཀྱི་སྤྲོས་པ་ཐམས་ཅད་དང་བྲལ་བའི་ཆོས་ཉིད་ཡིན་ཀྱང་ཆོས་ཉིད་དེ་ནི་ཆོས་ཅན་ཀུན་རྫོབ་བདེན་པར་གྱུར་པའི་མྱང་འདས་ཀྱི་སྐྱེ་འགག་དང་རྒྱུ་འབྲས་ལ་སོགས་པར་འབྱུང་དུ་རུང་བའི་རྟེན་ཅིང་འབྲེལ་འབྱུང་ཉིད་ལས་ངོ་བོ་ཐ་མི་དད་པར་རྗེས་སུ་ཞུགས་པ་ཡིན་ཏེ། ཇི་ཙམ་ཆོས་ཅན་ཀུན་རྫོབ་བདེན་པར་གྱུར་པའི་མྱང་འདས་ཀྱི་རྒྱུ་འབྲས་ཀྱི་སྐྱེ་འགག་ལ་སོགས་པར་འབྱུང་དུ་རུང་བའི་རྟེན་ཅིང་འབྲེལ་འབྱུང་བསླུ་མེད་དུ་སྣང་བ་དེ་དེ་ལྟར་དེ་ཁོ་ནར་བདེན་པར་མ་གྲུབ་པའི་རང་བཞིན་སྟོང་པ་ཉིད་ལས་གཞན་དུ་རང་གི་ངོ་བོས་གྲུབ་པར་མི་གནས་པའི་ཕྱིར། ངག་དོན་ཆོས་ཅན་མྱང་འདས་ཀྱི་རྒྱུ་འབྲས་ཐམས་ཅད་ཆོས་ཉིད་སྟོང་པ་ཉིད་དོན་དམ་བདེན་པ་ལས་གཞར་ཡང་གཡོ་བ་མེད་ཀྱང་ཆོས་ཅན་མྱང་འདས་ཀྱི་རྒྱུ་འབྲས་ཀྱི་སྐྱེ་འགག་སོགས་ལྟོས་ནས་བཞག་པ་ལ་རིགས་པ་གང་གིས་འགར་ཡང་མི་གནོད་པ་འདི་ནི་ཤིང་རྟ་ཆེན་པོ་ཀླུ་སྒྲུབ་ཞབས་ཀྱི་དགོངས་པ་འཁྲུལ་པ་དང་བྲལ་བ་ཡིན་ཏེ། ཆོས་ཉིད་ལས་གཞན་པའི་ཆོས་ཅན་རང་རྐྱ་ཐུབ་པའི་དངོས་མཚན་པར་མི་བཞག་ཀྱང་ཆོས་ཅན་གྱི་རྣམ་བཞག་ལུགས་དེ་ལ་ཆེས་འཐད་པར་འཇོག་པའི་ཕྱིར། ཇི་སྐད་དུ། གང་གི་རྣམ་ཤེས་སྐད་ཅིག་མ། ། དེ་ཡིས་དེ་ནི་རྟག་མ་ཡིན། །
སེམས་ནི་མི་རྟག་ཉིད་ཡིན་ན། ། སྟོང་པ་ཉིད་དང་ཇི་ལྟར་འགལ། ། མདོར་ན་སངས་རྒྱས་རྣམས་ཀྱིས་ནི། ། སེམས་ནི་མི་རྟག་ཉིད་བཞེད་ན། ། དེ་དག་སེམས་ནི་སྟོང་ཉིད་དུ། ། ཅི་ཡི་ཕྱིར་ན་བཞེད་མི་འགྱུར། ། ཐོག་མ་ཉིད་ནས་སེམས་ཀྱི་ནི། ། རང་བཞིན་རྟག་ཏུ་མེད་པར་གྲུབ། ། དངོས་པོ་རང་བཞིན་གྱིས་གྲུབ་པ། ། རང་བཞིན་མེད་ཉིད་བརྗོད་པ་མིན། །
དེ་སྐད་བརྗོད་ན་སེམས་ཀྱིས་ནི། ། བདག་གི་གནས་པར་སྤངས་པ་མིན། ། རང་གི་རང་བཞིན་ལས་འདས་པ། ། འདི་ནི་ཆོས་རྣམས་ཆོས་མ་ཡིན། ། ཇི་ལྟར་བུ་རམ་མངར་བ་དང༌། ། མེ་ཡི་རང་བཞིན་ཚ་བ་བཞིན། ། དེ་བཞིན་ཆོས་རྣམས་ཐམས་ཅད་ཀྱི། ། རང་བཞིན་སྟོང་པ་ཉིད་དུ་བརྗོད། ། སྟོང་ཉིད་རང་བཞིན་དུ་བརྗོད་པས། ། འགའ་ཞིག་ཆད་པར་སྨྲ་བ་མིན། །
དེ་ནི་རྟག་པ་ཉིད་དུ་ཡང༌། ། འགའ་ཞིག་སྨྲ་བ་མ་ཡིན་ནོ། ། མ་རིག་ནས་བརྩམས་རྒ་ཤིའི་བར། ། མཐར་ཐུག་ཡན་ལག་བཅུ་གཉིས་ཀྱིས། ། བརྟེན་ནས་འབྱུང་བའི་བྱ་བ་ནི། ། ཁོ་བོས་རྨི་ལམ་སྒྱུ་འདྲར་འདོད། ། ཡན་ལག་བཅུ་གཉིས་འཁོར་ལོ་འདི། ། སྲིད་པའི་ལམ་དུ་འཁོར་བ་སྟེ། ། དེ་ལས་གཞན་པའི་སེམས་ཅན་གང༌། ། ལས་འབྲས་སྤྱོད་པ་འདོད་པ་མེད། །
ཇི་ལྟར་མེ་ལོང་ལ་བརྟེན་ནས། ། བཞིན་གྱི་དཀྱིལ་འཁོར་སྣང་གྱུར་པ། ། དེ་ནི་དེ་ལས་འཕོས་མིན་ཏེ། ། དེ་མེད་པར་ནི་དེ་ཡང་མེད། ། དེ་བཞིན་ཕུང་པོ་ཉིང་མཚམས་སྦྱོར། ། སྲིད་པ་གཞན་དུ་སྐྱེ་བ་དང༌། ། འཕོ་བ་མེད་པར་མཁས་རྣམས་ཀྱིས། ། རྟག་ཏུ་ངེས་པར་བྱ་བ་ཡིན། ། ཞེས་འབྱུང་ངོ༌། །
དྭོགས་པ་གཉིས་པ་རྒྱུ་བདེར་གཤེགས་སྙིང་པོ་ཆོས་ཀྱི་དབྱིངས་དགེ་བ་ཡིན་པར་ནི།
རྒྱུད་ལས། དེ་བཞིན་གཤེགས་པའི་སྙིང་པོ་དགེ ། ཆོས་ཀྱི་དབྱིངས་ཀྱི་ཚུལ་ཅན་ཏེ། ། ཉོན་མོངས་འདམ་གྱིས་མ་གོས་པ། ། རྡོ་རྗེ་སེམས་པའི་དབང་བསྐུར་ཡིན། ། ཞེས་དང༌། དེར་མ་ཟད། མདོའི་ཕྱོགས་ལས་རྒྱན་སྟུག་པོར། དེ་བཞིན་གཤེགས་པའི་སྙིང་པོ་དགེ ། ཆོས་ཀྱི་དབྱིངས་ཀྱི་ཚུལ་ཆེན་པོ། །
ཞེས་མཐུན་པར་འབྱུང་ན། དེ་བསྔོ་རྒྱུའི་དགེ་རྩ་ཡིན་ནམ་མིན། ཡིན་ན་བྱང་སྡོམ་གྱི་ཚོམས་སུ་མིན་པར་བཤད་པ་དང་འགལ། མིན་ན་གསང་སྔགས་ནས་རྒྱུ་ལྷན་ཅིག་སྐྱེས་པའི་ལུས་སེམས་ཤིན་ཏུ་ཕྲ་བ་ལྷ་སྔགས་བདེར་གཤེགས་སྙིང་པོ་ཆོས་དབྱིངས་སུ་བཤད་པ་དེ་ཉིད་ངོ་བོ་ཉིད་ཀྱིས་དགེ་ཞིང་རྒྱུ་རྒྱུད་ལམ་རྒྱུད་ཐ་མི་དད་པར་སྨིན་བྱེད་དབང་དང་གྲོལ་བྱེད་བསྐྱེད་རྫོགས་ཀྱི་ངོ་བོར་སྦྱངས་པ་རབ་ཏུ་གོམས་པའི་ཁྱད་པར་དུ་བྱས་པའི་དགེ་རྩ་དེ་ལེགས་པར་བསྔོ་བ་ཉིད་དུ་མཐོང་བའི་ཕྱིར། ཆོས་དབྱིངས་བསྔོ་རྒྱུའི་དགེ་བར་ཅིས་ཀྱང་འགྲུབ་བོ་ཞེ་ན། མི་འགལ་ཏེ། ཆོས་དབྱིངས་དེ་བཞིན་ཉིད་འདུས་མ་བྱས་ཀྱི་རྫས་སུ་འདོད་པ་སེམས་ཙམ་པ་དང༌། ཆོས་དབྱིངས་དེ་ལ་རྒྱུ་འབྲས་ཡེ་མི་རུང་བ་འདུས་མ་བྱས་མེད་དགག་གི་ཆ་ལ་འདོད་པའི་དབུ་མ་པ་ཁ་ཅིག་བསམ་པ་དང་བསྟུན་ནས་གོང་དུ་དེ་སྐད་བརྗོད་པ་ཡིན་གྱི། གསང་ཆེན་རྡོ་རྗེ་ཐེག་པ་ལྟར་ན། མི་གནས་པའི་མྱང་འདས་ཀྱི་རྒྱུའམ་བདེར་གཤེགས་སྙིང་པོ་ཆོས་ཀྱི་དབྱིངས་ལྷན་ཅིག་སྐྱེས་པའི་རིགས་སྟོང་པ་ཉིད་དགེ་བ་དེ་བསྔོ་བྱར་རུང་བར་ཆོས་འགྲུབ་པ་ནི་འཆད་ འདིར་ཡང་རྒྱུ་བདེར་གཤེགས་སྙིང་པོ་ཆོས་དབྱིངས་དགེ་བ་དེ་ལའང༌།
ཆོས་ཅན་ཆོས་ཉིད་ཀྱི་ཆ་གཉིས་ཡོད་པ་རང་ལྡོག་རྫས་ཐ་དད་མེད་པས་དེའི་ཆ་ནས་དགེ་བ་བསྔོ་རུང་དུ་བྱས་ཀྱི་གཞན་དུ་དེའི་ཆོས་ཉིད་ཀྱི་རང་ལྡོག་མེད་དགག་ཆད་སྟོང་ཁོ་ནར་མོས་པའི་ཆ་ནས་ནི་དེའི་ཆ་དེ་བསྔོ་བས་བསྒྱུར་དུ་འཇོག་པའང་དཀའ་སྟེ། དེ་འདྲ་དེ་བྱ་བའི་ཡུལ་དུ་མ་གྱུར་པའི་ཕྱིར། མཆན། པར་འགྱུར་ལ། དེ་སྔགས་སུ་མ་ཟད་མདོར་ཡང་བཤད་པའི་ཕྱིར་ཏེ། མདོར། བདེར་གཤེགས་སྙིང་པོ་ཁམས་བདེར་གཤེགས། ། ཟག་མེད་ཡོན་ཏན་ལྡན་པ་ནི། ། བསྔོས་ན་འབྲས་བུ་འབྱིན་པར་འབྱུང༌། ། ཞེས་འབྱུང་བའི་ཕྱིར།
སྔགས་སུ་དེ་ལྟ་བུ་དེ་དགེ་བ་ཡིན་ཞིང་བསྔོ་བས་འབྲས་བུ་རྡོ་རྗེ་འཛིན་པའི་གོ་འཕང་ཇི་ལྟར་ཐོབ་པར་བྱེད་ཚུལ་ནི་འདི་ལྟར་ཤེས་པར་བྱ་སྟེ། ཨེ་ནི་སྟོང་པ་ཉིད་དང་ཝཾ་ནི་བདེ་བ་ཆེན་པོ་ཟག་མེད་ཀྱི་སེམས་འོད་གསལ་བ་བདེར་གཤེགས་སྙིང་པོ་རྒྱུ་རྒྱུད་ཐོག་མ་མེད་པ་ནས་སྟོང་པ་ཉིད་དང༌། སྙིང་རྗེ་ཟུང་འཇུག་གི་དགེ་བར་ཡོད་པ་དེ། རྡོ་རྗེ་རྣལ་འབྱོར་གྱིས་སྨིན་གྲོལ་གྱིས་བསྒྱུར་བ་དང་བསྔོ་བར་བྱས་པས། ལམ་རྒྱུད་ཀྱི་ཨེ་ཝཾ་དང་སྟོང་ཉིད་སྙིང་རྗེ་དབྱེར་མེད་ཀྱི་སྔགས་སྡོམ་དུ་བྱེད་ལ། དེ་ཡང་འབྲས་རྒྱུད་དུ་གྱུར་པའི་སྨིན་གྲོལ་གྱི་བསྒྱུར་བ་དང་བསྔོ་བར་བྱས་པས་འབྲས་རྒྱུད་ཀྱི་ཨེ་ཝཾ་དང་སྟོང་ཉིད་སྙིང་རྗེ་དབྱེར་མེད་ཀྱི་སྔགས་སྡོམ་དུ་བྱེད་དེ། དྲི་མེད་འོད་ལས། དེ་བཞིན་དུ་ཨེ་ཡིག་དང་ཝཾ་ཡིག་དག་གིས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དང༌། ཆོས་ཐམས་ཅད་ལ་དམིགས་པ་མེད་པའི་སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་ཀྱི་དངོས་པོ་གོ་བར་བྱེད་པའི་ཕྱིར་ཨེ་ཝཾ་གྱི་ཡི་གེ་དང༌། རྡོ་རྗེ་སེམས་དཔའ་དང༌།
བྱང་ཆུབ་ཀྱི་སེམས་དང༌། དུས་ཀྱི་འཁོར་ལོ་དང༌། དང་པོའི་སངས་རྒྱས་དང༌། ཤེས་རབ་དང་ཐབས་ཀྱི་བདག་ཉིད་དང༌། རྣལ་འབྱོར་དང༌། ཤེས་པ་དང་ཤེས་བྱའི་བདག་ཉིད་དང༌། གཉིས་སུ་མེད་པ་དང༌། ཐོག་མ་དང་ཐ་མ་མེད་པ་དང་ཞི་བ་དང་འདུས་པ་དང་སྡོམ་པ་སྟེ་དེ་ལྟ་བུ་ལ་སོགས་པའི་མིང་དུ་མ་རྣམས་ཀྱིས་རྣལ་འབྱོར་པས་ཤེས་རབ་དང་ཐབས་ཀྱི་བདག་ཉིད་གཉིས་སུ་མེད་པའི་རྣལ་འབྱོར་རིས་མེད་པར་རྟོག་པར་བྱའོ། ། ཞེས་གསུངས་པའི་ཕྱིར་རོ། ། དེར་མ་ཟད་ཡེ་ཤེས་ཀྱི་རླུང་བདེ་ཆེན་ཆོས་ཀྱི་དབྱིངས་དགེ་བ་ཡིན་ཏེ།
ཡེ་ཤེས་ཡིན་པ་ཉིད་ཀྱིས་དང༌། ཡེ་ཤེས་ཀྱི་རླུང་ཡོད་པ་ཉིད་ཀྱིས་ཡེ་ཤེས་ཀྱི་ཚུལ་གྱི་རྩ་ཐིག་ཡི་གེའང་ཡོད་པར་འགྲུབ་ལ། དེ་ཉིད་ལེགས་པར་སྒོམས་པ་དང་དྲི་བཅས་དྲི་མེད་དུ་བྱེད་པའི་རྟེན་འབྲེལ་གནད་དུ་བསྣུན་ཏེ་བྱང་ཆེན་དུ་བསྔོ་ན་རྫོགས་པའི་སངས་རྒྱས་སུ་འགྱུར་བའི་ཕྱིར་ཏེ། ཕྱག་ཆེན་ཐིག་ལེར། གཟུང་དང་འཛིན་པ་རྣམ་པར་སྤངས། ། རང་དངོས་བདེ་བ་ཆེན་པོ་ནི། ། ཡེ་ཤེས་རླུང་ནི་རབ་ཏུ་གྲགས། ། དེ་ནི་ནམ་མཁའ་ཞེས་སུ་བཤད། ། ནམ་མཁའ་སྟོང་པར་བསྟན་པའོ། ། སྟོང་པ་ལས་ནི་ཐམས་ཅད་འབྱུང༌། །
སྟོང་པའི་ངང་དུ་ཐམས་ཅད་བརླག ། སྟོང་པ་ཡང་དག་དྲི་མེད་གནས། ། རྣམ་པ་ཐམས་ཅད་དང་བྲལ་བ། ། མཆོག་གི་རྣམ་པ་སྐྱེ་མེད་དག ། རང་དགའ་ཉམས་སུ་མྱོང་བའི་དངོས། ། དེ་ནི་རང་བཞིན་ཞེས་སུ་བཤད། ། ཅེས་འབྱུང་བའི་ཕྱིར། དེ་ལྟ་བུའི་ལྷན་སྐྱེས་ཀྱི་ལུས་སེམས་ཤིན་ཏུ་ཕྲ་བའི་རིགས་ཆོས་དབྱིངས་བདེར་གཤེགས་སྙིང་པོ་དགེ་བ་དེ་ལ་བདག་གི་སྒྲས་བརྗོད་དེ། ཕྱག་ཆེན་ཐིག་ལེར། བདག་ནི་ཐམས་ཅད་ནང་ན་གནས། །
ཐམས་ཅད་བདག་ཉིད་རྟག་ཏུ་བཞུགས། ། བདག་ནི་དངོས་པོ་ཐམས་ཅད་ལ། ། ཁྱད་པར་དེ་ནི་ཡོད་པ་སྟེ། ། བདག་ཉིད་མིན་ན་འགྲོ་བ་ཀུན། ། ཇི་ལྟར་རྩ་ཤིང་ཇི་བཞིན་ནོ། ། ཞེས་སོ། ། དེ་ལྟ་བུ་ལ་དགོངས་ནས། ཡེ་ཤེས་ཐིག་ལེར། ཁྱོད་མེད་ན་ནི་ཁམས་གསུམ་ཀུན། ། མགོ་བོ་བཅད་པའི་མི་བཞིན་དུ། །
གྲངས་མེད་འཇིག་རྟེན་གྱི་ནི་ཁམས། ། ཁྱོད་ནི་ཡེ་ཤེས་འོད་བྱེད་པ། ། ཁྱོད་ནི་ཐམས་ཅད་དངོས་ཀུན་གྱི། ། ཐམས་ཅད་བདག་ཉིད་འབྱུང་བ་ཀུན། ། ཆོས་རྣམས་ཐམས་ཅད་ཡོངས་ཤེས་ན། ། དེ་ནི་ཐམས་ཅད་མཁྱེན་པར་གྲགས། ། ལྷ་མོ་དེ་ཡང་ཁྱོད་ཡོན་ཏན། ། ཡང་དག་བརྗོད་པར་མི་ནུས་སོ། ། ཁྱོད་ཀྱི་བཀའ་དྲིན་གྲངས་མེད་པ། ། དེ་བཞིན་གཤེགས་པའི་གནས་སུ་འགྱུར། །
ཞེས་དེ་བཞིན་གཤེགས་པའི་གོ་འཕང་གི་རྒྱུ་ཅན་ཁྱོད་ཀྱི་སྒྲ་སྦྱར་བའི་ཡོན་ཏན་ཅན་གྱི་དགེ་བ་ཉིད་དུ་གྲུབ་པའི་ཤེས་རབ་ཡེ་ཤེས་ཀྱི་ངོ་བོ་ཉིད་པས་དེ་ནི་བསྔོ་བྱ་ཉིད་དུའང་གྲུབ་བོ། ། དེ་ལྟ་བུ་ཆོས་དབྱིངས་ཀུན་གཞི་རྒྱུ་རྒྱུད་ཀྱི་ཕྱག་ཆེན་དགེ་བ་བསྔོ་རུང་ནི་སེམས་ཅན་རིས་མེད་ཐམས་ཅད་ལ་ཡོད་པ་ནི། རྡོ་རྗེ་དཀྱིལ་འཁོར་གྱི་རྒྱན་ལས། དཔེར་ན་བུད་ཤིང་ལ་གནས་ཏེ། ། མེ་ཡི་ས་བོན་ཀུན་ཏུ་གནས། ། དཔེར་ན་ཏིལ་ལ་ཏིལ་མར་དང༌། ། བུ་རམ་ཤིང་ལ་ཁུ་བ་རྟག ། དཔེར་ན་མེ་ཏོག་ལ་དྲི་དང༌། ། དཔེར་ན་ཞོ་ལ་མར་སར་བཞིན། ། ཀུན་ཏུ་སེམས་ཅན་ཐམས་ཅད་ ཁ་ཅིག་བེམས་པོ་ལ་བདེར་གཤེགས་སྙིང་པོས་མ་ཁྱབ་པ་དང༌།
བེམས་པོར་གྱུར་པའི་བདེ་གཤེགས་སྙིང་པོ་མེད་པར་འདོད་པ་ནི་རྒྱུད་སྡེ་ཆེན་པོ་ཐམས་ཅད་དང་འགལ་ཏེ། མ་དག་པའི་བེམས་ཤེས་གཉིས་ཀའི་རྒྱུད་ལ་སྙིང་པོ་དང་དྲི་མའི་ཚུལ་གྱི་བདེར་གཤེགས་སྙིང་པོས་ཁྱབ་པའམ་བཞུགས་པ་མདོ་རྒྱུད་གཉིས་ཀར་གསུངས་པའི་ཕྱིར་དང༌། རྩ་རླུང་ཐིག་ལེ་ཆར་ཡང་སོགས་བེམས་པོར་གྱུར་པའི་བདེར་གཤེགས་སྙིང་པོ་སྔགས་གཞུང་རབ་འབྱམས་སུ་བསྟན་པ་ཉིད་ཀྱི་ཕྱིར་རོ། ། མཆན། དང༌། ། རྒྱུ་བ་དང་ནི་མི་རྒྱུ་དང༌། ། གཟུགས་དང་གཟུགས་མེད་སྟོང་པ་ལ། ། ཕྱག་རྒྱ་ཆེན་པོ་རབ་ཏུ་གནས། ། ཞེས་དང༌། དཔལ་ས་ར་ཧས།
གང་ཞིག་གང་ལ་གནས་པ་ནི། ། དེ་ནི་འདི་རུ་མ་མཐོང་སྟེ། ། མཁས་པ་ཐམས་ཅད་བསྟན་བཅོས་འཆད་པ་ཡི། ། ལུས་ལ་སངས་རྒྱས་ཡོད་པ་མ་ཚོར་རོ། ། ཞེས་འབྱུང་ལ། ཡེ་ཤེས་ཆོས་ཅན་དང༌། སྟོང་ཉིད་ཆོས་ཉིད་རོ་གཅིག་པའི་ལྷན་སྐྱེས་ཀྱི་ལུས་སེམས་བདེར་གཤེགས་སྙིང་པོ་དགེ་བ་ཉིད་ལམ་དུས་བདེ་སྟོང་དབྱེར་མེད་ཀྱི་ཡེ་ཤེས་སུ་སྐྱེས་པའི་ཆོས་དབྱིངས་ཀྱང་ཡེ་ཤེས་ཚོགས་སོགས་ཀྱི་སྒོ་ནས་བསྒོམ་བྱ་དང་བསྔོ་བྱར་གྲུབ་སྟེ། རྡོ་རྗེ་ཕྲེང་བར། དེ་ནས་གཞན་ཡང་བཤད་ཀྱི་ཉོན། ། སྟོང་ཉིད་ཡེ་ཤེས་མཚན་ཉིད་ནི། །
ལུས་ལ་གནས་པ་དེ་ཉིད་མཆོག ། ཐམས་ཅད་བདག་ཉིད་རྟག་ཏུ་བཞུགས། ། ཆོས་རྣམས་ཐམས་ཅད་སྣང་བ་མེད། ། མཚན་ཉིད་སྟོང་པ་ཉིད་དུ་འདོད། ། དེ་ལས་ཡེ་ཤེས་བདེ་བ་ཆེ། ། འོད་གསལ་བ་ནི་རྣམ་དག་པ། ། གང་ཕྱིར་ཨ་ཝ་དྷུ་ཏཱིར་ཞུགས། ། ཡང་དག་སྟོང་པ་ཉིད་དུ་འདོད། ། ཅེས་སོ། ། གཞན་ཡང་ཡི་གེ་དང་ཐིག་ལེ་དང་རླུང་གི་བདག་ཉིད་ཀྱི་བདེར་གཤེགས་སྙིང་པོ་སངས་རྒྱས་ཀྱི་རྒྱུ་དེ་བསྔོ་རྒྱུའི་དགེ་བ་གྲུབ་སྟེ།
དེ་དག་བྱང་ཆུབ་ཀྱི་སེམས་དང་ཡེ་ཤེས་ཀྱི་ངང་ཚུལ་ལས་གཞན་དུ་མ་གསུངས་པའི་ཕྱིར། ཇི་སྐད་དུ། ལྷ་མོ་སྤྱན་གྱིས་ཞུས་པ་ལས། བྱང་ཆུབ་སེམས་དག་འོད་གསལ་བ། ། ཟླ་བ་ཤེལ་དང་འདྲ་བའི་འོད། ། དེ་ཉིད་ཡེ་ཤེས་ལྔ་ཡི་དངོས། ། ཡུངས་ཀར་འཚེར་བའི་ཚད་ཙམ་མོ། ། ཞེས་དང༌། དགོངས་པ་ལུང་སྟོན་ལས། རླུང་ཞེས་བྱ་བ་བྱང་ཆུབ་སེམས། །
དབང་པོ་ཀུན་གྱི་གཙོ་འདི་ཡིན། ། ཇི་ལྟར་མི་དམིགས་ཕྲ་བ་ལ། ། རྟག་ཏུ་གསལ་བར་བརྗོད་པ་ཡིན། ། ཞེས་དང༌། རྡོ་རྗེ་ཕྲེང་བར། ཧཾ་འདི་དངོས་པོ་དང་བྲལ་བར། ། ལུས་ལ་གནས་ཀྱང་ལུས་སྐྱེས་མིན། ། དབང་པོ་ལས་འདས་མི་གསལ་བ། ། རྣམ་པ་ཐམས་ཅད་རྣམ་པར་སྤང༌། ། དངོས་དང་དངོས་མེད་ལས་གྲོལ་ཞིང༌། །
གང་དུའང་ལྷག་པར་མི་གནས་པར། ། དངོས་པོ་ཐམས་ཅད་ནུབ་པ་དང༌། ། ཆོས་ཀྱི་སྐུ་ཡི་རང་ངོ་བོའི། ། སེམས་ནི་རྡོ་རྗེ་འཆང་དབུགས་དབྱུང༌། ། དོན་ཀུན་བྱེད་པ་དང་བྲལ་བ། ། སྟོང་པའི་རང་བཞིན་མྱ་ངན་འདས། ། ཡེ་ཤེས་སྐུ་ཡི་རང་བཞིན་ཉིད། ། བརྗོད་དང་བརྗོད་བྱ་རྣམ་པ་གྲོལ། ། དེ་ཡང་ཡི་གེ་ཧཾ་དུ་གྲགས། ། ཅེས་ཆོས་སྐུའི་འབྲས་བུའི་བདག་ཉིད་ཅན་གྱི་རྒྱུ་འབྲས་སུ་ཆེས་བསྔགས་པས།
ཆོས་སྐུ་རྡོ་རྗེ་འཆང་གི་རྒྱུའི་དགེ་བ་བསྔོ་བྱར་མི་རུང་བ་ནི་གནས་མེད་པ་ཉིད་ཀྱིས་འགྲུབ་ལ། ལུགས་འདི་ལྟ་ན་རིགས་དང་དགེ་བའི་རྩ་བ་གཉིས་ལ་ཁྱད་པར་ཆེར་མེད་པས་སེམས་ཅན་གྱི་ཁམས་འདི་ན་སངས་རྒྱས་ཀྱི་རིགས་སུ་གྱུར་པའི་དགེ་བ་ནི་རྟག་ཏུ་སེམས་ཅན་ཐམས་ཅད་ལ་གནས་པ་ཡིན་ཏེ། མཚན་བརྗོད་ལས། ཆ་མེད་ཀུན་འགྲོ་ཁྱབ་པ་པོ། ། ས་བོན་ཕྲ་མོ་ཟག་པ་མེད། ། ཅེས་འབྱུང་ངོ༌། ། ཡང་སངས་རྒྱས་ཀྱི་རྒྱུ་ལྷན་ཅིག་སྐྱེ་པའི་རྩ་རླུང་ཐིག་ལེ་དགེ་བ་དེ་དག་ཡེ་ཤེས་དང་སྟོང་ཉིད་ཡིན་ན་རྩ་རླུང་ཐིག་ལེ་ཡིན་པར་འགལ་བ་དང༌། ཡིན་ན་བེམས་པོར་གྱུར་པའི་དགེ་བ་ཡོད་པར་ཐལ་བ་དང༌། རྩ་རླུང་ཐིག་ལེ་དང་ཡེ་ཤེས་སྟོང་ཉིད་ཡིན་ན་རྩ་རླུང་ཐིག་ལེ་དང་ཡེ་ཤེས་རྒྱུ་བདེར་གཤེགས་སྙིང་པོར་གྱུར་པའི་རྒྱུའི་དོན་མ་ཚང་བར་ཐལ་ལོ་སྙམ་ན། ཁོ་བོ་ནི་སངས་རྒྱས་ཀྱི་རྒྱུ་ལྷན་སྐྱེས་ཀྱི་རྩ་ཐིག་སོགས་རྟེན་བརྟེན་པ་ཆོས་ཅན་ཆོས་ཉིད་གང་ཡིན་ཀྱང་རང་ངོ་བདེན་པ་མ་གྲུབ་པའི་སྟོང་པ་ཉིད་དུ་སོ་སོར་དབྱེར་མི་རུང་ཡང་ལྟོས་འབྱུང་གིས་སངས་རྒྱས་དེའི་རྒྱུར་གྱུར་པའི་རྩ་ཐིག་སེམས་བཅས་ཀྱི་བྱ་བ་སོ་སོར་རྣམ་པར་དབྱེ་ནས་བྱ་བ་བྱེད་པ་མི་འགལ་བ་དང་བེམས་པོའི་དགེ་བའང་སྔགས་ཀྱི་ལུགས་སུ་དཀར་དམར་མུན་གསུམ་རྡོ་རྗེ་གསུམ་དུ་བཞག་པ་ན་དེར་ཁས་བླངས་ཀྱང་གསང་ཆེན་གྱི་རིང་ལུགས་སུ་འགལ་བའི་ཉེས་པ་ཅི་ཡང་བསྐྱེད་པར་མ་མཐོང་བ་དང༌།
ཡང་ཁ་ཅིག་རྒྱུ་ལྷན་ཅིག་སྐྱེས་པའི་བདག་ཉིད་ཀྱི་དེ་བཞིན་གཤེགས་པའི་སྐུ་གསུང་ཐུགས་ཀྱི་སྙིང་པོ་ནི་ཐིག་ལེའི་གཟུགས་དང༌། ནཱ་དའི་སྒྲ་དང༌། ཡི་གེ་ཧཱུྃ་དང་ཨཱཿདང་ཧཾ་སོགས་ཀྱི་བདག་ཉིད་དུ་འདོད་ནའང་དོན་མིན་ཏེ། དེ་ནི་གཟུགས་སོགས་ཀྱི་བདག་ཉིད་དུ་མི་རུང་བའི་ཕྱིར། མཆོག་མི་འགྱུར་གྱི་རྩ་བར། ཧཱུྃ་ཡིག་ཉིད་ཀྱི་མཚན་མ་དང་ནི་ཡོངས་སུ་གྱུར་པ་གཞན་པ་ཁ་དོག་གཟུགས་དག་མི་འདོད་དོ། ། ཞེས་དང༌། རྩ་རྒྱུད་ལས་ཀྱང༌། ཨ་སོགས་ཀ་སོགས་མཉམ་སྦྱོར་བ། ། རྡོ་རྗེ་སེམས་དཔའ་གདན་མིན་ཏེ། །
འགྱུར་མེད་ལས་བྱུང་སྐུ་ལ་ནི། ། ཧཱུྃ་ཡིག་ལ་སོགས་མི་འདོད་དོ། ། ཞེས་དང༌། ཀྱེ་རྡོར་རྩ་བའི་རྒྱུད་ལས་ཀྱང༌། དཀྱིལ་འཁོར་འཁོར་ལོ་ཁང་པ་དང༌། ། ལྷ་རྣམས་ཇི་ལྟར་བསྐྱེད་པ་དང༌། ། ཡེ་ཤེས་དགུག་དང་དབང་བསྐུར་དང༌། ། ཁུ་བ་རླུང་རྣམས་གང་བསྟན་ཏེ། ། བྱིས་པ་རྣམས་ནི་གཞུག་པའི་ཕྱིར། ། འཇིག་རྟེན་མགོན་པོས་བསྟན་པ་ཡིན། །
མ་ཡིན་ངེས་དོན་གཞན་དུ་དཔྱད། ། དཀྱིལ་འཁོར་ཚུལ་དང་ལྷ་དག་དང༌། ། ཡེ་ཤེས་དགུག་དང་དབང་བསྐུར་དང༌། ། ཁུ་བ་རླུང་དུ་སུས་བལྟ་བ། ། དགྱེས་པ་རྡོ་རྗེ་དེས་མི་ཤེས། ། ཞེས་འབྱུང་བའི་ཕྱིར་ཞེས་ཟེར་བའང་སྣང་ལ། དེ་ལྟར་སྨྲ་བ་དེ་ནི་གཞོག་ཕྱེ་གཡང་སྐྱུར་དུ་སྨྲས་པར་ཟད་དེ། འོ་ན་སྔགས་ལུགས་ལ་འབྲས་བུ་སངས་རྒྱས་ཀྱི་སྐུ་གསུང་ཐུགས་སྙིང་པོ་ཅན་གྱི་ལོངས་སྤྱོད་རྫོགས་པའི་སྐུའི་ཆར་གྱུར་གྱི་གཞོམ་མེད་ཀྱི་ནཱ་ད་དང་ཐིག་ལེའི་བདག་ཉིད་ཅན་དེའང་དོན་མིན་པར་འགྱུར་ཏེ། ཁྱེད་ལྟར་ན་དེ་དག་གཟུགས་སོགས་ཀྱི་བདག་ཉིད་དུ་མི་རུང་བའི་ཕྱིར། འདོད་ན་སྔགས་ལུགས་ཀྱི་ལོངས་སྐུ་ལ་སྒྲ་ཡི་ཕུང་པོ་མཐའ་ཡས་པ་དང་གཟུགས་ཀྱི་ཕུང་པོ་མཐའ་ཡས་པར་བཤད་པ་ཐམས་ཅད་དོན་མ་ཡིན་པར་ཅིས་མི་འགྱུར།
ཀྱེ་རྡོ་རྗེ་ཁུ་བ་རླུང་དུ་བལྟ་བ་དེས་ཀྱེ་རྡོ་རྗེར་མི་ཤེས་པར་གསུངས་པའི་ཁུ་བ་དང་རླུང་ནི། ཐོག་མཐའ་མེད་པ་སེམས་དཔའི་ངོ་བོའི་རྒྱུ་ལམ་འབྲས་བུ་ལྷན་སྐྱེས་ཀྱི་ཁུ་རླུང་མ་ཡིན་ཏེ། དེ་ནི་གློ་བུར་དྲི་མའི་ཁུ་རླུང་ཉིད་ཡིན་པས་ཁྱེད་ཀྱིས་དེ་ལྟར་བརྗོད་པ་ཅིས་འབྲེལ། དུས་འཁོར་ལས་ཧཱུྃ་ཡིག་སོགས་མི་འདོད་ཅེས་པ་ནི་ཆོས་ཅན་ཀུན་རྫོབ་པའི་ཆ་ཡན་གར་བ་དེར་སྣང་ལྟར་བདེན་གྲུབ་ཏུ་རྟོག་ཅིང་སྒོམ་པ་ལས་བདེན་གཉིས་དབྱེར་མེད་དམ་སྟོང་ཉིད་སྙིང་རྗེ་དབྱེར་མེད་དམ། བདེ་སྟོང་དབྱེར་མེད་ཀྱི་རྟོགས་པ་མི་བསྐྱེད་དེ། ཆོས་ཅན་དེ་དག་གི་ཆོས་ཉིད་སྟོང་ཉིད་དང་འདུ་མི་འབྲལ་བའི་རྟོགས་པ་ཁྱད་པར་ཅན་སྒོམ་པ་ལས། བདེན་གཉིས་དབྱེར་མེད་སོགས་ཀྱི་རྟོགས་པ་ཁྱད་པར་ཅན་སྐྱེ་བས། ཐོག་མཐའ་མེད་པའི་སེམས་དཔའི་རྒྱུ་ལྷན་ཅིག་སྐྱེས་པའི་ངོ་བོའི་ཐིག་ལེ་ནཱ་ད་སོགས་ཆོས་ཅན་གྱི་ཆོས་ཐམས་ཅད་ལའང་ཆོས་ཉིད་ཀྱི་སྟོང་པ་ཉིད་ཀྱི་རྒྱས་བཏབ་པ་དང་མ་བྲལ་བར་སྒོམ་པའི་ཐབས་རྒྱུད་ཀྱིས་འབྲས་རྒྱུད་བསྐྲུན་པ་ལ་དགོངས་ཏེ། མགོན་པོ་ཀླུས། དངོས་པོ་ཐམས་ཅད་རྣམས་བྲལ་ཞིང༌། །
ཕུང་པོ་ཁམས་དང་སྐྱེ་མཆེད་དང༌། ། བཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་ཉིད་པས། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་རྒྱུ་ལྷན་ཅིག་པའི་སེམས་ལ་སྦྱར་ཏེ་གསུངས་པ་བཞིན་རྒྱུ་ལྷན་ཅིག་སྐྱེས་པའི་ཐིག་ལེ་ནཱ་ད་སོགས་ལའང་དེ་ལྟར་སྦྱར་ཏེ་འཆད་དགོས་པ་ཉིད་ཀྱི་ཕྱིར། ཚུལ་འདི་ལྟ་བུ་མ་རྟོགས་པར་རྒྱུ་ལྷན་ཅིག་སྐྱེས་པའི་ཧཱུྃ་ཡིག་སོགས་དོན་ལ་མེད་ཅིང་དེ་ལྟར་སྒོམ་པའང་དོན་མ་ཡིན་ནོ། ། ཅེས་འཆད་པ་ལྟར་ན་བསྐྱེད་རྫོགས་ཀྱི་ལམ་གྱི་སྒོ་ནས་སངས་རྒྱས་པར་བྱེད་པའི་ཟབ་ལམ་གྱི་གསང་བ་མཆོག་གི་དམིགས་པ་ཐམས་ཅད་དོན་མ་ཡིན་ནོ་ཞེས་སྤང་དགོས་པར་འགྱུར། དེ་ལྟར་འདོད་ན་སྟོང་ཉིད་མེད་པར་དགག་པ་ཙམ་ཞིག་སྒོམ་ཚུལ་འདིའི་ལམ་གྱི་སྙིང་པོའོ་སྙམ་ན་ནི་དེ་ལས་ཀྱང་མི་འཐད་དེ། ཇི་སྐད་དུ།
གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མེད་ཕྱིར། ། ཐབས་ནི་སྟོང་པ་ཉིད་མ་ཡིན། ། ཞེས་འབྱུང་ལ་འོ་ན་སྔགས་སུའང་ཐབས་མིན་དེ་བསྟན་པས་ཅི་བྱ་ཞེ་ན། ལྟ་བ་རྣམས་ལས་ལོག་རྣམས་དང༌། ། བདག་ཏུ་བལྟ་བ་འཚོལ་རྣམས་ཀྱིས། ། བདག་གཞན་བསམ་པ་ཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་བསྟན། ། ཞེས་འབྱུང་ལ།
འོ་ན་དེའི་ཐབས་ཐུན་མོང་མིན་པ་དེ་གང་ཞེ་ན། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྱུར། ། ཞེས་སྟོང་པ་ཉིད་མེད་པར་སྒོམ་པ་ཁོ་ན་འདིར་ཐབས་དང་ལམ་དུ་མི་འགྱུར་བ་རྒྱ་ཆེར་གསུངས་པ་ཉིད་ཀྱི་ཕྱིར། མཆན།
དེ་འགྱུར་གྱི་རྩ་རླུང་ཐིག་ལེ་དེ་ཆོས་དབྱིངས་ལས་གཞན་དུ་མེད་པ་དང༌། ཆོས་དབྱིངས་ཡེ་ཤེས་ཀྱི་སྟོང་པ་ཉིད་ལས་གཞན་དུ་དབྱེར་མེད་ཀྱང་དེར་གྱུར་གྱི་རྩ་ཐིག་སོགས་སངས་རྒྱས་ཀྱི་རྒྱུའི་དོན་མ་ཚང་བར་མི་འགྱུར་ཏེ། ཆོས་ཐམས་ཅད་སྟོང་པ་ཉིད་དུ་སྨྲ་བའི་ཕྱོགས་ལ་རྒྱུ་འབྲས་ཀྱི་རྣམ་བཞག་འཐད་ལྡན་འགྲུབ་ཀྱི།
དངོས་པོ་སྨྲ་བའི་ཕྱོགས་ལ་མི་འགྲུབ་པའི་ཕྱིར་དང༌། དེའི་རྒྱུ་འབྲས་ཀྱི་དོན་ཇི་ལྟར་ཚང་ན། དེར་གྱུར་གྱི་བེམས་ཤེས་དེ་དག་རྟེན་ཅིང་འབྲེལ་བར་འབྱུང་བའི་ཕན་ཚུན་ལྷན་སྐྱེས་འབྲལ་མི་ཤེས་པ་ཟག་མེད་ཀྱི་རང་བཞིན་གྱིས་འབྲས་བུ་སྐྱེས་པའི་རྒྱུའི་ཚུལ་དུ་གྲུབ་སྟེ། ཨིནྡྲ་བོ་དྷིས། ཀུན་འགྲོ་ལྷན་ཅིག་སྐྱེས་ཞི་བ། ། རྟག་ཏུ་འབྱུང་ཞིང་རང་ལ་གནས། ། དུས་རྣམས་ཀུན་ཏུ་མི་ཟད་པ། ། རྟོག་པས་བརྟགས་པ་སྤངས་པ་ཉིད། ། རང་དང་ཕྱི་རོལ་ནང་གནས་པ། ། ཕྱི་དང་ནང་ལས་མ་སྐྱེས་པ། །
ཞེས་དང༌། ཇི་སྐད་དུ། ཉི་ཟླ་སེམས་དང་བཅས་པའི་དངོས། ། དངོས་པོ་ལྷན་ཅིག་སྐྱེས་པར་བརྗོད། ། ཅེས་སོ། ། ཁྱད་པར་སྟོང་ཉིད་མེད་དགག་ཡིན་ན་སྤྱིར་སངས་རྒྱས་ཀྱི་རྒྱུའི་དགེ་བར་ཡང་མི་རུང་ན་བསྔོ་རྒྱུར་ག་ལ་འོས་ཞེས་རྟོག་ན་སྔགས་ཀྱི་ཐེག་པ་འདིར་སྟོང་པ་ཉིད་ནི་རྣམ་མེད་ཁོ་ནར་མི་བརྗོད་ཀྱི་ཐར་པ་ལ་མཆོག་ཏུ་དོན་དུ་གཉེར་བྱའི་སྟོང་ཉིད་ནི་རྣམ་བཅད་རྣམ་ཀུན་མཆོག་ལྡན་གྱི་སྟོང་ཉིད་སངས་རྒྱས་ཀྱི་རྒྱུ་རིགས་དགེ་བ་བྱང་ཆེན་དུ་བསྔོ་བྱ་ཉིད་དུ་རྣམ་པར་བཞག་པ་ཡིན་ཏེ། དེ་ལྟའི་སྟོང་ཉིད་ཐུན་མོང་མིན་པ་དེ་ཉམས་སུ་ལེན་པ་ནི་རྫོགས་པའི་རིམ་པ་ལས་མ་གཏོགས་གཞན་དུ་མེད་ལ། རྫོགས་རིམ་ནི་ལུགས་འདི་པའི་བྱང་ཆེན་གྱི་རྒྱུ་མཆོག་གྱུར་དེ་ཡིན་ལ། དེ་ལྟའི་རྫོགས་རིམ་རྣམ་བཅས་རྣམ་ཀུན་མཆོག་ལྡན་གྱི་སྟོང་ཉིད་དང་རྣམ་མེད་བདེ་བ་ཆེན་པོའི་སྙིང་རྗེ་གཉིས་ཕན་ཚུན་རྒྱས་བཏབ་སྟེ་ལྟ་སྒོམ་བསྔོ་གསུམ་གྱི་སྒོ་ནས་ཚོགས་གཉིས་བསགས་སྒྲིབ་གཉིས་སྦྱངས་ནས་བྱང་ཆེན་སྒྲུབ་པ་ཉིད་ཀྱི་ཕྱིར། ཇི་སྐད་དུ།
སྟོང་པ་ལས་བྱུང་གཟུགས་འདི་རྒྱུ། ། འབྲས་བུ་མི་འགྱུར་ལས་སྐྱེས་བདེ། ། འབྲས་བུ་རྒྱུད་ལ་རྒྱས་གདབ་ཅིང༌། ། རྒྱུ་ཡིས་འབྲས་བུ་རྒྱས་གདབ་བོ། ། སྟོང་ཉིད་གཟུགས་འཛིན་རྒྱུ་ཡིན་ཏེ། ། འབྲས་བུ་སྙིང་རྗེ་མི་འགྱུར་འཛིན། ། ཞེས་འབྱུང་བས་རྫོགས་རིམ་སྟོང་པ་ཉིད་འོད་གསལ་བ་རྡོ་རྗེ་གསུམ་གྱི་དགེ་བ་ཁྱད་ཅན་ལུས་ངག་ཡིད་གསུམ་གྱི་ཉམས་སུ་མྱོང་བྱ་དེ་བསྔོ་བར་བྱེད་པ་ནི་རྒྱུ་དང་དེའི་དགོངས་འགྲེལ་གྱི་མན་ངག་ཐམས་ཅད་ནས་ཉམས་ལེན་གྱི་སྲོག་ཆེན་པོར་གསུངས་པ་ཡིན་ནོ། ། འདིར་འདི་ཤེས་པར་བྱ་དགོས་ཏེ། ཆོས་ཀྱི་དབྱིངས་འཕགས་པའི་རྒྱུར་བཤད་པ་ཉིད་ཀྱིས་ཟག་མེད་ཀྱི་ཡེ་ཤེས་སྔར་མ་བསྐྱེད་པ་སྐྱེད་བྱེད་ཀྱི་ཆོས་དབྱིངས་དང་ཟག་མེད་ཀྱི་ཡེ་ཤེས་སྔར་བསྐྱེད་ཀྱི་རིགས་འདྲ་ཕྱི་མ་བསྐྱེད་པའི་ཆོས་དབྱིངས་དང་རིགས་མི་འདྲ་ཡང་མཐོང་ལམ་གྱི་ཡེ་ཤེས་ལས་སྒོམ་ལམ་གྱི་ཡེ་ཤེས་བསྐྱེད་པ་ལྟ་བུའི་ཆོས་དབྱིངས་ལ་དེར་བརྗོད་པའི་སྐབས་དང༌། ཡང་ཆོས་ཉིད་སྟོང་པ་ཉིད་སྤྲོས་པ་དང་བྲལ་བ་ཙམ་ཁོ་ན་རྗེས་སུ་མ་ཞུགས་པའི་ཆོས་མེད་པའི་ཆ་ནས་ཆོས་ཐམས་ཅད་ཀྱི་རྒྱུ་འབྲས་ངོ་བོ་ཉིད་གསུམ་ལ་རྗེས་སུ་ཁྱབ་པའི་ཆོས་དབྱིངས་ལ་དེར་བརྗོད་པའི་སྐབས་ཤིག་སྟེ།
སྐབས་དེ་གཉིས་ནི། མདོའི་ཕྱོགས་ལ་ཡང་ཡོད་མོད་ཀྱི། སྔགས་ཀྱི་ཚུལ་འདིར་ནི་འབྲས་བུའི་སར་ཆོས་ཀྱི་དབྱིངས་ཀྱི་ཡེ་ཤེས་དང་བདེ་བ་ཆེན་པོའི་སྐུ་ཞེས་རྒྱུའི་ཐེག་པར་མ་གྲགས་པའི་ཆོས་ཤིག་རྒྱུ་དང་ས་བོན་དུ་བརྗོད་ནས་དེ་སེམས་ཅན་གྱི་རྒྱུད་ལ་ཡོད་པར་ངོས་འཛིན་པ་ན་དེ་ལྟ་བུ་དེ་གང་ཞེ་ན། གཤེགས་སྙིང་ལྷན་སྐྱེས་ཀྱི་ལུས་སེམས་སྒྲིབ་བྲལ་གྱི་རིགས་དང༌། རྒྱལ་ཡུམ་དང༌། བྷ་ག་དང༌། ཆོས་འབྱུང་དང༌། ཆུ་སྐྱེས་དང༌། རྟག་པ་དང༌། ཞི་བ་དང༌།
དགེ་བ་དང་ཆོས་དབྱིངས་ཞེས་རྣམ་གྲངས་སུ་བསྟན་པའི་ཆོས་དབྱིངས་ལ་དེར་བརྗོད་པའི་སྐབས་ཤིག་སྟེ། སྐབས་དོན་འདིར་འཆད་པའི་ཆོས་དབྱིངས་ནི་ཕྱི་མ་འདི་ཉིད་ཀྱི་དབང་དུ་བྱས་ཏེ། གཞི་རྒྱུད་ཨེ་ཝཾ་ཟུང་འཇུག་ལས་གཅིག་གིས་གཅིག་ཤོས་སྤངས་པ་མིན་མོད་ཀྱང༌། གཙོ་བོར་ཐབས་ཁོང་དུ་ཆུབ་པའམ་རྗེས་སུ་འབྲེལ་བའི་ཤེས་རབ་གནས་སམ་རྒྱུ་དང་རྐྱེན་དང་སྐྱེད་བྱེད་ཀྱི་ཆ་ནས་ཆོས་ཀྱི་དབྱིངས་ཉིད་ཉེ་རྒྱུར་རྩལ་བཏོན་ནས་སྔགས་གཞུང་དུ་བཤད་པའི་ཕྱིར་ཏེ། རྒྱུད་ལས། གཞན་ཡང་ཆོས་ཀྱི་དབྱིངས་གྲགས་པ། ། དེ་ཉིད་དོན་གཅིག་བདག་གི་བཤད། ། ནམ་མཁའ་ཆོས་ཀྱི་དབྱིངས་ཡིན་ཏེ། ། དབྱིངས་ནི་ས་བོན་ཞེས་སུ་དྲན། ། ཆོས་རྣམས་ཀུན་གྱི་ནང་ན་ཡོད། །
རྒྱུ་དང་མཆོག་ནས་ཉིད་ཡིན་ནོ། ། ཇི་ལྟར་ཏིལ་ལ་མར་ཡོད་བཞིན། ། ཇི་ལྟར་ཤིང་ལ་མེ་ཡོད་བཞིན། ། དེ་བཞིན་ཆོས་རྣམས་ཀུན་ལ་ཡོད། ། དེ་ལྟར་ཐམས་ཅད་ཆོས་ནང་དུ། ། ཡོད་ན་ཡང་ནི་མཐོང་མི་འགྱུར། ། ཆོས་ཀྱི་དབྱིངས་ནི་བྷ་གར་གྲགས། ། བྷ་ག་རིན་ཆེན་སྣོད་ཡིན་ནོ། ། ཞེས་འབྱུང་ལ། དེས་ན་ཆོས་ཀྱི་དབྱིངས་བྷ་ག་དེ་ནི་ཕྱི་ནང་གི་ཕུང་ཁམས་ཐམས་ཅད་སྒྲིབ་བྲལ་བདེ་ཆེན་དུ་བྱས་ནས་དཔལ་རྡོ་རྗེ་སེམས་དཔའ་ཉིད་སྐྱེད་བྱེད་ཀྱི་རྒྱུར་གྲུབ་སྟེ།
དེས་ཕྱི་ནང་གི་ཆོས་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པར་བྱེད་པ་ཉིད་ཀྱི་ཕྱིར། ཁྱབ་པ་གྲུབ་པ་འདི་ཉིད་ཀྱི་ཕྱིར། སྔགས་ཀྱི་ཐེག་པར་ཕྱག་རྒྱའི་ལམ་ལས་མ་གཏོགས་པར་སངས་རྒྱས་བསྐྱེད་དུ་མེད་པའང་རྟེན་འབྲེལ་གྱི་ཚུལ་འདིས་གྲུབ་བོ་ཞེས་རྗེ་བཙུན་ཆེན་པོ་མར་པ་ལོ་ཙཱའི་ཞལ་སྔ་ནས་བཀའ་སྩལ་ལ། དོན་དེ་ཉིད་ཀྱིས་ཕྱིར་དྲི་མེད་འོད་ལས། ཕྱག་རྒྱ་ཆེན་པོ་འདི་ཆོས་ཐམས་ཅད་ཀྱི་རང་བཞིན་མེད་པའི་མཚན་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། སངས་རྒྱས་བསྐྱེད་པར་མཛད་པ་སྟེ་ཆོས་འབྱུང་གི་སྒོ་ཡིད་ཡང་དེ་བརྗོད་པར་མཛད་དོ། ། ཆོས་ཀྱི་འབྱུང་གནས་ཞེས་བྱ་བ་ནི། གང་ལ་ཆོས་ཐམས་ཅད་ནི། རང་བཞིན་མེད་པར་འབྱུང་གྱུར་ཏེ།
རང་བཞིན་མེད་པའི་ཆོས་རྣམས་ནི་སྟོབས་བཅུ་དང་ནི་མི་འཇིགས་པ་ལ་སོགས་དང་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ངོ༌། ། དེ་རྣམས་འབྱུང་བར་འགྱུར་བས་ཆོས་ཀྱི་འབྱུང་གནས་ནི་སངས་རྒྱས་ཀྱི་ཞིང་དང་བྱང་ཆུབ་སེམས་དཔའ་རྣམས་ཀྱི་གནས་དང་བདེ་བ་ཆེན་པོའི་གནས་དང་སྐྱེ་བའི་གནས་དང༌། ཞེས་འབྱུང་ལ། ཡང་དེར། དཔེར་ན་བུད་མེད་དང་མི་མོ་དང་ན་ཆུང་ལ་སོགས་པ་ལ་བུད་མེད་ཀྱི་མིང་གཅིག་པུ་གཙོ་བོ་མ་ཡིན་ཏེ། ཐམས་ཅད་ནུ་མ་དང་སྐྲར་ལྡན་པའི་དངོས་པོ་བསྟན་པར་བྱེད་པའི་ཕྱིར། དེ་བཞིན་དུ་ཡི་གེ་ཨེ་དང་གསང་ཆེན་དང་པད་མ་དང་ཆོས་འབྱུང་དང་ནམ་མཁའི་ཁམས་དང་བདེ་བ་ཆེན་པོའི་གནས་དང་སེང་གེའི་ཁྲི་དང་བྷ་ག་དང་གསང་བའི་མིང་གི་ནང་ནས་ཡི་གེ་ཨེའི་མིང་གཙོ་བོ་མ་ཡིན་ཏེ། མིང་ཐམས་ཅད་ཀྱང་ཐམས་ཅད་མཁྱེན་པའི་མིང་སྟོང་པ་ཉིད་བརྗོད་པའི་ཕྱིར། ཞེས་དང༌། དཔལ་ཕྱག་ན་རྡོ་རྗེས་ཀྱང་ཆོས་དབྱིངས་འདི་ལ་དགོངས་ཏེ།
ཇི་སྐད་དུ། རྟེན་ཏེ་ཤེས་རབ་ཕ་རོལ་ཕྱིན། ། རྣམ་ཀུན་འབྱུང་གནས་ཉིད་དུ་བརྟགས། ། ཞེས་འབྱུང་བས། ཆོས་དབྱིངས་དེ་ཕྱག་རྒྱ་ཆེན་པོ་དང་ཤེར་ཕྱིན་གྱི་དོན་ཅན་དུ་བཤད་པ་ཉིད་ཀྱིས་ཆོས་དབྱིངས་དེ་བསྔོ་རྒྱུའི་དགེ་བར་གྲུབ་སྟེ། ཤེར་ཕྱིན་དང་ཕྱག་ཆེན་གྱི་དགེ་བ་བསྔོ་བར་ཡང་བྱེད་པའི་ཕྱིར། འདི་ལྟ་བུའི་ཆོས་དབྱིངས་དེ་འཁོར་ལོ་བར་མཐར་ཡང་བསྟན་ཚུལ་དུ་མས་བརྗོད་བྱ་མཐར་ཐུག་ཏུ་མཛད་པ་དེས་སློབ་དཔོན་ཀླུས་སྔགས་ཀྱི་ཐེག་པར་བཤད་པའི་ཆོས་དབྱིངས་འདི་ལ་དོན་གྱིས་ཆེས་ཐུགས་རྩེ་གཏད་ཅིང༌། དེ་འཁོར་ལོ་བར་མཐར་བསྟན་པའི་ཆོས་དབྱིངས་སྟོང་པ་ཉིད་དང་ལྷན་ཅིག་པའམ་དངོས་བསྟན་སྟབས་སུ་བསྟོད་པ་མཛད་པ་ནི་ཇི་སྐད་དུ། ཐོག་མ་བར་དང་མཐར་དགེ་བ། ། བསླུ་བ་མེད་ཅིང་བརྟན་པ་ཡི། །
གང་ཞིག་དེ་ལྟར་བདག་མེད་ལ། ། ཇི་ལྟར་བདག་དང་བདག་གིར་བཏགས། ། ཇི་ལྟར་སོ་གའི་དུས་སུ་ཆུ། ། དྲོ་བོ་ཞེས་ནི་བརྗོད་པར་བྱ། ། དེ་ཉིད་གྲང་བའི་དུས་སུ་ནི། ། གྲང་ངོ་ཞེས་ནི་བརྗོད་པ་ཡིན། ། ཉོན་མོངས་དྲྭ་བས་གཡོགས་པ་ན། ། སེམས་ཅན་ཞེས་ནི་བརྗོད་པ་ཡིན། ། དེ་ཉིད་ཉོན་མོངས་བྲལ་གྱུར་ན། ། སངས་རྒྱས་ཞེས་ནི་བརྗོད་པ་ཡིན། །
ཞེས་དང༌། དེར། ཇི་ལྟར་འོ་མ་དང་འདྲེས་ཆུ། ། སྣོད་གཅིག་ལ་ནི་གནས་པ་ལས། ། ངང་པས་འོ་མ་འཐུང་བྱེད་ཅིང༌། ། ཆུ་ནི་མ་ཡིན་དེ་བཞིན་ལྟར། ། དེ་བཞིན་ཉོན་མོངས་ཀྱི་གནས་ན། ། ཡེ་ཤེས་ལུས་འདི་གཅིག་ནས་ཀྱང༌། ། སྲིད་པའི་ས་བོན་འགགས་པར་འགྱུར། ། གང་ཕྱིར་སངས་རྒྱས་མྱ་ངན་འདས། །
གཙང་བ་རྟག་པ་དགེ་བ་ཞི། ། ཞེས་སངས་རྒྱས་དང་མྱང་འདས་ཀྱི་རྒྱུ་འབྲས་དགེ་བར་ཆེས་བཤད་ལ། ཁྱད་པར་སངས་རྒྱས་དགེ་བ་ཉིད་ཀྱིས་དེས་རྒྱུ་དགེ་བ་ཡིན་དགོས་པ་ནི། དེར། ཆུ་ཤིང་སྙིང་པོ་མེད་དོ་ཞེས། ། འཇིག་རྟེན་ན་ནི་དཔེར་བྱེད་ཀྱང༌། ། དེ་ཡི་འབྲས་བུ་སྙིང་པོ་ཉིད། ། མངར་པོ་ཟ་བར་བྱེད་པ་ལྟར། ། སྙིང་པོ་མེད་པའི་འཁོར་བ་ལས། ། ཉོན་མོངས་གཟེབ་དང་བྲལ་འགྱུར་ན། །
དེ་ཡི་འབྲས་བུ་སངས་རྒྱས་ཉིད། ། ལུས་ཅན་ཀུན་གྱི་བདུད་རྩིར་འགྱུར། ། ཇི་ལྟར་ས་བོན་ཐམས་ཅད་ལ། ། རྒྱུ་དང་འདྲ་བའི་འབྲས་བུ་འབྱུང༌། ། ས་བོན་མེད་པར་འབྲས་ཡོད་པར། ། ཤེས་ལྡན་གང་གིས་སྒྲུབ་པར་ནུས། ། ཞེས་འབྱུང་ལ། ཆོས་དབྱིངས་དགེ་བ་དེ་དེར་སྦྱང་བྱར་གསུངས་པས་ཚུལ་ཇི་ལྟར་སྦྱང་ན། དེ་ལ་བལྟ་བ་དང་སྒོམ་པ་དང་ཤེས་པ་དང་མྱོང་བར་བྱས་ནས་ཡང་ནས་ཡང་དུ་འདྲིས་པའི་ཚུལ་གྱིས་སྦྱང་བ་ལས་འོས་མེད་ཅིང༌། དེ་ལྟ་ན་ཆོས་དབྱིངས་དགེ་བ་ལྟ་སྒོམ་མྱོང་བྱར་གྲུབ་པས་བསྔོ་བྱར་ཡང་རུང་བ་ཉིད་ཀྱི་སྒོ་ནས་རྒྱུ་ཆོས་དབྱིངས་དགེ་བ་དེ་བསྔོ་སྦྱང་གི་ཚུལ་གྱིས་དག་འབྲས་སངས་རྒྱས་སུ་བྱེད་དེ།
དེར། ས་བོན་གྱུར་པ་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་སྦྱངས་པར་གྱུར་པ་ལས། ། སངས་རྒྱས་གོ་འཕང་ཐོབ་པར་གྱུར། ། ཞེས་འབྱུང་ལ། མདོ་སྔགས་དོན་གྱི་སྲོག་གཅིག་ཏུ་གཟེར་བཏབ་ནས་ཆོས་དབྱིངས་བསྔོ་རྒྱུའི་དགེ་བར་སྔགས་གཞུང་གི་སྒྲུབ་པའི་སྐབས་ཀྱི་ཆོས་དབྱིངས་དང་ཤེར་ཕྱིན་དོན་གཅིག་པས་འདི་སྐབས་ཀྱི་བསྔོ་བའང་དམིགས་མེད་ཀྱི་བསྔོ་བ་གཙོ་ཆེ་སྟེ། མཚན་འཛིན་ཐམས་ཅད་དང་བྲལ་བའི་རྫོགས་རིམ་ཟབ་གསལ་གྱི་ཆོས་དབྱིངས་སུ་གྱུར་པའི་དགེ་བ་རྫོགས་སངས་ཀྱི་རྒྱུར་བསྔོ་བ་ཉིད་ཀྱི་ཕྱིར་རོ། ། འདི་ལྟ་བུའི་ཆོས་དབྱིངས་ཀྱི་དགེ་བ་སྦྱང་དག་སྤེལ་སྲུང་བར་མ་བྱས་པས་འཁོར་བའི་འཁོར་ལོ་འདིར་གྱུར་སྟེ། ཇི་སྐད་དུ།
གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་རྟག་འཁོར་ལ། ། སེམས་ཅན་ཀུན་ལ་ངེས་གནས་པའི། ། ཆོས་ཀྱི་དབྱིངས་ལ་ཕྱག་འཚལ་ལོ། ། ཞེས་དང༌། འཕགས་པས་ཤེར་ཕྱིན་ལ་བསྟོད་པར། དེ་ཡི་སླད་དུ་དགེ་མ་ཁྱོད། ། སེམས་ཅན་ཀུན་གྱི་ཕྱི་མོ་ལགས། ། ཞེས་འབྱུང་བ་ཉིད་ཀྱིས་གྲུབ་ལ། མདོ་སྔགས་ཀྱི་ཆོས་ཀྱི་སྲོག་གནད་འདི་ལྟ་བུ་ཁོང་དུ་ཆུབ་ན།
དེང་སང་རླུང་ལྟར་གྲགས་པའི་ཙོང་ག་པ་ཆེན་པོའི་བཞེད་ཀྱི། ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ན། སྟོང་ཉིད་དོན་དམ་བདེན་པ་ཡིན་པར་མི་རིགས་ཏེ། རྣམ་མཁྱེན་ཀྱང་ཀུན་རྫོབ་བདེན་པ་ལས་དོན་དམ་བདེན་པར་མི་རུང་ན། ཕར་ཕྱིན་གཞན་དོན་དམ་བདེན་པར་ལྟ་ཅི་སྨོས་པའི་ཕྱིར་ཞེས་ལོང་བ་ཕྱོགས་གཅིག་པའི་མིག་རྒྱ་ཅན་དག་གིས་གཞུང་འཛུགས་པར་བྱེད་པའི་དཀའ་གནད་དུ་རློམ་ནས་རྩོད་པ་དང་རྩོད་སྤང་བྱེད་པ་ཐམས་ཅད་ཀྱི་དྭོགས་པའི་གཞིའང་རང་གྲོལ་དུ་འགྱུར་རོ། ། དྭོགས་པ་གསུམ་པའི་ལས་ནི། ཆོས་ཀྱི་དབྱིངས་དགེ་བར་འཁོར་ལོ་ཐ་མར་ཡང་ཅུང་ཟད་བཤད་ཅིང་ཁྱད་པར་རྡོ་རྗེ་ཐེག་པར་སངས་རྒྱས་ཀྱི་རྒྱུའི་བདེར་གཤེགས་སྙིང་པོ་ཤིན་ཏུ་ཕྲ་བའི་ལུས་སེམས་ལ་ཆོས་དབྱིངས་སུ་བཤད་པའི་སྐབས་ཡིན་ཏེ། རྒྱུ་རྒྱུད་ཀྱི་རླུང་སེམས་དབྱེར་མེད་ཀྱི་དགེ་བ་ལམ་རྒྱུད་ཀྱི་འོད་གསལ་བ་དོན་དམ་པའི་བདེན་པ་དང༌། སྒྱུ་ལུས་ཀུན་རྫོབ་པའི་བདེན་པ་ཕན་ཚུན་འབྲལ་མི་ཤེས་པའི་རིགས་ཁྱད་ཅན་ལ་ཆོས་ཀྱི་དབྱིངས་དང་དེའི་ཡེ་ཤེས་སུ་བརྗོད་ནས་འབྲས་རྒྱུད་དུ་སྐུ་ཐམས་ཅད་ཀྱི་ཁྱབ་བྱེད་དུ་བདེ་ཆེན་གྱི་སྐུ་དང༌། ཡེ་ཤེས་ཐམས་ཅད་ཀྱི་ཁྱབ་བྱེད་དུ་ཆོས་དབྱིངས་ཡེ་ཤེས་ཁོ་ནར་བརྗོད་པ་དེ་ཉིད་ཀྱི་ཕྱིར་རྒྱུད་གསུམ་གར་དགེ་བ་དམ་པའི་བདག་ཉིད་དུ་གྲུབ་ལ།
དོན་འདི་ལ་དགོངས་ནས་གཞི་རྒྱུད་ཟག་མེད་ཀྱི་རླུང་སེམས་དབྱེར་མེད་ཀྱི་དགེ་བ་ལམ་རྒྱུད་བདེན་གཉིས་དབྱེར་མེད་ཀྱི་རྫོགས་རིམ་གྱི་དགེ་བར་བསྒྱུར་ཞིང་བསྔོ་བའི་ཚུལ་འདི་འཕགས་པ་ཀླུས་རིམ་ལྔར། རྡོ་རྗེ་ལྟ་བུའི་ཏིང་འཛིན་ཡང༌། ། རྫོགས་པའི་རིམ་པ་འདི་ཉིད་དེ། ། སྒྱུ་མ་ལྟ་བུའི་ཏིང་འཛིན་དང༌། ། གཉིས་སུ་མེད་པར་དེ་བཤད་དེ། ། སྒྲ་གང་སྐྱེ་མེད་ལ་སོགས་པ། ། གཉིས་མེད་ཡེ་ཤེས་སྟོན་པ་རྣམས། ། དེར་ནི་གཞན་དག་མེད་པར་བཤད། ། ཐམས་ཅད་འདི་ཡི་བརྗོད་བྱ་སྟེ། ། གང་གཱའི་རླུང་གི་ཇི་སྙེད་ཀྱི། །
སངས་རྒྱས་རྣམས་ཀྱི་འདི་དག་ཉིད། ། ཡོད་མེད་ཕྱོགས་གཉིས་རྣམ་སྤང་པ། ། ཕྱག་རྒྱ་ཆེན་པོའི་བདག་ཉིད་འགྱུར། ། ཞེས་འབྱུང་ངོ༌། ། དེས་ན་འདིའི་རྒྱུ་རྒྱུད་ལ་ལམ་འབྲས་སོགས་ནས་ཀུན་གཞི་རྒྱུ་རྒྱུད་དང༌། རྗེ་ལོ་ཙཱ་བའི་གདམས་སྐོར་ནས་གཞི་དངོས་པོའི་གནས་ལུགས་ཞེས་ལྷན་སྐྱེས་ཀྱི་ལུས་སེམས་ཕྱག་རྒྱ་ཆེན་པོ་གཞིའི་རྒྱུད་ལ། ཆོས་དབྱིངས་སུ་འཇོག་པ་ཉིད་ཀྱི་ཕྱིར་ཆོས་དབྱིངས་དེ་དངོས་པོར་བཞག་ཀྱང་མི་འགལ་ཞིང་གཞི་ཕྱག་ཆེན་དུ་གྲུབ་པས་དགེ་བར་ཡང་གྲུབ་བོ། ། ཡང་ཆོས་དབྱིངས་ལུང་མ་བསྟན་དུ་འདོད་དོ། ། ཞེས་གྲགས་པའི་ཕྱོགས་ལའང་ཆོས་དབྱིངས་ཀྱི་ཚུལ་གཉིས་སུ་བྱས་ནས་ལུང་མ་བསྟན་དེར་འཇོག་པའི་དབུ་སེམས་ཀྱི་འདོད་པ་གཉིས་སུ་སྣང་སྟེ། དེ་ལ་སེམས་ཙམ་པ་ནི་དགེ་མི་དགེ་ལུང་མ་བསྟན་གསུམ་གྱི་དེ་བཞིན་ཉིད་འགྱུར་མེད་ཡོངས་གྲུབ་སྟོང་པ་ཉིད་གཞན་དབང་གི་དངོས་པོ་ལས་ཐ་མི་དད་པ་ཞིག་ལ།
ཆོས་དབྱིངས་སུ་བརྗོད་ནས་དེ་ལས་དགེ་མི་དགེ་ལུང་མ་བསྟན་གསུམ་གྱི་ཟླས་ཕྱེ་བའི་ལུང་མ་བསྟན་ཡིན་ཀྱང༌། དོན་དམ་པའི་དགེ་བ་ནི་མིན་ཏེ། ཀུན་ལས་བཏུས་པར་དོན་དམ་པའི་དགེ་བ་གང་ཞེ་ན་དེ་བཞིན་ཉིད་དོ་ཞེས་འབྱུང་ངོ༌། ། ཡང་དེ་བཞིན་ཉིད་དེ་སེམས་ཀྱི་རང་བཞིན་འོད་གསལ་གྱི་གསལ་ཆ་ལས་གཞན་མིན་པས་དེ་ཉིད་རང་མྱོང་གི་མངོན་སུམ་དུ་རྟོགས་པས་ཁྱད་པར་དུ་བྱས་པ་ན་ཕྱིན་ཅི་མ་ལོག་པའི་ཡོངས་གྲུབ་དང་གཉིས་མེད་ཀྱི་ཡེ་ཤེས་གཞི་གཅིག་ཏུ་གྲུབ་པས་དེ་དགེ་བ་ཡིན་པར་མ་ཟད་བསྔོ་རྒྱུའི་དགེ་བར་ཡང་དོན་གྱིས་སོང་སྟེ། དེ་ལྟ་བུ་དེ་མཐོང་སྒོམ་གྱི་མཉམ་གཞག་ཡེ་ཤེས་སུ་དམིགས་པར་གྲུབ་ལ། དེར་གྲུབ་པ་ན། དམིགས་བྱ་དང་དམིགས་བྱེད་སོ་སོ་རང་གི་རང་རིག་པའི་ཡེ་ཤེས་ཉིད་ལས་རྫས་ཐ་དད་པར་མ་གྲུབ་ལ་མཉམ་གཞག་ཡེ་ཤེས་ཆོས་སྐུའི་རྒྱུར་བསྔོ་བ་ལ་ནི་རྩོད་པ་འགར་ཡང་མེད་པའི་ཕྱིར། དབུ་མ་པས་ནི། ཀུན་རྫོབ་ཀྱི་ཆོས་ཇི་ལྟར་བརྟགས་པའི་བརྟགས་དོན་བཙལ་བས་མ་རྙེད་པའི་སྟོང་པ་ཉིད་ཙམ་ལ་དོན་དམ་བདེན་པ་དང་དེ་བཞིན་ཉིད་དང་ཆོས་ཀྱི་དབྱིངས་ཞེས་བཏགས་ལ་དེར་བཏགས་པའི་དེ་བཞིན་ཉིད་ཆོས་དབྱིངས་སུ་རྩལ་བཏོན་ཏེ་བཤད་པ་ཡིན་ཏེ། ཆོས་ཅན་ཀུན་རྫོབ་ཀྱི་སྤྲོས་མཚན་ཐམས་ཅད་དེར་མ་གྲུབ་པའི་ཆོས་དབྱིངས་སྟོང་པ་ཉིད་མེད་པར་དགག་པའི་ཆ་འཆད་པའི་དབང་དུ་བྱས་པ་ཉིད་ཀྱི་ཕྱིར།
ལུགས་དེར་ནི་ཆོས་དབྱིངས་དགེ་མི་དགེ་གང་དུའང་མ་གྲུབ་པ་མ་ཟད་དཔྱད་ན་ལུང་མ་བསྟན་དུའང་ཆེས་འགྲུབ་དཀའ་སྟེ། ལུང་མ་བསྟན་ཡང་དགེ་མི་དགེ་ལ་ལྟོས་ནས་འཇོག་དགོས་ན། ལྟོས་ཡུལ་དགེ་མི་དགེ་ཉིད་རང་གི་ངོ་བོས་གདོད་ནས་མ་གྲུབ་ན་ཆོས་དབྱིངས་དེར་ལྟོས་ལུང་མ་བསྟན་གྱི་ཆོས་སུའང་གྲུབ་ཐབས་དཀའ་བའི་ཕྱིར་རོ། ། དེས་ན་དེ་ལྟའི་ཆོས་དབྱིངས་དགེ་སྡིག་གང་དུའང་མ་གྲུབ་པ་ནི། སློབ་དཔོན་ཆེན་པོ་འཕགས་པ་ཀླུས། སྡིག་དང་བསོད་ནམས་བྱ་བ་འདས། ། ཟབ་མོ་བཀྲོལ་བའི་དོན་དང་ལྡན། ། མུ་སྟེགས་གཞན་དང་རང་ཉིད་ཀྱིའང༌། ། གནས་མིན་སྐྲག་པས་མ་མྱོང་བ། ། ཞེས་འབྱུང་ངོ༌། །
དེས་ན་ཆོས་དབྱིངས་ཞེས་མིང་མཐུན་པར་འབྱུང་ཡང་དོན་གྱི་སྐབས་ཐོབ་ཀྱི་འཇུག་པ་མི་གཅིག་པའི་མདོ་སྔགས་ཀྱི་དགོངས་པ་འགྲེལ་ཚུལ་མཐའ་ཡས་པར་འབྱུང་བའི་ཆོས་ཚུལ་ཁོང་དུ་མ་ཆུད་པ་དག་གིས་ཕྱོགས་གཅིག་ཏུ་ཐག་ཆོད་ཀྱི་ངེས་པ་འདྲེན་པར་བྱེད་པ་ནི་ལོག་ལྟ་བླ་ན་མེད་པ་རྒྱུད་ལ་ལྡན་པའི་འབྲས་རྟགས་ཡང་དག་ཏུ་ཤེས་པར་བྱའོ། །
དྭོགས་པ་བཞི་པའི་ལན་ནི། དེ་བཞིན་གཤེགས་སྙིང་སྔགས་སུ་རྒྱུ་ལྷན་ཅིག་སྐྱེས་པ་ལ་ཆོས་དབྱིངས་སུ་བྱས་པ་དེ་ལ་རྟག་པར་བཤད་པའི་དོན་ནི། ཆོས་དབྱིངས་དེ་གློ་བུར་གྱི་དྲི་མ་ཐམས་ཅད་དང་བྲལ་བ་ན་དེ་ཀུན་རྫོབ་འདུས་བྱས་ཆོས་ཅན་གྱི་ཆོས་ཐམས་ཅད་རང་སར་སྣང་བ་ལྟར་གྲུབ་བདེན་དུ་འདུས་མ་བྱས་པ་དང་དེ་ལྟར་རྟོགས་པའི་རྟོགས་པ་སྐྱེས་པ་ལ་དགོངས་ནས་ཆོས་དབྱིངས་རྟག་པར་བཏགས་པའི་སྐབས་ཡོད་དེ། རྒྱུད་བླར། ཡང་དག་མཐའ་ནི་འདུས་བྱས་ཀྱི། ། རྣམ་པ་ཐམས་ཅད་དབེན་པ་སྟེ། ། ཞེས་འབྱུང་བའི་ཕྱིར། ཡང་རྒྱུ་བདེར་གཤེགས་སྙིང་པོ་ཟག་མེད་ཀྱི་ཤེས་པ་ལས་ཟག་བཅས་ཀྱི་ཤེས་པར་མི་འགྱུར་བ་ལ་རྟག་པར་བཏགས་ནས་དེར་གསུངས་པའང་ཡོད་དེ། སེམས་ཀྱི་རང་བཞིན་འོད་གསལ་གང་ཡིན་པ། །
དེ་ནི་ནམ་མཁའ་བཞིན་དུ་འགྱུར་མེད་དེ། ། ཞེས་འབྱུང་བའི་ཕྱིར། ཡང་བདེ་གཤེགས་སྙིང་པོ་རང་བཞིན་རྣམ་དག་གི་སྟོང་ཉིད་ཀྱི་ཆར་ནི་འཁོར་འདས་ཀྱི་ཆོས་ཅན་གྱི་ཆོས་གང་ཡང་སྐྱེ་འགག་གནས་གསུམ་བྱེད་པ་ལ་གོ་འགེགས་བྱེད་ཀྱི་རང་བཞིན་དུ་མི་གནས་པས་སྟོང་པ་ཉིད་དེ་ལ། རྟག་པར་བཏགས་པའི་སྐབས་ཀྱང་ཡོད་དེ། དེ་བཞིན་གཤེགས་པའི་སྙིང་པོའི་མདོར། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་སྐྱེ་བའམ་འགག་པའམ་འཆི་བའམ་སྐྱེ་བ་མ་ལགས་སོ། ། དེ་ཅིའི་སླད་དུ་ཞེ་ན། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་འདུས་བྱས་ཀྱི་མཚན་ཉིད་ཀྱི་ཡུལ་ལས་འདས་པ་སྟེ། རྟག་བརྟན་ཞི་བ་གཡུང་དྲུང་ངོ༌། ། ཞེས་དང༌།
ལྷ་མོ་དཔལ་ཕྲེང་གི་མདོ་ལས། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་འདུས་བྱས་ཀྱི་མཚན་ཉིད་ཀྱི་ཡུལ་ལས་འདས་པ་ལགས་སོ། ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་རྟག་པ་བརྟན་པ་ཐེར་ཟུག་པའོ། ། ཞེས་འབྱུང་ལ། ཁྱད་པར་རྟག་བརྟན་ཐེར་ཟུག་གི་སྒྲ་འདི་གཞི་ལམ་འབྲས་གསུམ་གྱི་དེ་བཞིན་གཤེགས་སྙིང་འདི་ནི་དྲི་བཅས་ཀྱི་འདུས་བྱས་སུ་གྱུར་པའི་མི་རྟག་པའི་ཆ་གཏན་མིན་གྱི་རང་ངོ་དྲི་མས་འདུས་མ་བྱས་པར་རྟག་བརྟན་ཐེར་ཟུག་ཁོ་ནའོ་ཞེས་པར་ཡང་འཆད་ཀྱི་དངོས་འགྱུར་གྱི། དངོས་འགལ་གཅོད་པའི་རྟག་མི་རྟག་གི་ཟླས་ཕྱེ་བའི་རྟག་པ་དང་དངོས་མེད་དགག་པ་ལ་རྟག་པར་བཏགས་པའི་སེལ་ངོའི་རྟག་པ་ལྟ་བུར་ནི་མཐའ་གཅིག་ཏུ་བཟུང་བར་མི་བྱའོ་ཞེས་པ་ནི། ཁོ་བོའི་ཕ་རས་པ་ཆེན་པོའི་གསང་གཏམ་བླ་ན་མེད་པ་ཡིན་ཏེ། བོད་གང་དག་གློ་བར་ཆུད་པ་ནི་ཆེས་དཀའ་བར་སྣང་ངོ༌། ། འོ་ན་བདེར་གཤེགས་སྙིང་པོ་ཆོས་ཀྱི་དབྱིངས་སངས་རྒྱས་ཐམས་ཅད་སྐྱེད་བྱེད་དུ་བཤད་ཅིང༌། དེ་ཉིད་ཀྱིས་བསྐྱེད་པ་ན་བྱ་བྱེད་ལས་གསུམ་གྱི་བདག་ཉིད་ཅན་གྱི་མི་རྟག་པར་ཡང་གྲུབ་ལ།
དེ་ལྟ་ན་ཆོས་དབྱིངས་དངོས་པོ་འགྱུར་རོ་སྙམ་ན། ཡང་དག་པར་དཔྱད་པའམ་འཕགས་པའི་མཉམ་གཞག་ཡེ་ཤེས་ཀྱི་གཟིགས་ངོ་ན་ནི་དངོས་པོར་གྱུར་པ་ཅུང་ཟད་ཀྱང་བཞག་རྒྱུ་མ་བྱུང་ཡང་མ་དཔྱད་པའམ་འཕགས་པའི་རྗེས་ཐོབ་ན་འཁོར་འདས་ཀྱི་ཆོས་ཅན་དང་ཆོས་ཉིད་སྣ་ཚོགས་པ་དོན་བྱེད་པ་ལྟར་སྣང་བའི་ཚེ་ན། ཆོས་དབྱིངས་དེ་དངོས་པོར་བཏགས་པའི་ཆོས་ཙམ་ཞིག་ཏུ་ཁས་བླངས་ཀྱང་འགལ་བ་མེད་དེ། ཆོས་དབྱིངས་ཀྱང་རྟོག་བཏགས་ཙམ་ལས་རང་གི་ངོ་བོ་རྒྱུ་འབྲས་སུ་མ་གྲུབ་ཅིང་དེར་བཏགས་ངོ་ནས་ནི་དེ་རྒྱུ་འབྲས་ཀྱི་དངོས་པོའི་རྣམ་པར་བཞག་པ་སྔགས་ཀྱི་ཐེག་པར་རབ་ཏུ་བཤད་པའི་ཕྱིར། ཨིནྡྲ་བྷུ་ཏིས། ལྷན་ཅིག་སྐྱེས་པའི་དངོས་རྣམས་ཀྱི། ། རྒྱུ་དག་ཏུ་ནི་ཡོངས་སུ་བརྗོད། ། ཅེས་རྒྱུ་བདེར་གཤེགས་སྙིང་པོ་ཆོས་ཀྱི་དབྱིངས་ཀྱི་མིང་ཅན་ལ་དངོས་པོ་དང་རྒྱུའི་ཆ་ནས་བཤད་པ་དང༌། ཡང་རྒྱུད་ལས། རྒྱུ་བདེར་གཤེགས་སྙིང་པོ་ཆོས་ཀྱི་དབྱིངས་ཀྱི་མིང་ཅན་དེ་ལ་དགོངས་ནས།
དེ་ཉིད་སྲོག་ཆགས་རྣམས་ཀྱི་སྲོག ། དེ་ཉིད་མཆོག་ཏུ་མི་འགྱུར་བ། ། དེ་ཉིད་ཀུན་ལ་ཁྱབ་པ་པོ། ། ལུས་ཀུན་ལ་ནི་རྣམ་པར་གནས། ། ཞེས་སྲོག་དང་ཁྱབ་བྱེད་དུ་འཇུག་པ་པོར་གྱུར་པ་ཉིད་ཀྱིས་མི་རྟག་པར་གྲུབ་ལ། དེ་དངོས་མེད་ཆད་སྟོང་གི་རྟག་པ་འདུས་མ་བྱས་ཡིན་ན། དེ་སྲོག་དང་ཁྱབ་བྱེད་ལ་སོགས་པ་གང་དུའང་མི་རུང་ཞིང༌། དེ་དངོས་མེད་ཆད་སྟོང་གི་རྟག་པ་ཡིན་ན་གནས་སྐབས་སུ་ཡང་བླང་དོར་གྱི་འཇུག་ཡུལ་དུ་གྱུར་པའི་ཤེས་བྱར་ཡང་འགྲུབ་དཀའ་བ་རིགས་པར་སྨྲ་བ་དག་གི་ལུགས་ལ་ཨ་ཅང་ཡང་ཆེ་སྟེ། དཔལ་ལྡན་ས་སྐྱ་པཎྜི་ཏ་ལྟ་བུས་ཀྱང་ལན་རེ་གཟུ་བོས་གསུངས་པར་མཐོང་བའི་ཕྱིར། ཇི་སྐད་དུ།
དངོས་མེད་ངོ་བོ་ཡོད་མིན་པས། ། ངོ་བོ་མེད་པས་ཤེས་བྱ་མིན། ། དེས་ན་དངོས་པོ་གསལ་བ་ལ། ། དངོས་མེད་ཅེས་ནི་བཏགས་པར་ཟད། ། ཅེས་འབྱུང་ལ། སྤྱིར་ཤེས་བྱ་ལ་ཡོད་པ་མིན་པའི་དངོས་མེད་ཅིག་ལ་ནི་རྟག་མི་རྟག་གཅིག་ཐ་དད་གང་གི་འཇུག་པའང་ཡོད་པ་མིན་ཏེ། ཟབ་མོ་སྟོང་པ་ཉིད་ཀྱི་སྤྲོས་བྲལ་གྱི་རང་ལྡོག་དཔྱོད་པའི་སྐབས་བཞིན་ཡིན་ལ། འདིར་ཆོས་དབྱིངས་རྟེན་འབྱུང་ཉིད་སྟོང་ཉིད་དང་མི་འགལ་བའི་ཚུལ་ལ་བྱ་བྱེད་ལས་གསུམ་འཇོག་པའི་ཚེ་ན་ནི། ཤེས་བྱར་གྱུར་པའི་དངོས་པོའི་ཆ་ལ་རྟག་མི་རྟག་གཅིག་ཐ་དད་དང་རྒྱུ་འབྲས་ལ་སོགས་ཐ་སྙད་རིགས་པར་བརྗོད་པ་ཉིད་ཀྱི་ཕྱིར། འདིའི་གནད་ས་སྐྱ་པཎྜི་ཏ་པས་ཀྱང་དགོངས་པར་སྣང་སྟེ།
རིགས་གཏེར་རང་འགྲེལ་ལས། དེས་ན་རྟག་མི་རྟག་དང་གཅིག་ཐ་དད་ལ་སོགས་ཐམས་ཅད་དངོས་པོ་ལ་འཇུག་གི་དངོས་མེད་ལ་མི་འཇུག་པའང་ཡོད་ལ་རྣམ་རྟོག་འདིར་འགྱུར་ཏེ། སྒྲུབ་པ་དངོས་དང་འབྲེལ་བའི་ཕྱིར་རོ། ། ཞེས་ཁུངས་དང་བཅས་ཏེ་བཤད་གདའ་བ་རིགས་པ་དང་འབྲལ་བར་སྣང་ངོ་ཞེས་བསམས་པར་གྱུར་ཏོ། ། དེས་ན་སྔགས་ཀྱི་ཐེག་པར་རྒྱུ་བདེར་གཤེགས་སྙིང་པོ་ཆོས་དབྱིངས་ཀྱི་མིང་ཅན་གྱིས་རྒྱུ་འབྲས་ཀྱིས་ཆོས་བསྐྱེད་བྱ་སྐྱེད་བྱེད་དུ་འཐད་པའི་མི་རྟག་པར་གསུང་བར་མ་ཟད། མདོར་ཡང་ལང་གཤེགས་ལས། བདེར་གཤེགས་སྙིང་པོ་དེ་དགེ་མི་དགེ་གཉིས་ཀའི་རྒྱུར་གྱུར་དུ་གསུངས་ཏེ། ཇི་སྐད་དུ། བློ་གྲོས་ཆེན་པོ་དེ་བཞིན་གཤེགས་པའི་སྙིང་པོ་དགེ་བ་དང་མི་དགེ་བའི་རྒྱུར་གྱུར་པ་སྐྱེ་བ་དང་འགྲོ་བ་ཐམས་ཅད་བྱེད་པ་བདག་དང་བདག་གིས་སྤངས་པ་ནི་གར་མཁན་བཞིན་དུ་འགྲོ་བ་ཉམས་ང་བར་འཇུག་སྟེ། དེ་ཁོང་དུ་མ་ཆུད་པས་གསུམ་འདུས་པའི་རྐྱེན་གྱི་བྱ་བ་དང་ལྡན་པར་འཇུག་ན་རྒྱུ་ལ་མངོན་པར་ཆགས་ཤིང་ཞེན་པའི་མུ་སྟེགས་ཅན་རྣམས་ཀྱིས་ནི་ཁོང་དུ་མི་ཆུད་དོ། །
ཞེས་འབྱུང་བས། བདེར་གཤེགས་སྙིང་པོ་སྐྱེ་འགག་ཅན་དུའང་མདོར་བཤད་པ་ཆེས་མང་དུ་བྱུང་བས། མཁས་པ་དག ། མདོ་ལས་བདེར་གཤེགས་སྙིང་པོ་ནི། ། འདུས་མ་བྱས་སུ་བཤད་ཕྱིར་རོ། ། ཞེས་མདོར་བདེར་གཤེགས་སྙིང་པོ་འདུས་མ་བྱས་སུ་བཤད་པའི་ཁྱབ་པ་འཆའ་ན་ནི། མདོའི་གསུང་རབ་ལ་གཟིགས་རྒྱ་ཆེས་མི་ཆེའོ་ཞེས་གསལ་བར་མཛད་པ་ཡིན་ནོ། ། འདིར་འདི་ཤེས་པར་བྱ་སྟེ། འཁོར་བའི་གནས་བྱེད་པའི་རྣམ་ཤེས་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞི་དེ་ནི་ཀུན་གཞིའི་མིང་བཏགས་ཀྱང༌། དོན་ལ་ཀུན་གཞི་མ་ཡིན་ཏེ།
སངས་རྒྱས་ཀྱི་རྒྱུ་བྱེད་པ་མ་ཡིན་པའི་ཕྱིར་རོ། ། ཀུན་གཞིའི་སྒྲ་འཇུག་པའི་དོན་ལ་ཀུན་གཞིར་གྱུར་པ་ནི་བདེར་གཤེགས་སྙིང་པོ་ཉིད་ཡིན་ཏེ། དེ་ཉིད་སྟོབས་སུ་འཕེལ་བས་རྣམ་ཤེས་ཚོགས་བརྒྱད་གནས་གྱུར་ཏེ་མྱང་འདས་སུ་བྱེད་པ་དང༌། དེའི་སྟོབས་ཀྱིས་དེ་ཁྱད་པར་དུ་མ་གྱུར་ན་རྣམ་ཤེས་ཚོགས་བརྒྱད་གནས་མ་གྱུར་པས་འཁོར་བར་འཁོར་བར་བྱེད་པའི་ཕྱིར། དེས་ན་བདེ་གཤེགས་སྙིང་པོ་ཉིད་ལ་དེ་བཞིན་གཤེགས་པས་དགོངས་ཏེ་ཀུན་གཞིའི་སྒྲས་བསྟན་པའང་ཡོད་དེ། ཇི་སྐད་དུ། བློ་གྲོས་ཆེན་པོ་དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པའི་སྤྱོད་ཡུལ་དེ་ནི་ཉན་ཐོས་དང་རང་སངས་རྒྱས་དང་མུ་སྟེགས་ཅན་རྣམ་པར་དཔྱོད་པའི་ལྟ་བ་ཅན་རྣམས་ཀྱི་ཁོང་དུ་ཆུད་པར་དཀའོ། །

ཞེས་འབྱུང་ལ། ཡང་དེར། དེ་བཞིན་གཤེགས་པའི་སྙིང་པོ་ནི། ། རྣམ་ཤེས་བདུན་དང་ལྡན་པར་ཡང༌། ། འཛིན་པ་གཉིས་ཀྱི་རབ་འཇུག་སྟེ། ། ཡོངས་སུ་ཤེས་པས་ལྡོག་པར་འགྱུར། ། ཞེས་འབྱུང་ལ། དེའི་ཚེ་བདེར་གཤེགས་སྙིང་པོ་དང་ཀུན་གཞི་གཉིས་དོན་གཅིག་པར་བསྟན་པའང་སྔགས་ལུགས་ཀྱི་ཀུན་གཞི་རྒྱུ་རྒྱུད་ལ་དོན་གྱི་དགོངས་པ་ཡིན་གྱི། མདོ་ལུགས་སུ་གཙོ་བོར་གྲགས་པའི་ཀུན་གཞི་རྣམ་ཤེས་ཀྱི་ཆ་ལ་དགོངས་པ་མིན་ཏེ། ཡིན་ན་བདེར་གཤེགས་སྙིང་པོ་གློ་བུར་གྱི་དྲི་མ་ཉིད་དུ་ཐལ་བར་འགྱུར་རོ། ། འདི་ལ་དགོངས་ནས་བདེར་གཤེགས་སྙིང་པོ་དྲི་མ་དང་བཅས་པ་ན་འཁོར་བ་དང༌།
དྲི་མ་དང་བྲལ་བ་ན་མྱང་འདས་སུ་འགྱུར་བ་ཉིད་ཀྱི་ཕྱིར། དོ་ཧར། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བ་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་དང༌། གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་རྣམ་འཁོར་བ། ། སེམས་ཅན་ཀུན་ལ་ངེས་གནས་པའི། །
ཆོས་ཀྱི་དབྱིངས་ལ་ཕྱག་འཚལ་ལོ། ། ཞེས་པའི་སྐབས་ཀྱི་སེམས་ཉིད་གཅིག་པུ་དང་ཆོས་དབྱིངས་ནི་རྒྱུ་བདེ་གཤེགས་སྙིང་པོ་ལྷན་ཅིག་སྐྱེས་པའི་རིགས་འདི་ལ་སྙེགས་པ་ཡིན་ལ། དེ་ལས་གཞན་དེ་སྐབས་ཀྱི་ཆོས་དབྱིངས་དེ་ཆད་སྟོང་མེད་དགག་དང༌། སེམས་ཉིད་གཅིག་པུ་དེ་དྲུག་ཡིད་ཕྲོ་ཕྲོ་རྒྱུ་རྒྱུ་བ་འདི་ཙམ་ལ་ངོས་འཛིན་ནས་སངས་རྒྱས་ཀྱི་གསུང་རབ་ཀྱི་དགོངས་པ་ལོན་པར་བྱས་ནས་གྲུབ་མཐའ་འཆའ་ཞིང་ངེས་པ་འདྲེན་པ་ནི་བླུན་པོ་དག་རབ་ཏུ་ཡིད་ཚིམ་པའི་དགའ་བས་གླུ་ལེན་པར་བྱེད་ཀྱང༌། མཁས་པ་དག་གིས་མཐོང་ན་ངུད་མོ་མི་ཟད་པར་འདེབས་རིགས་པའི་གནས་སུ་མཐོང་སྟེ། སངས་རྒྱས་ཀྱི་གསུང་རབ་ཀྱི་སྲོག་གནད་བཅད་པ་ཉིད་དུ་གྲུབ་པའི་ཕྱིར་ཞེས་མཛངས་ཤིང་འཕྲུལ་བ་དག་ཟེར་བར་སྣང་ངོ༌། ། ཡང་དགོངས་གཅིག་རྙིང་མར། རྗེ་ཕག་གྲུས་དཀོན་བརྩེགས་ཀློག་པས་འཁོར་བའི་རྒྱ་མཚོ་ལུས་ཡིན་པར་དགོངས་ཏེ་ལས་སྣ་ཚོགས་པའི་བག་ཆགས་ཀྱང་ལུས་དེ་དང་མཚུངས་ལྡན་དུ་གནས་པ་ལ་སོགས་བྲིས་གདའ་བ་རྗེ་འབྲི་ཁུང་པའི་གསུང་རྒྱུན་མ་འཁྱོར་བའི་ཚིག་འཁྱལ་ཏེ། དོན་འདི་བརྗོད་པར་འདོད་སྣང་བའི་ཕྱིར་ཏེ། འཁོར་བ་ན་སེམས་ཅན་དག །
སེམས་ཅན་དུ་སྣང་བ་ནི་ལུས་དང་བཅས་པའི་བདག་ཉིད་ཅན་སྣང་ལ། གཟུགས་མེད་པར་ལུས་གཏན་མེད་དུ་འདོད་པའི་ཕྱོགས་ལ་ནི། སེམས་ཅན་དུ་གནས་ཀྱང་སེམས་ཅན་དུ་སྣང་བས་མ་ཁྱབ་ཞེས་བརྗོད་དགོས་ལ། སེམས་ཅན་དུ་སྣང་བ་ནི་ཇི་ལྟར་ཞེ་ན། དབུས་མཐའ་ལས། སེམས་ཅན་དུ་སྣང་བ་ནི་དབང་པོ་ལྔར་རང་དང་གཞན་གྱི་རྒྱུ་ལ་གང་ཡིན་པའོ། ། ཞེས་འབྱུང་ལ། དེ་ལྟར་སེམས་ཙམ་པ་དག་འཆད་པ་ན་འདི་སྐད་ཟེར་ཏེ། འོ་ན་རང་གི་ཀུན་གཞི་ལ་དབང་པོ་ལྔ་ཡང་སྣང་ལ་གཞན་གྱི་དབང་པོ་ལྔ་ཡང་སྣང་ན། ཀུན་གཞིའི་སྣང་བར་འདྲ་བ་ལས།
རང་གི་དབང་པོ་ལྔ་སྣང་དེས་བདག་རྐྱེན་བྱས་པའི་སྒོ་ནས་རང་ཤེས་པ་བསྐྱེད་ལ། རང་གི་ཀུན་གཞི་ལ་གཞན་གྱི་དབང་པོ་ལྔ་སྣང་བ་དེས་བདག་པོའི་རྐྱེན་བྱས་པའི་སྒོ་ནས་གཞན་གྱི་ཤེས་པ་མི་བསྐྱེད་པ་ཅི་ཞེ་ན། རང་གི་ཀུན་གཞི་ལ་དབང་པོ་ལྔ་སྣང་བ་དེ་ནི་ལས་ཀྱིས་ངོས་སུ་སྣང་བ་ཡིན་པས་དེས་བདག་པོའི་རྐྱེན་བྱས་པའི་སྒོ་ནས་རང་གི་ཤེས་པ་བསྐྱེད་པའི་བྱ་བ་བྱེད་ལ། རང་གི་ཀུན་གཞི་ལ་གཞན་གྱི་དབང་པོ་ལྔར་སྣང་བ་དེ་ནི་ལས་ཀྱི་གཟུགས་བརྙན་གྱི་ཚུལ་དུ་སྣང་བ་ཡིན་ཏེ། རང་གི་དབང་པོ་ལྔར་སྣང་བ་དེའི་གཟུགས་བརྙན་གྱི་ཚུལ་དུ་སྣང་བ་ཡིན་པས་དེས་བདག་པོའི་རྐྱེན་བྱས་པའི་ཚུལ་གྱིས་གཞན་གྱི་ཤེས་པ་བསྐྱེད་པའི་བྱ་བ་མི་བྱེད་དེ། དཔེར་ན་ནམ་མཁའི་དཀྱིལ་དུ་ཤར་བའི་ཟླ་བ་དེ་དངོས་སུ་ཡོད་པ་ཡིན་པས་དེས་མུན་པ་གསལ་བའི་བྱ་བ་བྱེད་ལ། ཆུའི་ནང་དུ་སྣང་བའི་ཟླ་བ་དེ་ནམ་མཁའི་ཟླ་བ་དེའི་གཟུགས་བརྙན་སྣང་བ་ཡིན་པས་དེས་མུན་པ་གསལ་བའི་བྱ་བ་བྱེད་མི་ནུས་པ་བཞིན་ཏེ། དེ་ནི་འཇིག་རྟེན་ལ་གྲགས་པའི་དཔེའོ། ། ཡང་བསྟན་བཅོས་ལ་གྲགས་པའི་དཔེ་ནི། རང་གི་ཀུན་གཞི་ལ་རང་གི་དབང་པོ་ལྔ་སྣང་བ་དེ་ལས་ཀྱིས་དངོས་སུ་སྣང་བ་ཡིན་པས།
དེའི་བདག་པོའི་རྐྱེན་བྱས་པའི་སྒོ་ནས་རང་གི་ཤེས་པ་བསྐྱེད་པའི་བྱ་བ་བྱེད་ལ། རང་གི་ཡིད་ཤེས་ལ་གཞན་གྱི་དབང་པོ་ལྔ་སྣང་བ་དེ་ནི་ཀུན་གཞི་ལ་སྣང་བ་དེའི་གཟུགས་བརྙན་སྣང་བ་ཡིན་པས་དེས་བདག་པོའི་རྐྱེན་བྱས་པའི་སྒོ་ནས། གཞན་གྱི་ཤེས་པ་མི་བསྐྱེད་པ་དང་འདྲའོ། ། ཡང་ན་ཀུན་གཞིའི་འཁོར་གྱི་ཀུན་འགྲོ་ལྔ་ལ་རང་གི་དབང་པོ་ལྔར་སྣང་བ་དེ་ནི་ཀུན་གཞི་ལ་སྣང་བ་དེའི་གཟུགས་བརྙན་སྣང་བ་ཡིན་པས། དེས་བདག་པོ་རྐྱེན་བྱས་པའི་སྒོ་ནས། རང་གི་ཤེས་པ་མི་སྐྱེ་བ་བཞིན་ནོ་ཞེས་འདོད་པ་ནི་ཞར་ལས་ཤེས་པར་བྱའོ། ། འདིར་འདི་ཤེས་པར་བྱ་དགོས་ཏེ། ལས་ཀྱི་བག་ཆགས་ལུས་ཀྱིས་འཛིན་པ་མདོ་དང་ཐེག་དམན་གྱི་སྡེ་སྣོད་སོགས་ནས་ཆེར་མི་གསལ་ཀྱང་ཟབ་མོའི་རྒྱུད་སྡེ་དག་ནས་དེ་ལྟར་མི་རུང་བར་ཡང་མ་བཤད་དོ། ། ཡང་དེར། གཟུགས་མེད་དང་བར་དོ་དང་རྨི་ལམ་དུ་ལུས་ཡོད་ཅེས་བྲིས་གདའ་བ་ལ་བརྗོད་ན།
མདོ་ལས་གཟུགས་མེད་པའི་གཞལ་མེད་ཁང་དང་གཟུགས་མེད་པའི་ལྷ་རྣམས་བཅོམ་ལྡན་འདས་ལ་ཆོས་མཉན་པ་དང་རིམ་འགྲོ་བྱ་བའི་ཕྱིར་འོང་བར་འགྱུར་རོ་ཞེས་འབྱུང་བ་ལ། ཁ་ཅིག་དེ་ཏིང་ངེ་འཛིན་གྱི་སྤྲུལ་པ་ལས་བྱུང་བ་ཡིན་གྱི་ལས་ཀྱི་འབྲས་བུའི་ལུས་ནི་མ་ཡིན་ནོ་ཞེས་དང་ཁ་ཅིག་ལས་འབྲས་ཀྱི་ལུས་ཤིན་ཏུ་ཕྲ་བའང་ཡོད་པ་མི་འགལ་སྟེ། གཟུགས་མེད་ཅེས་དམན་པ་ལ་དགག་སྒྲ་སྦྱར་བ་ཡིན་ཞེས་ལ་ལ་ཟེར་ལ་གསུང་རབ་སྤྱི་སྐད་ལ་གཟུགས་མེད་ན་ལུས་མེད་པར་གྲགས་ཀྱང་རྡོ་རྗེ་ཐེག་པ་བླ་ན་མེད་པར་ལུས་མེད་པའི་སེམས་མི་སྲིད་དེ། དེ་དག་ཕན་ཚུན་རྟེན་བརྟེན་པའི་བདག་ཉིད་ཀྱི་ཕྱིར། སངས་རྒྱས་དང་སེམས་ཅན་ཐམས་ཅད་ལ་དག་པ་དང་མ་དག་པ་དང་རགས་པ་དང་ཕྲ་བའི་ཁྱད་པར་མ་གཏོགས་ལུས་སྤངས་པའི་སེམས་ཅན་ཡན་གར་དུ་གནས་པར་ནི་མི་འདོད་དོ། ། དེ་ལྟར་ནའང་གཞན་དག་གིས་ཚུལ་འདི་ལ་རྣམ་པར་དཔྱད་པར་བྱ་བའི་རྣམ་གྲངས་གཞན་ཡང་མཐོང་སྟེ། བོད་ཁ་ཅིག་དུས་ཀྱི་འཁོར་ལོ་ནས་གཟུགས་མེད་ན་ལུས་ཡོད་དེ། ཁམས་འཕོ་བ་ཡོད་པའི་ཕྱིར། ཞེས་ཟེར་ཞིང་དེའི་ཤེས་བྱེད་དུ་འགྲེལ་ཆེན་གྱི་ལུང་འདི་འདྲེན་པར་བྱེད་དེ། དེ་ལྟར་བརྗོད་པའི་རིམ་པས་འབྱུང་བ་ལྔའི་བདག་ཉིད་རོ་དྲུག་གི་ཁ་ཟས་ཅན་གྱི་ལུས་ལ་འཕོ་བའི་དུས་སུ་ལས་ལས་སྐྱེས་པའི་ས་བོན་འབྱུང་བ་ལྔའི་བདག་ཉིད་ཅན་འབྱུང་སྟེ།
རོ་དྲུག་གི་ཁ་ཟས་ཅན་རྣམས་ཀྱི་སེམས་ཀྱི་བག་ཆགས་ཀྱང་འབྱུང་བ་ལྔའི་བདག་ཉིད་ཅན་དུ་འགྱུར་རོ། ། ལྷ་རྣམས་ཀྱི་ལུས་ནི་རོ་དྲུག་གི་ཁ་ཟས་ཅན་དང་འབྱུང་བ་ལྔའི་བདག་ཉིད་ཅན་དུ་མི་འགྱུར་ཏེ། རོ་དྲུག་གི་ཁ་ཟས་མེད་པའི་ཕྱིར། ཟླ་བ་དང་ཉི་མ་ལ་སོགས་འདོད་པ་ན་སྤྱོད་པ་དྲུག་པོ་དེ་རྣམས་ཀྱི་ལུས་ནི་ཆུ་དང་མེ་དང་རླུང་དང་ནམ་མཁའ་ཚོགས་པའི་བདག་ཉིད་ཅན་རོ་དང་གཟུགས་དང་རེག་བྱ་དང་སྒྲ་སྟེ་ཡོན་ཏན་བཞིའི་བདག་ཉིད་ཅན་ནོ། ། ས་དང་དྲིའི་ཡོན་ཏན་དང་བྲལ་བ་སྟེ་ཡང་བ་ཉིད་ཀྱི་ཕྱིར་རོ། ། འཕོ་བའི་དུས་སུ་ཁུ་བ་ཡང་དེའི་རང་བཞིན་གྱི་བདག་ཉིད་དེ། སེམས་ཀྱི་བག་ཆགས་ཀྱང་དེའི་བདག་ཉིད་ཅན་ནོ། ། གཟུགས་ཀྱི་རིས་རྣམས་ཀྱི་ལུས་ནི་མེ་དང་རླུང་དང་དྲི་དང་རོའི་རྡུལ་ཕྲ་རབ་འཚོགས་པའི་བདག་ཉིད་ཅན་གཟུགས་དང་རེག་བྱ་དང་སྒྲའི་ཡོན་ཏན་གསུམ་གྱི་བདག་ཉིད། ས་དང་ཆུ་དང་དྲི་དང་རོའི་ཡོན་ཏན་དང་བྲལ་བ་སྟེ། འཕོ་བའི་དུས་སུ་བཅུ་དྲུག་པོ་རྣམས་ཀྱི་ཁུ་བ་ཡང་ཡོན་ཏན་གསུམ་གྱི་བདག་ཉིད་ཅན་དང༌།
སེམས་ཀྱི་བག་ཆགས་ཀྱང་དེའི་བདག་ཉིད་ཅན་ནོ། ། གཟུགས་མེད་པའི་རིགས་རྣམས་ཀྱི་ལུས་ནི་སྟོང་པའི་ཁམས་ཀྱི་བདག་ཉིད་ཅན་གྱི་སེམས་ཀྱི་བག་ཆགས་ཙམ་སྟེ་སྒྲའི་ཡོན་ཏན་གྱི་བདག་ཉིད་ཅན་ནོ། ། ཁུ་བ་ཡང་ས་དང་ཆུ་དང་མེ་དང་རླུང་དང་རོ་དང་གཟུགས་དང་རེག་བྱའི་ཡོན་ཏན་ཀྱང་སྤངས་པའོ། ། ཞེས་འདོན་པར་བྱེད་པ་ལ། ཀུན་མཁྱེན་བུས་གཟུགས་མེད་པའི་རིགས་རྣམས་ཀྱི་ལུས་ནི་སྟོང་པའི་ཁམས་ཀྱི་བདག་ཉིད་ཅན་སེམས་ཀྱི་བག་ཆགས་ཙམ་སྟེ་ཞེས་ཙམ་སྨོས་པ་ནི་འབྱུང་བ་བཞི་དང་དེའི་ཡོན་ཏན་མེད་པར་བསྟན་པའི་དོན་ཏེ། དེས་ན་གཟུགས་མེད་ན་ཁུ་བ་འཕོ་བ་ཡོད་པའི་ཕྱིར་རྡུལ་ཕྲ་རབ་འདུས་པའི་ལུས་ཡོད་ཅེས་པ་ནི་ནོར་བར་ཤེས་པར་བྱའོ། ། དེར་ས་ཆུ་མེ་རླུང་གི་ཡོན་ཏན་ལ་འདོད་ཆགས་དང་བྲལ། ནམ་མཁའ་ལ་འདོད་ཆགས་དང་མ་བྲལ་བས་ནམ་མཁའ་ལ་ཆགས་པའི་བག་ཆགས་ལ་སྒྲའི་ཡོན་ཏན་གྱི་བདག་ཉིད་ཡིན་གྱི་གཟུགས་མེད་ན་སྒྲ་རང་མཚན་པ་ཡོད་པ་མ་ཡིན་ནོ། ། ཞེས་འཆད་པར་ཡང་སྣང་ལ། ཁ་ཅིག །
ནམ་མཁའ་ནི་དོན་ལ་འབྱུང་བ་མ་ཡིན་ལ། སྒྲ་ནམ་མཁའི་ཡོན་ཏན་དུ་གསུངས་པ་ནི་མུ་སྟེགས་ཀྱི་གདུལ་བྱ་དག་ཁ་དྲང་བའི་ཆེད་ཡིན་ལ། སྒྲ་ཡི་ཡོན་ཏན་ཁུ་བ་འཕོ་བ་ཞིག་སྲིད་ན། སྒྲ་ནི་འབྱུང་འགྱུར་ཡིན་པས། བརྟེན་པ་འབྱུང་གྱུར་གྱི་ཁུ་བ་ཡོད་ན་དེའི་རྟེན་འབྱུང་བའི་བདག་ཉིད་ཀྱི་ཁུ་བ་ཡོད་པ། འབྱུང་བ་ནི་གཟུགས་ཉིད་ཀྱི་སྒྲ་བཤད་དོན་མཐུན་འཇུག་པའི་གཞི་ཡིན་པས་གཟུགས་མེད་དུ་གྲགས་པ་དེར་ཡང་གཟུགས་ཡོད་པར་དོན་གྱིས་གྲུབ་བོ་ཞེས་ཟེར་རོ། ། བར་སྲིད་ལ་ལུས་ཡོད་པ་ནི་ཐུན་མོང་བའི་ཐེག་པར་ཡང་བཤད་དེ། བར་སྲིད་དེ་གང་དུ་སྐྱེ་འགྱུར་གྱི་སྔུན་དུས་ཀྱི་སྲིད་པར་འབྱུང་བའི་ཤ་ཚུགས་ཅན་དབང་པོ་ཀུན་དང་ལྡན་པར་བཤད་དེ། ཇི་སྐད་དུ། དེ་ནི་འཕེན་པ་གཅིག་པའི་ཕྱིར། །
སྔུན་དུས་སྲིད་འབྱུང་ཤ་ཚུགས་ཅན། ། དེ་ནི་འཆི་བའི་སྔོན་རོལ་སྟེ། ། སྐྱེ་བའི་སྐད་ཅིག་ཕན་ཆད་དོ། ། ཞེས་འབྱུང་བས་ཐེག་པ་ཐུན་མོང་བའི་མངོན་པར་གཟུགས་མེད་ལ་གཟུགས་མེད་པས་དེར་སྐྱེ་བ་ལ་བར་སྲིད་མེད་པར་འཇོག ། རྨི་ལམ་གྱི་གནས་སྐབས་ན་ནི་རྨི་ལམ་གྱི་ལུས་ཞེས་རྨི་ལམ་རྨི་བ་ཉིད་ཀྱི་ཤེས་པའི་ལུས་གསར་པ་ཞིག་ལེན་མི་དགོས་ཀྱི་རྨི་ལམ་རྨི་བཞིན་པའི་ཤེས་པ་ཉིད་སྔར་གང་ལ་བརྟེན་པའི་ད་ལྟ་བའི་ལུས་རྒྱུན་ཉིད་ལ་བརྟེན་པར་གསུང་རབ་ཐམས་ཅད་དུ་གྲགས་མོད། འོན་ཀྱང་སྔགས་གཞུང་ཁ་ཅིག་ཏུ། རྨི་ལམ་གྱི་ལུས་ནི། ལུས་ཀྱི་རྩ་ཁམས་ཁྱད་པར་བ་དེ་འདྲའི་ནང་དུ་རླུང་སེམས་བསྡུས་སྟོབས་ཀྱིས་ལུས་གསར་པ་སྐྱེ་བ་དང་རྨི་ལམ་སངས་པ་ན་ལུས་དེ་ཡལ་བར་འགྱུར་རོ་ཞེས་བཤད་པའང་སྣང་ངོ༌།། །། ༈ ༄༅། རྡོ་རྗེའི་གསུང༌། རྟེན་འབྲེལ་བཅུ་གཉིས་མ་རིག་པས་གཡོས་ཞེས་བྱ་བ་འདི་དག་པར་བཏོན་ན།
ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་བྱེད་ཀྱི་སྒྲིབ་པ་ཐམས་ཅད་ཤེས་བྱའི་གནས་ཚུལ་དང་མི་མཐུན་པའི་རིག་པ་ཡེ་ཤེས་ཀྱི་འགལ་ཟླ་མི་མཐུན་ཕྱོགས་མ་རིག་པ་ཉིད་དུ་ངེས་བྱ་བ་འདི་བཞུགས་ཞེས་བཏོན་ན་དག་པར་འགྱུར་རོ། ། དེ་ཡང་དམ་པའི་ཆོས་ཀྱི་ཚུལ་གསང་མང་དུ་མ་ཐོས་པ་ཁ་ཅིག ། མ་རིག་པ་ཡིན་ན་རྟེན་འབྲེལ་ཡན་ལག་བཅུ་གཉིས་ཀྱི་དང་པོར་གྱུར་པའི་འཁོར་རྩའི་མ་རིག་པ་ཡིན་པས་ཁྱབ་ལ། དེ་ཡང་སྤངས་པ་ན། མ་རིག་པ་ཐམས་ཅད་སྤངས་པས་ཁྱབ་བོ་ཞེས་སྙམ་པ་ཡོད་པ་ལ་དགོངས་ཏེ། ཞལ་སྔ་ནས། མ་རིག་པ་ནི་འཁོར་བ་པའི་སེམས་ཅན་གྱི་རྒྱུད་ལ་ཡོད་པ་མ་ཟད། སེམས་ཅན་ཆེན་པོ་ཉན་རང་དགྲ་བཅོམ་པ་དང་དབང་ཐོབ་པའི་བྱང་འཕགས་ཀྱི་རྒྱུད་ལའང་ཡོད་པ་ཉིད་དུ་གྲུབ་སྟེ། ཇི་སྐད་དུ། སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། །
དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། ། རྐྱེན་རྣམས་འཚོགས་ན་སྡུག་བསྔལ་འཁྲུལ་འཁོར་རབ་ཏུ་འབྱུང༌། ། མ་རིག་འཁྲུལ་འཁོར་འདི་ལ་ཟད་མེད་འཕེལ་བ་ སེམས་ཅན་གྱི་ཁམས་ཟད་པ་དང་འཕེལ་བ་མེད་ན་སེམས་ཅན་ཐམས་ཅད་འཚང་རྒྱ་བ་བུད་དོ་ཞེས་དྭོགས་ན། མ་རིག་པའི་འཁྲུལ་འཁོར་དང༌། དེ་ལྡན་གྱི་སེམས་ཅན་ཆོས་ཅན། ཟད་མེད་འཕེལ་བ་མེད་དེ། ཁྱོད་རང་བཞིན་གྱི་སྟོང་པ་ཉིད་ཡིན་པའི་ཕྱིར། ཞེས་བརྗོད་ན་ཆོས་ཅན་དེའི་དོན་དམ་བདེན་པའི་གནས་ལུགས་ཕྱིན་ཅི་མ་ལོག་པ་ཉིད་དུ་བརྗོད་པ་ཡིན་ལ། ཡང་མ་རིག་པའི་འཁྲུལ་འཁོར་དང་དེ་ལྡན་གྱི་སེམས་ཅན་ཆོས་ཅན། ཟད་མེད་འཕེལ་བ་མེད་དེ།
ལྟོས་ནས་འབྱུང་བའི་ཆོས་ཡིན་པའི་ཕྱིར། ཞེས་བརྗོད་ན་ཆོས་ཅན་དེའི་ཀུན་རྫོབ་བདེན་པའི་གནས་ལུགས་ཕྱིན་ཅི་མ་ལོག་པ་ཉིད་དུ་བརྗོད་པ་ཡིན་ལ། འོ་ན་བདེན་པ་གཉིས་ལ་གནས་ལུགས་ཚ་རེག་གྲང་རེག་ལྟ་བུའི་འགལ་བ་ཞིག་ཡོད་དམ་ཞེ་ན། མ་ཡིན་ཏེ། མ་རིག་པའི་འཁྲུལ་འཁོར་དེ་དང་དེ་ལྡན་གྱི་སེམས་ཅན་དེ་ཆོས་ཅན། རང་བཞིན་སྟོང་པ་ཉིད་ཡིན་ཏེ། རྟེན་ཅིང་འབྲེལ་པ་འབྱུང་བའི་ཆོས་ཡིན་པའི་ཕྱིར། ཞེས་དང༌། ཡང་ཆོས་ཅན་སྔར་བཞིན་རྟེན་ཅིང་འབྲེལ་པ་འབྱུང་བའི་ཆོས་ཡིན་ཏེ། རང་བཞིན་སྟོང་པ་ཉིད་ཡིན་པའི་ཕྱིར་བརྗོད་ན།
རང་བཞིན་གྱི་གཏན་ཚིགས་འཐད་ལྡན་གྱི་གཉིས་ཀ་ཡང་དག་པར་སྒྲུབ་ནུས་པ་ཡིན་ནོ། ། འོ་ན་འསྒྲུབ་བྱ་སྒྲུབ་བྱེད་དེ་དག་ཕན་ཚུན་བསྒྲུབ་བྱ་སྒྲུབ་བྱེད་སོང་བས་རྟོག་པ་ཕན་ཚུན་བརྟེན་པས་རྟགས་ཡང་དག་ཏུ་མི་འགྲོའོ་ཞེ་ན། མ་ཡིན་ཏེ། གཏན་ཚིགས་ཀྱང་རྒོལ་བ་ལ་ལྟོས་པ་ཉིད་ཀྱི་ཕྱིར། གང་ཟག་ལ་ལ་མ་རིག་པའི་འཁྲུལ་འཁོར་སོགས་རྟེན་འབྲེལ་དུ་སྒྲུབ་ཅིང༌། རྟེན་འབྲེལ་ལ་རང་བཞིན་སྟོང་པ་ཉིད་ཀྱང་མ་རིག་པའི་འཁྲུལ་འཁོར་སོགས་ལ་རང་བཞིན་སྟོང་ཉིད་མ་གྲུབ་པ་ཡོད་ལ། དེ་འདྲའི་ངོར་གཏན་ཚིགས་དེས་དེ་རང་བཞིན་སྟོང་ཉིད་དུ་གྲུབ་ལ་ཡང་རང་བཞིན་སྟོང་ཉིད་ཀྱི་གཏན་ཚིགས་ཀྱི་མ་རིག་འཁྲུལ་འཁོར་སོགས་རྟེན་འབྲེལ་དུ་སྒྲུབ་པ་ལའང་དེ་ལྟར་སྦྱར་བས་ནོངས་པ་མེད་དོ། ། དེས་ན་ཟབ་གསང་གི་གནད་འདི་རྟོགས་ན་ཆོས་ཐམས་ཅད་ལ་ཡང་གཞིག་པས་རྒྱུ་མཚན་ཅི་ཡང་ཡོད་པར་མ་གོ་སྟེ། སྒྱུ་མ་དང་རྨི་ལམ་ལྟ་བུ་ཁོ་ནར་བས་པ་ཉིད་ཀྱི་ཕྱིར། ཁོ་བོའི་མགུར་མར།
རྒྱུ་མཚན་མེད་པའི་རྒྱུ་རྐྱེན་ལས། ། རྒྱུ་མཚན་བཏགས་པའི་རྒྱུ་འབྲས་ཀྱི། ། སྐྱེ་འགག་བྱས་པའི་སྐྱེ་འགག་ལ། ། རྒྱུ་མཚན་རང་བདེན་ཡོད་པ་ལྟར། ། དངོས་འཛིན་ཅན་ལ་སྣང་ཞིང་འཛིན། ། སྣང་དང་འཛིན་པ་དེ་བྲལ་ན། ། དངོས་པོར་སྣང་དང་དེར་འཛིན་པའི། ། རྒྱུ་མཚན་མེད་པའི་རྒྱུ་མཚན་ཀུན། ། གཉིད་སད་རྨི་ལམ་ཇི་བཞིན་དུ། ། དམིགས་མེད་མཁའ་དང་གལ་ཏེ་ན། །
སྒྱུ་མའི་གྲོང་ཁྱེར་ལྟར་གཟིགས་པའི། ། སངས་རྒྱས་མཉན་པ་གྲུབ་ཆེན་དེར། ། དངོས་པོ་ཀུན་གྱིས་ཕྱག་འཚལ་ལོ། ། ཞེས་བརྗོད་པ་ལྟར། ཆོས་ཐམས་ཅད་བདེན་པ་གཉིས་ཀར་བདེན་མེད་ཀྱི་གནད་ཀ་ཟབ་མོ་འདི་གོ་ན། སེམས་ཅན་གྱི་ཁམས་ཟད་པ་དང་འཕེལ་བ་མེད་ན་སེམས་ཅན་ཐམས་ཅད་འཚང་རྒྱ་བ་བུད་པའི་འགལ་འདུའི་སྒྲོག་ཆེན་པོའང་རང་གྲོལ་དུ་འགྱུར་རམ་སྙམ་ཞིང་འདི་ལྟ་བུའི་རྟོག་པ་བསྐྱེད་པའི་རྗེ་བཙུན་རས་པ་ཆེན་པོ་དེས་བྱིན་གྱིས་རློབས་ཤིག ། མཆན། མེད། ། ཅེས་འབྱུང་བའི་ཕྱིར། ཐར་པ་དང་ཐམས་ཅད་མཁྱེན་པའི་གོ་འཕང་ལ་མ་རེག་པའི་སེམས་ཅན་དུ་གྱུར་པ་དེ་དག་ཐམས་ཅད་ནི་མ་རིག་པའི་སེམས་དང་སེམས་ལས་བྱུང་བའི་དབང་གིས་དེར་གྱུར་པ་ཡིན་ཏེ།
དེའང་ཉོན་མོངས་པ་ཅན་གྱི་མ་རིག་པ་གང་ཟག་གི་བདག་ལྟ་དང་མཚུངས་པར་ལྡན་པ་དག་རྒྱུད་ལ་དཀྲིས་པས་ནི་འཁོར་བའི་རྒྱ་མཚོ་ཆེན་པོ་འདི་འགྲུབ་པར་བྱེད་ལ། ཉོན་མོངས་པ་ཅན་མིན་པའི་མ་རིག་པའི་ཆོས་ཀྱི་བདག་དང་མཚུངས་པར་ལྡན་པ་དང་ལྡན་པ་མ་ཡིན་པ་གང་ཅིའང་རུང་བ་དག་རྒྱུད་ལ་དཀྲིས་པས་ནི་སྲིད་པ་ལས་འདས་ཀྱང་ཐམས་ཅད་མཁྱེན་པའི་ས་ལས་རིང་བའི་ཞི་བ་ཕྱོགས་ཅིག་ཏུ་གོལ་བར་འགྱུར་བས། དེ་ལ་དགོངས་སྟེ། ལང་གཤེགས་ལས། ཉོན་མོངས་པའི་སྒྲིབ་པ་ནི་གང་ཟག་གི་བདག་ཏུ་འཛིན་པའི་རྩ་བ་ཅན་ཡིན་ལ་ཤེས་བྱའི་སྒྲིབ་པ་ནི་ཆོས་ཀྱི་བདག་ཏུ་འཛིན་པའི་རྩ་བ་ཅན་ཡིན་ནོ་ཞེས་འབྱུང་ལ། དེའང་འཁོར་བར་འཆིང་བྱེད་ཀྱི་ཉོན་མོངས་པ་དང་དེའི་སྒྲིབ་པ་ནི་གང་ཟག་ལ་བདག་ཏུ་བདེན་པར་འཛིན་པའི་ས་བོན་སྤང་བར་མ་བྱས་པ་དེ་སྲིད་ཀྱི་རྒྱུད་ལ་ཡོད་ཅིང༌། དེའི་ས་བོན་སྤང་བ་ན་སྤྱིར་ཉོན་སྒྲིབ་ཙམ་སྤང་བར་བྱས་པའི་ཁྱབ་པ་ནི་ཁས་ལེན་པར་བྱ་བ་ཡང་མ་ཡིན་ལ། ཤེས་བྱའི་སྒྲིབ་པའང་ཇི་སྲིད་ཆོས་ཀྱི་བདག་དང་ཆོས་སུ་འཛིན་པ་ལ་བརྟེན་ནས་བྱུང་བ་ཤས་ཆེ་ཞིང༌། ཤེས་པར་བྱ་བའི་ཆོས་ཐམས་ཅད་ལ་རྨོངས་པ་དང་བྲལ་བ་ན་ཤེས་སྒྲིབ་ཡོངས་སུ་རྫོགས་པ་སྤོང་བར་སྟོན་གྱི། ཆོས་ཀྱི་བདག་འཛིན་སྤངས་པ་ན་ཤེས་སྒྲིབ་མཐའ་དག་སྤོང་བར་ཡང་འཇོག་པ་མ་ཡིན་ནོ། །
འོ་ན་ཉོན་སྒྲིབ་ཡིན་ན་འཁོར་བར་འཆིང་བྱེད་ཀྱི་ཉོན་མོངས་པ་ཅན་གྱི་མ་རིག་པ་ཡིན་པས་ཁྱབ་བམ་ཞེ་ན། འཁོར་བར་འཆིང་བྱེད་ཀྱི་ཉོན་མོངས་པ་ཅན་གྱི་མ་རིག་པ་ནི་བདེན་བཞི་ལ་ལོག་པར་ཞུགས་པའི་བདག་ལྟ་དང་མཚུངས་ལྡན་གྱི་སྲིད་རྩའི་མ་རིག་པ་ཡིན་ཏེ། འཕགས་པ་བསམ་གཏན་གྱི་དཔེ་འཁྱུད་པའི་མདོ་ལས། དེ་ནས་བཅོམ་ལྡན་འདས་ཀྱིས་འཇམ་དཔལ་བཞོན་ནུ་གྱུར་པ་ལ་འདི་སྐད་ཅེས་བཀའ་སྩལ་ཏོ། ། འཇམ་དཔལ་འཕགས་པའི་བདེན་པ་རྣམས་ཡང་དག་པ་ཇི་ལྟ་བ་བཞིན་མ་མཐོང་བས། སེམས་ཅན་ཕྱིན་ཅི་ལོག་བཞིས་སེམས་ཕྱིན་ཅི་ལོག་ཏུ་གྱུར་པ་རྣམས་འཁོར་བར་ཡང་དག་པ་མ་ཡིན་པ་འདི་ལས་འདའ་བར་མི་འགྱུར་རོ། ། ཞེས་འབྱུང་བའི་ཕྱིར་རོ། ། སེམས་ཅན་དག་འཁོར་བ་ན་འཁོར་བའི་རྩ་བར་གྱུར་པའི་ལས་དང་ཉོན་མོངས་པ་ཅེས་པའི་ཉོན་མོངས་སུ་གྱུར་པའི་བདག་ལྟ་དང་འཁོར་བར་སྐྱེ་བ་ལེན་པའི་སྲེད་ལེན་གྱི་ཆགས་སོགས་དང་མཚུངས་ལྡན་དུ་གྱུར་པའི་འདྲེས་པའི་མ་རིག་པ་དང་མ་འདྲེས་པའི་མ་རིག་པའི་མ་རིག་པ་དག་ཡིན་ལ། ཉོན་སྒྲིབ་ཡིན་ན་དེ་ལྟ་བུའི་ཉོན་མོངས་ཅན་གྱི་ཆགས་སོགས་དང་མ་རིག་པ་ཡིན་པས་མ་ཁྱབ་པ་ཉིད་ཀྱི་ཕྱིར་ཏེ། དམན་ལམ་སྔོན་དུ་མ་སོང་བའི་རྒྱུད་ཀྱི་ས་དང་པོ་པ་ཡན་གྱི་རྒྱུད་ཀྱི་ཉོན་ཡིད་དང་དེའི་འཁོར་དུ་འབྱུང་བའི་ཉོན་མོངས་པ་ལྟ་བུ་ཉོན་སྒྲིབ་ཡང་ཡིན་འཁོར་བར་འཆིང་བྱེད་ཀྱི་རྩར་གྱུར་གྱི་མ་རིག་པ་སོགས་ཀྱི་ཉོན་མོངས་ཡང་མ་ཡིན་ལ།
དེར་མ་ཟད་ཐེག་ཆེན་སྒོམ་པའི་ལམ་གྱིས་བསྡུས་པའི་ཉོན་མོངས་པ་སྒོམ་སྤངས་ཉོན་མོངས་སུའང་གྲགས་ཤིང༌། ལ་ལ་དག་ཉོན་སྒྲིབ་ཀྱི་བག་ཉལ་དུའང་བརྗོད་པ་དེ་ཉོན་མོངས་པ་ཅན་གྱི་མ་རིག་པ་མངོན་གྱུར་དང་ས་བོན་གང་ཡང་མིན་པའི་ཕྱིར་ཏེ། དེས་ཡང་སྲིད་འགྲུབ་བྱེད་མ་ཡིན་པའི་ཕྱིར། འོ་ན་སྒོམ་སྤང་ཉོན་སྒྲིབ་ཉོན་མོངས་བག་ཉལ་དེ་གང་དུ་སྤོང་ཞེ་ན། སྒོམ་ལམ་རྩེ་སྦྱོར་གྱི་སྐབས་སུ་སྒོམ་སྤང་ཤེས་སྒྲིབ་དང༌། དེས་བསྐྱེད་པར་བྱེད་པའི་བག་ཉལ་ཉོན་སྒྲིབ་གཉིས་ཀ་མཐོང་སྤང་སྤོང་ཚུལ་དང་འདྲ་བར་བཤད་དེ། དོན་གསལ་ལས། སྔ་མ་བཞིན་དུ་རྣམ་པར་རྟོག་པ་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ན་དེ་དག་གིས་བསྡུས་པའི་ཉོན་མོངས་པ་བརྒྱ་རྩ་བརྒྱད་སྤངས་པས་ཡོན་ཏན་ཕུན་སུམ་ཚོགས་པ་ཐམས་ཅད་བྱང་ཆུབ་སེམས་དཔའི་སྒོམ་པའི་ལམ་ལ་གནས་པ་ལ་བརྟེན་ཏོ། ། ཞེས་འབྱུང་བའི་ཕྱིར། སྔ་མ་བཞིན་ཅེས་པ་ནི་མཐོང་སྤང་རྩེ་སྦྱོར་གྱི་མཐོང་སྤང་ཤེས་སྒྲིབ་དང༌།
དེ་སྐྱེད་བྱེད་ཀྱི་ཉོན་སྒྲིབ་ཡང་སྤོང་བར་བཤད་པ་དེ་བཞིན་འདིར་ཡང་ཞེས་པའི་དོན་ཡིན་ལ། དེའང་མཐོང་ལམ་རྩེ་སྦྱོར་འཆད་པ་ན། དོན་གསལ་ལས། མཐོང་ལམ་རྩེ་སྦྱོར་བཤད་མ་ཐག་དེ་སྐྱེས་ན་འདོད་པ་དང་གཟུགས་དང་གཟུགས་མེད་པའི་ཁམས་ཀྱི་དབྱེ་བས་རྣམ་པར་རྟོག་པ་བཞི་པོ་སོ་སོར་རྣམ་པར་དགུ་ཉིད་ཀྱིས་གཟུང་བ་དང་འཛིན་པའི་རྣམ་པར་རྟོག་པ་བརྒྱ་རྩ་བརྒྱད་སྤངས་པས། དེ་དག་གིས་བསྡུས་པའི་རྣམ་པར་རྟོག་པ་བསྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ་རྟེན་ཅིང་འབྲེལ་བར་འབྱུང་བ་ཆོས་ཉིད་ཀྱི་ཐོབ་བོ་ཞེས་འབྱུང་ངོ༌། ། འདི་ལྟ་བུའི་ཉོན་སྒྲིབ་ལ་དགོངས་ནས། ཀུན་ལས་བཏུས་པར། ཅིག་ཅར་ཉོན་མོངས་པ་དང་ཤེས་བྱའི་སྒྲིབ་པ་ཅིག་ཅར་སྤོང་ཞེས་འབྱུང་ངོ་ཞེས་ཁ་ཅིག་ཟེར་རོ། ། དེས་ན་སྒོམ་ལམ་རྩེ་སྦྱོར་ལ་སོགས་པ་སྒོམ་པའི་ལམ་དུ་འཁོར་རྩར་གྱུར་པའི་ཉོན་མོངས་པ་ཅན་གྱི་མ་རིག་པ་སྤོང་བ་ནི་མ་ཡིན་ཏེ། དེ་སྔར་ནས་སྤངས་ཟིན་པ་ཉིད་ཀྱི་ཕྱིར་སྤང་མི་དགོངས་ཏེ།
ཀུན་ལས་བཏུས་པར། སྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོའི་ལམ་སྒོམ་གྱི་ཉོན་མོངས་པའི་སྒྲིབ་པའི་གཉེན་པོར་ནི་མིན་ཏེ། ཞེས་གསུངས་པའང་འདི་ལ་དགོངས་ཏེ་གསུངས་པའི་ཕྱིར། འདི་ཉིད་ཀྱིས་ན། ཇི་སྐད་དུ། འཕགས་པས་ན་དང་འཆི་བ་དང༌། ། རྒ་བའི་སྡུག་བསྔལ་རྩད་ནས་སྤང༌། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་འབྱུང་བའི་ཕྱིར།
ཉོན་ཡིད་དང་དེ་དང་མཚུངས་ལྡན་གྱི་ཉོན་མོངས་རྣམས་འཁོར་བར་ལས་ཉོན་གྱི་དབང་གིས་འཁོར་རྩར་གྱུར་པའི་ཉོན་མོངས་ཅན་གྱི་མངོན་གྱུར་ས་བོན་གང་ཡང་མིན་ཏེ། ཡིན་ན་ས་དང་པོ་ནས་སྤངས་པར་འགྱུར་བ་ལས་དམན་ལམ་སྔོན་དུ་མ་སོང་པས་དེ་ས་བདུན་པའི་བར་འགྲོ་ལ། བརྒྱད་པ་ནས་དེ་སྤངས་པས་གནས་གྱུར་པ་ཉིད་དུ་བཤད་པའི་ཕྱིར། ཇི་སྐད་དུ། ཡིད་དང་འཛིན་དང་རྣམ་པར་རྟོག ། གྱུར་ཕྱིར་ཅེས་འབྱུང་བའི་ཕྱིར། སྤྱིར་ཉོན་མོངས་པའི་སྒྲིབ་པའི་ཚུལ་ལ། འཁོར་བར་འཆིང་བྱེད་ཀྱི་ཉོན་སྒྲིབ་དང༌། བག་ལ་ཉལ་གྱི་ཉོན་སྒྲིབ་དང༌། ཉོན་མོངས་པའི་བག་ཆགས་ཏེ་གསུམ་ལས།
དང་པོ་ལ། སེམས་རྒྱུད་རབ་ཏུ་མ་ཞི་བར་བྱེད་པའི་ཉོན་མོངས་དང༌། འཁོར་བར་འཆིང་བྱེད་ཀྱི་ཉོན་མོངས་ཉིད་དང༌། འཁོར་བར་སྐྱེ་བ་ལེན་བྱེད་ཀྱི་ཉོན་མོངས་ཏེ་སྔ་མ་གཉིས་ལ་མངོན་གྱུར་དང་ས་བོན་གཉིས་ཀ་ཡོད་ལ། ཕྱི་མ་ལ་ས་བོན་མེད་ཅིང༌། མངོན་གྱུར་ཁོ་ནའོ། ། དེ་ལ་དང་པོ་ནི་འདོད་པ་ཁམས་ཀྱི་ཉོན་མོངས་པ་མངོན་གྱུར་པ། བསམ་གཏན་གྱི་སེམས་ཐོབ་པ་ལ་སྒྲིབ་བྱེད་ཀྱི་ཉོན་མོངས་པ་དང་གོང་མའི་བསམ་གཏན་རྣམས་རིམ་བཞིན་ཐོབ་པ་ལ་གེགས་བྱེད་ཀྱི་འོག་སའི་ཉོན་མོངས་པ་སེམས་རྒྱུད་ཞི་བར་མི་གནས་པ་རྣམས་སོ། ། གཉིས་པ་ནི་གང་ཟག་དང་ཆོས་ལ་བདེན་པར་འཛིན་པའི་བདག་འཛིན་གཉིས་ལས་གཙོ་ཆེར་གང་ཟག་གི་བདག་ལྟ་དང་དེ་མཚུངས་ལྡན་གྱི་ཉོན་མོངས་ཏེ། མངོན་གྱུར་དང་ས་བོན་གཉིས་གཉིས་ཡོད་པ་ལས།
དེ་གཉིས་ཀྱི་ཁྱད་པར་ཡང་སྤྱིར་དམིགས་རྣམ་འཛིན་མི་འཛིན་གྱི་ཁྱད་པར་ཡིན་ཞེས་གྲགས་ལ། འདིའི་ཉོན་སྒྲིབ་ལའང་ལས་འབྲས་ལ་རྨོངས་པས་དྲངས་པའི་ཉོན་མོངས་ཅན་དང༌། དེ་ཁོ་ན་ཉིད་ལ་རྨོངས་པའི་ཉོན་མོངས་ཅན་གཉིས་ལས་སྔ་མ་ནི་མཐོ་རིས་ཐོབ་པ་ལ་གེགས་བྱེད་དང༌། ཕྱི་མ་ནི་ཐར་པ་ཐོབ་པ་ལ་གེགས་བྱེད་དུ་བཤད་དོ། ། འོ་ན་དེ་ལྟ་བུ་ཉོན་མོངས་པའི་རྒྱུ་ནི། རང་གི་རིགས་འདྲ་སྔ་མ་ལས་སྐྱེ་བ་དང༌། རང་གི་ས་བོན་ལས་སྐྱེ་བ་སྟེ། དེའང་ཡུལ་ལ་ལྟོས་པའི་དབང་གིས་ཅི་རིགས་པར་ཡོད་དེ། མཛོད་ལས། ཕྲ་རྒྱས་སྤངས་པ་མ་ཡིན་དང༌། །
ཡུལ་ནི་ཉེ་བར་གནས་པ་དང༌། ། ཚུལ་བཞིན་མ་ཡིན་ཡིད་བྱེད་ལས། ། ཉོན་མོངས་རྒྱུ་ནི་ཚང་བ་ཡིན། ། ཞེས་དང༌། གོང་མར་ཉོན་མོངས་པའི་བག་ཉལ་མ་སྤངས་པར་གྱུར་པ་དང་ཉོན་མོངས་པའི་གནས་ཀྱི་ཆོས་སྣང་བར་གྱུར་པ་དང་དེ་ལ་ཡང་ཚུལ་བཞིན་མ་ཡིན་པའི་ཡིད་ལ་བྱེད་པ་ཉེ་བར་གནས་པ་ཡིན་ཏེ། དེ་ལྟ་བུ་ལས་ཉོན་མོངས་པ་འབྱུང་བར་འགྱུར་རོ། ། ཞེས་གསུངས་སོ། ། གསུམ་པ་ནི་སོ་སྐྱེ་དང་ཉན་ཐོས་སློབ་པ་འཕགས་པའི་རྒྱུད་ཀྱི་འཁོར་བར་སྐྱེ་བྱེད་ཀྱི་ཉོན་མོངས་ཡིན་ན་འཁོར་བར་འཆིང་བྱེད་ཀྱི་ཉོན་མོངས་ཡིན་པས་ཁྱབ་ཀྱང༌། བྱང་སེམས་སློབ་པ་འཕགས་པའི་རྒྱུད་ཀྱི་འཁོར་བར་སྐྱེ་བྱེད་ཀྱི་ཉོན་མོངས་ཡིན་ན་འཁོར་བར་འཆིང་བྱེད་ཀྱི་ཉོན་མོངས་ཡིན་མི་དགོས་ཏེ། དེ་འདྲ་བ་དེ་བྱང་སེམས་ཀྱི་ལམ་ཤེས་ཀྱི་ངོ་བོར་འགྲོ་བའི་སྐབས་ཤིག་ཀྱང་ཡོད་པའི་ཕྱིར།
ཇི་སྐད་དུ། བྱང་ཆུབ་ཏུ་སེམས་བསྐྱེད་པ་ནི་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་ཞུགས་པ་ཉིད་ཀྱིས་ཉོན་མོངས་པ་རྣམས་ཐམས་ཅད་དུ་སྤངས་པ་མ་ཡིན་པ་ནི་རང་བཞིན་ཡིན་ནོ། ། ཞེས་འབྱུང་ངོ༌། ། འོ་ན་འདི་ལྟ་བུའི་ཉོན་མོངས་པ་དེ་སྐྱེ་བའི་རྒྱུ་གང་ཞེ་ན། སེམས་ཅན་ལ་བརྩེ་བ་སྙིང་རྗེ་ཆེན་པོ་སྐྱེ་བའི་ཡུལ་ཉེ་བ་དང༌། གཞན་དོན་དུ་ལྷག་པར་གོམས་པའི་བྱང་ཆུབ་ཀྱི་སེམས་ཀྱི་མཐུ་ལས་ཡིན་གྱི་འདིའི་རྒྱུ་ནི་འཁོར་བར་འཆིང་བྱེད་ཀྱི་ཉོན་མོངས་པ་མངོན་གྱུར་དང་ས་བོན་གང་ལས་ཀྱང་སྐྱེ་བ་མ་ཡིན་ཏེ། བྱང་འཕགས་ཀྱིས་དེ་དག་ས་དང་པོ་ནས་སྤངས་པར་བྱས་ཟིན་པའི་ཕྱིར། གཉིས་པ་བག་ཉལ་གྱི་ཉོན་སྒྲིབ་ནི། ཟག་བཅས་ཀྱི་ལས་དང་དེའི་འབྲས་བུ་སྡུག་བསྔལ་བ་ཀུན་ནས་སློང་བྱེད་ཀྱི་ཉོན་མོངས་མངོན་གྱུར་དང་ས་བོན་གང་གི་ངོ་བོར་མི་གནས་ཀྱང་སྤྱིར་ཉོན་མོངས་པའི་རིགས་གནས་སུ་གྱུར་པ་སེམས་རྒྱུད་ལ་མ་ཞི་བའི་ངོ་བོར་གནས་པ་ཉོན་ཡིད་འཁོར་གྱི་བདག་ལྟ་ལྟ་བུ་སྟེ། འདིས་ཉོན་མོངས་པའི་སྒྲིབ་པ་སྐྱེད་བྱེད་མ་ཡིན་ཀྱང་ཤེས་སྒྲིབ་ཀྱི་སྐྱེད་བྱེད་དུ་མི་འཇོག་པ་མ་ཡིན་ཏེ།
མཐོང་སྒོམ་རྩེ་སྦྱོར་འཆད་པའི་སྐབས་སུ་ཤེས་སྒྲིབ་ཀྱི་རྣམ་རྟོག་བརྒྱ་རྩ་བརྒྱད་སྤངས་པའི་སྐབས་སུ་དེ་བསྐྱེད་བྱེད་དམ་དེ་དང་མཚུངས་ལྡན་གྱིས་བསྡུས་པའི་ཉོན་སྒྲིབ་བརྒྱ་རྩ་བརྒྱད་སྤོང་བར་གོང་དུ་ལུང་དྲངས་པ་ཉིད་ཀྱི་ཕྱིར། གསུམ་པ་ཉོན་མོངས་པའི་བག་ཆགས་ནི། འཁོར་བའི་སྡུག་བསྔལ་ལམ་ནད་ཀྱིས་གདུང་བར་བྱེད་པའི་ཉོན་མོངས་མིན་ཀྱང་ལུས་ངག་ཡིད་གསུམ་སྔོན་ཉོན་མོངས་ལ་སྤྱོད་པ་གོམས་པའི་གནས་ངན་ལེན་མངོན་གྱུར་བ་སྐྱེད་བྱེད་དུ་གནས་པ་སྟེ། སྔོན་སྤྲེའུར་གྱུར་པའི་དགྲ་བཅོམ་པ་བསོད་སྙོམས་ལ་རྒྱུ་བ་ན། མ་བརྟགས་པར་གོམས་པ་མཆོངས་འགྲོ་བ་དང༌། ངའོ་སྙམ་པའི་ང་རྒྱལ་མེད་ཀྱང་བྲམ་ཟེར་སྐྱེས་པ་གོམས་པས་པི་ལིང་ཏའི་བུ་ཐམས་ཅད་ལ་དམངས་རིགས་ཞེས་བརྗོད་པ་དང༌། ཐར་པ་དང་ཐམས་ཅད་མཁྱེན་པའི་ལམ་ཐམས་ཅད་ཡོངས་སུ་མི་ཤེས་པས་མཉམ་པར་མ་བཞག་པས་ལུང་དུ་མ་བསྟན་པའི་སེམས་ཀྱི་དབང་དུ་གྱུར་པས་ཡིད་མི་གསལ་བ་ཉིད་ཀྱི་ཕྱིར་ཏེ། རྣམ་འགྲེལ་ལས། ལུས་ངག་སེམས་ཀྱི་གནས་ངན་ལེན། ། ཉོན་མོངས་མེད་དང་ནད་མེད་དང༌། །
ལམ་བཤད་མི་གསལ་ཉིད་ལུས་མིན། ། ཞེས་འབྱུང་ལ། ཁ་ཅིག་ཉོན་མོངས་པའི་བག་ཆགས་ནི་ཉན་རང་དགྲ་བཅོམ་པའི་རྒྱུད་ཀྱི་མ་རིག་བག་ཆགས་ཀྱི་ས་ཞེས་པ་དེ་ཉིད་བཟུང་བ་ཡིན་ལ། དེའི་ཚེ་མ་རིག་བག་ཆགས་ཀྱི་ས་དང༌། ཉོན་མོངས་པའི་བག་ཆགས་དེ་ནི་ཤེས་སྒྲིབ་ཡིན་གྱི་ཉོན་སྒྲིབ་ནི་གཏན་མིན་ཏེ། ཉན་རང་དགྲ་བཅོམ་པས་ཉོན་མོངས་པ་མ་ལུས་པ་སྤངས་ཟིན་པའི་ཕྱིར། ཇི་སྐད་དུ། ཀུན་ལ་ཉོན་མོངས་སྤངས་པ་དགྲ་བཅོམ་པ། ། ཞེས་དང༌། ཀུན་ལ་གཏི་མུག་མ་རིག་མུན་པ་བཅོམ། །
འཇུག་འགྲེལ་ལས། དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་གཅོད་པའི་གེགས་སུ་གྱུར་པ་ཡིན་ལ། འདོད་ཆགས་ལ་སོགས་པའི་བག་ཆགས་ཡོད་པ་ནི་ལུས་དང་ངག་གི་འཇུག་པ་དེ་ལྟ་བུའི་རྒྱུའང་ཡིན་ཏེ། མ་རིག་པ་དང་འདོད་ཆགས་ལ་སོགས་པའི་བག་ཆགས་དེ་ཡང་རྣམ་པ་ཐམས་ཅད་མཁྱེན་པ་དང་སངས་རྒྱས་ཁོ་ན་ལ་ལྡོག་པར་འགྱུར་གྱི་གཞན་དག་ལ་ནི་མ་ཡིན་ནོ། ། ཞེས་ཟེར་རོ། །
ཁ་ཅིག་མ་རིག་པའི་བག་ཆགས་ཡིན་པ་ཙམ་གྱིས་མ་རིག་བག་ཆགས་ཀྱི་ས་པར་ཡང་མི་འགྲུབ་ལ། མ་རིག་བག་ཆགས་ཀྱི་ས་པ་དེ་ཤེས་སྒྲིབ་ཏུ་བཞག་ཆུག་ཀྱང་ཉོན་མོངས་པའི་བག་ཆགས་ཡིན་ན་མ་རིག་བག་ཆགས་ཀྱི་ས་ཡིན་པས་མ་ཁྱབ་སྟེ། སངས་རྒྱས་པ་ན་སྒྲིབ་གསུམ་བག་ཆགས་དང་བཅས་པ་སྤོང་ཞེས་གསུང་རབ་ལས་གྲགས་པ་ན། སྒྲིབ་པ་གསུམ་སོ་སོའི་བག་ཆགས་སྒྲིབ་པ་རིས་མི་མཐུན་གཞན་དུ་གནས་འགྱུར་བར་སྡེ་སྣོད་གསུམ་གྱི་གསུང་རབ་གང་དུའང་མི་གསལ་བའི་ཕྱིར་བོད་འདིར་རང་ལུགས་གསར་རྩོམ་འགའ་ཞིག་སྐྱོབ་བྱེད་ཀྱི་ཆེད་དུ་དེ་སྐད་བརྗོད་པར་ཟད་པའི་ཕྱིར། ཁྱད་པར་འཇུག་འགྲེལ་གྱི་ལུང་གིས་མ་རིག་པའི་བག་ཆགས་དང་ཉོན་མོངས་པའི་བག་ཆགས་མི་གཅིག་པར་བསྙོན་མེད་དུ་བསྟན་བཞིན་པར་གཅིག་ཏུ་བསྟན་ནོ་ཞེས་པ་ནི་ཆེས་འཁྲུལ་ཏེ།
ལུང་ཚིགས་དེ་ཉིད་ལས་མ་རིག་པའི་བག་ཆགས་ནི་ཤེས་བྱ་ཐམས་ཅད་མཁྱེན་པ་ལ་གེགས་བྱེད་ཀྱི་བར་ཆད་དུ་བཤད་ནས་འདོད་ཆགས་སོགས་ཉོན་མོངས་ཀྱི་བག་ཆགས་ཀྱིས་ནི་ལུས་ངག་གི་ཉོན་མོངས་པའི་སྒྲིབ་པའི་ཆར་གཏོགས་ཀྱི་གནས་ངན་ལེན་སྐྱེད་བྱེད་དུ་ཆེས་གསལ་བར་བཤད་སྣང་བའི་ཕྱིར་ཞེས་ཟེར་རོ། ། ཉོན་མོངས་པ་ཅན་མ་ཡིན་པའི་མ་རིག་པ་ནི་ཤེས་བྱའི་སྒྲིབ་པ་སྟེ། སྒོམ་ལམ་ས་དགུའི་སྤང་བྱའི་ཤེས་སྒྲིབ་ལ་མ་རིག་པར་བརྗོད་པ་དང༌། གཞན་ཡང་ཇི་སྐད་དུ། གཞི་དང་དེ་ཡི་གཉེན་པོ་ཡི། ། གཟུང་བར་རྟོག་པ་རྣམ་པ་གཉིས། ། རྫས་དང་བཏགས་པའི་རྟེན་ཅན་གྱི། ། འཛིན་པའང་རྣམ་པ་གཉིས་སུ་འདོད། ། ཅེས་པ་ལྟ་བུའི་སྐབས་ཀྱི་ཤེས་སྒྲིབ་ཏུ་གྱུར་པའི་མཐོང་སྒོམ་གྱི་སྤང་བྱ་རྟོག་པ་ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་རྨོངས་པའི་མ་རིག་པ་སྟེ། ཇི་སྐད་དུ།
ཀུན་ཏུ་འགྲོ་དོན་མཆོག་གི་དོན། ། རྒྱུ་མཐུན་དོན་གྱི་མཆོག་ཉིད་དང༌། ། ཡོངས་སུ་འཛིན་པ་མེད་དོན་དང༌། ། རྒྱུད་རྣམས་ཐ་དད་མེད་དོན་དང༌། ། ཉོན་མོངས་རྣམ་དག་མིན་དོན་དང༌། ། ཐ་དད་མེད་པའི་དོན་ཉིད་དང༌། ། འབྲི་མེད་འཕེལ་བ་མེད་དོན་དང༌། ། དབང་ནི་རྣམ་པ་བཞི་ཡི་གནས། ། ཆོས་ཀྱི་དབྱིངས་ལ་མ་རིག་པ། ། ཉོན་མོངས་ཅན་མིན་སྒྲིབ་པ་བཅུ། །
ས་བཅུའི་མི་མཐུན་ཕྱོགས་རྣམས་ཀྱི། ། གཉེན་པོ་དག་ནི་ས་ཡིན་ནོ། ། ཞེས་འབྱུང་བའི་ཕྱིར། མདོར་ན་གང་ཟག་དང་ཆོས་ལ་བདག་བདེན་དུ་གཟུང་བ་དང་འཛིན་ཞིང་དེར་ཞེན་པའི་རྟོག་པ་རྨོངས་པའམ་མ་རིག་པ་དེ་ཉོན་མོངས་པའི་སྒྲིབ་པ་དང༌། གང་ཟག་དང་ཆོས་ཙམ་ལ་དེར་གཟུང་བ་དང་འཛིན་ཞིང་རྟོག་པའི་རྨོངས་པའམ་མ་རིག་པ་ནི་ཤེས་བྱའི་སྒྲིབ་ གང་ཟག་དང་ཆོས་ལ་དེར་རྟོག་ཤེས་སྒྲིབ་ཏུ་འཇོག་པ་འདིའང་ཤེས་བྱ་དོན་དམ་གྱིས་གནས་ལུགས་ལ་ལྟོས་པའི་ཤེས་སྒྲིབ་ཡིན་ལ། ཤེས་བྱ་ཀུན་རྫོབ་ཀྱི་གནས་ལུགས་ལ་ལྟོས་པའི་ཤེས་སྒྲིབ་ཐམས་ཅད་ནི་དེ་ཙམ་དུ་ཟད་པ་མ་ཡིན་ཏེ། ཤེས་བྱ་ཀུན་རྫོབ་ཀྱི་རྒྱུ་འབྲས་ཕྲ་མོ་ལ་རྨོངས་པ་མ་རིག་པ་ཇི་སྙེད་མཁྱེན་པའི་ཡེ་ཤེས་ཐོབ་པ་ལ་སྒྲིབ་བྱེད་མཐའ་དག་དེར་བཟུང་དགོས་པའི་ཕྱིར། མཆན། པར་འཇོག་ལ། ཤེས་སྒྲིབ་དེ་དག་ཀྱང་རང་གི་རིགས་འདྲ་སྔ་མ་ལས་སྐྱེ་བ་དང༌།
རང་གི་ས་བོན་ལས་སྐྱེ་བ་དང༌། བག་ཉལ་གྱི་ཉོན་སྒྲིབ་ལས་སྐྱེ་བ་ཅི་རིགས་སུ་ཡོད་དོ། ། ཡང་སྐབས་འདིར་ཞར་ལ་ཆོས་ཚུལ་འདི་ཁོང་དུ་ཆུད་པར་བྱ་དགོས་ཏེ། རྗེ་མི་ལས། ཇོ་བོ་བཀའ་གདམས་པ་སོགས་སྔོན་ལ་ཉོན་སྒྲིབ་སྤངས་ནས་རྗེས་ལ་ཤེས་སྒྲིབ་སྤོང་བར་འདོད་ཀྱང༌། ཁོ་བོ་བཀའ་བརྒྱུད་སྔོན་ལ་ཤེས་སྒྲིབ་སྤངས་ནས་གདོད་ཉོན་སྒྲིབ་སྤོང་བ་ཡིན་ཞེས་གསུངས་པ་ལ་དགོངས་པ་བསྐོང་ཚུལ་དུ་མར་འབྱུང་བས་མཐའ་གཅིག་ཏུ་ཕྱོགས་གཅིག་ཁོ་ནར་བརྗོད་པར་བྱ་བ་མ་ཡིན་པ་ལས་འདིར་བརྗོད་ནའང་དགོངས་པ་བསྐོང་ཚུལ་གཅིག་ཏུ་འགྱུར་ཏེ། ཤེས་སྒྲིབ་ནི་འཁོར་གསུམ་དུ་རྟོགས་པ་སྟེ། འཁོར་གསུམ་དུ་རྟོག་པ་ནི་དུས་གསུམ་པའི་ཆོས་ལ་སྤྲོས་རྟོག་སྟེ། དུས་གསུམ་གྱི་ཆོས་ལ་སྤྲོས་རྟོག་གི་ཤེས་སྒྲིབ་སྤངས་པ་ན་ཤེས་བྱ་དེར་ལྟོས་ཀྱི་ཆགས་སོགས་ཀྱི་ཉོན་སྒྲིབ་ཀྱང་སྤོང་བར་འགྱུར་པ་ཡིན་ཏེ། དཔལ་ལྡན་ཟླ་བས།
ཕུང་སོགས་ཀྱི་ཆོས་རང་བཞིན་མེད་པ་རྟོགས་པ་སྔོན་དུ་སོང་ན་དེ་ལ་མ་བཏགས་པའི་གང་ཟག་གི་བདག་ཀྱང་རང་བཞིན་མེད་པར་རྟོག་པར་གསུངས་པ་དང་ཆ་འདྲ་བ་ཉིད་ཀྱི་ཕྱིར་ཏེ། ཆོས་བདག་ཤེས་བྱའི་སྒྲིབ་པ་སྤངས་པའི་མཐུ་ལས་གང་ཟག་གི་བདག་ལྟའི་ཉོན་སྒྲིབ་ཀྱང་ཞར་ལ་སྤོང་བར་ནུས་པ་ཉིད་ཀྱི་ཕྱིར། དོན་འདི་ལ་དགོངས་ནས་ཡེ་ཤེས་སྣང་བ་རྒྱན་གྱི་མདོ་ལས། འཇམ་དཔལ་བྱང་ཆུབ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ཏེ། དུས་གསུམ་མཉམ་པར་འཁོར་གསུམ་ཡོངས་སུ་ཆད་པ་ཡིན་ནོ། ། འཇམ་དཔལ་འཁོར་གསུམ་ཡོངས་སུ་ཆད་པ་གང་ཞེ་ན། འདས་པ་ལ་སེམས་མི་རྒྱུག་པ་དང༌། མ་འོངས་པ་ལ་རྣམ་པར་ཤེས་པ་མི་འཇུག་པ་དང༌།
ད་ལྟ་བྱུང་བ་ལ་ཡིད་མི་འབྱུང་བ་གང་ཡིན་པ་སྟེ་སེམས་དང༌། ཡིད་དང༌། རྣམ་པར་ཤེས་པ་ལ་མི་གནས་ཤིང་རྟོག་པར་མི་བྱེད་རྣམ་པར་རྟོག་པར་མི་བྱེད་དོ། ། རྟོག་པར་མི་བྱེད། རྣམ་པར་རྟོག་པར་མི་བྱེད་པ་ནི་འདས་པ་ཡིད་ལ་མི་བྱེད། མ་འོངས་པ་རློམ་སེམས་སུ་མི་བྱེད། ད་ལྟར་བ་བྱུང་བ་ནི་འཕྲོ་བར་མི་འབྱོན། ཞེས་འབྱུང་ངོ༌། ། འོ་ན་དེ་ལྟའི་ཤེས་སྒྲིབ་སྤོང་ཚུལ་དེ་ཅི་ལྟ་བུ་ཞེ་ན། མཉམ་མེད་དྭགས་པོ་བཀའ་བརྒྱུད་པ་དག་ཡུལ་དང་ཡུལ་ཅན་གྱི་ཤེས་བྱ་ཐམས་ཅད་ལ་གཟུང་འཛིན་དུ་རྟོག་པའི་རྣམ་རྟོག་མཐའ་དག་མ་བཅོས་སྤྲོས་བྲལ་དུ་གློད་པ་ཉིད་ཀྱིས་ཤེས་བྱའི་སྤྲོས་པ་མཐའ་དག་གཅོད་བྱེད་ཀྱི་ཡེ་ཤེས་ཀྱི་ཚོགས་ཉིད་ཀྱི་དགེ་རྩ་གྲུབ་ལ།
ལྟ་བ་འདི་ལྟ་བུའི་གདེང་དང་ལྡན་པ་ཉིད་ཀྱི་བསྐྱེད་རྫོགས་སོགས་དང་འབྲེལ་བ་ན་བསོད་ཚོགས་རླབས་པོ་ཆེར་ཡང་འགྱུར་ལ། དེས་ན་དེ་ལྟའི་ལྟ་སྒོམ་སྐྱོང་ཚུལ་ནི། ས་ར་ཧས། འཇུར་བུས་བཅིངས་པའི་སེམས་འདི་ཉིད། ། གློད་ན་གྲོལ་བ་ཐེ་ཚོམ་མེད། ། བྲམ་ཟེས་སྐུད་པ་མཁལ་བ་བཞིན། ། རྣལ་འབྱོར་ཤེས་པ་གློད་ན་བདེ། ། ཞེས་འབྱུང་ལ། དེ་ལྟར་གློད་པའི་བདེ་བ་དེ་ཅི་ལྟ་བུ་ཞེ་ན་ཤེས་བྱའི་སྒྲིབ་པ་རྣམ་པར་དག་པར་འགྱུར་རོ། ། གང་ལ་འཁོར་གསུམ་གྱི་སྤྲོས་པ་ཐམས་ཅད་བྲལ་བར་འགྱུར་བའི་བར་ཏེ།
སམ་ཊིར། གང་ལ་སྒོམ་པ་པོ་ཡང་མེད། ། བསྒོམ་བྱ་ཉིད་ཀྱང་ཡོད་མིན་པ། ། དེ་ཡི་དེ་ཉིད་སྒོམ་པར་བརྗོད། ། ཅེས་འབྱུང་ངོ༌། ། དེ་ལྟར་འཁོར་གསུམ་ཡང་དག་གི་ཡེ་ཤེས་རྩེ་གཅིག་ཏུ་བཞག་ན་དགེ་ཚོགས་དེའི་མཐུས། ལས་ཉོན་གྱི་སྣང་བ་མིན་པར། ཏིང་ངེ་འཛིན་དང་ཤེས་རབ་དེའི་ཉམས་སྣང་མཐའ་ཡས་པ་འཆར་ཏེ། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་གིས་ཡོངས་སུ་རྟག །
གལ་ཏེ་རྟག་ནི་མི་འབྱུང་ན། ། དེ་ཚེ་ང་ཡིས་རྫུན་ཚིག་སྨྲས། ། ཞེས་འབྱུང་ལ། དེ་ལྟའི་ཀུན་རྫོབ་ཀྱི་ཉམས་སྣང་དེ་ལའང་རྣལ་འབྱོར་པ་ལས་དང་པོ་ལ་དུ་བ་སོགས་དང་པོར་ཏིང་ངེ་འཛིན་དེ་ཉིད་སྒོམ་པའི་རྒྱུས་བསྐྱེད་པའི་འབྲས་བུས་མཚན་མ་ཙམ་དུ་འགྱུར་ལ། ཕྱི་ནས་དེ་ལྟའི་ཏིང་འཛིན་དང་ཤེས་རབ་ཀྱི་རྒྱུ་ཡོངས་སུ་སྨིན་པ་ན་འབྲས་བུ་དུ་སོགས་ཀྱང་ཐ་སྙད་རྟེན་འབྱུང་འཆར་བ་སོགས་ཀྱི་བྱ་བ་རྟེན་འབྲེལ་ཙམ་དུ་རུང་བ་ནི་ཐ་སྙད་རྗེས་འབྲེལ་དུ་ལས་ཉོན་གྱི་དབང་གིས་འབྱུང་བའི་མེས་འབར་སྲེག་བྱེད་པ་བཞིན་ནོ་ཞེས་སེམས་འགྲེལ་དུ་དང་པོར་དུ་བ་ལ་སོགས་པའི་མཚན་མ་ནི་སྒོམ་པའི་དུས་ན་རྟགས་སུ་འགྱུར་རོ། ། ཁ་ཅིག་གྲུབ་པའི་དུས་ན་ཞེས་སྨྲ་བ་དེ་རྣམས་ཐམས་ཅད་ནི་བཅོམ་ལྡན་འདས་ཀྱི་དམ་བཅའ་བ་ཉམས་པར་བྱས་པ་སྟེ། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་རྟག ། ཅེས་པའི་བཅོམ་ལྡན་འདས་ཀྱི་བཀའ་སུན་འབྱིན་པའོ། ། གྲུབ་པའི་དུས་ན་གང་ཞིག་འཇིག་རྟེན་པའི་དུ་བ་ལ་སོགས་པ་དང་སྒྱུ་མ་དང༌།
རྨི་ལམ་ལྟ་བུ་དེ་ནི་མཚན་མར་མི་འགྱུར་ཏེ། དངོས་སུ་འབར་བ་དང་དུ་བ་ལ་སོགས་པས་སྲེགས་པའི་བྱ་བ་ནུས་པའི་ཕྱིར། དེ་བཞིན་དུ་གུར་གུམ་དང༌། མེ་ཏོག་རིན་པོ་ཆེ་དང༌། གསེར་གྱི་ཆར་ཡང་ངོ༌། ། ཞེས་འབྱུང་ངོ༌། ། འོ་ན་དེ་ལྟའི་ཉམས་སྣང་གི་འབར་སྲེག་སོགས་བྱེད་པ་དེ་འབར་སྲེག་སོགས་རང་བདེན་པ་ཡིན་ནམ་ཞེ་ན། ཉམས་སྣང་གི་རྟེན་འབྲེལ་གྱི་དབང་གིས་དེར་སྣང་ཙམ་ལས་དེ་གྲུབ་པ་མ་ཡིན་ཏེ། ལས་སྣང་དང༌། ཉམས་སྣང་དང༌།
ཡེ་ཤེས་ཀྱི་སྣང་བ་ཐམས་ཅད་ཀྱང་སྤྲོས་བྲལ་སྟོང་ཉིད་ལས་གཞར་མི་གཡོ་བའི་ཕྱིར། གནད་འདི་ལ་ཡིད་མ་གཏོད་ནས། ཇོ་ནང་པ་ཆེན་པོས། ཏིང་ངེ་འཛིན་གྱི་ཉམས་སྣང་གི་དུ་བ་སོགས་དོན་དམ་བདེན་གྲུབ་པའོ། ། ཞེས་གསུངས་ལ། དེ་ལྟར་ཡང་མི་རིགས་ཏེ་གང་ལ་སྣང་བ་དེ་རིག་མྱོང་ཐམས་ཅད་ཀུན་རྫོབ་པར་བཞག་དགོས་པའི་ཕྱིར་ཏེ། སེམས་འགྲེལ་ལས། འདིར་རང་བྱིན་གྱིས་རླབས་པ་ཞེས་བྱ་བ་ནི་སོ་སོར་བསྡུད་པས་ཀུན་རྫོབ་པའི་སྟོང་པ་ཉིད་མཐོང་བའོ་ཞེས་དང༌། ཡང་དེར། ཀུན་རྫོབ་པའི་ཆོས་སྣ་ཚོགས་སུ་མཐོང་བའི་ཕྱིར་ཏེ།
དེའི་ཕྱིར། ཀུན་རྫོབ་སྟོང་པ་ཉིད་ཀྱི་གཟུགས་བརྙན་དང་སྟོང་པ་ཉིད་ཀུན་རྫོབ་ཀྱི་གཟུགས་བརྙན་ཏེ་ཞེས་དང༌། དབང་མདོར་བསྟན་གྱི་འགྲེལ་པར། ནཱ་རོ་པས། གཞན་ཡང་སྒྱུ་མ་དང་རྨི་ལམ་དང༌། དྲི་ཟའི་གྲོང་ཁྱེར་དང༌། པྲ་ཕབ་པ་ལ་སོགས་པ་བཞིན་དུ་མ་བཏགས་པའི་ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པ་མ་ལུས་པ་མཐོང་བ་ཀུན་རྫོབ་ཀྱི་བདེན་པ་མཐོང་བ་སྟེ། རང་བྱིན་གྱིས་བརླབ་པར་ཡང་བརྗོད་དོ། །
ཞེས་འབྱུང་བས། དོན་དམ་བདེན་པ་རྟག་བརྟན་ཡིན་ན། དོན་བྱེད་པའི་བྱ་བ་ཅན་དུ་འགལ་ལོ། ། འདིར་འདི་ཤེས་པར་བྱ་སྟེ། གཞི་དང་གཉེན་པོ་དང་རྫས་དང་བཏགས་པའི་རྟོག་པའི་རྟོག་པ་ཉོན་མོངས་པའི་ངོ་བོར་མ་སྐྱེས་པའི་ཆ་ཤེས་སྒྲིབ་ཡིན་ཀྱང༌། ཀུན་ནས་ཉོན་མོངས་པ་དང༌། རྫས་སུ་བདེན་གྲུབ་པར་འཛིན་པ་ནི་གཙོ་ཆེར་ཉོན་སྒྲིབ་ཉིད་དུ་བཞག་གོ ། སྤྱིར་ཉོན་མོངས་པའི་སྒྲིབ་པ་ནི་ཤེས་བྱའི་ཆོས་ལ་བདེན་བརྫུན་བདག་གཞན་ལ་སོགས་ཀྱི་ཆགས་སྡང་ཆེར་གཡོ་བར་བྱས་ནས་བདག་ཏུ་བལྟ་བ་ལ་མངོན་པར་ཆགས་པ་ཆེར་འཕེལ་བར་བྱེད་ལ། ཤེས་བྱའི་སྒྲིབ་པ་ནི། ཤེས་བྱའི་ཆོས་ཀྱི་རྒྱུ་དང་ངོ་བོའི་འབྲས་བུའི་ཚུལ་ལ་ཕྱིན་ཅི་ལོག་ཏུ་ཡིད་དྲངས་ཏེ།
དེའི་གནས་ཚུལ་དཔྱོད་པ་ལ་ཐོགས་པར་བྱེད་དེ། ཇི་སྐད་དུ། ཉོན་མོངས་སྤངས་ཕྱིར་ཆགས་པ་མེད། ། ཤེས་བྱའི་སྒྲིབ་ཀུན་དག་པའི་ཕྱིར། ། ཐམས་ཅད་དུ་ནི་ཐོགས་པ་མེད། ། ཅེས་འབྱུང་ངོ༌། ། ཤེས་སྒྲིབ་ལའང་མངོན་གྱུར་དང་ས་བོན་གཉིས་ལས། མངོན་གྱུར་ནི་ཤེས་བྱ་ཇི་སྙེད་པའི་གནས་སྣང་ཐམས་ཅད་ལ་ཕྱིན་ཅི་ལོག་ཏུ་བཟུང་བའི་རྟོག་པ་དང་རྟོག་མེད་ཀྱི་སེམས་སེམས་བྱུང་ཇི་སྙེད་པ་དེ་ཡིན་ལ། དེ་རྒྱུན་ཆགས་པར་སྐྱེད་པར་བྱེད་ནུས་དེ་དེའི་ས་བོན་ནོ། ། མདོར་ན་སེམས་ཅན་ཐ་མ་འབྲིང་མཆོག་གི་མ་རིག་པའི་དབང་གིས་བྱུང་བྱ་བའི་མ་རིག་པ་དང་པོ་གཉིས་དང་སེམས་ཅན་ཐ་མ་འབྲིང་གཉིས་ཀྱི་བྱུང་ཚུལ་གངས་ཅན་གྱི་ལྗོངས་འདིར་སྔོན་ནས་གྲགས་ཆེ་བར་གྱུར་པ་ཡིན་ཏེ།
སེམས་ཅན་ཐ་མ་འཁོར་བའི་རྣམ་སྨིན་གྱི་ལུས་དེའི་སྐྱེ་རྒའི་རྟེན་འབྲེལ་ནི་ཉོན་མོངས་ཅན་གྱི་རྨོངས་པ་དང་མ་རིག་པར་འཁོར་ལོ་གསུམ་གར་བསྟན་ཅིང༌། སེམས་ཅན་འབྲིང་ཉན་རང་དགྲ་བཅོམ་དང་དབང་ཐོབ་པའི་མྱང་འདས་ཡིད་ལུས་དེ་བསམ་གྱིས་མི་ཁྱབ་པའི་སྐྱེ་ཞིང་འཆི་འཕོ་བའི་རྒྱུ་ནི། མ་རིག་བག་ཆགས་ཀྱི་སར་འཁོར་ལོ་ཐ་མ་ཉིད་དུ་བསྟན་ཅིང༌། མ་རིག་བག་ཆགས་ཀྱི་ས་དེ་རྒྱུད་ལ་ནམ་ཡོད་པའི་ཚེ་ཐམས་ཅད་མཁྱེན་པ་ཆོས་ཀྱི་སྐུ་ཞེས་མདོའི་ཕྱོགས་ལ་གྲགས་པ་དེ་ཡང་ཐོབ་པར་ནུས་པ་མ་ཡིན་ཏེ། རྒྱུད་བླ་འགྲེལ་ཆེན་དུ། ཟག་པ་མེད་པའི་དབྱིངས་ལ་གནས་པའི་དགྲ་བཅོམ་པ་དང་རང་སངས་རྒྱས་རྣམས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ལ་ཡང་དེ་བཞིན་གཤེགས་པའི་ཆོས་ཀྱི་སྐུའི་ཡོན་ཏན་གྱི་ཕ་རོལ་ཏུ་ཕྱིན་པ་རྣམས་འདི་བཞི་ཐོབ་པའི་གེགས་སུ་གྱུར་པ་ནི་འདི་བཞི་སྟེ། འདི་ལྟ་སྟེ། རྐྱེན་གྱི་མཚན་ཉིད་དང༌། རྒྱུའི་མཚན་ཉིད་དང༌།
འབྱུང་བའི་མཚན་ཉིད་དང༌། འཇིག་པའི་མཚན་ཉིད་དོ། ། དེ་ལ་རྐྱེན་གྱི་མཚན་ཉིད་ནི། མ་རིག་པའི་བག་ཆགས་ཀྱི་ས་སྟེ། འདུ་བྱེད་རྣམས་ཀྱི་མ་རིག་པ་བཞིན་ནོ། ། རྒྱུའི་མཚན་ཉིད་ནི་མ་རིག་པའི་བག་ཆགས་ཀྱི་རྐྱེན་གྱི་ཟག་པ་མེད་པའི་ལས་ཉིད་དེ། འདུ་བྱེད་བཞིན་ནོ། ། འབྱུང་བའི་མཚན་ཉིད་ནི་མ་རིག་པའི་བག་ཆགས་ཀྱི་སའི་རྐྱེན་དང་ལྡན་པ་ཟག་མེད་ལས་ཀྱི་རྒྱུ་ཅན་ཡིད་ཀྱི་ལུས་རྣམ་པ་གསུམ་མངོན་པར་འགྲུབ་པ་སྟེ། ཉེ་བར་ལེན་པའི་རྐྱེན་བཞི་དང་ལྡན་པ་ཟག་པ་དང་བཅས་པའི་ལས་ཀྱི་རྒྱུ་ཅན་གྱི་སྲིད་པ་གསུམ་མངོན་པར་འགྲུབ་པ་བཞིན་ནོ། ། འཇིག་པའི་མཚན་ཉིད་ནི།
ཡིད་ཀྱི་རང་བཞིན་གྱི་ལུས་རྣམ་པ་གསུམ་མངོན་པར་འགྲུབ་པའི་རྐྱེན་ཅན་བསམ་གྱིས་མི་ཁྱབ་པའི་ཡོངས་སུ་བསྒྱུར་བའི་འཆི་འཕོ་བ་སྟེ། སྐྱེ་བའི་རྐྱེན་ཅན་གྱི་རྒ་ཤི་བཞིན་ནོ། ། དེ་ལ་དགྲ་བཅོམ་པ་དང་རང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་རྣམས་ནི། ཉེ་བའི་ཉོན་མོངས་པ་ཐམས་ཅད་ཀྱི་རྟེན་དུ་གྱུར་པ་མ་རིག་བག་ཆགས་ཀྱི་ས་མ་སྤངས་པས་ན་ཉོན་མོངས་པའི་དྲི་མ་དྲི་ངའི་བག་ཆགས་ཐམས་ཅད་དང་ལྡན་པའི་ཕྱིར་གཙང་བའི་ཕ་རོལ་ཏུ་ཕྱིན་པ་རབ་ཀྱི་མཐར་ཕྱིན་པ་མི་ཐོབ་བོ། ། ཞེས་སོགས་གཙང་བདེ་རྟག་པའི་ཕར་ཕྱིར་དང་ལྡན་པའི་ཆོས་སྐུ་ཐོབ་བྱེད་ལ་སྒྲིབ་པ་ཡིན་པར་ཆེར་བཤད་དོ། ། ཞར་ལ་འདིའང་ཤེས་པར་བྱ་སྟེ། སེམས་དཔའ་རྣམས་ལ་བསམས་བཞིན་སྲིད་པར་སྐྱེ་བ་ཉེ་བར་ལེན་པ་དང་བསམ་གྱིས་མི་ཁྱབ་པར་སྐྱེ་བ་དང་འཆི་འཕོ་བ་སྣ་ཚོགས་སུ་བསྒྱུར་བྱ་བ་འདིའི་སྐྱེ་བ་ལེན་ཚུལ་ལ་རྒྱ་བོད་དུ་འདོད་པ་དུ་མ་བྱུང་བ་ལ། རྒྱལ་བ་འབྲི་ཁུང་པ་འདི་ལྟར་བཞེད་པར་མངོན་ཏེ། གདན་ས་ཐེལ་གྱི་རྗེ་རྒྱལ་བའི་ཚོགས་ཆོས་ལས། ཇི་སྐད་དུ།
མ་དག་ས་བདུན་དུ་དམྱལ་བ་ལྟ་བུར་འགྲོ་དོན་ལ་དེར་གཤེགས་པ་ན་དེ་དང་འཚམ་པའི་སྐུ་སྟོན་པའི་ཚེ། དེའི་ཆེད་དུ་འདུན་པ་གཅིག་བཏང་ནས་དེར་སྐྱེ་བས་ཆོག་པ་མ་གཏོགས་དེར་སྐྱེ་རྒྱུའི་གནས་དེར་ཆགས་སོགས་ཀྱི་ལས་ཉོན་ཕྲ་མོ་བསྐྱེད་མི་དགོས་ལ། དག་པར་ནི་འདུན་པ་དེ་ཡང་བཏང་མི་དགོས་པར་མཁའི་ཟླ་བ་ཆུ་སྣོད་སྣ་ཚོགས་པར་རྒྱ་ཆེ་ཆུང་དེ་སྙེད་དུ་འབྱུང་སྟེ། སངས་རྒྱས་སེམས་ཅན་རིས་དྲུག་སྣ་ཚོགས་པར་འཆར་ལ་འགྲོ་དོན་རྩོལ་མེད་ལྷུན་གྲུབ་ཏུ་འབྱུང་ཚུལ་དེའི་ཆ་ནས་སངས་རྒྱས་དང་མཚུངས་པ་ཡིན་ཏེ། ཇི་སྐད་དུ། བྱང་ཆུབ་སེམས་དཔའི་ཚུལ་འདི་ནི། ། རྗེས་ཐོབ་དེ་བཞིན་གཤེགས་རྣམས་དང༌། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་འབྱུང་ལ།
དེ་ལྟ་ན་ཡང་ཕྲིན་ལས་ཀྱི་རྒྱ་དང་སྟོབས་འཕྲུལ་ནས་མཉམ་པ་ནི་མ་ཡིན་ཏེ། སེམས་དཔའ་དེ་དག་གི་བསྐལ་པར་གཞན་དོན་གྱིས་སངས་རྒྱས་ཀྱི་སྐད་ཅིག་ལ་མི་དོ་སྟེ། རྒྱ་མཚོ་བ་ལང་རྨིག་རྗེས་ཆུ་དང་འདྲ་བའི་ཕྱིར་ཏེ། ཇི་སྐད་དུ། དེ་ལྟ་མོད་ཀྱི་ས་རྡུལ་དང༌། ། རྒྱ་མཚོ་བ་ལང་རྨིག་རྗེས་ཆུ། ། ཁྱད་པར་གང་ཡིན་སངས་རྒྱས་དང༌། ། བྱང་ཆུབ་སེམས་དཔའི་ཁྱད་དེ་ཉིད། ། ཅེས་འབྱུང་ངོ༌། ། འོ་ན་དག་པའི་འཕེན་འགྲུབ་ལ་ཉོན་མོངས་མིན་པའི་མ་རིག་པ་ནི་སྲིད་རྩའི་མ་རིག་པའི་མཐུ་ལས་བྱུང་བའི་མ་རིག་པ་མིན་ལ།
ཟག་པ་མེད་པའི་ལས་ནི་རྒྱུ་འབྲས་སྟོང་ཉིད་དུ་རྟོགས་པའི་ཤེས་པས་ནམ་མཁའ་དང་སྒྱུ་མ་ལྟ་བུའི་ལས་ལ་སྤྱོད་པ་ཡིན་ལ། ཡིད་ལུས་ལས་བསམ་མི་ཁྱབ་པའི་བསྒྱུར་བའི་སྐྱེ་འཆིའི་འཕོ་འགྱུར་ནི་སྟོང་ཉིད་རྒྱུ་འབྲས་སུ་མངའ་བརྙེས་པས་ཆགས་ཐོགས་ཀྱི་སྒྲིབ་པ་དང་བྲལ་བས་འབད་རྩོལ་ལ་མ་ལྟོས་པར་སེམས་ཀྱི་ཡིད་ལ་ཇི་ལྟར་རེ་བ་དང་འཚམ་པའི་ལུས་མ་དག་པ་འཁོར་བ་དང་དག་པ་སངས་རྒྱས་ཀྱི་ཞིང་ཐམས་ཅད་དུ་གཤེགས་བསྒྱུར་མཛད་པ་ནི་རང་རེ་མན་ངག་པའི་ལུགས་ལས་འབྱུང་ཞེས་རྗེ་འབྲི་ཁུང་པ་ཡབ་སྲས་བཞེད་ཅེས་མཚུངས་པ་མེད་པའི་ལེགས་བཤད་དུ་མཛད་དོ། ། ཞེས་པ་ནི་ཞར་ལས་བྱུང་བ་སྟེ་སྤྲོས་པ་མཆོག་གོ །
སེམས་ཅན་མཆོག་དང་མ་རིག་པ་ཐ་མ་འདིའི་རྣམ་གཞག་མདོ་ནས་ཀྱང་དོན་གཞན་ལ་དགོངས་ཏེ་སྦས་པའི་དོན་ཤུགས་ཀྱི་ཚིག་གིས་ཟུར་གཞན་དུ་བསྒྱུར་ནས་འཕེན་པར་གསུངས་པ་ནི་མང་སྟེ། མདོ་སྡུད་པར། སེམས་ཅན་མཆོག་ཅེས་གསུངས་པ་དང༌། ཆོས་སྐུ་བདེ་དག་ བདེ་བར་གཤེགས་པའི་གསུངས་ནི་བརྗོད་བྱ་རྣམ་པ་ཐམས་ཅད་ཡིན་པས། མདོར་བཤད་པའི་ཆོས་སྐུ་གང་ཟག་གི་བདག་ལྟ་ཅན་དུ་སྟོན་པ་མིན་ཅིང་སྒྲིབ་གཉིས་སངས་པ་དང་མཁྱེན་གཉིས་རྒྱས་པའི་བདག་ཉིད་ཅན་གྱི་བྱེད་པོར་བཤད་པའི་སྐབས་ནི་གྲགས་ཆེ་མོད། སྐབས་འདིར་ནི་མདོ་ནས་བཤད་པའི་ཆོས་ཀྱི་སྐུ་ཅན་གྱི་སངས་རྒྱས་དེ་ལའང་འཕོ་བདེའི་མ་རིག་པ་དང་མཚུངས་ལྡན་གྱི་བདག་ལྟ་སོགས་ཡོད་པར་དོན་གྱིས་འཕང་ངོ༌། ། ཞེས་སྦས་ཚུལ་དུ་བསྟན་པ་ནི་ཁོ་བོ་ཅག་གི་རྗེ་རས་པ་ཆེན་པོ་ལ་སོགས་དཔའ་བོ་དང་རྣལ་འབྱོར་གྱི་དབང་ཕྱུག་དག་གི་གསང་བའི་སྤྱོད་ཡུལ་ལས་སུ་ཞིག་གིས་གླེང་སྟེ།
འདི་ལྟ་བུ་སྐལ་མེད་ཀྱི་ཐོས་ན་རི་བོང་གི་ཕྲུག་གུས་འབྲུག་གི་སྒྲ་ཐོས་པ་བཞིན་སྙིང་གས་ཏེ་ཆོས་ཚུལ་འདི་ལ་སྐུར་པ་བཏབ་ནས་སེམས་ཅན་དམྱལ་བ་ཆེན་པོར་སྐྱེ་བས་སྐལ་མེད་ལ་ཤིན་ཏུ་ཆོས་སྐྱོང་བའི་སྲུང་མ་རྣམས་ཀྱི་ཆེས་གསང་བར་རིགས་སོ། ། མཆན། གི་རང་བཞིན་དུ་གསུངས་པ་ལྟ་བུ་སྟེ། གསལ་བར་བསྟན་པ་ནི་མེད་ཅིང༌། ཚུལ་འདི་རྡོ་རྗེ་ཐེག་པ་བླ་ན་མེད་པའི་སྔགས་གཞུང་ཁོ་ནར་གསལ་བར་བསྟན་པ་ཡིན་ལ། དེའང་ཕར་ཕྱིན་ཐེག་པའི་རང་ལམ་གྱིས་བསྒྲོད་པའི་སངས་རྒྱས་དེ་དེའི་ལུགས་ལ་རྫོགས་པའི་སངས་རྒྱས་ཡིན་མོད་ཀྱང་སྔགས་ཀྱི་ཐེག་པས་སྒྲུབ་པའི་སངས་རྒྱས་ལ་ལྟོས་ནས་སེམས་ཅན་ཉིད་དུ་འཇོག་དགོས་ཏེ། ད་དུང་དེའི་རྒྱུད་ལ་སྤང་བྱ་འཕོ་ཆགས་ཀྱི་མ་རིག་པའི་གཉིད་ལས་སད་ཅིང་བདེ་ཆེན་གྱི་སྐུ་དང་ཡེ་ཤེས་ཀྱི་མངའ་དབང་དུ་སྤྱད་བྱའི་ཐུན་མོང་མིན་པའི་ཤེས་བྱ་འགའ་ཞིག་ལ་བློ་མ་རྒྱས་པའི་ཕྱིར། ངག་དོན། འཕོ་ཆགས་ཀྱི་མ་རིག་པའི་བག་ཆགས་འདིས་འདོད་ཆགས་དང་སྡང་བ་དང་གཏི་མུག་ཆེན་པོའི་བདག་ཉིད་ཀྱི་སྐུ་བདེ་བ་ཆེན་པོ་གསུང་བདེ་བ་ཆེན་པོ་ཐུགས་བདེ་བ་ཆེན་པོའི་དྲུག་པ་ཡེ་ཤེས་ཀྱི་རྡོ་རྗེ་འཛིན་པའི་གོ་འཕང་ཐོབ་པ་ལ་གེགས་བྱེད་ལ། དོན་འདི་ཉིད་ཀྱིས་ན་མདོར་གྲགས་པའི་ཆོས་སྐུའི་མཛད་པ་དང་བཅས་པའི་ལོངས་སྤྱོད་རྫོགས་པའི་སྐུ་དང་དེ་ལྟའི་སྐུས་མཆོག་གི་སྤྲུལ་པའི་སྐུ་སྟོན་པ་ནའང་མཛད་པ་བཅུ་གཉིས་ལ་སོགས་ཀྱི་སྐྱེ་འཆིའི་རྣམ་པར་སྟོན་པའི་དོན་དུ་འཁོར་བ་པ་ཉིད་དང་འདྲ་བར་བྱེད་པའི་ལོངས་སྤྲུལ་གྱི་སྐུ་ཅན་གྱི་སངས་རྒྱས་དེས་ཀྱང་སྔགས་ཀྱི་ཐེག་པར་བཤད་པའི་དུས་ཀྱི་འཁོར་ལོ་ལ་སོགས་པའི་ལོངས་སྤྲུལ་གྱི་སྐུ་ཅན་གྱི་སངས་རྒྱས་ཀྱི་གོ་འཕང་ཐོབ་པ་ལ་སྒྲིབ་བྱེད་ཀྱི་སྒྲིབ་པ་མ་སྤངས་པའི་ཕྱིར་འཕོ་ཆགས་ཀྱི་མ་རིག་པ་འདིས་ནི་ཐོག་མེད་ནས་སེམས་ཅན་ཆུང་འབྲིང་དུ་ འཕོ་བདེའི་མ་རིག་པ་འདི་ནི་སྒྲིབ་པ་ཐམས་ཅད་ཀྱི་རྩ་བ་ཉིད་ཡིན་ན་སེམས་ཅན་ཆུང་འབྲིང་ཡང་འཁོར་བར་འཁོར་བྱེད་ཀྱི་རྒྱུ་མི་བྱེད་པ་མ་ཡིན་ཀྱང་རྣམ་པ་ཀུན་ཏུ་བྱེད་པས་མ་ཁྱབ་སྟེ།
དེ་ལྟར་བྱེད་པའི་རྐྱེན་མ་ཚང་བ་སྲིད་པའི་ཕྱིར། དཔེར་ན་འཁོར་བར་སྐྱེ་བའི་ལས་རྒྱུད་ལ་ཡོད་ཀྱང༌། དེར་སྐྱེ་བའི་རྒྱུ་བདག་ལྟ་སོགས་ཉོན་མོངས་པ་སྤངས་ན་དེར་མི་སྐྱེ་བ་བཞིན། དེས་ན་སེམས་ཅན་འབྲིང་གི་གང་ཟག་གི་བདག་ལྟ་དང་མཚུངས་ལྡན་གྱི་མ་རིག་པ་སོགས་སྤངས་པ་ན། དེ་རྒྱུད་ཀྱི་འཕོ་བདེའི་མ་རིག་པ་ཁོ་ནས་དེ་འཁོར་བར་སྐྱེ་བར་ཡང་བྱེད་པར་མ་ངེས་པ་ཉིད་དོ། ། མཆན། མ་ཟད་པའི་ཆེན་པོའང་སྔགས་ལུགས་ཀྱི་སངས་རྒྱས་ཀྱི་ས་ལས་གཞན་དུ་འཁོར་བྱེད་ཉིད་དུ་གྲུབ་བོ། ། ཚུལ་འདི་ལ་ཁ་ཅིག་འདི་ལྟའི་མ་རིག་པ་འདི་ནི་སེམས་ཅན་ཆུང་ངུ་འཁོར་རྩའི་ཉོན་མོངས་ཅན་གྱི་མ་རིག་པ་དང་ཆགས་སོགས་རྟེན་འབྲེལ་ཡན་ལག་བཅུ་གཉིས་ཀྱི་དང་པོ་དེ་མ་ཡིན་པ་ཉིད་ཀྱི་འཕོ་བའི་བག་ཆགས་ཀྱི་མ་རིག་པ་དང་དེ་ལྟའི་ཆགས་སོགས་དེ་སེམས་ཅན་ཆེན་པོ་སྔགས་ལུགས་ཀྱི་སངས་རྒྱས་ལས་གཞན་དུ་འཁོར་རྒྱུའི་མ་རིག་པ་དང་ཆགས་སོགས་སུའང་མི་འགྱུར་རོ་ཞེས་དྭོགས་ན་དེའི་ལན་བཅོམ་ལྡན་འདས་ཀྱིས་དུས་ཀྱི་འཁོར་ལོ་རྒྱ་ཆེར་གསུངས་པ་ནི་འདི་ཡིན་ཏེ། དེའི་དང་པོར་དྭོགས་པ་བཀོད་པ་ནི་འདི་ལྟ་སྟེ། དེར་གལ་ཏེ་སེམས་ཅན་རྣམས་ཀྱི་འདོད་ཆགས་ཀྱིས་འཕོ་བའི་བག་ཆགས་ཐོག་མ་མེད་པ་ཡིན་ཅིང་དེའི་མཐུས་འཁོར་བ་ཡིན་ན།
འོ་ན་དེའི་ཚེ་ཅིའི་དོན་དུ་བཅོམ་ལྡན་འདས་ཀྱིས་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་བསྟན་ཏེ་ཉོན་མོངས་པ་དང་ལས་དང་སྡུག་བསྔལ་ཞེས་པ་གསུམ་པོ་རྣམས་སུ་རིམ་པ་བཞིན། མ་རིག་པ་ལ་སོགས་པའི་ཡན་ལག་རྣམས་ཡང་དག་པར་བསྡུས་ཏེ། དེའི་ཕྱིར་ཉོན་མོངས་པ་ལས་ལས་སུ་གྱུར་ཅིང་ལས་ལས་སྡུག་བསྔལ་དུ་གྱུར་ཏེ་སྡུག་བསྔལ་ལས་སླར་ཡང་ཉོན་མོངས་པར་འགྱུར་རོ། ། འདི་ཉིད་ནི་སྲིད་པའི་འཁོར་ལོ་སྟེ་འགྲོ་བ་ཐམས་ཅད་རྒྱུ་དང་འབྲས་བུའོ། ། སེམས་ཅན་ནི་གཞན་འགའ་ཡང་མེད་དོ། ། སྟོང་པ་རྣམས་ལས་ཆོས་1$00001401$1000140རྣམས་སུ་གྱུར་ཅིང་ཆོས་རྣམས་ལས་ཀྱང་སྟོང་པ་རྣམས་སུ་འགྱུར་ཏེ། ཁ་ཏོན་ལ་སོགས་པའི་དཔེ་རྣམས་ཀྱིས་དེ་རྣམས་ཤེས་པར་བྱའོ། ། དེའི་ཕྱིར་འཕོ་བའི་བགས་ཆགས་འདི་ནི་འཁོར་བའི་འཁོར་ལོ་མི་འགྱུར་རོ་ཞེས་པ་འདིར་འགའ་ཞིག་བསམ་པ་འབྱུང་བར་འགྱུར་ཏེ་ཞེས་བཀོད་ནས། དེའི་ལན་ནི། དེར་དེའི་ཕྱིར་བརྗོད་པར་བྱའོ། །
འདིར་བྱིས་པ་རྣམས་ཀྱི་མ་རིག་པ་ལ་སོགས་པ་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ནི་ཉོན་མོངས་པ་དང་ལས་དང་སྡུག་བསྔལ་གྱི་བདག་ཉིད་དེ། དེ་ཉིད་འཁོར་བའི་འཁོར་ལོ་བརྗོད་པ་གང་ཡིན་པ་དེ་ནི་མ་ཡིན་ཏེ། གང་གི་ཕྱིར་བཅོམ་ལྡན་འདས་མཆོག་ཏུ་མི་འགྱུར་བའི་རིག་པ་འཛིན་པ་ཉིད་ཀྱི་ཕྱིར་རོ། ། འདིར་བཅོམ་ལྡན་འདས་རྡོ་རྗེ་སེམས་དཔའ་མཆོག་ཏུ་མི་འགྱུར་བའི་རིག་པ་འཛིན་པ་འཁོར་བའི་བག་ཆགས་ལས་འདས་པ་སྟེ་དེའི་ཆོས་མི་མཐུན་པས་འཁོར་བ་པ་རྣམས་འཛིན་པའི་རིག་པ་འཛིན་པ་འཁོར་བའི་བག་ཆགས་ཀྱི་བཟུང་བའོ། ། དེའི་ཕྱིར་མཆོག་ཏུ་མི་འགྱུར་བའི་འདོད་ཆགས་ཆེན་པོ་ནི་རིག་པ་སྟེ། མ་རིག་པ་ནི་འདིར་སེམས་ཅན་རྣམས་ཀྱི་ཐོག་མ་མེད་པའི་འདོད་ཆགས་ཀྱི་བག་ཆགས་སོ། ། དེ་ཡི་འདོད་ཆགས་ལས་ཀྱང་རབ་ཏུ་འཇུག་སྟེ་འདོད་ཆགས་ཀྱང་རབ་ཏུ་འགྱུར་བའོ། ། འགྱུར་བ་ལས་ཆགས་པ་དང་བྲལ་བ་སྟེ་ཆགས་པ་དང་བྲལ་བ་ཞེས་བྱ་བ་ནི་ཞེ་སྡང་ངོ༌། ། ཞེ་སྡང་གི་བདག་ཉིད་ནི་བརྒྱལ་བ་སྟེ། བརྒྱལ་བ་ཞེས་བྱ་བ་ནི་གཏི་མུག་གོ །
དེ་ལྟར་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་ནི་མ་རིག་པ་སྟེ་ནམ་མཁའི་མེ་ཏོག་གི་ཕྲེང་བ་ནི་མ་ཡིན་ནོ་ཞེས་ལན་འདེབས་མཛད་ལ། དེ་ཡང་འདིར་བསྟན་འཕོ་བའི་བག་ཆགས་སུ་གྱུར་པའི་ཆགས་སོགས་དང་མ་རིག་པ་འདི་ནི་ཆོས་མངོན་པ་གོང་འོག་ལ་སོགས་པར་གྲགས་པའི་བྱིས་པ་འཁོར་བའི་འཁོར་ལོ་འཁོར་བྱེད་ཀྱི་སྲིད་རྩའི་མ་རིག་པ་དང་ཉོན་མོངས་པའི་སྒྲིབ་པ་མ་ཡིན་ཀྱང༌། ཕར་ཕྱིན་ཐེག་པར་བཤད་པའི་སངས་འཕགས་ཏེ་མཆོག་ཏུ་མི་འགྱུར་བའི་རིག་པ་འཛིན་པའི་གོ་འཕང་ཐོབ་བྱེད་ལ་སྒྲིབ་བྱེད་ཀྱི་མ་རིག་པ་དང་ཆགས་སྡང་ལ་སོགས་ཡིན། གནོད་བྱེད་ཅི་ཡང་མེད་ཅིང་སྒྲུབ་བྱེད་འཐད་ལྡན་གྱིས་ཡང་དག་པར་གྲུབ་པ་ཉིད་ཀྱི་ཕྱིར། མ་རིག་པ་འདིས་བསྐྱེད་པའི་རྟེན་འབྲེལ་ཡན་ལག་བཅུ་གཉིས་ལུགས་སུ་འབྱུང་བ་ནི་མདོར་བསྟན་ནས་མ་གྲགས་ལ། ཐུན་མོང་མིན་པའི་སྔགས་གཞུང་ཉིད་ནས་འབྱུང་ལ། དེ་ལྟའི་རྟེན་འབྲེལ་བཅུ་གཉིས་པོ་དེ་ནི་མདོ་ལུགས་ཀྱི་སངས་འཕགས་ཀྱི་རྒྱུད་ལའང་ཡོད་པར་འགྲུབ་བོ། ། དེ་ལྟ་ནའང་འཁོར་འདས་ཀྱི་ཟླས་ཕྱེ་བའི་འཁོར་བ་པ་དང་དེ་འཕེན་གྲུབ་ཀྱི་རྟེན་འབྲེལ་བཅུ་གཉིས་དེ་རྒྱུད་ལ་ལྡན་པ་མ་ཡིན་ཡང༌། སྔགས་ལུགས་ཀྱི་མི་གནས་པའི་བྱང་ཆུབ་དང་མྱང་འདས་ལ་ལྟོས་ན་དེ་ལྟ་བུ་དེ་འཁོར་བ་པར་ཡང་འཇོག་གོ ། འོ་ན་དེ་ལྟའི་སངས་རྒྱས་དེ་ལ་གསང་བའི་ཐེག་པར་གྲགས་པའི་རྟེན་འབྲེལ་ཡན་ལག་བཅུ་གཉིས་རྣམས་འགགས་པ་མ་ཡིན་པ་ལ་འཐད་པ་ཅི་ཞིག་ཡོད་སྙམ་ན་ཡོད་དེ།
ཕར་ཕྱིན་པའི་སངས་འཕགས་དེ་རྒྱུད་ལ་རྡོར་སེམས་མཆོག་མི་འགྱུར་གྱི་སྐུ་གསུང་ཐུགས་ཡེ་ཤེས་རྡོ་རྗེ་བཞི་ལ་སྒྲིབ་བྱེད་ཀྱི་རྟེན་འབྲེལ་གྱི་ཡན་ལག་ཉོན་མོངས་པ་དང་ལས་དང་སྡུག་བསྔལ་བའི་བདག་ཉིད་ཀྱི་ལུས་ངག་སེམས་འཕོ་ཆགས་ཀྱི་རང་བཞིན་ཆུ་སྲིན་ལ་སོགས་དུས་སྦྱོར་བཅུ་གཉིས་ཀྱི་རྟེན་དང་བརྟེན་པའི་རྩ་རླུང་ཐིག་ལེ་མངལ་དང་སྒོ་དང་ཕྱི་རོལ་གྱི་དབྱེ་བས་ཆུ་ཚོད་ཉི་ཁྲི་གཅིག་སྟོང་དྲུག་བརྒྱའི་སྒྲིབ་བཅས་གློ་བུར་དྲི་མའི་དུས་ཀྱི་འཁོར་ལོ་ཟླ་བ་བཅུ་གཉིས་ཀྱི་བདག་ཉིད་ཀྱི་རྟེན་འབྲེལ་ཡན་ལག་བཅུ་གཉིས་ལུགས་ལས་མ་ལྡོག་པའི་ཕྱིར། མདོར་ན་དེ་ལྟ་བུའི་སངས་རྒྱས་དེས་ཤིན་ཏུ་ཕྲ་བའི་འཛག་སྒྲིབ་ཏུ་གྱུར་པའི་གློ་བུར་དྲི་མ་སྤངས་པར་བྱས་པ་ནི་མ་ཡིན་ནོ་ཞེས་པ་ནི། དེར་མ་རིག་པ་ཞེས་བྱ་བ་ནི་ཉོན་མོངས་པའོ། ། ཞེས་པ་ནས། དེ་ལྟར་ལུས་དང་ངག་སེམས་དང་ཡེ་ཤེས་ཀྱི་དང་པོ་ཆུང་ངུའི་གནས་སྐབས་དང་ལུས་ཀྱི་བཞི་པར་རིག་པར་བྱའོ་ཞེས་པའི་བར་རྒྱས་པར་བསྟན་ལ། འཕོ་ཆགས་དེའི་དབང་གི་མདོ་ སྔགས་ལུགས་ཀྱི་མཆོག་གི་སྤྲུལ་སྐུ་དེའང་ལོངས་སྐུ་ཁ་སྦྱོར་ཡན་ལག་བདུན་དང་རྗེས་མཐུན་པ་དེ་རང་བཞིན་རྣམ་དག་པའི་ཡུལ་ཆེན་པོ་བདུན་གྱི་གཙོ་བོར་བཞུགས་པའི་ཧེ་རུ་ཀ་ཡབ་ཡུམ་ནི་འདས་གྲོངས་སོགས་ཡོད་པར་མི་སྟོན་གྱི། གདུལ་བྱ་སྐལ་མེད་ལ་མི་སྣང་ཡང་དེའི་ཚེ་གཤེགས་བཞུད་དང་སྐྱེ་འཆི་སོགས་ཀྱི་རྣམ་པར་མི་རོལ་ཞིང༌། དེ་འདྲ་དེ་ལོངས་སྐུ་ལས་དམན་པར་ཡང་མི་སྣང་སྟེ། དེ་ཁ་སྦྱོར་ཡན་ལག་བདུན་ལྡན་གྱི་སྐུ་གྲུབ་ལ་དེ་གྲུབ་ན་སྐུ་གསུམ་འབྲལ་མི་ཤེས་པའི་སྐུར་ཡང་གྲུབ་པ་ཉིད་ཀྱི་ཕྱིར་མདོ་ལས་སྔགས་ཀྱི་ཟབ་ཁྱད་དུ་གྱུར་པའི་སྐུའི་གསང་ངོ༌། ། མཆན།
ལུགས་ཀྱི་སངས་རྒྱས་མཆོག་གི་སྤྲུལ་སྐུ་དེའང༌། ལ་ལ་བྱང་ཆུབ་ལ་ལར་དེ་ནི་མྱ་ངན་འདས་སྟོན་ཀྱང༌། ཞེས་ལོངས་སྐུ་ལས་རྣམ་པ་ཐ་དད་པའི་སྐྱེ་འཆིའི་སྣང་བརྙན་ཁ་ཐོན་ལས་ཁ་ཏོན་འཕོ་བའི་ཚུལ་ལྟར་སྣང་ངོ་ཞེས་སྟོན་པ་ནི། དེར་བཅོམ་ལྡན་འདས་ཀྱི་རྒྱུད་ཀྱི་རྒྱལ་པོ་ཡེ་ཤེས་ཀྱི་ལེའུ་ལྔ་པ་ཞེས་པ་ནས། དེ་བཞིན་དུ་ཕུང་པོ་རྣམས་ཀྱི་མཚམས་སྦྱོར་བ་ནི་འགྱུར་བའི་འདོད་ཆགས་ཀྱི་བག་ཆགས་སོ། ། ཞེས་པའི་བར་གྱིས་བཤད་དོ། ། དེས་ན་སེམས་ཅན་ཆེན་པོ་དང་དེ་རྒྱུད་ལ་ཡོད་པའི་འཕོ་ཆགས་ཀྱི་མ་རིག་པ་འདིས་ནི་རྡོ་རྗེ་བཞིའི་བདག་ཉིད་ཀྱི་རིག་པ་འཛིན་པ་ལས་ཕྱིན་ཅི་ལོག་ཏུ་འཁོར་བར་བྱེད་པས་འཁོར་བ་པར་བཞག་ལ། འདིའི་ཆགས་སོགས་དག་པ་ལ་ཆགས་ཆེན་དང་སྡང་བ་ཆེན་པོའི་ཡེ་ཤེས་སོགས་རྣམ་པར་བཞག་གི ། ཕར་ཕྱིན་ཐེག་པའི་སངས་རྒྱས་དེའི་རྒྱུད་ལ་ནི་ཆགས་ཆེན་དང་སྡང་བ་ཆེན་པོ་ལ་སོགས་པ་ཡོད་པ་རྣམ་པར་བཞག་ཏུ་མེད་དེ། དེའི་འཇིག་བྱེད་འཕོ་བའི་བག་ཆགས་ཀྱིས་བསྡུས་པའི་ཆགས་སོགས་གནས་གྱུར་གྱི་རྣམ་བཞག་མ་བཤད་པའི་ཕྱིར་ཞེས་ཡབ་རས་གོས་འཛིན་པ་ཆོས་ཀྱི་སྤྱན་ཆེན་པོ་དེ་གསུང་ངོ༌། །
དེའི་ཕྱིར་དེར། བཅོམ་ལྡན་འདས་ཀྱི་གསུང་འདིའི་ཕྱིར་འཁོར་བའི་འཁོར་ལོ་ནི་འགྱུར་བའི་འདོད་ཆགས་སྟེ་མ་རིག་པའོ། ། འདིར་གང་གི་ཚེ་འགྱུར་བའི་འདོད་ཆགས་ཉམས་པ་དེའི་ཚེ་མཆོག་ཏུ་མི་འགྱུར་བ་ནི་འདོད་ཆགས་ཆེན་པོའོ། ། འདོད་ཆགས་ཆེན་པོ་ལས་གཞན་ཆགས་བྲལ་ཉམས་པ་སྟེ། ཆགས་བྲལ་ཞེས་བྱ་བ་ནི་ཞེ་སྡང་ངོ༌། ། ཞེ་སྡང་ཟད་པ་ལས་ཞེ་སྡང་ཆེན་པོར་འགྱུར་རོ། ། ཞེ་སྡང་ཆེན་པོ་ལས་རྒྱལ་བ་ཞེས་བྱ་བའི་གཏི་མུག་ཉམས་པའོ། ། གཏི་མུག་ཉམས་པ་ལས་གཏི་མུག་ཆེན་པོ་འགྱུར་རོ། ། འདོད་ཆགས་ཆེན་པོ་དང་ཞེ་སྡང་ཆེན་པོ་དང་གཏི་མུག་ཆེན་པོ་ལས་འདོད་ཆགས་དང་ཞེ་སྡང་གཏི་མུག་གི་བདག་ཉིད་ཀྱི་མ་རིག་པ་ཉམས་པའོ། ། མ་རིག་པ་ཟད་པ་ལས་མ་རིག་པ་ཆེན་པོ་འགྱུར་རོ། །
དེ་ལྟར་མ་རིག་པ་འགགས་པས་འདུ་བྱེད་འགག་གོ ། ཞེས་རྒྱ་ཆེར་གསུངས་སོ། ། འོ་ན་འདོད་ཆགས་ཆེན་པོ་སོགས་རང་དེ་གང་ཡིན་ཞེ་ན། སེམས་བྱུང་ཆགས་པ་ལ་སོགས་པའི་རྣམ་པར་སྐྱེ་ཡང༌། སྲིད་རྩའི་ཉོན་མོངས་ཅན་གྱི་མ་རིག་པ་འཁོར་བར་འཁོར་བྱེད་དང༌། མ་རིག་བག་ཆགས་ཀྱི་ས་པའི་མ་རིག་པ་མདོ་ལུགས་ཀྱི་ཐམས་ཅད་མཁྱེན་པ་ཐོབ་པ་ལ་གེགས་བྱེད་དང༌། འཕོ་ཆགས་ཀྱི་མ་རིག་པ་རྡོ་རྗེ་འཆང་ཐོབ་པ་ལ་གེགས་བྱེད་པའི་སྒྲིབ་མུན་ཐམས་ཅད་སེལ་བྱེད་ཀྱི་ངོ་བོར་གནས་པ་རྡོ་རྗེའི་རྡུལ་མུན་སྙིང་སྟོབས་ཟླ་བ་ཉི་མ་སྒྲ་ཅན་གསུམ་གྱི་ཡོན་ཏན་ཡོངས་སུ་རྫོགས་པའི་ཐབས་ཤེས་འདུ་འབྲལ་བའི་གནས་མི་ཐོད་པ་སྒྲིབ་པ་ཐམས་ཅད་དང་བྲལ་བ་དེའོ། ། དེས་ན་འཕོ་ཆགས་ཀྱི་ཆགས་སོགས་དང་མ་རིག་པ་ཆེས་ཕྲ་བ་འདི་ནི་སྲིད་རྩའི་ཉོན་མོངས་ཅན་གྱི་མ་རིག་པ་ལས་ཆེས་གུད་དུ་སྦས་ཏེ། རྒྱུད་སྡེའི་མཐར་ཐུག་བཅོམ་ལྡན་འདས་དུས་ཀྱི་འཁོར་ལོ་གསལ་བར་མཛད་པའི་ཟབ་གསང་འདིའི་ཕྱོགས་ཙམ་དུ་སྤྱན་རས་མ་བཀོད་པར། ཤར་ཙོང་ག་པ་ཆེན་པོ་ལྟ་བུའི་གྲགས་ལྡན་གྱིས་ཀྱང་སྔགས་ལམ་རིམ་དུ་འཕོ་བའི་བག་ཆགས་དེའི་ངོས་འཛིན་འཇིག་ལྟ་ལ་བདེན་འཛིན་གྱི་ཆགས་སོགས་སྲིད་རྩར་གྱུར་པ་དེ་ཉིད་ལ་ཤ་ཐང་ཆེན་པོས་བཤད་པ་མཛད་དགོས་བྱུང་བ་ནི་མདོ་སྔགས་ཀྱི་ཆོས་ཀྱི་སྲོག་འགག་གི་འཕྲུལ་མིག་ལྟ་བུའི་འཁོར་ཚུལ་ཇི་ལྟ་བར་འབྱེད་མ་ཐུབ་པས་ཆེས་ཐུགས་བདེན་ཏོ། །
ཁོ་བོས་ཀྱང་འདི་ལྟ་བུའི་ཟབ་གནད་ཡུན་རིང་མོ་ནས་ཁོང་དུ་ཆུབ་ཀྱང་ཕལ་གྱི་གློ་བར་མ་ཆུད་དྭོགས་ཏེ། དྲིལ་བུ་རིམ་ལྔ་ལ་སོགས་པར་ཡང་ཇི་ལྟ་བར་མ་བཀོད་ཀྱང༌། འདིར་གསལ་བར་བཤད་པ་ནི། རྒྱལ་བ་འབྲི་ཁུང་པ་སོགས་དྭགས་པོ་བཀའ་བརྒྱུད་མཆོག་རྣམས་ཀྱི་དགོངས་པ་བསྐོང་བའི་ཆེད་དུ་ཡིན་པས། ཆོས་འདིའི་བདག་པོ་འདས་པ་དང་མ་འདས་པའི་མཁའ་འགྲོ་དམ་ཅན་རྣམས་བཟོད་པར་མཛོད་ཅིག ། དགོངས་གཅིག་རྙིང་མར། མགོན་པོ་ཀླུས། རྟེན་ཅིང་འབྲེལ་བར་འབྱུང་འདི་རྒྱལ་བ་ཡིས། ། གསུང་གི་མཛོད་ཀྱི་གཅེས་པར་ཟབ་མོ་སྟེ། ། འདི་ནི་གང་གིས་ཡང་དག་མཐོང་བ་དེས། །
སངས་རྒྱས་དེ་ཉིད་རིག་པ་རྣམས་མཆོག་མཐོང༌། ། ཞེས་དང༌། གང་གི་རྟེན་ཅིང་འབྲེལ་བར་འབྱུང༌། ། འགག་པ་མེད་ཅིང་སྐྱེ་མེད་པ། ། ཞེས་སོགས་ཀྱི་རྟེན་འབྲེལ་ནི་ཡན་ལག་བཅུ་གཉིས་ཀྱི་རྟེན་འབྲེལ་ལུགས་འབྱུང་དང་ལུགས་ལྡོག་རང་བདེན་པར་འཛིན་པ་འཇིག་རྟེན་ཕལ་པ་དང་རང་སྡེ་ལ་གྲགས་པ་དེ་ཉིད་ལ་སྦྱར་ཏེ་བཤད་གདའ་བ་དེ་ནི། མགོན་པོ་འབྲིང་ཁུང་པའི་དགོངས་པ་མ་ཡིན་ཏེ། མགོན་པོ་ཀླུས་རྟེན་འབྲེལ་ལ་ཆེས་སྔགས་པའི་རྟེན་འབྲེལ་ནི། ཆོས་ཐམས་ཅད་རང་བཞིན་ནམ་གདོད་ནས་སྟོང་པ་ཉིད་ཀྱི་དོན་ཅན་གྱི་རྟེན་འབྲེལ་དེ་ཡིན་ལ། ཐེག་དམན་དང་སྡེ་པའི་ཐུན་མོང་དུ་གྲགས་པའི་རྟེན་ཅིང་འབྲེལ་འབྱུང་ལུགས་ལས་འགྲོ་འོང་དེ་ནི་དངོས་པོ་རང་རྒྱུད་པའི་སྟེང་ནས་འཇོག་པར་བྱེད་ལ། རྟེན་འབྲེལ་དང་རང་བདེན་པར་གྲུབ་པའི་ཆོས་ནི་ཕན་ཚུན་ཤིན་ཏུ་འགལ་བ་ཉིད་པས་རྟེན་འབྲེལ་ཡན་ལག་བཅུ་གཉིས་པོའང་རང་བཞིན་མེད་པའི་ཕྱོགས་ལ་འཐད་ཀྱི་རང་བཞིན་ཡོད་པའི་ཕྱོགས་ལ་མི་འཐད་པའི་རྟེན་འབྱུང་གི་རྣམ་དག་འདི་ནི་སེམས་ཙམ་ཕྱིན་ལ་མ་གྲགས་པའི་མཐའ་བྲལ་དབུ་མ་ཆེན་པོའི་གསུང་རབ་ལས་འབྱུང་ཚུལ་དེ་འཇིག་རྟེན་ཕལ་པ་དང་དངོས་སྨྲ་བ་ལ་མ་གྲུབ་པ་ཉིད་ཀྱིས་ན་སླར་དེའི་ངོར་ཆེས་སྒྲུབ་པར་བྱ་བ་ཡིན་པས།
ཁྱེད་ཅག་རྟེན་འབྲེལ་གྱི་མིང་མཐུན་པར་བྱུང་བ་ཙམ་ལ་འཁྲུལ་ནས་གཅིག་ཏུ་བཤད་པ་ནི་ནོངས་པའོ། ། དེས་ན་རྟེན་འབྲེལ་ཡན་ལག་བཅུ་གཉིས་པོ་འདི་འགྲུབ་པ་ལ་དངོས་པོ་རང་དབང་ཅན་གྱི་སྐྱེ་འགག་ཅན་དུ་འདོད་པ་ནི། དངོས་པོ་སྨྲ་བ་དག་གིས་ཞེན་ཀྱང་མཐའ་བྲལ་དབུ་མ་ཆེན་པོའི་མདོ་སྔགས་ཀྱི་གསུང་རབ་ཆེན་པོ་དག་ནས་འདི་ལྟར་རྟེན་འབྲེལ་ཡན་ལག་བཅུ་གཉིས་འགྲུབ་པ་ལ། དེ་དག་གདོད་ནས་རང་བཞིན་མེད་ཅིང་སྐྱེ་འགག་མེད་བཞིན་པ་ལས་རྟེན་འབྲེལ་བཅུ་གཉིས་ལ་སོགས་པའི་སྐྱེ་འགག་འབྱུང་རུང་བ་ཉིད་འཐད་པ་སྒྲུབ་པར་མཛད་པ་ཡིན་ཏེ། ཐེག་པ་ཆེན་པོའི་རིང་ལུགས་སུ་འཁོར་འདས་ཀྱི་ཆོས་ཐམས་ཅད་རྣམ་གྲོལ་དོན་གཉེར་ལ་བདེན་པ་གཉིས་སུ་ལེགས་པར་ཕྱེས་ཏེ་བསྟན་པ་ཉིད་ཀྱིས་ཤེས་ནུས་པའི་ཕྱིར། བདེན་པ་གཉིས་པོ་དེའང་རྟེན་འབྲེལ་དང་སྟོང་པ་ཉིད་དུ་མ་བྲལ་བ་ལ་དོན་གཞན་པ་ཞིག་ལ་བཞག་ཏུ་མེད་ལ། དེའི་ཚེ་མ་རིག་པ་ལ་འདུ་བྱེད་སྐྱེ་བ་སོགས་རྟེན་འབྲེལ་ལ་འཁོར་བ་དང་ཀུན་རྫོབ་བདེན་པ་ཞེས་རྣམ་པར་བཞག་ལ། དེ་ཉིད་དངོས་པོ་རང་བདེན་པའི་སྐྱེ་སོགས་སུ་མ་གྲུབ་པ་སྟོང་པ་ཉིད་ཀྱི་རང་བཞིན་དུ་རྟོགས་ནས་རྟེན་འབྲེལ་བཅུ་གཉིས་ལུགས་ལས་ལྡོག་པས། རྒ་ཤི་འགགས་པས་སྐྱེ་བ་འགག་པ་སོགས་ཀྱི་སྟོང་ཉིད་ཀྱི་སྐྱེ་བ་མེད་པ་ལས་མྱང་འདས་དང་དོན་དམ་བདེན་པ་ཞེས་རྣམ་བཞག་བྱས་པ་ཙམ་དུ་ཟད་པའི་ཕྱིར། གང་འདུས་བྱས་ཀུན་རྫོབ་བདེན་པ་དང༌།
འདུས་མ་བྱས་དོན་དམ་བདེན་པར་བརྗོད་པ་དེ་ནི། དངོས་པོ་རང་བདེན་པའི་འདུས་བྱས་ཞིག་ཀུན་རྫོབ་བདེན་པར་གྲུབ་ནས་ཀུན་རྫོབ་བདེན་པར་འཇོག་པ་དང༌། དོན་དམ་བདེན་པར་སྐྱེ་མེད་འདུས་མ་བྱས་པའི་རང་བཞིན་ཞིག་གྲུབ་ནས་དེ་དོན་དམ་བདེན་པར་འཇོག་པ་ནི་མ་ཡིན་ཏེ། བདེན་པ་གཉིས་ཀྱི་རབ་ཏུ་ཕྱེ་བའི་འཁོར་འདས་ཐམས་ཅད་ལྟོས་ནས་མིང་ཙམ་གྱི་ངོར་སྒྱུ་མ་དང་རྨི་ལམ་ལྟ་བུའི་བླང་དོར་གྱི་དོན་ཅན་ཁོ་ནར་སྣང་བའི་ཕྱིར། དེས་ན་ཐེག་པ་ཆེན་པོར་ཆོས་ཐམས་ཅད་བདེན་པ་གཉིས་སུ་རྣམ་པར་ཕྱེ་ནས་ལེགས་པར་བསྟན་པ་ནི་སེམས་ཅན་ཐམས་ཅད་རྣམ་པར་གྲོལ་བའི་ལམ་ཡང་དག་པར་སྦྱོར་བའི་ཐབས་བླ་ན་མེད་པར་གྲུབ་བོ། ། དོན་གྱི་དབང་འདི་ཉིད་ཀྱི་ཕྱིར། ཇི་སྐད་དུ། བཅོམ་ལྡན་འདས་རྡོ་རྗེ་སྙིང་པོས། རིགས་པ་མཁན་པོ་ལས་འོངས་དང༌། ། མར་མེ་མར་མེ་ལས་འོངས་དང༌། །
རྒྱ་ལས་རྒྱ་ནི་གཞན་པ་དང༌། ། བཞིན་ལས་མེ་ལོང་ལ་བཞིན་དང༌། ། ཇི་ལྟར་མེ་ཤེལ་ལས་མེ་དང༌། ། ཉི་མ་ལས་ནི་ཉི་མ་སྐྱེ། ། ཟས་ཟོས་པ་ནི་ལྕེ་འཛག་ལ། ། ཆུ་མེད་པར་ནི་ཆུ་མི་སྐྱེ། ། མྱུ་གུ་ས་བོན་མེད་མི་སྐྱེ། ། རྒྱུ་ལས་མ་གཏོགས་སྐྱེ་མི་འགྱུར། ། རང་ལས་མ་ཡིན་གཞན་ལས་མིན། ། གཉིས་ཀ་ལས་མིན་རྒྱུ་མེད་མིན། །
གང་ཞིག་སྐྱེ་བར་སྣང་བ་ཡི། ། དངོས་དང་དངོས་མེད་གང་ནའང་མེད། ། ཅེས་གསུངས་སོ། །
ཡང་དེར། ཞལ་སྔ་ནས་རྟེན་འབྲེལ་ལུགས་འབྱུང་ལྡོག་བཅུ་གཉིས་པོ་ཐམས་ཅད་མ་རིག་པའི་གཡོས་ཡིན་ཏེ། ཞེས་ལུགས་ཟློག་གི་རྟེན་འབྲེལ་གྱི་རྒྱུའང༌། མ་རིག་པ་ཡིན་ཏེ། མ་རིག་པ་མ་འགགས་ན་རྟེན་འབྲེལ་བཅུ་གཉིས་ལུགས་བཟློག་ཏུ་མི་འགགས་པའི་ཕྱིར། ཞེས་བཀོད་པ་ནི། མ་ངེས་ འདི་ལྟ་ན་འཚོ་བྱེད་དང་འཆི་བྱེད་གཉིས་ཀ་ལ་བཟའ་བཏུང་གི་གཡོས་བྱ་བར་ཡང་འདོན་རིགས་པར་འགྱུར་ལ།
དེ་ལྟ་ན། བཟའ་བའི་ཆེད་དུ་བསོད་ནམས་བྱས་པའང་འཆི་བའི་ཆེད་ཀྱི་སྦྱོར་བ་འགྱུར་བ་སོགས་རྣམ་བཞག་འགལ་བ་དུ་མ་ཞིག་ཁས་ལེན་དགོས་པར་འགྱུར་རོ། ། མཆན། པ་ཡིན་ཏེ། ཡང་སྲིད་ཀྱི་སྐྱེ་བ་དང་རྒ་ཤི་སོགས་འགགས་པའི་རིམ་པས་སྐྱེ་བ་དང་ལས་དང་ཉོན་མོངས་པ་རྣམས་འགག་ལ་དེ་འགག་པར་བྱེད་པའང་བདེན་པ་བཞི་ལ་སྲིད་རྩའི་མ་རིག་པ་སོགས་ལོག་ཞུགས་ཀྱི་སྒྲིབ་པ་སྤོང་བྱེད་ཀྱི་ལམ་བདེན་རྒྱུད་ལ་སྐྱེས་པས་དེ་སྤོང་བའི་སྒོ་ནས་ལུགས་འབྱུང་གི་རྟེན་འབྲེལ་ཁེགས་པ་ཡིན་གྱི་མ་རིག་པའི་མཐུ་དང་གཡོས་ཀྱི་ལུགས་འབྱུང་གི་རྟེན་འབྲེལ་ཁེགས་པ་མ་ཡིན་ལ། ཡིན་ན་འཁོར་བ་རང་ལྡོག་ཏུ་འགྱུར་བས་འཚེངས་མོད་དེ་ཤེས་བྱ་ལ་མི་སྲིད་པས་སོ། ། ཡང་དེར་མ་རིག་པ་དེ་གཉིད་འཐུག་གམ་འཆང་གིས་ར་རོ་བ་ལྟ་བུ་མ་ཡིན་ཞེས་བྲིས་གདའ་བ་མ་རིག་པ་དེ་འདྲ་ལ་ངོས་འཛིན་པ་དེ་རྙིང་མ་བ་ལྟ་བུ་དྭོགས་པ་འཆར་ན་མ་གཏོགས་སུ་ཞིག་ལ་དྭོགས་པ་སྐྱེ་བས་དེ་འདྲའི་དྭོགས་སེལ་ཡང་འགངས་ཆེས་ཆུང་ངོ༌།། །། ༈ རྡོ་རྗེའི་གསུང། རྟེན་འབྲེལ་བཅུ་གཉིས་སྐད་ཅིག་མ་གཅིག་ལ་ཚང་ཞེས་འདོན་པ་འདི་ནི་མ་དག་པའང་མི་སྣང་ལ། འདི་རྡོ་རྗེའི་གསུང་དུ་བཞག་པ་ནི་འདིར་གཏི་མུག་གི་གཉེན་པོར་རྟེན་ཅིང་འབྲེལ་འབྱུང་ལེགས་པར་བཤད་ན་སངས་རྒྱས་པ་དག་གི་ཐར་ལམ་གྱི་སྲོག་མིག་ཆེས་གསལ་བར་འགྱུར་རོ་ཞེས་དགོངས་ཏེ་རྟེན་འབྲེལ་གྱི་ཚོམས་འཆད་པར་བཞེད་སྣང་བས།
དེའི་ཕྱིར་ཅུང་ཟད་བཤད་པར་བྱ་སྟེ། དཔལ་མགོན་པོ་ཀླུས། ཡོན་ཏན་མཐའ་ཡས་བསམ་མི་ཁྱབ། ། རྫོགས་པའི་སངས་རྒྱས་ཐུགས་རྗེའི་བདག ། བཏུད་དེ་སཱ་ལུ་ལྗང་པ་ཡི། ། ཚིག་ལེའུར་བྱས་པ་བཤད་པར་བྱ། ། ཐུབ་པ་རྒྱལ་པོའི་ཁབ་ཀྱི་ནི། ། བྱ་རྒོད་ཅེས་པའི་རི་བོ་ལ། ། དགེ་སློང་མ་དང་བྱང་ཆུབ་སེམས། ། ཚོགས་དང་ཡང་དག་ཐབས་ཅིག་བཞུགས། །
སཱ་ལུ་ལྗང་པ་ལ་གཟིགས་ནས། ། རྒྱུ་དང་རྐྱེན་ལས་བྱུང་བ་སྟེ། ། རྒྱུ་དང་རྐྱེན་སྐྱེས་དེ་བཞིན་དུ། ། ཡན་ལག་བཅུ་གཉིས་རིམ་འབྱུང་བ། ། གང་གིས་རྟེན་འབྲེལ་ཞེས་མཐོང་བ། ། ཆོས་དང་སངས་རྒྱས་མཐོང་ངོ་ཞེས། ། དགེ་སློང་རྣམས་ལ་འདི་གསུངས་ནས། ། ཞེས་འབྱུང་བའི་ཕྱིར། རྟེན་འབྲེལ་བཅུ་གཉིས་ནི། མ་རིག་པ།
འདུ་བྱེད། རྣམ་ཤེས། མིང་གཟུགས། སྐྱེ་མཆེད་དྲུག ། རེག་པ་དང༌། ཚོར་བ་དང༌། སྲེད་པ་དང༌། ལེན་པ་དང༌། སྲིད་པ་དང༌། སྐྱེ་བ་དང༌།
རྒ་ཤིའོ། ། དེ་ལ་དབྱེ་བའམ་སོ་སོའི་ངོ་བོ་ནི། མ་རིག་པ་ལ་ལས་རྒྱུ་འབྲས་ལ་རྨོངས་པའི་མ་རིག་པ་དང༌། དེ་ཁོ་ན་ཉིད་ལ་རྨོངས་པའི་མ་རིག་པའོ། ། དེ་གཉིས་ནི་དགེ་བ་དང་མི་དགེ་བ་མི་ཤེས་པ་དང༌། ཕྱིན་ཅི་ལོག་བཞི་ལྟ་བུའི་ཆོས་ཀྱི་རང་བཞིན་མ་ཤེས་པའོ། ། འདུ་བྱེད་ནི་སྲིད་པ་གསུམ་འགྲུབ་པར་བྱེད་པའི་ལས་གསུམ་སྟེ། བསོད་ནམས་མ་ཡིན་པའི་ལས་དང༌། བསོད་ནམས་ཀྱི་ལས་དང༌། མི་གཡོ་བའི་ལས་སོ། །
དེ་གསུམ་ནི་རིམ་བཞིན་ངན་སོང་དུ་སྐྱེ་བའི་ལས་དང༌། འདོད་ཁམས་སུ་སྐྱེ་བའི་ལས་དང༌། ཁམས་གོང་མ་གཉིས་སུ་སྐྱེ་བར་བྱེད་པའི་དགེ་བའི་ལས་སོ། ། རྣམ་པར་ཤེས་པ་ནི་གཉིས་ལས། རྒྱུའི་རྣམ་ཤེས་ནི་ལས་གསུམ་པོའི་བག་ཆགས་ཡོད་པའི་རྣམ་པར་ཤེས་པའོ། ། འབྲས་བུའི་རྣམ་ཤེས་ནི་སྐྱེ་གནས་ཀྱི་དང་པོ་ཉིད་དུ་གྲུབ་པའོ། ། མིང་དང་གཟུགས་ནི་ཕུང་པོ་ལྔ་སྟེ། མིང་ནི་ཚོར་བ། འདུ་ཤེས། འདུ་བྱེད།
རྣམ་པར་ཤེས་པ་སྟེ་མིང་བཞིའི་ཕུང་པོ་ཞེས་སོ། ། གཟུགས་ནི་གཟུགས་ཀྱི་ཕུང་པོའོ། ། སྐྱེ་མཆེད་དྲུག་ནི་མིག་ལ་སོགས་པ་དྲུག་སྟེ་རྣམ་པར་ཤེས་པ་སྐྱེ་བ་རྒྱས་པར་བྱེད། མཆེད་པར་བྱེད་པས་སྐྱེ་མཆེད་དྲུག་གོ ། རེག་པ་ནི་ཡུལ་དང་དབང་པོ་དང་རྣམ་པར་ཤེས་པ་གསུམ་འདུས་ནས་གཅོད་པའོ། ། ཚོར་བ་ནི་བདེ་བ་དང་སྡུག་བསྔལ་དང་བཏང་སྙོམས་དང་གསུམ་མོ། ། སྲེད་པ་ནི་ཚེ་འདི་ལ་ཆགས་པའོ། ། ལེན་པ་ནི་ཕྱི་མ་ལའོ། ། ཡང་ན་སྲེད་པ་ནི་ཕྱི་མའི་རིང་བའི་རྒྱུ་ཡིན་ལ། ལེན་པ་ནི་ཉེ་བའི་རྒྱུ་ཡིན་ནོ། །
སྲིད་པ་ནི་གཉིས་ལས། གཞོལ་བའི་སྲིད་པ་ནི་འདི་ནས་འཆི་འཕོ་བའོ། ། ཞུགས་པའི་སྲིད་པ་ནི་སྲིད་པ་བར་མ་དོར་ཞུགས་པ་སྟེ། སྔར་གྱི་འདུ་བྱེད་ཉིད་སྲིད་ལེན་གཉིས་ཀྱིས་ལས་ནུས་པ་ཅན་དུ་བྱས་པའོ། ། སྐྱེ་བ་ནི་མའི་མངལ་དུ་མིང་དང་གཟུགས་ཀྱི་མྱུ་གུ་དང་པོ་བསྐྱེད་པའོ། ། རྒ་བ་ལ་གཉིས་ལས། ཉེ་བར་འཁྲིད་པའི་རྒས་པ་ནི་གནས་སྐབས་གཞན་དང་གཞན་དུ་འགྱུར་བའོ། ། ཡོངས་སུ་ཉམས་པའི་རྒས་པ་ནི་དབང་པོ་རྣམས་ཉམས་པ་སྟེ། མིག་གིས་མི་མཐོང་བ་ལ་སོགས་པའོ། ། ཤི་བ་ནི་སྲོག་གི་དབང་པོ་འགགས་པའོ། །
རྒྱུ་འབྲས་རྣམ་པར་བཞག་པ་ནི་འཕགས་པ་ཀླུའི་ཞལ་སྔ་ནས་ལྟར་ན། རྒྱུ་ལྔ་འབྲས་བུ་བདུན་ཏེ། དེ་ཡང་མ་རིག་པ་དང་སྲེད་པ་དང་ལེན་པ་སྟེ་གསུམ་ནི་ཉོན་མོངས་པ་ཡིན་ལ། འདུ་བྱེད་དང་སྲིད་པ་སྟེ་གཉིས་ནི་ལས་ཡིན་ལ། དེ་ལྟར་ལྔ་ནི་རྒྱུ་ཡིན་ལ། གཞན་བདུན་ནི་སྡུག་བསྔལ་ཡིན་པས་ཉོན་མོངས་དང་ལས་ཀྱི་འབྲས་བུ་སྟེ། དབུ་མ་རྟེན་ཅིང་འབྲེལ་བར་འབྱུང་བའི་སྙིང་པོ་ལས། དང་པོ་བརྒྱད་དང་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། ། ལྷག་མ་བདུན་ཡང་སྡུག་བསྔལ་ཡིན། །
ཞེས་གསུངས་སོ། ། སཱ་སུ་ལྗང་པའི་མདོ་དང༌། མངོན་པ་ཀུན་ལས་བཏུས་དང་བསླབ་བཏུས་ལྟར་ན། རྒྱུ་དྲུག་འབྲས་བུ་དྲུག་སྟེ་གཞན་སྔར་དང་འདྲ་ཞིང་རྣམ་པར་ཤེས་པ་ལས་ཡིན་པར་བཤད་པས་རྒྱུ་ཡིན་པར་བཞེད་དོ། ། དེ་ལྟར་ན་ལས་གསུམ། ཉོན་མོངས་པ་གསུམ། སྡུག་བསྔལ་དྲུག་གོ ། ཐེག་བསྡུས་ལྟར་ན། རྒྱུ་བཅུ། འབྲས་བུ་གཉིས་ཏེ།
མ་རིག་པ་ལ་སོགས་དང་པོ་བཅུ་ནི་རྒྱུ་ཡིན་ལ། འབྲས་བུ་ནི་སྐྱེ་བ་དང་རྒ་ཤི་གཉིས་སོ། ། དེ་ལྟར་ན་ཉོན་མོངས་པ་གསུམ་དང༌། ལས་བདུན་དང་འབྲས་བུ་དྲུག ། སྡུག་བསྔལ་གཉིས་སོ། ། དེ་ཡང་མ་རིག་སྲེད་ལེན་གསུམ་ཉོན་མོངས་པའོ། ། འདུ་བྱེད་རྣམ་ཤེས་མིང་གཟུགས་སྐྱེ་མཆེད་དྲུག་རེག་པ་ཚོར་བ་སྲིད་པ་དང་ནི་བདུན་ནི་ལས་ཡིན་ཞིང༌། ཐ་མ་གཉིས་ནི་སྡུག་བསྔལ་ལོ། ། དེ་ཚེ་དུ་ལ་རྫོགས་པ་ལ། ཚེ་གཉིས་ལ་རྫོགས་པ་ནི།
རྒྱུ་ལྔ་འབྲས་བུ་བདུན་ནམ་རྒྱུ་དྲུག་གམ། རྒྱུ་བཅུ་འབྲས་བུ་གཉིས་སུ་བྱས་པའི་དབང་དུ་བྱས་ནས་འཇོག་གོ ། ཚེ་གསུམ་ལ་རྫོགས་པ་ནི་ཉན་ཐོས་ཀྱི་ལུགས་ཏེ། མཛོད་ལས། སྔོན་མཐའ་ཕྱི་མཐའ་གཉིས་གཉིས་དང༌། ། བར་དུ་བརྒྱད་ཡོངས་རྫོགས་ལྡན་ལ། ། ཞེས་གསུངས་ཏེ། མ་རིག་པ་དང་འདུ་བྱེད་གཉིས་ནི་ཚེ་སྔ་མའི་དུས་ནའོ། ། སྐྱེ་བ་དང་རྒ་ཤི་གཉིས་ནི་ཚེ་ཕྱི་མ་ལའོ། ། རྣམ་ཤེས་ལ་སོགས་པ་བརྒྱད་ནི་ཚེ་འདི་ལའོ། །
དེ་ཡང་འདོད་ཁམས་པ་ཚེ་ཡོངས་སུ་རྫོགས་པ་ལ་བརྒྱད་ཚང་བར་འབྱུང་གི ། གཞོན་ནུ་ཤི་བ་དང་ཁམས་གོང་མ་གཉིས་ལ་རྒས་པ་དང་མིང་དང་གཟུགས་ལ་སོགས་པ་ཅི་རིགས་སུ་མེད་པས་བརྒྱད་ཚང་བར་མེད་དོ། ། དེ་ལ་བཅུ་གཉིས་པོ་དེ་དག་ཉན་ཐོས་བྱེ་བྲག་སྨྲ་བའི་ལུགས་ཀྱིས་འདི་ལྟར་འདོད་དེ། མ་རིག་པ་ནི་སྔོན་གྱི་མཐའི་ཉོན་མོངས་པ་ཐམས་ཅད་མ་རིག་པར་འདུས་ཏེ། མ་རིག་པ་གཙོ་བོ་ཡིན་པས་དེ་ཡོད་ན་གཞན་རྣམས་ཀྱང་ཡོད་དེ། དཔེར་ན་མགྲོན་གྱི་གཙོ་བོ་རྒྱལ་པོ་ཡོད་ན་འཁོར་རྣམས་ཀྱང་ཡོད་པ་དང་འདྲའོ། ། འདུ་བྱེད་ནི་སྔོན་གྱི་ལས་ཏེ་བསོད་ནམས་ཀྱི་ལས་ལ་སོགས་པ་གསུམ་མོ། ། དེ་ཡང་མཛོད་ལས། མ་རིག་ཉོན་མོངས་སྔོན་གནས་སྐབས། ། འདུ་བྱེད་དག་ནི་སྔོན་གྱི་ལས། །
ཞེས་གསུངས་སོ། ། རྣམ་པར་ཤེས་པ་ནི་སྐྱེ་གནས་ཀྱི་དང་པོར་ཉིང་མཚམས་སྦྱོར་བའི་ཕུང་པོ་སྟེ། རྣམ་ཤེས་མཚམས་སྦྱོར་ཕུང་པོ་ཡིན། ། ཞེས་སོ། ། མིང་དང་གཟུགས་ནི་སྐྱེ་གནས་སུ་མཚམས་སྦྱར་བའི་སྐད་ཅིག་གཉིས་པ་ནས། མིག་ལ་སོགས་པ་མ་དོད་ཀྱི་བར་དུ་ཕུང་པོ་ལྔ་སྟེ། མིང་དང་གཟུགས་ནི་དེ་ཕན་ཆད། ། སྐྱེ་མཆེད་དྲུག་དོད་ཚུན་ཆད་དོ། ། ཞེས་སོ། ། མངལ་ནས་བྱུང་སྟེ་གསུམ་འདུས་གཅོད་པ་ནས་བདེ་བ་དང་སྡུག་བསྔལ་གྱི་རྒྱུ་གང་ཡིན་པ་བུས་པ་ཆུང་ངུ་ལག་པ་མེའི་ནང་དུ་ཡང་འཇུག་པར་བྱེད་པ་ལྟ་བུ་ཚུན་ཆད་རེག་པ་ཡིན་ཏེ།
རེག་པ་བདེ་སྡུག་ལ་སོགས་ཀྱི། ། རྒྱུ་ཤེས་ནུས་པ་ཚུན་ཆད་དོ། ། ཞེས་བདེ་སྡུག་གི་རྒྱུ་གང་ཡིན་ཤེས་ནས། འཁྲིག་པའི་འདོད་ཆགས་མ་སྐྱེས་ཀྱི་བར་དུ་ཚོར་བ་ཡིན་ལ། འཁྲིག་པའི་འདོད་ཆགས་སྐྱེས་ནས་དེ་ཡོངས་སུ་འཚོལ་བ་ལ་མ་ཞུགས་ཀྱི་བར་དུ་སྲེད་པ་ཡིན་ཏེ། ཚོར་འཁྲིག་ཚུན་ཆད་སྲེད་པ་ནི། ། ལོངས་སྤྱོད་འཁྲིག་པ་ཆགས་ཆེན་གྱི། ། ཞེས་སོ། ། དེ་ཡོངས་སུ་འཚོལ་བའི་བྱ་བ་ལ་ཞུགས་པ་ནི་ལེན་པ་ཡིན་ཏེ། ཉེ་བར་ལེན་པ་ལོངས་སྤྱོད་རྣམས། །
ཐོབ་པར་བྱ་ཕྱིར་ཡོངས་རྒྱུག་པའོ། ། ཞེས་སོ། ། སྲེད་ལེན་གཉིས་ཀྱི་ལས་ནུས་པ་མཐུ་ཅན་དུ་བྱས་པས། ཡང་སྲིད་པར་སྐྱེ་བ་ལ་རྒྱུ་ནུས་པ་ཐོགས་པ་མེད་པའི་ལས་ནི་སྲིད་པ་ཡིན་ཏེ། དེ་སྲིད་འབྲས་བུ་འབྱུང་འགྱུར་བའི། ། ལས་དེ་ཉིད་ནི་སྲིད་པ་ཡིན། ། ཞེས་སོ། ། ཕྱི་མ་ལ་མའི་མངལ་དུ་དང་པོ་སྐྱེ་བ་ནི་སྐྱེ་བ་ཡིན་ཏེ། ཉིང་མཚམས་སྦྱོར་བ་སྐྱེ་བའང་ཡིན། ། ཞེས་སོ། །
དེས་ན་མིང་དང་གཟུགས་ནས་ཚོར་བའི་བར་གྱི་གནས་སྐབས་གཞན་དང་གཞན་དུ་འགྱུར་བ་དང༌། སྟོབས་ཆུང་ངུར་གྱུར་པ་དང་སྲོག་གི་དབང་པོ་འགགས་པ་ནི་རྒ་ཤི་ཡིན་ཏེ། མཛོད་ལས། ཚོར་བའི་བར་ནི་རྒ་ཤི་ཡིན། ། ཞེས་གསུངས་སོ། ། དེ་ཡང་དང་པོ་གཉིས་སྐྱེ་བ་སྔ་མ་དང༌། བར་དུ་ལྔས་ཚེ་འདིའི་ཡིན་ཏེ་རྒྱུ་འབྲས་ཚར་གཅིག་ཡིན་ལ། དེ་ནས་གསུམ་ཚེ་འདིའི་ཡིན་ལ་ཐ་མ་ཚེ་ཕྱི་མའི་ཡིན་ཏེ། རྒྱུ་འབྲས་ཚར་གཅིག་ཡིན་པས་རྒྱུ་འབྲས་ཚར་གཉིས་སུ་གནས་པའོ། ། སྐབས་དོན་གྱི་བཤད་གཞི་སྐད་ཅིག་ལ་རྟེན་འབྲེལ་བཅུ་གཉིས་རྫོགས་ཚུལ་ནི།

དཔེར་ན་ཤ་འདོད་པའི་འདོད་ཆགས་ཀྱིས་སྲོག་བཅད་པ་ཉིད་ཀྱིས་མ་རིག་པ་དང༌། དེ་ལ་བསད་པའི་འདུ་བྱེད་སེམས་ལ་ཡོད་པས་འདུ་བྱེད་དང༌། དེས་ན་དངོས་པོ་སོ་སོར་རྣམ་པར་རིག་པས་རྣམ་པར་ཤེས་པ་དང༌། དེས་ན་རྣམ་པར་ཤེས་པ་དང་ལྷན་ཅིག་འབྱུང་བའི་ཕུང་པོ་བཞི་ཉིད་ཀྱི་མིང་དང་གཟུགས་དང༌། རྟེན་དེ་ལ་བརྟེན་པའི་དབང་པོ་ཉིད་ཀྱི་སྐྱེ་མཆེད་དྲུག་དང༌། དེ་ན་གསུམ་འདུས་པའི་རེག་པ་ཡོད་པས་རེག་པ་དང༌། དེ་ཉམས་སུ་མྱོང་བས་ཚོར་བ་དང༌། དེ་ལ་ཆགས་པས་སྲེད་པ་དང༌། དེ་དང་མཚུངས་པར་ལྡན་པའི་ཀུན་ནས་དཀྲིས་པའི་ལེན་པ་དང༌། དེས་ཀུན་ནས་བསླང་བའི་ལུས་ངག་ཡིད་གསུམ་གྱི་ལས་ཡོད་པས་སྲིད་པ་དང༌། ལས་དེ་རྣམས་སྐྱེ་བས་སྐྱེ་བ་དང༌།
ལས་ཡོངས་སུ་སྨིན་པས་རྒ་བ་དང༌། ཞིག་པས་ཤི་བའོ། ། དེ་ཇི་ལྟར་འཁོར་བའི་ཚུལ་ནི། ཉོན་མོངས་པ་གསུམ་གྱིས་ཀུན་ནས་བསླངས་ནས་ལས་གཉིས་བྱས་པས། སྡུག་བསྔལ་བདུན་འབྱུང་ལ་སྡུག་བསྔལ་དེ་དག་ལས་ཀྱང་ཉོན་མོངས་པ་གསུམ་པོ་འབྱུང་ཞིང་འཁོར་ལོ་བཞིན་དུ་འཁོར་ཏེ། དབུ་མ་རྟེན་ཅིང་འབྲེལ་བར་འབྱུང་པའི་སྙིང་པོ་ལས། གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང༌། ། གསུམ་འབྱུང་སྲིད་པའི་འཁོར་ལོ་དེ། ། ཉིད་ནི་ཡང་དང་ཡང་དུ་འཁོར། །
ཞེས་གསུངས་སོ། ། གལ་ཏེ་རྟེན་འབྲེལ་བཅུ་གཉིས་ཀྱི་ཐོག་མ་མ་རིག་པ་གང་ལས་བྱུང་ཞེ་ན། དཀོན་བརྩེགས་ལས། མ་རིག་པ་ནི་ཚུལ་བཞིན་མ་ཡིན་པའི་ཡིད་ལ་བྱེད་པ་ལས་བྱུང་ངོ༌། ། ཞེས་དང༌། མཛོད་འགྲེལ་ལས། རྒྱུ་དང་བཅས་རྐྱེན་དང་བཅས་པའི་ཆོས་ཀྱི་རྣམ་གྲངས་ལས་ཚུལ་བཞིན་མ་ཡིན་པའི་ཡིད་ལ་བྱེད་པ་ཡང་མ་རིག་པའི་རྐྱེན་ཡིན་པར་བཅོམ་ལྡན་འདས་ཀྱིས་གསུངས་སོ། ། ཞེས་དང༌། རྟེན་འབྲེལ་ཏི་ཀ་ལས་ཀྱང་དེ་ལྟར་གསུངས་ལ། མ་རིག་པ་ནི་མ་རིག་པ་སྔ་མ་ལས་བྱུང་སྟེ།
ཐོག་མ་མེད་པའི་དུས་ནས་མ་རིག་པ་སྔ་མས་མ་རིག་པ་ཕྱི་མ་བསྐྱེད་པར་གསུངས་སོ། ། གསུས་པོ་ཆེའི་མདོ་ལས། མ་རིག་པ་ཡང་མ་རིག་པའི་རྐྱེན་ཡིན་པར་བསྟན་ཏེ། མ་རིག་པ་ཁོ་ན་ལ་བརྟེན་ནས་མ་རིག་པ་འབྱུང་བ་ཡིན་གྱི་ཚུལ་བཞིན་མ་ཡིན་པའི་ཡིད་ལ་བྱེད་པ་ལ་སོགས་པའི་སྒྲས་ནི་ལོག་ལྟ་བརྟེན་པས་རྨོངས་པར་འགྱུར་རོ། ། ཞེས་ལོག་ལྟ་ལས་མ་རིག་པ་འབྱུང་བར་གསུངས་པས་བསྡུའོ། ། ལས་ནི་མ་ཡིན་ཏེ། རྨོངས་པ་ཁོ་ན་ལས་དེ་སྐྱེ་བའི་ཕྱིར་རོ། ། རང་གི་རིགས་གཅིག་ལ་གཅིག་འབྱུང་བ་ན་ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པས་ལྷག་པར་རྒྱས་པར་འབྱུང་པར་བྱེད་དོ། ། ཞེས་སོ། ། ཡང་ན་རྟེན་འབྱུང་ལུ་གུ་རྒྱུད་ཡིན་པས་མ་རིག་པ་ནི་རྒ་ཤི་ལས་བྱུང་སྟེ།
རིན་ཆེན་ཕྲེང་བ་ལས། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་མགལ་མེ་ཡི། ། དཀྱིལ་འཁོར་ལྟ་བུ་ཕན་ཚུན་གྱི། ། རྒྱུ་ཅན་འདི་ནི་འཁོར་བར་འགྱུར། ། ཞེས་གསུངས་སོ། ། རྟེན་འབྲེལ་གྱི་ངེས་ཚིག་ནི། བྱེ་སྨྲའི་ལུགས་ཀྱི་ཕྲད་ནས་འབྱུང་བའི་རྟེན་འབྲེལ་ཞེས་ཟེར་ཡང་འདིར་ནི་རྒྱུ་ལ་བརྟེན་ཅིང་འབྲས་བུ་འབྱུང་བའི་ཕྱིར་རྟེན་ཅིང་འབྲེལ་བར་འབྱུང་བའོ། ། དེ་ལྟ་ན་སྐབས་འདིའི་རྟེན་འབྲེལ་ནི་རྒྱུ་འབྲས་ཉིད་དོ། ། ད་ནི་ཞར་བྱུང་གི་ཚུལ་གྱིས་འདི་ཡང་ཤེས་པར་བྱ་དགོས་ཏེ།
རྟེན་འབྲེལ་ལུགས་དང་མཐུན་མི་མཐུན་ནི་གཉིས་ཏེ། ཀུན་ནས་ཉོན་མོངས་པ་དང་རྣམ་པར་བྱང་བའི་རྟེན་འབྲེལ་ལོ། ། དེ་ལ་ཀུན་ནས་ཉོན་མོངས་པའི་རྟེན་འབྲེལ་ལུགས་འབྱུང་ནི། མ་རིག་པ་སྐྱེས་པས་འདུ་བྱེད་སྐྱེ་བ་ལ་སོགས་པའོ། ། ལུགས་དང་མི་མཐུན་པ་ནི་རྒ་ཤི་སྐྱེ་བ་ནི་སྐྱེ་བ་སྐྱེས་པས་སྐྱེ་ཞིང༌། སྐྱེ་བ་ནི་སྲིད་པ་ལས་སྐྱེ་བ་ལ་སོགས་པའོ། ། རྣམ་པར་བྱང་བའི་རྟེན་འབྲེལ་ལུགས་མཐུན་ནི། མ་རིག་པ་འགག་པས་འདུ་བྱེད་འགག་པ་ནས། སྐྱེ་བ་འགག་པས་རྒ་ཤི་འགག་པའི་བར་རོ། ། ལུགས་དང་མི་མཐུན་པ་ནི།
རྒ་ཤི་འགག་པ་ནི་སྐྱེ་བ་འགགས་པས་འགག་པ་ནས། འདུ་བྱེད་འགག་པ་ནི་མ་རིག་པ་འགག་པས་འགག་པའི་བར་རོ། ། ད་ནི་རྟེན་ཅིང་འབྲེལ་བར་འབྱུང་བའི་ཚུལ་དེ་ཐོས་བསམ་སྒོམ་པས་ཇི་ལྟར་ཉམས་སུ་ལེན་པ་ལ། ཀུན་རྫོབ་ཀྱི་བརྟེན་འབྲེལ་དང་དོན་དམ་པའི་རྟེན་འབྲེལ་ཏེ། དེ་ཡང་རྟོག་གེ་འབར་བ་ལས། བདེན་པ་གཉིས་ལ་རྟེན་པ་ཡི། ། རྟེན་ཅིང་འབྲེལ་འབྱུང་ཉིད་བཤད་ཟློས། ། ཞེས་འབྱུང་བའི་ཟློས་པ་ནི་ཆོས་འདི་པའི་ཐུབ་པ་དག་ནི་རྒྱུན་མི་ཆད་པར་ཟློས་སོ་ཞེས་འབྱུང་ངོ༌། ། དེའང་ཀུན་རྫོབ་པའི་རྟེན་འབྲེལ་སྒོམ་པ་ནི། རྟོག་གེ་འབར་བར།
ཀུན་རྫོབ་ལ་བརྟེན་པའི་རྟེན་ཅིང་འབྲེལ་བར་འབྱུང་བ་ཇི་ལྟ་བུ་ཞེ་ན། མ་བརྟགས་པ་ན་གྲགས་པ། བརྟགས་ན་མེད་པ། རྒྱུ་དང་རྐྱེན་ཚོགས་པ་ལས་བྱུང་བའི་མཚན་ཉིད་དོ། ། ཞེས་གསུངས་སོ། ། དེའང་ཀུན་ནས་ཉོན་མོངས་པའི་རྟེན་འབྲེལ་དང༌། རྣམ་པར་བྱང་བའི་རྟེན་འབྲེལ་སྒོམ་པའོ། ། དང་པོ་མ་རིག་སྲེད་ལེན་ཉོན་མོངས་པ་དེ་གསུམ་ལ་བརྟེན་ནས། འདུ་བྱེད་དང་སྲིད་པའི་ལས་བྱས་པས་འབྲས་བུ་སྡུག་བསྔལ་རྣམ་པར་ཤེས་པ་ལ་སོགས་པ་བདུན་བསྐྱེད་ཅིང༌། དེ་ལས་ཡང་ཉོན་མོངས་གསུམ་པོ་འབྱུང་ཞིང་འཁོར་བ་སྟེ།
དཔེར་ན་མགལ་མེ་འཁོར་ལོ་བཞིན་དུ་འཁོར་བའོ། ། མ་རིག་པའི་རྐྱེན་གྱིས་འདུ་བྱེད་འབྱུང་བ་ན། སྐྱེ་བའི་རྐྱེན་གྱིས་རྒ་ཤི་དང་མྱ་ངན་དང་སྨྲེ་ངག་འདོན་པ་དང༌། སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་དང་སྡུག་བསྔལ་གྱི་ཕུང་པོ་འབའ་ཞིག་ཏུ་འཁོར་ཏེ། བདག་མེད་པ། བདག་གི་བ་མེད་པ། གཞན་གང་གིས་ཀྱང་འཁོར་དུ་མ་བཅུག་པར་འཁོར་བ་དེ་ལྟར་ཉེས་དམིགས་ཆེ་བར་སྒོམ་པའོ། ། དེ་ནི་སྡུག་བསྔལ་དང་ཀུན་འབྱུང་གི་བདེན་པ་སྒོམ་པ་ཡང་དེ་ཉིད་ཡིན་ནོ། ། རྣམ་པར་བྱང་བའི་རྟེན་འབྲེལ་སྒོམ་པ་ནི། འཁོར་བས་ཡིད་བྱུང་ནས།
མྱ་ངན་ལས་འདས་པ་ཐོབ་པར་འདོད་པའི་བློས་བསླབ་པ་གསུམ་ལ་བསླབ་པས། ཕུང་པོ་ལྷག་བཅས་དང་ལྷག་མེད་ཀྱི་མྱ་ངན་ལས་འདས་པ་ཐོབ་པ་ནི་ཉན་ཐོས་ཀྱི་རྣམ་པར་བྱང་བའི་རྟེན་འབྲེལ་ལོ། ། ཐེག་ཆེན་གྱི་རྣམ་པར་བྱང་བའི་རྟེན་འབྲེལ་ནི་སྙིང་རྗེ་ཆེན་པོ་བསྐྱེད་པའི་བྱང་ཆུབ་ཀྱི་སེམས་ཀྱིས་ཀུན་ནས་བསླང་སྟེ། ཕ་རོལ་ཏུ་ཕྱིན་པ་དྲུག་ལ་སྤྱོད་པས་འབྲས་བུ་རྫོགས་པའི་སངས་རྒྱས་ཕྲིན་ལས་དང་བཅས་པ་ཐོབ་བོ། ། དེ་ལྟར་ལམ་ལ་བརྟེན་ཅིང་འབྲས་བུ་བྱང་ཆུབ་འབྱུང་བར་སྒོམ་པའོ། ། དེ་ནི་ལམ་དང་འགོག་པའི་བདེན་པ་སྒོམ་པ་ཡང་དེ་ཉིད་ཡིན་ནོ། །
དོན་དམ་པའི་རྟེན་འབྲེལ་སྒོམ་པ་ནི། དབུ་མ་རྟོག་གེ་འབར་བ་ལས། དོན་དམ་ལ་བརྟེན་པའི་རྟེན་ཅིང་འབྲེལ་བར་འབྱུང་བ་ནི་སྐྱེ་བ་མེད་པ་སྟེ། ཇི་སྐད་དུ།
ཀླུའི་རྒྱལ་པོ་མ་དྲོས་པས་ཞུས་པའི་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་དེ་ནི་སྟོང་ཉིད་གསུང༌། ། གང་ཞིག་སྟོང་ཉིད་ཤེས་ཏེ་བག་ཡོད་ཡིན། ། ཞེས་ཁུངས་དང་བཅས་ཏེ་གསུངས་སོ། ། དེ་ལྟར་ཆོས་ཐམས་ཅད་ནི་རྟེན་འབྲེལ་ཡིན་པས་ན། རང་བཞིན་མེད་དེ། འདི་ལྟར་གལ་ཏེ་བདེན་པའི་དངོས་པོ་ཞིག་ཡིན་ན། གཞན་དུ་འགྱུར་བ་མེད་པས།
རྒྱུ་ལ་བརྟེན་ཅིང་འབྲས་བུ་འབྱུང་བར་མི་འགྱུར་བ་ལས། སྣང་བ་ཐམས་ཅད་ནི་རང་རང་གི་རྒྱུ་ལ་བརྟེན་ཅིང་འབྲས་བུ་འབྱུང་བའི་རྟེན་འབྲེལ་ཡིན་པས་ན་སྟོང་པ་ཉིད་ཡིན་ནོ། ། དེ་ལྟར་ཡང་རྩ་བ་ཤེས་རབ་ལས། རྟེན་ཅིང་འབྲེལ་པར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། ཅེས་དང༌། ཡང་དེ་ཉིད་ལས། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་པ། ། དེ་ཕྱིར་སྟོང་པ་མ་ཡིན་པའི། །
ཆོས་འགའ་ཡོད་པ་མ་ཡིན་ནོ། ། ཞེས་གསུངས་སོ། ། དགོངས་གཅིག་རྙིང་མར། ཀཾ་པོ་གནས་ནང་ན་ཤུ་རྒེ་བན་རྒན་རྒྱ་མཚོའི་སློབ་མ་ཞིག་གིས་ཀླུ་བསྒྲུབས་པས། ལུས་དེ་ཉིད་ཀླུར་གྱུར་པ་ལྟ་བུ་ལ་བར་དོ་མེད་དེ། ཡུན་ཐུང་ངུར་སྦྱོར་དངོས་རྗེས་གསུམ་མམ་ཉོན་མོངས་དང་ལས་དང་སྡུག་བསྔལ་བའི་རྟེན་འབྲེལ་ཚར་གཅིག་རྫོགས་ཞེས་བྲིས་གདའ་བ། ཡུན་ཐུང་ངུ་ཚེ་ཚད་ལ་རྟེན་འབྲེལ་ཚར་གཅིག་རྫོགས་མི་བཏུབ་མི་ཟེར་མོད་ཀྱི། ཀླུ་སྒྲུབ་ཞེས་པ་དེ་ཞི་སོགས་ཀྱི་ལས་ཀྱི་ཆེད་དུ་གཞན་རྒྱུད་དུ་གྲུབ་པའི་ཀླུ་གྲུབ་པ་ཡིན་ན་ནི། གྲུབ་ཀྱང་དེར་རང་ཉིད་གྱུར་མི་སྲིད་ལ། དེ་ལྟར་མིན་པར་གཞན་རྒྱུད་དུ་གྲུབ་པའི་ཀླུའི་གོ་འཕང་དེ་རང་གི་ལུས་སེམས་ཀྱི་གར་སྒྲུབ་པ་ཡིན་ཞེ་ན།
དེ་ལྟར་སྒྲུབ་མི་ནུས་ཏེ། སེམས་ཅན་གྱི་རྒྱུད་སོ་སོ་བ་དབྱེར་མེད་གཅིག་ཏུ་འགྲོ་མི་སྲིད་པའི་ཕྱིར། ཡང་བདག་ཉིད་ལས་དབང་གི་མཐོང་ཆོས་སུ་ཀླུར་འགྱུར་བ་ཞིག་སྲིད་མོད། དེ་ཡི་ཚེ་ན་ཀླུ་སྒྲུབས་པའི་མཐུས་དེར་གྱུར་པ་མིན་གྱི་དེར་གྱུར་པ་ལས་ཉོན་གྱི་མཐུ་ཡིན་པས་ཀླུ་སྒྲུབ་པས་ཁྱད་པར་དུ་བྱར་མེད་པས། འདི་ལྟ་བུ་འཇིག་རྟེན་པའི་ཁ་ འཇིག་རྟེན་པའི་ཁ་ངག་ཏུ་གྲགས་པ་ལ་ནི་ཅི་ཡང་སྣང་སྟེ། རྒྱ་ནག་ན་རིན་པོ་ཆེའི་ས་འོག་གི་ཁུ་བུར་བྱ་དང་ཆུ་སྲིན་དང་ཉ་དང་སྦྲུལ་སོགས་ཀྱིས་ལོ་བཅུ་གཉིས་ཙམ་དུ་འབྲུག་འགྲུབ་ནས་དེ་འགྲུབ་པས་བྱ་འབྲུག་ཆུ་འབྲུག་སོགས་འབྱུང་བར་ཡང་ཟེར་རོ། ། མཆན། དངགས་ཤིག་གསུང་རབ་ལ་ལྷད་དུ་ཤོར་བར་རིག་པར་བྱའོ། ། ཡང་དེར་ཞེ་སྡང་གི་སྣང་བ་དམར་ལམ་དུ་འཆར་བའི་སྐད་ཅིག་ལ་རྟེན་འབྲེལ་བཅུ་གཉིས་ཚང་ཞེས་བྲིས་གདའ་བ་ཡང་ཆོས་མངོན་པའི་གསུང་རབ་ནས་འབྱུང་བ་ཁོ་བོའི་བཤད་མ་ཐག་པ་ལྟར་ཡིན་ན་འཐད་ཀྱང༌། དེང་སང་སྒོམ་ཆེན་པ་དག་སེམས་སྐད་ཅིག་མའི་འདི་ཀ་མ་རིག་པ་ཡིན།
གཟུགས་ཡིན། སྐྱེ་མཆེད་དྲུག་ཡིན། རེག་པ་ཡིན། རྒ་ཤི་ཡིན་ཞེས་མདོར་ན་སེམས་སྐད་ཅིག་མའི་སྟེང་ནས་མཎྜལ་སོ་བདུན་དང༌། རྒྱལ་སྲིད་སྣ་བདུན་ཚང་བའི་ངོ་སྤྲོད་བྱེད་པ་ལྟར་ན་ཆེས་ཉམས་སོ།། །། ༈ རྡོ་རྗེའི་གསུང༌། སེམས་ཐ་དད་པའི་བབས་ཀྱིས་སྣང་བ་ཡང་ཐ་དད་བྱ་བ་འདི་དག་པར་བཏོན་ན། བརྟགས་ངོར་གཟུང་འཛིན་གཉིས་ཀ་སྣང་དུ་རུང་ཡང༌། དོན་དམ་རང་བཞིན་རྫས་ཀྱི་དངོས་པོ་གཞི་གྲུབ་པའི་གཟུང་འཛིན་གཉིས་ཀ་སྣང་དམིགས་སུ་གདོད་ནས་མ་གྲུབ་ཞེས་བྱ་བ་འདི་བཞུགས། དེ་ཡང་རྡོ་རྗེའི་གསུང་འདི་ནི་མཐའ་བྲལ་དབུ་མ་ཆེན་པོའི་མདོ་སྔགས་ཀྱི་དགོངས་པའི་དགོངས་འགྲེལ་མཐའ་ཡས་པས་ལེགས་པར་བཤད་ཀྱང་འཛད་དུ་མེད་པའི་ཆོས་ཀྱི་རྒྱ་མཚོ་ཆེན་པོར་གྱུར་པ་ལས་ཅུང་ཟད་བརྗོད་ན།
སློབ་དཔོན་ཆེན་པོ་ཟླ་བ་གྲགས་པས་དངོས་པོར་སྨྲ་བ་རྣམས་ཀྱི་གྲུབ་མཐའི་རྩེ་མོ་སེམས་ཙམ་པ་འགོག་པ་ལས་འཕྲོས་ནས་ཆོས་ཚུལ་འདི་ཉིད་ཆེས་གསལ་བར་མཛད་པ་དེ་འདིར་དྲངས་ཏེ་བཤད་ན་གཟུ་བོར་གནས་པ་དག་ཡིད་ཆེས་པར་འགྱུར་བས་འདི་ལྟ་སྟེ། དེ་ཡང་སེམས་ཙམ་པས་གཞན་དབང་བདེན་གྲུབ་ཁྱད་པར་བཞི་ལྡན་དུ་འདོད་པ་ནི་ཇི་སྐད་དུ། དེ་ཕྱིར་གཞན་གྱི་དབང་གི་ངོ་བོ་གང༌། ། དངོས་པོ་བཏགས་པར་འདོད་པའི་རྒྱུར་འགྱུར་ཞིང༌། ། ཕྱི་རོལ་བཟུང་བ་མེད་པར་འབྱུང་འགྱུར་ལ། ། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། ། ཅེས་པའི་ཁྱད་པར་དང་པོ་ཕྱི་རོལ་དོན་གྱི་གཟུང་བ་མེད་ཀྱང༌། དེ་འཛིན་པའི་ཤེས་པ་བདེན་གྲུབ་པ་ཡོད་པ་མི་འཐད་དེ། དེ་གཉིས་དོན་ལ་མེད་མཉམ་དང་བརྟགས་ངོར་ཡོད་པར་བརྗོད་མཉམ་དུ་རིགས་ཞེས་སྟོན་བཞེད་ནས། ཕྱི་དོན་གཟུང་བ་བདེན་པར་མེད་ཅིང་དེ་འཛིན་ཤེས་པ་བདེན་པའི་རྒྱུ་མཚན་དྲིས་པ་ནི།
ཕྱི་རོལ་མེད་སེམས་དཔེ་ནི་གང་དུ་ཡོད། ། ཅེས་པ་ལ། རྨི་ལམ་ན་ཕྱི་རོལ་གྱི་ཡུལ་གཟུང་བ་མེད་ཀྱང་དེ་འཛིན་གྱི་ཤེས་པ་ཡོད་པ་དེ་ཇི་བཞིན་པ་དེའོ་ཞེ་ན། དེ་ནི་བསམ་པར་བྱ་དགོས་སྟེ། ཁྱོད་ཀྱི་དཔེ་དེ་ཚོ་ཡོད་པར་མ་གྲུབ་པའི་ཕྱིར་ཏེ། རྨི་ལམ་གང་གི་ཚེ་ན་ཡང་དོན་ལ་བདེན་འཛིན་གྱི་སེམས་བདེན་པར་ཡོད་པ་མ་ཡིན་པའི་ཕྱིར། དེའི་ཚེ་རྨི་ལམ་གྱི་ཡུལ་བཞིན་ནོ། ། དེས་ན་གང་ཚེ་ང་དབུ་མ་པ་ལ་རྨི་ལམ་ན་ཡང་སེམས་བདེན་པར་གྲུབ་ཏུ་ཡོད་པ་མིན་པ་དེའི་ཚེ་ཁྱོད་སེམས་ཙམ་པའི་ཡུལ་མེད་ཤེས་པ་ཡོད་པའི་དཔེ་ཡོད་པ་མ་ཡིན་ནོ། ། ཡང་སེམས་ཙམ་པས་དཔེ་གྲུབ་སྟེ། གཉིད་སད་པའི་ཚེ་རྨི་ལམ་དྲན་པ་ལས་ཡུལ་མེད་ཅིང་ཡིད་ཤེས་ཡོད་པ་གྲུབ་པའི་ཕྱིར་ཞེ་ན།
འོ་ན་རྨི་ལམ་ན་ཤེས་པ་ཡོད་པ་བཞིན་དུ་ཕྱི་རོལ་གྱི་ཡུལ་ཡང་བདེན་ཡོད་དུ་འགྱུར་ཏེ། ཇི་ལྟར་ཁྱོད་ཀྱི་གཉིད་སད་པ་ན་ངས་འདི་ལྟ་བུ་མཐོང་ངོ་སྙམ་པའི་དྲན་པ་དེ་འདྲ་ཕྱི་རོལ་གྱི་ཡུལ་དྲན་པ་ལ་ཡང་ཡོད་པའི་ཕྱིར། ཡང་སེམས་ཙམ་པས། གལ་ཏེ་གཉིད་ཀྱི་ནང་ན། གཟུགས་སོགས་ཕྱི་རོལ་གྱི་ཡུལ་ཡོད་པ་མ་ཡིན་ཏེ། ཕྱི་རོལ་གྱི་གཟུགས་སོགས་འཛིན་པའི་མིག་བློ་སོགས་ཀྱི་དབང་ཤེས་མི་སྲིད་པའི་ཕྱིར། དེས་ན་གཉིད་ཀྱིས་བསླད་པའི་ཡིད་ཀྱི་རྣམ་ཤེས་ཡུལ་དུ་སྣང་བ་ཁོ་ན་ཡོད་དེ། ཤེས་པ་དེའི་རྣམ་པ་ལ་རྨི་ལམ་གྱི་ཚེ་ཕྱི་རོལ་གྱི་དོན་ཉིད་དུ་ཞེན་པར་བྱེད་པའི་ཕྱིར། རྨི་ལམ་དུ་ཡུལ་མེད་ཀྱང་རྣམ་ཤེས་ཡོད་པ་ཇི་བཞིན་དུ་སད་པའི་སྐབས་འདིར་ཡང་དེ་བཞིན་དུ་འདོད་ཅེ་ན། ཁོ་བོ་དབུ་མ་པ་ལྟར་ན་གནས་ཚུལ་དུ་ཞུགས་པ་ན་ཡིད་ཀྱི་རྣམ་པར་ཤེས་པ་ཁོ་ནའང་བདེན་པར་སྐྱེ་བ་མ་ཡིན་ཏེ།
ཇི་ལྟར་སེམས་ཙམ་པ་ཁྱོད་ཀྱི་ཕྱི་རོལ་གྱི་ཡུལ་རྨི་ལམ་དུ་མ་སྐྱེས་པ་དེ་བཞིན་འདིར་ཡང་རིགས་པའི་ཕྱིར། རྨི་ལམ་ན་མིག་དབང་དང་མིག་གི་ཡུལ་གཟུགས་དང་དེས་བསྐྱེད་པའི་སེམས་གསུམ་པོ་ཐམས་ཅད་ཀྱང་མ་དཔྱད་པ་ན་ཡོད་པ་ལྟར་མཚུངས་པར་སྣང་དུ་རུང་ལ། དཔྱད་ན་བདེན་པ་ཡོད་པ་མིན་པ་རྫུན་པ་མཚུངས་ལ། དེ་བཞིན་སྣ་སོགས་དེ་རྣ་བའི་རྣམ་ཤེས་ནས་ཡིད་ཀྱི་རྣམ་ཤེས་ཀྱི་བར་གྱི་ཡུལ་དབང་ཡིད་བྱེད་ཐམས་ཅད་དེ་དང་དེར་སྐྱེ་བ་བདེན་པར་མེད་དོ། ། དེས་ན་རྨི་ལམ་གྱི་དབང་ཡུལ་ཤེས་པ་ཇི་ལྟ་བ་དེ་བཞིན་སད་པའི་དུས་འདིར་ཡང་ཁམས་བཅོ་བརྒྱད་ཀྱི་དངོས་པོ་ཐམས་ཅད་ཀྱང་བརྫུན་པ་ཡིན་ཞིང༌། བྱེ་བྲག་སེམས་དེ་ཡོད་པ་མ་ཡིན་ལ་དེའི་སྤྱོད་ཡུལ་དྲུག་དང་དེའི་རྟེན་དབང་པོ་རྣམས་ཀྱང་མེད་དོ། ། དེའང་འཇིག་རྟེན་འདི་ན་འཇུག་པ་རང་དབང་མེད་པར་སྡུད་པའི་གཉིད་སད་པའི་གནས་སྐབས་ཇི་ལྟར་ན་ཡུལ་དབང་ཡིད་བྱེད་གསུམ་ཡོད་པ་དེ་བཞིན་གཉིད་མ་སད་པ་དེ་སྲིད་ཀྱི་རྨི་ལམ་ན་དེ་ལ་མིག་སོགས་གསུམ་ཆར་ཡོད་ལ། གཉིད་སད་པར་གྱུར་ན། རྨི་ལམ་གྱི་ཡུལ་དབང་ཤེས་པ་གསུམ་ཆར་མཉམ་དུ་ཡོད་པ་མིན་པ་ལྟར་འཇིག་རྟེན་ན་གཉིད་སད་པའི་སྐབས་ཀྱི་དེ་གསུམ་ཡང་དེ་སྣང་བའི་རྒྱུ་མ་རིག་པའི་གཉིད་ཆེན་པོ་ཟད་པ་ལས་དེ་གསུམ་ཅར་མི་བདེན་པ་དེ་གཉིད་ཆུང་སད་ཚེ་རྨི་ལམ་གྱི་དེ་གསུམ་མེད་པ་བཞིན་ནོ། ། ཡང་སེམས་ཙམ་པས།
ཕྱི་རོལ་མེད་ཀྱང་རྣམ་ཤེས་ཡོད་དེ། རབ་རིབ་ཅན་གྱི་ཡོད་པ་མ་ཡིན་པའི་སྐྲ་ཤད་ལ་སོགས་པའང་དམིགས་པའི་ཕྱིར་ཞེ་ན། དབང་པོ་རབ་རིབ་ཀྱི་ནད་དང་བཅས་པས་བློ་གང་གིས་རབ་རིབ་མཐུ་ལས་སྐྲ་རྣམས་གང་མཐོང་བ་དེ་འཁྲུལ་བློ་ལ་ལྟོས་ན་གཉིས་ཆར་བདེན་མཉམ་དུ་སྣང་བས་དཔེ་མ་གྲུབ་ལ། འཁྲུལ་བྲལ་དོན་གསལ་མཐོང་བ་ལ་ལྟོས་ནས་གཉིས་ཀའང་བརྫུན་པ་ཡིན་པས་ཤེས་པ་བདེན་ཡོད་ཀྱི་དམ་བཅའ་ཉམས་སོ། ། གལ་ཏེ་ཤེས་བྱ་སྐྲ་ཤད་མེད་པར་སྐྲ་འཛིན་གྱི་བློ་དངོས་པོ་ལ་ཡོད་ན་ཆོས་ཅན། སྐྲ་ཤད་དེའི་ཡུལ་དང་མིག་རྗེས་སུ་འབྲེང་བའི་མཁར་གཞོང་ལ་སོགས་པར་རབ་རིབ་མེད་པ་ལའང་སྐྲ་ཤད་ཀྱི་བློ་སྐྱེ་བར་འགྱུར་ཏེ། ཡུལ་སྐྲ་ཤད་མེད་པར་མཚུངས་པའི་ཕྱིར། འདོད་ན་དེ་ལྟ་མ་ཡིན་པ་དེའི་ཕྱིར། ཡུལ་མེད་པར་ཤེས་པ་ཡོད་པ་མ་ཡིན་པ་དེ་གྲུབ་བོ། ། དེའི་ལན་དུ་སེམས་ཙམ་པས།
ཡུལ་སྐྲ་ཤད་ཡོད་མེད་ཀྱི་དབང་གིས་དེར་སྣང་བའི་བློ་སྐྱེ་བ་དང་མི་སྐྱེ་བ་མ་ཡིན་གྱི། ནང་གི་སྐྲར་སྣང་གི་བག་ཆགས་ཡོངས་སུ་སྨིན་པ་དང་མ་སྨིན་གྱི་ཁྱད་པར་ལས་ཡིན་ནོ་ཞེས་སྟོན་ཏེ། དེའང་ཤེས་བྱ་སྐྲ་ཤད་ཡོད་པ་ལ་དེའི་བློ་སྐྱེ། དེའི་དངོས་པོ་དང་བྲལ་བ་ལས་དེའི་བློ་མི་སྐྱེ་བ་མ་ཡིན་ཏེ། སྐྲ་ཤད་མཐོང་བ་དག་ལ་སྐྲ་ཤད་ཀྱི་བློའི་བག་ཆགས་ཀྱི་ནུས་པ་ཡོངས་སུ་སྨིན་པ་ཡིན་ལ། སྐྲ་ཤད་མཐོང་བ་མེད་པ་ནི་དེའི་བློ་ནུས་ནི་སྨིན་པ་མེད་པ་དེའི་ཕྱིར། རབ་རིབ་མེད་པ་དེ་ལ་སྐྲ་ཤད་ཀྱི་བློ་མི་འབྱུང་བ་ཡིན་ནོ་ཞེ་ན། ནུས་པ་ཉིད་མེད་པས་དེ་སྨིན་མ་སྨིན་གཉིས་ལས། སྐྲ་ཤད་ཀྱི་ཤེས་པ་འབྱུང་བ་དང་མི་འབྱུང་བ་འགྲུབ་པ་མ་ཡིན་ཏེ། ནུས་པ་དེ་རྣམ་ཤེས་ད་ལྟ་བའམ།
འདས་མ་འོངས་གང་དང་འབྲེལ་པ་ཅན་ཡིན། དང་པོ་ལྟར་ན་རྣམ་ཤེས་སྐྱེས་པ་ད་ལྟ་བ་ལ་ནུས་པ་སྲིད་པ་ཡོད་པ་མིན་པའི་ཕྱིར་ཏེ། རྣམ་པར་ཤེས་པའི་ནུས་པ་ཞེས་དྲུག་པའི་སྒྲར་སྦྱར་ན་ནི། ནུས་པ་དེའང་རྣམ་ཤེས་ད་ལྟ་བ་དེ་ལ་ཡོད་ཅིང༌། ནུས་པ་དེའང་རྣམ་ཤེས་ད་ལྟ་བ་ལས་གཞན་མ་ཡིན་པས་རྣམ་ཤེས་ད་ལྟ་བ་འབྲས་བུ་ཉིད་དེའི་རྒྱུ་ཉིད་དུའང་ཡོད་ཅེས་ཁས་ལེན་དགོས་པར་འགྱུར་བ་ལས་དེར་ཡང་མི་རིགས་པའི་ཕྱིར། དེ་ལྟར་ཁས་བླངས་ན་ཉེས་པ་ཅིར་འགྱུར་ན། རྣམ་ཤེས་ད་ལྟ་བ་སྐྱེ་བ་ལ་རྒྱུ་མེད་པར་ཐལ། དེ་སྐྱེ་བའི་ནུས་པ་ད་ལྟ་བ་ནི་རྣམ་ཤེས་ད་ལྟ་བ་ལ་ཡོད་པས་དེའི་རྒྱུར་མི་རིགས། དེ་ལས་རྒྱུ་གཞན་ཡང་ཁས་མ་བླངས་པའི་ཕྱིར། ཡང་ནུས་པ་ལས་ཞེས་ལྔ་པའི་སྒྲ་སྦྱར་ན་ནི་ནུས་པ་ལས་རྣམ་ཤེས་ད་ལྟ་བ་འབྱུང་བར་འགྱུར་ལ།
དེ་ཡང་འདོད་མི་རིགས་ཏེ། རྣམ་ཤེས་ད་ལྟ་བ་ཡོད་པས་གཞན་ལ་རག་མ་ལས་པའི་ཕྱིར། རྣམ་ཤེས་མ་སྐྱེས་པའི་ངོ་བོ་ལ་ཡང་ནུས་པ་ཡོད་པ་མ་ཡིན་ཏེ། ཁྱད་པར་རྣམ་ཤེས་མ་འོངས་པ་མེད་པས་ཁྱད་པར་ཅན་ནུས་པའང་ཡོད་པ་མ་ཡིན་པའི་ཕྱིར། མ་གྲུབ་ན། མོ་གཤམ་བུ་ལའང་ནུས་པ་དེ་ནི་ཡོད་པར་ཐལ། ཁས་ལེན་དེའི་ཕྱིར། ཡང་གལ་ཏེ་ནུས་པ་ལས་འབྱུང་འགྱུར་གྱི་རྣམ་ཤེས་མ་འོངས་པ་ཡིད་ལ་བཞག་ནས་རྣམ་ཤེས་འདིའི་ནུས་པ་འདིའོ་ཞེས་རྣམ་ཤེས་འབྱུང་འགྱུར་ཁྱད་པར་དུ་བྱས་ནས་བསྙད་པ་ལ་འགལ་བ་མེད་དེ། དཔེར་ན་འབྲས་ཆན་ཚོས་ཤིག ། སྣལ་མ་འདི་དག་ལས་སྣམ་བུ་གྱིས་ཤིག་ཅེས་བརྗོད་པ་ལྟ་བུའི་ཕྱིར་རོ་ཞེ་ན།
དེ་ཡང་མི་འགྲུབ་སྟེ། ནུས་པ་ཡོད་ན་དེ་ལས་འབྱུང་འགྱུར་གྱི་རྣམ་ཤེས་མ་འོངས་པ་འབྱུང་དུ་ཆུག་ཀྱང་རྣམ་ཤེས་མ་འོངས་པ་མེད་པས་དེའི་ཁྱད་པར་དུ་བྱས་པའི་ནུས་པ་མེད་པའི་ཕྱིར། མོ་གཤམ་གྱི་བུ་མ་སྐྱེས་པས་ན་དེ་སྐྱེ་བའི་ནུས་པ་མེད་པ་བཞིན་ནོ། ། རྣམ་ཤེས་མ་འོངས་པར་འབྱུང་བའི་ནུས་པ་མེད་པ་མ་གྲུབ་བོ་ཞེ་ན། རྣམ་ཤེས་སྐྱེ་བའི་ནུས་པ་ནི་རྣམ་ཤེས་ལ་བརྟེན་པ་ཡིན་ལ་རྟེན་མ་གྲུབ་ན་བརྟེན་པ་མ་གྲུབ་པའི་ཕྱིར། དཔེ་ཡང་མི་འཐད་དེ། འབྲས་ཆན་ཚོས་པ་འབྲས་བུ་གྲུབ་ན་འབྲས་བུ་དེའི་རྒྱུར་རྟེན་བརྟེན་པ་གྲུབ་ཀྱང་དེར་མ་གྲུབ་ལ། འདིར་རྣམ་ཤེས་མ་གྲུབ་པ་ལ་ནུས་པ་ཇི་ལྟར་འགྲུབ། འབྲེལ་མེད་པ་ཉིད་དོ། ། དེས་ན་རྣམ་ཤེས་དང་ནུས་པའང་ཕན་ཚུན་ལྟོས་ནས་འགྲུབ་པར་འགྱུར་བ་ལ་རག་གི་དེའི་ཚེ་གཞན་དབང་གི་ཆོས་རང་དབང་དུ་འབྱུང་བ་ནི་མ་ཡིན་གྱི།
ལྟོས་པའམ་བརྟེན་ནས་འབྱུང་བ་ཡིན་ལ། ཕན་ཚུན་དོན་ལ་བརྟེན་ནས་འགྲུབ་པའི་ཆོས་རྣམས་ནི་རིང་པོ་དང་ཐུང་ངུ་དང༌། ཕ་རོལ་དང་ཚུ་རོལ་ལྟར་བཏགས་པ་ཙམ་ལས། ངོ་བོ་ཉིད་ཀྱི་རྫས་སུ་གྲུབ་པ་མིན་ཞེས་དམ་པ་ཀླུ་དང་འཕགས་པ་ལྷའི་ཞབས་རྣམས་ཀྱིས་གསུངས་སོ། ། ངག་དོན་ནུས་པ་མ་གྲུབ་པར་རྣམ་ཤེས་འགྲུབ་པ་མིན་ཏེ་ནུས་པ་རྣམ་ཤེས་ཀྱི་རྒྱུར་ཁས་བླངས་པའི་ཕྱིར། རྣམ་ཤེས་མ་གྲུབ་པར་ཡང་ནུས་པ་མི་འགྲུབ་ཏེ། རྣམ་པར་ཤེས་པའི་ནུས་པ་ཞེས་ནུས་པ་རྣམ་ཤེས་ཀྱི་ཁྱད་པར་དུ་བྱས་པ་ཡིན་པའི་ཕྱིར། དེ་ལྟ་ན་གཅིག་མ་གྲུབ་ན་གཉིས་ཀ་མ་གྲུབ་པའི་ཕྱིར་ངོ་བོ་ཉིད་ཀྱི་གྲུབ་པ་ཡོད་པ་མིན་ནོ། ། ད་ནི་འདས་པ་ལ་ནུས་མེད་པ་བསྟན་པར་བཞེད་ནས། གལ་ཏེ་འགགས་པ་དེ་འདས་པའི་རྣམ་ཤེས་ཀུན་གཞི་ལ་བཞག་ནས་ནུས་པ་ཕྱིས་ཡོངས་སུ་སྨིན་པ་ལས་སྐྲར་སྣང་འབྱུང་ངོ་ཞེ་ན།
དེ་ལྟ་ན་རྣམ་ཤེས་གཞན་གྱི་ནུས་པ་ལ་རྣམ་ཤེས་གཞན་འབྱུང་བར་འགྱུར་ཏེ། རྣམ་ཤེས་སྐད་ཅིག་རྒྱུན་མ་ཆད་པར་འཇུག་པའི་རྒྱུན་ཅན་དང་རྒྱུན་རྣམས་སྐད་ཅིག་སྔ་ཕྱི་དག་ནི་ཕན་ཚུན་ཐ་དད་དུ་ཡོད་པར་སེམས་ཙམ་པ་ཁྱོད་འདོད་པའི་ཕྱིར། གལ་ཏེ་འདོད་ན་ཅི་ལྟོ་ཞེ་ན། མེ་ལྕེ་ལས་ཀྱང་མུན་པ་འབྱུང་བ་སོགས་འགྱུར་བས། དེ་ཕྱིར་ཐམས་ཅད་ཀུན་ལས་འབྱུང་བར་འགྱུར། ། ཞེས་སྨོས་སོ། ། ཡང་ཀུན་ལས་ཐམས་ཅད་སྐྱེ་བའི་ཉེས་པ་མེད་དེ། གལ་ཏེ་རྣམ་ཤེས་ཀུན་གྱི་འཇུག་པའི་སྐབས་དེ་ནི་རྒྱུན་ཅན་སྐད་ཅིག་སྔ་ཕྱི་ཐ་དད་ཀྱི་རྒྱུན་ཅན་དེ་དག་ལ་རྒྱུན་ཐ་དད་མེད་པ་དེའི་ཕྱིར་ཞེ་ན། རྒྱུན་གཅིག་པ་མ་གྲུབ་པས། འདི་ནི་བསྒྲུབ་པར་བྱ་བ་འབའ་ཞིག་སྟེ།
རྒྱུན་ཅན་ཐ་དད་པས་རྟེན་པ་རྒྱུན་ཐ་མི་དད་པའི་རྒྱུན་གྱི་གོ་སྐབས་མི་རིགས་པའི་ཕྱིར་རོ། ། དེ་ཡང་རྣམ་ཤེས་སྔ་ཕྱི་གང་དག་རང་གི་མཚན་ཉིད་ཀྱི་སོ་སོ་བ་ཐ་དད་པ་དེ་དག་རྒྱུན་གཅིག་ཏུ་གཏོགས་པ་ཡང་རིགས་པ་མ་ཡིན་ཏེ། གཞན་ཉིད་ཡིན་པའི་ཕྱིར། བྱམས་པ་ཉེར་སྦས་ལྟ་བུ་གཞན་དང་གཞན་ལ་བརྟེན་པའི་ཆོས་རྣམས་ནི་རྟེན་ཐ་དད་པའི་གཞན་ཉིད་ཡིན་པའི་ཕྱིར་རྒྱུན་གཅིག་ཏུ་གཏོགས་པ་མ་ཡིན་པ་བཞིན། དེས་ན་ནུས་པ་སྨིན་མ་སྨིན་ལས་རྣམ་ཤེས་སྐྱེ་མི་སྐྱེ་ཡང་མི་འགྲུབ་ལ། དེའི་ཕྱིར་ཤེས་བྱ་མེད་ན་ཤེས་པ་མེད་པ་འདི་ཡང་འགྲུབ་བོ། ། ཡང་སེམས་ཙམ་པས། ཕྱི་དོན་མེད་ཀྱང་རྣམ་ཤེས་ཡོད་པའི་རང་ལུགས་བརྗོད་ནས་དེ་སྒྲུབ་པར་འདོད་པ་ནི། མིག་གི་དབང་པོའི་བློ་སྐྱེ་བར་འགྱུར་བའི་རང་གི་ནུས་པ་གང་ཞིག་ཀུན་གཞི་ལ་རྣམ་ཤེས་སྔ་མས་བཞག་པ་གང་ཡིན་པ་དེ་ལས་དེ་མ་ཐག་ཏུ་མིག་གི་རྣམ་ཤེས་དེ་ནི་སྐྱེ་བར་འགྱུར་ཞིང་མིག་གི་རྣམ་ཤེས་རང་གི་རྟེན་དུ་གྱུར་པའི་ནུས་པ་དེ་ལ་གཏི་མུག་གི་དབང་གིས་འཇིག་རྟེན་ན་དབང་པོ་གཟུགས་ཅན་མིག་ཅེས་བྱ་བར་ཐ་སྙད་བྱེད་ཀྱི། རྣམ་ཤེས་ལས་ཐ་དད་པའི་མིག་གི་དབང་པོ་ཡོད་པ་མ་ཡིན་ནོ། །
དེ་བཞིན་དུ་དབང་པོ་གཞན་རྣམས་ལའང་ཤེས་པར་བྱའོ། ། དེ་བཞིན་གཟུགས་སོགས་ཀྱང༌། རྣམ་ཤེས་ལས་ཐ་དད་པ་མ་ཡིན་པ་ནི། གཟུགས་སྣང་འདི་ནི་མིག་ལ་སོགས་པའི་དབང་པོ་ལས་བྱུང་བ་རྣམ་པར་རིག་པ་རྣམས་ཕྱི་རོལ་གྱི་གཟུང་བ་ལ་ལྟོས་པ་མེད་པར་ཐོག་མེད་ནས་བརྒྱུད་དེ་འོངས་པའི་རང་གི་ས་བོན་ལས་སྔོ་སོགས་ཡུལ་དུ་སྣང་བ་ཉིད་འབྱུང་བར་མ་རྟོགས་ནས། འཇིག་རྟེན་གྱི་སྐྱེ་བོས་ཤེས་པ་ལས་སྣང་བ་ཕྱི་རོལ་གྱི་གཟུང་བར་སེམས་ཤིང་ཁས་ལེན་པར་བྱེད་དོ། ། དེ་ལྟ་ན་རྣམ་པར་ཤེས་པ་ལས་ཕྱི་རོལ་ཏུ་གྱུར་པའི་དོན་ཡོད་པ་མ་ཡིན་ནོ། །
ཇི་ལྟར་རྨི་ལམ་ན་ནི་གཟུགས་སོགས་ཕྱིའི་ཡུལ་དོན་གཞན་མེད་པར། རང་དང་རྗེས་སུ་མཐུན་པའི་ནུས་པ་སྨིན་པ་ལས་གཟུགས་སོགས་ཡུལ་དེའི་རྣམ་པ་ཅན་གྱི་ཡིད་སེམས་འབྱུང་བ་དེ་བཞིན་དུ་སད་པའི་གནས་སྐབས་ལའང་ཕྱི་རོལ་མེད་པར་ཡིད་ཏེ་རྣམ་པར་ཤེས་པ་ཡོད་པ་ཡིན་ནོ་ཞེ་ན། འོ་ན་སད་པའི་སྐབས་ཀྱི་ལོང་བ་ལ་འདིར་སྔོ་སོགས་སྣང་བའི་ཡིད་བློ་ཅིས་མི་སྐྱེ་སྟེ་སྐྱེ་རིགས་པར་ཐལ། གཉིད་ལོག་པའི་སྐབས་དང་འདྲ་བར་མིག་དབང་དང་ཡུལ་གཉིས་མེད་ཅིང་རང་གི་ས་བོན་སྨིན་པ་ལས་སྐྱེ་བའི་ཕྱིར།
ཇི་ལྟར་མིག་དང་གཟུགས་མེད་པར་ཡང་རྨི་ལམ་དུ་རང་གི་བག་ཆགས་ཡོངས་སུ་སྨིན་པ་ལས། སྔོ་སོགས་ཡུལ་དུ་སྣང་བའི་ཡིད་སེམས་སད་པའི་སྐབས་ཀྱི་མིག་ཤེས་དང་རྗེས་མཐུན་པར་འབྱུང་བ་དེ་ལྟ་བ་བཞིན་ནོ། ། གལ་ཏེ་ཁྱོད་སེམས་ཙམ་པ་ལྟར་རྨི་ལམ་གྱི་ཚེ་གཉིད་ཀྱི་རྐྱེན་དྲུག་པ་ཡིད་ཀྱི་ཤེས་པ་སྐྱེ་བའི་ནུས་པ་སྨིན་པ་ཡོད་ལ། སད་པའི་སྐབས་ཀྱི་ལོང་བ་ལ་ནུས་པ་སྨིན་པ་མེད་པར་འགྱུར་ན་ནི། དེ་ལྟར་ན་གཉིད་ཀྱི་རྐྱེན་གྱི་རྨི་ལམ་གྱི་ཚེའང་སྔོ་སོགས་མྱོང་བའི་དྲུག་ཡིད་སྐྱེ་བའི་ནུས་པ་མེད་པ་ཅིས་མི་རིགས་ཏེ་རིགས་པར་ཐལ། དྲུག་པའི་ཡེ་ཤེས་སྔོ་སོགས་ཉམས་མྱོང་གི་ནུས་སྨིན་ཇི་ལྟར་ལོང་བ་ལ་སད་པའི་སྐབས་འདིར་མེད་པ་ཉིད་མཚུངས་པའི་ཕྱིར། ཡང་ཁོ་མ་ཁྱབ་སྟེ། ནུས་པ་སྨིན་བྱེད་ཀྱི་གཉིད་ཡོད་མེད་ཀྱི་ཁྱད་པར་ལས་སོ་སྙམ་ན། རྨི་ལམ་དུ་ཡང་གཉིད་ནི་དེ་ལྟ་བུའི་ཡིད་ཤེས་ཀྱི་ནུས་པ་སྨིན་པའི་རྒྱུ་མ་ཡིན་ཏེ། ཇི་ལྟར་ལོང་བ་ལ་མིག་མེད་པ་དེ་སད་པའི་སྐབས་ཀྱི་སྔོ་སོགས་ནུས་པ་སྨིན་བྱེད་ཀྱི་རྒྱུ་མ་ཡིན་པ་དང་ཁྱད་པར་མེད་པའི་ཕྱིར།
དེས་ན་ཐ་སྙད་དུ་ཡུལ་ཤེས་མཉམ་ཡོད་ཡིན་པ་དེའི་ཕྱིར་རྨི་ལམ་དུའང་བརྫུན་པའི་རང་བཞིན་གྱི་དངོས་པོ་མིག་དབང་ཡུལ་གཟུགས་སོགས་བརྫུན་པའི་ཡུལ་ཅན་གྱི་རྟོག་བྱེད་ཀྱི་རྒྱུར་སེམས་ཙམ་པ་ཁྱོད་ཀྱང་ཁས་ལེན་རིགས་ཏེ། མིག་སོགས་དབང་པོ་མེད་པར་ཡུལ་གཟུགས་སྒྲ་སོགས་མཐོང་བ་མེད་པའི་ཕྱིར། དེས་ན་དབུ་མ་པས་ཡུལ་དབང་རྣམ་ཤེས་གསུམ་ཀར་རང་བཞིན་མེད་པར་བསྟན་པ་ན། སེམས་ཙམ་པ་འདི་ཡིས་ཡུལ་བདེན་པར་མེད་ཅིང་ཤེས་པ་བདེན་གྲུབ་ཀྱི་ལན་ནི། སད་པའི་ཤེས་པ་ནི་དོན་གྱིས་སྟོང་སྟེ་རྣམ་པར་ཤེས་པ་ཡིན་པའི་ཕྱིར། རྨི་ལམ་གྱི་ཤེས་པ་བཞིན། སད་པའི་ཡུལ་ལ་ཡང་རྫུན་པའི་རང་བཞིན་ཅན་ཡིན་ཏེ། ཡུལ་ཡིན་པའི་ཕྱིར། རྨི་ལམ་གྱི་ཡུལ་བཞིན། དེ་བཞིན་དུ་ཀུན་ནས་ཉོན་མོངས་པ་དང་རྣམ་པར་བྱང་བ་ནི་གཞན་གྱི་དབང་མེད་ན་ཡོད་པ་མ་ཡིན་ཏེ།
རྟེན་མེད་པའི་ཕྱིར་རུས་སྦལ་གྱི་སྤུའི་གོས་བཞིན་ཞེས་སོགས་གང་དང་གང་བཏབ་པ་དེ་དང་དེ་ནི་མཁས་པ་དག་གི་དམ་བཅའ་དང་མཚུངས་པར་བསྒྲུབ་བྱ་ལ་ནུས་པ་མེད་པར་མཐོང་བ་ནི་སེམས་ཙམ་པ་རྣམས་ཀྱི་རྩོད་པ་འདི་སེལ་བར་བྱེད་དོ། ། དེས་ན་རྣམ་ཤེས་བདེན་མེད་དུ་བསྒྲུབ་པ་ལ་ལུང་གི་གནོད་པ་ཅི་ཡང་མེད་དེ། སངས་རྒྱས་རྣམས་ཀྱིས་ནི། ངེས་པའི་དོན་དུ་འགར་ཡང་ཆོས་ཐམས་ཅད་རང་བཞིན་མེད་པ་ལས་གནས་སྐབས་འགར་ཡང་དངོས་པོ་ཡོད་ཅེས་མ་བསྟན་པའི་ཕྱིར། འོ་ན་ཐ་སྙད་ཙམ་དུ་ཡུལ་མེད་པར་ཤེས་པ་ཡོད་པ་མ་ཡིན་ན། རྣལ་འབྱོར་པའི་བླ་མའི་མན་ངག་ལ་བརྟེན་ནས་མི་སྡུག་པ་སྒོམས་པ་ན་ས་གཞི་ཀེང་རུས་ཀྱིས་གང་བར་མཐོང་བ་དེ་ཇི་ལྟར་ཞེ་ན། རྣལ་འབྱོར་པ་ས་གཞི་ཀེང་རུས་ཀྱིས་གང་བ་མཐོང་བ་དེར་ཡང་ཡུལ་དང་དབང་པོ་རྣམ་ཤེས་གསུམ་ཅར་སྐྱེ་བ་མེད་པ་ཡིན་ཏེ། ཏིང་ངེ་འཛིན་དེ་ནི་དེ་ཁོ་ན་ཡིད་ལ་བྱེད་པ་མ་ཡིན་གྱི་ལོག་པ་ཡིད་ལ་བྱེད་པར་ལུང་ལས་བསྟན་པའི་ཕྱིར། དེའི་རིགས་པས་ཀྱང་གྲུབ་སྟེ། ཁྱོད་ཀྱི་དབང་པོའི་ཤེས་པའི་ཡུལ་རྣམས་ཇི་ལྟ་བ་དེ་ལྟར་ཀེང་རུས་ལ་སོགས་པ་མི་སྡུག་པ་སྒོམ་པའི་ཡིད་ཀྱི་ཡུལ་ཡང་ལོག་པ་མ་ཡིན་པར་ཡང་དག་པར་འགྲུབ་པར་འགྱུར་ན་ཆོས་ཅན།
ཡུལ་གང་རུང་བ་ཞིག་ན་གནས་པའི་དབང་ཤེས་ཀྱི་ཡུལ་རྣམས་ཇི་ལྟར་གཅིག་གི་མཐོང་བ་ལྟར་གཞན་གྱིས་ཀྱང་མཐོང་བ་དེ་བཞིན་དུ་རྣལ་འབྱོར་པས་ཀེང་རུས་སོགས་མཐོང་བའི་ཡུལ་དེར་ཀེང་རུས་སོགས་བལྟ་བར་འདོད་པས་བློ་གཏད་ན་གཅིག་ཤེས་རྣལ་འབྱོར་པ་མ་ཡིན་པ་རྣམས་ཀྱིས་ཀྱང་རྟོགས་པར་འགྱུར་ཏེ། དེ་ནི་ཡུལ་དེར་ཇི་ལྟར་སྣང་བ་ལྟར་ཡང་དག་ཏུ་གྲུབ་པའི་ཕྱིར། གཞན་ཡང་ཏིང་ངེ་འཛིན་དེ་རྫུན་པ་ཡང་དག་པ་མ་ཡིན་པ་ཡིད་ལ་བྱེད་པར་ཡང་མི་འགྱུར་རོ། ། དེ་བཞིན་དུ་ལས་ཀྱི་དབང་གིས་ཡི་དྭགས་རྣམས་ཆུ་འབབ་པའི་ཀླུང་ལ་རྣག་གི་བློ་སྐྱེ་ཡང༌། དེར་རྣག་ཁྲག་གི་དངོས་པོ་ཅུང་ཟད་ཀྱང་མེད་ལ། དེ་འཛིན་གྱི་ཤེས་པའང་བརྫུན་པར་གྲུབ་སྟེ། རབ་རིབ་དང་ལྡན་པའི་དབང་ཤེས་ཅན་ལ་སྐྲ་ཤད་ཇི་ཙམ་སྣང་ཡང་དེར་མེད་པ་དང་དེར་འཛིན་འཁྲུལ་བ་ནི་འདིར་ཡང་མཚུངས་པ་ཉིད་ཀྱི་ཕྱིར། དེས་ན་ཤེས་བྱ་མེད་ན་ཤེས་པ་མེད་པར་དོན་བསྡུ་བ་ནི། མདོར་ན་དེ་ལྟར་ཤེས་བྱ་མེད་དེ་བཞིན། ། བློ་ཡང་མེད་ཅེས་དོན་འདི་ཤེས་པར་གྱིས། །
ཞེས་འབྱུང་བས་བཏགས་ངོར་གཟུང་འཛིན་གྱི་ཐ་སྙད་ལ་གཉིས་ཀ་འཇོག་རུང་ཡང༌། ཡང་དག་པར་ན་གཟུང་འཛིན་གཉིས་ཀ་གདོད་ནས་རང་བཞིན་མེད་པ་འདི་ཆེས་གྲུབ་བོ། ། སྤྱིར་མི་སྡུག་པའི་ཏིང་ངེ་འཛིན་གྱི་ཡུལ་གཟུགས་སོགས་དེའང༌། ཕྱི་རོལ་གྱི་དོན་ཁས་ལེན་པ་དག་ནི། དེའི་ཚེ་རྣལ་འབྱོར་པ་དེའི་མདུན་གྱི་གཞི་ཐ་མལ་མིག་གི་སྤྱོད་ཡུལ་གྱི་འབྱུང་བ་དང་འབྱུང་འགྱུར་གྱི་རྡུལ་རྫས་བརྒྱད་ཀྱི་གོང་བུའི་རྡོ་དུམ་དེ་ཀེང་རུས་སུ་སོང་བ་མ་ཡིན་གྱི། གཞི་དེར་བག་ལ་ཞར་ཡོད་པའི་ཀུན་བཏགས་ཀྱི་གཟུགས་ཀྱི་ངོ་བོའི་རྡུལ་ཕྲ་རབ་ཡན་གར་བ་རྣམས། མི་སྡུག་པའི་ཏིང་ངེ་འཛིན་གྱི་མཐུས། རྡུལ་ཕྲ་རབ་དེ་དག་ཟླ་བཅས་སུ་འཚོགས་ནས་ཀེང་རུས་ཀྱི་རྣམ་པར་སྣང་ལ། གཟུགས་དེའི་སྣང་བ་རྒྱ་ཆེར་སོང་བས་རྡོ་དུམ་སོགས་ཀྱི་གཟུགས་སྒྲིབ་པས། ས་གཞི་ཐམས་ཅད་ཀེང་རུས་ལྟར་གྱུར་པའོ་ཞེས་ཁ་ཅིག་གསུང་ལ།
ཕྱི་དོན་བདེན་གྲུབ་པར་མི་འདོད་པ་དག་གི་ལུགས་ལྟར་ན། སྤྱིར་ཀུན་བཏགས་ཀྱི་གཟུགས་སྣང་དང༌། དབང་འབྱོར་བའི་གཟུགས་སྣང་གཉིས་ནི། ཏིང་འཛིན་མ་ཐོབ་པ་ལ་སྣང་བའི་གཟུགས་ཀྱི་དབང་དུ་བྱས་པ་དང༌། ཐོབ་པ་ལ་སྣང་བའི་གཟུགས་ཀྱི་དབང་དུ་བྱས་པའམ། ཡང་ན་མི་སྡུག་པའི་ཏིང་ངེ་འཛིན་ལ་མཉམ་པར་བཞག་པ་ལ་སྣང་བའི་དབང་དུ་བྱས་པའམ། རྣམ་ཐར་གྱི་ཏིང་ངེ་འཛིན་ལ་མཉམ་པར་བཞག་པ་ལ་སྣང་བའི་དབང་དུ་བྱས་པ་གཉིས་ཀར་ཡང༌། སེམས་ཙམ་པ་ནི་ཕྱི་དོན་དུ་མི་བདེན་ཀྱང་གཟུང་བའི་རྫས་ཙམ་དུ་བདེན་པར་བཞེད་པ་ཡིན་ཏེ། བསྡུ་བ་ལས་ཇི་སྐད་དུ། ཏིང་ངེ་འཛིན་གྱི་མཐུ་ལས་བྱུང་བ་བསམ་གཏན་གྱི་ཡུལ་སྤྲུལ་པ་ལ་དབང་འབྱོར་བ་ནི་རྫས་སུ་ཡོད་པ་ཡིན་ལ།
སྡོམ་པ་དང་སྡོམ་པ་མ་ཡིན་པར་གཏོགས་པ་ནི་བཏགས་པར་ཡོད་པ་ཡིན་ནོ། ། དང་པོ་དེ་ཡང་ཏིང་ངེ་འཛིན་གྱི་འབྱུང་བ་ལ་བརྟེན་ནས་འབྱུང་བ་དང༌། ཁ་དོག་གི་རྣམ་པ་གང་ལ་དང་པོ་རྟེན་པའི་གཟུགས་དང་མཚུངས་པའི་རྣམ་པར་སྐྱེའོ། ། གཟུགས་དེའི་སྐྱེ་བའི་རྒྱུ་ནི། ཟག་བཅས་དང་ཟག་མེད་ཀྱི་ཏིང་ངེ་འཛིན་ལས་སྐྱེ་བ་ཡིན་གྱི། འཇིག་རྟེན་ལས་འདས་པའི་ཏིང་ངེ་འཛིན་ལས་སྐྱེ་བ་ནི་མ་ཡིན་ནོ། ། ཞེས་འབྱུང་ངོ༌། ། དེས་ན་སློབ་དཔོན་ལེགས་ལྡན་གྱིས་ཀྱང་སེམས་ཙམ་པ་རྨི་ལམ་ན་ཕྱི་དོན་མེད་ལ་ཤེས་པ་ཡོད་པ་འགོག་པ་ན། དེར་ཆོས་ཀྱི་སྐྱེ་མཆེད་པའི་གཟུགས་ཡོད་དེ་ཞེས་བཀོད་པ་དེ་ལྟ་ན། རྨི་ལམ་གྱི་དཔེ་ཆོས་ཐམས་ཅད་བདེན་མེད་དུ་བརྫུན་པར་གཏན་ལ་འབེབས་པ་ཉིད་དུ་སྒྲུབ་པ་ཕྱིན་ཅི་ལོག་ཏུ་འགྱུར་ཏེ།
རྨི་ལམ་བདེན་པའི་དོན་ཅན་དུ་བཤད་པར་སོང་ངོ་ཞེས་དཔལ་ལྡན་ཟླ་བས་སྐྱོན་བརྗོད་པར་མཛད་པ་ནི་ཇི་སྐད་དུ། གང་ཞིག་ཆོས་ཀྱི་སྐྱེ་མཆེད་དུ་གཏོགས་པའི་གཟུགས་ཡིད་ཀྱི་རྣམ་པར་ཤེས་པས་གཟུང་བར་བྱ་བ་ཞིག་རྨི་ལམ་ན་ཡོད་དེ། དེའི་ཕྱིར་རྣམ་པར་ཤེས་པ་ནི་ཡུལ་མེད་པར་འགར་ཡང་ཡོད་པ་མ་ཡིན་ནོ་སྙམ་དུ་སེམས་པ་དེ་ཡང་རིག་པ་མ་ཡིན་པ་ཉིད་དེ། རྨི་ལམ་ན་རྣམ་པ་ཐམས་ཅད་དུ་གསུམ་པོ་མི་སྲིད་པའི་ཕྱིར། ཅི་སྟེ་གཞན་གྱི་གཞུང་ལུགས་བསལ་བར་བྱ་བའི་ཕྱིར། དེ་ལྟ་ཁས་ལེན་ན་ནི་དེའི་ཚེ་རྨི་ལམ་གྱི་དཔེ་དོན་མེད་པ་ཉིད་དུ་འགྱུར་ཏེ། དེ་རྫུན་པ་མ་ཡིན་པའི་དོན་ཅན་ཡིན་པ་ཉིད་ཀྱི་དཔེ་ལས་འབྱུང་བ་དང་དངོས་ཀྱི་དོན་བརྫུན་པའི་དོན་ཅན་ཉིད་དུ་བསྟན་པ་མི་སྲིད་པའི་ཕྱིར་རོ། ། ཞེས་གསལ་བར་བྱུང་བས། མཐའ་བྲལ་དབུ་མའི་ལུགས་འདིར་ནི་རྨི་ལམ་ནི་མེད་པ་གསལ་བར་སྣང་བའི་བརྫུན་སྣང་ཉིད་ཡིན་ལ། དེ་ཉིད་ཇི་ལྟ་བར་འཁོར་འདས་ཀྱིས་བསྡུས་པའི་ཀུན་རྫོབ་ཀྱི་ཆོས་འདི་ཐམས་ཅད་སྣང་དུས་ཙམ་ནས་སྟོང་པ་ཉིད་ཀྱི་རང་བཞིན་མེད་པ་གསལ་བར་སྣང་བའི་རྟེན་འབྱུང་ཉིད་ལས།
འདི་ཉིད་ཐ་སྙད་ཀྱི་ཚད་མས་གྲུབ་པའི་དངོས་པོ་དོན་བྱེད་ཅན་ནི་རྣམ་པ་ཀུན་ཏུ་བཞེད་པ་མ་ཡིན་ཀྱང༌། བོད་ཀྱི་ཡུལ་འདིར། དཔལ་ཙོང་ག་པ་ཆེན་པོས་དབུ་མའི་སྲོལ་རྣམ་པར་འབྱེད་པ་ན། ཀུན་རྫོབ་ཀྱི་རང་ངོ་དོན་བྱེད་ནུས་ཀྱི་ཆ་དེ་ཐ་སྙད་པའི་ཚད་མས་གྲུབ་པ་དང༌། ཆ་དེ་རང་སྟོང་དུ་ཁས་བླང་ན་ཆད་ལྟ་ཆེན་པོ་ཡིན་ནོ། ། ཞེས་དམ་བཅའ་བར་མཛད་པའི་དབང་ལས། གཟུང་བ་ཕྱི་རོལ་གྱི་དོན་ཚད་གྲུབ་ཏུ་མི་འཇོག་ཀ་མེད་དུ་གྱུར་པས། མི་སྡུག་པ་སྒོམ་པའི་ཡིད་ལ་ས་གཞི་ཀེང་རུས་ཀྱིས་གང་བར་སྣང་བའི་ཀེང་རུས་ཀྱི་གཟུགས་ཚད་གྲུབ་ཏུ་ཁས་ལེན་པར་ཡང་མཛད་ལ་དེ་སྐྱོང་བའི་ཆེད་དུ། མཁས་གྲུབ་དགེ་ལེགས་པས། དབང་ཤེས་ལ་སྐྲ་ཤད་དུ་སྣང་བ་དང་སྨིག་རྒྱུ་ཆུར་སྣང་གི་སྣང་བ་དང་གཟུགས་བརྙན་བྱད་བཞིན་དུ་སྣང་བའི་སྣང་བ་རྣམས་ནི་གཟུགས་ཀྱི་སྐྱེ་མཆེད་ཡིན་ཏེ།
དབང་ཤེས་ཀྱི་སྣང་ཡུལ་དུ་གྱུར་པའི་གཟུགས་ཡིན་པའི་ཕྱིར། ཞེས་བྲིས་གདའ་བ། མངོན་སུམ་ལྟར་སྣང་གི་ཡུལ་གཟུགས་ལྟར་སྣང་གཟུགས་འདྲ་བ་དེ་གཟུགས་ཡིན་པར་ག་ལ་གྲུབ་སྟེ། དེ་དག་གཟུགས་ཡིན་ན་ཆོས་མངོན་པའི་གསུང་རབ་རྒྱ་མཚོར་གཟུགས་ཀྱི་སྐྱེ་མཆེད་ལ་གཟུགས་སྒྲ་སོགས་ཕྱི་དོན་ལྔའི་དབྱེ་བར་སྐྲ་ཤད་དང་གཟུགས་བརྙན་སོགས་བགྲང་རིགས་པ་ལས་མ་བགྲངས་པའི་ཕྱིར་དང༌། ཇི་སྐད་དུ། གཟུགས་རྣམ་གཉིས་དང་རྣམ་ཉི་ཤུ། ། སྒྲ་ནི་རྣམ་པ་བརྒྱད་ཡོད་དེ། ། རོ་ནི་རྣམ་དྲུག་དྲི་རྣམ་བཞི། ། རེག་བྱ་བཅུ་གཅིག་བདག་ཉིད་དོ། ། ཞེས་བགྲང་བ་ཡོད་ཅིང༌།
དེ་དག་གི་དབྱེ་བར་ཡ་མ་བརླ་ཡི་ཁྱད་པར་སྒྱུ་མའི་དཔེ་བཅུ་གཉིས་ལ་སོགས་བཀོད་པ་ནི་འགར་ཡང་མེད་དོ། ། དེ་ལྟ་ནའང་སྒྱུ་མའི་དཔེ་ལ་ལ་ལ་གཟུགས་སུ་གྱུར་པ་འགའ་ཞིག་ཡོད་པས་སྒྱུ་མའི་དཔེར་བཀོད་ཡིན་ན་གཟུགས་མ་ཡིན་པའི་ཁྱབ་པ་ནི་མི་སྨྲའོ། ། མཆན། དེ་ལྟ་ན་མེ་ལོང་གི་ངོས་ཀྱི་བྱད་གཟུགས་མེ་ལོང་དང་བྱད་ཀྱི་གཟུགས་ཀྱི་ཆ་གཉིས་ཀ་མིན་པས་གཟུགས་བརྙན་དུ་བཞག་པའང་མི་འཐད་པར་འགྱུར་ཏེ། དེ་ཉིད་གཟུགས་ཡིན་པའི་ཕྱིར་དང༌། རྡུལ་ཕྲ་རབ་ལ་གཟུགས་སོ་ཞེས་བཏགས་པའི་ཆ་ཚད་གྲུབ་ཞིག་ལ་གཟུགས་ཚད་གྲུབ་ཏུ་ཁྱེད་རང་གི་ཞེན་དོན་ཡིན་ཏེ། ཕྱི་དོན་ཚད་གྲུབ་ཏུ་འདོད་པ་ཉིད་ཀྱི་དབང་གི་ཕྱིར། དེ་ལྟར་འདོད་བཞིན་སྨིག་རྒྱུ་སོགས་རྡུལ་ཕྲ་རབ་མ་བསགས་པར་དབང་པོ་བསླད་པའི་འཁྲུལ་པའི་སྣང་ཆ་དེ་དག་ཀྱང་གཟུགས་སུ་ཁས་བླངས་པས་རང་ཚིག་འགལ་བར་འགྱུར་བ་དང༌། གཞན་ཡང་སྨིག་རྒྱུ་ཆུར་སྣང་གི་ཁ་དོག་དེ་ཆོས་ཅན། ཆུའི་ཁྱད་པར་ལ་ཡོད་པའི་ཁ་དོག་ཏུ་ཐལ།
སྨིག་རྒྱུ་ཆུར་སྣང་དེ་སྨིག་རྒྱུ་ཆུར་སྣང་གི་གཟུགས་ཡིན་པ་གང་ཞིག ། ཆུ་དེའི་གཟུགས་ཀྱི་ཆ་དེར་སྣང་ན་དེའི་ཁ་དོག་གི་ཆ་ཡང་དེར་སྣང་བའི་ཕྱིར། འདོད་ན་སྨིག་རྒྱུ་ཆུར་སྣང་དེ་འཁྲུལ་ཤེས་མ་ཡིན་པར་ཐལ། དེ་ཆུའི་ཁ་དོག་གི་གཟུགས་མངོན་སུམ་པ་སྣང་ཡུལ་དུ་བྱས་པའི་ཕྱིར། གཞན་ཡང་མངོན་སུམ་ལྟར་སྣང་མངོན་སུམ་ཡང་དག་ཡིན་པར་ཐལ། གཟུགས་བརྙན་ལ་སོགས་གཟུགས་ལྟར་སྣང་གཟུགས་ཡང་དག་ཡིན་པའི་ཕྱིར། རྟགས་ཁྱབ་གྲུབ། འདོད་ན། རྟགས་ལྟར་སྣང་རྟགས་ཡང་དག་ཡིན་པར་ཐལ། མངོན་སུམ་ལྟར་སྣང་མངོན་སུམ་ཡང་དག་ཡིན་པའི་ཕྱིར།
འདི་ལྟ་བུ་འཇིག་རྟེན་དང་བསྟན་བཅོས་མཐའ་དག་དང་འགལ་བའི་གྲུབ་པ་འདིས་ཆོས་ཐམས་ཅད་ཟབ་མོ་སྟོང་པ་ཉིད་ཀྱི་རྒྱ་མཚོ་ཆེན་པོར་འཇུག་པའི་འབབ་སྟེགས་སུ་ཅི་ལྟར་འགྱུར་དཔྱོད་ཅིག ། འདིར་ཁ་ཅིག་འདི་ལྟར་དྭོགས་པར་བྱེད་དེ། གཞི་གཅིག་ལ་ཡི་དྭགས་དང༌། མི་དང༌། ལྷ་ལ་རྣག་ཁྲག་དང་ཆུ་དང་བདུད་རྩིར་སྣང་བ་ཐམས་ཅད་ཚད་མ་ཡིན་ནམ་མིན། ཡིན་ན་གཞི་གཅིག་དེ་ཚད་མ་ཡང་ཡིན་ཚད་མ་མ་ཡིན་པར་ཡང་ཁས་ལེན་དགོས་པར་འགྱུར་ལ། མིན་ན་རང་གི་བློ་ངོ་ན་བདེན་པར་རློམ་པ་ཙམ་ལས་ཡུལ་རྣག་སོགས་ལ་ཚད་མར་འགྲོ་བ་ཞིག་གཏན་མེད་དུ་འགྱུར་ལ། དེའང་འདོད་ན་སངས་རྒྱས་དང་མུ་སྟེགས་ཀྱི་གྲུབ་པ་ལའང་མཆོག་དམན་ཡོད་པར་ཚད་མས་མི་འགྲུབ་སྟེ། རྣག་སོགས་ལ་ཚད་མར་འགྲོ་བ་གཏན་མེད་པ་དེར་ཡང་མཚུངས་པའི་ཕྱིར་སྙམ་ན། ཁོ་བོ་ཅག་དཔལ་ལྡན་ཟླ་བས་ཕྱེ་བའི་དབུ་མའི་སྒྲ་མི་འཇིགས་སེང་གེའི་ང་རོ་ཕྱུང་བའི་དབང་དུ་ན།
དངོས་གྱུར་གྱི་གཞི་གཅིག་འགྲོ་བ་དེ་གསུམ་ལ་རྣག་སོགས་ཀྱི་རྫས་ཚད་གྲུབ་གསུམ་སོ་སོར་གྱུར་བར་ཡང་མི་བརྗོད་ལ། ལས་ཀྱི་འཁྲུལ་སྣང་གི་གཞལ་བྱ་ལ་ཚད་མར་འཇལ་བར་རློམ་ཡང་དེ་ཚད་མ་ཡིན་པ་ལ་གནོད་གྱུར་གྱི་ཚད་མས་མཐོང་བས་དེ་ཚད་མའི་གོ་མ་ཆོད་པ་ན་གནས་སྐབས་སུ་མུ་སྟེགས་དང་སངས་རྒྱས་པའི་གྲུབ་པ་ལའང་མཆོག་དམན་ཡོད་པ་ཚད་མས་མི་འགྲུབ་པར་ཡང་མི་འགྱུར་ཏེ། སེམས་ཙམ་པས་ཡུལ་ཕྱི་དོན་འཇལ་བྱེད་ཀྱི་ཡུལ་ཅན་དབང་མངོན་མ་འཁྲུལ་བའི་ཚད་མར་མི་འཇོག་ཀྱང་ཡུལ་གཟུང་རྣམ་འཇལ་བྱེད་ཀྱི་ཡུལ་ཅན་མ་འཁྲུལ་བའི་ཤེས་པ་ཚད་མར་མི་འཇོག་མི་དགོས་པ་དང༌། ཡང་ན་ཐ་སྙད་དུ་ཡུལ་ལོག་པའི་ཀུན་རྫོབ་འཇལ་ངོར་དེའི་ཡུལ་ཅན་ཚད་མར་མི་འཇོག་ཀྱང༌། ཡུལ་ཡང་དག་ཀུན་རྫོབ་འཇལ་ངོར་དེའི་ཡུལ་ཅན་ཚད་མར་མི་འཇོག་མི་དགོས་པ་བཞིན་ནོ། ། ཞེས་སྨྲ་ན་ཉེས་པ་ཅི་ཞིག་འགེལ་བར་བྱེད། དོན་དུ་ནི་མུ་སྟེགས་དང་སངས་རྒྱས་ཀྱི་གྲུབ་པ་ལ་མཆོག་དམན་ཚད་མས་འགྲུབ་པར་ཁོ་བོ་ཅག་བརྗོད་མི་ནུས་ཏེ། མུ་སྟེགས་དང་སངས་རྒྱས་གཉིས་ཀར་གདོད་ནས་སྟོང་པ་ཉིད་དུ་བཟོད་པའི་ཕྱིར། དེ་ལྟར་བརྗོད་པ་ལ་ཁ་ཅིག ། དཀོན་མཆོག་གསུམ་ལ་སྐུར་པ་འདེབས་པའི་སྡིག་ཆེས་ལྕིའོ་སྙམ་ན།
འོ་ན་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ལ་སྡིག་དེས་གོས་པར་འགྱུར་ཏེ་ངེས་པའི་དོན་གྱི་གསུང་རབ་ཐམས་ཅད་ནས་ཆོས་ཐམས་ཅད་གཟོད་ནས་མ་གྲུབ་པ་ཁོ་ནར་གསུངས་པའི་ཕྱིར་ཏེ་ཇི་སྐད་དུ། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ། དེ་ནི་མིག་གིས་བལྟ་བར་མི་ནུས་ཞེས་སོགས་དང༌། དེ་བཞིན་དུ་ཤེས་རབ་སྙིང་པོ་ལས། སྡུག་བསྔལ་བ་དང་ཀུན་འབྱུང་བ་དང་འགོག་པ་དང་ལམ་མེད་དོ་ཞེས་སོགས་རྒྱ་ཆེར་འབྱུང་བ་ཉིད་ཀྱི་ཕྱིར་ལེགས་པར་སོམས་ཤིག ། འདིར་རི་བོ་དགེ་ལྡན་པའི་གསུང་གིས་ལྷ་མི་ཡི་དྭགས་གསུམ་གའི་མིག་ཤེས་དེ་དག་ཚད་མར་ཁས་ལེན་ལ། དེ་ལྟ་ན་ཡང་བརླན་ཅིང་གཤེར་བ་སྣོད་གང་པོ་དེ་ཉིད་ཆུ་དྭངས་ཤིང་བསིལ་བ་དང་རྣག་ཁྲག་དང་བདུད་རྩི་གསུམ་གའི་གཞི་མཐུན་དུ་ཁས་ལེན་པའང་མ་ཡིན་ལ། བརླན་ཅིང་གཤེར་བ་སྣོད་གང་གི་གོ་ས་ན་རྣག་ཁྲག་སྣོད་གང་ཡོད་དོ་ཞེས་ཀྱང་མི་སྨྲ་ཡི། བརླན་ཅིང་གཤེར་བ་ཕོར་གང་པོ་དེ་ཉིད་ཆ་ཅན་ཡིན་པ་ལ། དེའི་ཆ་ཤས་གཅིག་རྣག་ཁྲག་དང་ཆ་ཤས་གཅིག་ཆུ་དྭངས་ཤིང་བསིལ་བ་དང་ཆ་ཤས་གཅིག་བདུད་རྩིར་སྐྱེས་པ་ཡིན་ཅིང༌།
དེ་ཡང་དང་པོ་བརླན་ཅིང་གཤེར་བ་སྣོད་གང་པོ་དེ་ཉིད་གྲུབ་ཙམ་ནས་དེ་འདྲ་བའི་ཆ་ཤས་གསུམ་གྲུབ་ནས་ཇི་སྲིད་བརླན་ཞིང་གཤེར་བ་སྣོད་གང་པོ་རྒྱུན་མ་ཆད་ཀྱི་རིང་ལ་ཆ་ཤས་གསུམ་པོ་རྒྱུན་ལྡན་དུ་འཇུག་པ་ནི་མ་ཡིན་གྱི། གང་གི་ཚེ་ཡི་དྭགས་ཞིག་གཞི་དེར་ཉེ་བར་འོངས་པ་ན། བརླན་ཅིང་གཤེར་བ་སྐད་ཅིག་སྔ་མ་ཉེར་ལེན་དང་ཡི་དྭགས་ཀྱི་ལས་ཀྱིས་བདག་རྐྱེན་བྱས་ནས་བརླན་གཤེར་སྣོད་གང་པོ་དེའི་ཆ་ཤས་གཅིག་རྣག་ཁྲག་ཏུ་སྐྱེ་ལ། ཡི་དྭགས་གཞི་དེ་ནས་སོང་བ་ན། ལས་ཀྱི་བདག་རྐྱེན་མ་ཚང་བས་རྣག་ཁྲག་གི་རྒྱུན་ཕྱི་མ་མི་སྐྱེ་ཞིང་མི་སོགས་ཀྱིས་ཆུར་མཐོང་ཚུལ་ཡང་དེ་དང་འདྲའོ། ། ཞེས་བྲིས་གདའ་བ་ལེགས་པར་མ་མཐོང་སྟེ། བརླན་ཞིང་གཤེར་བ་ནི་ཆུ་ཉིད་དུ་མཚོན་པའི་མཚན་ཉིད་ཡིན་ལ། དེའི་ཚེ་ན། བརླན་གཤེར་གྱི་རང་བཞིན་ལས་ཆུའི་ངོ་བོ་གཞན་མེད་པ་ལ། དེ་ལ་ཆ་ཅན་དང་ཆ་ཤས་གཉིས་སུ་འབྱེད་པའང་ཆོས་མངོན་པའི་ཚུལ་མི་ཤེས་སོ་ཞེས་སམ་དམ་བཅའ་གསལ་བར་བསྟན་པ་ཉིད་དུ་ཟད་པས་ནོངས་པའི་ཁུར་ཆེན་པོས་དུབ་པར་འགྱུར་ལ།
བརླན་གཤེར་ཕོར་གང་དང་ཆུ་གཞི་མཐུན་པ་མེད་དོ་ཞེས་པ་ནི་མཁས་པ་ནས་གནག་རྫི་མོའི་བར་གྱི་མྱོང་བ་དང་འགལ་བ་ཉིད་ཀྱིས་དེ་ལྟར་བརྗོད་པས་རང་ཉིད་གནག་རྫི་མོ་ལས་ཀྱང་བླུན་པར་སྟོན་པར་བྱེད་པ་ཉིད་དོ། །
ཡང་རྣག་ཆུ་བདུད་རྩིའི་ཆ་ཤས་གསུམ་ཆ་ཅན་བརླན་གཤེར་ལས་སྐྱེ་བ་ན་ཆ་ཅན་དེ་ཆ་ཤས་དེ་གསུམ་གྱི་རྒྱུ་ཡིན་པའི་ཆ་ནས་སྐྱེ་བ་ཡིན་ནམ། རྒྱུ་མ་ཡིན་ཡང་སྐྱེ་བ་ཡིན། ཡིན་ན་འབྲས་བུ་རྣག་ཆུ་བདུད་རྩི་གསུམ་ཀ་ཆ་ཤས་ཀྱི་ཁྱད་པར་ཡོད། དེ་བཞིན་ཆ་ཅན་ལ་ཡོད་དམ་མེད། ཡོད་ན་ཆ་ཅན་ཆ་ཤས་གསུམ་ཐལ། མེད་ན་རྒྱུ་གཅིག་གི་འབྲས་བུ་དུ་མ་བྱེད་པར་འགལ། རྒྱུ་མ་ཡིན་ཡང་སྐྱེ་ན་ཐམས་ཅད་ལས་ཐམས་ཅད་སྐྱེ་བས་ཐུག་མེད་དུ་ཐལ། ཡང་ཆ་ཅན་དེ་ཆོས་ཅན། དེའི་ཆ་ཤས་ཐམས་ཅད་ཚོགས་པའི་ཆ་ཅན་དེ་མ་ཡིན་པར་ཐལ།
ཆ་ཅན་གྲུབ་ཙམ་ནས་ཆ་ཤས་སྒྲུབ་ནས་ཆ་ཅན་རྒྱུན་མ་ཆད་ཀྱི་རིང་རྒྱུན་ལྡན་དུ་འཇུག་དགོས་པ་མ་ཡིན་པ་ཉིད་ཀྱི་ཕྱིར། མ་ཁྱབ་སྟེ། ཡང་ཆ་ཅན་དེ་ལྟ་བུ་ཆོས་ཅན་ཁྱོད་ཡོད་པ་མ་ཡིན་པར་ཐལ། ཡོད་ན་དམིགས་སུ་རུང་བ་གང་ཞིག་འགྲོ་བ་རིས་དྲུག་གང་གིས་ཀྱང་མཐོང་བ་མེད་པའི་ཕྱིར། གྲུབ་སྟེ། འགྲོ་བ་དྲུག་གིས་དེའི་ཆ་ཤས་སོ་སོ་ལས་ཆ་ཅན་དེ་མ་དམིགས་པའི་ཕྱིར། མ་ཁྱབ་སྟེ། དེ་འདྲའི་ཆ་ཅན་དེ་ཀུན་མཁྱེན་ཡེ་ཤེས་ཀྱིས་ཡོད་པར་གཟིགས་སོ་ཞེ་ན། ཀུན་མཁྱེན་ཡེ་ཤེས་ཀྱིས་དེ་འདྲའི་ཆ་ཅན་རེས་བཏུང་བ་དེ་རོ་དང་རེས་རེག་བྱ་མཚོན་ཆ་ལ་སོགས་དུ་མའི་བདག་ཉིད་ཅན་གྱི་དངོས་གྱུར་གྱི་རྫས་ཤིག་ཤེས་བྱ་ལ་ཡོད་པར་གཟིགས་ན་ཐེག་པ་ཆེ་ཆུང་གི་གསུང་རབ་རྒྱ་མཚོར་དེ་འདྲའི་རྣམ་བཞག་གསལ་བར་སྟོན་རིགས་པ་ལས་མ་བསྟན་པའི་ཕྱིར་དང༌། གལ་ཏེ་སྒྲས་ཟིན་ལ་མ་བསྟན་ཀྱང་དོན་གྱིས་བསྟན་ཏོ་སྙམ་ན།
འོ་ན་དེ་འདྲ་བའི་ཆ་ཅན་དེ་ཐེག་པ་ཐུན་མོང་བ་ལྟར་ན་ཕུང་ཁམས་སྐྱེ་མཆེད་ཀྱི་ཤེས་བྱ་གང་གི་ཁོངས་སུ་གཏོགས། ཐེག་ཆེན་ལྟར་ན་ཤེས་བྱ་ཐམས་ཅད་ཆོས་ལྔ་རང་བཞིན་གསུམ་རྣམ་ཤེས་བརྒྱད་དུ་བསྡུས་ཏེ་བསྟན་པར་མཛད་པས་དེ་དག་ལས་གང་དུ་གཏོགས་ལུང་སྟོན་པར་གྱིས་ཤིག ། མདོར་ན་ཤེས་བྱ་ལ་མི་སྲིད་པའི་ཆོས་ཤིག་རང་གི་གྲུབ་མཐའ་གསར་རྩོམ་གྱི་རྒྱབ་སྐྱོར་དུ་སྲིད་པ་སྐད་བྱས་ནས། ངན་གཡོའི་བསྟན་བཅོས་འཆད་པར་བྱེད་པར་ཇི་ལྟ་བུ་ཞིག་ཏུ་སྟེ། ཡང་དེ་འདྲའི་ཆ་ཅན་ཆོས་ཅན། ཁྱོད་ཆ་ཤས་ཀྱི་རྫས་སོ་སོ་ལ་དབྱེར་མེད་དུ་ཡོད་རིགས་པར་ཐལ། ཆ་ཅན་དེ་ཆ་ཤས་འདུས་པ་ཙམ་ལ་བཏགས་པར་ཟད་ཀྱི། དེ་ལས་ཆ་ཅན་སྤྱི་རྫས་གྲུབ་པ་མེད་པའི་ཕྱིར། ཁྱབ་པ་སོང༌། མ་གྲུབ་ན་སྤྱི་བཏགས་ཡོད་མ་ཡིན་པར་ཐལ།
ཆ་ཤས་འདུས་པའི་ཆ་ཅན་གྱི་སྤྱི་རྫས་སུ་གྲུབ་པའི་ཕྱིར། འདོད་ན་སངས་རྒྱས་པའི་གྲུབ་མཐའ་སྨྲ་བ་བཞིའི་ནང་ནས་གཤེགས་པར་མཛོད། ཡང་ཐལ་འགྱུར་སྔ་མ་ལ་འདོད་ལན་འདེབས་ན། དེ་ཉིད་ཀྱི་ཕྱིར་ཆ་ཅན་གྲུབ་ཙམ་ནས་ཆ་ཤས་ཀྱང་གྲུབ་པར་ཐལ་བ་དང༌། ཞེན་དོན་ལ་ཆ་ཤས་རྫས་དེ་གསུམ་གྱི་བདག་ཉིད་ཀྱི་ཆ་ཅན་དེ་ཆ་ཤས་སོ་སོ་ལ་དབྱེར་མེད་དུ་ཡོད་པར་འདོད་པ་དེའི་ཕྱིར་ཆ་ཅན་དེ་ཆ་ཤས་གསུམ་གའི་གཞི་མཐུན་དུའང་ཐལ་ཞིང༌། ཡང་ཆ་ཅན་གྱི་གོ་སར་ཆ་ཤས་ཀྱང་ཡོད་པར་ཐལ། ཆ་ཅན་དེ་ཆ་ཤས་ལ་དབྱེར་མེད་དུ་ཡོད་པའི་ཕྱིར། ཡང་དེ་འདྲའི་ཆ་ཅན་དེ་ཆོས་ཅན། ཁྱོད་ཆ་ཤས་ཆུར་སྐྱེ་བ་ན་རྣག་དང་བདུད་རྩིར་ཡང་འབྲལ་མི་ཤེས་སུ་སྐྱེ་རིགས་པར་ཐལ། ཆ་ཅན་ཆ་ཤས་ཐམས་ཅད་དང་དབྱེར་མེད་དུ་ཡོད་པ་གང་ཞིག །
དེ་ཆུའི་ཆ་ཤས་སུ་སྐྱེ་བ་ན་དེ་དང་དབྱེར་མེད་ཀྱི་རྣག་ཀྱང་དེར་སྐྱེ་རིགས་པའི་ཕྱིར། གྲུབ་སྟེ། ངོ་བོ་དབྱེར་མེད་ལ་ཁྱད་པར་སྤང་དུ་མི་རུང་བའི་ཕྱིར། སྒྲའི་བྱས་པ་སྤང་བའི་མི་རྟག་པ་ཡོད་དུ་མི་རུང་བ་བཞིན་ནོ། ། ཡང་ཆ་ཤས་རྣམས་དང་པོ་ནས་ཆ་ཅན་ལྷན་དུ་སྐྱེ་བ་མ་ཡིན་གྱི། ཡི་དྭགས་ཉེ་བར་འོངས་པ་ན་བརླན་ཅིང་གཤེར་བས་སྐད་ཅིག་སྔ་མའི་ཉེར་ལེན་དང༌། དེའི་ལས་ཀྱིས་བདག་རྐྱེན་བྱས་ནས་ཆ་ཤས་རྣག་ཁྲག་ཕྱིས་སྐྱེ་བ་མི་འཐད་པར་ཐལ། རྣག་སོགས་ཀྱི་ཆ་ཤས་གང་ཡང་དང་པོ་ནས་ཆ་ཅན་དེ་ལ་མེད་ན་ཆ་ཅན་དེ་ཆ་ཅན་དུ་གང་གིས་ཀྱང་མི་འགྲུབ་པའི་ཕྱིར། མ་གྲུབ་ན་ཡན་ལག་མེད་པའི་ཡན་ལག་ཅན་ཡོད་པར་ཐལ། ཆ་ཤས་མེད་པའི་ཆ་ཅན་ཡོད་པའི་ཕྱིར།
འདོད་ན་འདི་འདྲའི་གྲུབ་མཐའ་འཆའ་བ་ནི་ཀྱེ་མ་ཀྱེ་ཧུད། ཡང་ཆ་ཤས་ཅན་གྱི་གཞི་དེའི་གན་ལས་མི་གཞན་དུ་སོང་བ་ན་ལས་ཀྱི་རྐྱེན་མ་ཚང་བས་དེར་ཆུ་མི་སྐྱེ་བས་ཆུ་མེད་ལ་སླར་མི་ཞིག་ཆ་ཅན་དེའི་གན་དུ་འོངས་པ་ན་ཆོས་ཅན། ཆ་ཅན་དེ་ལས་ཆུ་སྐྱེ་བར་མི་རིགས་པར་ཐལ། ཆུའི་ཆ་ཤས་གསར་དུ་སྐྱེ་བ་ལ་ཆུའི་ཆ་ཤས་ཀྱི་རྒྱུན་སྔ་མ་དེ་རྒྱུན་ཆད་དེ་དེ་སྐྱེ་བའི་རྒྱུའི་ཆུ་རིགས་འདྲ་སྔ་མ་དེ་མེད་པའི་ཕྱིར། མ་ཁྱབ་སྟེ། ཆུའི་ཆ་ཤས་དེ་ཆུའི་ཆ་ཤས་སྔ་མ་ལས་སྐྱེ་མི་དགོས་པའི་ཕྱིར་ཏེ། དེའི་ཆ་ཤས་གང་ལ་བརྟན་པའི་ཆ་ཤས་ཅན་ལས་སྐྱེ་བའི་ཕྱིར་སྙམ་ན། འོ་ན་མེ་རླུང་ས་གསུམ་ཆ་ཤས་ཀྱང་རང་གི་ཆ་ཤས་རིགས་འདྲ་སྔ་མའི་རྒྱུ་ལས་སྐྱེ་མི་དགོས་པར་ཐལ། ཆུའི་ཆ་ཤས་དེ་སྐྱེ་བ་ལ་ཆ་ཤས་དེ་གང་ལ་བརྟེན་པའི་ཆ་ཤས་ཅན་དེ་ལས་སྐྱེ་བ་བཞིན་མེ་རླུང་ས་གསུམ་གྱི་ཆ་ཤས་སྐྱེ་བ་ནའང༌། ཆ་ཤས་དེ་དག་གང་ལ་བརྟེན་པའི་ཆ་ཅན་དེ་ལས་སྐྱེ་རིགས་པ་མཚུངས་པའི་ཕྱིར།
མི་འདོད་ཀ་མེད། དེའི་ཚེ། འོ་ན། འབྱུང་བ་བཞི་རྒྱུ་མེད་ལས་སྐྱེ་བར་ཐལ། ཁྱོད་སྐྱེ་བ་རང་གི་རིགས་འདྲ་སྔ་མའི་རང་རྒྱུད་ལས་སྐྱེ་མི་དགོས་པ་གང་ཞིག ། ཆ་ཤས་ཅན་ལས་སྐྱེ་ཞེས་བརྗོད་པའི་ཆ་ཅན་ནི་ཙོང་ག་པ་ཆེན་པོའི་གསར་རྩོམ་མ་གཏོགས་འབྱུང་བ་སྐྱེ་བྱེད་ཀྱི་རྒྱུ་དེ་འདྲ་ཤེས་བྱ་ལ་མི་སྲིད་པའི་ཕྱིར། གྲངས་ཅན་གྱིས་ཤེས་བྱའི་རྒྱུར་གཙོ་བོ་ཁས་བླངས་པ་བཞིན་ནོ། ། ཡང་ཁྱེད་ལྟར་ན་སྣོད་ཀྱི་འཇིག་རྟེན་ཆགས་པ་ན་ཆོས་ཅན། འབྱུང་བ་ཆེན་པོའི་དཀྱིལ་འཁོར་བཞི་འཆགས་པའི་ཚེ་འབྱུང་བ་བཞི་སོ་སོ་རྩོམ་གཞི་རྡུལ་ཕྲ་རབ་ཆ་མེད་འཚོགས་ཏེ་ཟླ་བཅས་ཀྱི་རྡུལ་ཕྲན་ཆ་མེད་ནས་རྩོམ་མི་དགོས་པར་ཐལ། བཅུད་ཀྱི་སེམས་ཅན་འཇིག་རྟེན་གྱི་ཁམས་སོ་སོ་ནས་འདིར་འོངས་པ་ན་ཁྱེད་རང་འདོད་པའི་ཆ་ཅན་གྱི་ཆོས་དེས་ཉེར་ལེན་བྱས་ནས་ཆ་ཤས་སྣོད་ཀྱི་འཇིག་རྟེན་གསར་དུ་སྐྱེ་བ་འགྲུབ་རིགས་པའི་ཕྱིར།
མ་གྲུབ་ན། ཆ་ཅན་གྱི་གཞིའི་གན་དུ་ཡི་དྭགས་འོངས་ན་རྣག་ཁྲག་གི་ཆ་ཤས་གསར་དུ་སྐྱེ་བའང་མ་གྲུབ་པར་འགྱུར་ལ། འདོད་ན་ཨེ་མ་ཁྱེད་ནི་སྣོད་བཅུད་ཀྱི་ཆགས་ཚུལ་གྱི་བཞེད་པ། སྟོན་པ་སངས་རྒྱས་ཀྱིས་ཀྱང་མ་རྟོགས་པའི་ཟབ་གསང་འདི་ལྟར་མཁྱེན་པ་འགྲན་ཟླ་དང་བྲལ་བའི་སྟོན་པ་ཆེན་པོར་སྣང་ངོ༌། ། ཡང་དེ་པས་འོ་ན་བརླན་གཤེར་ཕོར་གང་པོ་དེ་ཉིད་ལྷ་མི་ཡི་དྭགས་གསུམ་ག་གཞི་དེ་ན་མེད་པའི་སྔ་རོལ་ན་ཆུ་དང་རྣག་ཁྲག་སོགས་གང་དུ་ཡོད་ཅེ་ན། ས་སྟེང་ནས་འབབ་པའི་ཆུ་ཀླུང་དང་ལྡེང་ཀ་ཁྲོན་པ་སོགས་དང་དེ་ནས་བཅུས་པ་ཡིན་ན་དང་པོ་ནས་ཆུ་རང་ག་བར་ཡོད་དེ། དང་པོ་ནས་མིའི་ལས་ཀྱི་བདག་རྐྱེན་ལས་སྐྱེས་པའི་ཕྱིར། ལྷ་ཡུལ་སོགས་ལའང་དེ་དང་མཚུངས་སོ་ཞེས་བྲིས་པ་དང༌། ཡང་དེ་པས་བརླན་གཤེར་ཕོར་གང་པོ་དེ་ཉིད་ལྷ་མི་ཡི་དྭགས་གསུམ་གྱིས་ཐུན་མོང་དུ་བལྟས་པའི་ཚེ་ན་གསུམ་ཀའི་བལྟ་བྱ་ཐུན་མོང་བར་སོང་བའི་དབང་གིས་ཆ་ཤས་གསུམ་ལྷན་དུ་སྐྱེས་པ་ཡིན་གྱི། དེ་ནས་སྣོད་དེ་ཡི་དྭགས་ཀྱི་ལག་ཏུ་བླངས་ནས་འཐུང་བར་བརྩམས་ན་ཡི་དྭགས་ཀྱི་ཁར་སླེབ་ནས་ཆ་ཐམས་ཅད་རྣག་ཁྲག་ཁོ་ནར་སྐྱེ་སྟེ།
ཡི་དྭགས་ཁོ་ནའི་སྤྱོད་ཡུལ་དུ་འགྱུར་བའི་ཕྱིར་ཞེས་བྲིས་གདའ་བ་ལས། ལྷ་མི་ཡི་དྭགས་གསུམ་གང་ཡང་མེད་པའི་སྔོན་རོལ་གྱི་ས་སྟེང་ནས་འབབ་པའི་ཆུ་ཀླུང་དེར་ཆུ་རང་ག་བར་ཡོད་དེ། དང་པོ་ནས་མིའི་ལས་ཀྱིས་བདག་རྐྱེན་བྱས་པའི་ཕྱིར། ཞེས་པ་ལ་ཁྱབ་པ་ག་ལ་ཡོད་དེ། ས་སྟེང་གི་སྤྱོད་ཡུལ་ཡིན་ན་མིའི་ལས་ཀྱི་བདག་རྐྱེན་ལས་འབྱུང་བ་ཡིན་པས་མ་ཁྱབ་པའི་ཕྱིར། ས་སྟེང་ན་ཡོད་པའི་དམྱལ་བ་ཉི་ཚེ་བའི་གནས་ཀྱི་ལྕགས་བསྲེགས་ཀྱི་ཁང་པ་བཞིན། ཡང་འགྲོ་བ་གསུམ་ཀ་ཡང་མེད་པའི་ས་སྟེང་གི་ཆུ་རྒྱུན་ཆུ་རང་ག་བར་ཡོད་པའི་ཚེ་ཆ་ཅན་ལས་ཆ་ཤས་དེ་སྔ་བར་ཐལ། དེར་ཆུའི་ཆ་ཤས་ཡོད་ཀྱི་ཆ་ཅན་ནི་མེད་དེ་ཆ་ཤས་དང་ཆ་ཅན་གཞི་མཐུན་དུ་ཡོད་པ་ཁས་མི་ལེན་པའི་ཕྱིར། འདོད་ན་ཆ་ཅན་ལས་ཆ་ཤས་གསར་དུ་སྐྱེ་བ་མ་ཡིན་པར་ཐལ། དེའི་ཚེ་ཆ་ཤས་སྔ་བའི་ཕྱིར།
ཡང་དེ་འདྲའི་ཆུའི་ཆ་ཤས་ཆོས་ཅན། ཁྱོད་ཆ་ཤས་མ་ཡིན་ཐལ། དེ་ཆ་ཅན་ཡིན་པའི་ཕྱིར། གྲུབ་སྟེ། མིའི་བལྟ་བྱ་ལ་ཆུ་ཕོར་གང་དུ་སྐྱེས་པ་དེ་ཡི་དྭགས་ཀྱི་ལག་ཏུ་བླངས་ནས་འཐུང་བའི་ཚེ་ལས་ཀྱིས་རྣག་ཁྲག་གི་ཆ་ཤས་སུ་གསར་དུ་སྐྱེས་པའི་ཕྱིར། འདོད་ན་ཆ་ཤས་དང་ཆ་ཅན་གཞི་མཐུན་དུ་ཁས་ལེན་རིགས་པར་ཐལ། ཆ་ཤས་དེ་ཆ་ཅན་ཡིན་པའི་ཕྱིར། དེས་ན་ཁྱེད་ཀྱི་ཞིབ་ཆའི་ཆ་ཤས་དང་ཆ་ཅན་གྱི་རྣམ་བཞག་བྱས་པ་དེ་ཐམས་ཅད་ལ་སྙིང་པོར་གྱུར་པ་ཅུང་ཟད་ཀྱང་མ་བྱུང་བར་ཐལ། ཆ་ཤས་དང་ཆ་ཅན་ཐམས་ཅད་ཨ་མཉམ་དང་ཆ་མཉམ་དུ་མི་འདོད་བཞིན་ཁས་ལེན་དགོས་བྱུང་བའི་ཕྱིར། ཡང་འགྲོ་བ་གསུམ་གྱི་བལྟ་བྱ་ཆ་ཅན་ཐུན་མོང་བ་དེ་ལ་བལྟས་ཀྱང་དེ་མཐོང་མི་རུང་བའམ་མཐོང་མི་སྲིད་པ་ཐལ།
དེ་དག་གིས་དེ་ལྟ་བར་རློམ་ཡང་བལྟ་བྱ་ཆ་ཅན་ཐུན་མོང་བ་དེ་མ་མཐོང་བར་བལྟ་བྱ་ཆ་ཤས་ཐུན་མོང་མིན་པ་དེ་སོ་སོར་མཐོང་བའི་ཕྱིར། འདོད་ན་བལྟ་བྱ་ཐུན་མོང་བ་ཆོས་ཅན། ཁྱོད་ལ་འགྲོ་བ་གསུམ་པོས་བལྟས་ཀྱང་བལྟ་མ་ཐུབ་པའམ་དོན་ཐུན་མ་བལྟས་པར་ཐལ། ཁྱོད་ཀྱིས་བལྟ་བྱ་ཐུན་མོང་བ་དེ་མཐོང་མི་སྲིད་པའི་ཕྱིར། དེ་ཡང་འདོད་ན་ཅི་ལྟོ་ཞེ་ན། ཁྱེད་རང་གིས་བརླན་གཤེར་ཕོར་གང་ལྷ་སོགས་ཀྱིས་ལྟས་ཚེ་གསུམ་ག་བལྟ་བྱ་ཐུན་མོང་བར་སོང་ཞེས་སྨྲས་པས་དེ་བལྟ་བྱ་ཐུན་མོང་བར་ལྟ་བ་མི་སྲིད་པ་ཞིག་ཁས་ལེན་དགོས་བྱུང་བ་ཐུགས་དྲན་གྱིས་ཟིན་ལགས་སམ། ཡང་དེ་པས། ཇི་སྐད་དུ་བཤད་པའི་ཚུལ་འདི་ནི་དཔེར་ན་ལྕགས་གོང་དམར་འབར་བ་ལ་སྔགས་ཀྱི་ཁྱད་པར་འགའ་ཞིག་གིས་བཏབ་པའི་ལག་པས་རེག་པ་ན་མི་ཚ་ལ། མི་གཞན་གྱིས་ལག་པས་རེག་པ་ན་ཚ་ཞིང་བསྲེགས་པ་དང་ལྕགས་གོང་ལ་ཚ་བ་དང་མི་ཚ་བའི་རེག་བྱའི་ཆ་ཤས་གཉིས་ཡོད་པ་ལས། སྔགས་ཀྱིས་བཏབ་པའི་ལག་པས་མི་ཚ་བས་རེག་བྱ་མྱོང་གི་ཚ་བ་མ་མྱོང་ལ།
མི་གཞན་གྱིས་ལག་པས་རེག་པའི་ཚེ་ཚ་བའི་རེག་བྱ་མྱོང་གི་མི་ཚ་བའི་རེག་བྱ་མ་མྱོང་བ་ལྟ་བུ་སྟེ། ཡི་དྭགས་རྣམས་ལ་སོས་ཀའི་དུས་སུ་ནི། ། ཟླ་བའང་ཚ་ལ་དགུན་ནི་ཉི་མའང་གྲང༌། ། ཞེས་གསུངས་པ་སོགས་ལའང་ཆ་ཤས་དང་ཆ་ཅན་གྱི་དབྱེ་བ་འདི་ལྟར་ཤེས་པར་བྱའོ། ། དེ་ཡང་ཟླ་བའི་འོད་ཟེར་དང་ཡི་དྭགས་ཀྱི་ལུས་གཉིས་དུས་སོས་ཀའི་ཚེ་འཚོགས་པ་ན་ཡི་དྭགས་ཀྱི་ལུས་ཀྱི་རྣམ་པར་ཤེས་པའི་གཟུང་ཡུལ་དུ་སོང་བའི་ཟླ་བའི་འོད་ཟེར་གྱི་ཆ་གཅིག་དེའི་ཚ་བའི་རེག་བྱར་སྐྱེས་ལ། དགུན་གྱི་དུས་ཉི་མའི་འོད་ཟེར་དང་ཡི་དྭགས་ཀྱི་ལས་འཚོགས་པ་ན་ཡི་དྭགས་ཀྱི་ལུས་ཤེས་ཀྱི་གཟུང་ཡུལ་དུ་སོང་བའི་ཉི་མའི་འོད་ཟེར་གྱི་རེག་བྱའི་ཆ་གཅིག་བསིལ་བའི་རེག་བྱར་སྐྱེས་པ་ཡིན་གྱི། ཡི་དྭགས་ཀྱི་ལས་དང་མ་ཚོགས་པའི་དུས་ཐམས་ཅད་ཀྱི་ཚེ་ཟླ་ཉིས་འོད་ཟེར་ལ་ཚ་གྲང་གི་རེག་བྱ་གཉིས་ཡོད་པར་ཁས་མི་ལེན་ལ། ཉི་མ་ལའང་མུན་པའི་རྫས་ཡོད་པར་ཁས་ལེན་པའང་མེད་པས་དཔེ་བལྟ་བའི་དོན་ཡང་མ་བྱས་པར་དེ་ཉིད་འགོག་པ་ལ་ནི་ཚེགས་ཆེ་བས་རང་ཉིད་སྡུག་བསྔལ་བར་མ་བྱེད་ཅིག་ཅེས་བྲིས་སོ། ། ཁོ་བོ་ཅག་གི་གློ་བ་ལ་ཆེར་མི་འཚམ་སྟེ། ཁོ་བོ་ནི།
ལྕགས་གོང་དམར་འབར་ལ་སྔགས་བཏབ་པའི་ལག་པས་རེག་པ་ན་ལག་པ་མི་ཚིགས་པར་བསིལ་བར་སྣང་བ་དེ། དེ་ཚེ་ལྕགས་གོང་དམར་འབར་ལ་གྲང་རེག་སྐྱེས་པའི་མཐུས་མ་ཡིན་ཏེ། སྔགས་ཀྱི་ནུས་པ་ལས་ཡིན་པའི་ཕྱིར། དཔེར་ན་བུལ་ཆུས་ལག་པ་ལ་བྱུགས་ནས་མེ་ལ་རེག་པ་ན་ལག་པ་མི་འཚིག་པ་བུལ་ཆུའི་མཐུ་ཡིན་གྱི། དེའི་ཚེ་བུལ་ཆུས་མེ་ལ་གྲང་རེག་གསར་དུ་སྐྱེས་པ་མ་ཡིན་པ་བཞིན་ནོ། ། ཁྱེད་ལྕགས་དམར་འབར་བ་ལ་ཚ་གྲང་གི་རེག་པ་གཉིས་ཡོད་པ་དེ་སྔགས་ནུས་ཅན་གྱི་ལག་པས་རེག་པའི་རྐྱེན་གྱིས་དམར་འབར་བའི་གྲང་རེག་གསར་དུ་བསྐྱེད་པར་བྱའོ། ། ཞེས་བསམ་པར་སྣང་མོད། དེ་ལྟ་ན་ལྕགས་གོང་དམར་འབར་བ་ལ་ཡོད་པའི་ཚ་གྲང་གི་རེག་པ་དེ་གཉིས་སྟོབས་མཉམ་དུ་ཡོད་དམ། སྟོབས་ཆེ་ཆུང་དུ་ཡོད། དང་པོ་ལྟར་ན་ལྕགས་གོང་དམར་འབར་བ་དེར་སྔགས་བཏབ་མ་བཏབ་ཀྱི་ལག་པ་གང་དེར་བཅུག་ཀྱང་དེའི་ཚ་གྲང་གི་རེག་པ་གཉིས་ཅར་མྱོང་བར་ཐལ།
དེའི་སྟེང་གི་རེག་པ་དེ་གཉིས་དངོས་དོན་ལ་སྟོབས་མཉམ་ཡིན་པའི་ཕྱིར་དང༌། དེའི་ཚེ་སྔགས་ནུས་ཀྱི་དམར་འབར་བ་དེ་ལ་གསར་དུ་གྲང་རེག་བསྐྱེད་མི་དགོས་པའི་ཕྱིར། གཉིས་པ་ལྟར་ན་ལྕགས་གོང་དམར་འབར་བའི་གོ་སར་ཚ་གྲང་གི་རེག་པ་གཉིས་ལྷན་ཅིག་དེར་ཡོད་པ་མ་ཡིན་པར་ཐལ། ཚ་རེག་སྟོབས་ཅན་དང་གྲང་རེག་སྟོབས་ཆུང་ལྷན་གཅིག་མི་གནས་འགལ་ཡིན་པའི་ཕྱིར། འདོད་ན་ལྕགས་གོང་དམར་འབར་བར་སྔགས་བཏབ་པའི་ལག་པས་རེག་པའི་ཚེ་ཆོས་ཅན་གྲང་རེག་གསར་དུ་བསྐྱེད་མི་རུང་བར་ཐལ། དེར་གྲང་རེག་གཏན་མེད་པའི་ཕྱིར། མདོར་ན་ཁོ་བོ་ཅག་ལྕགས་གོང་དམར་འབར་བའི་གོ་སར་འབྱུང་བཞི་རྡུལ་སོ་སོར་ཡོད་ཀྱང་དམར་འབར་བའི་རྐྱེན་གྱིས་ཆུ་ཀླུང་གི་རྡུལ་ཐམས་ཅད་ཀྱང་སྐབས་དེར་ཚ་བའི་རེག་བྱར་ཡོད་ཀྱི། དེར་གྲང་རེག་མེད་ལ། དེས་ན་ལྕགས་གོང་དམར་འབར་དུ་ཡོད་པ་ཉིད་ཀྱི་ཕྱིར། དེར་གྲང་རེག་གཏན་མེད་དོ་ཞེས་པ་འདི་གྲུབ་བོ། །
ཁྱེད་ལྟར་ན་ཆུ་འཁྱག་པའི་གོང་བུ་ལ་སྔགས་སོགས་ཀྱི་ཁྱད་པར་གྱིས་ཚ་རེག་བསྐྱེད་ནས་ལག་པ་ཚིག་པ་ཞིག་ཡོད་པར་ཐལ། ལྕགས་གོང་དམར་འབར་བ་ལ་སྔགས་ཀྱིས་གྲང་རེག་བསྐྱེད་ནས་ལག་པ་བསིལ་བར་ཉམས་སུ་མྱོང་བ་ཞིག་ཡོད་པ་དེ་འདིར་ཡང་མཚུངས་པའི་ཕྱིར། འདོད་ན་འཁྱག་གོང་གིས་ལག་པ་སྲེག་པའི་རྣམ་བཞག་འཇིག་རྟེན་ན་སྔར་མི་སྲིད་ཅིང་མ་གྲགས་པའི་གཏམ་སུ་ཞིག་གི་རྣ་བས་མཉན་པར་བྱེད་དེ། དོན་གཉེར་གྱི་སྐྱེས་བུ་འཇུག་བྱར་མེད་པའི་ཕྱིར་རོ། ། ཡང་ཁྱོད་ཀྱི་ཟླ་ཉི་འོད་བཅས་ཡི་དྭགས་ཀྱི་ལས་དང་ལྷན་ཅིག་འཛོམས་ན་ཚ་གྲང་གི་རེག་པ་གོ་ལོག་ཏུ་འགྱུར་ཞེས་བསམ་མོད། དེ་ལྟ་ན་ཉི་མ་དང་ཟླ་བ་གཉིས་ཆོས་ཅན། ཁྱོད་ཡི་དྭགས་ཀྱི་ལས་དང་འཚོགས་པ་ན་ཚ་ཟེར་ཅན་དང་བསིལ་ཟེར་ཅན་གྱི་ཁྱད་པར་དུ་བྱས་པ་མ་ཡིན་པར་ཐལ། དེའི་ཚེ་ཉི་མ་དེ་བསིལ་ཟེར་ཅན་དང་ཟླ་བ་དེ་ཚ་ཟེར་ཅན་གྱི་ཁྱད་པར་དུ་བྱས་པ་དེ་ཡིན་པའི་ཕྱིར། འདོད་ན་དགུན་གྱི་ཉི་མ་དང་སོས་ཀྱི་ཟླ་བ་ཆོས་ཅན། ཁྱོད་ཉི་མ་དང་ཟླ་བ་མ་ཡིན་པར་ཐལ།
ཁྱོད་ཉི་ཟླ་འཇོག་བྱེད་ཀྱི་ཆོས་དང་མི་ལྡན་པའི་ཕྱིར། མ་ཁྱབ་ན། འོ་ན་ཉི་མ་དང་ཟླ་བ་ཆོས་ཅན། ཟླ་བ་དང་ཉི་མར་ཐལ། ཉི་མ་ཟླ་བ་དང་འཇོག་བྱེད་ཀྱི་ཆོས་མི་ལྡན་ཀྱང་ཟླ་བ་དང་ཉི་མ་འཇོག་པའི་ཕྱིར། འདོད་ན་ལྷ་མི་དང་མི་ལྷར་ཐལ། ཉི་མ་དང་ཟླ་བ་ཟླ་བ་ཉི་མར་འཇོག་བྱེད་མེད་ཀྱང་ཟླ་ཉི་རུ་འཇོག་པའི་ཕྱིར། ཡང་རྩ་བར་འདོད་ན་སོས་ཀ་དང་དགུན་དུས་ཀྱི་ཟླ་ཉི་དེ་ཟླ་ཉི་ཡིན་པར་ཐལ། ཡི་དྭགས་རྣམས་ལ་སོས་ཀའི་དུས་སུ་ནི། ། ཟླ་བའང་ཚ་ལ་དགུན་ནི་ཉི་མའང་གྲང༌། །
ཞེས་སྐབས་ཀྱི་ཟླ་ཉི་དེ་ཡིན་པའི་ཕྱིར། ངག་དོན་ཟླ་བ་ཚ་རེག་ཅན་དང་ཉི་མ་གྲང་རེག་ཅན་དུ་སྨྲ་དགོས་པ་འདི་འཇིག་རྟེན་དང་བསྟན་བཅོས་གང་དུའང་མ་གྲགས་ལ། མངོན་སུམ་དང་རྗེས་དཔག་གི་ཚད་མ་གང་གིས་ཀྱང་མི་འགྲུབ་པའི་ཐ་ཆད་འདི་ནི་ཕྱི་དོན་དངོས་པོ་དང་རྫས་སུ་གྲུབ་པའི་བདེན་ཞེན་གྱི་དོན་ཆེན་པོ་ཟིན་པའི་སྨྱོན་ཚིག་ཆལ་ཆོལ་ལས་ཡིན་གྱི། དངོས་འཛིན་གྱི་གདོན་ལས་གྲོལ་བ་སུ་ཞིག་འདི་ལ་ཞིབ་ཆར་འཛིན། ཀྱེ་མ། ཡི་དྭགས་ཀྱི་ཆུ་ཀླུང་ལ་བལྟས་པས་རྣག་ཁྲག་ཏུ་སྣང་བ་དང་ཟླ་བ་ལ་བལྟས་པས་ཚ་རེག་ཅན་དུ་སྣང་བ་ནི་ལས་ཀྱི་ནུས་པས་འཁྲུལ་སྣང་དུ་ཟད་པ་ལས། དོན་ལ་དེ་ལྟར་བདེན་ན་ཟླ་བ་གཅིག་གི་རང་བཞིན་ལ་ཚ་གྲང་གི་རེག་བྱ་ཅན་གྱི་ཟླ་བ་གཉིས་འགལ་ལ་མི་འཁྲུལ་བའི་ཚད་མ་ཅན་དུ་ཡོད་རིགས་པར་འགྱུར་བས་ཤེས་པ་རྣལ་དུ་ཡོད་པ་སུ་ཞིག་གི་འདི་ལྟར་སེམས།
དེས་ན་མི་ལ་སྣང་བའི་ཆུ་ཀླུང་གི་ཆ་དང་ཆ་ཅན་མིང་ཅིར་བཏགས་ཀྱང་དེའི་སྟེང་དུ་ཡི་དྭགས་ལ་སྣང་བའི་རྣག་ཀླུང་སོགས་མེད་དེ། རང་རྒྱུད་ཀྱི་ལས་ཐུན་མོང་མིན་པས་བསྡུས་པའི་རང་སྣང་རང་སེམས་ཙམ་གྱི་ངོར་ཟད་པ་ལས་དེ་ལས་གཞན་དང་ཐུན་མོང་དང་ཐུན་མོང་མིན་པར་བདེན་གྲུབ་ཏུ་ཡོད་པ་མིན་པ་ནི་ཐེག་པ་ཆེན་པོ་སེམས་ཙམ་པ་ཡན་ཆད་ཀྱིས་སྨྲ་བའི་ངེས་དོན་གྱི་སྲོག་ཟུང་ཆེན་པོ་ཡིན་པའི་ཕྱིར། ཉི་ཤུ་པའི་འགྲེལ་བཤད་དུ་ལྷས།
དེ་ལ་ནི་རྣག་ཐིག་པ་འགའ་ཡང་མེད་ན་རྣག་གིས་གང་བའི་ཀླུང་ག་ལ་ཡོད་དེ། ལས་ཀྱི་རྣམ་པར་སྨིན་པའི་དབང་གིས་ན་དེ་དག་མཐོང་ངོ་ཞེས་བཤད་དོ། ། ཡང་དེ་པས། སེམས་ཅན་དམྱལ་བའི་མཚོན་ཆ་རྣམས། ། སུ་ཞིག་གི་ནི་ཆེད་དུ་བྱས། ། ཅེས་པ་ནི་དམྱལ་བའི་མཚོན་ཆ་དང་ལྕགས་སྲེག་སོགས་དབང་ཕྱུག་སོགས་སུས་ཀྱང་བློ་སྔོན་དུ་བཏང་ནས་བྱེད་པ་པོའི་སྐྱེས་བུ་གཞན་མེད་པར་བསྟན་ནས། འོ་ན་དེ་དག་བྱེད་པ་པོ་སུ་ཡིན་ན། རྣམ་སྨིན་མྱོང་བ་པོའི་སེམས་ཅན་དེ་དག་རང་གི་སྐྱེ་བ་སྔ་མའི་ལས་སོགས་པའི་སྡིག་སེམས་བྱེད་པ་པོ་ཡིན་པས་དེ་ལས་བྱུང་བའི་ཕྱིར་སེམས་ཉིད་བདེ་སྡུག་གི་བྱེད་པ་པོ་གཙོ་བོར་སྟོན་པ་སྟེ། རང་རྒྱུར་གྱུར་པའི་སེམས་ལས་བྱུང་བའི་ཕྱིར་གཞི་མ་གྲུབ་བོ་ཞེས་མ་སྨྲ་ཤིག་ཅེས་དང༌། ཡང་དེ་པས།
ལྕགས་སྲེགས་སོགས་དངོས་པོ་ལ་མེད་དེ་ཡོད་ན་སུས་བྱས། དེ་དག་ནི་འཁྲུལ་སྣང་ཙམ་ཡིན་ཞེས་འདོད་ན་དེ་ལྟ་ན། དགེ་མི་དགེ་སྤྱད་པའི་ལས་འབྲས་ལ་འཁྲུལ་སྣང་བཟང་ངན་ཙམ་ལས་བདེ་སྡུག་དངོས་སུ་མྱོང་མ་མྱོང་གི་ཁྱད་པར་ཅུང་ཟད་ཀྱང་མེད་པར་སྨྲ་དགོས་ལ། དེ་ལྟ་ན་ཆོས་དང་ཆོས་མིན་ཁྱད་མེད་དུ་དོན་གྱི་མོས་པས་ལོག་ལྟ་ཆེན་པོ་ཡིན་ཞེས་བསམ་པར་བྱེད་མོད། ཁོ་བོ་ཅག་དམྱལ་བའི་ལྕགས་སྲེགས་སོགས་མི་དགེ་བའི་ལས་ཀྱི་བདག་འབྲས་མ་ཡིན་མི་ཟེར་ཀྱང༌། དེའི་ལྕགས་ཀྱི་མཚོན་ཆ་སོགས་ཕྱི་དོན་དེ་སྐྱེས་བུ་རྩོལ་བ་ལས་བྱུང་བ་ནི་མ་ཡིན་ཏེ། དམྱལ་བའི་གྲི་མཚོན་སེམས་ཅན་དམྱལ་བ་པའི་མགར་བ་སོགས་ཀྱིས་བྱས་པའང་མ་ཡིན་པའི་ཕྱིར་དང༌། རྩོལ་མ་བྱུང་བར་འབྱུང་བ་ལས་རང་དབང་གི་བྱུང་བའང་མ་ཡིན་ཏེ། ཡིན་ན་ངོ་བོ་ཉིད་ཀྱི་བྱུང་བ་ཉིད་དུ་འགྱུར་བས་ངོ་བོ་ཉིད་ཀྱི་འབྱུང་བ་ནི་ཤེས་བྱ་ལ་མི་སྲིད་པའི་ཕྱིར། དེས་ན་ལྕགས་ཀྱི་མཚོན་ཆ་སོགས་བྱུང་ན་རྩོལ་བ་ལས་བྱུང་མ་བྱུང་གང་རུང་ལས་བྱུང་བ་ལས་འོས་མེད།
དེ་གཉིས་ཀར་བྱུང་བའི་མཐའ་གཞན་བཀག་རྗེས་ལྕགས་ཀྱི་མཚོན་ཆ་སོགས་ཕྱི་དོན་རང་རྒྱུད་པ་བདེན་པ་བ་ཐ་སྙད་ཀྱི་ཚད་མས་གྲུབ་པ་དེ་འདྲ་བ་ཞིག་མེད་ཀྱང་ལས་མི་དགེ་བ་དེ་བསགས་པའི་རྒྱུ་ལ་ལྟོས་ནས་འབྲས་བུ་ལྕགས་སྲེག་གི་སྣང་མྱོང་དེ་ཙམ་འབྱུང་ངོ་ཞེས་རྟེན་ཅིང་འབྲེལ་འབྱུང་གི་ངོ་བོ་ཙམ་ལ་བཞག་པ་ཡིན་ལ། ཁྱེད་ལྟར་ན་དམྱལ་བའི་ལྕགས་སྲེགས་དང་མཚོན་ཆ་དང་ཡི་དྭགས་ཀྱི་རྣག་ཀླུང་སོགས་རང་རྒྱུད་པར་བདེན་ན་འདི་འདྲི་བར་བྱ་སྟེ། ཡི་དྭགས་ལ་སྣང་བའི་རྣག་ཁྲག་གི་ཀླུང་རང་བདེན་པ་དེ་སེམས་ཅན་གྱི་ལུས་ལས་བྱུང་བའི་རྣག་ཁྲག་ཞིག་ཡིན་ནམ་སེམས་ཅན་གྱི་ལུས་ལས་འབྱུང་མི་དགོས་པའི་རྣག་ཁྲག་རང་བདེན་པ་ཞིག་ཡིན། དང་པོ་དེ་ཡིན་ན་སེམས་ཅན་མཐོ་རིས་ངན་སོང་ཅི་འདྲ་བ་ཞིག་གི་ལུས་ལས་བྱུང་བ་ཡིན་ལུང་སྟོན་དགོས་ལ། སེམས་ཅན་གྱི་ལུས་ལས་འབྱུང་མི་དགོས་པའི་རྣག་ཁྲག་ཞིག་གི་ཀླུང་ཡིན་ན་དེ་འདྲ་དེ་ཆོས་ཅན་རྣག་ཁྲག་རང་བདེན་པ་དོན་སྟེང་དུ་གྲུབ་པ་དེ་མ་ཡིན་པར་ཐལ། རྣག་ནི་སེམས་ཅན་གྱི་ལུས་ལས་བྱུང་བའི་ཤ་ཁྲག་གི་ཁྲོད་དུ་ཡོད་པའི་ཆུ་རུལ་བ་ཡིན་པ་གང་ཞིག་དེ་དེ་ལྟ་བུ་དེ་མ་ཡིན་པའི་ཕྱིར། འདོད་ན་རང་གི་རྩ་བའི་གྲུབ་མཐའ་གཏིང་ནས་ཤོར་བས་ད་ནི་ཐུགས་རབ་ཀྱི་འཕྲུལ་ཆེས་ཆེ་བའི་བརླབས་བསྐྱེད་པའི་དུས་ལ་བབ་བོ། ། ཁོ་བོ་ཅག་ཟག་བཅས་ཀྱི་དགེ་མི་དགེ་སྤྱད་པའི་ལས་འབྲས་འཁྲུལ་ སྤྱིར་ཀུན་རྫོབ་འཇལ་བའི་བློ་ཐམས་ཅད་ལ་འཁྲུལ་བློ་དང༌། དེར་སྣང་གི་སྣང་ཆ་ཐམས་ཅད་ལ་འཁྲུལ་སྣང་དུ་སྔ་རབས་པའི་ཐལ་འགྱུར་བ་ཆེན་པོ་དག་བཞེད་མོད། འདིར་དེ་ཙམ་དུ་སྨྲ་ནའང་བྱིས་པ་དག་སྐྲག་པས་མཐའ་གཅིག་ཏུ་ཐལ་ཆེས་པར་འགྱུར་མོད།
འོན་ཀྱང་འཕགས་པ་དག་ཆོས་དང་གང་ཟག་ཐམས་ཅད་ལ་བདག་བདེན་དུ་མ་གཟིགས་པས་བདེན་གཉིས་ཀྱི་གནས་སྣང་ལ་འཁྲུལ་པ་ཟད་པས། འཕགས་པ་དག་གིས་ཟག་མེད་ཀྱི་དགེ་བ་བསགས་པའི་རྒྱུ་འབྲས་ཀྱི་བློ་འཁྲུལ་པར་ཡང་མི་སྨྲ་ཞིང༌། ཟག་མེད་ཀྱི་དགེ་བ་བསགས་པའི་རྒྱུ་འབྲས་ཀྱི་ཆོས་དེར་སྣང་བའི་སྣང་ཆ་འཁྲུལ་སྣང་དུ་མི་བཞག་ལ། དེ་ལས་ཚུ་རོལ་མཐོང་བ་བདག་བདེན་གཉིས་ཀྱི་གནས་སྣང་ལ། གང་ཟག་དང་ཆོས་ཀྱི་བདག་བདེན་དུ་བལྟ་བ་འཁྲུལ་པ་ཉིད་ཀྱི་ཕྱིར་ཟག་པ་དང་བཅས་པའི་གང་ཟག་དེ་དག་གིས་ཟག་བཅས་ཀྱི་དགེ་མི་དགེ་གང་བསགས་ཀྱི་རྒྱུ་འབྲས་ཀྱི་བློ་ཐམས་ཅད་འཁྲུལ་པ་དང༌། རྒྱུ་འབྲས་ཀྱི་ཆོས་དེར་སྣང་གི་སྣང་ཆ་ཐམས་ཅད་འཁྲུལ་སྣང་དུ་བཞག་པ་ནི་ཆེས་འཚམ་སྟེ། སོ་སྐྱེ་ཚུ་རོལ་ལས་མཐོང་བ་མེད་པ་ལ་ནི་ལས་དང་ཉོན་མོངས་པས་བསྐྱེད་པའི་འཁྲུལ་པ་འབའ་ཞིག་ལ་ལོངས་སྤྱོད་པའི་ཕྱིར་དང༌། འཕགས་པ་ཕ་རོལ་གཟིགས་པ་དག་གིས་ནི་ཀུན་ནས་རྣམ་བྱང་རྒྱུར་འགྱུར་གྱི་ཚོགས་གཉིས་ཀྱི་སྐྱེད་པའི་འཁྲུལ་མེད་ཀྱི་ཆོས་ལ་ལོངས་སྤྱོད་པའི་ཕྱིར་ཞེས་གསུང་རབ་སྤྱི་དང་མཐུན་པར་བརྡ་ཆད་དུ་གྲགས་པ་ཉིད་ཙམ་མདོར་བྱས་སོ། ། མཆན། སྣང་བཟང་ངན་ཙམ་ལས་མ་གཏོགས།
རང་བདེན་པར་དོན་བྱེད་པའི་ལས་འབྲས་བདེ་སྡུག་མྱོང་བར་མི་འདོད་ཀྱང་ལས་ཀྱི་འཁྲུལ་སྣང་དེའི་ངོར་བདེ་སྡུག་ཉམས་སུ་མྱོང་བར་མི་རུང་ངོ་ཞེས་རྟོག་ཅིང་མ་སྨྲ་བས་ལས་རྒྱུ་འབྲས་ལ་སྐུར་འདེབས་ཀྱི་ལོག་ལྟས་གོས་པར་ག་ལ་འགྱུར། སྐྱེས་བུ་དད་ལྡན་མཛངས་པའི་སེམས་དང་ལྡན་པ་དག་ལ་སྨྲ་ན། ལས་དགེ་མི་དགེ་རང་བདེན་པར་འབྲས་བུ་བདེ་སྡུག་རང་བདེན་པ་བསྐྱེད་པར་འདོད་པ་ནི་བདག་བདེན་དུ་ལྟ་བའི་མི་དགེ་བ་དང་དགེ་བའི་བླང་དོར་གྱི་འཇུག་པ་ཉིད་ཀྱི་ཕྱིར། ཐེག་པ་ཆེན་པོའི་ཆོས་ཚུལ་ཟབ་མོ་ལ་ལོག་པར་ལྟ་བ་ཆེན་པོས་རྒྱུད་མནར་བར་བྱེད་པ་ཡིན་ཏེ། ཆོས་ཐམས་ཅད་ཟབ་མོ་སྟོང་པ་ཉིད་བདེན་པར་མེད་པ་ལས་ཕྱིན་ཅི་ལོག་ཏུ་བལྟས་པའི་ཕྱིར། ཇི་སྐད་དུ། འདི་ལས་ཕྱི་རོལ་ཏུ་གྱུར་པ་ཙ་ར་ཀ་དང་ཀུན་ཏུ་རྒྱུ་དང་གཅེར་བུ་པ་ལ་སོགས་པ་རྣམ་པ་དུ་མའི་མུ་སྟེགས་མང་པོ་དང༌། དེ་དང་མཐུན་པར་སྤྱོད་པ་ཆོས་འདི་པ་ཉིད་དད་པ་ཡོད་ཀྱང་གཟུང་བ་དང་འཛིན་པ་སྟེ། དེ་དག་ཀྱང་གང་ཞེ་ན་འདི་ལྟ་སྟེ། དོན་དམ་པ་ལ་མི་མོས་པ་གང་ཟག་ཏུ་བལྟ་བ་སྟེ་གང་ལ་བཅོམ་ལྡན་འདས་ཀྱིས་སྟོང་པ་ཉིད་ལ་མོས་པ་མེད་པ་ནི་མུ་སྟེགས་པ་དག་དང་ཁྱད་པར་མེད་པ་ཡིན་ནོ། །
ཞེས་གསུངས་པས་གང་ཟག་དང༌། བདག་ཐ་སྙད་ཚད་གྲུབ་ཏུ་སྨྲ་ཞིང་རྒྱུ་འབྲས་རང་བདེན་པར་སྨྲ་བ་ནི་མུ་སྟེགས་ལྟར་ལྟ་ལོག་ཅན་དུ་སྔོན་ཉིད་ནས་ལུང་བསྟན་པས་དད་ཅན་དག་ལྟ་བ་མི་བཟད་པ་དེ་ལྟ་བུ་རྒྱུད་ལྡན་གྱི་རྗེས་སུ་འཇུག་པར་ཅི་སྟེ་རིགས། ཡང་ཟག་བཅས་ཀྱི་ལས་དགེ་མི་དགེའི་འབྲས་བུ་འཁྲུལ་སྣང་ཡིན་པ་མ་གྲུབ་བོ་ཞེ་ན། གྲུབ་སྟེ། བདག་མེད་ལ་བདག་ཏུ་བལྟ་བ་འཁྲུལ་ཞིང་དེ་དང་འདྲེས་པ་དང་མ་འདྲེས་པའི་མ་རིག་པའི་དབང་གིས་ལས་དེ་དག་བསགས་པ་ལས་བྱུང་བའི་སྣང་བ་ཡིན་པའི་ཕྱིར། རྟགས་དེས་ལས་སྣང་དེ་འཁྲུལ་སྣང་དུ་འགྲོ་བ་མ་ཁྱབ་བོ་ཞེ་ན། འོ་ན་འཕྲལ་དབང་ཤེས་འཁྲུལ་པར་བསྐྱེད་བྱེད་ཀྱི་འཁྲུལ་པའི་འཁྲུལ་སྣང་ཡང་ཆོས་ཅན། འཁྲུལ་སྣང་གི་གོ་མི་ཆོད་པར་ཐལ། ཁྱབ་པ་མེད་ལན་བཏབ་པ་དེ་ཉིད་འདིར་ཡང་མཚུངས་པའི་ཕྱིར། མི་འདོད་ཀ་མེད།
དེ་ལྟ་ན་འཕྲལ་དང་ཕུགས་ཀྱི་འཁྲུལ་པས་བསྐྱེད་པའི་འཁྲུལ་སྣང་གཉིས་ཀས་འཁྲུལ་སྣང་གི་གོ་མི་ཆོད་ན་འཁྲུལ་སྣང་གོ་ཆོད་པོ་དེ་ངོས་འཛིན་པར་མཛོད་ཅིག ། སྤྱིར་དུ་ཁྱེད་ཅག་འཁྲུལ་སྣང་ཐམས་ཅད་མ་འཁྲུལ་བའི་སྣང་བར་དངོས་ཤུགས་ཀྱི་ཞལ་གྱིས་བཞེས་ཤིང་འཁྲུལ་པ་སེལ་བྱེད་སྟོང་པ་ཉིད་ཀྱི་ལྟ་སྒོམ་དང་འཁྲུལ་བྲལ་སྟོང་པ་ཉིད་དེ་མངོན་དུ་གྱུར་པ་ལ་འཁྲུལ་པ་དང་འཁྲུལ་པ་མངོན་གྱུར་དུ་འབད་ནས་སྒྲུབ་ཅིང་འཇོག་པ་འདི་ནི། ཁྱེད་ཅག་ལ་རྗེ་བཙུན་འཇམ་དབྱངས་ཀྱིས་ཆེས་ཟབ་པར་བསྟན་སྐད་ཀྱང༌། ཁོ་བོ་ནི་དཔལ་དྭགས་པོ་བཀའ་བརྒྱུད་ཀྱིས་ཕྱེས་པའི་ལམ་འདི་ལས་གཞན་སངས་རྒྱས་སྟོང་གིས་བཟློག་ཀྱང་འཇུག་མི་ཕོད་པའི་ངེས་ཤེས་སྙིང་ཁོང་རུས་པའི་གཏིང་ནས་སྐྱེས་སོ། ། བཀའ་བརྒྱུད་བྱིན་རླབས་ཀྱི་འབྱུང་གནས་ཐུགས་རྗེ་ཅན་ཐུགས་རྗེའི་སྤྱན་གྱིས་གཟིགས་ཤིག ། ལྡོག་མེད་ཀྱི་གསོལ་བ་དད་པའི་གདུང་ཤུགས་མེ་འབར་བ་ལྟ་བུས་འདེབས་སོ། ། ཡང་དེ་པས་འདིར་ནི་ཆ་ཅན་བརླན་ཞིང་གཤེར་བ་གཅིག་གི་གོ་ས་ན་ཡུལ་དེར་ལྷ་མི་ཡི་དྭགས་ལ་སོགས་པ་ལས་དེ་དང་དེའི་རྐྱེན་ཅན་རྣམས་འཚོགས་པའི་དུས་འགའ་ཞིག་གི་ཚེ་ཆ་ཅན་དེ་ཆ་ཤས་རྣག་དང་བདུད་རྩི་དང་ཆུ་དྭངས་ཤིང་བསིལ་བ་རྣམས་དངོས་གནས་ལའང་ཡོད་པར་ཁས་ལེན་པ་ཡིན་ལ། དེ་ལྟ་ན་ཀླུང་གཅིག་གི་གོ་སར་རྫས་དེ་དག་དུ་མ་ཡོད་དགོས་པར་འགྱུར་བས་གཟུགས་ཅན་གཅིག་གིས་གཟུགས་ཅན་གཞན་གྱི་གོ་ས་མི་འགོག་པར་འགྱུར་ཞེས་སྨྲ་བ་ནི་རིགས་པའི་རྣམ་པ་མ་ཆགས་ཤིང་ཕྱོགས་སྔ་མའི་ནམ་མ་ལངས་པ་ལ་དགག་པའི་ཉི་མ་ཤར་བ་སྟེ། ཆ་ཅན་གཅིག་གི་གོ་ས་ན་ཆ་ཤས་དངོས་པོ་ཐ་དད་པ་དུ་མ་ཡོད་མི་སྲིད་པར་ཐལ། དེ་སྲིད་ན་གཟུགས་ཅན་གཅིག་གི་གོ་སར་གཟུགས་ཅན་གཞན་འབྱུང་བའི་གོ་མི་འགེགས་པར་ཐལ་བའི་སྐྱོན་འབྱུང་བའི་ཕྱིར།
འདོད་ན་བུམ་པ་གཅིག་གི་གོ་སར་བུམ་པའི་ཆུ་དང་ཞབས་དང་ལྟོ་བ་སོགས་དུ་མ་གནས་པ་མི་སྲིད་པར་ཐལ་ཞིང༌། ཆུ་དྭངས་ཤིང་བསིལ་བ་དང་འོ་མ་དང་ཆང་ཁྲག་བཞི་བསྲེས་ནས་ཕོར་པར་གཅིག་བཀང་བའི་ཚེའང༌། གཟུགས་ཅན་གཅིག་གི་གོ་སར་གཟུགས་ཅན་གཞན་འབྱུང་བའི་གོ་མི་འགེགས་པར་ཐལ། བརླན་ཅིང་གཤེར་བ་ཕོར་གང་གི་གོ་ས་ན་ཆུ་དྭངས་ཤིང་བསིལ་བ་འོ་མ་དང་ཁྲག་ཆང་སྟེ་དངོས་པོ་ཐ་དད་པ་བཞི་དུས་གཅིག་ཏུ་ཡོད་པའི་ཕྱིར། བདག་གི་རྗེ་ཐམས་ཅད་མཁྱེན་པ་ནི། བརླན་གཤེར་ཕོར་གང་ལ་དུས་ཁྱད་པར་ཅན་དེ་འདྲའི་ཚེ་རྣག་དང་བདུད་རྩི་ལ་སོགས་པར་སྐྱེས་པའི་ཆ་ཤས་དུ་མ་དུས་གཅིག་ཏུ་ཡོད་པར་བཞེད་ཀྱི་བརླན་ཅིང་གཤེར་བ་ཕོར་གང་གི་གོ་ས་ན་རྣག་ཕོར་གང་དང་བདུད་རྩི་ཕོར་གང་ཆུ་དྭངས་ཤིང་བསིལ་བ་ཕོར་གང་ཡོད་པ་སོགས་དང་ཆུ་རྡུལ་གཅིག་གི་གོ་ས་ན་བདུད་རྩིའི་རྡུལ་གཅིག་དང་རྣག་ཁྲག་གི་རྡུལ་གཅིག་ཏུ་ཡོད་པ་སོགས་གཏན་མི་བཞེད་ཅིང་དེ་ལྟར་ཟུར་ཙམ་ཡང་མ་གསུངས་པས་དེ་ལྟར་གསུངས་སོ་སྙམ་ནས་གནོད་པ་སྟོན་ན་ནི་རང་ཉིད་སྟོན་པར་བྱེད་པ་ཙམ་དུ་ཟད་དོ། ། ཞེས་བྲིས་གདའ་བ་ལས། དང་པོ་ཆ་ཅན་བརླན་གཤེར་གཅིག་གི་གོ་སའི་ཡུལ་དེར་ལྷ་མི་སོགས་ལས་ཀྱི་རྐྱེན་འཚོགས་པ་ན་དེའི་ཆ་ཤས་ཆུ་དངོས་གནས་ལའང་ཡོད་ཅེས་འཆད་པ་དེ་ལ་འདི་འདྲི་སྟེ། ཁྱེད་བཞེད་པའི་ཆ་ཅན་ནམ་དེ་ཆུ་ལ་སོགས་པའི་རྫས་ཀྱི་ཆ་ཤས་རྣམས་དང་འདྲ་བར་གཟུགས་ཀྱི་སྐྱེ་མཆེད་བེམ་ཆོས་སྒྲིབ་ཐོགས་ཅན་ཞིག་ཡིན་ནམ་མིན། ཡིན་ན་ཆ་ཅན་གཟུགས་ཀྱི་རྫས་ཀྱི་རྡུལ་ཕྲན་གྱི་གོ་སའམ་ཡུལ་དེར་ཆོས་ཅན།
ཆ་ཤས་རྣག་སོགས་གསུམ་གྱི་རྡུལ་ཕྲན་དངོས་གནས་ལའང་ཡོད་པ་མ་ཡིན་པར་ཐལ། གཟུགས་ཀྱི་རྡུལ་ཕྲན་གཅིག་གི་གོ་སར་གཅིག་ཤེས་མི་ཤོང་བའི་ཕྱིར། གྲུབ་སྟེ། གཟུགས་ཀྱི་རྡུལ་ཕྲན་གཉིས་རང་མཚན་འདྲེ་བ་མེད་ཅིང་དེ་གཉིས་ལ་ཆེ་ཆུང་མེད་པའི་ཕྱིར། དཔེར་ན་ཆུའི་རྡུལ་ཕྲན་གྱི་གོ་སར་མེའི་རྡུལ་ཕྲན་མི་ཤོང་བ་བཞིན་ནོ། ། འོན་ཏེ་གཟུགས་ཀྱི་རྡུལ་ཕྲན་གྱི་གོ་སར་གཟུགས་ཀྱི་རྡུལ་ཕྲན་གཞན་མི་ཤོང་བ་བདེན་ཡང་གཟུགས་རགས་པའི་གོ་སར་ཤོང་ངོ་སྙམ་ན། ཅི་རགས་པ་ནི་ཁོ་བོས་དངོས་པོར་ཁས་མི་ལེན་པས་དེར་ཤོང་ངོ་ཞེས་པ་ནི་ལྷ་དགའ་བ་བྱེད་པར་ཟད་དོ། ། མིན་ན་རང་ཚིག་འགལ་ཏེ། ཆ་ཅན་དེ་གཟུགས་སྒྲིབ་ཐོགས་ཅན་མིན་ན་བརླན་གཤེར་ཕོར་གང་དུ་མི་རིགས་པའི་ཕྱིར། ཡང་ཁྱེད་བུམ་པ་གཅིག་གི་གོ་སར་བུམ་པའི་མཆུ་ཞབས་སོགས་གནས་མི་སྲིད་པར་ཐལ་བ་འཕངས་གདའ་བ།
ཁོ་བོ་ནི་མཆུ་ཞབས་སོགས་དུ་མ་འཚོགས་པའི་གོང་བུ་ལ་བུམ་པར་བཏགས་པའི་བུམ་པ་བཏགས་ཡོད་དུ་འདོད་ཀྱི་བུམ་པ་མཆུ་སོགས་ཀྱི་རྡུལ་རྫས་ཀྱི་ཆ་གང་དུའང་མི་འདོད་པས། བུམ་པ་ཆ་ཅན་རྫས་གྲུབ་ཀྱི་གོར་དེའི་མཆུ་སོགས་རྫས་གཉིས་པ་གནས་པར་ག་ལ་འདོད་པས་འདི་འདྲ་བསལ་བ་སྟོན་ཚུལ་ཆེས་ཡ་མཚན་ནོ། ། ཡང་ཆུ་འོ་མ་ཁྲག་བསྲེས་ནས་ཕོར་པའི་གཞི་གཅིག་ཏུ་བཀང་བའི་ཚེ་དེའི་གོ་ས་ན་ཆུ་སོགས་དངོས་པོ་ཐ་དད་བཞི་དུས་གཅིག་ཏུ་ཡོད་པའི་ཕྱིར། གཟུགས་ཅན་གཅིག་གི་གོ་སར་གཟུགས་ཅན་གཞན་འབྱུང་བའི་གོ་མི་འགེགས་པའི་ཁྱབ་པ་ཞིག་བཅས་འདུག་པ་ཁྱེད་རང་བཞེད་པ་ལས་འོས་མེད། དེ་ལྟ་ན། ནས་སྲན་གྲོ་བསྲེས་ནས་ཕོར་པའི་གཞི་གཅིག་ཏུ་བཀང་བའི་ཚེ་ཆོས་ཅན། གྲོ་ལྟ་བུའི་གཟུགས་ཅན་གཅིག་གི་གོ་སར་ནས་ལྟ་བུའི་གཟུགས་ཅན་གཞན་འབྱུང་བའི་གོ་མི་འགེགས་པར་ཐལ། དེའི་གོ་ས་ན་གྲོ་སྲན་སོགས་དངོས་པོ་ཐ་དད་པ་དུ་མ་དུས་གཅིག་ཏུ་ཡོད་པའི་ཕྱིར། རྟགས་ཁྱབ་བོ། ། མི་འདོད་ཀ་མེད།
དེའི་ཚེ། སྲན་གཟུགས་ཀྱི་གོར་གྲོ་གཟུགས་འབྱུང་བར་རང་གཞན་སུའི་མངོན་སུམ་ལའང་མ་གྲུབ་པས་ཁྱེད་ཅག་མ་སྙོན་ཅིག ། མདོར་ན་ཁྱེད་ནི་རྡུལ་ཕྲན་འདྲེས་པར་གནས་པ་ལ། རྡུལ་ཕྲན་ཐམས་ཅད་དབྱེར་མེད་གཅིག་ཏུ་གནས་པར་འགྱུར་ཞེས་དགོངས་པ་ནི་འཇིག་རྟེན་བླུན་པོའི་བསམ་པ་དང་མཐུན་པ་ལས་གཞན་རིགས་པར་དཔྱོད་པའི་ལུགས་ག་ལ་ཡིན་པས་འདི་ལྟར་རྣོ་བའི་ཤེས་རབ་ནི་ཅི་དཔྱོད་པ་དང་ལྡན་པ་ལ་འོས་སམ། ཡང་ཁྱེད་ཀྱིས་རྗེ་ཐམས་ཅད་མཁྱེན་པ་བརླན་གཤེར་ཕོར་གང་གི་གོ་ས་ན་རྣག་ཆུ་བདུད་རྩི་ཕོར་གང་ཡོད་པ་གཏན་མི་བཞེད་ཅེས་དང༌། དེའི་གོང་དུ་བརླན་གཤེར་ཕོར་གང་གི་གོ་འམ་ཡུལ་དེར་རྐྱེན་འཚོགས་ཚེ་ཆ་ཅན་དེའི་ཆ་ཤས་ཆུ་སོགས་དངོས་གནས་ལའང་ཡོད་པར་ཁས་ལེན་ཞེས་པའང་ཞེན་དོན་ལ་ཆེས་འགལ་བར་གོ་བས། འོ་ན་བརླན་གཤེར་ཆ་ཅན་གྱི་གོ་སའམ་ཡུལ་དེར་རྐྱེན་འཚོགས་པ་ན་ཆ་ཅན་དེའི་ཆ་ཤས་ཆུ་སོགས་གསུམ་དངོས་གནས་ལ་དེར་ཡོད་པ་མ་ཡིན་པར་ཐལ། ཆ་ཅན་དེའི་གོ་ས་ན་ཆ་ཤས་དེ་གསུམ་ཡོད་པར་ཁྱེད་ཀྱི་རྗེས་གཏན་མི་བཞེད་པའི་ཕྱིར། མ་ཁྱབ་སྟེ། གོ་ས་དེར་དེ་མེད་ཀྱང་སྤྱིར་དེར་དེ་ཡོད་པར་ཁས་བླངས་པས་ཅི་ལྟོ་སྙམ་ན།
ཆ་ཤས་དེ་ཆ་ཅན་གྱི་གཞི་དེ་ཡོད་དོ་སྙམ་ནས་དེ་སྐད་སྨྲ་ན་ད་དུང་ཉེས་པ་དེ་ཉིད་སོ་ན་གནས་ལ། ཡང་ཆ་ཤས་དེ་ཆ་ཅན་གྱི་གཞི་དེ་ལས་གཞི་གཞན་དེར་ཡོད་དོ་ཞེས་སྨྲ་ན་ནི། རང་གི་རྣམ་པར་བཤད་པའི་བསྟན་བཅོས་ཀྱི་ཚིག་དོན་ལ་རིགས་པས་མ་བཟོད་དེ་ཀྱོག་བཤད་བྱེད་དགོས་འབྱུང་བ་ཉིད་ཀྱིས་ཁྱེད་གཞུང་འཇིགས་པར་མཐོང་བས། ཤེར་འཆལ་གྱིས་ཀུན་ནས་བསླངས་པའི་སྙོན་ཧམ་གྱི་ལ་དོར་འདི་ལ་དཔྱོད་ལྡན་དག་དཀའ་གནས་ཀྱི་ཕྲ་གསང་དུ་མ་དགོངས་ཤིག ། ཡང་མཁས་གྲུབ་ལྕང་ར་བས། གང་དག་རྒྱུ་མཚན་དེ་ཉིད་ཀྱི་ཕྱིར་ཆོས་ཐམས་ཅད་རང་རང་གི་སེམས་ཀྱི་གང་བཟོ་བཟོ་ཡིན་གྱི་མཐའ་གཅིག་ཏུ་འདི་ཡིན་འདི་མིན་གང་དུའང་བཞག་ཏུ་མེད་དོ་ཞེས་སྨྲ་བ་དང༌། རང་རང་གི་བློ་ངོ་ན་ཐད་ཀ་ཐད་ཀ་བདེན་པས་བརླན་གཤེར་གྱི་དངོས་པོ་གཅིག་ཉིད་ཡི་དྭགས་ཀྱི་ངོ་ན་རྣག་ཏུ་བདེན་མིའི་ངོ་ན་ཆུར་བདེན་ཞེས་སོགས་སུ་སྨྲ་བ་དེ་དག་ནི་གཅེར་བུ་པ་དང་མཚུངས་པར་ཆེས་བླུན་པོར་གོ་བར་བྱེད་པ་སྟེ། ཞེས་བྲིས་གདའ་བ་འདི་སུ་ཞིག་ལ་ཁྱེད་ཀུན་སློང་ཅི་ཞིག་གིས་སྡང་ཤུགས་ཀྱིས་སྨྲ་བ་ཡིན། ཁོ་བོ་ཅག་ཁ་ན་མ་ཐོ་བ་བྱུང་རྒྱལ་གྱི་གཏམ་འདི་ལ་ཆེས་ཡ་ང་ཞིང་སྔངས་པར་གྱུར་ཏེ། འཁོར་འདས་ཀྱི་ཆོས་ཐམས་ཅད་སེམས་བཟང་ངན་དག་མ་དག་གི་ཁྱད་པར་གྱི་དབང་ངམ་དེའི་བྱེད་པའམ་དེས་བཟོས་པས་འཁོར་འདས་ཀྱི་ཤེས་བྱེད་ཟད་དུ་མེད་པ་སངས་རྒྱས་དང་སེམས་ཅན་རང་རང་གང་མོས་པ་དེ་དེ་ལྟར་འབྱུང་ངོ་ཞེས་རྒྱལ་བ་སྲས་དང་སློབ་མར་བཅས་པ་ཐམས་ཅད་དབྱངས་གཅིག་མགྲིན་གཅིག་དགོངས་པ་གཅིག་ཏུ་གསུངས་པ་ལ་ཁྱེད་ཅག་མི་ཟད་པའི་སྐུར་བ་བཏབ་པའི་ཕྱིར།
རྫོགས་སངས་སྲས་བཅས་གཅེར་བུ་པ་ལྟར་བླུན་ན་སུ་ཞིག་མཁས་པར་འཇོག །
འོ་ན་རྒྱལ་བ་སྲས་བཅས་དེ་དག་གི་ནང་ནས་ཁྱེད་ཅག་ཆེས་འཕགས་པ་ཀླུ་ལ་གུས་པས་དེའི་ཞབས་ཀྱིས་ཀྱང་ཆོས་ཐམས་ཅད་སེམས་ཅན་གྱི་རང་བཟོ་ཡིན་པ་ནི།

ཇི་སྐད་དུ། སེམས་ཅན་མོས་པ་སྣ་ཚོགས་རྣམས། ། ཐ་དད་ལྷ་ཡི་དམིགས་པ་ལ། ། རིན་ཆེན་སེམས་ནི་རྣམ་གྲོལ་ལས། ། ལྷ་གཞན་སྒྲུབ་ཏུ་ཡོད་མ་ཡིན། ། སེམས་ཐོབ་པས་ནི་བྱང་ཆུབ་སྟེ། ། སེམས་ནི་འགྲོ་བ་ལྔ་པོ་ཡིན། ། བདེ་དང་སྡུག་བསྔལ་མཚན་ཉིད་དག ། སེམས་ལས་མ་གཏོགས་ཅུང་ཟད་མེད། ། འགྲོ་བ་ཀུན་གྱིས་མཐོང་བ་རྣམས། ། ཅུང་ཟད་སྒོམ་པའི་རྣམ་པ་ཡང༌། །
དེ་ཀུན་སེམས་ཀྱི་དྲྭ་བ་རུ། ། དེ་ཉིད་གསུངས་པས་བསྟན་པ་ཡིན། ། རྣམ་པར་རྟོག་པ་སྤངས་པའི་སེམས། ། རྣམ་པར་རྟོགས་པས་བསྒོམ་བྱས་པའི། ། འཁོར་བ་རྣམ་རྟོག་ཙམ་ཉིད་དེ། ། རྣམ་རྟོག་མེད་པ་ཐར་པ་ཡིན། ། དེ་བས་ཀུན་གྱི་འབད་པ་ཡིས། ། བྱང་ཆུབ་སེམས་ལ་ཕྱག་འཚལ་ལོ། ། སེམས་ཀྱི་རྡོ་རྗེ་སྒོམ་པའི་ཕྱིར། ། དེ་ན་བྱང་ཆུབ་མཆོག་ཅེས་བྱ། །
ཁམས་བསྐྱེད་སེམས་ནི་ལུས་ཀྱིས་བཅིངས། ། སེམས་མེད་ཁམས་ནི་མེད་པར་འཇུག ། དེ་ཕྱིར་སེམས་ནི་ཀུན་ཏུ་བསྲུང༌། ། བདེ་ལེགས་སེམས་ལས་སངས་རྒྱས་འབྱུང༌། ། ཞེས་དང༌། ཀླུའི་ཞབས་ཀྱི་མཁན་པོ་སྒྲ་གཅན་འཛིན་གྱི་ཞལ་སྔ་ནས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འགྲོ་བ། ། འདོད་པའི་འབྲས་བུ་སྟེར་བར་བྱེད་པ་སྟེ། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
ཞེས་དང༌། ཁྱད་པར་ཚུར་མཐོང་ངོར། ཡང་དག་ཀུན་རྫོབ་ཀྱི་རྣམ་པར་གཞག་པ་འདི་ལ་ཇི་ལྟར་སྣང་བ་ལྟར་དོན་བྱེད་པར་བདེན་པར་བརྗོད་དུ་མི་རུང་ཞིང༌། དེར་བདེན་པར་བརྗོད་པ་ ཚུར་མཐོང་དེ་ཉིད་དཔྱོད་པ་ལ་མ་ཞུགས་པ་སོགས་ཀྱི་དེ་ངོར་བདེན་པར་བརྗོད་པར་གྲགས་པ་ཙམ་ལ་སུ་ཡང་འགོག་པར་མི་བྱེད་དེ། འཇིག་རྟེན་ཕལ་པ་ལ་གྲགས་པ་དང་སྣང་བ་ཙམ་དུ་ཟད་པའི་ཕྱིར། ཁྱེད་ནི་དེ་ཉིད་དཔྱོད་པ་ནའང་ཚུར་མཐོང་གི་དམིགས་མྱོང་ཉིད་ཐ་སྙད་ཚད་གྲུབ་ཀྱི་བདེན་དོན་ཅན་དུ་འདོད་ཅིང་བདེན་མེད་ལ་ཀྱོག་བཤད་གཞན་བྱེད་པ་ནི་ངེས་པའི་དོན་དཔྱོད་པའི་སྐབས་འདིར་རྒྱལ་བ་ཡབ་སྲས་ཀྱི་དགོངས་པ་ལས་ཕྱི་རོལ་དུ་གྱུར་ཏོ། ། མཆན། ཙམ་གྱིས་གཅེར་པུ་པ་ལྟར་ཆེས་བླུན་པའོ་ཞེས་སྨྲས་པ་འདི་ཇོ་བོ་ཆེན་པོ་རྗེ་ལ་ཁྱད་པར་དུ་སྐུར་བ་བཏབ་པར་འགྱུར་ཏེ། དེས་མཛད་པའི་ཇོ་བོའི་མན་ངག་ཏུ། ཀུན་རྫོབ་ཏུ་ཆོས་ཐམས་ཅད་ཚུར་རོལ་མཐོང་བའི་ངོར་བྱས་ནས།
རྒྱུ་འབྲས་ལ་སོགས་པ་རྣམ་པར་བཞག་པ་ཐམས་ཅད་ཇི་ལྟར་སྣང་བ་བཞིན་དུ་བདེན་པ་ཡིན་ལ། ཞེས་འབྱུང་ལ་ཁྱད་པར་དུ་དཔལ་མགོན་ཆེན་པོ་ཀླུའི་ཞབས་ཀྱིས་ནི། འགྲོ་བ་ཐ་དད་པའི་ལས་སྣང་གི་ཆུ་རྣག་སོགས་རྨི་ལམ་གྱི་ཆུ་རྣག་ལྟར་མ་གྲུབ་པ་ཉིད་དུ་བསྟན་ཏེ། བྱང་ཆུབ་སེམས་འགྲེལ་ལས། ཕྱི་རོལ་དོན་རྣམས་གཅིག་ལ་ཡང༌། ། ཤེས་པ་ཐ་དད་རབ་འཇུག་སྟེ། ། ཡིད་འོང་གཟུགས་ནི་གང་ཡིན་པ། ། དེ་ཉིད་གཞན་ལ་གཞན་དུ་སྣང༌། ། བུད་མེད་ལུས་ནི་གཅིག་ཉིད་ལས། ། དཀའ་ཐུབ་འདོད་ཅན་ཁྱི་རྣམས་ཀྱིས། །
མི་གཙང་འདོད་བྱ་བཟའ་བྱ་ཞེས། ། རྣམ་པར་རྟོག་པ་གསུམ་དུ་འགྱུར། ། རྨི་ལམ་སད་པའི་གནས་སྐབས་དག ། དོན་བྱེད་པ་ལ་ཁྱད་མེད་དོ། ། རྨི་ལམ་ན་ནི་རྨིས་པ་བཞིན། ། དོན་བྱེད་མཚུངས་པ་རང་བཞིན་མེད། ། ཅེས་འབྱུང་བས་མདོ་སྔགས་ཀྱི་དབུ་མའི་དོན་སྟོན་པའི་བཀའ་བསྟན་བཅོས་ཚད་ལྡན་འགར་ཡང་ཕྱི་དོན་ལས་སྣང་གི་མཐུས་དམིགས་པ་ལྟར་ཚད་གྲུབ་ཏུ་བདེན་པར་དོན་བྱེད་ཅན་ཡོད་པར་གཏན་མ་གསུངས་སོ། ། ཁྱད་པར་འཇིག་རྟེན་གྱི་ཁམས་ཀྱི་ཚད་དཔག་ཚད་འབུམ་ཕྲག་བཞིའམ་བཅུ་གཉིས་སོགས་གསུངས་པ་ནི་མི་དག་གི་སོ་སོའི་ལས་སྣང་གི་མཐོང་ཚུལ་དང་བསམ་པའི་དབང་གིས་གསུངས་ཀྱི། སངས་རྒྱས་ཀྱི་ཡང་དག་པའི་གཟིགས་ངོ་ཇི་བཞིན་པར་གསུངས་པ་ནི་མ་ཡིན་ཏེ། སངས་རྒྱས་ཀྱི་གཟིགས་པ་ལྟར་དེ་དག་ལ་བསྟན་ཡང་རེ་ཞིག་རྟོགས་པར་དཀའ་བ་དང༌།
རྒྱལ་བའི་ཁྲུ་ནི་གཅིག་དང་དུ་མ་དག་གིས་གཞལ་དཀའ་བ་དག་གིས་ཚད་གཞལ་བར་ཡང་མི་ནུས་པ་དང༌། སངས་རྒྱས་རང་གིས་གཟིགས་པ་ལྟར་བསྟན་ན་ཡང་ཚངས་པ་སོགས་ཀྱི་མ་མཐོང་བས་སངས་རྒྱས་འདི་ནི་ཆད་པར་སྨྲའོ་ཞེས་སྐུར་འདེབས་སྤང་བའི་སླད་དུ་དེར་གསུང་བའི་ཕྱིར། དེ་ལྟར་གསུངས་ན་ཚུར་མཐོང་ལ་སྣང་བས་འཇིག་རྟེན་གྱི་ཁམས་ཀྱི་ཚད་སོགས་ཀྱང་སྣང་བ་ལྟར་གཞལ་བའི་ཐ་སྙད་ཀྱིས་ཚད་གྲུབ་རང་བདེན་པ་མི་བསླུ་བར་ཡོད་པ་མིན་ཏེ། དུས་ཀྱི་འཁོར་ལོར། རྒྱལ་བ་རྣམས་ཀྱི་འཇིག་རྟེན་ཁམས་ལ་ཚད་གསུངས་གང་ཡིན་དེ་ཡང་མི་རྣམས་ཡེ་ཤེས་ཉིད་མ་ཡིན། ། སངས་རྒྱས་རྣམས་ལ་ལྷན་སྐྱེས་ལུས་ཀྱི་དབང་གིས་ཁྲུ་ནི་གཅིག་དང་དུ་མ་དག་གི་ཚད་མེད་དེ། ། ལས་ཀྱི་ཚད་ནི་སྲོག་ཆགས་རྣམས་ལ་སེམས་ཅན་རྗེས་མཐུན་ཚད་དག་རྟག་ཏུ་རབ་ཏུ་གསལ་བར་བྱེད། ། གལ་ཏེ་ཚད་འདི་བདག་གི་འདོད་པ་བརྗོད་ན་ལྷ་རྣམས་ཀྱིས་འདི་མེད་པ་པ་ཞེས་བརྗོད་པར་འགྱུར། ། ཞེས་སོ། ། དེས་ན་ཆོས་ཀྱི་ཚུལ་འདི་ལ་ཟད་དུ་མེད་པའི་ལུང་དང་རིགས་པ་མཐའ་ཡས་ཀྱང་སྤྲོས་པ་ཆོག་གོ །
འོ་ན་ཁྱེད་ཅག་འགྲོ་བ་ཐ་དད་པའི་ལས་ཀྱི་དབང་གིས་ཆུ་ལ་སོགས་པའི་སྣང་བ་སྣ་ཚོགས་པ་འདི་གཞི་ཅི་ལྟ་བུ་ཞིག་ལས་སྐྱེ་བར་ཁས་ལེན་ཞེ་ན། འདི་ལ་སྐྱེ་བར་སྣང་བར་ནི་རྟེན་འབྱུང་ཙམ་དུ་རུང་མོད། གཞན་སྐྱེ་བའི་གཞི་ནི་གདོད་ནས་རྩ་བྲལ་སྐྱེ་བ་མེད་པ་ཉིད་དུ་གྲུབ་པའི་ཕྱིར། ཁོ་བོས་སྐྱེ་བ་ལྟར་སྣང་ལས་སྐྱེ་བ་ཡང་དག་པ་ཞིག་ཡོད་པར་བརྗོད་མི་ནུས་པས་སྐྱེ་བ་ལྟར་སྣང་གི་དབང་དུ་བྱས་ནས་སྐྱེ་བའི་ཚུལ་ནི། ས་སྐྱ་པཎྜི་ཏས་ལེགས་པར་སྨྲས་འདུག་པ་དེ་ཉིད་ཁོ་བོའི་ཡིད་གར་གཤིན་པས་བརྗོད་པར་བྱ་སྟེ། ཇི་སྐད་དུ། ཆོས་ཀུན་གདོད་ནས་སྐྱེ་བ་མེད། ། སྐྱེས་པ་ཉིད་ནས་མ་སྐྱེས་པ། ། སྐྱེ་མེད་ཉིད་ཀྱིས་སྐྱེ་བ་སྟོན། ། དེས་ན་སྐྱེས་དང་མ་སྐྱེས་དང༌། །
རྟོག་པ་དང་ནི་རྟོག་མེད་དང༌། ། སྣང་བ་དང་ནི་སྟོང་པ་དང༌། ། འཁོར་བ་མྱ་ངན་འདས་པ་ཡང༌། ། དམ་པའི་དོན་དུ་དབྱེ་བ་མེད། ། དབྱེ་བ་མེད་ལས་དབྱེ་བ་བྱུང། ། དབྱེ་བའི་དབྱེ་བ་འབྱེད་ཤེས་ན། ། འཁོར་འདས་ཀུན་གྱི་དེ་ཉིད་རྟོགས། ། ཤེས་བྱ་ཀུན་གྱི་དེ་ཉིད་ཤེས། ། རྟོགས་རྒྱུ་མེད་པའི་དོན་རྟོགས་ནས། ། གྲོལ་རྒྱུ་མེད་པའི་སེམས་ཉིད་གྲོལ། །
ཤེས་བྱ་མེད་པའི་ཤེས་བྱ་ཤེས། ། འཆད་རྒྱུ་མེད་པར་འཆད་ལ་མཁས། ། འདོད་རྒྱུ་མེད་པར་འདོད་དོན་གྲུབ། ། ཤེས་བྱ་ཀུན་ལ་བཟོ་བྱེད་པ། ། ཆོས་རྣམས་ཀུན་གྱི་རྒྱལ་པོར་འགྱུར། ། ཞེས་བཤད་པ་ནི་ཆེས་ལེགས་སོ། ། འོ་ན་རིགས་ངོ་དང་མཉམ་གཞག་ཡེ་ཤེས་ཀྱི་ངོ་ན་ཆུ་སོགས་ལ་བདེན་པ་གཉིས་ཀར་སྐྱེ་བ་མེད་པ་དེ་འགྲུབ་ཏུ་ཆུག ། ཐ་སྙད་ཀུན་རྫོབ་བདེན་པའི་ངོ་ཙམ་ནས་ཆུ་སོགས་ཀྱི་སྣང་བ་ཕྱི་དོན་དུ་མེད་པ་དེ་མེད་བཞིན་སྣང་ལུགས་ཇི་ལྟར་ཞེ་ན། འགྲོ་བ་དྲུག་ཀས་རློམ་ཚོད་ཐུན་མོང་དུ་བལྟ་བྱར་རློམ་ཞིང་སོང་ཚོད་ལ་གང་དུའང་ལྟ་བྱར་མ་སོང་བའི་གཞི་དེར། སོ་སོས་ལས་ཀྱིས་བསགས་པའི་རང་བཞིན་མེད་པའི་རྟེན་འབྲེལ་གྱི་རྒྱུ་རྐྱེན་ལས།
རང་བཞིན་མེད་པའི་རྟེན་འབྲེལ་གྱི་ཆུ་སོགས་ཀྱི་ལས་འབྲས་དེར་སྣང་བར་གྲུབ་སྟེ། བཏགས་པའི་རྒྱུ་འབྲས་ཙམ་དུ་ཟད་པའི་ཕྱིར། དཔེར་ན་གཟུགས་བརྙན་གཟུགས་ཀྱི་རང་བཞིན་དུ་མེད་ཀྱང་གཟུགས་བརྙན་གཟུགས་ལྟར་སྐྱེ་བའི་རྒྱུ་ཚོགས་ཚང་ན་གཟུགས་བརྙན་གཟུགས་ལྟར་སྣང་དུ་རུང་བ་ལྟ་བུའོ། ། དེས་ན་འགྲོ་བ་དྲུག་ལ་ཆུ་སོགས་ཕྱི་དོན་བེམ་པོ་དང་ནང་དོན་ཤེས་པ་གང་གི་ངོར་ཡང་ཐ་སྙད་དམ་ཡང་དག་པར་ཚད་མས་གྲུབ་སྟེ་སྣང་བ་མ་ཡིན་གྱི་རང་བཞིན་མ་གྲུབ་པ་ལས་འཁོར་འདས་ཀྱི་སྣང་བ་སྣ་ཚོགས་འབྱུང་བ་ཁོ་ནས་དེར་སྣང་དྲུག་ཀྱང་གཞི་གཅིག་ཏུ་མི་འགལ་བར་སྣང་བར་གྲུབ་བོ། ། དོན་འདི་ལྟར་རྟོགས་ན། རྡུལ་གཅིག་སྟེང་ན་རྡུལ་སྙེད་སངས་རྒྱས་དང༌། ། ཞེས་འདོན་པ་ལྟར། རྡུལ་གཅིག་སྟེང་ན་རྡུལ་སྙེད་སེམས་ཅན་རྣམས། ། ཞེས་རྡུལ་གཞི་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་དང་སེམས་ཅན་རབ་འབྱམས་ཀྱི་གནས་མི་ཤོང་བའི་དྭོགས་པའང་མེད་ལ་ཆོས་ཐམས་ཅད་ལ་སྒྱུ་མ་དང་རྨི་ལམ་ལྟ་བུའི་རྟོགས་པ་ཁྱད་པར་ཅན་ཀྱང་ཚིག་ཙམ་མིན་པར་དོན་ལ་འབྱོར་རྒྱུ་ཞིག་འོང་ངོ༌། ། མདོར་ན་ཆུ་རྣག་ལ་སོགས་པར་སྐྱེ་བ་འདི་ནི་སྐྱེ་བའི་རྐྱེན་གྱིས་སྐྱེ་འགག་སོགས་ཀྱིས་མི་རྟག་པས་རང་གི་ངོ་བོ་ཡུལ་དུ་གནས་གྲུབ་ཏུ་ཡོད་པ་མིན་ལ་སྐྱེ་བའི་རྐྱེན་སོགས་ཀྱིས་སྐྱེ་བ་མ་ཡིན་པར་སྐྱེ་ན་སྐྱེ་བ་རྟག་པ་ཅན་གྱི་དོན་བྱེད་མི་རུང་བར་འགྱུར་ལ།
སྐྱེ་བའི་རྐྱེན་སོགས་ཀྱི་རྐྱེན་ཡང་བཏགས་པ་ཙམ་ལས་སྐྱེ་བ་རང་བདེན་པར་མ་སྐྱེས་པས་སྐྱེ་བ་ཐམས་ཅད་དང་བྲལ་བར་གྲུབ་སྟེ། ལང་གཤེགས་ལས། འདི་ན་འགའ་ཡང་རྐྱེན་རྣམས་ཀྱིས། ། སྐྱེ་བ་མེད་ཅིང་འགག་པ་མེད། ། བརྟགས་པའི་རྐྱེན་རྣམས་ཁོ་ན་ནི། ། སྐྱེ་ཞིང་འགག་པར་འགྱུར་བ་ཡིན། ། ཞེས་འབྱུང་ལ། འོ་ན་སྐྱེ་བ་མེད་པ་དེ་དོན་དམ་པར་ཡིན་མོད། ཀུན་རྫོབ་ཏུ་སྐྱེ་བ་ཡོད་དོ་སྙམ་ན། དངོས་པོ་ཐམས་ཅད་རྟག་ཆད་སྤངས་པའི་ཀུན་རྫོབ་ཏུ་སྐྱེ་བ་ལྟར་སྣང་ཡང༌།
སྐྱེ་བ་ལྟར་སྣང་བ་ཉིད་ཀྱིས་སྐྱེ་བ་མེད་དེ། ཇི་སྐད་དུ། བདེན་པ་གཉིས་སུའང་རང་བཞིན་མེད་པའི་ཕྱིར། ། དེ་དག་རྟག་པ་མ་ཡིན་ཆད་པའང་མིན། ། ཞེས་དང༌། ཡང་ལང་གཤེགས་ལས། བློ་ཡིས་རྣམ་པར་གཞིགས་ན་ནི། ། གཞན་དབང་མེད་ཅིང་བརྟགས་པའང་མེད། ། གྲུབ་པའི་དངོས་པོ་ཡོང་མེད་ན། ། བློ་ཡིས་ཇི་ལྟར་རྣམ་པར་བཏགས། །
ངོ་བོ་ཉིད་མེད་རྣམ་རིག་མེད། ། དངོས་པོ་མེད་ཅིང་ཀུན་གཞི་མེད། ། བྱིས་པ་རོ་དང་འདྲ་བ་ཡིས། ། ངན་རྟོག་རྣམས་ཀྱི་འདི་ལྟར་འབྱུང༌། ། ཞེས་དང༌། ཡང་མདོ་ལས། སྲིད་པ་གསུམ་ནི་བཏགས་པ་ཙམ། ། དངོས་པོའི་ངོ་བོ་ཉིད་དུ་མེད། ། ངན་རྟོག་རྣམས་ཀྱི་བཏགས་པ་ལ། ། དངོས་པོའི་ངོ་བོ་ཉིད་དུ་རྟོག །
ཅེས་འབྱུང་ལ། འོ་ན་ཐམས་ཅད་དོན་ལ་མ་གྲུབ་ཅིང་བཏགས་པ་ཙམ་དུ་ཟད་ན་བཏགས་པ་ཉིད་ཡོད་པ་ཉིད་ཀྱིས་དོན་ལ་ཡོད་པར་སོང་བས་ཚིག་ལ་མི་རྩོད་ཀྱི་དོན་གྲུབ་བོ་སྙམ་ན་མ་ཡིན་ཏེ། ཡབ་སྲས་མཇལ་བའི་མདོར། ཆོས་གང་དོན་དམ་པར་མ་དམིགས་པ་དེ་ནི་གདགས་པར་བགྱི་བ་མ་ལགས། ཐ་སྙད་དུ་གདགས་པར་བགྱི་བ་མ་ལགས། བརྗོད་པར་བགྱི་བ་མ་ལགས་ཏེ། བཅོམ་ལྡན་འདས་ཀྱིས་མིང་ཙམ་གང་ལགས་པ་དེ་ཡང་དག་པ་མ་ལགས་སོ། ། ཞེས་སོགས་རྒྱས་པར་བྱུང་བས་ཁོ་བོས་བཏགས་པ་ཙམ་དུ་ཟད་པའི་ཆོས་ནི་འགར་ཡང་ཡོད་པ་དང་མེད་པར་སྨྲ་བ་ག་ལ་ནུས་ཏེ། སློབ་དཔོན་ཆེན་པོ་ཀླུས། གང་དག་བརྟེན་ནས་དངོས་པོ་རྣམས། །
ཆུ་ཡི་ཟླ་བ་ལྟ་བུ་ནི། ། ཡང་དག་མ་ཡིན་ལོག་མིན་པར། ། འདོད་པ་དེ་དག་ལྟས་མི་འཕྲོག ། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་ལས་འབྱུང་བའི། ། ལྟ་བ་མ་རུངས་ཡོངས་སུ་འཛིན། ། དེ་ལས་བྱུང་བའི་རྩོད་པར་འགྱུར། ། ཞེས་འབྱུང་ལ། འོ་ན་བཏགས་པར་ཟད་ཅེས་པའང་ཆེས་དཔྱད་ན། ཁྱེད་ཉིད་ལ་དེའི་རྒྱུ་མཚན་བརྗོད་དུ་ཡོད་དམ་ཞེ་ན་མེད་དེ།
བཏགས་པར་ཟད་པ་ནི་དོན་ལ་རྫས་བཏགས་གང་དུའང་མ་གྲུབ་པའི་ཕྱིར་རོ། ། འོ་ན་ཁྱེད་ཅག་ངེས་པའི་དོན་ལ་ཞུགས་པ་ན། གང་དུའང་སྨྲ་བསམ་བརྗོད་པར་མི་ནུས་སམ་ཞེ་ན། དེ་དེ་བཞིན་ཏེ། སྨྲ་བསམ་བརྗོད་དུ་མེད་པ་ནི་ཤེར་ཕྱིན་གྱི་རྟོགས་པ་མཐར་ཕྱིན་པའི་དོན་དུ་རྒྱལ་བ་སྲས་བཅས་མཐའ་དག་བཞེད་པའི་ཕྱིར། དེས་ན་རབ་རིབ་ཀྱི་ནད་རྐྱེན་གྱིས་དབང་ཤེས་ཀྱི་ངོའི་སྐྲ་ཤད་ཐ་སྙད་དུ་ཡང་མེད་པ་དེ་བཞིན། ཡི་དྭགས་ཀྱི་ཆུ་འབབ་པའི་ཀླུང་ལ་རྣག་སོགས་སུ་སྣང་ཡང་དེར་རྣག་ཏུ་སྐྱེ་བ་གནས་ཚུལ་སེམས་པ་ན་ཀུན་རྫོབ་ཏུ་ཡང་མེད་པ་འདི་ནི་མཐའ་བྲལ་དབུ་མའི་ཆོས་ཀྱི་སྲོག་མིག་ཉིད་ཀྱི་ཕྱིར། ཇི་སྐད་དུ། རབ་རིབ་དང་ལྡན་དབང་པོ་ཅན་མཚུངས་པས། ། ཆུ་འབབ་ཀླུང་ལ་ཡི་དྭགས་རྣག་བློ་ཡང༌། །
ཞེས་འབྱུང་བ་འདི་ལ། ཕྱིས་ཀྱི་དབུ་མ་པ་ཙོང་ག་པ་ཡབ་སྲས་ནི། ཆུ་འབབ་ཀླུང་ལ་ཡི་དྭགས་ལ་རྣག་ཀླུང་གསར་སྐྱེ་ཡོད་པ་དང༌། དེའི་སྒྲུབ་བྱེད་ཀྱི་ཕྱོགས་སྐྱོར་ལ། རབ་རིབ་ཅན་གྱི་དབང་ཤེས་ཀྱི་ངོར་སྐྲ་ཤད་གཟུགས་ཡིན་པར་འབད་ནས་སྒྲུབ་པར་བྱེད་པ་ནི་ལྷ་དང་བཅས་པའི་འཇིག་རྟེན་དག་ལེགས་པར་རྟོགས་ཤིག ། རབ་རིབ་ཅན་གྱི་དབང་ཤེས་ཀྱི་ངོར་སྐྲ་ཤད་གཟུགས་ཀྱི་སྐྱེ་མཆེད་ཡིན་ན། དེ་གསུང་རབ་ཐམས་ཅད་ནས་མེད་པ་གསལ་སྣང་དུ་བཤད་པ་དེ་ཇི་ལྟ་བུ་ཞིག་ཡིན་ལེགས་པར་དགོངས་ཤིག ། ཁོ་བོ་ཅག་ནི་ཀུན་རྫོབ་ཏུ་ཆུ་རྣག་སོགས་ཀྱི་སྐྱེ་མཚན་དེ་ཉིད་སྐྱེ་མེད་དང་མཚན་མེད་དུ་བརྗོད་ཀྱི། ཆུ་སོགས་ཀྱི་སྐྱེ་བ་དང་མཚན་མ་སྐྱེ་བ་དང་མཚན་མར་གྲུབ་པ་ཞིག་སྐྱེ་མེད་དང་མཚན་མེད་དུ་མི་བརྗོད་ཀྱི། དེ་མི་བརྗོད་ན་དེའི་སྟེང་གི་རྟགས་ཀྱི་དགག་བྱའི་སྐྱེ་བ་མཚན་མ་བདེན་གྲུབ་པ་གཞན་པ་ཞིག་མེད་དོ་ཞེས་ནི་རྨི་ལམ་དུའང་སྨྲ་བར་བྱ་བ་མིན་ཏེ་ རང་ལུགས་འདི་གོ་དཀའ་བར་དྭོགས་ན།
ལྟོས་ངོའི་ཆུ་རྣག་དོན་ལ་མ་སྐྱེས་པ་དེ་ཐ་སྙད་དུའང་སྐྱེས་པ་མ་ཡིན་གྱི། སྐྱེ་བ་ལྟར་སྣང་བས་ལྟར་སྣང་གི་སྐྱེ་མཚན་དེ་ཀ་ཉིད་སྐྱེ་མེད་དུ་བརྗོད་ལ་དེ་ལྟ་ན་སྦྱོར་ངག་ཏུ་དྲིལ་ན། སྐྱེ་བ་རང་བདེན་པ་ཞིག་སྲིད་ན་སྲིད་ཆ་དེ་སྐྱེ་མེད་དང་མཚན་མེད་སོགས་སུ་མི་བརྗོད་ཀྱི་ཁྱད་གཞི་ཆུ་རང་གི་མཚན་མ་ཆུའི་མཚན་མའམ་བདེན་པ་བར་མ་གྲུབ་པའི་ཕྱིར་ན། དེའི་ཁྱད་ཆོས་སྐྱེ་སོགས་ཀྱི་མཚན་མ་མེད་མཚན་མར་གྲུབ་པའམ་བདེན་པར་གྲུབ་པར་མེད་དོ་ཞེས་བརྗོད་པ་ལ་དགོས་ནུས་མ་མཐོང་བས་ཁྱབ། དཔེར་ན་མེད་ངེས་གཞི་མ་གྲུབ་ན། རི་རྭ་གཞི་མ་གྲུབ་པར་བརྗོད་མི་དགོས་པ་བཞིན། ཆོས་ཐམས་ཅད་ཀྱི་སྐྱེ་སོགས་ཀྱང་དབུ་མའི་ལྟ་བ་རྒྱུད་ལ་སྐྱེས་ཟིན་གྱིས་སྐལ་ལྡན་ལ་བདེན་པར་མེད་དོ་ཞེས་རྟོགས་སུ་གཞུག་བྱ་མ་ཡིན་ནོ། ། དེ་ལྟར་རྟོགས་སུ་གཞུག་ན་ཆོས་ཐམས་ཅད་བདེན་མེད་དུ་རྟོགས་གཞུག་པར་ཐལ་བས་མཐར་འཛིན་གྱི་གདོན་ཆེན་པོས་ཟིན་པར་འགྱུར་དུ་འོང་ངོ༌། ། ཞེས་བདེན་མེད་ཀྱང་བདེན་འཛིན་བཟློག་བྱེད་ཙམ་དུ་ཡིན་ལ་གཞན་དུ་བདེན་མེད་དུ་འཛིན་པ་ཉིད་ཀྱང་མཐར་འཛིན་པ་ཉིད་ཀྱི་ཕྱིར་ཡང་དག་པར་ལྟ་སྒོམ་གྱི་སྤང་བྱ་ཡིན་ལ། ཡང་ན་དོན་འདི་ལྟར་འཆད་པ་ན་ཆེས་བཟང་སྟེ་ཆུ་རྣག་སོགས་ཀྱི་མཚན་མ་དང་སྐྱེ་བ་གདོད་ནས་དམིགས་མྱོང་དུ་མ་གྲུབ་པ་ཉིད་དེ་དང་དེར་བདེན་པ་མེད་པ་ཡིན་གྱི།
ཆུ་རྣག་སོགས་ཀྱི་མཚན་མ་དང་སྐྱེ་བ་དམིགས་མྱོང་དུ་ཚད་མས་གྲུབ་པ་ཞིག་དེ་དང་བདེན་པ་མེད་དོ་ཞེས་བརྗོད་པར་བྱས་པ་ནི་མ་ཡིན་ཏེ། དེ་ལྟ་ན་ཡང་དག་པར་གྲུབ་པའི་དངོས་པོ་ལ་སྐུར་བ་བཏབ་པས་ཆད་པའི་མཐར་ལྷུང་བར་འགྱུར་རོ་ཞེས་པ་ནི་ངེས་དོན་གྱི་སྙིང་པོར་བཟུང་བར་བྱའོ། ། མཆན། མིའམ་ཅིའི་ཞུས་པའི་མདོ་ལས། བྱང་ཆུབ་སེམས་དཔའ་སྐྱོན་མེད་པ་ལ་འཇུག་པ་གང་ཡིན་པ་དེ་ནི་མི་སྐྱེ་བའི་ཆོས་ལ་བཟོད་པ་ཐོབ་པ་སྟེ། དེས་ན་སྐྱོན་མེད་པ་ལ་ཞུགས་པའི་བྱང་ཆུབ་སེམས་དཔའ་དེ་ནི་མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་བྱའོ། ། གང་བཟོད་པ་ཐོབ་པ་དེས་ཐམས་ཅད་བཟོད་དེ། དེས་སྟོང་པར་ཡང་བཟོད། གང་ཟག་ཏུ་ཡང་བཟོད། དེ་ཅིའི་ཕྱིར་ཞེ་ན།
གང་ཟག་ལས་སྟོང་པ་གཞན་མ་ཡིན་ཏེ། གང་ཟག་ཉིད་སྟོང་པའོ། ། དེ་མཚན་མར་ཡང་བཟོད། མཚན་མ་མེད་པར་ཡང་བཟོད་དེ། དེ་ཅིའི་ཕྱིར་ཞེ་ན། མཚན་མ་ཉིད་མཚན་མ་མེད་པའོ། ། དེ་སྨོན་པར་ཡང་བཟོད། སྨོན་པ་མེད་པར་ཡང་བཟོད་དོ། ། དེ་ཅིའི་ཕྱིར་ཞེ་ན། སྨོན་ལམ་གྱི་ངོ་བོ་ཉིད་ཀྱི་མཚན་ཉིད་སྨོན་པ་མེད་པའོ། །
དེས་སེམས་ཅན་ཐམས་ཅད་རང་བཞིན་གྱིས་ཡོངས་སུ་མྱ་ངན་ལས་འདས་པར་ཡང་བཟོད། དེ་སེམས་ཅན་འཆི་འཕོ་བ་དང་སྐྱེ་བར་ཡང་བཟོད་དོ། ། དེ་ཅིའི་ཕྱིར་ཞེ་ན། འཆི་འཕོ་བ་དང་སྐྱེ་བ་ནི་སྒྱུ་མའི་ངོ་བོ་ཉིད་དོ། ། རིགས་ཀྱི་བུ་འདི་ལྟར་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་ནི་འགལ་བ་མེད་དེ། ཆོས་ཐམས་ཅད་ལ་འགལ་བ་མེད་པ་ཡིན་ནོ། ། ཞེས་གསུངས་པས་མཚན་མ་དང་སྐྱེ་བ་ཉིད་མཚན་མེད་དང་སྐྱེ་བ་མེད་པ་ལ་རང་ཚིག་འགལ་སྤང་དང་བཅས་ཏེ་རྒྱ་ཆེར་གསུངས་པ་ཉིད་ངེས་པའི་དོན་དྲང་བའི་དོན་ལས་རིང་དུ་སོང་བ་ཡིན་ཏེ། ཚིག་འགལ་བ་ལྟར་སྣང་བ་དེ་དོན་གྱི་མཐའ་དཔྱད་ནས་ དོན་གྱི་མཐའ་ནི་དགོངས་གཞི་ཟབ་ཁྱད་ཅན་ལ་དགོངས་ནས་རྫུན་པ་མིན་ཅིང་དགོངས་པ་ཁྱད་ཅན་གྱི་བདེན་པའི་དོན་གསར་རྟོགས་བསྐྱེད་བྱར་ཡོད་ལ། དངོས་བསྟན་ལྟར་ན་འཇིག་རྟེན་གྱི་གྲགས་པ་དང་མི་མཐུན་ཀྱང་གྲགས་པ་དེ་ཚད་མར་གྱུར་ནས་རང་གི་བསྟན་པའི་ཞེ་འདོད་ལ་འདོད་པ་མེད་པ་ཞིག་སྟེ། ཇི་སྐད་དུ།
བསླུ་དང་ལྡན་པ་བདེན་མ་ཡིན། ། དོན་ ( དྲང་དོན་དེ་ཡང་ ) གྱི་དགོངས་པ་ ( འི་གཞི་བདེན་པ ) མེད་པའང་མིན། ། གཞན་ལའང་ཕན་པ་གཅིག་ཏུ་བདེན། ། ཕན་པ་མེད་ཕྱིར་གཅིག་ཤོས་མིན། ། ཞེས་འབྱུང་བ་ལྟར་རོ། ། མཆན། འཇུག་པ་ཉིད་ཀྱི་ཚིག་ལ་མི་རྟོན་དོན་ལ་རྟོན་པར་བྱ་བ་ནི་བདེ་བར་གཤེགས་པའི་དགོངས་པ་ལེན་ཚུལ་བླ་ན་མེད་པ་ཉིད་ཡིན་པའི་ཕྱིར་རོ། ། ཆེས་ཕྲ་ཞིང་ཟབ་པར་འཆད་ན་སྐལ་བ་དང་མི་ལྡན་པ་དག་སྙིང་ལ་བརྒལ་ནས་ལོག་ལྟ་ཆེན་པོས་ཟབ་མོའི་ཆོས་འདི་ལ་སྐུར་བ་འདེབས་པར་དྭོགས་ཀྱི། འོན་ཀྱང་མཆོག་གི་སྐལ་ཅན་དག་གི་ངོར་བརྩེ་བས་བརྗོད་ན་སྐྱེ་བ་རང་ལྡོག་གི་ཆ་རང་བདེན་པ་ཞིག་གདོད་ནས་སྐྱེ་བ་མེད་བྱས་ན་རང་ཚིག་འགལ་བ་དང་རིགས་པས་ཀྱང་གནོད་མོད། ངག་དོན་སྐྱེ་བ་ལྟར་སྣང་བའི་སྐྱེ་བར་བཏགས་ངོ་ན་སྐྱེ་བར་སྣང་མྱོང་གི་མཚན་མ་ཆོས་ཅན།
སྐྱེ་བ་ཡང་དག་པར་མ་སྐྱེས་པའི་སྒྲོ་འདོགས་སྐུར་འདེབས་དང་བྲལ་ངོ་ན་སྐྱེ་བར་དམིགས་པ་མ་གྱུར་པའི་མཚན་མེད་དུ་གྲུབ་སྟེ། ཁྱོད་སྐྱེ་བ་ན་ལྟོས་དང་བཅས་རྟེན་དང་བཅས་ཏེ་སྐྱེ་དགོས་པའི་ཕྱིར། ཁྱབ་པ་གྲུབ་སྟེ། འཇུག་འགྲེལ་ལས། དངོས་པོ་ལྟོས་གྲུབ་གང་ཡིན་པ། ། དེ་མ་གྲུབ་ན་ཅི་ལྟར་ལྟོས། ། ཅི་སྟེ་གྲུབ་པ་ལྟོས་ཞེ་ན། ། དེ་ནི་ལྟོས་པར་མི་རིགས་སོ། ། ཞེས་གསུངས་སོ། ། འདིའི་དོན་ཡང་འདི་ཡིན་ཏེ།
གལ་ཏེ་རྣམ་པར་ཤེས་པ་ནུས་པ་ལ་ལྟོས་ནས་འགྲུབ་ན། དེ་གྲུབ་པའམ། མ་གྲུབ་པ་ཞིག་ནུས་པ་ལ་ལྟོས་གྲང༌། གལ་ཏེ་མ་གྲུབ་པ་ཡིན་ན་ནི་མ་གྲུབ་པའི་ཕྱིར། བོང་བུའི་རྭ་བཞིན། འོན་ཏེ་གྲུབ་པ་ལ་ལྟོས་ན་གྲུབ་པའི་ཕྱིར་ཏེ་ལྟོས་པར་མི་རུང་ངོ༌། ། དེ་ལྟར་ཕན་ཚུན་དོན་ལ་བརྟེན་པའི་གྲུབ་པ་ནི་གྲུབ་པ་མིན་ཞེས་མཁྱེན་རབ་མངའ་བ་རྣམས་གསུངས་སོ། ། ཞེས་འབྱུང་ལ། འོ་ན་དོན་ལ་མ་སྐྱེས་པ་ཞིག་ལ་སྐྱེ་མེད་དུ་སོང་བས། སྐྱེ་བ་གཏན་མེད་པར་ཡང་འགྱུར་བས་སྐྱེ་བ་ཉིད་སྐྱེ་མེད་དུ་ཐ་སྙད་མི་རིགས་སོ་ཞེ་ན།
ཁོ་བོ་ཅག་མ་སྐྱེས་པ་སྨྲ་བསམ་བརྗོད་བྲལ་ལ་དེ་འདྲ་བའི་ཆོས་ཤིག་སླར་སྐྱེ་མེད་དུ་སོང་བ་ཡང་མི་འདོད་ལ། སྐྱེ་བ་ལྟར་སྣང་བས་སྐྱེ་བ་གཏན་མེད་དུ་ཡང་ཐ་སྙད་མི་རུང་བར་མི་བརྗོད་ལ། དེའི་སྐྱེ་བར་བཏགས་དོན་ཙམ་ལ་དཔྱད་པ་ན་སྐྱེ་བ་མ་རྙེད་པས་སྐྱེ་བ་ཉིད་སྐྱེ་མེད་དུ་ཐ་སྙད་མི་རིགས་མི་དགོས་ཀྱང༌། ཆེས་ཟབ་པར་ན་སྐྱེ་བའང་སྐྱེ་བ་དང་སྐྱེ་མེད་གཉིས་ཀ་མ་ཡིན་ལ། སྐྱེ་མེད་ཀྱི་ཆོས་ཀྱང་སྐྱེ་མེད་ཡིན་པར་མི་འགྲུབ་སྟེ། སྐྱེ་བ་མ་གྲུབ་ན་སྐྱེ་མེད་ཀྱང་མ་གྲུབ་པའི་ཕྱིར་དང༌། སྐྱེ་བ་མེད་པ་དེའང་སྐྱེ་བ་ནི་མེད་པའང་མིན་ལ། སྐྱེ་མེད་ནི་སྐྱེ་བ་མེད་པ་ཉིད་དུ་གྲུབ་པར་མི་འོས་པས། གང་ལ་སྐྱེ་མེད་བློ་ལ་དམིགས་རྣམ་བཅས་ནས་འཆར་བར་མི་ནུས་ཀྱང༌། སྐྱེ་མེད་ཀྱི་ཆོས་ལ་བཟོད་པ་དེ་ལ་གནས་ལུགས་ཀྱི་ཟབ་དོན་བློ་འདས་སུ་གོ་བ་ཞེས་བརྗོད་པ་ཞིག་འབྱུང་ལ།
འདི་ཐོས་བསམ་གྱི་སྒོ་ནས་གོ་བའང་འབྱུང་ལ། དཔལ་དྭགས་པོ་བཀའ་བརྒྱུད་པ་སྔོན་འབྱུང་དག་ལ་ནི་མོས་གུས་ཀྱི་སྟོབས་ཀྱིས་བྱིན་རླབས་ཞུགས་པས་སྒོམ་པ་ལས་སྐད་ཅིག་ཏུ་འཆར་བ་དག་བྱུང་བ་ལ་རིག་པ་རང་ངོ་འཕྲོད་ཅེས་ཐ་སྙད་མཛད་ལ། ཚུལ་འདི་དམ་པ་ནས་བརྒྱུད་པའི་ཞི་བྱེད་སྔ་ཕྱི་བར་གསུམ་དག་ལའང་བྱུང་བར་སྣང་ལ། འདི་ལྟའི་རྟོགས་པ་སྐྱེས་པ་དང༌། སྐྱེ་བའི་གང་ཟག་ཐམས་ཅད་བདུད་ཀྱིས་བརླམས་ཤིང་ལམ་ལོག་པར་ལྷུང་ངོ་ཞེས་ས་དགེ་བོ་ཇོ་དག་དྲིལ་ཆེན་པོ་བསྒྲགས་མོད། བསྒྲགས་པ་ཕལ་ཆེ་བ་ཟང་ཟིང་ཚེ་འདི་ཆོས་བརྒྱད་རང་ལ་མ་གྲུབ་པའི་ཕྲག་དོག་གི་ཀུན་སློང་ཙམ་དུ་ཟད་པས་ཐར་འདོད་དག་དེའི་རྗེས་ཟློས་མ་བྱེད་ཅིག ། སེམས་ཅན་དམྱལ་བ་ཆེན་པོར་སྐྱེ་བར་འགྱུར་ཏོ། ། འོ་ན་གདོད་ནས་སྐྱེ་བ་མེད་པ་ལ་སྐྱེས་པ་དེ་སྐྱེ་མེད་དུ་བརྗོད་པར་སོང་ངོ་ཞེ་ན། དེ་ཡང་ཆེས་དཔྱད་ན་འགྲུབ་དཀའ་སྟེ། གདོད་མ་ནས་མ་སྐྱེས་པ་ལ་སྐྱེ་བར་ལྟ་ག་ལ་རིགས།
སྐྱེ་བ་ཉིད་སྐྱེ་བ་དང་བྲལ་བ་ལ་སྐྱེ་མེད་ཀྱི་ཐ་སྙད་བཏགས་ཀྱི་གདོད་ནས་སྐྱེ་མེད་དུ་གྲུབ་པ་ཞིག་ཡོད་ནས་དེར་སྐྱེ་མེད་དུ་སྒྲུབ་ཅིང་བརྗོད་པ་མ་ཡིན་ཏེ། དེ་ལྟར་རང་དབང་དུ་གྲུབ་པ་གང་གིས་ཀྱང་བསྒྲུབ་པར་བྱ་བས་ཁྱད་པར་དུ་མི་འགྱུར། བསྒྲུབ་པར་བྱ་མི་དགོས་པའི་ཕྱིར། དེས་ན་གནས་ཚུལ་སེམས་པ་ན་གང་ཡང་སྒྲུབ་པ་མེད་པ་ཉིད་ཀྱི་དགག་པ་མེད་པར་ཡང་ཤེས་པས་ལུང་རིགས་ཀྱི་དགག་སྒྲུབ་ཐམས་ཅད་དང་བྲལ་བའི་ཟབ་མོ་སྟོང་པ་ཉིད་ཀྱིས་ན་གོ་མྱོང་རྟོགས་སུ་མི་རུང་བའི་རྟོགས་པ། མྱོང་དུ་མི་ཉན་པའི་མྱོང་བ། ཤེས་བྱར་མི་རུང་བའི་ཤེས་བྱ། ངེས་པ་གང་དུའང་འདྲེན་བྱར་མེད་པའི་ངེས་ཤེས། ཐག་གང་དུ་བཅད་ཀྱང་བཅད་དུ་མི་བཏུབ་པའི་ཐག་ཆོད། སངས་རྒྱས་ཀྱི་གསུང་རབ་ཐམས་ཅད་ཟབ་མོ་འདི་ཁོ་ན་སྟོན་པར་སྣང་ཡང་ཇི་ལྟར་བསྟན་པའི་སྒྲ་རྟོག་གི་གཏན་ལ་འབེབས་མི་ནུས་པ། ཡིན་ལུགས་ལ་ཆོས་གང་གིས་ཀྱང་གཏན་དུ་འབེབས་མི་ནུས་ཀྱང༌།
ཆོས་ཐམས་ཅད་ཟབ་མོ་འདི་ཉིད་སྟོན་པའི་སློབ་དཔོན་དུ་ངང་གིས་འཆར་བ་ཞིག་ཡོང་བ་འདི་ནི། ཕྱོགས་ཙམ་ཆ་མ་འཚལ་བ་འདིའང༌། རྗེ་རས་པ་ཆེན་པོའི་ཞབས་ཀྱི་པདྨར་བསྙེན་པའི་མཐུ་ལས་མ་གཏོགས་གཞན་དུ་མི་འབྱུང་བའི་གནད་གསང་རྟོགས་ནས་དཔལ་དྭགས་པོ་བཀའ་བརྒྱུད་ལས་ཚེ་རབས་གཞན་དུ་སྟོན་པ་དང་བསྟན་པ་འཚོལ་བའི་འགྲམ་ཆུ་ག་ལ་ལྡང༌། དགོངས་གཅིག་རྙིང་མར། རི་རབ་ཀྱི་ཚད་དུས་ཀྱི་འཁོར་ལོ། དཔག་ཚད་བཞི་འབུམ་ཡོད་ཅིང་དབྱིབས་ཀྱང་མར་མེའི་ཀོང་བུ་ལྟར་གསུངས་ཞེས་མ་དག་པ་མང་དུ་བྲིས་འདུག་པ་སོགས་དཔྱད་ན་ཡི་གེས་འཇིགས་པས་སྤྲོས་པ་ཆོག་གོ། །། ༈ རྡོ་རྗེའི་གསུང༌། ད་ལྟ་ཉིད་དུ་གང་སྒྲུབ་པའི་འབྲས་བུ་ལ་ལོངས་སྤྱོད་བྱ་བ་འདི་བཞུགས་ཞེས་བྱ་བ་དག་པར་བཏོན་ན། མཐོང་ཆོས་ལ་རྣམ་སྨིན་གྱི་འབྲས་བུ་འབྱུང་བྱ་བ་འདི་བཞུགས་ཞེས་བཏོན་ན་རྣམ་པར་དག་པར་འགྱུར་རོ། ། དེ་ཡང་ཕྱོགས་སྔ་མ་ནི།
ཟི་ལུང་པ་ཆེན་པོས། ལས་དགེ་བའམ་མི་དགེ་བའི་རྣམ་སྨིན་འཕེན་པའི་ཆ་ནས་ནི་མཐོང་ཆོས་ལ་མྱོང་འགྱུར་དུ་མི་འཇོག་སྟེ། དེའི་ཆ་ནས་མྱོང་འགྱུར་གཞན་གཉིས་པོ་གང་རུང་དུ་འཇོག་པའི་ཕྱིར། རྒྱུ་མཐུན་གྱི་འབྲས་བུ་མྱོང་བའི་ཆ་ནས་དེར་འཇོག་པ་ཡིན་ཏེ། སྔོན་དགེ་སློང་གི་དགེ་འདུན་ལ་བུད་མེད་ཅེས་བརྗོད་པས་བུད་མེད་དུ་མཚན་འགྱུར་བ་དང༌། ཉུང་རུམ་པས་གླང་རླིག་འབྱིན་པ་ལས་ཐར་བར་བྱས་པས་རང་འབྲས་སོར་ཆུད་པར་བཤད་པ་ལྟ་བུའོ་ཞེས་ཟེར་རོ། ། གཞན་ཡང་ཙོང་ག་པ་ཆེན་པོས། བསྐྱེད་རིམ་སྒོམ་པའི་སྟོབས་ཀྱི་དངོས་འབྲས་ལ་ལུས་ལ་དངོས་སུ་ལྷར་སྣང་བ་མི་སྲིད་ཅིང༌། དེ་བསྒོམས་པས་ཡིད་ངོའི་གསལ་སྣང་ཙམ་ཞིག་འཆར་བ་ཡིན་ཞེས་འདོད་ནས་གྲུབ་མཐའ་དེའི་དབང་གིས་ཚེ་གཅིག་ཏུ་འཚང་རྒྱ་བ་ན་རྣམ་སྨིན་ལུས་ཕུང་ངེས་པར་འཇོག་པ་ལས་དེ་ཟག་མེད་ཀྱི་དབྱིངས་སུ་འཇའ་ཚོན་ནམ་མཁར་དག་པ་ལྟར་འགྲོ་མི་སྲིད་ཟེར་བ་གྲགས་ཤིང༌། དེའི་རིགས་པས།
ཚེ་རབས་ཕྱི་མ་ཕན་དུ་མྱོང་རྒྱུའི་ལས་འབྲས་ཚེ་འདིར་བཤགས་སྦྱང་གི་དགེ་བའི་སྟོབས་ཀྱིས་ཕྱི་མ་ལ་རྒྱུན་རིང་ཞིང་ཆེས་མནར་བར་མྱོང་འགྱུར་གྱི་ལས་དེའི་རྣམ་སྨིན་གྱི་འབྲས་བུ་ཚེ་འདིར་ཡུན་ཐུང་ཞིང་སྡུག་བསྔལ་ཆུང་ངུ་ཙམ་ལས་མི་མྱོང་བར་བཤད་པ་དོན་གྱིས་མི་འདོད་པ་དག་བྱུང་ངོ༌། ། དེ་ལ་ཞལ་སྔ་ནས་དང་སྐྱོབ་པ་འཇིག་རྟེན་གསུམ་གྱི་མགོན་པོ་མ་འོངས་ལུང་བསྟན་པའི་ཚུལ་གྱིས་མི་འཐད་པར་བསྟན་པ་ནི། རིམ་བཞིན་དུ་འདི་ལྟ་སྟེ། དེ་ལྟ་ན། ལས་ཀྱི་རྣམ་པར་སྨིན་པ་སྨིན་ཚུལ་ལ་མྱོང་ངེས་གསུམ་གྱི་རྣམ་པར་བཞག་པ་མི་རིགས་པར་ཐལ། ལས་དགེ་མི་དགེའི་རྣམ་སྨིན་འཕེན་པའི་ཆ་ནི་སྐྱེ་གནས་དང་ལན་གྲངས་གཞན་ལ་མྱོང་འགྱུར་གྱི་ཆ་ནས་བཞག་གི་མཐོང་ཆོས་ལ་མྱོང་འགྱུར་དུ་མི་འཇོག་པའི་ཕྱིར། འདོད་པ་ལས་འོས་མེད། དེ་ལྟ་ན། མཐོང་བའི་ཆོས་ལ་སོགས་མྱོང་འགྱུར། ། ཕྱིར་ན་རྣམ་པ་གསུམ་དུ་ངེས། །
ཞེས་འབྱུང་བ་ལ་འགལ་བ་ཅི་ལྟར་སྤང༌། གཞན་ཡང་མཐོང་ཆོས་མྱོང་འགྱུར་མྱོང་འགྱུར་གཞན་གཉིས་སུ་འཇོག་པ་ཉིད་ཀྱི་རང་ཚིག་འགལ་བས་རང་གིས་ཤེས་རབ་སྟོན་པར་ཟད་པ་ལས་གཞན་དུ་དགོས་པར་སྟོན་ཅིག ། ཡང་མྱོང་འགྱུར་ཕྱི་མ་གཉིས་ཀྱི་ལས་འབྲས་ཡིན་ནའང་རྒྱུ་མཐུན་གྱི་འབྲས་བུ་ཁོ་ན་ཡིན་པས་ཁྱབ་རིགས་པར་ཐལ། མཐོང་ཆོས་མྱོང་འགྱུར་གྱི་ལས་འབྲས་ཡིན་ན་རྒྱུ་མཐུན་གྱི་འབྲས་བུ་ཁོ་ནས་ཁྱབ་པ་ལ་ལུང་རིགས་གང་ཡང་མེད་པར་ཁྱེད་ཁས་ལེན་པ་དེ་འདིར་ཡང་མཚུངས་པའི་ཕྱིར། གཞན་ཡང་མིའི་རྟེན་ཅན་མཐོང་བའི་ཆོས་ལ་སེམས་ཅན་དམྱལ་བ་ཆེན་པོར་སྐྱེས་ཞེས་ལུང་ལས་འབྱུང་བ་དེའང་རྫུན་པར་ཐལ། དམྱལ་བའི་ལུས་ནི་རྣམ་སྨིན་གྱི་འབྲས་བུ་ཡིན་པ་གང་ཞིག ། རྣམ་སྨིན་གྱི་འབྲས་བུ་མཐོང་ཆོས་ལ་མྱོང་མི་སྲིད་པའི་ཕྱིར། འདོད་ན། ཁྱེད་ཅག་ཟླ་མེད་པའི་སྟོན་པ་ལས་མཁས་པས་ཁྱེད་ལ་ཕྱག་འཚལ་བར་རིགས་སོ། ། ཡང་ཁྱེད་ཀྱིས་བཀོད་པའི་མཐོང་ཆོས་ལ་རྣམ་སྨིན་གྱི་འབྲས་བུའི་དཔེ་གཉིས་རྒྱུ་མཐུན་གྱི་འབྲས་བུ་དཔེར་བཀོད་པ་ཡང་གོ་ལོག་པ་ཡིན་ཏེ།
མི་དགེ་བ་དང་དགེ་བའི་རྣམ་སྨིན་གྱི་ལས་འབྲས་བུད་མེད་ཀྱི་དབང་པོ་དང་རླིག་པའི་འབྲས་བུ་དེ་ལུང་མ་བསྟན་རྣམ་སྨིན་སྐྱེས་ཡིན་གྱི་ཁྱེད་འདོད་པ་ལྟར་རྒྱུ་མཐུན་གྱི་འབྲས་བུར་རྒྱུ་མི་དགེ་བ་དང་དགེ་བ་དང་མཐུན་པ་ཅན་གྱི་འབྲས་བུར་མ་སྐྱེས་པའི་ཕྱིར། གཞན་ཡང་མཛོད་འགྲེལ་ལས། མཐོང་བའི་ཆོས་ལ་མྱོང་བར་འགྱུར་བ་ནི་སྐྱེ་བ་གང་དུ་བྱས་པ་དེ་ཉིད་དུ་རྣམ་པར་སྨིན་པར་འགྱུར་རོ། ། ཞེས་དང༌། གཞན་ཡང་གསུང་རབ་ལས། ལས་ཀྱི་རྣམ་པར་སྨིན་པ་ཚེ་དེ་ཉིད་ལ་སྨིན་པར་འགྱུར་རོ་ཞེས་གསུངས་པ་ཐམས་ཅད་ཀྱང་ཁྱེད་ཀྱི་བཞེད་པ་དང་འགལ་བར་འགྱུར་བ་དང༌། གཞན་ཡང་དཔེ་སྟོན་སྡེ་པས། གནས་སྐབས་དང་རྣམ་སྨིན་ངེས་པ་ལ་མུ་བཞི་བྱེད་པ་ལྟར་ན། གནས་སྐབས་ངེས་ལ་རྣམ་སྨིན་མ་ངེས་པའི་ལས་ཡོད་དེ། མཐོང་ཆོས་སོགས་ལ་མྱོང་བར་འགྱུར་ལ་རྣམ་པར་སྨིན་པ་ནི་མ་ངེས་པའི་ལས་དེ་དེར་འདོད་པའི་ཕྱིར།
དཔེར་ན་ཐག་རིང་ཞིག་གི་བུ་ལོན་དེ་བཅལ་དགོས་ན། སྲང་ལ་མ་གཞོལ་ན་ཡེ་འཛོལ་ནས་འཇལ་མི་དགོས་པ་སྲིད་པ་ལྟ་བུ་དང༌། རྣམ་སྨིན་ངེས་ལ་གནས་སྐབས་མ་ངེས་པའི་ལས་ཀྱང་ཡོད་དེ། རྣམ་པར་སྨིན་པ་ནི་ངེས་ལ། གནས་གང་དུ་མྱོང་འགྱུར་མ་ངེས་པའི་ལས་དེ་དེར་འདོད་པའི་ཕྱིར། དཔེར་ན་གཞན་གྱི་བུ་ལོན་དེ་ཅིས་ཀྱང་བཅལ་དགོས་པ་ལ། དུས་ནམ་བཅལ་ཀྱང་འགལ་བ་མེད་པ་ལྟ་བུའོ། ། ཁ་ཅིག་ན་རེ། རྣམ་སྨིན་ངེས་ལ་གནས་སྐབས་མ་ངེས་པ་ནི་ལྷའི་ལུས་ཁོ་ན་ལ་སྨིན་དགོས་བྱ་བའམ་མིའི་ལུས་ཁོ་ན་ལ་སྨིན་དགོས་བྱ་བ་དེ་རྣམ་སྨིན་ངེས་པ་ཡིན་ལ། གནས་སྐབས་མ་ངེས་སྟེ།
མཐོང་ཆོས་དང༌། སྐྱེ་གནས་དང༌། ལན་གྲངས་གཞན་ལ་མྱོང་ངེས་པ་མེད་པ་སྟེ། དཔེར་ན། བུ་ལོན་དེ་གསེར་ཁོ་ན་འཇལ་དགོས་པ་ལ། དུས་ནམ་འཇལ་ཀྱང་གལ་མེད་པ་ལྟ་བུའོ། ། ཁ་ཅིག་ན་རེ། རྣམ་སྨིན་དེ་མྱོང་བར་ངེས་པ་ལ། གནས་སྐབས་མིའམ་དུད་འགྲོའི་ལུས་གང་ལ་སྨིན་མ་ངེས་པ་ལྟ་བུའང་ཡིན་ཟེར་རོ། ། གཉིས་ཀ་ངེས་པའི་ལས་ཀྱང་ཡོད་དེ།
མཐོང་ཆོས་ལ་སོགས་མྱོང་འགྱུར་གྱི་གནས་སྐབས་ངེས་པ་དང༌། རྣམ་པར་སྨིན་པ་ཡང་ངེས་པའི་ལས་དེ་དེ་ཡིན་པའི་ཕྱིར། དཔེར་ན་ཁ་དྲག་པོ་ཞིག་གི་བུ་ལོན་དེ་གནངས་ཁོ་ན་ལ་འཇལ་དགོས་པ་ལྟ་བུའོ། ། གཉིས་ཀ་མ་ངེས་པའི་ལས་ཀྱང་ཡོད་དེ། མྱོང་བར་འགྱུར་བ་ཡང་མ་ངེས་ལ། རྣམ་པར་སྨིན་པར་ཡང་མ་ངེས་པའི་ལས་དེ་དེར་འདོད་པའི་ཕྱིར། དཔེར་ན་ཁ་ཞན་པོ་ཞིག་གི་བུ་ལོན་དེ་དུས་དང་འཇལ་དགོས་པ་གཉིས་ཀ་མ་ངེས་ལྟ་བུའོ། ། ཞེས་མཐོང་ཆོས་ཀྱི་གནས་སྐབས་ལ་རྣམ་སྨིན་གྱི་འབྲས་བུ་མྱོང་རྣམ་བཞག་ཇི་སྙེད་གསུངས་པ་དེ་ཐམས་ཅད་ཆེན་པོ་ཁྱེད་ཀྱིས་ཅུང་ཟད་ཀྱང་མ་གཟིགས་པར་སྣང་ངོ་སྙམ་དུ་རྟོག་པའང་སྐྱེས་ལ། དེར་མ་ཟད་གསུང་རབ་རྒྱ་མཚོ་ལས་མཐོང་ཆོས་ལ་རྣམ་སྨིན་གྱི་འབྲས་བུ་འབྱུང་བར་གསུངས་པ་རྒྱ་ཆེར་གཟིགས་མ་ལྕོགས་ནའང༌། ཉིད་དེང་སང་དབུས་གཙང་ན་གྲགས་པའི་རབ་འབྱམས་ཐམས་ཅད་ཀྱི་ཕྱི་མོ་ལགས་པས་མཛོད་ཀྱི་གྲ་སྐོར་སྦྲེལ་བའི་དུས་སུ།
མཐོང་ཆོས་ལ་རྣམ་སྨིན་མྱོང་འགྱུར་འཆད་པ་ན། མྱོང་ངེས་ཀྱི་ལས་བསྟན་པ་ལ་སྤྱིར་བཏང༌། མཐོང་ཆེན་བྱེ་བྲག་ཏུ་བཤད་པ་གཉིས་ལས། དང་པོ་ལ། ཉོན་མོངས་རབ་དང་དྲག་པོ་དང༌། ། ཡོན་ཏན་ཞིང་དང་རྒྱུན་ཆགས་སུ། ། བྱས་པ་གང་ཞིག་ཡིན་པ་དང༌། ། ཕ་མ་གསོད་གང་དེ་ངེས་སོ། ། ཞེས་དང༌། གཉིས་པ་ལ།
ལས་ཀྱི་ནུས་པ་དང༌། གཉེན་པོའི་ནུས་པས་མཐོང་ཆོས་སུ་ངེས་པ་དང༌། ཞིང་གི་ཁྱད་པར་རོ། ། དང་པོ་ནི། མཐོང་ཆོས་འབྲས་བུ་ཅན་གྱི་ལས། ། ཞིང་དང་བསམ་པའི་ཁྱད་པར་ལས། ། ཞེས་སོ། ། གཉིས་པ་ནི། ས་དེའི་འདོད་ཆགས་གཏན་བྲལ་ཕྱིར། ། རྣམ་སྨིན་ངེས་པ་གང་ཡིན་ལའོ། །
ཞེས་སོ། ། གསུམ་པ་ནི། གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་ལངས་པ། ། དེ་ལ་ཕན་གནོད་བྱས་པ་ཡི། ། འབྲས་བུ་འཕྲལ་དུ་མྱོང་བར་འགྱུར། ། ཞེས་སྦྲེལ་གིན་སྣང་བས་དེའི་དུས་ཀྱང་ཐུགས་རྩེ་གཅིག་ཏུ་གཏད་པའི་བརྡ་དོན་ཞིག་མ་འཕྲོད་པ་ལགས་སམ། ཁྱད་པར་ཐེག་པ་ཆེན་པོ་དག ། ངེས་པར་མྱོང་འགྱུར་གྱི་ལས་གསུམ་པ་དེའང་སོ་སྐྱེས་བཤགས་པ་ན་ཆེས་འདག་པས་མྱོང་བར་ངེས་ཚོད་ཀྱི་བཤད་པ་དེ་ཙམ་མྱོང་བར་མ་ངེས་ཏེ། བཤགས་པའི་དགེ་བའི་ལས་འབྲས་མྱོང་བར་ངེས་ཚོད་ཀྱི་བཤགས་པ་དེ་ཙམ་མྱོང་བའི་ལས་སྒྲིབ་སྦྱོང་བར་བྱེད་ནུས་པའི་ཕྱིར།
དེ་ལྟ་ནའང་སོ་སྐྱེ་འཆིང་བ་ཀུན་ལྡན་གྱིས་ཐོག་མེད་ནས་སྤྱད་པའི་ལས་མི་དགེ་བ་དང་དེའི་འབྲས་བུ་འབྱུང་རུང་གི་ཆ་མཐའ་དག་བཤགས་པས་གཏན་སྦྱོང་ནུས་པ་མ་ཡིན་ཏེ། འཁོར་བ་ཐོག་མེད་ཀྱི་ལས་སྒྲིབ་ཀྱི་ཚད་བཟུང་དུ་མེད་པའི་ཕྱིར་དང༌། ལས་རང་བཞིན་མེད་པར་རྟོགས་ཤིང་དེ་བསགས་པ་པོའི་གང་ཟག་གམ་བདག་རང་བཞིན་ནི་མེད་པར་མ་རྟོགས་པའི་ཕྱིར། དེས་ན་མི་དགེ་བ་བསགས་པའི་ལས་ཅན་དེ་དག་གིས་ལས་ལེགས་པར་མཐོལ་ཞིང་བཤགས་པ་ན། ཚེ་དེ་ལ་མཐོང་ཆོས་སུ་རྣམ་པར་སྨིན་པ་རྨི་ལམ་གྱི་ཚོད་ཙམ་དུ་མྱོང་ནས། ཚེ་རབས་འདི་དང་གཞན་དུ་སྡུག་བསྔལ་དར་དྲག་ཡུན་རིང་མྱོང་མི་དགོས་པར་བཤད་སྣང་བ་དེ་དག་ཀྱང་ཐུགས་ཀྱི་དྲན་ལམ་ནས་སྟོར་བར་འགྱུར་ལགས་སམ། ཙོང་ག་པ་ཆེན་པོའི་བཞེད་པ་དེ་ལྟ་ན། བསྐྱེད་རིམ་སྒོམ་པ་ལས་གཙོ་ཆེར་སྔགས་ཀྱི་གཟུགས་ཀྱི་སྐུ་འགྲུབ་པར་མི་འགྱུར་བར་ཐལ། བསྐྱེད་རིམ་ཅི་ཙམ་དུ་བསྒོམས་ཀྱང་ཡིད་ངོའི་གསལ་སྣང་ཙམ་ལས་དེའི་བྱེད་པས་བདག་ཉིད་ཀྱི་ལུས་ངག་ཡིད་གསུམ་མངོན་དུ་ལྷར་འཆར་ཞིང་སྣང་མི་སྲིད་པའི་ཕྱིར། འདོད་ན།
བསྐྱེད་རིམ་ལ་བརྟེན་ནས་གཟུགས་སྐུ་སྒྲུབ་པར་མ་བྱས་ན། རྟེན་མེད་པས་རྫོགས་རིམ་ལ་བརྟེན་ནས་བརྟེན་པ་ཆོས་སྐུ་བསྒྲུབས་ཀྱང་མི་འགྲུབ་པར་བསྟན་པ་དང་ཆེས་འགལ་ཏེ། ཇི་སྐད་དུ། ཨེ་མ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉོན། ། ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ། བདེ་བས་འགྲོ་བ་ཁྱབ་པ་ཉིད། ། ཇི་ལྟར་མེ་ཏོག་ལ་གནས་དྲི། །
མེ་ཏོག་དངོས་མེད་ཤེས་མི་ནུས། ། དེ་བཞིན་གཟུགས་སོགས་དངོས་མེད་ན། ། བདེ་བ་ཉིད་ཀྱང་དམིགས་མི་འགྱུར། ། ཞེས་འབྱུང་བ་དང༌། གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྲུབ། ། སྟོན་པ་སུམ་ཅུ་རྩ་གཉིས་མཚན། །
གཙོ་བོ་དཔེ་བྱད་བརྒྱད་ཅུར་ལྡན། ། དེ་ནི་ཐབས་ཀྱི་གཟུགས་ཅན་ནོ། ། ཞེས་འབྱུང་བའི་ཕྱིར་དང༌། བསྐྱེད་རིམ་ནི་སྔགས་ཀྱི་གཟུགས་སྐུའི་ཉེར་རྒྱུར་ཁྱེད་རང་ཡང་འདོད་པ་ཉིད་ཀྱིས་ཁས་ལེན་ན་འགལ་བ་ཉིད་ཀྱི་ཕྱིར་རོ། ། གཞན་ཡང་བསྐྱེད་རིམ་གྱི་སྒོ་ནས་སྔགས་ཀྱི་སྐུ་དང་རྫོགས་རིམ་གྱི་སྒོ་ནས་ཡེ་ཤེས་ཀྱི་སྐུ་སྒྲུབ་ཀྱང་སྒྲུབ་བྱེད་ཡང་དག་མ་ཡིན་པར་ཐལ། བསྐྱེད་རིམ་གྱི་སྒོ་ནས་སྔགས་ཀྱི་སྐུ་སྒྲུབ་ཀྱང་མི་འགྲུབ་པའི་ཕྱིར། མ་གྲུབ་བོ་ཞེ་ན་གྲུབ་པར་ཐལ། དེས་དེ་ཙམ་དུ་སྒྲུབ་ཀྱང་ཡིད་ངོའི་གསལ་སྣང་ཙམ་ལས་དེར་མངོན་དུ་འགྱུར་བ་མེད་པའི་ཕྱིར། འདོད་ན། འཕགས་པ་ཟླ་བས།
གསང་སྔགས་སྐུ་ནི་རབ་སྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། ཞེས་འབྱུང་བའི་ཕྱིར། གཞན་ཡང་རྒྱུའི་དུས་སུ་ལྷའི་རྣལ་འབྱོར་བསྐྱེད་པའི་རིམ་པ་བསྒོམས་པ་ལས་འབྲས་བུ་མངོན་སུམ་དུ་ལྷའི་སྣང་བ་མི་འཆར་བ་ཉིད་ཀྱི་ཕྱིར། རྒྱུའི་ཐེག་པར་སྟོང་ཉིད་ལམ་བྱེད་པ་ལས་སངས་རྒྱས་སྒྲུབ་པར་བྱེད་པ་འབྲས་བུའི་ཐེག་པའི་བདེ་བ་ལམ་བྱེད་མཆོག་ཏུ་བསྔགས་པའང་དོན་མེད་པར་འགྱུར་ལ། དེའང་འདོད་ན་སློབ་དཔོན་བྱང་བཟང་གི་ཏིང་ངེ་འཛིན་གྱི་ཚོགས་ཀྱི་ལེའུ་ལས། ཅིའི་ཕྱིར་སྟོང་པ་ཉིད་ཁོ་ནས་དེ་དག་མི་འགྲུབ་ཅེ་ན། མ་ཡིན་ཏེ། འབྲས་བུ་ནི་རྒྱུའི་རྗེས་སུ་འབྲང་བའི་ཕྱིར། དེ་བས་ན་འཕགས་པ་སྡོང་པོ་བཀོད་པ་ལས་གསུངས་པ།
སྨྲ་བའི་མཆོག་ནི་གང་ཡང་རུང༌། ། ཆོས་གཅིག་གི་ནི་བྱུང་བ་མེད། ། གང་ཡང་རུང་བ་ཡོད་མ་ཡིན། ། འབྱུང་འགྱུར་དེ་བཞིན་མེད་ཅེའོ། ། དེ་བཞིན་དུ་འཕགས་པ་རྡོ་རྗེ་དྲ་བ་ལས་ཀྱང༌། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། རྒྱུ་ལས་འབྲས་བུ་གཞན་མེད་ཕྱིར། ། ཐབས་ནི་སྟོང་ཉིད་མ་ཡིན་ནོ། ། ཞེས་གསུངས་སོ། །
འོ་ན་ཅིའི་ཕྱིར་ལུང་ལས་སྟོང་པ་ཉིད་འབའ་ཞིག་སྒོམ་པས་ཆོག་པར་གསུངས་ཞེ་ན། འདི་ནི་བདག་ཏུ་ལྟ་བ་ལ་སོགས་པ་ཉིད་དང་འགལ་བར་འཇུག་པ་དེ་དག་གི་ཕྱིར་སྟོང་པ་ཉིད་ཀྱི་ཆེ་བ་བསྟན་པ་སྟེ། དེ་ལྟར་འཕགས་པ་རྡོ་རྗེ་དྲ་བ་དེ་ཉིད་ལས། ལྟ་བ་རྣམས་ལས་ལོག་རྣམས་དང༌། ། བདག་ཏུ་ལྟ་བ་འཚོལ་རྣམས་ཀྱི། ། བདག་ཏུ་འཛིན་པ་བཟློག་པའི་ཕྱིར། ། རྒྱལ་བ་རྣམས་ཀྱིས་སྟོང་པ་བསྟན། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། །
སངས་རྒྱས་ཉིད་ཡུན་མི་རིང་འགྱུར། ། ཞེས་སྟོང་པ་ཉིད་འབའ་ཞིག་མི་བསྟན་གྱི། ལྷའི་སྐུ་བསྒོམ་པར་བྱའོ་ཞེས་གསུངས་སོ། ། ཞེས་འབྱུང་བ་དེ་ལྟར་གསུང་རབ་དགོངས་འགྲེལ་མཐའ་ཡས་པ་ནས་གསུངས་པ་ཐམས་ཅད་དོན་གྱི་སྟོང་པ་ཉིད་དུ་འགྱུར་རོ། ། གཞན་ཡང་བསྐྱེད་པའི་རིམ་པ་དང་རྫོགས་པའི་རིམ་པ་ལ་བརྟེན་ནས་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་སྤྱོད་པ་གསུམ་སྤྱད་པས་དབང་ཕྱུག་གི་ཡོན་ཏན་བརྒྱད་མངོན་དུ་འགྱུར་མི་སྲིད་པ་ཐལ། བསྐྱེད་རིམ་བསྒོམས་པས་དངོས་སུ་དབང་ཕྱུག་གི་གཟུགས་ཕྲ་བ་སོགས་མངོན་དུ་མི་འགྱུར་བ་གང་ཞིག ། དེ་མི་འགྱུར་ན་བསྐྱེད་རིམ་ལ་བརྟེན་པའི་སྤྲོས་བཅས་ཀྱི་སྤྱོད་པ་སོགས་སྤྱད་ཀྱང་དབང་ཕྱུག་གི་གཟུགས་ཕྲ་བའི་ཡོན་ཏན་སོགས་བརྒྱད་མངོན་དུ་འཆར་མི་རུང་བའི་ཕྱིར། འདོད་ན། སྤྱོད་བསྡུས་ལས། དེ་ལྟར་ཆུང་ངུ་དང་འབྲིང་དང་ཆེན་པོའི་དབྱེ་བ་དང༌།
ན་ཚོད་དང་རྗེས་སུ་མཐུན་པའི་སྤྱོད་པ་རྣམ་པ་གསུམ་ལ་ཟླ་བ་ཕྱེད་དང་གཅིག་གམ་ཟླ་བ་དྲུག་བསླབ་པར་གྱུར་པས་ཕྱག་རྒྱ་ཆེན་པོའི་དངོས་གྲུབ་ཐོབ་པའི་མཚན་མ་ཉེ་བར་འབྱུང་བར་འགྱུར་ཏེ། དེ་ལ་མཚན་མ་ནི་འདི་དག་ཡིན་ནོ། ། གཟུགས་ཕྲ་བ་དང༌། རིག་པ་ཡང་བ་དང༌། ཁྱབ་པ་དང༌། ཡང་དག་པར་ཐོབ་པ་ཉིད་དང༌། རབ་ཏུ་སྣང་བ་ཉིད་དང༌། བརྟན་པ་དང༌། དབང་དུ་གྱུར་པ་དང༌། འདོད་དགུར་བསྒྱུར་བ་ཞེས་བྱའོ། །
ཞེས་འབྱུང་བས་ལེགས་པར་བསམ་དགོས་པར་སྣང་ངོ༌། ། ཡང་བསྐྱེད་རིམ་སྒོམ་པའི་མཐུས་མངོན་སུམ་དུ་ལྷའི་སྣང་བ་མི་འཆར་ན། ཕྱེད་བཅས་བཞི་བརྒྱ་པ་ལས་བསྐྱེད་རིམ་སྒོམ་པའི་ལས་དང་པོ་དང༌། ཡེ་ཤེས་ཅུང་ཟད་བབས་པ་དང༌། ཡེ་ཤེས་ལ་ཅུང་ཟད་དབང་ཐོབ་པ་དང༌། ཡེ་ཤེས་ལ་དབང་ཐོབ་པས་སྒོམ་པ་ལ་གནས་པ་དང་བཞི་གསུངས་པས་ཕྱི་མ་དེ། བསྐྱེད་རིམ་གྱི་རྣལ་འབྱོར་གྱི་མཐུས་རྡུལ་དང་མཉམ་པར་ལྷའི་གཟུགས་བརྙན་འགྲོ་འོང་གི་བྱ་བ་མངོན་དུ་སྟོན་ནུས་པར་བཤད་པ་དེ་དོན་ལ་མི་གནས་པར་ཐལ། བསྐྱེད་རིམ་གྱི་རྣལ་འབྱོར་གྱིས་རང་ལུས་ལྷར་མངོན་དུ་མི་འགྱུར་བའི་ཕྱིར། འདོད་ན་དེ་ལྟར་གསུངས་པ་ཡང་མི་རིགས་པར་འགྱུར་ཏེ། འདོད་པ་ཉིད་ཀྱི་ཕྱིར།
འདོད་ན་ཇི་སྐད་དུ། དེར། ཡང་དག་ཡེ་ཤེས་དབང་ཐོབ་སྒོམ། ། ཁམས་ཀྱི་རྡུལ་གང་འཁོར་གསུམ་མཆོག ། གཟུགས་བརྙན་བདག་ཉིད་སྐུ་ཅན་གྱི། ། འགྲོ་བའི་དོན་གྱི་བྱ་བ་བྱེད། ། ཅེས་ལེགས་པར་གསུངས་པ་ཉིད་ཀྱི་ཕྱིར་རོ། ། ཁྱད་པར་དུས་ཀྱི་འཁོར་ལོ་བསྐྱེད་རིམ་གྲུབ་པའི་རྣལ་འབྱོར་པས་སའི་ཟད་པར་མངོན་དུ་སྤྲོ་བ་དང༌། འདུས་པའི་དཀྱིལ་འཁོར་མངོན་དུ་སྤྲོ་ནུས་པས་སྡོམ་པའི་དཀྱིལ་འཁོར་སྤྲོ་མི་ནུས་པར་གསུང་མི་རིགས་པར་འགྱུར་ཏེ། དོན་ལ་བསྐྱེད་རིམ་སྒོམ་པའི་རྣལ་འབྱོར་གྱིས་མངོན་དུ་དེ་ལྟར་སྣང་ཞིང་སྟོན་མི་ནུས་པའི་ཕྱིར།
འདོད་ན་དྲི་མེད་འོད་ལས། འདིར་འདོད་ཆགས་དང་བྲལ་བ་གང་ཞིག་སའི་ཟད་པར་མངོན་སུམ་དུ་བྱེད་པ་འདི་ནི་སའི་ཟད་པར་སྤྲོ་བར་བྱེད་ཀྱི་ཆུ་ལ་སོགས་པའི་ཟད་པར་སྤྲོ་བར་མི་ནུས་སོ། ། དེ་བཞིན་དུ་སྟོང་པའི་ཟད་པར་ཇི་སྲིད་པར་སོ་སོ་ལ་ཡང་རིག་པར་བྱའོ། ། འདིར་དཀྱིལ་འཁོར་གྱི་འཁོར་ལོ་ཅན་གང་ཞིག་འདུས་པའི་དཀྱིལ་འཁོར་སྤྲོ་བར་བྱེད་པ་དེས་ནི་འཁོར་ལོ་སྡོམ་པའི་དཀྱིལ་འཁོར་ལ་སོགས་པ་སྤྲོ་བར་མི་ནུས་སོ། ། གང་ཞིག་འཁོར་ལོ་སྡོམ་པ་སྤྲོ་བར་བྱེད་པ་དེས་ནི་འདུས་པ་ལ་སོགས་པ་སྤྲོ་བར་མི་ནུས་ཏེ། ཉི་ཚེ་བ་ཉིད་ཀྱི་ཕྱིར། ཞེས་རྒྱ་ཆེར་གསུངས་པ་ལ་མི་རིགས་པའི་ཚད་མའི་གནོད་པ་ཡང་ཁྱེད་ཅག་གིས་སྟོན་དགོས་སོ། ། འདིར་འདི་ཤེས་པར་བྱ་དགོས་ཏེ། དུས་འཁོར་འགྲེལ་ཆེན་དུ། འདིར་སྐད་ཅིག་གང་ལ་རྣལ་འབྱོར་པས་གཙོ་བོ་སྒོམ་པར་བྱེད་པའི་སྐད་ཅིག་ལ་ཤར་ལ་སོགས་པའི་ལྷ་རྣམས་མེད་ཅིང་ཞེས་པ་ནས།
དེའི་ཕྱིར་རྣལ་འབྱོར་པས་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་རྣམ་པར་རྟོག་པའི་སྒོམ་པ་མི་བྱའོ་ཞེས་སོགས་མཚན་བརྗོད་ཀྱི་ལུང་དང་བཅས་རྒྱ་ཆེར་གསུངས་པ་དེ་ཐམས་ཅད། རྟོག་པར་གྱུར་པའི་བསྐྱེད་རིམ་གྱི་མཐུས་བསྐྱེད་རིམ་གྱི་ལྷ་མངོན་དུ་མ་བྱེད་པར་སྟོན་པ་མིན་གྱི། ལས་དང་པོ་པའི་བསྐྱེད་རིམ་རྟོག་སྒོམ་ཆེས་མི་གསལ་བར་དངོས་སུ་བསྟན་ནས་ཤུགས་ལ་བརྟན་པ་ཆེར་ཐོབ་པའི་བསྐྱེད་རིམ་རྟོག་སྒོམ་ཆེས་གསལ་སྣང་མཆེད་པར་འགྱུར་བ་ཡང་བསྟན་ལ། བརྟན་པ་ཐོབ་པའི་བསྐྱེད་རིམ་རྟོགས་པ་དང་བཅས་པའི་བསམ་གཏན་ཆེས་གསལ་སྣང་མཆེད་པ་ལྷ་སྣང་མངོན་དུ་འཆར་ནས་ཐུན་མོང་གི་དངོས་གྲུབ་ཀྱི་བྱ་བ་ཉི་ཚེ་འགྲུབ་པར་གསུངས་པ་ནི། ཇི་སྐད་དུ། འདིར་འདི་ནི་བདེན་ཏེ། བཅོམ་ལྡན་འདས་དེ་ཁོ་ན་ཉིད་རིགས་པས་འཇིག་རྟེན་ཀུན་རྫོབ་ཀྱི་བདེན་པ་ལ་བརྟེན་ནས། སེམས་ཅན་བསམ་པའི་དབང་གིས་ཞེས་པ་ནས་འོན་ཀྱང་ཉི་ཚེ་བའི་དོན་བྱེད་ནུས་པ་རྣམ་པར་རྟོག་པའི་བསམ་གཏན་དང་སྔགས་དང་ནོར་བུ་དང་རྡོ་བ་དང་རལ་གྲི་དང་བཅུད་དང་བཅུད་ལེན་ལ་སོགས་པ་རྫས་ཉི་ཚེ་བ་རྣམས་ཀྱི་མཐུ་ཡང་བརྟགས་པར་བྱ་བ་མིན་པར་དེ་བཞིན་གཤེགས་པའི་གསུང་ཇི་ལྟ་བ་བཞིན་དུ་དེ་ཡང་བལྟ་བར་བྱའོ། ། ཞེས་སོགས་ཉི་ཚེ་བའི་བྱ་བས་སེམས་ཅན་གྱི་དོན་རྒྱ་ཆེན་པོ་མི་འགྲུབ་བོ་ཞེས་མཚན་བརྗོད་ཀྱི། ཡང་དག་བདག་མེད་དེ་བཞིན་ཉིད། །
ཅེས་སོགས་ཚིགས་བཅད་གསུམ་དང་བཅས་ཏེ་རྒྱ་ཆེར་གསུངས་སོ། ། གཞན་ཡང་ཟད་པར་གྱི་ཁམས་སམ་དཀྱིལ་འཁོར་པ་གཅིག་མངོན་དུ་བྱས་པར་གྱུར་ན་ཁམས་གསུམ་པོ་མངོན་དུ་བྱས་ཤིང་ཐམས་ཅད་མཁྱེན་པ་སོགས་ཐོབ་པར་མི་འགྱུར་ཏེ། ཤེས་བྱ་ཕྱོགས་གཅིག་དང་ཉི་ཚེ་བ་མངོན་དུ་བྱས་པས་ཐམས་ཅད་མཁྱེན་པ་མཆོག་ཏུ་མི་འགྱུར་ཞེས་པ་ནི་འདིར། གལ་ཏེ་ཟད་པར་གྱི་ཁམས་སམ་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་གྱུར་ན་ཞེས་སོགས་ཀྱི་མཚན་བརྗོད་ཀྱི། སྡུག་བསྔལ་གསུམ་གྱི་སྡུག་བསྔལ་ཞི། ། ཞེས་སོགས་ཀྱི་བར་རྒྱ་ཆེར་གསུངས་སོ། ། ཡང་སེམས་ཅན་གྱི་སྡུག་བསྔལ་བདེན་པ་སྤང་བྱ་སྒྲིབ་པའི་ཆ་ཉིད་ནི། གློ་བུར་གྱི་དྲི་མ་ལས་གཉུག་མ་སྐུ་གསུམ་གྱི་ལྷ་མ་ཡིན་པས། བསྐྱེད་རྫོགས་ཀྱི་རྣལ་འབྱོར་གྱི་འབྲས་བུ་རྣམ་པར་དག་པའི་སྐུ་གསུམ་གྱི་ལྷར་བསྒྲུབས་ཀྱང་དེར་མི་འགྱུར་རོ་ཞེས་སྟོན་པ་ནི། དེའི་ཕྱིར་བརྗོད་པར་བྱའོ། །
འདིར་རྨོངས་པ་རྣམས་ཀྱིས་སེམས་ཅན་རྣམས་ཀྱི་ལུས་ནི་སངས་རྒྱས་ཀྱི་སྤྲུལ་པའི་སྐུའོ་ཞེས་བརྗོད་པར་བྱ་བ་གང་ཡིན་པ་གང་ཞིག་ཡོངས་སུ་བརྟགས་ན་མི་འགྲིག་པ་འདི་ནི་དེ་བཞིན་གཤེགས་པའི་གསུང་མ་ཡིན་ནོ། ། ཞེས་པ་ནས། མཚན་བརྗོད་ཀྱི། འཁོར་བའི་ཕ་རོལ་མཐར་སོན་པ། ། ཞེས་སོགས་ཀྱི་བར་རྒྱ་ཆེར་འབྱུང་ངོ༌། ། གཞན་ཡང་ཁ་ཅིག་མ་དག་པ་གློ་བུར་དྲི་མ་སྡུག་བདེན་གྱི་ཕུང་ཁམས་ཀྱི་ཆ་ལྷར་སྒོམ་པ་གོམས་པའི་དབང་ལས་ལྷར་འགྱུར་རོ་སྙམ་པ་དེ་ལྟ་ནི་མ་ཡིན་ལ། འོ་ན་རྒྱུ་བསྐྱེད་རྫོགས་གཉིས་ཀྱི་རྣལ་འབྱོར་སྒོམ་པའི་རྟེན་འབྲེལ་ལས། འབྲས་བུ་སྔགས་དང་ཡེ་ཤེས་ཀྱི་སྐུ་ཇི་ལྟར་ཐོབ་པའི་གནད་ནི། གཞན་ འདིར་བསྐྱེད་རྫོགས་སྒོམ་པའི་དགོས་པ་བསྐྱེད་རིམ་གྱིས་ཐ་མལ་གྱི་སྣང་བ་ཟིལ་གྱི་གནོན་པ་དང་རྫོགས་རིམ་གྱིས་གྱ་ནོམ་ལྷར་འཛིན་གྱི་མཚན་མ་འགོག་པའོ། ། ཞེས་ཟེར་བ་རླུང་ལྟར་གྲགས་ཀྱང་ཐ་མལ་གྱི་སྣང་བ་ཟིལ་གྱིས་གནོན་པ་དང་གྱ་ནོམ་ལྷར་ཞེན་གྱི་མཚན་མ་འགོག་ཚུལ་ལ་དངོས་པོ་གང་ལ་མ་དག་པའི་ཆ་དག་པའི་ལྷར་སྒོམ་པ་དང༌།
དེ་ལྟར་བསྒོམ་པའི་ལྷ་རང་བདེན་པར་མི་ལྟ་བ་ཙམ་ལ་འཆད་པར་སྣང་ལ། དེ་ཙམ་ལ་འཆད་ན་མདོའི་ཉམས་ལེན་ལས་སྔགས་ཀྱི་བསྐྱེད་རྫོགས་ཀྱི་ཉམས་ལེན་ཟབ་པར་འཇོག་རྒྱུ་མ་བྱུང་སྟེ། དེར་དངོས་པོ་གང་ལ་མ་དག་པའི་ཆ་རང་བཞིན་རྣམ་དག་ཏུ་བལྟས་ནས་ཐ་མལ་གྱི་མཚན་འཛིན་འགོག་པ་དང༌། དེ་ལྟར་བཀག་པའི་གྱ་ནོམ་རང་བཞིན་རྣམ་དག་གི་མཚན་མ་དེའང་མཐའ་བརྒྱད་དང་བྲལ་བར་ཉམས་སུ་ལེན་པར་བྱེད་པ་ཉིད་ཀྱི་ཕྱིར་རོ། ། འོ་ན་བསྐྱེད་རྫོགས་ཀྱིས་ཐ་མལ་གྱི་མཚན་འཛིན་སེལ་ཚུལ་དང་གྱ་ནོམ་ལྷར་ཞེན་གྱི་མཚན་འཛིན་འགོག་ཚུལ་ཇི་ལྟར་ཞེ་ན། སྤྱིར་སྐལ་ལྡན་གྱི་སློབ་མ་དེ་དཀྱིལ་འཁོར་ཆེན་པོར་ཞུགས་ནས་དཀྱིལ་འཁོར་ཆེན་པོ་དེའི་འཁོར་ལོ་བསྒྱུར་རྒྱལ་གྱི་གོ་འཕངས་ལ་དབང་བའི་དབང་ལེན་པ་ན་དེའི་རྒྱུད་ལ་ཤེས་བྱ་མཚན་ཉིད་གསུམ་ལས་ཡོངས་གྲུབ་སྤྲོས་བྲལ་གྱི་ཆ་དེ་ལ་ནི་དབང་ཐོབ་མ་ཐོབ་ལམ་གྱི་བྱ་བ་བྱས་མ་བྱས་སོགས་གང་དུའང་བརྗོད་དུ་མེད་ལ། དེ་ལྟ་ན་དེ་རྒྱུད་ཀྱི་གཞན་དབང་ལ་དག་པ་གཞན་དབང་དང་མ་དག་གཞན་དབང་དེ་གཉིས་ལས་གཞན་དབང་དེ་གཉིས་ཀྱིས་ཀུན་ཏུ་བཏགས་པའི་ཀུན་བཏགས་ཀྱི་ཆའང་གཉིས་ཡོད་པ་ལས། དག་པ་གཞན་དབང་དེའི་བཏགས་ཆ་དང་བཅས་པས་ནི་ཀུན་ནས་རྣམ་བྱང་སྟེ་མྱང་འདས་ཀྱི་རྒྱུ་བྱེད་ལ། མ་དག་གཞན་དབང་བཏགས་ཆ་དང་བཅས་པས་ནི་ཀུན་ནས་ཉོན་མོངས་ཏེ་འཁོར་བའི་རྒྱུ་བྱེད་ལ། དེའི་ཚེ་མ་དག་གཞན་དབང་བཏགས་ཆ་དང་བཅས་པའི་ཐ་མལ་གྱི་མཚན་མ་དེ་ཟིལ་གྱིས་མ་གནོན་པར་དག་པ་གཞན་དབང་རྒྱུ་དུས་ཀྱི་ལྷ་སྔགས་དཀྱིལ་འཁོར་པ་ལམ་དུས་ཀྱི་ལྷ་སྔགས་དཀྱིལ་འཁོར་བཞེངས་པ་ལ་གེགས་བྱེད་པས་གེགས་དེ་སེལ་བྱེད་དུ་དག་པ་གཞན་དབང་གིས་ཀུན་ནས་བླངས་པས་ཀུན་ནས་བཏགས་ཆས་ཁ་ཕྱིར་བལྟས་ཏེ་མ་དག་གཞན་དབང་བཏགས་ཆ་དང་བཅས་པ་ཐམས་ཅད་ཀྱི་རང་བཞིན་སྟོང་པ་ཉིད་དུ་སེམས་ནས་དེ་ལྟར་སྟོང་པའི་དབང་ལས་དེའི་གོ་སར་རྟེན་འབྱུང་ལྷ་སྔགས་ཀྱི་དཀྱིལ་འཁོར་པ་བཏགས་ཏེ།
སྒོམ་པ་ནི་བསྐྱེད་པའི་རིམ་པ་ཡིན་ལ། དེའི་ཚེའང་རློམ་ཚོད་དག་པ་གཞན་དབང་གི་ལྷ་ལ་དམིགས་ཀྱང་སོང་ཚོད་དག་པ་གཞན་དབང་གིས་ཀུན་བཏགས་ཀྱི་རྟོགས་ཡུལ་གྱི་སྣང་ཆ་ཙམ་ཞིག་ལ་ལྷར་ཞེན་པར་སོང་བ་ཡིན་ནོ། ། དེ་ལྟར་ཞེན་པར་སོང་ཡང་མཐར་ཐུག་འཇུག་ཡུལ་ལ་མི་བསླུ་བས་ཞེན་པས་ཞུགས་ཀྱང་འབྲེལ་པས་མི་སླུའོ། ། དེ་ལྟ་ནའང་དག་པ་གཞན་དབང་གི་རྟོགས་པས་ཁ་ཕྱིར་ཕྱོགས་ཏེ། མ་དག་གཞན་དབང་སྟོང་པར་སྦྱངས་པའི་གོར་དཀྱིལ་འཁོར་པར་གཟུང་བ་དེ་དག་པ་གཞན་དབང་ལས་རྒྱང་ཆད་ཕྱི་རོལ་པར་གཟུང་བའི་ཆ་ནས་གྱ་ནོམ་ལྷར་ཞེན་གྱི་ཞེན་ཡུལ་དེ་དངོས་སུ་ལམ་འབྲས་ཀྱི་དཀྱིལ་འཁོར་པར་བཞེངས་མི་ཐུབ་པས་དག་པ་གཞན་དབང་གི་བརྟགས་ཆས་རྒྱང་ཆད་དུ་གྱ་ནོམ་ལྷར་ཞེན་གྱི་ཆ་དེ་སླར་རྫོགས་རིམ་གྱིས་སྦྱང་ནས། དག་པ་གཞན་དབང་གིས་ཀུན་ཏུ་མ་བཏགས་པར་དག་པ་གཞན་དབང་ཉིད་ཀྱི་མི་རྟོག་ཡེ་ཤེས་ཀྱི་འཇུག་པ་དག་པས་དག་པ་གཞན་དབང་ཉིད་ལ་ཁ་ནང་དུ་ཕྱོགས་ནས་དག་པ་གཞན་དབང་རྒྱུ་དུས་ཀྱི་དཀྱིལ་འཁོར་པ་ཉིད་ལམ་དུས་ཀྱི་དཀྱིལ་འཁོར་བར་གསལ་བཏབ་ཅིང་ཐེབས་པའི་རྒྱུ་རྐྱེན་ལས་རྒྱུ་དུས་ཀྱི་དཀྱིལ་འཁོར་པ་ལམ་དུས་ཀྱི་དཀྱིལ་འཁོར་པར་བཞེངས་ནས་མཐར་འབྲས་དུས་ཀྱི་དཀྱིལ་འཁོར་པར་འགྱུར་རོ། ། དེས་ན་བསྐྱེད་རྫོགས་ཀྱི་བྱེད་པས་ཐ་མལ་གྱི་མཚན་འཛིན་དང་གྱ་ནོམ་ལྷར་ཞེན་འགོག་ཚུལ་གྱི་གནད་འདི་ལྟར་མ་ཤེས་ན་བསྐྱེད་རྫོགས་ཀྱི་གནད་ཐམས་ཅད་ལོག་པར་བཅོས་པར་སྐྱོན་ཡོད་དོ། ། འོ་ན་ཁྱོད་ཀྱི་དག་པ་གཞན་དབང་དེ་ཡོངས་གྲུབ་དོན་དམ་པའི་བདེན་པ་དང་ངོ་བོ་གཅིག་གམ་ཞེ་ན། སེམས་ཙམ་པ་འདོད་པ་གཅིག་ཏུ་འདོད་པ་དེ་ལྟར་ཁས་མི་ལེན་ཏེ་གཞན་དབང་དེ་ལྟ་བུ་ནི་ཀུན་རྫོབ་པའི་ཆོས་ཏེ། ཡུམ་ལས།
མྱ་ངན་ལས་འདས་པ་ལས་ལྷག་པའི་ཆོས་ཤིག་ཡོད་ཀྱང་སྒྱུ་མ་དང་རྨི་ལམ་ལྟ་བུའོ། ། ཞེས་བཤད་པའི་ཕྱིར་དང༌། ཡོངས་གྲུབ་སྟོང་པ་ཉིད་དོན་དམ་བདེན་པར་མ་ཟད་གཞན་དབང་སོགས་ཀུན་རྫོབ་ཀྱི་ཆོས་ཐམས་ཅད་ཀྱང་ཀུན་རྫོབ་ཏུ་གཅིག་ཐ་དད་སོགས་ཀྱི་མཐའ་བརྒྱད་ཀུན་རྫོབ་རང་དུའང་བྲལ་བར་ཁས་ལེན་པ་ཉིད་ཀྱི་ཕྱིར། འོ་ན་བསྐྱེད་རིམ་དེ་དག་པ་གཞན་དབང་གི་ཀུན་ཏུ་བརྟགས་པའི་ཆ་ལྷར་སྒོམ་པ་ཡིན་ན། དེ་ལས་དང་པོ་པའི་སྐྱེ་མཆེད་དྲུག་གི་སྤྱོད་ཡུལ་གྱིས་ཇི་ལྟར་སྒོམ་དུ་བཏུབ་སྙམ་ན། ལས་དང་པོ་པའི་མ་དག་གཞན་དབང་གི་སྐྱེ་མཆེད་དྲུག་དང་ལྷན་ཅིག་འཇུག་པའི་སྐྱེ་མཆེད་དྲུག་གི་ཁྱད་པར་ཞེས་མདོའི་ཕྱོགས་ནས་ཀྱང་སྦས་དོན་དུ་བཤད་ཅིང་སྔགས་ནས་གསལ་བར་བཤད་པའི་རྒྱུ་ལྷན་ཅིག་སྐྱེས་པའི་དག་པའི་གཞན་དབང་སྐྱེ་མཆེད་དྲུག་གི་ཁྱད་པར་བ་དང་མ་དག་པའི་གཞན་དབང་སྐྱེ་མཆེད་དྲུག་པོ་ལྷན་ཅིག་རང་གི་ངོ་བོ་མ་འདྲེས་པར་ལྷན་ཅིག་གང་ཟག་དེའི་རྒྱུད་ལ་འབྱུང་བས་སྐྱེ་མཆེད་དྲུག་གི་ཁྱད་པར་བ་དེ་ཉིད་ཀྱི་སྒོམ་དུ་བཏུབ་བོ། ། འོ་ན་ད་ལྟར་རང་མྱོང་ལ་སྐྱེ་མཆེད་དྲུག་ཁྱད་ཅན་མིན་པའི་ཁྱད་པར་བ་དེ་རང་ཉམས་ལ་སོ་སོར་མྱོང་བས་མ་གྲུབ་བོ་ཞེ་ན། དེས་རང་མྱོང་ལ་མ་མྱོང་མ་གྲུབ་སྟེ། བསྐྱེད་རིམ་གྱི་རྣལ་འབྱོར་ལ་གཞུག་ནས་དེ་ལྟར་སྒོམ་ཞིང་གསལ་སྣང་ཐེབས་པའི་རྣལ་འབྱོར་པ་ལ་སྐྱེ་མཆེད་དྲུག་ཁྱད་པར་བ་དང༌། ཁྱད་ཅན་མིན་པ་དེའི་ཁྱད་པར་ལེགས་པར་རྣལ་འབྱོར་གྱི་སྟོབས་ཀྱིས་སོ་སོར་ཤེས་མྱོང་དུ་འགྱུར་རོ། །
དེས་ན་བསྐྱེད་རིམ་ཡིན་ན་རྟོག་པ་ཁོ་ན་ལ་གསལ་བས་མ་ཁྱབ་སྟེ། དག་པ་གཞན་དབང་གི་རྟོག་པས་ལྷར་སྒོམ་པ་ལས་གོམས་པ་ན་དག་པ་དང་མ་དག་པ་གཞན་དབང་གི་རྣམ་རིག་རྟོག་མེད་ཀྱི་ཡུལ་དུའང་དག་པ་གཞན་དབང་གིས་བཏགས་པའི་ལྷར་སྣང་སྟེ་འཆར་བའང་སྲིད་པ་ཉིད་ཀྱི་ཕྱིར། དེ་ལ་དག་པ་གཞན་དབང་གིས་བཏགས་སྣང་མ་དག་གཞན་དབང་རྟོག་མེད་ཀྱི་ཡུལ་དུ་མི་འགྱུར་རོ་སྙམ་ན་མ་ཡིན་ཏེ། ཡིད་ཀྱིས་མི་སྡུག་པ་ལ་ལེགས་པར་བཏགས་ནས་སྒོམ་པ་ན་ཡིད་ཀྱི་མི་རྟོག་པའི་གསལ་སྣང་ལའང་ཀེང་རུས་སོགས་སྣང་བ་དང་ཆེར་གོམས་པ་ན་དབང་ཤེས་ཀྱིས་དྲངས་པའི་ཡིད་མངོན་ལ་སོགས་པ་ལའང་དེ་ལྟར་སྣང་དུ་རུང་བ་ལྟ་བུའོ། ། རྫོགས་རིམ་གྱི་ལྷ་སྒོམ་པ་ཡིན་ན་དག་པ་གཞན་དབང་རྟོག་མེད་ཁོ་ནས་འཇུག་པས་ཁྱབ་པའང་མིན་སྟེ། ལས་དང་པོ་པའི་རྫོགས་རིམ་པས་དག་པ་གཞན་དབང་རྟོགས་པས་ཀྱང་དག་པ་གཞན་དབང་ཉིད་ལ་ཁ་ཕྱིར་མི་ཕྱོགས་པར་ནང་དུ་རྟོག་ནས་དག་པ་གཞན་དབང་ཉིད་ལྷ་དང་དཀྱིལ་འཁོར་པར་ང་རྒྱལ་འཇོག་པར་བྱེད་དོ། ། དེ་ལྟར་ང་རྒྱལ་འཇོག་པ་དེ་ཐམས་ཅད་ཀྱང་ཀུན་རྫོབ་པའི་རྟེན་འབྲེལ་སོ་སོའི་མཚན་ཉིད་འཛིན་པའི་ཆོས་ལ་ང་རྒྱལ་འཇོག་པ་ཡིན་གྱི་དེ་ལྟར་མིན་པའི་གང་ཟག་གི་ཆ་ལ་ང་རྒྱལ་འཇོག་པ་མ་ཡིན་ཏེ། ཡིན་ན་གང་ཟག་རང་བདེན་པ་ཐ་སྙད་དུའང་མེད་ན་དེ་ལ་ང་རྒྱལ་འཛིན་ན་བདག་ཏུ་ལྟ་བ་ཉིད་ལ་གསལ་བཏབ་པར་འགྱུར་བས། ཐར་འདོད་དག་ཚུལ་འདི་ནི་དུག་ཆེན་ལྟར་སྤང་བར་བྱའོ། ། མཆན།
དབང་རྒྱུ་ལྷན་སྐྱེས་ཀྱི་རྒྱུ་རྒྱུད་ལྷའི་བདག་ཉིད་ཕུང་ཁམས་རྣམ་དག་གི་ཆ་དང༌། ཀུན་བཏགས་གློ་བུར་གྱི་དྲི་མ་སྦྱང་བྱ་སེམས་ཅན་གྱི་ཆས་བསྡུས་ཀྱི་ཕུང་ཁམས་སྡུག་བདེན་གྱི་ཆ་གཉིས་ལས། ཕྱི་མ་དེ་ལ་དེར་རྟོག་པའི་ཐ་མལ་དུ་བཟུང་ཞིང་འཛིན་པ་དེ་བསྐྱེད་རིམ་གྱི་རྣལ་འབྱོར་གྱིས་ཟིལ་གྱིས་མི་གནོན་པར། སྔ་མའི་ཆ་ལ་རྫོགས་རིམ་གྱིས་ལམ་འབྲས་ཀྱི་ལྷའི་བདག་ཉིད་དུ་གནས་བསྒྱུར་མི་བཏུབ་སྟེ་ཤེས་བྱ་ཀུན་བརྟགས་ཀྱི་དྲི་མ་མ་བསལ་བར། ཤེས་བྱ་གཞན་དབང་ལ་བརྟེན་པའི་སྐྱོན་སྦྱང་བ་དང་ཡོན་ཏན་སྒྲུབ་པར་མི་ནུས་པའི་ཕྱིར། དེའི་དང་པོར་བསྐྱེད་རིམ་ཇི་ལྟར་སྒོམ་པ་ནི། ཀུན་བཏགས་གློ་བུར་གྱི་དྲི་མའི་ཕུང་ཁམས་ད་ལྟ་བ་དང་མ་འོངས་པ་སྦྱོང་བའི་ཚེ། གཙོ་བོར་བྱས་ནས་ཐ་མལ་གྱི་གཟུང་འཛིན་སྟོང་པར་སྦྱངས་ཏེ། རྒྱུ་རྒྱུད་ལྷན་ཅིག་སྐྱེས་པའི་ལྷ་ཉིད་ལ་དམིགས་ནས་རྟོག་ངོར་དེ་ལ་ལྷའི་ང་རྒྱལ་བརྟན་པོར་སྒོམ་པ་ཡིན་ལ། དེ་ཡང་རྒྱུ་རྒྱུད་ལྷན་ཅིག་སྐྱེས་པའི་ལྷ་ཉིད་ལམ་འབྲས་ཀྱི་ལྷའི་ཉེར་ལེན་གྱི་རྒྱུ་དང༌།
དེ་དེར་སྒོམ་པའི་ཚོགས་གཉིས་ཀྱི་དགེ་བ་དེ་ལྷན་ཅིག་བྱེད་རྐྱེན་དུ་བྱས་ནས། ལམ་དང་འབྲས་བུའི་སྐུ་དག་ཐོབ་པར་འགྱུར་བ་ནི་རྟེན་ཅིང་འབྲེལ་འབྱུང་མཆོག་ཏུ་ཟབ་པའོ། ། དེ་ནས་ཕྱིས་རྫོགས་པའི་རིམ་པ་ཇི་ལྟར་སྒོམ་པ་ནི་རྒྱུ་རྒྱུད་ལྷན་ཅིག་སྐྱེས་པའི་ལྷ་ཉིད་ལམ་འབྲས་ཀྱི་ལྷར་བསྐྱེད་པ་གཙོ་བོར་བྱས། ཐ་མལ་ཕུང་སོགས་ཀུན་བརྟགས་ཀྱི་གཟུང་འཛིན་དུ་མ་ཟད་གྱ་ནོམ་ལྷར་ཞེན་གྱི་གཟུང་འཛིན་ཀུན་ཏུ་བཏགས་པའི་རྟོག་པ་སྟོང་པར་སྦྱངས་ནས་རྫོགས་རིམ་ལས་དང་པོ་པས་གཞན་དབང་གི་ལྷ་ལ་རྟོག་པས་མཚམས་ཅུང་ཟད་སྦྱར་ལ། བརྟན་པ་ཐོབ་ནས་རྟོག་པའི་ཁ་བརྒྱུད་མི་དགོས་པར་རྟོག་མེད་ཡེ་ཤེས་ཀྱི་ངོར་རྒྱུ་རྒྱུད་ལྷན་ཅིག་སྐྱེས་པའི་ལྷ་ཉིད་བཏགས་པའི་མཚན་སྤྲོས་སུ་མ་དམིགས་ཀྱང༌། རང་བཞིན་མ་བཅོས་ལྷུན་གྲུབ་ཀྱི་ལྷའི་ང་རྒྱལ་བརྟན་པོར་འཆར་ཞིང་དེར་གསལ་སྣང་རབ་ཀྱི་མཐར་ཕྱིན་པ་མཆེད་ཅིང་དེའི་སྐབས་སུའང་རྒྱུ་རྒྱུད་ལྷན་ཅིག་སྐྱེས་པའི་ལྷ་དེ་ཐོབ་བྱ་དེ་ལྟོས་ཀྱི་ཉེར་ལེན་གྱི་རྒྱུ་དང༌། དེ་དེར་སྒོམས་པས་ལྷན་ཅིག་བྱེད་རྐྱེན་དུ་བྱས་ནས་འབྲས་བུ་ཐོབ་ཚུལ་ནི་བསྐྱེད་རིམ་གྱི་སྐབས་སུ་བཤད་པའི་གནད་དང་འདྲའོ། །
དེས་ན་ཀུན་བཏགས་གློ་བུར་དྲི་མ་སྡུག་བདེན་གྱི་ཆའི་ཕུང་ལྔ་སོགས་ལྷ་མ་ཡིན་ལ་ལྷར་རྟོག་ནི་ལོག་ཤེས་ཀྱི་ལོག་ལྟའི་ཆ་ནས་མི་དགེ་བས་ངན་སོང་གི་རྒྱུར་ཡང་འགྱུར་ལ། དེ་ལྟའི་ལྷ་མ་ཡིན་ལ་ལྷར་འཛིན་དེས་ནི་ཞེན་འཇུག་གི་གཉིས་ཀའི་ཡུལ་ལ་འཁྲུལ་ཤེས་ཀྱི་བློ་དེ་ཚད་མིན་དུ་འགྱུར་ཏེ། མཐར་ཐུག་རུལ་པའི་ལུས་ལ་རྡོ་རྗེའི་སྐུ་འབྱུང་ཐོབ་མི་བཏུབ་པའི་ཕྱིར།
འོན་ཀྱང་རྒྱུ་ལྷན་ཅིག་སྐྱེས་པའི་ལྷ་ལ་བསྐྱེད་རིམ་རྟོག་པ་དང་རྟོག་པ་མེད་པའི་ཤེས་པས་ལམ་འབྲས་ཀྱི་ལྷར་བསྒོམས་པས་རྟོག་པའི་ཞེན་ཡུལ་ལ་འཁྲུལ་ཤེས་ཡིན་ཀྱང༌། འཇུག་ཡུལ་ལ་མ་འཁྲུལ་བས་དེར་སྒོམ་པའི་འབྲེལ་པས་བརྒྱུད་ནས་རྒྱུ་རྒྱུད་ཀྱི་ལྷ་ལམ་འབྲས་ཀྱི་ལྷར་གནས་འགྱུར་ཏེ། འབྲས་བུ་ཐོབ་པ་ཉིད་ཀྱི་ཕྱིར་འཇུག་ཡུལ་ལ་བསླུ་བ་མེད་པ་ཅན་གྱི་ཤེས་པ་མཚན་མ་ཉིད་དུ་འགྱུར་རོ། ། དེར་མ་ཟད་དག་པ་དང་མ་དག་པ་དང༌། སྦྱང་གཞི་སྦྱང་བྱ་སྦྱོང་བྱེད་སྦྱང་འབྲས་ཀྱི་རྣམ་པར་དབྱེ་བ་གང་ཡང་བརྡ་མ་འཕྲོད་པར་ལེགས་པར་མི་ཤེས་པ་དག་ཕུང་ཁམས་སོགས་རགས་པ་ལ་བློས་ལྷའོ་ཞེས་རིལ་པོར་བཟུང་ཡང༌། བསྐྱེད་རྫོགས་ཀྱི་རྣལ་འབྱོར་གང་དུའང་མི་འགྱུར་ལ། དེའི་སྟོབས་ཀྱིས་དེ་ལྟར་བསྒོམས་པས་སྔགས་དང་ཡེ་ཤེས་ཀྱི་སྐུ་གང་ཡང་མི་ཐོབ་སྟེ། ལུང་མ་བསྟན་གྱི་ལས་ཉིད་དུ་ཟད་པའི་ཕྱིར། སྤྲང་པོ་རྒྱལ་ སྤྱིར་ཡང་བསྐྱེད་པ་དང་རྫོགས་པའི་ལྷ་གང་བསྒོམས་ཀྱང་གཉུག་མ་བདེ་གཤེགས་སྙིང་པོ་ལྷན་ཅིག་སྐྱེས་པའི་དག་པའི་རྩ་རླུང་ཐིག་ལེ་ཡེ་ཤེས་དང་ཁམས་དྲུག་སོགས་རྒྱུ་དུས་ཀྱི་རྟེན་བརྟེན་པའི་ལྷ་སོ་སོའི་ངོ་བོར་གནས་པ་དེ་འབྲས་དུས་ཀྱི་རྟེན་བརྟེན་པའི་ལྷའི་གོ་འཕང་ཐོབ་པའི་ཆེད་དུ་ལམ་དུས་རྣལ་འབྱོར་པའི་རྒྱུད་ལ་རྒྱུ་རྒྱུད་ཀྱི་རྟེན་བརྟེན་པའི་ལྷ་འབྲས་དུས་ཀྱི་རྟེན་བརྟེན་པའི་ལྷར་བྱིན་གྱིས་བརླབས་ཏེ་བསྒོམ་ནས་གདོད་རྒྱུད་ལ་སྒྲུབ་པས་འབྲས་བུ་ཇི་ལྟར་གནས་པ་ཉིད་རྒྱུས་བསྐྱེད་ཅིང༌། འབྲས་བུ་ཇི་ལྟར་ཡོད་པ་ལྟར་རྒྱུ་ལ་བྱིན་གྱིས་བརླབས་པས་གསང་སྔགས་འབྲས་བུ་ལམ་དུ་བྱེད་པས།
རྒྱུ་འབྲས་མི་འཁྲུལ་བ་ཉིད་ཀྱི་ཕྱིར། བསྐྱེད་རྫོགས་ཀྱི་ལམ་གྱིས་ལྷ་འགྲུབ་པ་ཀུན་རྫོབ་ཏུ་རྟེན་འབྲེལ་གྱི་ཆོས་ཉིད་ལ་གནས་པས་དེར་གྲུབ་པའི་ཕྱིར། འདིའི་གནད་མ་རྟོག་པར་དེང་སང་རྣལ་འབྱོར་པ་རང་རྒྱུད་ཀྱི་ཕུང་སོགས་ལ་ངར་འཛིན་བདག་རྫས་གྲུབ་ཏུ་བལྟས་པའི་གང་ཟག་གི་བདག་དེ་ཉིད་ལྷར་སྒོམ་པར་བྱེད་པ་མང་དུ་སྣང་མོད། འཁོར་བའི་རྩ་བ་གསལ་འདེབས་སུ་འགྲོ་ཞིང༌། དེ་ལྟར་བྱེད་པ་ནི་བདག་ལྟས་ཀུན་ནས་བསླངས་པའི་མ་རིག་པའི་ལས་ཡིན་པས་དམྱལ་བ་སོགས་ངན་སོང་གི་རྒྱུར་ཡང་འགྱུར་ལ། གང་ཟག་གི་བདག་འཛིན་ལྷན་སྐྱེས་འདི་བསྐལ་པར་ལྷ་བསྒོམས་ཀྱང་མི་ལུས་ཙམ་ཞིག་ཀྱང་ཐོབ་པར་མི་ནུས་ན། སངས་རྒྱས་ལྟ་ག་ལ་ཐོབ་ཏེ། ཐོག་མེད་ལྷན་སྐྱེས་ཀྱི་བདག་ལྟས་བཟུང་བའི་བདག་དེ་ནི་ཐ་སྙད་དུའང་ཤེས་བྱར་མེད་པའི་ཕྱིར། འདི་ལྟ་བུའི་གནད་གསང་ཆེས་ཕྲ་བ་ནི་བདག་གི་རྗེ་བཙུན་ཡབ་རྗེ་ཆེན་པོ་ཁོ་ནའི་ཐུགས་བཅུད་དུ་ཟད་དོ། ། མཆན།
པོར་སྒོམ་པ་དང་འདྲ་བར་ཟད་དོ། ། ངག་དོན་བསྐྱེད་རིམ་གྱི་རྣལ་འབྱོར་གྱིས་རྒྱུ་ལྷན་ཅིག་སྐྱེས་པའི་ལུས་སེམས་ལ་དམིགས་ནས་ལམ་འབྲས་ཀྱི་ལྷར་སྒོམ་ནས་རྣལ་འབྱོར་ཆེན་པོའི་སྤྱད་པ་ལ་སྤྱོད་ཚུལ་གྱི་ཚོགས་སོགས་རླབས་པོ་ཆེ་རྒྱུའི་ཐེག་པར་མ་གྲགས་པའི་དགེ་བ་མཆོག་ཡིན་པས། དེའི་མཐུས་ལས་མཐོང་ཆོས་མྱོང་འགྱུར་དུ་འོག་མིན་གྱི་མཐར་ཐུག་པར་བསྒྲོད་པའི་ཁམས་གསུམ་གྱི་འཁོར་ལོ་བསྒྱུར་རྒྱལ་མཚན་དང་དཔེ་བྱད་ཐམས་ཅད་དང་ལྡན་པའི་དཀྱིལ་འཁོར་གྱི་འཁོར་ལོ་ཞི་རྒྱས་སོགས་ཀྱི་ལས་ཀྱི་ཆེད་དུ་མངོན་སུམ་དུ་སྟོན་ཅིང་སྤྲོས་སྡུད་ལ་དབང་འབྱོར་བ་ཐོབ་པ་ཡིན་ལ། བསྐྱེད་རིམ་གྲུབ་མ་གྲུབ་ཀྱི་ཚད་ཀྱང་འདི་ལྟར་སྟོན་ནུས་མི་ནུས་ལ་བྱེད་ལ། དེ་ནུས་པ་ན་འོག་མིན་པའི་བར་གྱི་འཇིག་རྟེན་པའི་དངོས་གྲུབ་མ་ལུས་པའང་ སྔ་རབས་པའི་བླ་མ་ཁ་ཅིག ། འདིར་འཇིག་རྟེན་པའི་དངོས་གྲུབ་འོག་མིན་གྱི་མཐར་ཐུག་པ་ཞེས་པ་དེའང་ལས་ཆེན་སོགས་གྲུབ་པ་ཁོ་ན་མ་ཟད་ཚོགས་སྦྱོར་གྱི་ལམ་ཡོངས་སུ་རྫོགས་པར་ནུས་ཞེས་འཆད་ལ། ཕྱིས་ཀྱི་ཁ་ཅིག་དེ་ལྟ་ན་བསྐྱེད་རིམ་ཁོ་ནས་ཚོགས་སྦྱོར་གྱི་ལམ་ཡོངས་སུ་རྫོགས་ནུས་པར་འགྱུར་ལ། དེ་ལྟ་ན་རྫོགས་རིམ་གྱི་ཡན་ལག་དང་པོ་བཞི་ཚོགས་སྦྱོར་གྱི་ལམ་སྒྲུབ་བྱེད་ལ་མེད་ཀ་མེད་དུ་གསུངས་པའང༌། དོན་མེད་དུ་འགྱུར་ཞེས་འཆད་ལ་དཔྱོད་ལྡན་ལུགས་སྔ་ཕྱི་དེ་ལ་ཕྱི་མ་ཉིད་འཐད་དེ། དེ་ལྟ་མ་ཡིན་ན་རྫོགས་རིམ་པའི་རྣལ་འབྱོར་པ་ཡིན་ན་འཕགས་པ་ཡིན་པས་ཁྱབ་པར་སྨྲ་དགོས་པར་འགྱུར་བའི་ཕྱིར་ཞེས་ཟེར་རོ། །
མཆན། འགྲུབ་ཅིང༌། དེར་ལྟོས་ཀྱི་ཕྲིན་ལས་ཐམས་ཅད་ལ་རང་གིར་འགྱུར་བ་ཡིན་ནོ། ། ཞེས་སྟོན་པ་ནི། འདིར་བྱིས་པའི་སྐྱེ་བོ་རྣམས་ཀྱིས་བརྗོད་པར་བྱ་བ་གང་ཡིན་པ་གོམས་པའི་དབང་གི་ཕུང་ཁམས་སྐྱེ་མཆེད་ལ་སོགས་པ་དཀྱིལ་འཁོར་གྱི་འཁོར་ལོའི་རྣམ་པར་འགྱུར་ཏེ། ཞེས་པ་ནས། མཚན་བརྗོད་ཀྱི། བསོད་ནམས་ལྡན་པ་བསོད་ནམས་སོགས། ། ཞེས་སོགས་ཀྱི་བར་རྒྱ་ཆེར་འབྱུང་ངོ༌། ། ཡང་བསྐྱེད་པའི་རིམ་པ་སྒོམ་པ་ལ་དག་པ་དང་མ་དག་པ་གཉུག་མ་དང་གློ་བུར་གཞན་དབང་དང་ཀུན་བརྟགས་ཀྱི་རྣམ་པར་དབྱེ་བ་ལེགས་པར་ཤེས་ནས་གང་ལས་བསྒྲུབ་པར་བྱ་བ་དང༌།
གང་གིས་སྒྲུབ་པར་བྱེད་པ་དང༌། གང་འགྲུབ་པར་འགྱུར་བའི་རྒྱུ་འབྲས་ཕྱིན་ཅི་མ་ལོག་པ་ཁོང་དུ་ཆུབ་ནས་ལེགས་པར་བསྒོམས་ན་བསྐྱེད་རིམ་དང་རྫོགས་པའི་རིམ་པ་སྒོམ་པར་སོང་གི་དེ་ལྟར་མ་ཕྱེད་པར་བསྒོམས་ཀྱང་སྒོམ་པར་ཟད་པ་ལས། རིམ་གཉིས་སྒོམ་པའི་གོ་མི་ཆོད་པ་ཉིད་ཀྱི་ཕྱིར། ལམ་དུ་མི་འགྱུར་ཏེ། དཔེར་བ་ལང་ལས་འོ་མ་འདོད་པས་འོ་མ་གང་ནས་འབྱུང་མི་ཤེས་པར་རྭ་རྩེ་ནས་འཐེན་པ་ལྟ་བུའོ་ཞེས་པ་ནི། གལ་ཏེ་གཟུགས་ཀྱི་སྒོམ་པར་རྣམ་པར་རྟོག་པ་ཡིན་ཅིང་རྣམ་རྟོག་ལས་རྣལ་འབྱོར་པ་སངས་རྒྱས་སུ་མི་འགྱུར་ན། ཞེས་པ་ནས་མཚན་བརྗོད་ཀྱི་ཚིགས་བཅད་གསུམ་གཅིག་པུ་སྲ་མཁྲེགས་སོགས་ཀྱི་བར་གསུངས་སོ། ། ཡང་དེ་ལྟར་གང་ལ་བསྐྱེད་རིམ་སྒོམ་པའི་རྐྱེན་གྱིས་ཁྱད་པར་དུ་བྱས་པའི་རྒྱུ་ལམ་འབྲས་བུའི་ལྷ་གཟུགས་ཉིད་གཟུགས་སུ་དོན་བྱེད་པ་ལྟར་བདེན་པར་མ་གྲུབ་ཅིང་ནམ་མཁའ་ལྟར་སྤྲོས་པ་ཐམས་ཅད་དང་བྲལ་བཞིན་པར་སྒྱུ་མ་ལྟར་སྤྲུལ་བསྒྱུར་ཅི་ཡང་རུང་བའི་སྐུའོ་ཞེས་བསྟན་པ་ནི། གལ་ཏེ་དེ་བཞིན་གཤེགས་པ་གཟུགས་ཅན་དུ་མི་འགྱུར་ན། འོ་ན་དེའི་ཚེ་མངལ་དུ་འཇུག་པ་དང༌།
མཚན་བརྗོད་ཀྱི་དཔལ་ལྡན་རྡོ་རྗེ་འཆང་ཞེས་པ་ནས་ཡེ་ཤེས་སྐུ་ཉིད་ཁྱོད་ལ་འདུད་ལ་སོགས་དང༌། ལེའུ་ལྔ་པར། སངས་རྒྱས་རྣམས་ཀྱིའང་རྟོག་བྱ་མིན་པ་ཞེས་སོགས་ཚིགས་བཅད་དང༌། བཅོམ་ལྡན་འདས་ནི་གཟུགས་ཀྱི་སྐུར་མི་འགྱུར་ཏེ། སངས་རྒྱས་ཐམས་ཅད་འདུས་པའི་ཕྱིར། གལ་ཏེ་གཟུགས་ཀྱི་སྐུ་ཡིན་ན་དེའི་ཚེ་རྡུལ་ཕྲ་རབ་ཀྱི་གཟུགས་ཀྱིས་ཀྱང་འདུས་པར་མི་འགྱུར་རོ་ཞེས་སོགས་རྒྱ་ཆེར་འབྱུང་ངོ༌། ། དེས་ན་བསྐྱེད་རིམ་གྱི་ལྷའི་གཟུགས་སོགས་སྒོམ་པས་ཐུན་མོང་གི་དངོས་གྲུབ་ཙམ་ལས་འདོད་བྱའི་མཆོག་གི་དངོས་གྲུབ་ཐོབ་པར་མི་ནུས་པར་དུས་ཀྱི་འཁོར་ལོ་རྩ་འགྲེལ་ནས་བཤད་དོ། ། ཞེས་ཟེར་བ་ནི་བསྐྱེད་རིམ་གྱི་ཀུན་བཏགས་གློ་བུར་དྲི་མའི་ཆའི་ཕུང་ཁམས་སྦྱོང་བའི་ཆེད་དུ་ལྷ་སྒོམ་པ་ལས། རྒྱུ་ལྷན་ཅིག་སྐྱེས་པའི་ལྷ་ཉིད་ལམ་འབྲས་ཀྱི་ལྷར་བསྐྱེད་པར་མ་བྱས་ན་སངས་རྒྱས་ཀྱི་སྐུ་ཡོངས་སུ་རྫོགས་པ་མི་ཐོབ་བོ་ཞེས་སྟོན་པ་ཡིན་གྱི། དེ་ལྟ་མིན་ན་བཅོམ་ལྡན་འདས་ཉིད་ཀྱི་རྡོ་རྗེ་ཐེག་པ་བླ་ན་མེད་པར་ལམ་རིམ་པ་གཉིས་ཐོབ་གསུངས་པ་དང༌།
དུས་ཀྱི་འཁོར་ལོ་ཉིད་དུ། འཇིག་རྟེན་ལས་འདས་པའི་མཆོག་གི་དངོས་གྲུབ་སྒྲུབ་པ་ལ་འཇིག་རྟེན་གྱི་ཐུན་མོང་གི་དངོས་གྲུབ་མ་ཐོབ་པར་ཐོབ་པར་མི་ནུས་པར་གསུངས་པ་ཉིད་ཀྱིས་བསྐྱེད་རིམ་སངས་རྒྱས་ཐོབ་བྱེད་མ་ཡིན་ན། བདེ་བར་གཤེགས་པ་ཉིད་ཀྱི་གསུངས་རང་ཚིག་འགལ་བ་ཆེས་ཆེ་བས་རྫོགས་པའི་སངས་རྒྱས་ནི་སྒྲིབ་པ་ཐམས་ཅད་དང་བྲལ་བས་འཁྲུལ་པའི་ཚིག་ཅ་ཅོར་སྨྲ་བའི་གནས་ག་ལ་ཡོད། འདིར་བསྐྱེད་རིམ་གྱི་ཕྲ་གསང་རྒྱ་བོད་ཀྱི་མཁས་རྨོངས་གྲུབ་པ་ཕལ་གྱི་བློའི་ར་བར་མ་ཆུབ་པར་སྣང་ལ། ཁོ་བོས་ཀྱང་རླུང་སེམས་དབྱེར་མེད་དང་གསང་བ་སྙིང་པོ་ལ་སོགས་པར་བཤད་མ་སྤོབས་པ་དེ། འདིར་བཀའ་བརྒྱུད་མཆོག་གི་དགོངས་པ་བསྐང་བའི་སླད་དུ། ཡེ་ཤེས་ཀྱི་མཁའ་འགྲོའི་བཀས་ལེགས་པར་གནང་བར་འགྱུར་ཞེས་ངེས་པ་དང་བཅས་སྟེ། རྗེ་བཙུན་མཉན་པ་གྲུབ་མཆོག་གི་བཞེད་པ་ཇི་ལྟ་བར་མ་སྦས་པར་བཤད་པ་དེས་རྒྱལ་བ་འབྲི་ཁུང་པའི་དགོངས་པ་ལེགས་པར་རྫོགས་པར་གྱུར་ཅིག ། ཡང་ཙོང་ག་པ་ཆེན་པོས་སྔགས་ལུགས་ཀྱིས་ཚེ་གཅིག་ཏུ་འཚང་རྒྱ་བ་ན། ངེས་པར་རྣམ་སྨིན་གྱི་ལུས་རྙིང་པ་སྦྲུལ་ཤུན་ལྟར་འདོར་དགོས་ཞེས་འཆད་པ་འདི།
བཅོམ་ལྡན་འདས་དུས་ཀྱི་འཁོར་ལོ་སོགས་ནས། གྲུབ་པའི་དངུལ་ཆུས་ལྕགས་ལ་ལྕགས་ཀྱི་ཆ་བཅད་དེ། དེ་ལ་གནས་པའི་གསེར་གྱི་ཁམས་གསལ་བར་སྣང་བར་བསྐྱེད་པ་བཞིན་དུ་མཐོང་བའི་ཆོས་ལ། དྭངས་མ་བྱང་ཆུབ་ཀྱི་སེམས་ཀྱི་སྒྲིབ་བྲལ་གྱིས་སྒྲིབ་བཅས་སྡུག་བདེན་གྱི་ཕུང་སོགས་ལ་སྡུག་བདེན་རྒྱུ་འབྲས་ཀྱི་ཆ་བཅད་དེ། དེ་དང་ལྷན་ཅིག་པར་གནས་པའི་རྒྱུ་ལམ་ལྷན་སྐྱེས་ཀྱི་ལུས་སེམས་ལ་འབྲས་བུ་ཟུང་འཇུག་རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་ཁམས་གསལ་བར་སྣང་བར་རྟེན་ཅིང་འབྲེལ་འབྱུང་ཙམ་དུ་བསྐྱེད་པ་འདི་ནི་ཆོས་ཉིད་ཡིན་ལ། དེའི་ཚེ་རྣམ་སྨིན་གྱི་ལུས་སྦྲུལ་ཤུན་ལྟར་འཇོག་རྒྱུར་ག་ལ་འོང་ཞེས་རིང་ལུགས་དྲི་མ་དང་བྲལ་བ་དེ་དག་ནས་ཆེར་བཤད་ལ། ཡང་ཁྱེད་ཅག་དུས་འཁོར་སོགས་ནས་དེ་ལྟར་བཤད་མོད་ཚུལ་འདི་འདུས་པའི་ཁྱད་ཆོས་སོ་སྙམ་ན། འདུས་པའི་གསུང་རབ་ཅི་འདྲ་ཞིག་ནས་དེ་ལྟར་བཤད། སྤྱོད་བསྡུས་ལས། ཇི་ལྟར་རྒྱལ་པོ་ཨིནྡྲ་བྷུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་ཞེས་འབྱུང་བ་དེ་ཉིད་ཀྱི་ཕྱིར་རོ་ཞེ་ན།
ཅི་དེའི་ཚེ་རྣམ་སྨིན་གྱི་ཕུང་པོའི་བདུད་དང་སྒྲིབ་པ་དང་བྲལ་བ་ལ་དེའི་ཚེ་ཁོག་པ་བརྗེས་པར་བསྟན་པ་ཡིན་གྱི། དེ་ལྟར་བསྟན་པས་སྔར་ཡོད་ཀྱི་རྣམ་སྨིན་གྱི་གཟུགས་ཕུང་དེ་གང་ཟག་ཕལ་པ་ཤི་བའི་རྗེས་སུ་རོ་གོག་ལུས་པ་ལྟར་འགྲོ་བ་ལ་བློ་རྩེ་གཏད་ནས་སྙན་མིང་དུ་སྦྲུལ་ཤུན་རྗེས་པ་ལྟར་སོང་ངོ་ཞེས་བརྗོད་པའི་དོན་དུ་ག་ལ་འགྱུར། ཅི་ཁྱེད་ཅག་འདི་ལྟར་སྨྲ་དགོས་པ་དེའང་མདོ་སྔགས་ཀྱི་ཟབ་དོན་དབུ་མའི་གཞུང་ལུགས་ཆེན་པོ་དག་འཆད་པའི་ཚེ། ཕྱི་དོན་ཚད་གྲུབ་དོན་བྱེད་ཅན་ཉིད་དུ་བདེན་པར་ཞེས་པ་ལས་འདི་ལྟར་སྨྲ་དགོས་པ་བྱུང་བར་སྣང་མོད། ཁོ་བོ་ཅག་ལྟར་ན་ཆོས་ཐམས་ཅད་སྣང་ཙམ་ནས་སྟོང་པ་ཉིད་སྒྱུ་མ་དང་མིག་འཕྲུལ་ལྟར་བདེན་པར་མེད་པ་ལ་ནི། མངོན་པར་རྫོགས་པར་སངས་རྒྱས་པ་ན། རགས་ལུས་བདེན་གྲུབ་པ་རང་ག་བ་ཞིག་ཤུལ་དུ་ལུས་མི་དགོས་ཏེ། དེ་ལྟར་བདེན་པར་འཛིན་པ་ས་བོན་གནས་ངན་ལེན་གྱི་སྒྲིབ་རྟོག་དང་བྲལ་བ་ན། སྨིག་རྒྱུ་ལ་ཆུར་འཛིན་གྱི་འཁྲུལ་པ་སངས་པའི་ཚེ། སྨིག་རྒྱུ་ལས་ཆུ་ཡན་གར་དུ་བྱེད་ནས་སྡོད་མི་དགོས་པ་དང་ཆོས་མཐུན་པ་ཉིད་ཀྱི་ཕྱིར།
ཐེག་པ་ཆེན་པོ་ནས་མཆོག་གི་སྤྲུལ་སྐུ་སྐུ་གདུང་རྒྱས་པ་རིལ་པོར་འགྱུར་ཚུལ་གཉིས་བཤད་པའི་སྐུ་གདུང་རིང་བསྲེལ་དེ་དག་ཀྱང་གདུལ་བྱ་ལས་དག་བསོད་ནམས་བསགས་པའི་ཡུལ་དུ་རུས་པ་ལ་སོགས་པ་རང་བདེན་པའི་ཞུན་ཐིག་ཏུ་མ་ངེས་པར་ཡིད་བཞིན་གྱི་ནོར་བུ་བཻཌཱུརྻ་སོགས་སུ་འགྱུར་ཞིང་ནམ་མཁའ་དང་ས་ལ་སོགས་པར་འཕར་ཞིང་དགོས་འདོད་ཐམས་ཅད་སྩོལ་བར་མཛད་པ་དེའང་ཁྱེད་ལ་མི་འགྲུབ་སྟེ། རུས་པ་རང་བདེན་པ་ཐ་སྙད་ཚད་གྲུབ་དེ་ནོར་བུ་ཚད་གྲུབ་ཏུ་འགྲོ་མི་སྲིད་དེ་སྲིད་ན་འགལ་ལ་མི་འཁྲུལ་བའི་ཚད་མ་ཡོད་པར་འགྱུར་བའི་ཕྱིར། འདོད་ནུས་མི་ནུས་ལེགས་པར་བསམ་མནོ་གཞིགས་ཤིག ། གཞན་ཡང་སྔགས་ལུགས་ཀྱི་རྣལ་འབྱོར་པ་གང་ཚེ་གཅིག་ཏུ་མངོན་པར་རྫོགས་པར་སངས་རྒྱས་པའི་ཚེ་ལུས་ངག་ཡིད་གསུམ་ཕལ་པ་དམིགས་པ་མེད་པར་སངས་ཏེ། ལུས་སྤྲུལ་སྐུ་ངག་ལོངས་སྐུ་ཡིད་ཆོས་སྐུར་འཚང་རྒྱ་བར་བཤད་པ་དེ་མི་འཐད་པ་ཐལ། དེས་སངས་རྒྱས་པ་ནའང་དེའི་ལུས་སྤྲུལ་སྐུར་སངས་རྒྱས་པ་ལྟ་ག་ལ་ཞིག ། ལུས་ཀྱི་ཆ་རྣམ་པ་ཐམས་ཅད་དུ་སངས་མ་རྒྱས་པར་སྒྲིབ་བཅས་སྡུག་བདེན་གྱི་རོ་གོག་ཉིད་དུ་ཤུལ་མར་གནས་པར་བྱས་པ་ཉིད་ཀྱི་ཕྱིར་རོ། ། ཡང་ཁྱེད་ཅག་དེ་འདྲ་ལ་ཁྱབ་པ་ཡོད་པ་མིན་ཏེ། ཉན་རང་དགྲ་བཅོམ་ལྷག་མེད་དུ་མྱ་ངན་ལས་འདས་པ་ནའང་སྡུག་བདེན་དུ་གྱུར་པའི་གདུང་བཞག་པ་ཉིད་ཀྱི་ཕྱིར་རོ་ཞེ་ན། འདི་ནི་ཆེས་མི་མཚུངས་ཏེ།
གང་ལས་སངས་རྒྱས་འགྲུབ་པའི་ལུས་དེ་སྡུག་བདེན་དུ་སོང་ནས་འབོར་དགོས་པ་སྔགས་ལམ་མཆོག་ཏུ་འགྱུར་པ་འདི་ལ་མི་རུང་བ་དང་མི་འོས་པར་མ་ཟད། མདོ་ལུགས་ནས་ཀྱང་དེ་ལྟར་མི་རུང་སྟེ། གང་ལ་འཚང་རྒྱ་ཀའི་ལུས་དེ་ཉིད་ལོངས་སྤྱོད་རྫོགས་སྐུའི་ཉེར་ལེན་གྱི་རྒྱུ་ཉིད་དུ་མདོ་སྡེ་ས་བཅུ་པ་ལ་སོགས་པར་བཤད་པའི་ཕྱིར་ཏེ། གང་ས་བཅུ་པའི་ལུས་རྟེན་གྱི་རྒྱུན་དེ་ཉིད་འོག་མིན་གྱི་གནས་སུ་ལོངས་སྤྱོད་རྫོགས་སྐུར་འགྱུར་བ་ཉིད་ལས། ཁྱེད་ལྟར་ན་ས་བཅུ་པའི་ལུས་དེ་བྱང་སེམས་ས་བཅུ་པ་འོག་མིན་དུ་སངས་རྒྱས་ཀ་རོ་གོག་ལུས་ནས་མེ་ཆུ་ལ་སོགས་ལ་སྦྱངས་ཏེ་ས་བཅུ་པ་སླར་འཚང་རྒྱ་དགོས་པ་ལས། དེ་འདྲ་ནི་དེ་སོགས་སུ་འགར་ཡང་མ་བཤད་པའི་ཕྱིར་དང༌། གཞན་ཡང་ཉན་རང་དགྲ་བཅོམ་ལྷག་མེད་ཐེག་ཆེན་ལ་འཇུག་པ་ན་ཡིད་ཀྱི་ལུས་བསམ་གྱིས་མི་ཁྱབ་པའི་སྐྱེ་འཆི་ཅན་གྱི་རྟེན་དེ་ལ་སངས་རྒྱས་ཀྱི་སྐུ་སྒྲུབ་པར་བཤད་པ་དེའང་མི་འཐད་པར་ཐལ་ཏེ། དེ་སངས་རྒྱས་པ་ནའང་དེའི་རྟེན་གྱི་རོ་གོག་ངེས་པར་ལུས་དགོས་པའི་ཕྱིར། ཡང་ཉན་རང་དགྲ་བཅོམ་ལྷག་བཅས་དབང་པོའི་ལུས་སུ་བྱིན་གྱིས་བརླབས་ནས་རྟེན་དེ་ལ་འཚང་རྒྱ་བར་བྱེད་པའི་ཚུལ་མདོར་བཤད་པ་དེའང་དོན་ལ་མི་གནས་པར་ཐལ། དེ་སངས་རྒྱས་པ་ནའང་དེའི་རྟེན་གྱི་དབང་པོའི་ལུས་ཞེས་པ་དེ་སྡུག་བདེན་དུ་གྱུར་པའི་ངོར་བྱས་ཏེ་ངེས་པར་ཤུལ་དུ་ལུས་དགོས་པའི་ཕྱིར།
འདོད་ན་མདོའི་དོན་ཐམས་ཅད་ཁྱེད་ཀྱིས་བཀག་པས་ཁྱོད་ནི་བསྟན་པ་འདི་ལ་སྔོན་མེད་པའི་སྟོན་པ་གཉིས་པའོ། ། མཆན། ཁོ་བོ་ཅག་ལྟར་ན་འདུས་པའི་ལུགས་ལ་འཚང་རྒྱ་བ་ན་རྣམ་སྨིན་གྱི་ཕུང་པོ་རང་བདེན་པ་རྫས་གྲུབ་མཚན་བཅས་སུ་མི་ལུས་པར་མཚན་མའི་དམིགས་པ་ཐམས་ཅད་བྲལ་བ་ཉེ་བར་ཞི་བ་ཆེན་པོར་འགྲོ་བ་ཡིན་ཏེ། སྤྱོད་བསྡུས་ལས། ཇི་ལྟར་རྒྱལ་པོ་ཨིནྡྲ་བྷཱུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་འགྱུར་ནས་བཙུན་མོའི་མཆོག་དང་ལྷན་ཅིག་མི་སྣང་བར་གྱུར་ཏེ། དབང་ཕྱུག་གི་ཡོན་ཏན་བརྒྱད་དང་ལྡན་པས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོའོ་ཞེས་རྣམ་སྨིན་གྱི་ཕུང་པོ་དང་བྲལ་བའམ་དམིགས་པ་མེད་པ་ཉིད་ལས་རྡོ་རྗེའི་ལུས་སུ་གྱུར་པ་དེ་བཙུན་མོ་དང་བཅས་མི་སྣང་བར་གྱུར་པ་ལས། སྐབས་དེར་ཡབ་ཡུམ་གྱི་ཕུང་པོ་སྔ་མ་རོ་རུ་སོང་ན་ཚེ་གཅིག་ལུས་གཅིག་ཏུ་རྒྱལ་པོ་ཨིནྡྲ་བྷུ་ཏི་སངས་རྒྱས་པར་བཤད་པ་དང་འགལ་བའི་ཕྱིར་ཏེ། ལུས་སྔ་མའི་རྒྱུན་བཏང་ནས་ལུས་རྟེན་ཕྱི་མར་སངས་རྒྱས་པའི་ཕྱིར། འདི་དང་མཐུན་པར་སྒྲོན་གསལ་ལས་སློབ་དཔོན་ཆེན་པོ་ཀླུ་སྒྲུབ་ཟུང་འཇུག་གི་སྐུ་བརྙེས་ཚུལ་བཤད་པའི་མཐར་བདེ་བ་ཅན་དུ་གཤེགས་པའི་སྐུ་དེ་ཡང་རང་ལུས་ཉེ་བར་ཞི་ནས་རྡོ་རྗེའི་སྐུ་བརྙེས་པ་དེ་བདེ་བ་ཅན་དུ་གཤེགས་པ་ཡིན་གྱི། ཀླུ་སྒྲུབ་ཞབས་ཀྱི་རགས་ལུས་རོར་གྱུར་ནས།
ལུས་གཞན་པ་ཞིག་བདེ་བ་ཅན་དུ་འགྲོའོ་ཞེས་ཁོ་བོ་ག་ མགོན་པོ་ཀླུ། རྒྱལ་པོ་བདེ་སྤྱོད་བཟང་པོའི་བུས་དབུ་བླངས་ནས་ད་ལྟ་གདུང་རྡོར་བྱིན་གྱིས་བརླབས་ནས་བཞག་ཡོད་ཅེས་གྲགས་པ་མ་ཡིན་ནམ་ཞེ་ན་གྲགས་མོད། ངེད་ལ་མི་གནོད་དེ། དེ་ནི་གསང་ཆེན་གྱི་གདུལ་བྱ་མ་ཡིན་པ་དག་ལ་དེ་ལྟ་བུ་རྣམ་ཐར་སྣང་བ་ཙམ་དུ་ཟད་ལ་དེ་ལྟར་ནའང་ཆེས་མི་རུང་སྟེ། རོ་ཚད་གྲུབ་རྡོ་ཚད་གྲུབ་ཏུ་མི་འགྱུར་བའི་ཕྱིར་ཏེ། འགྲོ་བ་རིགས་དྲུག་མཐོང་སྣང་དྲུག་འཆད་པའི་སྐབས་སུ་མི་ལ་ཆུ་ཡིན་པ་དེ་དམྱལ་བ་ལ་ཁྲོ་ཆུ་ལ་སོགས་པར་མི་སྲིད་པར་སྨྲས་པའི་རིགས་པ་ཉིད་ཀྱི་ཕྱིར་རོ། ། འདིར་རྙིང་མ་བ་དག་འདི་སྐད་ཟེར་ཏེ། རི་བོ་དགེ་ལྡན་པ་དག་སྔགས་ལུགས་སུ་ཚེ་གཅིག་ལ་ངེས་པར་སངས་རྒྱས་པ་ན་རོ་ཤུལ་དུ་ལུས་ཞེས་པ་འདི། རྗེ་ཡབ་སྲས་རྣམ་གསུམ་སོགས་རི་བོ་དགེ་ལྡན་པའི་གྲུབ་མཆོག་ཐམས་ཅད་སྔགས་ལམ་ནས་སངས་རྒྱས་པ་ཤ་སྟག་ཡིན་ཡང༌། སྐུ་གདུང་དངུལ་འབུམ་ལ་སོགས་པ་ཁོ་ནར་བཞུགས་པ་ལས་མ་གཏོགས་རྗེ་བཙུན་ཏཻ་ལོ་ནཱ་རོའི་བཀའ་བརྒྱུད་སྔགས་ལམ་དུ་ཚེ་གཅིག་གི་སངས་རྒྱས་པའི་རྗེ་ཞི་བ་འོད་རྗེ་རས་ཆུང་པ་ལྟ་བུ་བགྲང་བ་ལས་འདས་པ་ཕུང་པོ་རྙིང་པ་རོར་མ་ལུས་པ་བྱུང་བ་དེ་དང་ཚུལ་མ་མཐུན་པ་ཉིད་ཀྱིས་གྲུབ་མཐའ་འདི་ངལ་བ་ཆེན་པོས་མི་གྲུབ་ཀ་མེད་བྱུང་ངོ་ཞེས་གཏམ་དུའང་གླེང་ངོ༌། །
མཆན། ལ་སྨྲ། དེས་ན་གསང་ཆེན་གྱི་ཚུལ་ལ་ལུས་རྟེན་འདི་ཉིད་རོར་མ་གྱུར་པ་བཞིན་དུ་འཚང་རྒྱ་བར་བྱེད་པ་ཡིན་ཏེ། དགོངས་པ་ལུང་སྟོན་ལས། གསང་སྔགས་སྐྱེས་བུའི་སྦྱོར་བ་ཡིས། ། དེ་ནི་མི་མཆོག་དག་ཏུ་འགྱུར། ། གསེར་འགྱུར་རྩི་ཡི་རྣམ་པ་ཡིས། ། ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས། ། མི་ཉིད་བདེར་གཤེགས་བྱེད་པ་ཡིན། །
ཅེས་དང༌། དེ་མ་ཟད་སློབ་དཔོན་ཛྙ་ན་ཤྲཱི་མདོ་སྔགས་ཀྱི་ཁྱད་པར་ལ་ཟབ་ཁྱད་བཅུ་གཅིག་གསུངས་པ་བསམ་པ་བླ་ན་མེད་པ་ལ་སྐུ་གསུང་ཐུགས་ལ་སྦྱར་བ་ལས། སྐུ་ལ་སྦྱར་བས་ཡོན་ཏན་བཞི་བསྐྱེད་དེ། ཐ་མལ་པའི་སྤྲོས་པའི་བག་ཆགས་མྱུར་དུ་བཟློག་པ་དང༌། ལས་ཀྱི་རྣམ་པར་སྨིན་པ་མྱུར་དུ་བཟློག་པ་དང༌། བསོད་ནམས་ཀྱི་ཚོགས་ཆེན་སྐྱེ་བ་དང༌། ཆོས་བདག་མེད་པའི་རང་བཞིན་ལ་འཇུག་པའོ། ། ཞེས་རྣམ་པར་བཤད་པའི་ལས་ཀྱི་རྣམ་སྨིན་ལྡོག་པའི་དོན། དེ་ལྟར་བསྐྱེད་རྫོགས་ཀྱི་སྒོམ་པའི་ལྷ་སྐུ་དེ་ཞི་ལྷག་ཟུང་འབྲེལ་གྱི་ལམ་མཆོག་ཡིན་པས། ཏིང་ངེ་འཛིན་དང་ཤེས་རབ་ཀྱི་སྦྱོར་བ་ཁྱད་ཅན་དེ་ཐོབ་ནས་ནི་སྔོན་ལས་ཀྱི་འབྲས་བུ་ངན་པའང་མྱུར་དུ་ལྡོག་པར་བྱེད་དེ།
དགེ་བ་འདི་ལྟ་བུ་ནི་ཆེས་སྟོབས་དང་ལྡན་པ་ཉིད་ཀྱི་ཕྱིར། རྣམ་སྣང་མངོན་བྱང་ལས། རྣམ་པར་སྨིན་པ་འདིར་སྨིན་པ། ། ལས་རྣམས་ཀྱི་ནི་འབྲས་བུ་ཡོད། ། གང་གི་ཚེ་ན་གྲུབ་པ་ཐོབ། ། དེ་ཡི་ཚེ་ན་ལས་རྣམས་ལྡོག ། སེམས་ནི་རང་དངོས་མེད་ཕྱིར་དང༌། ། འབྲས་བུ་རྒྱུ་རྣམས་སྤངས་པའི་ཕྱིར། ། ལས་ཀྱི་སྐྱེ་བ་རྣམས་ལས་ཐར། ། སྐྱེ་བ་ནམ་མཁའ་ལྟ་བུ་ཡིན། །
ཞེས་རྣམ་སྨིན་གྱི་ཕུང་པོ་སྔགས་མཐུས་ཚེ་འདིར་ལྡོག་ནུས་པར་བཤད་པ་དང༌། དེའི་རྒྱུད་ཕྱི་མ་ལས་བྱང་ཆུབ་སེམས་དཔའ་གསང་སྔགས་ཀྱི་སྤྱོད་པ་སྤྱད་པ་རྣམས་ཀྱིས་ཚེ་འདི་ཉིད་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པ་སངས་རྒྱས་པར་འགྱུར་རོ། ། དེ་ཅིའི་ཕྱིར་ཞེ་ན། ཚེ་ཞེས་བྱ་བ་ནི་དེ་བཞིན་གཤེགས་པས་སྐྱེ་བ་ལ་འདུ་ཤེས་སུ་བྱ་བ་ལ་གསུངས་ཏེ། བྱང་ཆུབ་སེམས་དཔའ་རྣམས་ཀྱི་འདུ་ཤེས་དེའང་ཆོས་ཀྱི་ཏིང་ངེ་འཛིན་ཐོབ་པའི་སྔོན་རོལ་ཉིད་དུ་འགག་ཟིན་པའི་ཕྱིར་རོ། ། ཞེས་སོ་སྐྱེའི་རྟེན་ལ་ཆོས་ཉིད་དེ་མཐོང་ངམ་ཐོབ་ལ་དེ་ཐོབ་པའི་སྔ་རོལ་ནས་སྐྱེ་འཆིའི་འདུ་ཤེས་ཟད་པས། རྣམ་སྨིན་གྱི་ཕུང་པོ་ནས་འགག་ཅིང༌། དེ་ན་བདུད་བཞི་འཇོམས་པ་ལ་ཚེགས་མེད་པར་མྱུར་དུ་འཚང་རྒྱའོ། ། ཞེས་བཞེད་པ་སོགས་རྒྱུད་སྡེ་གོང་འོག་དུ་མ་ནས་འབྱུང་བ་ལྟར་ཤེས་པར་བྱའོ། ། ཁྱད་པར་མཐོང་ཆོས་ལ་རྣམ་སྨིན་གྱི་འབྲས་བུ་མི་སྨིན་པར་འདོད་པའི་ཕྱོགས་དང༌།
འགྲོ་བ་རིས་མི་མཐུན་པ་གཞན་གྱི་ལས་འབྲས་མྱོང་བྱ་མིའི་ལུས་རྟེན་འདིར་མི་མྱོང་ངོ་ཞེས་དོན་གྱི་མཐའ་གཅིག་ཏུ་སྨྲ་བ་དེ་ཡང་རིགས་པ་མ་ཡིན་ཏེ། འདོད་པ་ལ་སོགས་པའི་ས་དེའི་དགེ་མི་དགེ་ལས་འདོད་ཆགས་དང་གཏན་དུ་བྲལ་བའི་ཕྱིར།

ཕྱིན་ཆད་དེར་མི་སྐྱེ་ནས་ཡུལ་འཕོ་བ་ན་བུ་ལོན་ལྡང་བ་ལྟར་ས་དེར་མྱོང་བར་ངེས་པའི་ལས་གང་ཡིན་དེའི་འབྲས་བུ་ནི་མཐོང་ཆོས་དེ་ཁོ་ན་ལ་མྱོང་བར་འགྱུར་རོ། ། ལས་དེ་ཡང་ཇི་ལྟ་བུ་ཞེ་ན། དེ་ནི་གནས་སྐབས་མ་ངེས་ཀྱང་རྣམ་སྨིན་མྱོང་བར་ངེས་པ་གང་ཡིན་པའོ། ། མཐོང་ཆོས་སོགས་གནས་སྐབས་གཞན་དུ་ངེས་པ་དེ་ནི་དེ་དང་ལྡན་བཞིན་དུ་གཏན་དུ་འདོད་ཆགས་དང་བྲལ་མི་སྲིད་པས་དེ་ཉིད་དུ་རྣམ་པ་སྨིན་པར་འགྱུར་རོ། ། མ་ངེས་པ་ནི་ཆགས་བྲལ་གྱི་གེགས་མི་ནུས་ལ། ས་དེ་ལས་གཏན་དུ་འདོད་ཆགས་དང་བྲལ་བའི་ཕྱིར་མ་ངེས་པ་དེ་རྣམ་པར་མི་སྨིན་པ་ཉིད་དོ། ། ཐེག་པ་ཆེན་པོའི་ལུགས་ལ་ནི་མྱོང་འགྱུར་གཞན་གཉིས་ཀྱང་མཐོང་ཆོས་སུ་འགྱུར་བ་དང༌། རྣམ་སྨིན་ངེས་པའི་ལས་ཀྱང་མི་མྱོང་བར་བསྒྱུར་ནུས་པར་གསུངས་ལ། ཐེག་དམན་པས་ནི་དེར་མི་འདོད་དོ། ། དེས་ན་བླ་ན་མེད་པ་རྡོ་རྗེ་ཐེག་པའི་རྫོགས་རིམ་གྱི་བྱེད་པས་རྩ་རླུང་ཐིག་ལེ་སེམས་བཅས་ལ་སྲིད་པར་སྐྱེ་བའི་ནུས་པ་གང་དེ་ནུས་མེད་དུ་བྱེད་པའི་རྟེན་འབྲེལ་གྱི་གནད་ལེགས་པར་བཅིང་བ་ན། འཁོར་བ་ཐོག་མེད་ནས་བསགས་པའི་འགྲོ་བ་རིས་དྲུག་ཏུ་སྐྱེ་འགྱུར་གྱི་ལས་ཐམས་ཅད་མཐོང་བའི་ཆོས་ལ་རྨི་ལམ་གྱི་ཚོད་ཙམ་དུ་མྱོང་ནས་གདོད་འགྲོ་དྲུག་ཏུ་སྐྱེ་བ་ངེས་པར་ལེན་པའི་ལས་ཐམས་ཅད་ཟད་པར་བྱེད་ཅིང་དེར་སྐྱེ་བའི་གནས་སྐབས་ཐམས་ཅད་སྦྱོང་བར་བྱེད་པ་ལ་རིགས་དྲུག་གནས་སྦྱོང་གི་ཉམས་ཤར་བ་ཞེས་ངན་སོང་ལ་སྐྱེ་བ་བཟློག་པའི་བཟོད་པ་ཐོབ་ཙམ་གྱིས་ས་མཚམས་ཀྱི་མགོ་བརྩམ་པ་ཡིན་ནོ། །
དེ་སྐད་དུ་རྣལ་འབྱོར་དབང་ཕྱུག་གིས་ལྟེ་བར་དང་པོ་འཆགས་པའི་རིས་དྲུག་གི་ཡི་གེར་རླུང་སེམས་མཉམ་པར་འདུས་ནས་རིགས་དྲུག་གི་ཡིད་སྔགས་དེར་འཁྲིད་པས། རྨི་ལམ་ཉམས་ལྟ་བུར་ཁམས་གསུམ་ཀུན་ཏུ་སྣང་ངོ་ཞེས་འབྱུང་ངོ༌། ། དགོངས་གཅིག་རྙིང་མར། སྔར་བྱས་ཀྱི་ལས་ཀྱི་རྣམ་སྨིན་ཚེ་འདིར་མི་ལྡོག་པར་སྨིན་པ་མི་སྲིད་དེ། དེ་ལྟར་མི་ལྡོག་པར་སྨིན་རྒྱུ་དེའང་རྐྱེན་གྱིས་བསྒྱུར་ནས་ལྡོག་པ་ཡོད་ཟེར་བ་ཞིག་བྲིས་གདའ་བ་དེའང་སྔར་བྱས་ཀྱི་མི་དགེ་བའི་ལས་དེ་རྣམ་སྨིན་གྱི་འབྲས་བུ་ལ་སོགས་པ་རང་འབྲས་སྨིན་པར་མ་གྱུར་གོང་དུ་བཤགས་པ་སོགས་ཀྱི་རྐྱེན་གྱིས་བསྒྱུར་ནས་ལྡོག་པ་ཡོད་ཀྱང༌། རྣམ་པར་སྨིན་པའི་འབྲས་བུ་སྨིན་པར་གྱུར་པ་ལོངས་སྤྱོད་བཞིན་པ་ནི་རྐྱེན་གང་གིས་ཀྱང་བསྒྱུར་མི་ཐུབ་སྟེ། འཇིག་རྟེན་གྱི་ཁ་དངགས་ལ་སེམས་ཅན་ལས་ཟད་ནས་སངས་རྒྱས་མཐུ་རྡུགས་ཅེས་པ་ལྟར་ལས་འབྲས་སྨིན་ཟིན་བཟློག་མི་ཐུབ་པ་འདི་ནི་རྟེན་འབྲེལ་གྱི་ཆོས་ཉིད་ཀྱི་ཕྱིར། དཔེར་ན་མི་དགེ་བའི་ལས་ཀྱི་འབྲས་བུ་མི་ཁོམ་པའི་གནས་སུ་དམ་པའི་ཆོས་ཀྱི་སྣོད་དུ་མི་རུང་བ་རྣམ་སྨིན་གྱི་སྒྲིབ་པ་ཅན་དེ་ཇི་ཙམ་མྱོང་དགོས་ཀྱི་རྣམ་སྨིན་གྱི་འབྲས་བུ་དེ་མ་བྱང་བར། སངས་རྒྱས་བྱང་སེམས་ཐམས་ཅད་ཀྱི་མཁྱེན་བརྩེ་ནུས་པ་བསྡོམས་ནས་དེ་ལ་ཆོས་བསྟན་ཀྱང་སྣོད་དུ་རུང་བའི་གླགས་མི་རྙེད་ལ། རྣམ་སྨིན་གྱི་འབྲས་བུ་དེ་བྱང་བ་དང་སྔོན་ལས་ཀྱི་དགེ་བའི་བག་ཆགས་སད་པའི་རྒྱུ་དང༌།
སད་བྱེད་སངས་རྒྱས་བྱང་སེམས་ཀྱི་ཕྲིན་ལས་ཀྱི་འཇུག་པ་ན་གདོད་སེམས་ཅན་ནི་དེ་དག་གི་རྒྱུད་ལ་དགེ་བ་ཉེ་བར་བསགས་པའི་དབང་གིས་སླར་མཐོ་རིས་ལ་སོགས་པར་སྐྱེ་བ་ཡིན་ནོ། ། ཡང་དེར། སྔར་བསགས་ཀྱི་ལས་མྱོང་བར་མ་ངེས་པའི་རྒྱུ་མཚན་དུ། རྗེ་བཙུན་སྒམ་པོ་པ་པདྨའི་བླ་མ་ཡིན་ཡང་སླར་ལམ་ནས་ཞུགས་དགོས་པ་སོགས་བཀོད་སྣང་བ་ནི་འབྲེལ་ཅི་ཡང་མེད་དེ། སྔར་བྱང་ཆེན་གྱི་སྤྱོད་པ་ཅི་ཙམ་དུ་སྤྱད་པའི་འབྲས་བུ་བར་དུ་ཆུད་ཟོས་ནས་མྱོང་བར་མ་ངེས་པ་ཕྱིས་རྐྱེན་གྱི་ལམ་དུ་ཞུགས་ནས་བྱང་ཆུབ་སྒྲུབ་པར་བྱའོ་ཞེས་ཟེར་འདོད་པ་ཡིན་ན་ནི་རྗེ་བཙུན་སྒམ་པོ་པ་ལ་སྐུར་འདེབས་ལས་གཞན་སྙིང་པོར་གྱུར་པ་ཅི་ཞིག་ཡོད། ཡང་དེར་འཇིག་རྟེན་མགོན་པོ་སྐུ་བསོད་ནམས་སྐྱེས་པ་དེ་སྐུ་ཚེ་སྔ་མའི་ལས་མྱོང་བར་ངེས་པའི་འབྲས་བུ་མ་ཡིན་པའི་ཤེས་བྱེད་དུ། སྔར་གསེར་གྱི་མདོ་མང་གཟིགས་པ་མ་རྙེད་པ་ཕྱིས་ཕྱག་ཏུ་བྱུང་བ་བཀོད་པ་ལ་ཡང་འབྲེལ་པ་ཅི་ཞིག་ཡོད་དེ། སྔར་སྐུ་ཚེ་སྟོད་ལ་གཟིགས་པ་མ་རྙེད་པའི་གསེར་མདོ་ཕྱིས་ཕྱག་ཏུ་བྱུང་བ་དེ་ཉིད་སྐུ་ཚེ་སྔ་མའི་ལས་འབྲས་མྱོང་ངེས་ཉིད་འདིར་མྱོང་བར་འགྱུར་པ་ཉིད་ཀྱི་ཕྱིར་རོ། ། ཡང་སྔར་བསགས་ཀྱི་ལས་མྱོང་བར་མ་ངེས་པའི་དཔེར་སྔོན་ལས་ལ་རག་བྱས་བསྡད་ནས་བཟའ་བཏུང་མ་བྱས་ན་བཟའ་བཏུང་སྔོན་ལས་ཀྱི་འབྲས་བུ་རྩོལ་མེད་དུ་མི་འབྱུང་བ་དང་འདྲའོ་ཞེས་བཀོད་གདའ་བའི་དཔེ་ཡང་མ་གྲུབ་སྟེ། མི་ལྟ་བུ་ལ་རྩོལ་བ་བྱས་པས་བཟའ་བཏུང་མྱོང་བ་དང༌།
ལྷ་ལྟ་བུ་ལ་རྩོལ་བ་མ་བྱས་ཀྱང་བཟའ་བཏུང་གི་ཆར་འབབ་པ་ལ་ལོངས་སྤྱད་དུ་ཡོད་པ་སོགས་ཀྱང་སྔོན་གྱི་ལས་འབྲས་མྱོང་ངེས་ཀྱི་སྒྲུབ་བྱེད་ལས་མྱོང་བར་མ་ངེས་པའི་སྒྲུབ་བྱེད་དུ་ཇི་ལྟར་འགྲོ་སྟེ། མིས་རྩོལ་བ་བྱས་ན་བཟའ་བཏུང་ལོངས་སྤྱད་བྱར་འོང་བ་དང༌། ལྷས་རྩོལ་བ་མ་བྱས་ཀྱང་བཟའ་བཏུང་ལོངས་སྤྱད་བྱར་འོང་བའི་འབྲས་བུ་དེའི་རྒྱུའང་ཚེ་སྔ་མར་སོ་སོར་མི་མཐུན་པར་བསགས་པ་སྔོན་དུས་སོང་བ་ཉིད་ཀྱི་ཕྱིར། ཡང་དེར་བླ་མ་མཉེས་པར་བྱས་མ་བྱས་ལས་གདམས་ངག་ཐོབ་མ་ཐོབ་ལ་བཤད་གདའ་བ། མཉེས་བྱེད་དེ་ཟང་ཟིང་དང་བཀུར་སྟིའི་དབང་དུ་བྱས་ནས་དེ་ལྟར་འཆད་ན། གདམས་ངག་ཐོབ་ཀྱང་མནོག་ཆུང་སྟེ། དེ་འདྲའི་བསྙེན་བཀུར་ལ་བལྟ་བའི་བླ་མ་དེ་དམ་པ་མ་ཡིན་པའི་ཕྱིར་དང༌། གདམས་ངག་ནོད་པ་དེས་ཀྱང་སློབ་མའི་རྒྱུད་མི་གྲོལ་བ་རྟེན་འབྲེལ་གྱི་ཆོས་ཉིད་ཀྱི་ཕྱིར་རོ། ། སྒྲུབ་པས་མཉེས་པར་བྱས་མ་བྱས་ལ་འཆད་ན་བདེན་ཡང༌། དེའི་ཚེ་སྒྲུབ་པས་མཉེས་པར་མ་བྱས་པ་དེས་བསོད་ནམས་དམན་པས་སྐལ་བའི་མཐུས་བཤེས་གཉེན་དང་དེ་བསྟེན་པ་དང་དེའི་གདམས་ངག་མཉན་ཞིང་འཛིན་པར་མ་དབང་བ་ལས་འབྲས་ཀྱི་ཆོས་ཉིད་ཡིན་གྱི།
དེ་འདྲ་ལ་བཤེས་གཉེན་མཚན་ཉིད་པ་ཐུགས་འཁྲུགས་ནས་གདམས་ངག་མི་སྟོན་པ་ག་ལ་ཡིན་ཏེ། བསྟན་ཀྱང་དོན་དུ་མི་འགྱུར་བས་དོན་དམ་མ་ཡིན་པའི་ཉེས་པ་བསྐྱེད་ཆ་ནས་དེར་མི་སྟོན་པ་ཡིན་ནོ། ། ཡང་དེར་འཇིག་རྟེན་གྱི་བདེ་སྡུག་ལས་ལ་རག་པར་བཤད་པ་དེ་མུ་སྟེགས་མེས་རལ་པའི་ལུགས་ཡིན་ཞེས་བྲིས་གདའ་བ། འདི་ནི་དཔལ་མགོན་ཆེན་པོ་འབྲི་ཁུང་པ་ལ་སྐུར་བ་བླ་ན་མེད་པ་བཏབ་པ་ཡིན་ཏེ། མུ་སྟེགས་གཙོ་བོ་དང་བདག་དང༌། དུས་སོགས་འཇིག་རྟེན་གྱི་བྱེད་པོར་འདོད་པ་ལས། སྟོན་པ་བདེ་བར་གཤེགས་པས་འཇིག་རྟེན་བྱེད་པ་པོའི་དངོས་པོ་རང་དབང་ཅན་ནི་འགར་ཡང་མེད་ཅིང་འཇིག་རྟེན་སྣ་ཚོགས་ལས་ལས་བྱུང་བར་འཆད་པ་དེ་མུ་སྟེགས་མེས་པ་པ་དག་གི་ལུགས་ཡིན་ནོ་ཞེས་རྗེ་འབྲི་ཁུང་པའི་བཞེད་པའི་ཁྱད་ཆོས་སུ་སྨྲས་སྣང་བའི་ཕྱིར། འདི་ལྟ་བུ་ལ་དཔྱོད་ལྡན་དུ་སུ་ཞིག་གིས་གུས་པར་འཛིན།། །། ༈ རྡོ་རྗེའི་གསུང༌། དུས་ཀྱི་འཕེལ་འགྲིབ་ད་ལྟའང་བྱར་ཡོད་ཅེས་པ་དག་པར་བཏོན་ན།
བྱང་ཆུབ་སེམས་དཔའ་མངོན་པར་རྫོགས་པར་འཚང་རྒྱ་བར་འདོད་པས། ཡང་ན། གནས་སམ་ཞིང་མཆོག་དམན་ནམ་དག་མི་དག་ད་ལྟར་རང་ནས་སྒྲུབ་བྱར་ཡོད། ཅེས་བཏོན་ནའང་ལེགས་པར་འགྱུར་ཏེ། ད་ལྟ་འཁོར་བ་ངན་སོང་གི་གནས་སམ་ཞིང་དུ་སྐྱེ་བའི་མི་དགེ་བ་ཡང་ད་ལྟ་བྱར་ཡོད། བདེ་འགྲོ་ལྷ་མིའི་ཞིང་དུ་སྐྱེ་བའི་དགེ་བའི་ལས་ཀྱང་ད་ལྟ་བྱར་ཡོད། གཟུགས་གཟུགས་མེད་ཀྱི་ལྷའི་ཞིང་དུ་སྐྱེ་བ་མི་གཡོ་བའི་ལས་ཀྱང་ད་ལྟ་བྱར་ཡོད། འཕགས་པའི་ཞིང་ལས་དང་ཉོན་མོངས་པའི་རྒྱུས་བྱུང་བ་མ་ཡིན་པར་སྐྱེ་བའི་ལས་བྱང་ཆུབ་ཏུ་སེམས་བསྐྱེད་པ་སོགས་ཀྱང་ད་ལྟ་བྱར་ཡོད་ཅེས་འཆད་ནའང་ཆེས་ཆེར་རྒྱལ་བ་འབྲི་ཁུང་པའི་དགོངས་པར་སོང་ངོ༌། ། མཆན། མ་དག་པའི་ཞིང་དག་པའི་ཞིང་དུ་ཡོངས་སུ་སྦྱང་བར་བྱའོ། །
ཞེས་རྡོ་རྗེའི་གསུང་གི་སྡོམ་དུ་མཛད་ནས་ཐམས་ཅད་མཁྱེན་པ་ཐོབ་འདོད་ལ་གདམས་པར་མཛད་པ་ཡིན་ནོ། ། འདི་ལྟར་གདམས་པར་མཛད་པ་ཡང༌། བོད་འདིར། གནས་ཀྱི་སྣང་བ་འདི་རང་སེམས་གཅེར་བུ་དྲི་མེད་དུ་དག་ན། ལས་སྣང་གིས་བསྡུས་པའི་སྣོད་ཀྱི་འཇིག་རྟེན་འདི་ཀ་འོག་མིན་གྱི་ཕོ་བྲང་ཡིན་གྱི། དེ་ལས་སངས་རྒྱས་ཐོབ་པ་ན། སངས་རྒྱས་ཀྱི་ཞིང་བྱ་བ་གཞན་དུ་བསྒྲུབ་བྱར་ཡོད་པ་མ་ཡིན་ནོ་ཞེས་གཟེངས་བསྟོད་དེ། བྱང་ཆུབ་ཆེན་པོ་དོན་དུ་གཉེར་བ་དག་ལ་རྫུན་ཆེན་པོ་བཏང་ནས། སྐྱེ་བོ་མང་པོ་འོག་ནས་འོག་ཏུ་འདྲེན་པར་བྱེད་པ་ལ། ཐུགས་རྗེ་ཆེན་པོའི་དབང་གིས་ཞལ་སྔ་ནས།
གང་བླ་ན་མེད་པ་ཡང་དག་པར་རྫོགས་པར་སངས་རྒྱས་པར་བྱེད་པ་དེའི་ཚེ། གང་དུ་སངས་རྒྱས་པའི་ཞིང་ཁམས་རྣམ་པར་དག་པ་བདེ་ལེགས་མཐའ་ཡས་པ་འབྱུང་བའི་ཆེད་ཀྱི་དགེ་བའི་རྩ་བ་རྒྱ་ཆེན་པོ་བསྐྲུན་པར་བྱ་སྟེ། དེའི་ཆེད་དུ་བསགས་པའི་དགེ་བའི་རྩ་བ་རྫོགས་པར་མ་སྤྱད་པར་དུས་མ་ཡིན་པར་བྱང་ཆུབ་མངོན་དུ་མཛད་པ་མ་ཡིན་ཏེ། ཇི་སྐད་དུ། དེ་དག་ཀྱང་ཡོངས་སུ་རྫོགས་པར་བྱ་ཞིང་དེ་དག་གིས་ལམ་གྱི་བྱ་བ་ཡང་བྱ་ལ། སྨོན་ལམ་ཡོངས་སུ་རྫོགས་པར་མ་བྱས་པ་དང་སེམས་ཅན་རྣམས་ཡོངས་སུ་སྨིན་པར་མ་བྱས་པ་དང༌། སངས་རྒྱས་ཀྱི་ཞིང་ཡོངས་སུ་མ་སྦྱངས་པར་དེ་དག་གིས་ཡང་དག་པའི་མཐའ་མངོན་སུམ་དུ་ནི་མི་བྱའོ། ། ཞེས་འབྱུང་ལ། དེའང་སྣོད་བཅུད་ཀྱི་ཞིང་ལྷག་པར་དག་པར་སྒྲུབ་པ་དགེ་རྩ་རྒྱ་མཚོའི་སྦྱོར་བ་ནི་ས་བརྒྱད་པར་ཁྱད་པར་དུ་སྒྲུབ་པ་ཡིན་ཏེ། ཇི་སྐད་དུ།
དེའི་འོག་ཏུ་སངས་རྒྱས་ཀྱི་ཞིང་ཡོངས་སུ་དག་པ། སེམས་ཅན་འཇིག་རྟེན་དེ་བཞིན་དུ། ། སྣོད་ཀྱི་འཇིག་རྟེན་མ་དག་པ། ། དེ་ལ་དག་པ་སྒྲུབ་པ་ཡིས། ། སངས་རྒྱས་ཞིང་ནི་དག་པ་ཉིད། ། ཅེས་བྱ་བ་གསུངས་ཏེ། སེམས་ཅན་དང་སྣོད་ཀྱི་འཇིག་རྟེན་གྱི་བྱེ་བྲག་གིས། སངས་རྒྱས་ཀྱི་ཞིང་རྣམ་པ་གཉིས་ལ་གོ་རིམ་བཞིན་དུ་བཀྲེས་པ་དང་སྐོམ་པ་དང་རྡོ་བ་དང་ཚེར་མ་ལ་སོགས་པ་ཉིད་ཀྱི་མ་དག་པ་གང་ཡིན་པ་དེའི་གཉེན་པོར་ལྷའི་ཉེ་བར་སྤྱད་པ་དང༌། གསེར་གྱིས་ཕྱོགས་ལ་སོགས་པ་དག་པ་བསྐྱེད་པའི་སྒོ་ནས་རྣམ་པར་དག་པ་ནི་སངས་རྒྱས་ཀྱི་ཞིང་རྣམ་པར་དག་པའོ། ། ཞེས་འབྱུང་ལ།
ཞིང་དག་པ་དངོས་དེ་ནི་གང་ལ་ལོངས་སྤྱོད་རྫོགས་པའི་སངས་རྒྱས་འཚང་རྒྱ་བའི་གནས་ཀྱི་ཞིང་དེ་ཉིད་ལ་མཆོག་ཏུ་བཟུང་དགོས་ཏེ། སངས་རྒྱས་རང་ཉིད་དང་ས་བཅུ་པའི་བྱང་སེམས་ཁོ་ནའི་སྤྱོད་ཡུལ་གྱི་ངོ་བོ་གྲུབ་ཅིང་ལས་དང་ཉོན་མོངས་པའི་དབང་གིས་བྱུང་བ་མ་ཡིན་ཞིང་སྨོན་ལམ་དང་ཡེ་ཤེས་དང་ཏིང་ངེ་འཛིན་དང་ཤེས་རབ་ཀྱིས་ཞིང་དག་གི་སྦྱོར་བ་སྒོམ་པའི་སྐྱེས་བུ་བྱེད་འབྲས་ཁྱད་ཅན་ཉིད་ཡིན་པའི་ཕྱིར། འོ་ན་དེར་གནས་པའི་ས་བཅུ་པ་དེ་དག་གིས་གནས་དེ་ལ་ཤེས་སྒྲིབ་ཀྱི་གནས་ངན་ལེན་ཕྲ་མོའི་དབང་གིས་གཉིས་སུ་སྣང་བ་ཡོད་པས་ཞིང་དེ་གཉིས་སྣང་གི་དྲི་མ་དང་བཅས་པས་མ་དག་པའི་ཞིང་དུ་འགྱུར་རོ་སྙམ་ན། མ་ཡིན་ཏེ། ཞིང་དེ་ནི་གཉིས་སུ་སྣང་བ་སོགས་སྒྲིབ་བཅས་ཀྱི་དགེ་བ་བསགས་པའི་མཐུ་ལས་བྱུང་བ་མ་ཡིན་གྱི། ཁྱད་པར་དག་པའི་སར་གནས་པ་ཡན་གྱི་སྒྲིབ་པ་གཉིས་དང་བྲལ་བའི་ཟག་མེད་ཀྱི་དགེ་བ་ཁྱད་པར་དུ་བསགས་པའི་མཐུ་ལས་གྲུབ་པ་ཉིད་ཀྱིས་མ་དག་པའི་འབྲས་བུ་སྒྲིབ་པའི་སྣང་བའི་ངོ་བོར་མ་སྐྱེས་པའི་ཕྱིར་དང༌། དེ་ལ་བྱང་འཕགས་དེས་དེ་གཉིས་སུ་བདེན་པར་སྣང་བ་ཡོད་དུ་ཆུག་ཀྱང་བྱང་འཕགས་ཉིད་ཀྱི་ཤེས་པའི་སྐྱོན་ཡིན་གྱི། ཞིང་རྣམ་པར་དག་པ་དེའི་སྐྱོན་མ་ཡིན་པ་ཉིད་ཀྱི་ཕྱིར་རོ། །
འོ་ན་དེ་སངས་རྒྱས་ཁོ་ནའི་ཞིང་དག་པའི་སྦྱོར་བ་སྒོམ་སྟོབས་ཀྱིས་བྱུང་བའི་ཐུན་མོང་མ་ཡིན་པའི་གནས་མ་ཡིན་པར་ཐལ། ས་བཅུ་པ་དག་གི་དང་ཐུན་མོང་བའི་གནས་སམ་ཞིང་ཡིན་པའི་ཕྱིར་ཞེས་དྭོགས་ན།
ཅི་ས་བཅུ་པ་དག་གི་ཐུན་མོང་བའི་གནས་ཞེས་པའི་ཐུན་མོང་དེ་དེར་བཞུགས་པའི་སངས་རྒྱས་རང་ཉིད་ཀྱིས་ཞིང་དག་གི་སྦྱོར་བ་སྒོམ་པའི་སྦྱོར་བ་རྫོགས་པའི་ཞིང་དེ་ལྟ་བུ་ཞིག་ས་བཅུ་པས་སྒོམ་པ་ལས་བྱུང་བའི་ཐུན་མོང་བའི་ཞིང་ཡིན་པའི་ཕྱིར་ཞེ་ན། རྟགས་མ་གྲུབ་ལ། ཡང་ན་ས་བཅུ་པ་བ་ཉིད་དེར་ལོངས་སྐུར་འཚང་རྒྱ་བའི་གནས་ཐུན་མོང་བའི་གནས་ཡིན་པའི་ཕྱིར་ཞེ་ན། བོད་ཁ་ཅིག་ཁྱབ་པ་མེད་དེ། སངས་རྒྱས་ཐམས་ཅད་འཚང་རྒྱ་བའི་འོག་མིན་ཆེན་པོ་དང་ལོངས་སྐུ་ཆེན་པོ་གཅིག་ལས་མེད་པས་བྱང་འཕགས་སོ་སོས་འོག་མིན་གྱི་ཞིང་ཐུན་མོང་མིན་པ་སོ་སོར་སྦྱངས་ནས་མཐར་ཐུག་སངས་རྒྱས་ཐམས་ཅད་སངས་རྒྱས་པའི་འོག་མིན་གྱི་ཞིང་གཅིག་པོ་དེར་ཐུན་མོང་མིན་པ་སོ་སོའི་ཞིང་དུ་དབང་ཐོབ་སྟེ་སངས་རྒྱས་པའི་ཕྱིར། ཞེས་ལན་འདེབས་མོད། འཐད་པ་མ་གོ་སྟེ། རང་རེས་སོ་སོར་སྦྱང་ཞིང་སྒྲུབ་པར་རློམ་པའི་ཞིང་སྐད་པ་དེ་གཞན་གྱིས་སྒྲུབ་པའི་ཞིང་ཐུན་མོང་བར་སོང་བས། རང་རེས་ཐུན་མོང་མིན་པར་སྒྲུབ་པའི་སངས་རྒྱས་ཀྱི་ཞིང་དུ་མ་སོང་བའི་ཕྱིར། ཁོ་བོ་ཅག་ས་བཅུ་པ་པ་ཉིད་དེར་ལོངས་སྐུར་འཚང་རྒྱ་བའི་གནས་དེ་དང་སྔར་སངས་རྒྱས་ཟིན་པའི་སངས་རྒྱས་ཀྱིས་སྒྲུབ་པའི་གནས་གཉིས་ཐུན་མོང་དུ་ཡིན་པར་ནམ་དུའང་མི་སྨྲ་ལ།
ས་བཅུ་པ་པ་ཉིད་ལོངས་སྐུར་སངས་རྒྱས་པའི་གནས་དེར། སྔར་སངས་རྒྱས་ཟིན་པའི་སངས་རྒྱས་ངེས་པ་ལྔ་ལྡན་གྱི་ཚུལ་དུ་བཞུགས་པའང་བཀག་པ་མེད་ལ། དེ་བཞུགས་པ་ན་ཡང་ས་བཅུ་པ་བ་དེ་གནས་དེར་ལོངས་སྐུར་འཚང་རྒྱ་མི་བཏུབ་སྟེ། འགྲན་ཟླ་དང་བཅས་པར་ཞིང་གཅིག་ཏུ་འཚང་རྒྱ་བར་མི་མཛད་པའི་ཕྱིར་ཞེ་ན། མི་སྐྱོན་ཏེ། དེ་ནི་མཆོག་གི་སྤྲུལ་སྐུའི་དབང་དུ་བྱས་པ་ཉིད་ཀྱི་ཕྱིར་སྔོན་ནས་གྲགས་ལ། འོ་ན་གནས་དེར་ས་བཅུ་པ་ཉིད་དེར་སངས་རྒྱས་པ་ན་སྔར་སངས་རྒྱས་ཟིན་དེར་ངེས་པ་ལྔ་ལྡན་དུ་བཞུགས་པ་དེའང་ས་བཅུ་པ་སངས་རྒྱས་པ་དེའི་རིགས་བདག་གི་ཚུལ་དུ་བཞུགས་པས་ཆོག་པ་ནི་ཟབ་མོ་སྔགས་ཀྱི་ཐེག་པ་ཉིད་ནས་འབྱུང་བའི་ཕྱིར་དང༌། འདི་ཉིད་ཀྱི་དབང་དུ་བྱས་ནས། དཀྱིལ་འཁོར་ཅིག་ལ་གཙོ་བོ་འཕོ་བའི་དབྱེ་བའི་དཀྱིལ་འཁོར་གཅིག་ཉིད་ལྷ་མཐའ་ཡས་པའི་དཀྱིལ་འཁོར་དུའང་འགྱུར་བའི་ཕྱིར། ལོངས་སྐུའི་གནས་ལ་དོན་གྱི་དབང་འདིའི་ཕྱིར།
རྒྱུད་སྤྲུལ་བཤད་ཀྱི་སྐབས་མཆོག་གི་སྤྲུལ་སྐུས་ཀྱང་ལོངས་སྐུའི་མཛད་པ་དང་མཐུན་པར་ཚུལ་འདི་ལྟར་བསྟན་ལ། སྔོན་བྱུང་སྟོན་པའི་རྣམ་ཐར་རྗེས་འཇུག་གདུལ་བྱས་ཉམས་ལེན་དུ་བྱས་པས་ཀྱང་རྣལ་འབྱོར་པ་ཉིད་གང་དུ་འཚང་རྒྱ་བའི་ཞིང་སྦྱང་དུ་འགྱུར་བར་ཉིད་ཀྱིས་དེང་སང་གསང་སྔགས་པ་དག་ཆོ་ག་དེ་ལྟར་ཉམས་སུའང་ལེན་པར་བྱེད་དོ། ། ཡང་སངས་རྒྱས་རྣམས་སངས་རྒྱས་པའི་ཞིང་དེ་ཆོས་དབྱིངས་དང་རྒྱ་ཁྱོན་མཉམ་པས་སྔར་སངས་རྒྱས་ཟིན་པ་དང་ཕྱིས་ས་བཅུ་པ་བ་འཚང་རྒྱ་བར་འགྱུར་བའི་འོག་མིན་ཐུན་མོང་གི་གནས་ཡིན་པའི་ཕྱིར་སྙམ་ན་ཡང༌། སངས་རྒྱས་ཟིན་གྱིས་ཞིང་དག་སྒོམ་སྟོབས་ལས་བྱུང་བའི་འོག་མིན་ཐུན་མོང་མིན་པ་དེ་ཕྱིས་ས་བཅུ་པ་འཚང་རྒྱ་བའི་འོག་མིན་དང་ཐུན་མོང་དུ་མི་འགྲོ་སྟེ། སྐྱེས་བུ་དེ་དག་སོ་སོའི་ཆོས་ཀྱི་དབྱིངས་དེའང་རང་ངོར་སོ་སོར་དམིགས་པས་ཐུན་མོང་མིན་པ་ཡིན་པ་བཞིན་དུ་ཆོས་དབྱིངས་ཀྱི་ཁྱད་པར་དུ་བྱས་པའི་འོག་མིན་ཡང་རང་ངོ་སོ་སོར་དམིགས་པ་ཐུན་མོང་མིན་པ་ཉིད་དུ་གྲུབ་བོ། ། ཡང་ས་བཅུ་པ་དེ་སངས་རྒྱས་ཀྱིས་ཞིང་ཡོངས་སུ་སྦྱངས་པའི་གནས་སམ་ཞིང་དེར་འཁོད་དུ་རུང་བ་ལ་ཞིང་དེ་བྱང་སེམས་དང་ཐུན་མོང་གི་གནས་ཡིན་པའི་ཕྱིར་ཞེ་ན། མ་ཁྱབ་སྟེ། སྟོན་པ་མཆོག་གི་སྤྲུལ་སྐུ་རྒྱ་གར་རྡོ་རྗེ་གདན་ལྟ་བུར་ཆོས་འཁོར་བསྐོར་བའི་གནས་མིའི་ཐུན་མོང་མིན་པའི་ལས་ལས་བྱུང་བའི་ཞིང་དུ་སེམས་ཅན་དམྱལ་བ་པ་གང་དག་ཆོས་མཉན་པའི་ཆེད་དུ་ལྷགས་ནས་དེར་མིའི་འགྲོ་བ་ལྟར་ཐུན་མོང་གི་གནས་སུ་འཁོད་དུ་རུང་ཡང་གནས་དེ་དམྱལ་བ་པ་དང་མི་གཉིས་ཀར་དགེ་བ་སྤྱད་པའི་ཐུན་མོང་གི་ལས་ སྤྱིར་མིའི་ཡུལ་དམྱལ་བ་པ་དང་ཐུན་མོང་དུ་བསགས་པའི་ལས་ཀྱི་མཐུ་ལས་བྱུང་མི་ཟེར་ཡང་དམྱལ་བ་པ་སངས་རྒྱས་ལ་ཆོས་ཉན་ཚེ་མི་ཡུལ་དུ་གནས་ཆོག་ནས་ཆོས་ཉན་པའི་བར་དམྱལ་བ་དེའི་གནས་མི་ཡུལ་དུ་སོང་བའི་ཚེ་དེ་ལྟར་གནས་ལ་ལོངས་སྤྱོད་པའི་འབྲས་བུ་དེ་ནི་དམྱལ་བ་པ་རང་གི་ལས་དགེ་བའི་རྒྱུ་ལས་བྱུང་བ་ཡིན་ནོ། ། མཆན། ལས་བྱུང་བའི་ཞིང་ཡིན་མི་དགོས་པས་དེ་དང་འདྲ་བ་ཉིད་ཀྱི་ཕྱིར་རོ། །
འོ་ན་ལོངས་སྤྱོད་རྫོགས་སྐུ་བཞུགས་ས་དག་པའི་ཞིང་དེ་སངས་རྒྱས་ཉིད་ཀྱི་ཐུན་མོང་མིན་པའི་སྤྱོད་ཡུལ་དུ་གྲུབ་པའི་གནས་ཡིན་པ་བཞིན་དུ་མཆོག་གི་སྤྲུལ་སྐུ་འཚང་རྒྱ་བའི་མ་དག་པའི་ཞིང་དེའང་དེ་ལྟ་བུ་ཡིན་ནམ་ཞེ་ན། མ་དག་པའི་ཞིང་དེ་སངས་རྒྱས་རང་ཉིད་ཀྱི་ཞིང་དག་གི་སྦྱོར་བ་སྒོམ་པའི་མཐུ་ལས་བྱུང་བའི་ཐུན་མོང་མིན་པ་སངས་རྒྱས་ཁོ་ནའི་སྤྱོད་ཡུལ་གྱི་གནས་མ་ཡིན་ཀྱང༌། དེ་ལྟ་བུའི་ཞིང་དེ་སངས་རྒྱས་ཀྱི་ཞིང་དག་པའི་སྦྱོར་བའི་མཐུ་དང་ཏིང་ངེ་འཛིན་གྱི་བྱིན་རླབས་ལས། ཞིང་དག་པར་བྱིན་གྱིས་བརླབས་མི་རུང་བ་མ་ཡིན་ཏེ། དེ་བཞིན་གཤེགས་པས་རྒྱལ་བའི་ཡུམ་གསུངས་པ་ན། སྟོང་གསུམ་གྱི་སྟོང་ཆེན་པོ་འདི་ལག་མཐིལ་ལྟར་མཉམ་པར་བྱིན་གྱིས་བརླབ་པར་མཛད་པ་ལྟ་བུ་ཡིན་པའི་ཕྱིར་དང༌། མཆོག་གི་སྤྲུལ་སྐུའི་ཞིང་མ་དག་པའི་འཇིག་རྟེན་གྱི་ཁམས་སྒྲོན་མེ་བསྐལ་པ་དེའང་མུན་པའི་བསྐལ་པའི་འཇིག་རྟེན་དང་མི་འདྲ་བར་སངས་རྒྱས་ཀྱི་ཐུགས་རྗེ་དང་ཕྲིན་ལས་བྱུང་བ་ཉིད་ཀྱི་ཞིང་ཡོངས་སུ་སྦྱོང་བའི་མཐུ་ལ་སོགས་ཀྱི་བྱེད་པ་ལས་མ་བྱུང་བར་ཡང་བརྗོད་མི་ནུས་པའི་ཕྱིར་ཏེ། དེ་ལྟ་བུའི་ཞིང་དེ་བྱ་བ་ཡུལ་གྱི་ཕྲིན་ལས་དངོས་སུ་འཇུག་པའི་གཞིར་གྱུར་པ་ཉིད་ཀྱི་ཕྱིར་རོ། ། སྤྱིར་ཡང་མཆོག་གི་སྤྲུལ་སྐུ་འཚང་རྒྱ་བའི་མ་དག་པའི་ཞིང་ནི་སངས་རྒྱས་ཉིད་ཀྱི་ཞིང་དག་གི་སྦྱོར་བ་སྒོམ་པའི་དངོས་འབྲས་ཀྱི་ཞིང་ནི་མ་ཡིན་ཏེ། དེ་ནི་སྒྲིབ་གསུམ་ཀུན་ནས་བསླངས་ཤིང་ཟག་བཅས་ཀྱི་དགེ་བ་སོགས་ཀྱི་མཐུ་ལས་བྱུང་བ་མ་ཡིན་ན།
ལས་དང་ཉོན་མོངས་པའི་དབང་གིས་བྱུང་བ་ཏ་ག་ལ་ཡིན་པའི་ཕྱིར། མ་དག་པའི་ཞིང་དག་པར་སྦྱོང་བྱ་བའི་མ་དག་པའི་ཞིང་དང་གནས་དེའང༌། མ་དག་པའི་ཞིང་སྔར་གྲུབ་ཟིན་པ་ཞིག་གི་དབང་དུ་གཙོ་བོར་བྱས་པ་མ་ཡིན་གྱི། མ་འོངས་པར་འབྱུང་རྒྱུའི་མ་དག་པའི་སྣོད་བཅུད་ཀྱི་ཞིང་དག་པ་དང་བདེ་བར་བསྒྱུར་ནས་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གནས་ལུས་ལོངས་སྤྱོད་ཕུན་སུམ་ཚོགས་པའི་གོ་འཕང་ལ་འགོད་པའི་དབང་དུ་བྱས་པ་ཡིན་ལ། དེ་ལྟ་ནའང་མ་དག་པའི་ཞིང་སྔར་གྲུབ་ཟིན་པ་དེར་སྐྱེ་བའི་ལས་བསགས་པ་པོ་རྣམས་དེར་སྐྱེ་བ་རྒྱུན་ཆད་ཅིང་སྟོང་བ་ན། གནས་དེར་དག་པའི་ཞིང་དུ་སྐྱེ་བས་ལས་བསགས་པ་དག་དེར་སྨོན་ལམ་དང་ཐུགས་རྗེའི་དབང་གིས་སྐྱེ་བའམ་འཁོད་པ་ན་ཞིང་དག་པར་འགྱུར་མི་རུང་བ་ཡིན་ཏེ། མདོ་ལས། བྱམས་པ་ལུང་བསྟན་པའི་མདོར། དེ་ཡི་ཚེ་ན་རྒྱ་མཚོ་ནི། ། ཁོར་ཡུག་ཏུ་ནི་དཔག་ཚད་བརྒྱ། །
སྐམ་པར་འགྱུར་ཏེ་དེ་ཡང་ནི། ། འཁོར་ལོ་བསྒྱུར་བའི་ལམ་བཟང་ཡིན། ། དེ་ཚེ་འཛམ་བུ་གླིང་འདི་ཡང༌། ། ཆུ་ཞེང་ཐ་གྲུ་མཉམ་པ་ནི། ། དཔག་ཚད་སྟོང་ཕྲག་བཅུ་པ་སྟེ། ། འབྱུང་པོ་ཀུན་གྱི་གནས་སུ་འགྱུར། ། དེ་ཡི་ཚེ་ན་ཡུལ་གྱི་མི། ། དར་ཞིང་འབྱོར་ལ་ཆད་པ་མེད། ། འཚེ་མེད་མི་ནི་དེ་དག་ཀྱང༌། ། དགེ་བ་བྱེད་པ་དག་ཏུ་འགྱུར། །
ས་གཞི་ཚེར་མ་མེད་པ་དང༌། ། མཉམ་ཞིང་ནེའུ་སེང་སྔོན་པོ་ལྡན། ། འཕགས་ཞིང་ནེམ་ཞེས་བྱེད་པ་སྟེ། ། ཤིང་བལ་འདབ་མ་བཞིན་དུ་འཇམ། ། མངར་ཞིང་དྲི་ནི་ཞིམ་པ་ཡིས། ། ས་ལུ་མ་རྨོས་པར་སྐྱེའོ། ། སྣ་ཚོགས་ཚོན་གྱི་མཛེས་བྱས་པའོ། ། གོས་ཀྱི་ལྗོན་ཤིང་འབྱུང་བར་འགྱུར། ། མེ་ཏོག་ལོ་མ་འབྲས་ལྡན་པའི། ། ལྗོན་ཤིང་འཕང་དུ་རྒྱང་གྲགས་འབྱུང༌། །
དེ་དག་རྣམས་ནི་ཚེ་ལོ་ནི། ། བརྒྱད་ཁྲི་ཁོ་ན་ཐུབ་པར་འགྱུར། ། སེམས་ཅན་དེ་དག་རྐྱེན་མེད་ཅིང༌། ། ཉེས་བྲལ་སྤྲོ་བ་ཆེ་དང་ལྡན། ། ལུས་ཆེན་ཁ་དོག་ལྡན་པ་སྟེ། ། ཚན་པོ་ཆེ་ཡི་སྟོབས་དང་ལྡན། ། ནད་ནི་གསུམ་ཞིག་འབྱུང་བར་འགྱུར། ། འདོད་དང་མི་བཟད་དགའ་བའོ། ། བུ་མོ་ལོ་ནི་ལྔ་བརྒྱ་དག ། ལོན་ནས་ཁྱོ་ལ་བག་མར་འགྲོ། །
ཅེས་སོགས་སྣོད་བཅུད་བདེ་སྐྱིད་ཀྱི་དག་པར་འགྱུར་ཚུལ་རྒྱས་པར་གསུངས་སོ། ། མཆན། འཇིག་རྟེན་གྱི་ཁམས་འདིའང་བཅོམ་ལྡན་འདས་བྱམས་པ་འབྱུང་བ་ན་གསེར་གྱི་གཞི་གཅིག་ཏུ་འགྱུར་བར་གསུངས་པ་ལྟ་བུའོ། ། དགོངས་གཅིག་རྙིང་མ་བ་དག་གིས་རྗེ་འབྲི་ཁུང་པའི་རྡོར་གསུང་གིས། མ་འོངས་པར་སྐྱེ་འགྱུར་གྱི་ཞིང་དག་མ་དག་ད་ལྟ་སྒྲུབ་པའི་ཁྱད་པར་གྱིས་བྱར་ཡོད་ཅེས་པ་དེ་སྔར་བསགས་ཀྱི་ལས་ཀྱི་འབྲས་བུར་འགྱུར་པའི་བསྐལ་དུས་བཟང་ངན་གྲུབ་ཟིན་པ་དེ་ད་ལྟའི་ལས་ཀྱིས་འཕེལ་འགྲིབ་བྱར་ཡོད་ཅེས་འཆད་སྣང་བ་ནི་ཉེས་པར་བཤད་པ་ཆེས་ཆེ་བར་འགྱུར་ཏེ། དེ་ལྟ་ན་བསྐལ་པ་བཟང་པོ་སངས་རྒྱས་སྟོང་འབྱུང་བའི་ཞིང་འདི་ལ། རྩོད་ལྡན་གྱི་འགྲོ་བ་པས་སྡིག་སྤྱོད་སྣ་ཚོགས་བྱས་པའི་ལས་ཀྱིས་མུན་བསྐལ་དུ་འགྱུར་བར་ཐལ་ཏེ། དུས་ཀྱི་འཕེལ་འགྲིབ་ད་ལྟར་ཡང་བྱར་རུང་བ་དེ་སྒྲ་ཇི་བཞིན་པར་འཆད་པ་ཉིད་ཀྱི་ཕྱིར། ཡང་མི་བརྗེད་ཀྱི་ཞིང་འདིར་སངས་རྒྱས་སྟོང་ལས་རིམ་པ་བཞིན་འབྱུང་ནས་སངས་རྒྱས་རེ་རེའི་དམ་ཆོས་ནུབ་པའི་ཚེ་མི་ནུབ་པར་གནས་པར་བྱར་ཡོད་པར་ཐལ། བསྟན་པ་ནུབ་མི་ནུབ་ཀྱི་དུས་ཀྱི་འཕེལ་འགྲིབ་ད་ལྟ་དགེ་མི་དགེ་འཇིག་རྟེན་འདིར་སྤྱོད་པ་པོ་ཡོད་མེད་ཙམ་གྱིས་བྱེད་པ་གང་ཞིག །
བསྟན་པ་ནུབ་པ་དེའི་ཚེ་མི་མཇེད་ཀྱི་ཞིང་འདིར་དཀར་ཕྱོགས་སྐྱོང་བའི་ལྷ་རྣམས་ཀྱི་ལྷ་ཆོས་བཅུ་དྲུག་སོགས་དགེ་བ་རྣམ་པར་དག་པ་སྤྱོད་པ་ཡོད་པ་ཉིད་ཀྱི་ཕྱིར། འདི་ལྟ་ལ་འདོད་མི་ནུས་པས། རྡོ་རྗེ་གསུང་ནི་དྲི་མ་མཐའ་དག་བྲལ་བར་འཆད་པ་ཁོ་ན་ལ་སྨན་དགེ་ཆེན་པོར་འགྱུར་གྱི། ལོག་པར་བཤད་ན་འཕགས་པ་ལ་སྐུར་པ་བཏབ་པའི་ཉེས་པས་ཆེས་འཇིགས་སོ། ། ཡང་དེར་བསྐལ་དུས་མར་འགྲིབ་པ་ད་ལྟ་རང་ཡར་འཕེལ་དུ་འགྲོ་བ་བྱར་ཡོད་དེ། ད་ལྟ་མི་ཆོས་བཅུ་དྲུག་སོགས་ཀྱི་དགེ་བ་རྣམ་དག་སྤྱད་ན་དེར་འགྱུར་བའི་ཕྱིར། ཚེ་ལོ་བཅུ་པའི་དུས་རྗེ་བཙུན་བྱམས་པའི་སྤྲུལ་པ་བྱོན་ནས་དགེ་ཆོས་བཤད་ནས་དགེ་བ་ལ་གནས་པས་ཚེ་ལོ་བརྒྱད་ཁྲིར་འཕེལ་བ་བཞིན་ནོ་ཞེས་བྲིས་གདའ་བ་ནི་མ་བརྟགས་པའི་ཐོ་འཚམ་པའི་ངག་ཀྱལ་ཞིག་ཏེ། ཚེ་ལོ་མར་འགྲིབ་ཀྱི་དུས་སུ་སྐྱེ་འགྱུར་གྱི་ལས་ཅན་རྣམས་དེར་སྐྱེ་བའི་ལས་འབྲས་བྱུང་ཟིན་ནས་དེར་མི་སྐྱེ་བས་ཚེ་ལོ་མར་འགྲིབ་ཀྱི་དུས་རྫོགས་ནས། ཚེ་ལོ་ཡར་འཕེལ་གྱི་དུས་སུ་སྐྱེ་འགྱུར་གྱི་ལས་ཅན་རྣམས་ཡར་འཕེལ་གྱི་དུས་དེར་སྐྱེ་བའི་མགོ་བརྩམ་པ་ན། ཡར་འཕེལ་གྱི་བསྐལ་དུས་སུ་འབྱུང་བའི་སེམས་ཅན་དེ་དག་གིས་སྔར་ལེགས་པར་སྤྱད་པའི་འབྲས་བུ་བདེ་སྐྱིད་ཉམས་སུ་མྱོང་བའི་ལྷན་ཅིག་བྱེད་རྐྱེན་དུ་བྱམས་པའི་སྤྲུལ་པས་དགེ་ཆོས་བསྟན་པ་སོགས་འབྱུང་བ་ཡིན་གྱི།
བྱམས་པས་དགེ་ཆོས་བཤད་ཅིང་བཤད་ཡུལ་དེ་དག་གིས་དགེ་བ་སྤྱད་པར་བཤད་པ་དེའི་རྐྱེན་ཁོ་ནས་བསྐལ་པ་མར་འགྲིབ་ཡར་འཕེལ་དུ་འགྲོ་བར་འགྲུབ་ན། སའི་དངོས་གཞི་ལས། ཚེ་ལོ་སུམ་བཅུ་པ་ལ། མུ་གེའི་བསྐལ་པ་དེ་ལྟར་ཐོགས་ན་ལོ་དང་ཟླ་བ་དང་ཞག་བདུན་བདུན་འབྱུང་བ་དང༌། ཚེ་ལོ་ཉི་ཤུ་པ་ལ་ནད་ཀྱི་བསྐལ་པ་དེ་ལྟར་ཐོགས་ན་ལོ་དང་ཟླ་བ་དང༌། ཞག་བདུན་བདུན་འབྱུང་བ་དང༌། ཚེ་ལོ་བཅུ་པ་ལ་མཚོན་གྱི་བསྐལ་པ་དེ་ལྟར་ཐོགས་ན་ཞག་བདུན་བདུན་འབྱུང་བར་བཤད་དོ། ། དེ་དག་གི་བར་བསྐལ་པ་གཅིག་ཚར་བྱིན་པ་སྟེ་ཡོངས་སུ་རྫོགས་པའོ། ། ཞེས་དང༌། བྱམས་པ་འབྱུང་བའི་མདོ་ལས།
དེ་ལྟར་མར་འགྲིབ་ཀྱི་མཐའ་ཚེ་ལོ་བཅུ་པའི་དུས་སུ་རྒུད་པ་གསུམ་འབྱུང་སྟེ། ཚེ་རྒུད་པ་ནི་བཅུ་པའོ། ། ལུས་རྒུད་པ་ནི་མཐོ་གང་པའོ། ། ལོངས་སྤྱོད་རྒུད་པ་ནི་སྙིང་པོ་ནུབ་སྟེ། ཁྲེ་རྒོད་དང་སྲེ་ཏ་ཙམ་མོ། ། དེའི་ཚེ་བྱམས་པའི་སྤྲུལ་པ་ཁྲུ་གང་པ་ཞིག་བྱུང་བ་ལ་དད་ནས་དེས་བསྟན་པའི་དགེ་བ་བཅུ་ལ་སོགས་པ་སྒྲུབས་པས་ལྷས་ཆར་ཕབ་པ་ལ་སོགས་པའི་རིམ་གྱིས་ཚེ་དང་བསོད་ནམས་འཕེལ་ཏེ། ཚེ་ལོ་དཔག་ཚད་ཀྱི་བར་སོང་ནས་སླར་ཡང་བརྒྱད་ཁྲི་པར་སོང་བའི་དུས་སུ་བྱམས་པ་འབྱོན་པར་འགྱུར་རོ་ཞེས་འབྱུང་ངོ༌། ། མཆན། ཚེ་ལོ་མར་འགྲིབ་ཀྱང་བསྐལ་དུས་མ་རྫོགས་པར་མར་འགྲིབ་དུས་ཀྱི་སེམས་ཅན་དེ་དག་ལ་བྱམས་པས་ཆོས་བསྟན་ཅིང་སེམས་ཅན་དེ་དག་གི་དགེ་ཆོས་སྤྱད་པའི་མདོ་ཉིད་ལ་བརྒྱད་ཁྲི་པའི་བསྐལ་དུས་ཅན་དུ་ཡར་འཕེལ་ལ་སོང་བར་རིགས་པ་ལས། དེ་ལྟ་མ་ཡིན་པར་མར་འགྲིབ་ཀྱི་བསྐལ་དུས་སུ་འབྱུང་བའི་སེམས་ཅན་གྱི་ལས་འབྲས་མྱོང་བའི་དུས་རྫོགས་ནས།
ཡར་འཕེལ་གྱི་བསྐལ་དུས་ཤར་བའི་ཚེ། སེམས་ཅན་བསོད་ནམས་ཅན་འབྱུང་བའི་སྐབས་ན་བྱམས་པས་དགེ་ཆོས་བསྟན་པ་དོན་ཡོད་པར་འགྱུར་བའི་སྐབས་ཐོབ་པ་ཡིན་ལ། མར་འགྲིབ་པའི་ཚེ་ལོ་བཅུ་པ་ལྟ་བུ་ལ་ཆོས་བསྟན་ཀྱང་དོན་དུ་མི་འགྱུར་སྟེ། སྙིགས་མ་ལྔ་པ་མཐར་ཐུག་པ་བསྐལ་བ་དང་བྲལ་བས་དམ་པའི་ཆོས་ལ་རྣ་བ་ཙམ་ཡང་གཏོད་མི་ནུས་པའི་ཕྱིར་རོ། ། ཐེག་དམན་གྱི་གཞུང་དུ་སངས་རྒྱས་ཀྱི་མཚན་སྒྲུབ་པ་ལ། བསྐལ་པ་བརྒྱར་ཚོགས་ཟུར་དུ་སྒྲུབ་དགོས་པར་བཤད་ཀྱང༌། ཞིང་དག་པར་སྦྱོང་བའི་ཚུལ་ནི་མ་བཤད་དེ། དེ་དག་གི་ལུགས་ལ་སེམས་ཅན་དང་ཐུན་མོང་བའི་སྣོད་ཀྱི་འཇིག་རྟེན་རང་རྒྱུད་པ་ལས། སྒྱུ་མ་ལྟར་རྣམ་པར་འཁྲུལ་བའི་འཇིག་རྟེན་གྱི་ཁམས་ཡེ་ཤེས་ཀྱི་སྤྱོད་ཡུལ་ཐུན་མོང་མིན་པའི་རྣམ་གཞག་མི་འདོད་པ་ཉིད་ཀྱི་ཕྱིར། རྡོ་རྗེ་ཐེག་པར་སངས་རྒྱས་ཀྱི་ཞིང་ཡོངས་སུ་སྦྱང་བའི་རྣམ་པར་བཞག་པ་ཇི་ལྟར་བསྟན་ཞེ་ན།
དེ་ནི་བསྐྱེད་རིམ་རྣམ་པར་རྟོག་པའི་སྒོམ་པ་གཙོ་བོ་གྱུར་པ་དང་རྫོགས་རིམ་མི་རྟོག་ཡེ་ཤེས་ཀྱི་ལྟ་སྒོམ་གཙོ་བོར་གྱུར་པས་སྣོད་ཐམས་ཅད་རྟེན་ལྷའི་གཞལ་ཡས་ཁང་དང༌། བརྟེན་པ་བཅུད་ཐམས་ཅད་རྫོགས་པའི་སངས་རྒྱས་ཀྱི་བདག་ཉིད་ཀྱི་ལྷ་ཡབ་ཡུམ་དུ་བསྙེན་ཅིང་སྒྲུབ་པ་ཉིད་ཀྱིས་སྣོད་བཅུད་ཀྱི་ཞིང་དག་གི་སྦྱོར་བ་རྒྱུའི་ཐེག་པར་བཤད་པ་ལས་ཕུལ་དུ་བྱུང་བའི་རྣམ་བཞག་ཟབ་རྒྱས་བསྟན་པར་གྲུབ་པ་ཡིན་ནོ།། །། ༈ རྡོ་རྗེའི་གསུང༌། ཚེ་འདི་རང་དུ་མཐོང་ཆོས་གཙོ་བོར་འབྱུང་བྱ་བ་འདི་བཞུགས་ཞེས་བྱ་བ་དག་པར་བཏོན་ན། རྡོ་རྗེ་ཐེག་པ་བླ་ན་མེད་པའི་ལམ་གྱིས་ཚེ་གཅིག་ཏུ་སངས་རྒྱས་ཐོབ་པར་བྱེད་ཅེས་འཆད་དགོས་རྒྱུ་ཡིན་ལ། ཚེ་འདིར་མཐོང་ཆོས་ཀྱི་འབྲས་བུ་འབྱིན་པ་དང་མི་འབྱིན་པའི་རྣམ་པར་བཞག་པ་ནི་གོང་དུ་བཤད་ཟིན་ལ། ཁ་ཅིག་ཚེ་གཅིག་ལུས་གཅིག་ཏུ་རྡོ་རྗེ་ཐེག་པ་བླ་ན་མེད་པའི་ལམ་གྱིས་འཚང་རྒྱ་བར་བྱེད་དོ་ཞེས་བྱ་བ་འདི་ནི་སྔོན་སྨིན་པ་ཤས་ཆེ་བ་སྒྲིབ་པ་ཤས་ཆུང་བའི་དབང་དུ་བྱས་ཀྱི། དེང་སང་སྙིགས་མ་ལྔ་བདོ་བའི་སེམས་ཅན་ངན་པས་མི་འགྲུབ་ལོ་ཞེས་པ་ལ། ཞལ་སྔ་ནས་དེ་ལྟ་མ་ཡིན་ཏེ། ཆོས་ཐམས་ཅད་ལ་སྒྲིབ་པ་དང་བྲལ་བའི་རྗེ་བཙུན་ཆེན་པོ་མི་ལ་ཡབ་སྲས་ཀྱི་དྲང་ངེས་རྣམ་པར་འབྱེད་པའི་ཞལ་ལུང་ལས་ཀྱང་ཤེས་པའི་ཕྱིར།
དེའི་ཞལ་ལུང་ལས་ཇི་ལྟར་འབྱུང་ཞེ་ན། ཇི་སྐད་དུ། བདག་གིས་དགེ་བའི་བཤེས་གཉེན་སྨྱུག་རུམ་པ་ལ་ཚེ་གཅིག་ལུས་གཅིག་ཏུ་སངས་རྒྱས་པ་སྲིད་དམ་ཞུས་པས། ཚེ་འདི་ལ་ལྟོས་པ་སྤུ་རྩེ་ཙམ་ཡང་མེད་པ་གཅིག་དགོས་པ་ཡིན་གསུང༌། དགེ་བའི་བཤེས་གཉེན་ཡར་ལུང་པ་ལ་ཞུས་པས་གསུང་དེ་ངེས་པ་ཅན་མིན། དགོངས་པ་ཅན་ཡིན། སྨན་རིལ་བུ་གྲུབ་པས་ཚེ་ཉི་ཟླ་དང་མཉམ་པ། སྐྱེ་བ་བདུན་པ་ཡིན་པ། ཡི་དམ་ལྷའི་ཞལ་མཐོང་བ། མཁའ་སྤྱོད་དུ་འགྲོ་ནུས་པ་གཅིག་དགོས་པ་ཡིན་གསུང༌།
དེ་ལྟར་ལགས་སམ་ཞུས་པས། གསུང་དེ་དགོངས་པ་ཅན་མིན། ངེས་པ་ཅན་ཡིན། ཚེ་འདི་ལ་ལྟོས་པ་མེད་པ་ཞིག་དགོས། བླ་མ་མཚན་ཉིད་དང་ལྡན་པ་ཞིག་ལ་སློབ་མ་སྣོད་དང་ལྡན་པ་ཞིག་གིས་གསང་སྔགས་ཀྱི་དཀྱིལ་འཁོར་དུ་དབང་རྫོགས་པར་ཞུས་ནས། བསྐྱེད་རྫོགས་ཀྱི་གདམས་ངག་བར་མ་ཆད་པར་བསྒོམ་པས། རབ་ཚེ་འདིར་འཚང་རྒྱ། འབྲིང་འཆི་ཁའམ་བར་དོར་འགྲུབ། ཤིན་ཏུ་ལེ་ལོ་ཆེ་ན་ཡང་སྐྱེ་བ་བདུན་ནམ་བཅུ་དྲུག་ཚུན་ལ་འགྲུབ། དེ་ལ་མ་གྲུབ་ན་དམ་ཚིག་གི་སེལ་ཞུགས་པ་ཡིན་པས་རེ་ཤིག་ངན་སོང་དུ་སྐྱེ་དགོས་པ་ཡོད།
ལར་ལྷ་རྗེ་སྟོན་པ་ཁྱོད། ལྟ་བ་ཁ་ཐོ་ལ་བསྐུར་བའི་མི་དང་བློ་མ་བསྟུན། དེའི་ངག་ལ་མ་ཉན། རྗེས་སུ་མ་འབྲང༌། སྒོམ་པ་ཉམས་སུ་ལེན་པའི་མི་དང་བློ་བསྟུན། དེའི་ངག་ལ་ཉོན། རྗེས་སུ་འབྲང་དགོས་པ་ཡིན། གྲོས་ཕུགས་ཐམས་ཅད་ཚེ་འདི་བློས་བཏང་བའི་སྐྱེས་བུ་དམ་པ་ལ་བྱ་དགོས། ཚེ་འདིས་མིག་ཁྲིད་པའི་གང་ཟག་འགའ་ཞིག་གིས་ཆོས་བརྒྱད་སློབ་ཏུ་འོང་པ་ཡིན། ཞེས་བྱ་བ་སོགས་རྒྱ་ཆེར་གདམས་ལ།
དེ་ལྟར་གདམས་པ་དེ་ཉིད་རྡོ་རྗེ་འཆང་ཆེན་པོའི་རྒྱུད་ཀྱི་དགོངས་པ་སྒྲ་ཇི་བཞིན་པ་ཉིད་ཀྱི་ངེས་པའི་དོན་ཀྱང་ཡིན་ཏེ། རྡོ་རྗེ་ཕྲེང་བར། རང་བཞིན་སྣང་བའི་དབྱེ་ཤེས་ནས། ། དེས་ན་སྤྱོད་པ་རབ་ཏུ་བྱ། ། ལས་ཀྱི་ལུས་ནི་མ་སྤངས་པར། ། རྡོ་རྗེ་སྐུ་ཉིད་ཐོབ་པར་འགྱུར། ། ཞེས་ལུས་རྟེན་འདིས་ཟུང་འཇུག་རྡོ་རྗེ་སྒྱུ་མའི་སྐུ་འགྲུབ་པར་གསུངས། སམྦུ་ཊ་ལས། བསྐལ་པ་བྱེ་བ་གྲངས་མེད་པར། ། ཇི་སྲིད་སངས་རྒྱས་གང་ཐོབ་པ། །
གང་ཞིག་དམ་པའི་བདེ་བས་ཁྱོད། ། སྐྱེ་བ་འདིར་ནི་ཐོབ་པར་འགྱུར། ། ཡང་ན་འཁོར་ལོ་བསྒྱུར་བའམ། ། འདིར་ནི་དངོས་གྲུབ་ཆེན་པོ་བརྒྱད། ། གཞན་ཡང་ཡིད་ལ་འདོད་པ་ཐོབ། ། ཅེས་འབྱུང་ལ། དེའི་འགྲེལ་པ་མན་སྙེར། སངས་རྒྱས་ཉིད་ནི་ས་བཅུའི་དབང་ཕྱུག་ཉིད་དོ། ། རྣམ་པར་སངས་རྒྱས་ཉིད་ནི་ཁྱད་པར་གྱི་ལམ་ཐོབ་པ་ཉིད་དོ། ། རྡོ་རྗེ་འཛིན་པ་ཉིད་ནི་ས་བཅུ་གཅིག་གི་དབང་ཕྱུག་ཉིད་དེ།
འཁོར་ལོ་བསྒྱུར་བ་ཉིད་ནི་དཀྱིལ་འཁོར་གྱི་འཁོར་ལོ་དཔག་ཏུ་མེད་པའི་སྤྲུལ་པའི་གཙོ་བོ་ཉིད་དོ། ། ཞེས་འབྱུང་བའི་འཁོར་ལོ་སྒྱུར་བ་ཉིད་ནི་སྔགས་ལུགས་ཀྱི་ཐུན་མོང་མིན་པའི་ས་བཅུ་གཉིས་པ་ཉིད་ལ་འཆད་པར་སེམས་ལ། སྔགས་ཀྱི་ལམ་འདིའི་ནུས་པ་ནི། ཇི་ལྟར་སེམས་ཅན་སྙིགས་མར་སྤྱོད་པའི་སྟོབས་ཇེ་ཆེས་ཆེ་བའི་དུས་དེར་སེམས་ཅན་ཉོན་མོངས་པ་ཆེས་ཆེ་བ་དག་གིས་ཉམས་སུ་བླངས་པས་སླར་ཡང་ལམ་གྱི་ནུས་པ་ཆེས་ཆེས་སྟོབས་ལྡན་དུ་གྱུར་ནས་རྩོད་ལྡན་གྱི་གང་ཟག་ཚེ་གཅིག་ལུས་གཅིག་ཏུ་སངས་རྒྱས་པར་བྱེད་པ་འདི། སྔགས་ལམ་གྱི་རྟེན་འབྲེལ་གྱི་ཟབ་ཁྱད་ཡིན་ཏེ། རྡོ་རྗེ་རྩེ་མོ་ལས། སོ་སོ་སྐྱེ་བོས་སངས་རྒྱས་ཉིད། ། འགྲུབ་པར་འགྱུར་གྱི་གཞན་དུ་མིན། ། ཞེས་དང༌། འདུས་པར།
སེམས་ཅན་མཚམས་མེད་ལ་སོགས་པའི། ། སྡིག་པ་ཆེན་པོ་བྱེད་པ་ཡང༌། ། རྡོ་རྗེ་ཐེག་པ་རྒྱ་མཚོ་ཆེ། ། ཐེག་པ་མཆོག་ནི་འདི་ལ་འགྲུབ། ། ཞེས་པའི་འགྲེལ་པར་དཔལ་ལྡན་ཟླ་བས། སེམས་ཅན་མཚམས་མེད་ཅེས་བྱ་བ་ལ་སོགས་པ་ལ། ཕ་མ་དང་དགྲ་བཅོམ་གསོད་པ་དང༌། སངས་རྒྱས་ཀྱི་སྐུ་འཇིག་པ་དང༌། དམ་པའི་ཆོས་སྤོང་བ་ཞེས་བྱ་བའི་ལས་ལྔ་ནི་འཆི་བའི་དུས་བྱས་མ་ཐག་ཏུ་དམྱལ་བར་ལྷུང་བར་འགྱུར་བས་མཚམས་མེད་པ་སྟེ། ཉེ་བར་མཚོན་པ་འདིས་ན་མཚམས་མེད་པ་ཞེས་བྱ་བའི་སྒྲ་ནི་དེ་བྱེད་པ་ལ་འཇུག་གོ །
སོགས་པ་ཞེས་བྱ་བའི་སྒྲ་ནི་མཚམས་མེད་པ་ཉེ་བ་རྣམས་བཟུང་ངོ༌། ། སྡིག་པ་ཆེན་པོ་བྱེད་པ་ཞེས་བྱ་བ་ནི་དགེ་སློང་གི་རྩ་བ་བཞིའི་ལྟུང་བ་བྱུང་བས་ཏ་ལ་མགོ་བཅད་པ་ལྟར་སངས་རྒྱས་ཀྱི་བསྟན་པ་ལས་སེམས་ཅན་དམྱལ་བ་ལ་གཞོལ་བ་སྟེ། དེ་རྣམས་ཀྱང་འདིར་བླ་མའི་དྲིན་གྱིས་རྫོགས་པའི་རིམ་པ་ཐོབ་ནས་འགྲུབ་པར་འགྱུར་ཞིང་སངས་རྒྱས་ཉིད་ཐོབ་པར་འགྱུར་ན་རིགས་ངན་ལ་སོགས་པ་ལྟ་ཅི་སྨོས་ཞེས་དེའི་ཉེས་པ་ལས་འདའ་བའོ། ། དེ་ལྟར་སྣོད་དང་སྣོད་མིན་ལ་ལྟོས་པ་མེད་པར་དོན་མཛད་པས་ན་ཐེག་པ་ཆེ་བའི་བདག་ཉིད་གསལ་བར་སྟོན་པ་ཡིན་ནོ་ཞེས་སོ། །
འདིར་སངས་རྒྱས་བཞུགས་དུས་མཚམས་མེད་ཕྱི་མ་གཉིས་ངན་སེམས་ཀྱིས་ཁྲག་ཕྱུང་བ་དང༌། འཁོར་ལོའི་དབྱེན་ལ་བཞག་གི་སངས་རྒྱས་མི་བཞུགས་ཕྱིན་མཚམས་མེད་ཕྱི་མ་འདི་གཉིས་ལ་བཞག་པ་ཡིན་ལ། འདི་ལྟར་བཤད་པའི་མཚམས་མེད་ཅན་ལ་སོ་ཐར་གྱི་སྡོམ་པ་མི་སྐྱེ་བར་འདུལ་བ་ལུང་ལས་བྱུང་བའང་ངེས་པའི་དོན་གྱི་དབང་དུ་ན་སྒྲ་ཇི་བཞིན་པ་མིན་པར་འཆད་དགོས་རྒྱུ་ཡིན་ཅེས་དཔལ་མགོན་འབྲི་ཁུང་པས་གསུངས་པ་དེའང་འདིར་ནི་དོན་གྱིས་གྲུབ་སྟེ། མཚམས་མེད་ཅན་དགེ་སློང་གི་སྡོམ་པ་ཉམས་པ་སླར་འདུལ་བ་ལྟར་ན་ཕྱིར་བླང་དུ་མེད་པ་ན། འདིར་སྔགས་ཀྱི་དཀྱིལ་འཁོར་དུ་ཞུགས་ཤིང་སྡོམ་པ་ནོད་པ་ན་གསུམ་ལྡན་རྡོ་རྗེ་འཛིན་པ་ཉིད་དུ་འགྱུར་བས་དེའི་རྒྱུད་ལ་སོ་ཐར་གྱི་སྡོམ་པ་ཕྱིས་བླང་དུའང་བྱར་ཡོད་པའོ་ཞེས་བྱ་བ་འདི་ལེགས་པར་གྲུབ་བོ། ། འདིར་རྗེ་བཙུན་རེ་མདའ་པས།
སྔགས་ཀྱི་མཐར་ཐུག་ཟུང་འཇུག་དེའང༌། ཕར་ཕྱིན་ཐེག་པར་གསུངས་པའི་དཔའ་བར་འགྲོ་བའི་ཏིང་ངེ་འཛིན་དང་དོན་གཅིག་པ་ཡིན་ལ། དེ་ཡང་ས་བཅུ་པ་ལ་གནས་པའི་བྱང་ཆུབ་སེམས་དཔས་མངོན་དུ་བྱས་པ་ཡིན་ནོ། ། དེ་གཉིས་དོན་གཅིག་པའི་ཤེས་བྱེད་ཀྱང༌། སྤྱོད་བསྡུས་ལས། འཕོང་སློབ་པའི་དཔེས་དཔའ་བར་འགྲོ་བའི་ཏིང་ངེ་འཛིན་ལ་རིམ་གྱིས་སློབ་ཅིང༌། དཔའ་བར་འགྲོ་བའི་ཏིང་ངེ་འཛིན་ཐོབ་ནས་གང་ལའང་མི་སློབ་བོ། ། ཞེས་པའི་མདོ་ཤེས་བྱེད་དུ་དྲངས་ནས། ཚུལ་འདི་ཉིད་ཀྱིས་རྡོ་རྗེ་ཐེག་པ་ལ་གནས་པའི་དཔའ་བར་འགྲོ་བའི་ཏིང་ངེ་འཛིན་ལ་སློབ་པར་འདོད་པས་ཀྱང་རིམ་པ་འདི་ཉིད་ལ་བསླབ་པར་བྱའོ། ། ཞེས་ཟུང་འཇུག་དག་དཔའ་བར་འགྲོ་བའི་ཏིང་ངེ་འཛིན་དོན་གཅིག་པར་བཤད་པའི་ཕྱིར།
ས་བཅུ་པ་ལ་གནས་པས་དེ་ཐོབ་པའི་ཤེས་བྱེད་ནི། དཔའ་བར་འགྲོ་བའི་མདོ་ལས། བློས་གྲོས་བརྟན་པ་དཔའ་བར་འགྲོ་བའི་ཏིང་ངེ་འཛིན་ནི། ས་དང་པོ་ལ་གནས་པ་ནས་ས་དགུ་པའི་བར་ལ་གནས་པས་མི་ཐོབ་ཀྱི་ས་བཅུ་པ་ལ་གནས་པའི་བྱང་ཆུབ་སེམས་དཔས་ཐོབ་བོ། ། ཞེས་འབྱུང་ལ། དེས་ན་སྔགས་ཀྱི་ཟུང་འཇུག་རྡོ་རྗེ་འཆང་ཐོབ་བྱ་བ་དེ་ཡང་དག་པར་རྫོགས་པའི་སངས་རྒྱས་དངོས་མ་ཡིན་ཏེ། ཡིན་ན་བསྟན་པ་གཅིག་ལ་སྟོན་པ་གཉིས་འབྱུང་བར་འགྱུར་ལ། དེ་ལྟ་ཡང་མི་སྲིད་པས་ཨིནྡྲ་བྷུ་ཏི་སོགས་ཀྱང་སྔགས་ལམ་ནས་ཚེ་གཅིག་ལ་ས་བཅུ་པའི་གོ་འཕང་མངོན་དུ་མཛད་པ་ཡིན་ནོ། ། ཞེས་གསུངས་ལོ། དེས་ནི་སྤྱོད་བསྡུས་སུ་དཔའ་བར་འགྲོ་བའི་ཏིང་ངེ་འཛིན་གྱི་ལུང་འདྲེན་པའི་དོན་ཅུང་ཟད་ཀྱང་མ་རྟོགས་པར་གསལ་སྟེ།
མདོ་ལས། དཔའ་བར་འགྲོ་བའི་ཏིང་ངེ་འཛིན་ཐོབ་ནས་སངས་རྒྱས་ཐོབ་བྱེད་ཀྱི་བྱ་བ་ཏིང་ངེ་འཛིན་གཞན་གང་ལའང་སློབ་མི་དགོས་པར་ཏིང་ངེ་འཛིན་འདི་ཉིད་ཀྱི་སངས་རྒྱས་ཐོབ་བྱེད་ཀྱི་བྱ་བ་བྱེད་ནུས་པ་དཔེར་མཛད་ནས་མི་སློབ་པའི་ཟུང་འཇུག་རྡོ་རྗེ་འཆང་གི་གོ་འཕང་འདི་ཐོབ་ཕྱིན་སླར་རྫོགས་པའི་སངས་རྒྱས་བླ་མར་འགྱུར་པ་ཐོབ་པར་བྱར་མེད་ཅིང༌། ཟུང་འཇུག་རྡོ་རྗེ་འཆང་གི་གོ་འཕང་འདི་ཐོབ་པ་ན། མདོར་བཤད་པའི་དཔའ་བར་འགྲོ་བའི་ཏིང་ངེ་འཛིན་དང་མདོ་ལུགས་ཀྱིས་བསྒྲོད་པའི་སངས་རྒྱས་སོགས་ཀྱང་ཞར་ལ་ཐོབ་བྱ་བའི་བསྟན་པ་ཡིན་པའི་ཕྱིར་དང༌། མདོ་ལུགས་ཀྱི་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལུགས་རང་གི་ས་བཅུ་པར་ཐོབ་པར་བཤད་པས། ལུགས་དེའི་དཔའ་བར་འགྲོ་བའི་ཏིང་ངེ་འཛིན་ནི་སྔགས་ལུགས་ཀྱི་ས་དང་པོ་ཙམ་ཐོབ་པས་ཀྱང་མངོན་དུ་བྱས་པར་འགྲུབ་པའི་ཕྱིར། སྔགས་ལུགས་ཀྱི་ས་བཅུ་པས་མདོ་ལུགས་ཀྱི་དཔའ་བར་འགྲོ་བའི་ཏིང་ངེ་འཛིན་ཐོབ་པ་ལ་ཡ་མཚན་ཅི་ཡང་མེད་པའི་ཕྱིར་དང༌། སྔགས་ཀྱི་སངས་རྒྱས་དེ་མདོ་ལུགས་ཀྱི་ས་བཅུ་པ་པར་སྟོན་པའི་རྒྱུད་རྒྱ་གཞུང་གི་ཟིན་པ་ཅི་ཡང་མེད་པའི་རང་གི་རྟོག་བཏགས་ཁོ་ནར་ཟད་པའི་ཕྱིར་དང༌། ཨིནྡྲ་བྷུ་ཏི་སོགས་སངས་རྒྱས་གཉིས་པར་སངས་རྒྱས་པ་ཡིན་ན་བསྟན་པ་གཅིག་ལ་སྟོན་པ་གཉིས་འབྱུང་བར་འགྱུར་ན། དྲག་པོ་དབང་ཕྱུག་ལ་བཅོམ་ལྡན་འདས་འཁོར་ལོ་བདེ་མཆོག་གིས་ཐིམ་ལོང་བདག་པོ་དབང་དུ་བྱས་པའི་སྒོ་ནས་བཏུལ་ཏེ།
དེ་ཉིད་དེས་སྔགས་ལུགས་ཀྱི་སྒོ་ནས་སངས་རྒྱས་པར་བྱས་པ་ཉིད་ཀྱིས་མ་ངེས་པའི་ཕྱིར་རོ། ། ཁྱད་པར་མ་འོངས་སྙིགས་མ་པའི་མིའི་འགྲོ་བས་སྔགས་ལམ་མི་འགྲུབ་ཞེས་པ་ནི་ཕྱོགས་འདིའི་ལམ་གྱི་ཚུལ་རྒྱུས་མེད་པར་ལམ་འདི་ལ་སྡང་བ་ཉིད་དུ་ཟད་དེ། ཇི་སྐད་དུ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་སུ་འབྱུང་བར་འགྱུར། ། ཞེས་སྔོན་ཚེ་ལོ་བརྒྱད་པར་མར་འགྲིབ་ཀྱི་དུས། སྟོན་པ་ཤཱཀྱའི་རྒྱལ་པོ་བྱོན་ནས། ཁམས་གསུམ་གྱི་སྐལ་ཅན་དག་ལ་གསང་སྔགས་ཀྱི་ཆོས་འཁོར་བསྐོར་ནས་དེ་ཉམས་སུ་ལེན་པ་ནི་མ་འོངས་པ་སྙིགས་མ་ལྔ་བདོ་བའི་མི་དག་གི་ནང་དུ་ཆེས་དར་ཞིང་འཕེལ་བར་འགྱུར་ཞེས་བསྟན་པས་ཕྱོགས་ཙམ་སྨོས་ལ། འདི་ལྟ་བུའི་ལུང་མཐའ་ཡས་སུ་འདྲེན་པར་བྱར་ཡོད་ཀྱང་རྒྱས་པར་ཡི་གེས་འཇིགས་སོ།། །། ༈ རྡོ་རྗེའི་གསུང༌།
མི་ཆོས་བཅུ་དྲུག་ལ་སོགས་པ་དང་ལྷ་ཆོས་གཅིག་བྱ་བ་འདི་བཞུགས་ཞེས་པ་དག་པར་བཏོན་ན། འདོད་པའི་ཁམས་ཀྱི་དགེ་བ་ལ་གནས་ན། མངོན་པར་མཐོ་བ་ལྷ་མིའི་གོ་འཕང་ཐོབ་ཅིང༌། ངན་སོང་གི་སྡུག་བསྔལ་ལས་སྐྱོབ་པར་འགྱུར་བ་ཡིན་ཞེས་བྱ་བར་བཏོན་ན་ལེགས་པར་འགྱུར་བ་ཡིན་ཏེ། དེའང་དཔལ་མར་མེ་མཛད་ཀྱི་ཞབས་ཀྱིས་སྐྱེས་བུ་གསུམ་གྱི་ལམ་གྱི་རིམ་པ་རྩལ་བཏོན་དུ་མཛད་དེ་གསུངས་པའི་སྐྱེས་བུ་ཆུང་ངུ་ངན་སོང་ལས་སྐྱོབ་པར་བྱེད་པའི་ལམ་གྱི་རིམ་པ་དང༌། སྐྱེས་བུ་འབྲིང་འཁོར་བ་ལ་སྐྱོབ་པར་བྱེད་པའི་ལམ་གྱི་རིམ་པ་དང༌། སྐྱེས་བུ་ཆེན་པོ་སྲིད་ཞི་གཉིས་ཀ་ལ་སྐྱོབ་པར་བྱེད་པའི་ལམ་གྱི་རིམ་པ་གསུམ་ལས། སྐྱེས་བུ་འབྲིང་དང་ཆེན་པོའི་ལམ་གྱི་རིམ་པ་ཉམས་སུ་ལེན་པའང༌། སྐྱེས་བུ་ཆུང་ངུའི་ལམ་གྱི་རིམ་པ་ཉམས་སུ་ལེན་པ་སྔོན་དུ་མ་སོང་བར་མི་འབྱུང་བར་ཉིད་ཀྱི་ཕྱིར། ཐར་འདོད་དོན་གཉེར་ལ་ལམ་གྱི་རྨེང་རྡོར་དགོངས་ཏེ།
སྐྱོབ་པ་ཉིད་ཀྱིས། གཞན་དུ་མི་ཟབ་པ་འདིར་ཟབ་ཞེས་ཀྱང་འབྱུང་ལ། དེའང་སྐྱེས་བུ་ནི་པུ་རུ་ཥའི་སྒྲ་ལས་དྲངས་ཏེ་ནུས་ལྡན་གྱི་དོན་ཏེ། མི་དགེ་བ་སྤྱོད་པ་ནི་བདག་ཉིད་སྡུག་བསྔལ་བའི་གནས་ཁོ་ན་ལ་སྤྱོད་པས་སྨྱོན་པའི་རང་བཞིན་གྱི་གྱི་ནར་ཟད་ལ། ལུང་དུ་མ་བསྟན་པའི་ལས་ལ་སྤྱོད་པས་འབྲས་བུ་ཚོར་བ་བཏང་སྙོམས་ཙམ་དུ་ཟད་ཅིང༌། གང་དགེ་བ་ལ་སྤྱད་པའི་གང་ཟག་དེ་ནི་བདག་གཞན་ལ་ཕན་བདེ་ཕུན་སུམ་ཚོགས་པར་སྦྱོར་བར་བྱེད་པའི་ནུས་ལྡན་ནམ་སྐྱེས་བུ་ཞེས་བྱ་བར་འཇོག་གི ། དེ་ལྟ་མ་ཡིན་པའི་ལྷ་མིའི་ལུས་ཅན་ནི་སྐྱེས་བུ་ཞེས་བྱ་བའི་སྒྲ་བཤད་འཇུག་དང་མཐུན་པའི་ལྷ་མིའི་ལུས་ཅན་དུ་འཇོག་པ་མ་ཡིན་ནོ། ། དེ་ཡང་ལྷ་དང་མི་དག་གི་ལུས་སེམས་ནི། དགེ་བ་སྤྱད་པའི་རྣམ་སྨིན་གྱི་འབྲས་བུ་ཡིན་ལ་དེར་སྐྱེས་པ་ན་རྒྱུ་མཐུན་གྱི་འབྲས་བུ་དགེ་བ་ལ་ངང་གིས་འཇུག་ཅིང་སྤྱོད་པ་འབྱུང་བས། དགེ་བ་བཅུ་ནི་ལྷ་མིའི་ཆོས་ལུགས་ཞེས་གྲགས་ཏེ།
དེའང་རྫོགས་ལྡན་གྱི་དུས་ལ་སོགས་པར་ནི་མི་གང་དག་དགེ་བཅུ་ཁོ་ན་ལ་སྤྱོད་པ་ལས་མི་དགེ་བ་སྤྱོད་པའང་མེད་ལ། ཡང་གང་དུ་མི་དགེ་བ་སྤྱོད་པ་ན་འཁོར་ལོ་བསྒྱུར་བའི་རྒྱལ་པོ་དག་གིས་དགེ་བ་བཅུའི་ཁྲིམས་འཆའ་ནས། གང་མི་དགེ་བ་བཅུ་སྤྱོད་པ་དེ་དག་ལ་མཚོན་གྱི་གནོད་པ་མེད་པར་ཆད་པ་བཅད་པ་སོགས་འབྱུང་ལ། རྒྱུད་དེ་དག་གིས་མི་དང་ལྷར་བཅས་པ་དག་མི་དགེ་བ་སྤྱད་པ་ལ་ཁྲེལ་དང་ངོ་ཚ་བར་བྱེད་ཅིང་དེ་ལྟར་སྤྱོད་པའི་སྐྱེས་བུ་དེ་ནི་མ་རབ་བཅིང་ཐ་ཤལ་བར་བྱེད་ལ། གང་ཁྲེལ་དང་ངོ་ཚ་ཤེས་པའི་དགེ་བ་བཅུ་སྤྱོད་པ་དེ་ལ་ནི་སྐྱེས་བུ་དམ་པ་ཡ་རབ་ཏུའང་འཇོག་པ་ཉིད་ཀྱི་འཇིག་རྟེན་གྱི་ཚུལ་ལའང་བླང་དོར་ཕྱིན་ཅི་མ་ལོག་པ་སྤྱད་པར་གྲགས་ལ། རྒྱུ་དེས་སྣང་བ་ནས་སྣང་བ་མཐར་ཐུག་པར་འགྲོ་ཞིང༌། གང་ལམ་རྣམ་པར་དག་པ་རྒྱུད་ལ་བསྐྱེད་པའི་ལུས་རྟེན་ལྷ་མིའི་ལུས་རྣམ་པར་དག་པའང་འགྲུབ་པར་འགྱུར་བའི་ཕྱིར། སློབ་དཔོན་ཆེན་པོ་ཀླུ་སྒྲུབ་ཀྱིས། མི་ཡི་ཆོས་ལུགས་ལེགས་སྤྱད་ན། ། ལྷ་ཡུལ་འགྲོ་བ་ཐག་མི་རིང༌། །
མི་དང་ལྷ་ཡི་ཐེམ་སྐས་ལ། ། འཛེག་ནས་ཐར་པ་གམ་དུ་འདུག ། ཅེས་པ་དང༌། གང་ཕྱིར་མངོན་པར་མཐོ་ཐོབ་ནས། ། རིམ་གྱི་ངེས་པར་ལེགས་པར་འབྱུང༌། ། ཞེས་སོགས་མཐའ་ཡས་པར་འབྱུང་ངོ༌། ། སྤྱིར་མི་དགེ་བ་བཅུ་སྤང་དགེ་བཅུ་སྤྱད་པས་ལྷ་མིའི་ལུས་རྣམ་པར་དག་པ་ཐོབ་ཅིང༌། ཁྱད་པར་ཆོས་འདི་པར་ཞུགས་ནས་སྲོག་གཅོད་སྤངས་པ་སོགས་དགེ་བ་སྣ་རེའི་བརྟུལ་ཞུགས་ལ་གནས་པ་ཡན་གྱིས་ལམ་སྒྲུབ་ནུས་ཀྱི་ལུས་དང་སེམས་དལ་འབྱོར་གྱི་ཆོས་དང་ལྡན་པའི་ལྷ་མིའི་ལུས་རྣམ་དག་ཐོབ་པར་ནུས་ཀྱི་རང་གར་དགེ་སྒྲུབ་སྡིག་སྤང་ཙམ་གྱིས་ནི་དེ་ཙམ་དུ་མི་ནུས་པས་ཁྱད་པར་ཕྱེད་དགོས་སོ། ། འོ་ན་མི་དགེ་བ་བཅུ་སྤྱད་པས་ངན་སོང་ལ་འགྲོ། དགེ་བ་བཅུ་སྤྱད་པས་ལྷ་མིར་སྐྱེ་བ་འདི་ལ་གཏན་ཚིགས་ཅི་ཡོད་སྙམ་ན།
དེ་ལ་རྒྱུ་འབྲས་ལ་སོགས་པའི་ཆོས་ཐམས་ཅད་ལ་སྒྲིབ་པ་དང་བྲལ་བ་རྫོགས་པའི་སངས་རྒྱས་སྐྱབས་ཀྱི་གནས་དམ་པ་དེའི་གསུངས་པ་ཉིད་ལས་ཡིད་ཆེས་པ་ཡིན་ཏེ། ལྷ་ལས་ཕུལ་དུ་བྱུང་བའི་བསྟོད་པར། བདག་ནི་སྟོན་པ་གཞན་སྤངས་ནས། ། ཁྱོད་ལ་སྐྱབས་སུ་མཆིས་འགྱུར་པ། ། དེ་ཅི་སླད་དུ་ཞེ་ན་ཁྱོད། ། སྐྱོན་མེད་མངའ་ལ་ཡོན་ཏན་རྫོགས། ། ཞེས་འབྱུང་བའི་ཕྱིར། འོ་ན་དེ་ལྟ་བུའི་སྐྱབས་གནས་སངས་རྒྱས་དེས་ངེད་རང་ངན་སོང་ལས་ཇི་ལྟར་སྐྱོབ་ཞེ་ན། སྐྱབས་གནས་དེས་ངེད་རང་ལག་པ་ནས་བཟུང་སྟེ། ཆུ་ལས་བསྒྲལ་བ་ལྟར་ངན་སོང་ནས་བཏོན་ཏེ་ལྷ་མིར་འཇོག་མི་ནུས།
སྟོན་པ་དེ་ཚད་མའི་སྐྱེས་བུར་འགྱུར་པས་དེ་ཉིད་སྐྱབས་སུ་བཟུང་བའི་སྒོ་ནས་དེས་བསྟན་པའི་ལས་རྒྱུ་འབྲས་ཀྱི་ཆོས་བསྟན་པ་དེ་ལ་སླུ་བ་མེད་པར་ཡིད་ཆེས་ཚད་མ་སྐྱེས་སྟོབས་ཀྱི་བླང་དོར་དུ་བྱས་པ་ན། སངས་རྒྱས་དང་ཆོས་གཉིས་ལ་སྐྱབས་སུ་སོང་བ་ཡིན་ལ། བླང་དོར་ཕྱིན་ཅི་མ་ལོག་པར་བྱས་ན། ངན་སོང་དུ་ལྡོག་པས་ཕུལ་ནའང་མི་འགྲོ་བའི་ཚེ་ན་སྟོན་པ་སངས་རྒྱས་དཀོན་མཆོག་དང་དེས་བསྟན་པའི་ཆོས་དཀོན་མཆོག་དེ་གཉིས་ཀྱིས་རང་རེ་ངན་སོང་ལས་བསྒྲལ་ཞིང་སྐྱོབ་ཐུབ་པ་ཡིན། དེས་ན་དེ་ལྟ་བུའི་དགེ་ཆོས་ཀྱི་ལག་ལེན་སློབ་པ་དང་དགེ་ཆོས་སྒྲུབ་པའི་གྲོགས་སུ་མཐུན་པར་འདུས་པ་ཉིད་ཀྱིས་དགེ་འདུན་ཡིན་པས་དགེ་འདུན་ཡང་སྐྱབས་གནས་ཡིན་ཏེ། རང་རེ་སེམས་ཅན་སངས་རྒྱས་དཀོན་མཆོག་མཐོང་བའི་སྐལ་མེད་ལ། ཆོས་དཀོན་མཆོག་དེ་དགེ་འདུན་དཀོན་མཆོག་ལས་བརྒྱུད་ནས་སྐྱབས་སུ་འཛིན་དགོས་ན་དགེ་འདུན་དཀོན་མཆོག་སངས་རྒྱས་དང་བཀའ་དྲིན་མཉམ་པར་སྐྱབས་སུ་མི་འོང་ཀ་མེད་པའི་ཕྱིར། ཁྱད་པར་དུ་རང་རེ་འཕགས་པའི་སྐྱེས་བུ་དག་དང་སྐལ་པ་མི་མཐུན་པས་འཕགས་པའི་སྐྱེས་བུ་ལ་བརྟེན་པའི་ཡུལ་དུ་བསྐལ་པའི་སྐྱབས་ཀྱི་འཕོངས་པའི་དུས་འདིར་སྐྱོབ་ཅིང་ལག་ལེན་སྨར་ཁྲིད་དུ་སློབ་པ་སོ་སོ་སྐྱེ་བོའི་དགེ་འདུན་འདི་ཁོ་ན་བཀའ་དྲིན་ཆེ་བ་ཡིན་ནོ། ། དེ་ལྟར་དཀོན་མཆོག་གསུམ་གྱི་ཆེ་བ་ལ་ཡིད་ཆེས་ཤིང་བདག་ཅག་ངན་སོང་དུ་གཏོང་མི་གཏོང་ཁྱོད་ཤེས་སྙམ་དུ་བློ་ལེགས་པར་ཁེལ་ན་མི་དགེ་བ་རྨི་ལམ་དུ་བྱེད་པར་ལྟ་ཡང་མི་ཕོད་པར་འོང༌། དེ་བྱུང་ན་སྐྱབས་སུ་འགྲོ་བ་གོམས་པས་འཆི་ཀར་ཡང་དཀོན་མཆོག་གསུམ་དང་དེ་ལ་སྐྱབས་སུ་བཟུང་བའི་ཡོན་ཏན་རྣམས་དྲན།
དེ་དྲན་པས་བར་དོར་ཡང་དྲན་ཏེ་འོང་བས་ངན་སོང་དུ་མི་སྐྱེ། ལན་གཅིག་སྐྱེས་ཀྱང་དེར་སྐྱབས་འགྲོ་དྲན་པས་ཐར་ཏེ་འོང་བ་ཡིན། དཀོན་མཆོག་དྲན་པས་ངན་སོང་ལས་ཐར་བ་ཡང་དེས་དཀོན་མཆོག་དྲན་པས་དཀོན་མཆོག་གིས་དེ་མཁྱེན་ནས་དཀོན་མཆོག་གི་ཐུགས་རྗེའི་ནུས་པས་དེ་ངན་སོང་ནས་མཐོ་རིས་སུ་འདོན་ནུས་པ་ནི་མ་ཡིན་ལ། དེས་དེ་དྲན་པའི་བློ་དེ་ནི་ཡོན་གནས་དཀོན་མཆོག་གསུམ་ལ་དེ་དང་དེར་ཤེས་ཀྱི་ཤེས་རབ་དགེ་བ་དང༌། དེ་སྐྱབས་སུ་འཛིན་འདོད་ཀྱི་དགེ་ཚོགས་ཁྱད་ཅན་ཡིན་ལ། དགེ་བ་སྟོབས་ཆེན་གྱི་རྒྱུ་དེས་ངན་སོང་དུ་འགྲོ་བའི་ལས་ཀྱི་ནུས་པའང་བཅོམ་ནས་སྐྱབས་འགྲོའི་དགེ་རྩ་བསགས་པ་དེའི་འབྲས་བུ་ལ་མཐོ་རིས་སུ་སྐྱེ་བ་ཡིན་ལ། སྐྱབས་འགྲོ་སོགས་ཀྱི་དགེ་བ་ཐམས་ཅད་ཀྱང་སྡུག་བསྔལ་གང་ཡིན་ངོ་ཤེས་ནས་སྡུག་བསྔལ་གྱི་རྒྱུ་འབྲས་ལ་ཐར་འདོད་ཀྱི་དད་པ་ཐུན་མོང་མིན་པ་སྐྱེ་བ་ན་འབྱུང་གི་ཐར་འདོད་ཀྱི་དད་པ་མེད་ན་སྐྱབས་འགྲོ་སོགས་ཀྱི་དགེ་བློ་ཐམས་ཅད་ཡེ་མི་འབྱུང་སྟེ། དད་པ་མེད་པའི་མི་རྣམས་ལ། ། དཀར་པོའི་ཆོས་རྣམས་མི་འབྱུང་ངོ༌། ། ཞེས་འབྱུང་བས།
ཐར་པ་ལ་དད་པ་མེད་པའི་དམ་པའི་ཆོས་སྤང་བའི་ལས་ཅན་དག་ཚེ་འདི་ལ་ཇི་ལྟར་བདེ་འདོད་ཀྱི་བདེ་བ་འཚོལ་ཞིང་ཚེ་འདིའི་བདེ་བ་དང་དབང་ཕྱུག་དམ་པ་ཅི་ཙམ་ཐོབ་ཀྱང་བསམ་ཡོད་ཀྱིས་བལྟས་ན་ཞེ་བློ་བདེ་བར་ག་ལ་འོས། མཆན། ཕག་གི་རྟོག་བརྗོད་ལས། སུམ་ཅུ་རྩ་གསུམ་པའི་ལྷའི་བུ་གཅིག་ཤི་ནས་གྲོང་ཁྱེར་ཡངས་པ་ཅན་གྱི་ཕག་གི་མངལ་དུ་སྐྱེས། དེ་ནས་མཚོན་ཆས་གསོད་པར་མཐོང༌། ཤིན་ཏུ་སྐྲག་ནས་ལྷའི་དབང་པོ་ལ་སྦྲན་ཏེ་སངས་རྒྱས་ལ་སྐྱབས་འགྲོ་བྱེད་བཅུག་པས། རྒྱུའི་དགེ་བ་ལེགས་སྤྱད་དེའི་མཐུས་དེར་སྐྱེ་བའི་ལས་བྱང་བར་བྱས་ལྷར་སྐྱེ་བའི་ལས་བསགས་པས་དེར་མ་སྐྱེས་པར་ལྷའི་གནས་སུ་སྐྱེས། གང་ཞིག་སངས་རྒྱས་སྐྱབས་སོང་བ། ། དེ་དག་ངན་འགྲོར་མི་འགྲོ་སྟེ། ། མི་ཡི་ལུས་ནི་སྤངས་ནས་སུ། །
དེ་དག་ལྷ་ཡི་ལུས་ཐོབ་བོ། ། ཞེས་གསུངས་ལ། དེ་བཞིན་དུ་ཆོས་དང་དགེ་འདུན་ལ་ཡང་སྦྱར་བར་གསུང༌། ཆོམ་རྐུན་པ་གླང་གསོད་པ་དགེ་སློང་ དགེ་སློང་གིས་སྐྱབས་འགྲོ་བྱས་པས་གླང་ལྷར་སྐྱེ་བའི་འབྲེལ་ཅི་ཞེ་ན། བདག་ལ་བརྟེན་ནས་ཕ་རོལ་པོས་དགེ་སྡིག་སྤྱད་པ་དེས་ཀྱང་སྤྱད་པ་པོ་དེས་དགེ་མི་དགེ་གང་སྤྱད་སྤྱད་པ་པོ་ལ་འབྲས་བུར་འགྱུར་བའི་བྱེད་པ་བདག་ལ་དམིགས་པའི་རྐྱེན་གྱིས་དགེ་མི་དགེའི་དམིགས་རྐྱེན་གྱི་བྱེད་པོར་བདག་འགྱུར་པས་ཕ་རོལ་པོས་དགེ་མི་དགེ་བསགས་པའི་འབྲས་བུ་བདག་ལ་འབྱུང་བ་ཡིན་ལ། དེ་ལྟ་མིན་ན་ཚེ་འདས་ཀྱི་དོན་དུ་དགེ་མི་དགེ་བྱས་པས་ཀྱང་ཚེ་འདས་ལ་ཕན་གནོད་ཅི་ཡང་མེད་པར་འགྱུར་རོ། ། མཆན། ཞིག་གིས་མཐོང་དཀོན་མཆོག་ལ་སྐྱབས་འགྲོ་བྱས་པས་སུམ་ཅུ་རྩ་གསུམ་པའི་ལྷར་སྐྱེས་པ་དང༌། བྱ་པས་བྱ་ངང་པ་ཚན་ཅིག་གསོད་པ་དགེ་སློང་གིས་མཐོང་ནས་སྐྱབས་འགྲོ་བྱས་པས་ཀྱང་དེ་བཞིན་དུ་འབྱུང་བ་སོགས་བྱུང་བ་སྨོས་ཀྱིས་གར་ལོང༌། དེས་ན་སྟོན་པ་སངས་རྒྱས་ཀྱིས་རང་ལ་གནོད་འགྱུར་དུ་གསུངས་པའི་སྡིག་པའི་ལས་འདི་ནི་ཤིན་ཏུ་ཡ་ང་སྟེ།
ཇི་སྐད་དུ། སྡིག་པའི་ལས་རྣམས་སྤྱོད་པར་འགར་ཡང་ནི། ། དེ་ཡི་མོད་ལ་མཚོན་བཞིན་མི་གཅོད་ཀྱང༌། ། འཆི་བའི་དུས་ལ་བབ་ན་སྡིག་པ་ཡིས། ། ལས་ཀྱི་འབྲས་བུ་གང་ལགས་མངོན་དུ་འགྱུར། ། ཞེས་འབྱུང་བས། བག་དང་ལྡན་པས་སྡིག་པ་མི་དགེ་བ་ནན་ཏན་དུ་སྤང་དགོས་ཏེ། ཇི་སྐད་དུ། ཐ་མལ་གཡང་ས་ཆུང་ངུ་ལའང༌། ། བག་ཡོད་གནས་པར་བྱ་དགོས་ན། །
དཔག་ཚད་སྟོང་དུ་ལྟུང་བ་ཡི། ། ཡུན་རིང་གཡང་སར་སྨོས་ཅི་དགོས། ། ཞེས་འབྱུང་བའི་ཕྱིར། ཡང་སྡིག་སྤོང་དགེ་སྒྲུབ་བགྱིས་པ་ལྟར་བྱས་ཀྱང་ལྟར་སྣང་དུ་སོང་བའང་ཡོད་དེ། དེ་ལྟར་གྱུར་ན་ནི་ནམ་གཞག་གཏན་མདུན་ཤོར་བར་ཤེས་པར་བྱ་དགོས་པའི་ཕྱིར། བཀའ་གདམས་ལམ་རིམ་ལས། ཆོས་ནས་རིགས་ཆད་ཀྱི་རིགས་བྱ་བ་བཤད་གདའ་བ་དེ་གང་ཞེ་ན། འཇིག་རྟེན་ཆོས་བརྒྱད་ཀྱིས་ཀུན་ནས་བསླངས་ཏེ། ཚུལ་ཁྲིམས་སྲུང་བ། ཐོས་བསམ་སྒོམ་པ་བྱེད་པ།
གཞན་དོན་བྱེད་པ་སྐད་ཀྱི་དགེ་སྦྱོར་ཀུན་དགེ་བར་བསྙད་ཀྱང༌། ཆོས་བརྒྱད་ཀུན་སློང་གི་འདུན་སོགས་བཞིས་འགྲོ་བའི་མི་དགེ་བ་སྟོབས་ཅན་དེས། དགེ་བར་བསྙད་པའི་དགེ་རྩ་ཕྲ་མོ་དེའི་འབྲས་བུ་འབྱུང་བའི་གདོང་བཅོམ་ནས་ངན་སོང་ཆེན་པོར་སྐྱེ་བས། བསམ་སྦྱོར་དེས་སྒྲུབ་པའི་མཐར་ཐུག་མཁས་བཙུན་བཟང་པོར་ཇི་ལྟར་དུ་གྲགས་ཤིང་ལོག་པའི་འཚོ་བ་སྡུད་པ་དེ་དགེ་སྦྱོར་མ་ཡིན་སྡིག་པ་ནག་སྦྱོར་བ་འབའ་ཞིག་ཡིན་ནོ་ཞེས་གསུང་བ་འདི་ལ་སྐལ་བ་ཅན་རྣམས་ཕྲིགས་ཆེར་ཆུད་ཅིག །
དགོངས་ཅིག་རྙིང་མར། མི་ཆོས་བཅུ་དྲུག་ལྷ་ཆོས་སུ་འགྲོ་བའི་གནད་ཀྱི་ལུང་ལ། ཡང་དག་ཀུན་རྫོབ་རྣམས་ཀྱི་སྐས། ། མེད་པར་དོན་དམ་ཁང་ཆེན་གྱི། ། སྟེང་དུ་འགྲོ་བར་འདོད་པ་ནི། ། མཁས་ལ་རུང་བ་མ་ཡིན་ནོ། །
ཞེས་འདྲེན་པ་ནི་ཆེས་མ་འབྲེལ་ཏེ། འདིར་བསྟན་སྐྱེས་བུ་ཆུང་ངུའི་ལམ་སྐྱེས་བུ་ཆེ་འབྲིང་གི་ལམ་སྟེགས་སུ་འགྱུར་བ་དང་སྦྲེལ་ནས་འཆད་པའི་སྐབས་དོན་ཡིན་ལ། ལུང་དེ་ནི་མི་གནས་པའི་མྱང་འདས་ཐོབ་བྱེད་དུ་དོན་དམ་སྤྲོས་བྲལ་གཏན་ལ་དབབ་པར་བྱ་བ་དེ་ཀུན་རྫོབ་བདེན་པ་ལ་བརྟེན་ནས་སྒྲུབ་པར་ནུས་ཀྱི། དོན་དམ་བདེན་པ་ལ་བརྟེན་ནས་སྒྲུབ་པ་ནི་མི་ནུས་ཏེ། དེ་ནི་སྤྲོས་པ་དང་བཅས་མ་བཅས་བྲལ་མི་བྲལ་སྒྲུབ་པར་བྱ་མི་བྱ་གང་དུའང་བྱ་མི་རུང་བའི་ཕྱིར་ཞེས་པའི་དོན་ཡིན་པས་སོ།། །། ༈ རྡོ་རྗེའི་གསུང༌། ཕལ་ཆེ་ཆུང་ལ་འབྲས་བུ་ཐོབ་བྱ་བ་དག་པར་བཏོན་ན། བསྟན་པ་གནས་ཚད་མི་མཐུན་པར་གསུངས་པ་དེ་ཐམས་ཅད། ཡུལ་དུས་བསྐལ་བས་བསྡུས་པའི་གདུལ་བྱ་སོ་སོའི་ངོར་ཇི་སྐད་གསུངས་པ་ལྟར་འབྱུང་བས་འགལ་བ་རྩིར་མེད་ཅེས་བཏོན་ན་ཤིན་ཏུ་དག་པའི་ལུང་དུ་ཤེས་པར་བྱའོ། ། དེའང་ཁ་ཅིག་སངས་རྒྱས་ཀྱི་བསྟན་པ་ལོ་སྟོང་དང༌།
སྟོང་ལྔ་བརྒྱ་དང༌། ཉིས་སྟོང་ལྔ་བརྒྱར་བཤད་པ་ནི་དྲང་དོན་དུ་གསལ་སྟེ། དགོངས་གཞི་སྒྲུབ་པ་ལ་སོགས་ཉམས་པ་ལ་དགོངས་ཏེ། ཐུབ་དགོངས་སུ། དམ་པའི་ཆོས་ནུབ་པ་ནི་སྒྲུབ་པ་ཡོངས་སུ་ཉམས་པ་ཡིན། ཞེས་པ་དང༌། རྡོ་རྗེ་གཅོད་པའི་འགྲེལ་པར། དམ་པའི་ཆོས་རབ་ཏུ་རྣམ་པར་འཇིག་པ་ནི་མོས་པ་དང་ཀློག་པ་དང་ཁ་འདོན་བྱེད་པ་དང་ལུང་ནོད་པ་དང་འཆད་པ་དང༌། ཉན་པ་དང་སེམས་པ་ལ་སོགས་པ་ཉམས་པའོ། ། ཞེས་བཤད་པའོ། །
དགོས་པ་གདུལ་བྱ་སྐྱོ་བ་བསྐྱེད་པའི་ཕྱིར་ཡིན་ནོ། ། དངོས་ལ་གནོད་བྱེད། ལྷ་མོ་དྲི་མ་མེད་པའི་མདོ་ལུང་བསྟན་པར། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་མར་ཅན་གྱི་ཡུལ་དུ་དམ་པའི་ཆོས་རྒྱས་པར་འགྱུར་རོ། ། ཞེས་སོགས་དང༌། ཐོགས་མེད་སྐུ་མཆེད་ལ་སོགས་ལུང་བསྟན་པ་དང་འགལ་བའི་ཕྱིར་དང༌། མཛོད་ཀྱི་འགྲེལ་བཤད་དུ། ལུང་གི་ཆོས་ཡུན་རིང་དུ་གནས་པ་ནི། ལོ་སྟོང་གི་འོག་ཏུ་ཡང་གནས་སོ་ཞེས་བྱ་བ་སྟེ། ཕྱོགས་འདི་ཉིད་རིགས་པར་བལྟའོ། །
ཞེས་སོ། ། ལྔ་སྟོང་དུ་གནས་པ་ངེས་པའི་དོན་དུ་གྲུབ་བོ་ཞེས་ཟེར་བ་ལ། ཞལ་སྔ་ནས། དེའང་མཐའ་གཅིག་ཏུ་སྨྲ་མི་ནུས་ཏེ། དེ་ལྟ་ན། འཕགས་པ་དགའ་བའི་བཤེས་གཉེན་གྱི་རྟོགས་བརྗོད་ལས། འཛམ་གླིང་པའི་མི་རྣམས་ཚེ་ལོ་བཅུ་པ་ལས་ཡར་འཕེལ་ཏེ། ཞལ་སྔ་ནས་ཀྱི་དགོངས་པ་འདི་དང་མཐུན་པར་སྔོན་གྱི་མཛངས་པ་ཁ་ཅིག་གི་བསྟན་པའི་གནས་ཚད་འདི་དག་ནི་ཉན་ཐོས་དང་ཐེག་ཆེན་དང་གསང་སྔགས་ཀྱི་བསྟན་པ་འཛིན་པའི་སྐྱེས་བུ་སོ་སོ་བ་དག་གི་ངོ་བོར་བསྟན་པ་དེ་གནས་ཡུན་རིང་ཐུང་ཅི་རིགས་པར་བྱུང་བ་ལ་གནོད་པ་ཅི་ཡང་མེད་པར་གྲུབ་པར་བསྟན་པའི་གནས་ཚད་ཀྱང་ཐེག་པ་ཆེ་ཆུང་གི་གདུལ་བྱའི་སྤྱོད་ཡུལ་གྱི་རབ་ཏུ་ཕྱེའོ་ཞེས་པར་སྣང་ངོ༌། ། མཆན། ཚེ་ལོ་དྲུག་བརྒྱ་པར་གྱུར་བའི་བར་དུ་བཅོམ་ལྡན་འདས་ཤཱཀྱ་ཐུབ་པའི་བསྟན་པ་དམ་པའི་ཆོས་གནས་པར་འགྱུར་རོ་ཞེས་བཤད་པ་ངེས་དོན་དུ་རིགས་ལ།
ལྔ་སྟོང་ལས་མི་གནས་པར་བཤད་པ་དེ་དྲང་དོན་དུ་གསལ་ཏེ། དགོངས་གཞི་དགོས་པ་སྔ་མ་ཉིད་མཚུངས་ལ། ཁྱད་པར་དགོངས་གཞི་ཡུལ་དབུས་ལྟ་བུར་རྟགས་ཙམ་འཛིན་པ་ཉམས་པ་ལ་དགོངས་པ་ཡིན་གྱི། དེ་ཙམ་གྱི་འཛམ་བུའི་གླིང་གི་རྟགས་ཙམ་གྱི་བསྟན་པ་ཉམས་པར་ཡང་མ་ངེས་ལ། དངོས་ལ་གནོད་བྱེད། དགའ་བའི་བཤེས་གཉེན་གྱི་རྟོགས་བརྗོད་ཉིད་ཀྱི་ལུང་གིས་ཀྱང་གསལ་ལ། བྱམས་པ་འབྱུང་བའི་མདོར། སྟོང་ལྔ་གནས་པར་གསུངས་པ་ལ། འབྲས་བུའི་བར་གྱི་དུས་དང༌། སྒྲུབ་པའི་བར་གྱི་དུས་དང༌།
ལུང་གི་བར་གྱི་དུས་དང༌། རྟགས་ཙམ་གྱི་བར་གྱི་དུས་དང༌། སྐུ་གདུང་གི་བར་གྱི་དུས་དང་ལྔར་བྱས་པའི་སྐུ་གདུང་གི་དུས་ནུབ་པའི་ཚད་མདོར་དེར། སྐུ་གདུང་ཐམས་ཅད་ལ་མེའི་ཁམས་ལངས་ནས་སྐུ་གདུང་ལྷག་མ་མེད་པར་སྲེག་པར་བྱེད་དེ། འདི་ནི་སྐུ་གདུང་གི་བར་གྱི་དུས་ནུབ་པའི་དུས་ཞེས་བྱ་བ་ཡིན་ནོ། ། ཞེས་བཤད་ལ། དེ་ལྟ་ལ་དངོས་སུ་གནོད་བྱེད་ཀྱི་ལུང་གཞན་ཡང་མཐོང་སྟེ། སྙིང་རྗེ་པད་དཀར་ལས། དེ་བཞིན་གཤེགས་པ་ཤཱཀྱ་ཐུབ་པའི་དམ་པའི་ཆོས་ནུབ་པའི་རྗེས་ལ། སྐུ་གདུང་རྣམས་འོག་ཏུ་གསེར་གྱི་ས་གཞིའི་མཐར་ཐུག་པར་འགྲོ་ཞིང༌།
ནམ་མི་མཇེད་ཀྱི་འཇིག་རྟེན་དུ་རིན་པོ་ཆེས་འཕོངས་པའི་ཚེ་སྐུ་གདུང་དེ་དག་ནོར་བུ་བཻཌཱུརྻ་ཏོག་གི་བློ་གྲོས་ཞེས་བྱ་བར་གྱུར་ནས་དབུལ་བ་སེལ་བ་དང༌། དེ་ནས་ཡང་སྐུ་གདུང་དེ་དག་སྟེང་དུ་ཡང་འོག་མིན་གྱི་བར་དུ་འཕགས་ནས། མེ་ཏོག་སྣ་ཚོགས་ཀྱི་ཆར་འབེབས་ལ། མེ་ཏོག་གི་ཆར་དེ་ལས་དཀོན་མཆོག་གསུམ་གྱི་སྒྲ་ལ་སོགས་པ་ཆོས་ཀྱི་སྒྲ་སྣ་ཚོགས་འབྱུང་ཞིང༌། ཆོས་ཀྱི་སྒྲ་དེ་རྣམས་འདོད་གཟུགས་ཀྱི་ལྷ་རྣམས་ཀྱིས་ཐོས་པས་སྔོན་བྱས་པའི་དགེ་བ་དྲན་ནས་དེ་དག་འཛམ་བུའི་གླིང་དུ་བབས་ཏེ། མི་རྣམས་དགེ་བ་བཅུ་ལ་འགོད་པར་འགྱུར། ། ཞེས་དང༌། ཁྱད་པར་མཁའ་འགྲོ་མ་ མཁའ་འགྲོ་མ་དུས་འབྱུང་བའི་རྒྱུད་འདི་རྩོད་པ་ཅན་ཡང་ཡིན་ལ་ཕྱིས་ཀྱི་བོད་འདིར་མང་དུ་ཐོས་པ་སྨྲ་བ་ཞིག་རྒྱུད་འདིར་འབྱུང་བའི་རྡོ་རྟ་ཅན་ནི་རིགས་ལྡན་གྲོགས་པོ་ཡིན་པར་ཡང་བཤད་པ་སྣང་སྟེ་བརྟག་གོ ། མཆན། དུས་འབྱུང་ལས།
ཚེ་ལོ་བཅུ་པའི་དུས་སུ་ཡང༌། རྒྱལ་པོ་རྡོ་རྟ་ཅན་གྱི་རིང་ལ་དགྲ་བཅོམ་གཉིས་འབྱུང་བར་གསུངས་པས་ཀྱང་གནོད་དོ་ཞེས་དགོངས་ཅིག་རྙིང་མར་དྲངས་བར་མཛད་དོ། ། དེས་ན་མཚུངས་པ་འདི་ལྟར་སྦྲེལ་ནའང་ཅིས་མི་རིགས་ཞེས་གསུངས་ནས། ཉིད་རང་འདི་ལྟར་བཞེད་པར་གསལ་ཏེ། བསྟན་པ་གནས་ཚད་ཇི་སྙེད་གསུངས་པ་དེ་ཐམས་ཅད་གདུལ་བྱ་ཐ་དད་པ་སོ་སོའི་ངོར་ངེས་དོན་ཡིན་ཏེ། ལུང་རྣམ་དག་སོ་སོ་བས་འགྲུབ་པའི་ཕྱིར་དང༌། ངེས་དོན་མ་ཡིན་ན་ལུང་གཞན་དང་གཞན་གྱིས་སྤྱིར་བཏང་དང་དམིགས་བསལ་གྱི་དྲང་ངེས་སོ་སོར་བྱེད་རིགས་ཤིང༌། དེ་ལྟར་སྟོན་པ་ཉིད་ཀྱིས་དབྱེ་བར་མ་མཛད་ཀྱང༌། མ་འོངས་ན་སློབ་དཔོན་འདི་དང་འདི་ལྟ་བུས་དབྱེ་བར་འགྱུར་རོ་ཞེས་འཁྲུལ་མེད་དུ་ལུང་བསྟན་པར་མཛད་རིགས་ཏེ། བསྟན་པའི་མཐའ་ངེས་པར་སྲུང་དགོས་པ་ཉིད་ཀྱི་ཕྱིར།
འཁོར་ལོ་བར་མཐའི་མདོའི་དྲང་ངེས་འབྱེད་པར་སློབ་དཔོན་ཀླུ་དང་ཐོགས་མེད་ཞབས་ལུང་བསྟན་པར་མཛད་པ་བཞིན་ལས། དེ་ལྟར་ཡང་མ་མཛད་པའི་ཕྱིར། དེས་ན་སངས་རྒྱས་ཀྱི་བསྟན་པ་འདི་འཛམ་བུའི་གླིང་གི་ཡུལ་སོ་སོར་གདུལ་བྱ་གང་ཟག་སོ་སོ་བའི་སྐལ་བས་དུས་ལོ་སྟོང་ཙམ་དུ་དང༌། དེ་ལས་ལྷག་སྟོང་གཉིས་སམ་གསུམ་དང་བཞི་དང་ལྔ་དང་དེ་ལས་ལྷག་པ་དང༌། ལ་ལར་ཚེ་ལོ་ཡར་འཕེལ་གྱི་བར་གནས་པ་ཅིའི་རིགས་ཡོད་ལ། དེའི་ཚེ་བསྟན་པ་འཛིན་སྐྱོང་སྲུང་ནུས་པའི་སྐྱེས་བུ་དམ་པ་རྒྱལ་པོའམ་རྣལ་འབྱོར་པའམ་གནས་བརྟན་ཆེན་པོ་ལྟ་བུ་ཕྱོགས་གང་དུ་ཡོད་པ་དེར་ནི། བསྟན་པ་ནུབ་པར་གྱུར་ཀྱང་སླར་གསོ་ཞིང་འཕེལ་བར་བྱེད་པའང་ཡོད་ལ། ཡང་ཡུལ་དེར་བསྟན་པ་གནས་པའི་དུས་མ་ཡོལ་ཀྱང་ནག་པོའི་རྩ་ལག་དག་གི་གློ་བུར་དུ་སྣུབ་པར་བྱེད་པའང་འབྱུང་བར་འགྱུར་ཏེ། དེ་ལྟར་འབྱུང་བའང་བསྟན་པ་ལ་ཞུགས་པ་དག་གི་ཉོན་མོངས་པའི་མཐུ་དྲག་པོའི་དབང་གིས་ཆོས་མ་ཡིན་པར་སྤྱད་པས། བདུད་ཀྱི་རིས་ཀྱི་འབྱུང་པོ་དག་གིས་བསྟན་པ་ལ་གླགས་རྙེད་དེ་བསྟན་པ་སྣུབ་པར་བྱེད་པའི་ཕྱིར།
དེའང་བུད་མེད་སོགས་ཉོན་མོངས་པར་སྤྱོད་པ་དག་ནི་སངས་རྒྱས་ཀྱི་བསྟན་པ་ལ་བཅུག་ཀྱང༌། བསྟན་པ་སྒྲུབ་པ་རྔོ་མི་ཐོག་པས། དེ་སྔོན་སངས་རྒྱས་བཞུགས་པའི་དུས་བཅུག་པས་བསྟན་པ་ལ་ཆེས་གནོད་པོར་འགྱུར་ཅེས། དྲིན་ལན་བསབ་པར། གལ་ཏེ་དེ་བཞིན་གཤེགས་པ་སངས་རྒྱས་ཀྱི་བསྟན་པ་ལ་བུད་མེད་འཇུག་ཏུ་གནང་བར་གྱུར་ན་དམ་པའི་ཆོས་ལོ་ལྔ་བརྒྱས་སྔར་ནུབ་པར་འགྱུར་ཏེ། དེ་བས་ན་དེ་བཞིན་གཤེགས་པ་ནི་བུད་མེད་རྣམས་སངས་རྒྱས་ཀྱི་བསྟན་པ་ལ་འཇུག་པར་མི་དགོས་སོ། ། ཞེས་བུད་མེད་རབ་ཏུ་བྱུང་བས་ལོ་ལྔ་བརྒྱ་འགྲིབ་པར་བཤད་པ་དང༌། སྡེ་པ་གཞན་གྱི་ལུང་ཕྲན་ཚེགས་ལས། བསྟན་པ་ལོ་བདུན་སྟོང་གནས་ལ། སྐྱེ་དགུའི་བདག་མོ་རབ་ཏུ་བྱུང་བས།
ཉིས་སྟོང་འགྲིབ་པར་བཤད་ཅེས་གྲགས་པ་ལྟ་བུའོ། ། དེའང་གང་དུ་སེམས་ཅན་བསོད་ནམས་དམན་པ་དག་གིས་གང་བ་ན་བསྟན་པ་ཉམས་པར་འགྱུར་བ་ལ། སླར་བསོད་ནམས་དང་ལྡན་པའི་སྐྱེས་བུ་དར་བའི་ཚེ། གནས་བརྟན་ཆེན་པོ་བཅུ་དྲུག་པོ་རེ་རེ་ཞིང་འཛམ་བུའི་གླིང་དུ་མིའི་ཆ་བྱད་སླར་བཟུང་ནས་བསྟན་པ་གསར་འཛུགས་བྱེད་དོ་བྱ་བའང་གཏམ་དུ་གྲགས་པ་ཡོད་ལ། དེས་ན་སྤྱིར་བཏང་ལ་བྱང་སྒྲ་མི་སྙན་ རྗེ་རང་བྱུང་བའི་བསྟན་རྩིས་ལས། དཔལ་དུས་ཀྱི་འཁོར་ལོའི་དགོངས་པས་ཕྱི་ནང་གཅིག་ཏུ་སྦྱོར་བའི་ངེས་པས། གཟུགས་ཀྱི་ཁམས་ཀྱི་འོག་མིན་གྱི་ལྷའི་ཉིན་ཞག་ཅིག་ལ། ཆོས་ཀྱི་འཁོར་ལོ་བསྒྱུར་བ་སྤྲུལ་པའི་སྐུ་ཆེན་པོ་འཛམ་བུའི་གླིང་དུ་དུམ་བུ་བཅུ་གཉིས་སུ་འགྲོ་བའི་རིམ་པས། འོག་མིན་གྱི་དབུགས་དང་མིའི་ལོ་གཅིག་མཉམ་པས། ལོ་ཉི་ཁྲི་ཅིག་སྟོང་དྲུག་བརྒྱ་ནི།
ཐུབ་པ་ལྟ་བུ་ཅིག་གི་བསྟན་པ་ཡིན་ལ། དེ་ལ་དུས་བཞིའམ་ཕྱོགས་བཞིའི་ངེས་པས་བགོས་ནས། ལྷོ་ཕྱོགས་ཀྱི་གླིང་གསུམ་གྱི་ལྔ་སྟོང་བཞི་བརྒྱ་ཐོབ་སྟེ། ལུང་ཆོས་པ་དག་སངས་རྒྱས་ཀྱི་བསྟན་པ་ལ་ལོ་ལྔ་སྟོང་དུ་གནས་ཞེས་པ་དང་ཕྱོགས་མཐུན་དུ་འགྱུར་ལ་དེ་ལ་དུས་སྦྱོར་བཅུ་གཉིས་སམ་གླིང་དུམ་བུ་བཅུ་གཉིས་སུ་བགོས་ན་ལྷོ་གླིང་དབུས་མ་ལ་སྟོང་བརྒྱད་བརྒྱ་ཐོབ་ལ། དེ་ནི་བསྟན་པ་ཡོངས་རྫོགས་ཀྱི་ཚད་ཡིན་ལ། དེའི་འོག་ཏུ་བསྟན་པའི་ཡོན་ཏན་གསུམ་ཡོད་པ་དང༌། གཉིས་ཡོད་པ་དང༌། གཅིག་ཡོད་པ་ནི་རྩོད་ལྡན་ཏེ། རིམ་པ་འདིས་དུམ་བུ་བཅུ་གཉིས་སུ་འགྲོ་ཞེས་གསུངས་སོ། ། ཇོ་ནང་པའི་གསུང་གིས།
དུས་བཞི་ཆེན་པོ་བསྐལ་པ་དུས་བཟང་ཏེ། ། དུས་བཞི་ཆུང་བ་བསྟན་པའི་བཟང་ངན་ཡིན། ། དང་པོའི་ལོ་ནི་ས་ཡ་ཕྲག་བཞི་དང༌། ། སུམ་འབུམ་ཉི་ཁྲིའོ་དེ་ཡི་བཞི་ཆ་ནི། ། རྐང་པ་ཞེས་སམ་རྐང་པ་གཅིག་དང་གཉིས། ། གསུམ་དང་བཞི་ལ་རིམ་བཞིན་རྩོད་ལྡན་དང༌། ། གཉིས་ལྡན་གསུམ་ལྡན་རྫོགས་ལྡན་ཞེས་གསུངས་སོ། ། དུས་བཞི་ཆུང་བ་བསྟན་པའི་བཟང་ངན་ནི། ། མི་ལོ་ཉི་ཁྲི་ཅིག་སྟོང་དྲུག་བརྒྱའི་བར། ། དེ་ཡི་བཞི་ཆ་དུས་བཞི་སོ་སོའི་ཚད། །
ཅེས་འབྱུང་ལ། དེའང་དུས་བཞི་ཆེན་པོའི་ཕྱེད་ཀྱི་མི་ལོ་དང༌། གཙོ་བོའི་དུས་སྦྱོར་གཅིག་གི་དབུགས་གྲངས་མཉམ་ལ། གཙོ་བོའི་དུས་སྦྱོར་གཉིས་ལ་དུས་བཞི་ཆེན་པོ་རྫོགས་པར་བཞེད། མཆན། བསྟན་པའི་ཞིང་མ་ཡིན་པར་གྲགས་པ་ལས་དེར་གནས་ཀྱི་གང་ཟག་སོ་སོ་བ་ལ་དམིགས་བསལ་ལྟ་བུར་དུས་འཁོར་དུ་དེར་ཡང་བསྟན་པ་འཛུགས་པར་བཤད་པ་ཇི་ལྟར་བར། སྤྱིར་བཏང་ལ་ལོ་ལྔ་སྟོང་ལྟ་བུ་བསྟན་པའི་གནས་ཚད་དུ་གྲགས་ཆེའང༌། དམིགས་བསལ་དུ་གང་ཟག་སོ་སོའི་སྐལ་དབང་གི་ཚེ་ལོ་བཅུ་པ་སོགས་ཀྱི་དུས་སུ་འཛམ་གླིང་གི་ཡུལ་གྱི་ཆ་ལ་ལར་བསྟན་པ་ཡེ་མེད་པར་མ་ངེས་ཏེ། ཤམྦྷ་ལ་སོགས་པའི་ཡུལ་དུ་བསྟན་པ་མ་གོད་པར་འབྱུང་བ་སྔགས་གཞུང་རྣམས་སུ་འབྱུང་བའི་ཕྱིར། འདི་ལ་ཁ་ཅིག་བསྟན་པ་གནས་མི་གནས་ཀྱི་ཚད་ཐེག་དམན་ཉན་ཐོས་ལུགས་ཀྱི་བསྟན་པའི་ཚུལ་གནས་མི་གནས་ཁོ་ན་ལ་བྱའོ་ཞེ་ན།
དེའང་མ་ཡིན་ཏེ། སྐུ་གདུང་ལ་རི་མོར་བྱེད་པའི་དུས་ཀྱི་བསྟན་པའང་བསྟན་པར་བཤད་ནས་ནུབ་མ་ནུབ་ཏུ་འཇོག་པར་མཐོང་བའི་ཕྱིར་མ་ངེས་པ་ཉིད་དོ། ། དེས་ན་གདུལ་བྱ་སོ་སོའི་ངོར་བསྟན་པའི་གནས་ཚད་མི་མཐུན་པ་དུ་མར་གསུངས་ཚུལ་ནི། བློ་གྲོས་མི་བཟད་པས་བསྟན་པའི་མདོའི་འགྲེལ་པར། སླད་མའི་དུས་ལྔ་བརྒྱ་ཐ་མ་ལ། ཞེས་པའི་འགྲེལ་པར་དཔེར་ན་མིའི་ཚེ་ལོ་བརྒྱ་ཐུབ་པ་ལ་ལོ་ལྔ་བཅུའི་བར་དུ་ནི་འཕེལ་བའི་དུས་ཏེ། ལུས་དང་ཤེས་རབ་དང་རྩལ་ལ་སོགས་པ་འཕེལ་ཞིང་སྐྱེའོ། ། དེ་ལྟར་ལོ་ལྔ་བཅུ་འདས་ནས་དེའི་ཕྱི་མའི་ལྔ་བཅུ་ནི་འགྲིབ་པའི་དུས་ཏེ། ལུས་དང་ཤེས་རབ་དང་རྩལ་ལ་སོགས་པ་ཉམས་ཤིང་འགྲིབ་པར་འགྱུར་རོ། ། དེ་བཞིན་དུ་སངས་རྒྱས་ཤཱཀྱ་ཐུབ་པའི་བསྟན་པ་འབྲས་བུ་ཐོབ་པ་དང་ཤིན་ཏུ་སངས་རྒྱས་པའི་དུས་ནི་ལོ་སྟོང་ཞིག་འཛམ་བུའི་གླིང་ན་གནས་སོ། །
དེ་ཡང་ཕྱེད་དུ་བཞག་སྟེ་ལྔ་བརྒྱ་སྔ་མ་ནི་འཕེལ་བའི་དུས་བཞག་ལ། ལྔ་བརྒྱ་ཕྱི་མ་ནི་འགྲིབ་པའི་དུས་སོ་ཞེས་བྱའོ་ཞེས་གསུངས་སོ། ། ཟླ་བའི་སྙིང་པོའི་མདོ་ལས། མྱ་ངན་འདས་ནས་དམ་པའི་ཆོས་ཀྱི་གཟུགས་བརྙན་ལོ་ཉིས་སྟོང་དུ་གནས་པར་འགྱུར་རོ་ཞེས་པ་དང༌། སྙིང་རྗེ་པད་དཀར་དུ། བདག་མྱ་ངན་ལས་འདས་ནས་དམ་པའི་ཆོས་གནས་པར་གྱུར་ཅིག ། ཡང་ལོ་ལྔ་བརྒྱར་དམ་པའི་ཆོས་ཀྱི་གཟུགས་བརྙན་གནས་པར་གྱུར་ཅིག ། ཅེས་ཕྱེད་དང་ཉིས་སྟོང་དུ་གསུངས་ལ། རྡོ་རྗེ་གཅོད་པའི་འགྲེལ་པར། ལྔ་བརྒྱ་ཐ་མ་ཞེས་བྱ་བ་ལ་བརྒྱ་ཕྲག་ལྔའི་ཚོགས་ནི་ལྔ་བརྒྱ་སྟེ།
བཅོམ་ལྡན་འདས་ཀྱི་བསྟན་པ་ལྔ་བརྒྱ་ཕྲག་ལྔའི་བར་དུ་གནས་ཞེས་གྲགས་པས། དེའི་ཕྱིར། ཐ་མལ་བྱེ་བྲག་ཏུ་མཛད་དོ། ། ཞེས་དང༌། ཡང་ཁ་ཅིག་གི་བཞེད་པས་མཛོད་རང་འགྲེལ་ལས། དེ་དག་ཀྱང་ལོ་སྟོང་དུ་གནས་སོ་ཞེས་བཤད་དོ། ། གཞན་དག་ན་རེ་རྟོགས་པ་ནི་དེ་ལྟ་བུ་ཡིན་གྱི་ལུང་ནི་ཡུན་རིང་དུ་གནས་སོ་ཞེས་འབྱུང་ལ། དེའི་རྟོགས་པ་ནི་འདུལ་བའི་བསྟན་པ་མཚན་ཉིད་པ་ལ་སྐྱོན་མ་བྱུང་ན་དེ་ལྟར་ཡིན་གྱི་འདུལ་བའི་བསྟན་པ་མཚན་ཉིད་པ་ལ་སྐྱོན་བྱུང་ན་དེ་ལྟ་མ་ཡིན་ཏེ། ལུང་ཕྲན་ཚེགས་ལས། ཀུན་དགའ་བོ་བུད་མེད་རྣམས་ལེགས་པར་བཤད་པའི་ཆོས་འདུལ་བ་ལ་རབ་ཏུ་མ་བྱུང་ན་ད་དུང་ཡང་ངའི་བསྟན་པ་ལོ་སྟོང་ཚང་བ་ཉེས་པ་མེད་པར་གནས་པར་འགྱུར་ཏེ།
ཞེས་གསུངས་པ་དང༌། སུ་བསྟན་པ་ལ་རབ་ཏུ་བྱུང་བས་སྟོང་གི་ཕྱེད་ལྔ་བརྒྱས་སྔར་ནུབ་པར་དྲིན་ལན་བསབ་པར་གསུངས་པ་ཉིད་ཀྱིས། ཡུལ་དབུས་སུ་སངས་རྒྱས་གཤེགས་ནས་ལོ་ལྔ་བརྒྱ་ཙམ་ནས་འདུལ་བའི་ལས་རྫོགས་པ་མེད་པས་སངས་རྒྱས་ཀྱི་འདུལ་བའི་བསྟན་པ་མཚན་ཉིད་པ་ཉམས་པ་ཡིན་ཏེ། ལུང་དུ། བཙུན་པ་ཇི་ཙམ་གྱིས་ན་དམ་པའི་ཆོས་མཆིས་ཞེས་བགྱི། ཇི་ཙམ་གྱིས་ན་ཞིག་པ་ཞེས་བགྱི། ཨུ་པ་ལི་ཇི་སྲིད་དུ་ལས་བྱེད་ཅིང་ནན་ཏན་བྱེད་པ་ཡོད་པའི་བར་དུ་སྟེ། ལས་བྱེད་ལ་ནན་ཏན་བྱེད་པ་ཡང་ཡོད་ན་དམ་པའི་ཆོས་ཡོད་པ་ཞེས་བྱའོ། ། ལས་ཀྱང་མི་བྱེད་ལ་ནན་ཏན་བྱེད་པ་དག་ཀྱང་མེད་ན་དམ་པའི་ཆོས་ཞིག་པར་བྱའོ། ། ཞེས་པ་དང་ཡང་མཐུན་པ་ཉིད་ཀྱི་ཕྱིར་ཞེས་འདོད་པ་དང༌།
འབུམ་ཊིཀ་ཏུ་ལོ་ལྔ་སྟོང་གནས་པས་ལྔ་བརྒྱ་པ་ཕྲག་བཅུར་འགྱུར་བའི་དང་པོ་གཉིས་པ་གསུམ་པ་ལ། དགྲ་བཅོམ་པ་དང་ཕྱིར་མི་འོང་བ་དང་རྒྱུན་དུ་ཞུགས་པ་མང་དུ་འབྱུང་བས། ཁོང་དུ་ཆུད་པའི་ལེའུ་གསུམ་དང། དེ་ནས་ལྔ་བརྒྱ་བཞི་པ་དང་ལྔ་པ་དང་དྲུག་པ་རྣམས་ལ་བསླབ་པ་གསུམ་གྱི་དབང་དུ་བྱས་ཏེ་སྒྲུབ་པའི་ལེའུ་གསུམ་དང་དེ་ནས་ལྔ་བརྒྱ་པ་བདུན་པ་དང་བརྒྱད་པ་དང་དགུ་པ་ལ་སྡེ་སྣོད་གསུམ་ལ་སློབ་པའི་དབང་དུ་བྱས་ཏེ་ལུང་གི་ལེའུ་གསུམ་དང༌། ལྔ་བརྒྱ་པ་ཐ་མ་ནི་ལྟ་སྤྱོད་གཉིས་ཀ་དང་མི་ལྡན་པས་རྟགས་ཙམ་འཛིན་པའི་ལེའུ་སྟེ་ལྔ་བརྒྱ་ཐ་མའོ་ཞེས་རྣམ་པར་བཞག་གོ ། དེས་ན་སངས་རྒྱས་ཤཱཀྱ་ཐུབ་པའི་བསྟན་པ་སྐྱེ་དགུ་ཚེ་ལོ་དྲུག་ཁྲི་པའི་བར་འཕེལ་བར་གནས་པར་གསུངས་པ་དང༌། གདགས་པར་སྐྱེ་དགུ་ཚེ་ལོ་བཞི་བཅུ་པར་བསྟན་པ་འགྲིབ་པར་གསུངས་པའང་གང་ཟག་སོ་སོའི་བསོད་ནམས་དང་བསོད་ནམས་མ་ཡིན་པའི་སྣང་ངོར་ཡུལ་དུས་ལ་ལར་བསྟན་པ་ཡོད་ལ། ལ་ལར་མེད་པས་འགལ་རྩིར་བྱར་མེད་པ་དང༌། རྟགས་ཙམ་གྱི་དུས་ན་ལྟ་སྤྱོད་རྣམ་དག་དང་ལྡན་པ་མེད་པ་ཙམ་དུ་བཤད་པ་དང༌། ལུང་གི་བསྟན་པ་ནུབ་པའི་ཚད་བྱམས་པ་འབྱུང་བའི་མདོར།
འཛམ་བུའི་གླིང་དུ་དེ་བཞིན་གཤེགས་པའི་བཀའ་ལས་ཚིགས་སུ་བཅད་པ་གཅིག་ཙམ་ཡང་འཛིན་ནུས་པ་མེད་པའི་ཚད་དུ་འཇོག་པ་དང༌། ཟླ་བའི་སྙིང་པོའི་མདོར་བསྟན་པ་རིལ་ནུབ་བྱེད་པའི་མཐའ་ཉིད་དུའང་སྡེ་སྣོད་འཛིན་པ་སློབ་མ་དང༌། དགྲ་བཅོམ་པ་དེས་པ་ཡོད་པར་བཤད་པའང་འགལ་རྩིར་བྱར་མེད་དང༌། ཡང་ཟླ་བའི་སྙིང་པོར་བཤད་པའི་བསྟན་པ་ནུབ་པ་དེ་མངོན་རྟོགས་རྒྱན་གྱི་འགྲེལ་པ་ཆོས་ཀྱི་བཤེས་གཉེན་གྱིས་མཛད་པར་དེ་དག་སྔར་བྱུང་ཟིན་པར་བཤད་པ་དང༌། དེ་ལྟ་ན་ཟླ་བའི་སྙིང་པོའི་མདོའི་ལུང་ ཡང་ཁ་ཅིག་གི་ཟླ་སྙིང་གི་ལུང་བསྟན་འདི་དགེ་འདུན་འཕེལ་གྱིས་དེའི་བསྟན་པ་ལོ་ཉིས་སྟོང་དུ་གནས་པར་བཤད་པ་དང་འགྲིག་པས་བསྟན་པ་ལོ་ལྔ་སྟོང་དུ་གནས་པའི་ཕྱོགས་ལ་མི་གནོད་དེ་སྤྱིར་བཏང་དམིགས་ཀྱི་བསལ་བའི་ཕྱིར། ཞེས་ཟེར་ནའང་མཐའ་གཅིག་ཏུ་མི་འགྲིག་སྟེ། དགེ་འདུན་འཕེལ་གྱིས་ལུང་བསྟན་པར། དེའི་དུས་སུ་སྐུ་ལུས་ལ་སོགས་ཀླུས་སྤྱན་འདྲེན། ཡི་གེ་ཐམས་ཅད་རང་བྱིར་འགྲོ་ཞེས་སོགས་འདུག་ཀྱང་ད་དུང་དེ་ལྟར་མ་གྱུར་པའི་ཕྱིར། མཆན།
བསྟན་ཀྱང་བརྫུན་པར་འགྱུར་ཏེ། དེར་བསྟན་པ་རིམ་ནུབ་བྱུང་བའི་དབང་གིས་སྤུ་གྲིས་སྐྲ་དང་ཁ་སྤུ་མི་ཆོད་པར་འགྱུར་བ་དང༌། དུས་དེ་ནས་གསེར་དང་དངུལ་རྡོར་འགྱུར་པ་དང༌། མུ་ཏིག་རྭ་རུ་འགྱུར་བར་གསུངས་གདའ་ལ་དེ་ལྟ་ན་དེང་སང་སྐྲ་སྤུ་གྲིས་ཆོད་པ་དང་གསེར་དངུལ་སོགས་མངོན་སུམ་དུ་ཡོད་པས་ལུང་བསྟན་ཆེས་ཐོག་ཏུ་མ་བབ་པར་འགྱུར་ཞིང༌། ཡང་སྔར་བྱུང་བར་མ་ཡིན་པར་སྟོང་ལྔ་གནས་པའི་རྟགས་ཙམ་ནུབ་པའི་དུས་ལ་ཟླ་སྙིང་གི་ལུང་བསྟན་དེ་སྦྱར་ན། རྟགས་ཙམ་གྱི་དུས་ཞེས་པའི་བསྟན་པ་དེ་རྟགས་ཙམ་གྱི་དུས་མ་ཡིན་པར་འབྲས་བུའི་བསྟན་པ་དང་ལུང་གི་བསྟན་པའང་གནས་པའམ་ཡོད་པར་འགྱུར་ཏེ། དུས་དེར་འབྲས་བུ་ཐོབ་པ་དང་སྡེ་སྣོད་འཛིན་པ་ཡོད་པའི་ཕྱིར་ཞེས་འགལ་བ་རྩིར་མེད་དེ། སངས་རྒྱས་ཀྱི་བསྟན་པའང་གང་ཟག་སོ་སོའི་བསོད་ནམས་ཀྱི་དབང་གིས་ཡུལ་དུས་ཐ་དད་པར་སྣང་ཚུལ་མཐུན་པ་མ་ཡིན་པར་རང་གིས་ལས་ཀྱི་འབྲས་བུ་ཐུན་མོང་མིན་པར་སོ་སོར་ཉམས་སུ་མྱོང་བའི་ཕྱིར། དེས་ན་བསྟན་རྩིས་ཀྱི་རྣམ་གཞག་འདི་ལ་མཐུན་པ་ཤས་ཆུང་ལ་མི་མཐུན་པ་ཤ་སྟག་བྱུང་བའང་འདིའི་རྒྱུན་མཚན་གྱིས་ཡིན་ནོ་ཞེས་སྐྱོབ་པ་འབྲི་ཁུང་པའི་བཞེད་པར་མངོན་ནོ། ། འོ་ན་སངས་རྒྱས་ཀྱི་བསྟན་པ་ལོ་ལྔ་སྟོང་དུ་གནས་པ་དེ་གཞིར་བཞག་པའི་དབང་དུ་བྱས་ནས།
དེ་སྔོན་ཕན་ལོ་དུ་སོང་ཞེས་པ་ལ། མཆིམས་ནམ་མཁའ་གྲགས་ཀྱི་མེ་སྦྲུལ་ཞིག་ལ་རྩིས་པས། སུམ་སྟོང་སུམ་བརྒྱ་དང་དགུ་བཅུ་རྩ་གསུམ་དུས་དེར་འདས་པར་བཞེད་པ་དང༌། ས་པཎ་གྱིས་གྲགས་པ་གཤེགས་པའི་ཆོས་འཁོར་མེ་ཕོ་བྱི་བ་ལ་མཛད་པས་དུས་དེར་རྩིས་པས། སུམ་སྟོང་སུམ་བརྒྱ་ཞེ་དགུ་དུས་དེར་འདས་ཞེས་བཞེད་པར་སྣང་ལ། པཎ་ཆེན་ཤཱཀྱ་ཤྲཱིས། མེ་ཡོས་ལ་སོལ་ནག་ཐང་ཆེན་དུ་རྩིས་པས། ལོ་སྟོང་བདུན་བརྒྱ་ལྔ་བཅུ་ཟླ་བ་གཉིས་ཟླ་ཕྱེད་འདས་པར་བཞེད་ཅེས་གྲགས་ལ། དེ་ལ་ས་པཎ་གྱི་དེ་རྡོ་རྗེ་གདན་གྱི་བྱང་ཆུབ་ཆེན་པོ་བཞེངས་པ་དེ་ཚུན་ཆད་དང་སྟོན་པ་གཤེགས་པའི་འདས་ལོ་འཁྲུལ་བཅས་ཀྱི་ནོར་པ་རྩི་བ་ཞིག་རྒྱ་བལ་ན་ཡོད་པའི་དབང་དུ་བྱས་ཀྱི། སྟོན་པ་གཤེགས་ཚུལ་གྱི་ལོ་དག་རྣམ་དག་མིན་ཞེས་གསུངས་ལ།
དགོངས་གཅིག་རྙིང་མར། རྗེ་འཇིག་རྟེན་གསུམ་མགོན་གྱི་པཎ་ཆེན་ལུགས་དེ་ཐུགས་ལ་མཐའ་གཅིག་ཏུ་བདེའོ་ཞེས་བྲིས་འདུག་ཀྱང༌། ཁོ་བོའི་རྣམ་པར་རྟོག་པ་ལ། རྗེ་འབྲི་ཁུང་པས་དེ་སྐད་གསུངས་པ་བདེན་ན་ཡང་དེ་རང་ལུགས་མཐར་ཐུག་ཏུ་ཞལ་གྱིས་བཞེས་པར་མ་ངེས་སྟེ། གདུལ་བྱ་ལ་ལ་ད་ནི་སངས་རྒྱས་ཀྱི་བསྟན་པའང་ཆེས་ཉམས་པ་ཉིད་ཀྱིས་ལམ་བསྒྲུབ་པས་སྒྱིད་ལུག་པ་ལ་སྤྲོ་བ་བསྐྱེད་པའི་ཆེད་ཀྱི་དགོངས་ཏེ་གསུང་བར་ཡང་དྭོགས་པའི་ཕྱིར་རོ། ། ཆོས་ཀྱི་རྗེ་རང་བྱུང་རྡོ་རྗེའི་གསུང་གིས། བསྟན་པའི་རྩིས་འདི་དུས་འཁོར་གྱི་ལུགས་ཉིད་ཆེས་དག་པས། ད་ལོ་གཉིས་ནས་མེ་ཡོས་འཆར་བ་ཚུན་ཆད་ཀྱིས་དེ་བཞིན་གཤེགས་པ་སྐུ་བལྟམས་ནས། དྲུག་ཅུ་སྐོར་སུམ་ཅུ་སོ་ལྔ་སོང་སྟེ། ལོ་གཉིས་སྟོང་ཅིག་བརྒྱའོ་ཞེས་དང༌།
གྲགས་པའི་ལོ་བརྒྱ་པོ་དང༌། དེ་བཞིན་གཤེགས་པའི་ལོ་བརྒྱད་ཅུ་ཕྱུང་བར་གྱུར་ནས་ལོ་སྟོང་དགུ་བརྒྱ་ཉི་ཤུ་ཐམ་པ་ཡོད་དོ། ། ཞེས་དྲིས་ལན་ཞིག་ལས་འབྱུང་ལ། དེ་དང་རྗེས་སུ་མཐུན་པར་རྗེ་དེ་ཉིད་ཀྱིས་མཛད་པའི་དུས་ཀྱི་འཁོར་ལོའི་རྩིས་ཀྱི་བསྟན་བཅོས་ལས་ཇི་ལྟར་འབྱུང་བ་ནི། ཀར་ལུགས་ཀྱི་རྩིས་པ་དག་གི་མན་ངག་ལག་ལེན་ཇི་ལྟར་བྱེད་པའི་དབང་དུ་བྱས་ན། ཇི་སྐད་དུ། རྒྱལ་བས་བརྒྱད་བཅུའི་བར་དག་ཏུ། ། སེམས་ཅན་རྣམས་ལ་ཆོས་བསྟན་ཏེ། ། དམ་པ་དང་པོ་དཔལ་ལྡན་རྒྱུད། ། དཔྱིད་ཟླ་འབྲིང་པོའི་ཉ་ལ་གསུངས། །
ཞེས་བརྗོད་ནས། དེ་དུས་འགྲེལ་ཆེན་ཟླ་བཟང་གིས། ། མཛད་དེ་བྱང་ཕྱོགས་ཤམྦྷ་ལར། ། ལོ་གཉིས་ནས་ནི་ལྷ་དབང་སོགས། ། དྲུག་གིས་དྲུག་བརྒྱའི་བར་དུ་ནི། ། རྒྱུད་ཀྱི་རྒྱལ་པོ་བསྟན་པར་མཛད། ། དེ་ནས་གྲགས་པས་ལོ་བརྒྱ་ན། ། རྒྱུད་ཀྱི་རྒྱལ་པོ་བསྡུ་བར་མཛད། ། ཅེས་འབྱུང་ལ། དེ་ནས་རིགས་ལྡན་བརྒྱད་ཀྱི་རིང་ལ་ལོ་བརྒྱད་བརྒྱ་འབྱུང་ཞིང་བརྒྱད་པའི་བརྒྱ་པར་ཡུལ་དབུས་ན་ཀླ་ཀློའང་འཇུག་པས།
བརྒྱད་བརྒྱ་ནས་ནི་བསྟན་པའི་དགྲ། ། ཀླ་ཀློའི་ཐོག་མ་འབྱུང་བར་བསྟན། ། ཞེས་པས་དེ་ཕན་ལ་སྟོང་དང་ལྔ་བརྒྱ་ལོ་གཉིས་བྱུང་ལ། དེ་ནས་ཡུལ་དབུས་སུ་དུར་ཁྲོད་མ་ཕེབས་ཀྱི་བར་ལོ་བཞི་བརྒྱ་དང་གསུམ་བྱུང་བས། མེ་མཁའ་རྒྱ་མཚོ་རྣམས་ལ་ནི། ། ཞེས་འབྱུང་ལ། ཡང་མེ་མཁའ་རྒྱ་མཚོ་ལ་ཀླ་ཀློའི་ལོ་དང་མུ་སྟེགས་པའི་བྱེད་རྩིས་སྦྱོང་བའི་ཆེད་དུ་བརྒྱད་བཅུ་གྱ་གཉིས་ཕྲི་བས། ལག་པ་གདེང་ཅན་ཟླ་བས་ཕྲི། ། ལྷག་མ་ཟླ་བའི་མིག་ལག་ཡོད། ། བྱ་བས་ཉིས་བརྒྱ་དང་ཉེར་གཅིག་བྱུང་ཞིང་དུས་འཁོར་གྱིས་ཀྱང་རབ་བྱུང་ལ་རབ་སྐྱེས་ཀྱི་ལོར་འཕགས་ཡུལ་དུ་ཕེབས་ནས་བཟུང༌།
རབ་སྐྱེས་སོགས་བྱིན་ཀླ་ཀློའི་ཡིད། ། འདས་ལོའི་གྲངས་རྣམས་ཤེས་ཕྱིར་རོ། ། ཞེས་ཆུ་མོ་ཡོས་ལོ་འདི་ཡན་ལ། དྲུག་བཅུ་སྐོར་བརྒྱ་དང་ཉག་མ་སོ་བདུན་བསྲེས་ནས་སྟོན་པ་བདེ་བར་གཤེགས་ནས་དའི་བར་ཉིས་སྟོང་ཉིས་བརྒྱ་བཞི་བཅུ་ལས་མ་སོང་ཞིང་དེ་ལྟ་ན་བསྟན་པའི་གནས་ཚད་ལ་སུམ་སྟོང་སོགས་སྔར་སོང་བའི་ཕྱོགས་དང་ཡེ་མི་འགྲིག་པ་ལའང་འགལ་བ་བརྩི་བྱར་མེད་དོ། ། ཤམྦྷ་ལ་པ་དག་གི་གདུལ་བྱའི་ངོར་སངས་རྒྱས་ཀྱི་མཛད་ཕྲིན་དང༌། ཡུལ་དབུས་པ་སོགས་ཀྱི་གདུལ་བྱའི་ངོར་སངས་རྒྱས་ཀྱི་མཛད་ཕྲིན་མཐུན་པར་མ་གྱུར་པའི་དབང་གིས་སོ་སོར་སྣང་བ་ལས་བསྟན་པའི་གནས་ཚད་ལ་ལུགས་སམ་གྲུབ་མཐའ་ཐ་དད་དོ་ཞེས་གྲགས་པར་གྱུར་པ་ཉིད་ཀྱི་ཕྱིར་དང༌། སངས་རྒྱས་ཀྱི་ཕྲིན་ལས་དངོས་ནི་སངས་རྒྱས་ཀྱི་བསྟན་པ་ཉིད་ཡིན་ལ། སངས་རྒྱས་ཀྱི་བསྟན་པ་རྣམ་པར་དག་པ་དེ་དེང་སང་ཡུལ་གང་ན་གང་ཟག་སུའི་རྒྱུད་ལ་འདི་གནས་སོ་ཞེས་པའི་ངང་ཚུལ་ནི་རང་ཅག་བྱིས་པའི་བློས་རྟོགས་དཀའ་བས་གསང་བ་བསམ་གྱིས་མི་ཁྱབ་པའི་གནས་ཡིན་ཏེ། དེ་བཞིན་གཤེགས་པའི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གསང་བ་བསམ་གྱིས་མི་ཁྱབ་པར་ཞུགས་པའི་ཕྱིར། བོད་པ་ཁ་ཅིག་དུས་འཁོར་ནས་བཤད་པའི་བསྟན་རྩིས་དང༌།
ལུང་ཆོས་པ་གཞན་དག་འདོད་པའི་བསྟན་རྩིས་མ་མཐུན་པ་ནི་དུས་འཁོར་བས་བར་དེར་དྲུག་བཅུ་སྐོར་མང་པོ་སྦྱངས་པར་བྱས་པ་ལས་ཡིན་ཞེས་ཟེར་བའང་བྱུང་སྟེ་ཕྱོགས་དེར་རྟོགས་པ་ཁོ་ནར་ཟད་དེ། ལུགས་དང་ཕྱོགས་འདི་ཁོ་ན་འཐད་ལུགས་དང་ཕྱོགས་གཞན་ནི་ཡེ་འཐད་མི་སྲིད་པ་ལྟར་བརྗོད་ན་སངས་རྒྱས་དང་བྱང་ཆུབ་སེམས་དཔའ་ཆེན་པོ་དག་གི་མཛད་ཕྲིན་ལ་སྐུར་བ་བཏབ་པའི་ཉེས་པར་འགྱུར་བས་ཐར་འདོད་དག་ཆེས་བག་བཟོ་བར་བྱའོ། །

རྗེ་འབྲི་ཁུང་པའི་བཞེད་པ་འདི་དང་ཆ་འདྲ་ཞིག ། དཔལ་ལྡན་བླ་མ་དམ་པ་བསོད་རྒྱལ་གྱི་ཐུགས་ལའང་འཁྲུངས་པར་གདའ་སྟེ། དེས་མཛད་པའི་དུས་འཁོར་འགྲེལ་པ། དེ་ལྟ་ན་སྟོན་པ་མྱ་ངན་ལས་འདས་ནས་ཁྲོ་མོའི་ལོ་ཤིང་འབྲུག་ཡར་བཅད་ལ་ལོ་སྟོང་དགུ་བརྒྱ་སོ་བརྒྱད་སོང་བ་ཡིན་ནོ། ། བསྟན་རྩིས་གཞན་ལ་སུམ་སྟོང་བཞི་བརྒྱ་གོ་བདུན་ཤིང་འབྲུག་ཡར་བཅད་ཀྱིས་འགྲོ་བ་དང་འགལ་ཞེ་ན། བསྟན་རྩིས་འདི་མཐའ་གཅིག་ཏུ་ངེས་པ་མི་སྣང་སྟེ། ཁ་ཆེ་པཎ་ཆེན་གྱི་བསྟན་རྩིས་ལྟར་ན་ཤིང་འབྲུག་ཡར་བཅད་ལ་ལོ་སྟོང་དགུ་བརྒྱ་དང་བདུན། ལི་ཡུལ་གྱི་རྒྱལ་རབས་བརྩིས་ན་རགས་པ་ལ་ལོ་ཉིས་སྟོང་སུམ་ཅུ་སོ་བརྒྱད། རྒྱའི་རྒྱལ་རབས་བརྩིས་ན་རགས་པ་ཉིས་སྟོང་ཉིས་བརྒྱ་ཞེ་བརྒྱད། རྒྱ་ནག་གི་ཙན་དན་ཇོ་བོའི་ལོ་རྒྱུས་ལྟར་ན་ཉིས་སྟོང་ཉིས་བརྒྱ་དང་གཉིས་སོང་ངོ་ཞེས་འབྱུང་ཡང༌། ལིའི་ལུགས་ལ་ལི་རྗེ་རབས་ཆད་ནས་བློན་པོ་ཨ་མ་བཅས་རྒྱལ་ས་བཟུང་བའི་བར་ལ་འདི་ཙམ་སོང་དང༌།
འདིའི་དུས་སུ་བློན་པོ་འགར་བྱུང་ཡང་འདི་ཙ་ན་བྱུང་ངེས་པ་མི་སྣང་ཞིང༌། རྒྱའི་ལུགས་ལའང་ལོ་རྙིང་མི་འགྲིག་པ་མང་པོ་སྣང་བས་མཐའ་གཅིག་ཏུ་ངེས་པ་བཞག་དཀའ་ལ། གསང་བ་འདུས་པའི་ལོ་རྒྱུས་ལས། ཀླུ་སྒྲུབ་ཀྱི་དངོས་སློབ་ཟླ་གྲགས་སུ་འདོད་པ་ལྟར་ན། དེའི་རྒྱུད་སློབ་ཤཱནྟི་པ་ཡིན་ཞིང་འགོས་ཀྱིས་ཤཱནྟི་པ་གཤེགས་མ་ཐག་ལ་རྒྱ་གར་དུ་སླེབ་ལ། འགོས་འབྲོག་དུས་མཚུངས་ཤིང་འབྲོག་གི་དངོས་སློབ་མཁན་པོ་དཀོན་མཆོག་རྒྱལ་པོ་ཡིན་ལ། ཁོང་གཤེགས་ནས་སུམ་བརྒྱ་ལྷག་པ་ལས་མི་འགྲོ་ཞིང༌། ཀླུ་སྒྲུབ་གཤེགས་པ་ན་སྟོན་པ་འདས་ནས་ལོ་སྟོང་ལས་མ་སོང་བའི་ཕྱིར། ཞེས་གསལ་བར་བྲིས་སྣང་བའང་ལེགས་པར་བཤད་པ་ཉིད་དུ་སེམས་སོ། ། དོན་དུ་ནི་འདི་ལྟར་གནས་ཏེ།
གང་ཐེག་པ་ཆེན་པོ་གསང་སྔགས་བླ་ན་མེད་པའི་བསྟན་པ་ནི་བསྟན་པ་མཆོག་ཡིན་ལ། དེའི་དོན་དུ་གང་དུ་གནས་པ་དེའི་ཚེ་ན། ཐ་སྙད་པར་གྲགས་པའི་བསྟན་པ་མེད་པ་དང་མི་གནས་པ་ལྟར་སྣང་ཡང་བསྟན་པ་ནུབ་པ་མ་ཡིན་ཏེ། བདེ་སྟོང་གཉིས་མེད་ཀྱི་ཡེ་ཤེས་ཉིད་བསྟན་པའི་མཆོག་ཉིད་དུ་གྲུབ་པའི་ཕྱིར་ཏེ། གུར་ལས། སྟོང་པ་སྙིང་རྗེ་ཐ་དད་མེད། ། གང་དུ་སེམས་ནི་རབ་བསྒོམ་པ། ། འདི་ནི་སངས་རྒྱས་ཆོས་དང་ནི། ། དགེ་འདུན་གྱིས་ནི་བསྟན་པའོ། ། ཞེས་འབྱུང་བ་ལྟར་ཡིན་ལ།
དེ་དང་མཐུན་པར་ཞལ་ལུང་ལས། འདི་དོན་རྣམ་པར་འཕོ་བྱེད་པ། ། གང་གིས་དུས་སུ་གནས་པ་དེར། ། སངས་རྒྱས་བསྟན་པ་རིན་ཆེན་ཡང༌། ། གནས་པ་རབ་ཏུ་བཤད་པ་ཡིན། ། བརྒྱུད་པའི་རིམ་པ་འདི་ཆད་ན། ། སངས་རྒྱས་བསྟན་པ་ནུབ་པ་རུ། ། ཀུན་གྱིས་རབ་ཏུ་ཤེས་པར་བྱ། ། ཞེས་འབྱུང་ངོ་ཞེས་ཁོ་བོའི་རྗེ་བཙུན་བླ་མ་དག་གི་གསུང་འཁྲུལ་པ་དང་བྲལ་བ་ལ་ཡིད་བརྟན་པའི་དབང་དུ་བྱས་ན། དེང་སང་ཁ་ཅིག་གིས་ལྟ་སྤྱོད་ཀྱི་ཕྱོགས་ཅུང་ཟད་རེ་ལ་བསྙད་ནས་གང་ཟག་འདི་ནི་སངས་རྒྱས་ཀྱི་བསྟན་པ་དང་ཆེས་མི་མཐུན་ནོ་ཞེས་སྨྲ་བའང་ཆེས་སྡིག་ཆེན་པོ་སོག་པའི་གནས་སུ་གདའ་བས་བག་བཟོ་བར་གྱིས་ཤིག། །།
༈ རྡོ་རྗེའི་གསུང༌། ལྷག་པ་ཤེས་རབ་ཀྱིས་བསླབ་པ་སྔོན་དུ་འགྲོ་བ་ཡང་ཡོད་བྱ་བ་འདི་བཞུགས་བྱ་བ་དག་པར་བཏོན་ན། བསླབ་གསུམ་གྱི་ཆོས་སོགས་སྟོང་ཉིད་དུ་རྟོགས་ན་རྟེན་ཅིང་འབྲེལ་བར་འབྱུང་བའི་ལྷག་པ་ཚུལ་ཁྲིམས་ཀྱི་བསླབ་པ་ལ་སློབ་ཅིང་རྟེན་ཅིང་འབྲེལ་བར་འབྱུང་བའི་ལྷག་མ་ཏིང་ངེ་འཛིན་གྱི་བསླབ་པའི་སེམས་རྩེ་གཅིག་པ་དང༌། རྟེན་ཅིང་འབྲེལ་བར་འབྱུང་བའི་ལྷག་པ་ཤེས་རབ་ཀྱི་བསླབ་པའི་སེམས་རབ་ཏུ་རྣམ་པར་འབྱེད་པ་ལ་ནན་ཏན་ཇེ་ཆེར་འགྲོ་བའི་བྱ་བ་འདི་བཞུགས་ཞེས་བཏོན་ན་ཆེས་ལེགས་བཤད་དུ་འགྱུར་ལ། དེ་ཡང་སྐྱོབ་པ་ཉིད་རྟེན་ཅིང་འབྲེལ་བར་འབྱུང་བའི་ཟབ་གསང་སྨྲ་བ་ལ་སེང་གེའི་སྒྲ་ཆེན་པོ་སྒྲོག་པའི་དཔའ་བོ་མཚུངས་པ་དང་བྲལ་བ་ཡིན་ཏེ། བདག་ཉིད་ཆེན་པོ་ཀླུ་སྒྲུབ་མཆོག་གི་སྤྲུལ་པའི་སྐུ་ཡིན་པའི་ཕྱིར། ཇི་སྐད་དུ། རྗེ་འབྲི་ཁུང་གླིང་པའི་མགུར་ལས། གྲུབ་མཐའ་སྣང་བ་རང་སེམས་ཡིན། ། ཕ་སྐད་སྟོང་ཉིད་རྒྱུ་འབྲས་ཡིན། །
ཅེས་འབྱུང་བས། ཁ་ཅིག་རྒྱུ་འབྲས་ཀྱི་ཆོས་ཐམས་ཅད་སྟོང་ཉིད་ཡིན་ན། ལས་རྒྱུ་འབྲས་སོ་སོར་ངེས་པ་མ་ཡིན་ཞེས་དྭོགས་པ་ལ། ཞལ་སྔ་ནས་སྟོང་ཉིད་རྟོགས་ན་ལས་འབྲས་ལ་བླང་དོར་བྱེད་པ་ལ་ཟབ་ཅིང་རྒྱ་ཆེ་རུ་འགྲོ་བ་ལ་སློབ་དགོས་ཅེས་བཀའ་སྩལ་བས་དེའི་རྒྱུ་མཚན་ཅུང་ཟད་བརྗོད་པར་བྱ་སྟེ། དེའང་ལྟོས་ངོ་ཙམ་དུ་ཆོས་ཅན་དགེ་སྡིག་གི་རྒྱུ་འབྲས་བསླུ་མེད་དུ་བདེན་པར་འབྱུང་རུང་སྟེ། ལྟོས་ངོ་ཙམ་ལས་གཞན་དུ་དགེ་སྡིག་གི་རྒྱུ་འབྲས་གདོད་ནས་རང་བཞིན་གྱིས་གྲུབ་པའི་བསླུ་མེད་ཀྱི་བདེན་པར་མ་གྲུབ་པའི་ཕྱིར། རྟགས་ཁྱབ་གྲུབ་སྟེ། ལྟོས་ངོ་ཙམ་ལས་གཞན་དུ་དགེ་སྡིག་གི་རྒྱུ་འབྲས་གདོད་ནས་རང་བཞིན་གྱིས་གྲུབ་པའི་བསླུ་མེད་ཀྱི་བདེན་པར་གྲུབ་ན། དགེ་སྡིག་གི་རྒྱུ་འབྲས་བསླུ་མེད་ཕན་ཚུན་མ་ལྟོས་པར་འབྱུང་བ་བདེན་པའི་ཕྱིར། དངོས་པོར་སྨྲ་བ་དག་དེ་ལྟའི་རྟགས་དོན་གྱིས་ཁས་ལེན་པས་དེ་ལ་སྐྱོན་ཅི་ཡང་མི་ལྟོ་སྙམ་ན།
འོ་ན་དགེ་མི་དགེ་གཉིས་ཕན་ཚུན་ལྟོས་ཆོས་ཀྱིས་གཉེན་པོ་དང་སྤང་བྱར་འཇུག་པ་ཉིད་ཀྱིས་བླང་བྱ་དང་དོར་བྱར་མི་རིགས་པར་འགྱུར་ཏེ། དེ་གཉིས་ལྟོས་ངོ་ལས་གཞན་དུ་གདོད་ནས་རང་བཞིན་གྱི་བདེན་པར་གྲུབ་པའི་སྒོ་ནས་སྤང་གཉེན་དང་བླང་དོར་དུ་འཇུག་པའི་ཕྱིར། འདོད་པ་ལས་འོས་མེད་དེ། དེ་ལྟ་ན་མི་དགེ་བ་སྡིག་པའི་ལས་དང་འབྲས་བུ་ལྟ་བུ་ཆོས་ཅན། དགེ་བ་བསོད་ནམས་ཀྱི་ལས་ཀྱིས་སྦྱོང་བར་བྱེད་མི་རིགས་ཤིང་མི་ནུས་པར་ཐལ། དགེ་མི་དགེའི་རྒྱུ་འབྲས་གདོད་ནས་རང་བཞིན་གྱིས་བདེན་པར་གྲུབ་པ་གང་ཞིག ། དེ་གཉིས་གཅིག་ཏུ་གདོད་ནས་རང་བཞིན་གྱིས་བདེན་པར་གྲུབ་པ་མ་ཡིན་པས། སོ་སོར་གདོད་ནས་བདེན་གྲུབ་ལས་འོས་མེད་ལ། དེ་ལྟ་ན་གཉིས་ཀ་བདེན་པར་གྲུབ་པའི་སྟོབས་མཉམ་པས་ཕན་ཚུན་སྦྱང་བྱ་སྦྱོང་བྱེད་དང་གནོད་བྱ་གནོད་བྱེད་དུ་མི་རིགས་པའི་ཕྱིར། ཁྱབ་སྟེ།
གཉིས་ཀ་སོ་སོར་ཆོས་རང་དབང་ཅན་ཡིན་པའི་ཕྱིར། ཡང་དགེ་མི་དགེའི་རྒྱུ་འབྲས་སྐྱེས་བུ་བྱེད་པའི་རྩོལ་བ་ལས་མ་ལྟོས་པར་འབྱུང་བར་ཐལ། དགེ་སྡིག་རྒྱུ་འབྲས་བསླུ་མེད་ཕན་ཚུན་གྱི་ཆོས་གང་ལའང་མ་བརྟེན་པར་འབྱུང་བའི་རང་བདེན་པ་ཡིན་པའི་ཕྱིར། མི་འདོད་ཀ་མེད། དེ་ལྟ་ན། དགེ་མི་དགེའི་རྒྱུ་འབྲས་སྐྱེས་བུ་དག་གིས་སོ་སོར་མྱོང་བ་ན་ཆོས་ཅན། སྐྱེས་བུ་དག་མོས་དབང་གིས་དགེ་མི་དགེ་སོ་སོར་འཇུག་པ་ནས་ཉམས་སུ་མྱོང་མི་དགོས་པར་སྐྱེས་བུ་རང་དབང་མེད་པར་གཞན་གྱིས་ཞག་པས་བཀྲི་བ་ལྟ་བུའི་སྒོ་ནས་དགེ་མི་དགེའི་རྒྱུ་འབྲས་སོ་སོར་མྱོང་བ་ཐལ། དགེ་མི་དགེའི་རྒྱུ་འབྲས་སྐྱེས་བུའི་བྱེད་རྩོལ་ལ་མ་ལྟོས་པའི་ཕྱིར། འདོད་ན་ལས་དགེ་མི་དགེའི་རྒྱུ་འབྲས་ཆོས་ཅན། ཁྱོད་དབང་ཕྱུག་འགྲོ་བའི་བདག་པོར་འདོད་པའི་བདག་དང་མཚུངས་པར་ཐལ།
ཁྱེད་སྐྱེས་བུའི་མོས་པ་དང་རྩོལ་བ་ལ་མ་ལྟོས་པར་རང་དབང་མེད་པར་རྒྱུ་འབྲས་སོ་སོར་མྱོང་བ་དང་ལོངས་སྤྱོད་དུ་འཇུག་པར་བྱེད་པ་ཅན་ཡིན་པའི་ཕྱིར། དེས་ན་ཁོ་བོ་ཅག་དགེ་མི་དགེའི་རྒྱུ་འབྲས་ལྟོས་ངོ་ཙམ་དུ་འཇོག་པ་འདིར་ཆོས་ཅན། སྔར་མི་དགེ་བ་སྡིག་པ་དཔག་ཏུ་མེད་པ་བསགས་པ་སྟེ། ཕྱིས་མི་དགེ་བ་དགེ་བ་ལས་ལྟོས་མེད་དུ་རང་བཞིན་གྱིས་གདོད་ནས་མ་གྲུབ་པར་རྟོགས་པའི་ཤེས་རབ་དགེ་བ་གོམས་པ་དེས། དེ་སྦྱོང་བྱེད་དུ་རིགས་པ་དང་རིགས་པ་དེ་ལ་མཁས་པ་དག་ཚད་མ་གཞན་གྱི་གནོད་པ་དང་བྲལ་བའི་བཟློག་མེད་ཀྱི་ངེས་པ་འདྲེན་པ་ཡིན་ཏེ། མི་དགེ་བ་རང་བཞིན་གྱིས་གྲུབ་པར་འཛིན་བཞིན་མི་དགེ་བ་བྱས་པ་དེས་ཡུལ་གྱི་གནས་ཚུལ་ལ་ཕྱིན་ཅི་ལོག་མི་ཤེས་པའི་མ་རིག་པའི་ལས་ཉིད་དུ་སོང་བ་ལ་ལྟོས་པ་ཉིད་ཀྱིས་འབྲས་བུ་བདེ་བ་བསྐྱེད་པའི་རྒྱུ་ཉམས་བྱེད་དང་འབྲས་བུ་སྡུག་བསྔལ་ཆེས་ཆེ་བ་སྐྱེད་བྱེད་དུ་གྲུབ་ལ། དེ་བཞིན་མི་དགེ་བ་རང་བཞིན་གྱིས་མ་གྲུབ་པར་རྟོགས་བཞིན་དགེ་བ་བྱས་པ་དེ་ཡུལ་གྱི་གནས་ཚུལ་ལ་ཕྱིན་ཅི་མ་ལོག་པར་ཞུགས་པའི་ཤེས་རབ་དང་ཤེས་བཞིན་གྱིས་བྱས་པའི་ལས་ཉིད་དུ་སོང་བ་ལ་ལྟོས་པ་ཉིད་ཀྱིས་སྡུག་བསྔལ་བསྐྱེད་པའི་རྒྱུ་ཉམས་བྱེད་དམ། འབྲས་བུ་བདེ་བ་ཆེས་ཆེ་བ་བསྐྱེད་བྱེད་དུའང་གྲུབ་ལ། དེ་ལྟར་གྲུབ་པའི་གྲུབ་པ་དེ་གཉིས་ཀྱང་ཕན་ཚུན་ལྟོས་པ་ནས་བཞག་པ་ཙམ་ལས་གཞན་གྲུབ་པའི་བདེན་པ་བ་གང་ཡང་འཇོག་ཏུ་ཡོད་པ་མ་ཡིན་པའི་ཕྱིར།
འདིའི་དོན་ལ་ཁ་ཅིག་གོ་ཉེས་སུ་སོང་སྟེ།
སྔར་རྒྱུ་མི་དགེ་བའི་ལས་སྤྱད་པའི་འབྲས་བུ་ཕྱུང་མ་ཟིན་པའང་ཐོས་བསམ་སྒོམ་པ་གང་རུང་ལས་ཆོས་ཐམས་ཅད་སྟོང་ཉིད་རྟོགས་ན་ཆོས་ཅན། རྒྱུ་དེས་འབྲས་བུ་འབྱིན་མི་ནུས་པ་ཉིད་དུ་འགྱུར་ཏེ། དེས་ཆོས་ཐམས་ཅད་སྟོང་པར་རྟོགས་ན་རྒྱུ་མི་དགེ་བ་སྟོང་པར་སོང་བས་འབྲས་བུ་སྡུག་བསྔལ་བསྐྱེད་པ་བྱར་མེད་པས་སྟོང་པ་ཉིད་ཀྱི་ངང་དུ་མི་དགེ་བའི་རྒྱུ་དང་འབྲས་བུར་བཅས་པ་རྒྱུན་ཆད་པར་འགྱུར་བའི་ཕྱིར། དེ་ལྟ་བུའི་རྣལ་འབྱོར་པ་དེ་སྔར་སྡིག་མི་དགེ་བ་དཔག་མེད་བགྱིས་པ་ཐམས་ཅད་རང་དག་ལ་སོང་བས། སྟོང་ཉིད་རྟོགས་པ་ཉིད་སྡིག་པ་འདག་བྱེད་དང་འགྱོད་འཚང་མཆོག་ཏུ་སྟོན་པས་བཤད་པའང་དོན་དེ་ལ་དགོངས་པ་ཡིན་གྱི། དེའི་ཚེ་སྡིག་པ་དང་མི་དགེ་བ་ཐམས་ཅད་བཤགས་བྱ་དང་གཤེགས་བྱེད་བཤགས་པ་དང་བྲལ་བའི་ཕྱིར། དུས་དེར་སྡིག་པ་བཤགས་སུ་མེད། དགེ་བ་སྒྲུབ་ཏུ་མེད་ཅེས་ཟེར། དེ་ལྟ་ན་གསུང་རབ་ལས་ཐོས་བསམ་སྒོམ་པ་ཚད་ལྡན་ལས་བྱུང་བའི་སྟོང་ཉིད་རྟོགས་པའི་ཤེས་རབ་ཡང་ནས་ཡང་དུ་སྒོམ་པ་དང་གོམས་པར་བྱེད་པ་དེ་ཆོས་ཅན། ལས་སྒྲིབ་སྦྱོང་བྱེད་དང་འདག་བྱེད་དང་འགྱོད་འཚང་མཆོག་ཏུ་འགྱུར་བའི་དགེ་བའི་ལས་སུ་བསྟན་པ་དེ་དོན་ལ་མ་ཞུགས་པར་ཐལ།
ཆོས་ཐམས་ཅད་སྟོང་པར་རྟོགས་པའི་ཚེ་མི་དགེ་བ་དེ་ལྟར་སྦྱངས་པའམ་འདག་པ་དང་འགྱོད་འཚང་བྱ་བའི་སྒོ་ནས་བཤགས་མ་དགོས་པར་མི་དགེ་བའི་རྒྱུ་འབྲས་དེ་ཧལ་མོར་སྟོང་པར་སོང་བས་འབྲས་བུ་བསྐྱེད་མི་ནུས་སམ་བསྐྱེད་པར་བྱར་མེད་དུ་རྒྱུན་ཆད་པར་བྱས་པའི་ཕྱིར། ཡང་གསུང་རབ་ལས། ཆོས་ཐམས་ཅད་སྟོང་ཉིད་དུ་རྟོགས་བཞིན་པའི་ཤེས་རབ་ཀྱིས་ཟིན་པར་བྱས་ནས་གཉེན་པོ་སྟོབས་བཞིའི་སྒོ་ནས་སྔར་བསགས་ཀྱི་མི་དགེ་བའི་རྒྱུ་འབྲས་སྦྱང་བ་དང་འདག་པར་བྱེད་པ་ཡང་དོན་ལ་མ་ཞུགས་པར་ཐལ། ཆོས་ཐམས་ཅད་ཐོས་བསམ་སྒོམ་པ་གང་ཡང་རུང་བའི་ཤེས་རབ་ཀྱིས་སྟོང་པར་རྟོགས་པའི་ཚེ། ཚོགས་གཉིས་ཀྱི་དགེ་ལས་ཁྱད་ཅན་གྱི་མི་དགེ་བ་སྦྱངས་པ་སོགས་བྱ་མ་དགོས་པར་མི་དགེ་བ་དེ་སྟོང་པར་སོང་བས་འབྲས་བུ་བསྐྱེད་ནུས་སུ་བྱར་མེད་པར་རྒྱུན་ཆད་པར་བྱས་པའི་ཕྱིར། ཡང་ཕྱིས་སྟོང་ཉིད་རྟོགས་པའི་ཤེས་རབ་དེས་སྔར་མི་དགེ་བ་སྤྱད་པའི་རྒྱུ་འབྲས་དེ་འཇིག་བྱེད་དུ་ཐལ། དེ་ལྟར་སྟོང་ཉིད་རྟོགས་པའི་ཤེས་རབ་ཉིད་ཀྱི་མཐུས་སྔར་མི་དགེ་བ་སྤྱད་པའི་རྒྱུ་འབྲས་གཏན་མེད་སྟོང་པ་ཉིད་དུ་རྒྱུན་ཆད་པར་བྱས་པའི་ཕྱིར། འདོད་ན་མི་དགེ་བའི་རྒྱུ་འབྲས་ཀུན་རྫོབ་ཏུ་བསླུ་མེད་མ་ཡིན་པར་ཐལ། ཀུན་རྫོབ་ཏུ། སྟོང་ཉིད་རྟོགས་པའི་ཤེས་རབ་དེས་མི་དགེ་བའི་རྒྱུ་འབྲས་བསླུ་མེད་ཀྱི་དངོས་པོ་དེ་འཇིག་པར་བྱེད་པ་ཉིད་ཀྱི་ཕྱིར།
འདོད་ན་ཀུན་རྫོབ་དགེ་མི་དགེའི་རྒྱུ་འབྲས་སོ་སོར་མི་བསླུ་བར་འབྱུང་བ་ལ་སྐུར་པ་ཆེན་པོ་བཏབ་པའི་སྡིག་ཅན་ཁྱོད་ལ་ཁོ་བོ་སྨྲ་བ་བཅད་སྡོད་པ་ལས་ཅི་བྱར་ཡོད། ཡང་ཐོས་པ་དང་བསམ་པ་དང་སྒོམ་པ་ལས་མངོན་རྗེས་གང་ཡང་རུང་བས་ཆོས་ཐམས་ཅད་སྟོང་པ་ཉིད་དུ་རྟོགས་པས་ན་ཆོས་ཅན། རང་རྒྱུད་ལ་དགེ་བ་སྤྱད་པའི་རྒྱུ་ལས་འབྲས་བུ་བདེ་བ་འབྱིན་མི་ནུས་པ་ཉིད་དུ་ཐལ། དེས་ཆོས་ཐམས་ཅད་སྟོང་ཉིད་དུ་རྟོགས་ན་རྒྱུ་མི་དགེ་བ་སྟོང་པར་སོང་བས་འབྲས་བུ་སྡུག་བསྔལ་བསྐྱེད་བྱར་མེད་པ་སྟོང་པ་ཉིད་ཀྱི་ངང་དུ་རྒྱུན་ཆད་པ་བཞིན། རྒྱུ་དགེ་བའང་སྟོང་པར་སོང་བས་འབྲས་བུ་བདེ་བ་བསྐྱེད་བྱར་མེད་པར་སྟོང་པ་ཉིད་ཀྱི་ངང་དུ་རྒྱུན་ཆད་པར་འགྱུར་བར་མཚུངས་པ་ཉིད་ཀྱི་ཕྱིར་རོ། ། འདོད་ན། གསུང་རབ་ལས། ཆོས་ཐམས་ཅད་སྟོང་ཉིད་དུ་རྟོགས་བཞིན་དགེ་ལས་བྱས་པ་དེ་ཚོགས་གཉིས་ཟུང་འཇུག་གི་དགེ་རྩར་འགྱུར་བས། དེ་ལྟའི་དགེ་བ་དེ་དགེ་བ་གཞན་ལས་ཆེས་ཕན་ཡོན་ཆེན་པོ་མཐུ་ལྡན་དུ་གསུངས་པ་དེ་མི་བདེན་པར་ཆོས་ཐམས་ཅད་སྟོང་ཉིད་དུ་རྟོགས་པ་ན་དགེ་བ་སྤྱད་ཀྱང་འབྲས་བུ་གཏན་བདེ་བ་འབྱིན་མི་ནུས་པ་ཉིད་དུ་ཐལ། ཆོས་ཐམས་ཅད་སྟོང་པ་ཉིད་དུ་རྟོགས་ན་རང་རྒྱུད་ལ་དགེ་བ་སྤྱད་པའི་རྒྱུ་ལས་འབྲས་བུ་བདེ་བ་འབྱིན་མི་ནུས་པ་ཉིད་ཀྱི་ཕྱིར།
འདོད་པ་ལས་འོས་མེད། དེ་ལྟ་ན་མངོན་རྗེས་གང་རུང་གི་སྟོང་ཉིད་རྟོགས་པའི་ཟག་བཅས་ཟག་མེད་ཀྱི་ཤེས་རབ་དགེ་བ་ཆོས་ཅན། ཁྱོད་ཀྱིས་སྔར་བསགས་དང་ད་ལྟར་བསགས་པའི་དགེ་རྩ་ཐམས་ཅད་ཐལ་བར་རློག་བྱེད་ཡིན་པར་ཐལ། འདོད་པ་དེ་ཉིད་ཀྱི་ཕྱིར། དེའང་འདོད་ན་སྟོང་ཉིད་རྟོགས་པའི་ཤེས་རབ་དགེ་བ་ཟག་བཅས་ཟག་མེད་མངོན་རྗེས་གང་གིས་བསྡུས་པ་དེ་ཐམས་ཅད་ཆོས་ཅན། ཐར་པ་དོན་གཉེར་གྱིས་དུག་ལྟར་སྤང་བྱར་ཐལ། འདོད་པ་དེ་ཉིད་ཀྱི་ཕྱིར། ཕྱོགས་དེ་ལྟར་སྨྲ་བ་ནི་སྟོང་ཉིད་ལྟ་བ་རྟོགས་ན་མི་དགེ་བ་ཇི་ཙམ་སྤྱོད་ཀྱང་འབྲས་བུ་སྡུག་བསྔལ་མྱོང་མི་དགོས་པ་རྣལ་འབྱོར་པའི་རྒྱུད་མཐོ་ཁྱད་དབང་བཙན་པའི་ཕྱིར། སྡིག་ལྟུང་འཇོལ་ཉོག་ཏུ་འབད་པས་ཅང་མི་སྟོ་ཞེས་ལོག་པའི་ལྟ་བ་ཆེན་པོ་ལ་སྦྱོར་བར་བྱེད་པའི་བདུད་ཀྱི་ཚིག་མ་རུང་བ་ཉིད་དུ་ཤེས་པ་གྱིས་ཤིག ། འོ་ན་གང་ཟག་དང་ཆོས་བདག་དང་བདེན་པར་མ་གྲུབ་པར་སྟོང་པ་ཉིད་དུ་རྟོགས་ན་དེའི་སྟོབས་ཀྱིས་སྔར་བསགས་ཀྱི་ལས་ཀྱིས་འཁོར་བར་སྐྱེ་བའི་འབྲས་བུ་ཕྱུང་མ་ཟིན་པ་རྒྱུད་ལ་ཡོད་ཀྱང་ལས་དེའི་དབང་གིས་འཁོར་བར་སྐྱེ་བའི་ནུས་པ་ཉམས་པར་མཐོང་བས།
དེ་ལྟར་ན་ཆོས་ཐམས་ཅད་བདག་མེད་དང་བདེན་མེད་ཀྱི་སྟོང་ཉིད་དུ་རྟོགས་པས་ལས་རྒྱུ་འབྲས་ཐམས་ཅད་སྟོང་ཉིད་ཀྱི་ངང་རྒྱུ་རྒྱུན་བཙན་ཐབས་སུ་ཆད་པས། རྒྱུ་དེས་འབྲས་བུ་སྐྱེད་འགྱུར་རྣམས་ཀྱང་བསྐྱེད་མི་ནུས་སུ་སོང་བ་ལས་འོས་མེད་དོ་ཞེ་ན། ཁོ་བོ་ནི་སྒྲུབ་བྱེད་དེས་བསྒྲུབ་བྱ་དེ་ལྟར་སྒྲུབ་པ་ནི་རྨི་ལམ་དུའང་རྨི་བ་མ་ཡིན་ཏེ། འཁོར་བར་སྐྱེ་བ་ལས་དང་ཉོན་མོངས་པ་གཉིས་ཀའི་ཕན་ཚུན་གྲོགས་དང་གྲོགས་ཅན་གྱི་ཚུལ་གྱི་དབང་གིས་འཁོར་བར་སྐྱེའོ། ། དེའང་འཇིག་ལྟ་མཚུངས་ལྡན་གྱི་འཁོར་བར་སྐྱེ་བྱེད་ཀྱི་སྲིད་རྩའི་མ་རིག་པ་སོགས་རྒྱུད་ལ་ནམ་ཡོད་པའི་རིང་ལ་འཁོར་བར་སྐྱེ་བའི་ལས་གང་བསགས་ཀྱི་འབྲས་བུ་ཉམས་སུ་མྱོང་བར་མི་བསླུའང་སྲིད་རྩར་གྱུར་པའི་བདག་ལྟ་དང༌། དེ་ལ་བརྟེན་པའི་མ་རིག་པ་དང་ཆགས་སོགས་དེ་དང་དེའི་ངོ་བོར་གྲུབ་པའི་བདག་བདེན་དུ་མེད་པའི་སྟོང་ཉིད་རྟོགས་པའི་མཐུས། ཉོན་མོངས་པ་སྤང་བ་ན། ཉོན་མོངས་དང་བྲལ་བའི་ཡན་གར་བར་སྔར་བསགས་ཀྱི་ལས་ཀྱི་ས་བོན་འབྲས་བུ་ཕྱུང་མ་ཟིན་པའི་ས་བོན་རྒྱུད་ལ་ལུས་ཀྱང་མ་རིག་པ་དང་བདག་ལྟ་དང་སྲེད་སོགས་ཉོན་མོངས་ཀྱི་ཆུ་ལུད་ཀྱི་བརླན་གྱི་རྒྱུ་རྐྱེན་དང་བྲལ་ན། ལས་དེའི་འབྲས་བུ་འཁོར་བར་སྐྱེ་བའི་སྲིད་པའི་མྱུ་གུ་བསྐྱེད་པའི་ནུས་པ་ཉམས་པའི་དབང་གིས། འཕགས་པ་ཟག་བཅས་ཀྱི་ལས་དབང་གིས་འཁོར་བར་སྐྱེ་བ་མི་ལེན་པ་ཡིན་གྱི།
དེ་ལས་གཞན་འཕགས་པས་ཆོས་ཐམས་ཅད་སྟོང་ཉིད་དུ་རྟོགས་པས། ལས་རྒྱུ་འབྲས་ཀྱི་དངོས་པོ་ཐམས་ཅད་སྟོང་པར་སོང་སྟེ་རྒྱུན་ཆད་པ་ཉིད་ཀྱིས། འཕགས་པས་སྔར་བསགས་ཀྱི་ལས་ཀྱི་འབྲས་བུ་ཕྱུང་མ་ཟིན་པ་དེ་གདོད་ཉམས་སུ་མྱོང་གྱུར་མ་བྱུང་བ་མ་ཡིན་པའི་ཕྱིར། དེས་ན་ནང་པ་སངས་རྒྱས་པ་ནི་ཉོན་མོངས་པ་ཟད་པས་ཐར་པར་བཞེད་པས་ལུགས་འདི་ལ་ཐར་པ་ཡང་དག་པ་ཡོད་ཀྱི་ཕྱི་རོལ་པ་ཁ་ཅིག་ཐར་པ་འདོད་ཀྱང་ལས་ཟད་པས་ཐར་པར་འདོད་པས་ལུགས་དེ་ལ་ཐར་པ་ཡང་དག་པ་ཡོད་པ་མ་ཡིན་ཏེ། ཉོན་མོངས་མ་ཟད་ན་ལས་ཟད་པ་སྲིད་མཐར་བཟུང་ནའང༌། འདིར་འདི་ཤེས་དགོས་ཏེ། སྡེ་པ་ཁ་ཅིག་སྐྱེ་གནས་དང་མྱོང་འགྱུར་གྱི་ལས་རྒྱུད་ལ་གང་དེའི་འབྲས་བུ་ཕྱུང་མ་ཟིན་པར་དགྲ་བཅོམ་མི་ཐོབ་པས། འཕགས་པ་ཐོབ་ནས་ཀྱང་རྒྱུན་ཞུགས་སྲིད་པ་ལན་བདུན་པ་ལྟ་བུ་ལན་གྲངས་གཞན་ལ་མྱོང་འགྱུར་ངེས་ཅན་གྱི་ལས་སྔར་ཡོད་འབྲས་བུ་ཕྱིས་མི་བསླུ་བར་འབྱུང་བས། འཕགས་པ་ཐོབ་ནས་ལྷ་མིའི་སྲིད་པ་འཛིན་པའི་འཕེན་བྱེད་ཀྱི་ལས་མི་རྩམ་ཡང༌། སྔར་མ་ཐོབ་གོང་གི་དེར་སྐྱེ་བའི་མ་རིག་པ་སོགས་འཕེན་བྱེད་ཀྱི་ལས་དེའི་མཐུས་ཕྱིས་འགྲུབ་བྱེད་ཀྱི་ཡན་ལག་གི་མཚམས་སྦྱོར་ནས་འཁོར་བར་རྒྱུན་དུ་ཞུགས་པ་དེའང་སྲིད་པ་ཉི་ཤུ་རྩ་བརྒྱད་པར་བྱས་ནས་དགྲ་བཅོམ་པའོ། །
ཞེས་སྲིད་པར་སྐྱེ་བར་ཟད་པའི་གོང་རོལ་ཏུ་འཁོར་བར་སྐྱེ་ངེས་ཀྱི་ལས་ཟད་དགོས་པ་དང༌། འཕགས་པ་ཐོབ་ནས་ཀྱང་རྒྱུན་ཞུགས་སྲིད་པ་ལན་བདུན་པ་དང༌། རིགས་ནས་རིགས་སྐྱེ་དང༌། འོག་མིན་འགྲོ་དང་སྲིད་རྩེར་འགྲོ་དང་འཕར་སོགས་འདའ་སོགས་ཐམས་ཅད་ཀྱང་སྐྱེ་ནས་དང་ལན་གྲངས་མྱོང་འགྱུར་གྱི་སྐྱེ་ངེས་ཀྱི་ལས་རྣམས་ཟད་པ་དང་མ་ཟད་པའི་ཁྱད་པར་ལས་འཕགས་པ་ཐོབ་ནས་ཀྱང་དགྲ་བཅོམ་ཐོབ་པ་ལ་སྐྱེ་བ་མང་པོ་བརྒྱུད་མི་དགོས་པ་དང་དགོས་པའི་ཁྱད་པར་བྱུང་ཞེས་འདོད་དོ། ། དཀྱུས་འདིར་འཆད་བཞིན་གྱི་སྐྱེ་གནས་དང་ལན་གྲངས་གཞན་ལ་མྱོང་འགྱུར་ངེས་པ་དང་མ་ངེས་པའི་དབང་གི་ལམ་དུ་འཇུག་པ་ལ་གེགས་བྱེད་པ་དང་མི་བྱེད་པའི་ཚུལ་ནི་ཐེག་པ་ཆེན་པོའི་ལུགས་ལྟར་བརྗོད་པའོ། ། མཆན། སླར་མི་དགེ་བ་དང་དགེ་བའི་ལས་མི་སོག་མི་སྲིད་པས་འཁོར་བ་ལས་གྲོལ་པའི་ཐར་པ་མི་འབྱུང་ལ། སྤྱིར་ལས་ཟད་པ་ནི་མི་སྲིད་དེ། འཁོར་བ་ཐོག་མ་མེད་པ་ཉིད་ཀྱི་དགེ་མི་དགེའི་ལས་བསགས་པ་ལ་ནི་ཐོག་མཐའ་མེད་པའི་ཕྱིར་ཟད་པར་ཡང་མི་ནུས་ལ། དེས་ན་ཐར་འདོད་དག་ལས་མི་དགེ་བ་ལ་མྱོང་ངེས་དང་མྱོང་བར་མ་ངེས་པའི་ལས་ལས།
མྱོང་ངེས་ཀྱི་ལས་རྣམས་ལེགས་པར་བཤགས་ནས་མི་སྐྱེ་བར་བྱ་ཞིང་རྩ་བ་ནས་བཤགས་མ་ནུས་ཀྱང་བཤགས་པའི་མཐུས་སྐྱེ་ནས་མྱོང་གྱུར་ལྟ་བུའི་ལས་རྣམས་ཀྱང་ལན་གྲངས་གཞན་ལ་མྱོང་འགྱུར་ཙམ་དུ་འགྱུར་ལ། དེའི་ཚེ་སྐྱེ་གནས་མྱོང་འགྱུར་ལྟ་བུར་ལྷ་མིའི་ལུས་ཐོབ་པ་ན་དལ་འབྱོར་དོན་ཡོད་ཀྱི་བྱ་བ་སྣང་བ་ནས་སྣང་བ་མཐར་ཐུག་ཏུ་འགྲོ་བའི་མཐོ་རིས་ཞི་ཚེར་སྐྱེ་བའི་ལས་དགེ་བ་སངས་རྒྱས་ཀྱི་བསྟན་པ་མཆོག་ལ་འཇུག་པའི་སྐབས་རྙེད་ཅིང་རྙེད་པ་དེས་བསྟན་པའི་བྱ་བ་ལ་བརྩོན་པས་མཐོ་རིས་ཀྱི་ལུས་བཏུད་མར་ཐོབ་པས་བསྟན་པ་ལ་རིམ་གྱིས་ཞུགས་ཏེ། སྦྱོར་ལམ་བཟོད་པ་ཐོབ་པ་ཙམ་ནས་ངན་སོང་དུ་ལས་དབང་གི་སྐྱེ་བའི་ལས་རྒྱུད་ལ་ཡོད་ཀྱང༌། ཐར་པ་ཆ་མཐུན་གྱི་དགེ་བའི་སྟོབས་ཀྱིས་ངན་སོང་དུ་སྐྱེ་བའི་ལས་དེ་ཟིལ་གྱིས་ནོན་པའི་སྒོ་ནས་ངན་སོང་དུ་སྐྱེ་བར་མི་འགྱུར་ཞིང༌། ཁྱད་པར་ཐེག་པ་ཆེན་པོ་འཕགས་པའི་ས་ཐོབ་ནས་ལས་ཀྱི་དབང་གིས་འཁོར་བར་སྐྱེས་པ་མ་ཡིན་པར་ཤེས་པར་བྱ་དགོས་སོ། ། དེས་ན་སྐྱེ་བོ་དག་འཁོར་བར་སྐྱེ་བ་ན། ལས་ཉོན་གཉིས་ལྷན་ཅིག་པའི་རྒྱུ་རྐྱེན་འཛོམས་ན་སྐྱེའི། རེ་རེ་བས་མ་ཡིན་པ་ནི། གསུང་རབ་ལས། ཤིང་རྟ་འཁོར་ལོ་གཉིས་ཀྱིས་འགྲོའི།
གཅིག་པས་མི་འགྲོ་བའི་དཔེར་ཀྱང་གསུངས་ལ། ཡང་ཉོན་མོངས་པ་སྐྱེས་པ་དང་དེ་ཉིད་ཡིད་ཀྱི་ལས་ལམ་དུ་ཇི་ལྟར་འགྲོ་སྙམ་ན། འཁོར་རྩར་གྱུར་པའི་མ་རིག་པ་སོགས་སྐྱེ་ནས་དེ་ལ་བརྟེན་ནས་འདུ་བྱེད་ཀྱི་ལས་འགྲུབ་བྱེད་ཀྱི་ཡིད་ཀྱི་ལས་ཀུན་ནས་སློང་བྱེད་ཀྱི་ངོ་བོར་སྐྱེས་པ་དེ་ཉིད་ལ་ལས་ཉོན་གཉིས་ཀ་མངོན་པར་འདུས་པར་སོང་བ་ཡིན་ནོ། ། དེ་ཉིད་ཀྱི་ཕྱིར་རྣམ་འགྲེལ་ལས། སྲིད་པའི་སྲེད་ལས་བརྒལ་བ་ཡི། ། ལས་གཞན་འཕེན་ནུས་མ་ཡིན་ཏེ། ། ལྷན་ཅིག་བྱེད་པ་ཟད་ཕྱིར་རོ། ། ཞེས་དང༌། ལས་དང་ལུས་དག་གནས་ན་ཡང༌། ། གཅིག་མེད་ཕྱིར་ན་རྒྱུ་གསུམ་ཅན། །
སྐྱེ་བ་སྲིད་པ་མ་ཡིན་ཏེ། ། ས་བོན་མེད་པར་མྱུ་གུ་བཞིན། ། ལས་དང་ལུས་དག་གནས་ན་ཡང༌། ། གཉེན་པོ་དག་ནི་མེད་ཕྱིར་དང༌། ། ནུས་མེད་ཕྱིར་རོ། ། ཞེས་སོགས་རྒྱས་པར་འབྱུང་ངོ༌། ། དེ་དག་ནི་ཞར་ལས་འོངས་པའི་འཕྲོས་དོན་ཡིན་ལ། སྐབས་དོན་བརྗོད་ན། ལྟོས་ངོ་ན་ཆོས་ཐམས་ཅད་སྟོང་ཉིད་དུ་རྟོགས་པ་དེའི་ཚེ་ན་ཆོས་ཅན། མི་དགེ་བ་འདོར་བ་དང་དགེ་བ་སྒྲུབ་པ་ལ་ཇེ་བརྩོན་དུ་འགྲོ་བའི་སྒོ་ནས་བསགས་སྦྱང་མཐར་ཕྱིན་གྱི་རྣམ་གྲོལ་མཐར་ཐུག་པ་ཡོད་པ་དང༌།
སྟོང་ཉིད་རྟོགས་པའི་ཤེས་རབ་ཀྱི་དགེ་བའི་ལས་ཀྱིས་སྔར་བསགས་ཀྱི་མི་དགེ་བའི་ལས་སྒྲིབ་དཔག་མེད་འབྱོངས་པ་དང༌། དེས་དགེ་བ་སྔར་བསགས་སྟོབས་ལྡན་དུ་འཕེལ་བར་བྱེད་ཅིང༌། དེའི་འབྲས་བུ་མཁའ་མཉམ་གྱི་བར་ཐུག་མེད་དུ་འབྱུང་བ་ཆེས་རིགས་ཏེ། གདོད་ནས་རང་བཞིན་གྱིས་གྲུབ་པའི་དགེ་མི་དགེའི་རྒྱུ་འབྲས་བདེན་གྲུབ་པ་མེད་པ་གང་ཞིག ། ལྟོས་བཞག་གི་ཀུན་རྫོབ་སྣང་ཙམ་པའི་ངོར། རྒྱུ་དགེ་མི་དགེ་ལས་འབྲས་བུ་བདེ་སྡུག་སོ་སོར་འབྱུང་བ་དང༌། མི་དགེ་བ་ཆེན་པོ་ནས་དགེ་བ་མངོན་འགྱུར་བ་ཟིལ་གྱིས་གནོན་པ་དང༌། དགེ་འབྲས་ཆུང་ངུ་འཇོམས་པར་བྱེད་པ་དང༌། དགེ་བ་ཆེན་པོས་མི་དགེ་བ་དང་སྒྲིབ་པའི་ས་བོན་ཐམས་ཅད་འཇོམས་པ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་གྲུབ་ན། འདིར་རིགས་པ་ཡང་ཀུན་རྫོབ་སྣང་བ་ཙམ་གྱི་ངོར་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་གྲུབ་པ་ལ་གནོད་བྱེད་གཞན་མེད་ཅིང་སྒྲུབ་བྱེད་དེ་ཉིད་ཀྱི་ཕྱིར་རོ། །
དེས་ན་ཤེས་པར་བྱ་བའི་ཆོས་འདི་རྟེན་ཅིང་འབྲེལ་ངོ་ཙམ་ལས་གཞན་དུ་གྲུབ་པའི་ཆོས་ནི་འགར་ཡང་མེད་པ་འདི་ནི་ཐེག་མཆོག་དབུ་མའི་གསུང་རབ་མཐའ་དག་གི་སྙིང་པོ་སྟེ། བཞི་བརྒྱ་པ་ལས། དངོས་པོ་འགའ་ཞིག་གཞན་འགའ་ལའང༌། ། རག་ལས་པར་ནི་མི་འགྱུར་ན། ། དེ་བདག་ཉིད་དུ་འགྲུབ་གྱུར་ན། ། དེ་ནི་གང་དུའང་ཡོད་མ་ཡིན། ། ཞེས་དང༌། གང་ཞིག་གང་ན་ནམ་དུ་ཡང༌། ། མ་བརྟེན་པར་ནི་ཡོད་ཉིད་མེད། ། དེས་ན་ནམ་ཡང་གང་ཞིག་ཏུའང༌། །
རྟག་པར་འགར་ཡང་ཡོད་མ་ཡིན། ། ཞེས་དང༌། གང་ལ་བརྟེན་ནས་འབྱུང་ཡོད་པ། ། དེ་ནི་རང་དབང་མི་འགྱུར་རོ། ། འདི་ཀུན་རང་དབང་མེད་པ་སྟེ། ། དེས་ན་བདག་ནི་ཡོད་མ་ཡིན། ། ཞེས་འབྱུང་ལ། རྟེན་འབྱུང་གི་དོན་ཁོང་དུ་ཆུབ་ན་ཆོས་ཐམས་ཅད་སྟོང་པ་ཉིད་དུའང་ཁོང་དུ་ཆུབ་པར་འགྱུར་ཏེ། རྩ་ཤེས་ལས། རྟེན་ཅིང་འབྲེལ་བར་འབྱུང་བ་གང༌། །
དེ་ནི་སྟོང་པ་ཉིད་དུ་བཤད། ། དེ་ནི་རྒྱུར་བཅས་གདགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་དང༌། གང་ལ་བརྟེན་ཏེ་གང་འབྱུང་ལ། ། དེ་ནི་རེ་ཤིག་དེ་ཉིད་མིན། ། དེ་ལས་གཞན་པའང་མ་ཡིན་ཏེ། ། དེ་ཕྱིར་ཆད་མིན་རྟག་པ་མིན། ། ཞེས་དང༌། རྟེན་ཅིང་འབྱུང་བ་གང་ཡིན་པ། །
དེ་ནི་ངོ་བོ་ཉིད་ཀྱིས་ཞི། ། དེ་ཕྱིར་སྐྱེ་བཞིན་ཉིད་དང་ནི། ། སྐྱེ་བ་ཡང་ནི་ཞི་བ་ཉིད། ། ཅེས་དང༌། རིགས་པ་དྲུག་ཅུ་པར། དེ་དང་དེ་བརྟེན་གང་འབྱུང་བ། ། རང་གི་ངོ་བོར་དེ་མ་སྐྱེས། ། དེ་ནི་སྐྱེ་ཞེས་ཇི་སྐད་བྱ། ། ཞེས་དང༌། རྩོད་བཟློག་ལས།
དངོས་རྣམས་བརྟེན་ནས་འབྱུང་བ་གང༌། ། དེ་ནི་སྟོང་ཉིད་ཅེས་བྱ་དང༌། ། གང་ཞིག་བརྟེན་ནས་འབྱུང་བ་དེ། ། རང་བཞིན་ཉིད་མེད་ཡིན་པར་སྨྲ། ། ཞེས་འབྱུང་ལ། དེས་ན་ཚུལ་འདི་ཁོང་དུ་ཆུབ་ན་རྣམ་པར་གྲོལ་བའི་གོ་འཕང་བརྙེས་ཤིང་ཚུལ་འདི་སྟོན་པ་ཡང་རྫོགས་པའི་སངས་རྒྱས་ལས་གཞན་གྱི་རང་སྟོབས་ཀྱིས་སྟོན་མི་ནུས་ཏེ། རིག་པ་དྲུག་ཅུ་པར། གང་དག་རྟེན་ཅིང་འབྲེལ་འབྱུང་བ། ། སྐྱེ་དང་འཇིག་པ་རྣམ་སྤངས་པ། ། ཤེས་པར་གྱུར་པ་དེ་དག་ནི། །
ལྟ་གྱུར་སྲིད་པའི་རྒྱ་མཚོ་བརྒལ། ། ཞེས་དང༌། མགོན་པོ་ཀླུས། རྩོད་བཟློག་གི་རབ་ཏུ་བྱེད་པར་རྟེན་འབྱུང་གི་ལྟ་བ་ལ་རྟོག་གེའི་རྩོད་པ་ཐམས་ཅད་བཟློག་པའི་མཐར་བསྟོད་པར་མཛད་པ་ན། གང་དག་སྟོང་དང་རྟེན་འབྱུང་དག ། དབུ་མའི་ལམ་དུ་རོ་གཅིག་པར། ། གསུང་མཆོག་མཚུངས་པ་མེད་པ་ཡི། ། སངས་རྒྱས་དེ་ལ་ཕྱག་འཚལ་ལོ། ། ཞེས་དང༌། དཔལ་ལྡན་ཟླ་བས།
གང་གི་སྐྱེ་དང་འཇིག་པ་དག ། ཚུལ་འདི་ཡིས་ནི་སྤང་གྱུར་པ། ། རྟེན་ཅིང་འབྱུང་བ་གསུང་བ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་འབྱུང་ངོ༌། ། ཡང་རྨ་བྱ་བ་ཆེན་པོ་བྱང་ཆུབ་བརྩོན་འགྲུས་ཀྱིས་དབུ་མའི་བརྗེད་བྱང་དུ། བཀའ་གདམས་པ་དག་སྟོང་ཉིད་རྟོགས་ནས་ལས་འབྲས་ལ་བླང་དོར་བརྩོན་དུ་འགྲོ་ཞེས་འདོན་པ་ནི་ལྷག་པ་ཅི་ལྟར་བྱེད་པ་དང༌། རྫོགས་སངས་ཀྱི་རྒྱུ་འབྲས་བསགས་སྦྱང་ལ་ཇི་ལྟར་བརྩོན་པར་བྱེད་བསམ་དགོས་པའི་ཕྱིར། འོ་ན་སྟོང་ཉིད་རྟོགས་ནས་ལས་རྒྱུ་འབྲས་ལ་བརྩོན་དུ་འགྲོ་བ་དེ་སློབ་པ་འཕགས་པ་ཆོས་ཉིད་ལ་རྩེ་གཅིག་ཏུ་མཉམ་པར་བཞག་པ་ལས་ལངས་ནས་རྗེས་ཐོབ་ཏུ་སྣང་སྟོང་ཟུང་འཇུག་གམ་བདེན་གཉིས་ཟུང་འཇུག་གི་སློབ་པའི་དབང་དུ་བྱ་ན་རུང་གི་མི་སློབ་པའི་དབང་དུ་བྱས་ན་ཅུང་ཐལ་བས་བཟང་བར་མ་གོ་སྟེ། ཐེག་དམན་ལྷག་མེད་དུ་ཞུགས་ནས་ཐེག་ཆེན་གྱི་ལམ་དུ་མ་ཞུགས་པ་དེས་ཀྱང་ལས་དཀར་ནག་གི་བླང་དོར་རྟོགས་པ་ཐོབ་པ་ཞིག་གི་དབང་དུ་བྱས་པ་ཡིན།
དེ་ཡང་ཀུན་རྫོབ་བདེན་པའི་དབང་དུ་བྱས་པ་ཡིན་ཏེ། ཀུན་རྫོབ་བདེན་པའི་གཟུང་འཛིན་གྱི་ཆ་ནི་རྣམ་ཤེས་ལ་འཆར་བ་དང༌། དེ་བདེན་མེད་དུ་རྟོགས་པའི་སྤྲོས་བྲལ་དོན་དམ་པ་དེ་ནི་རྗེས་ཐོབ་ཡེ་ཤེས་ལ་འཆར་ལ། དེ་གཉིས་གང་ཟག་གཅིག་གི་རྒྱུད་ལ་གཅིག་ཆར་ཟུང་འཇུག་ཏུ་རྟོགས་པའི་ཚེ། སླར་རང་གཞན་གྱི་རྒྱུད་ལ་རྟོགས་པ་ནི། མཁའ་ཁྱབ་ཀྱི་སེམས་ཅན་ཐམས་ཅད་ཀྱི་རྒྱུད་ལ་ཚོགས་གཉིས་སོག་རྒྱུ་དང་སྒྲིབ་གསུམ་སྤང་བྱ་མཐའ་ཡས་པར་རྟོགས་ནས་སླར་རང་གཞན་གྱི་རྒྱུད་ཀྱི་བསགས་སྦྱང་གི་བྱ་བ་ལ་ཆེར་བརྩོན་པ་ཉིད་ཀྱི་ཕྱིར། དོན་འདིས་ན། བྱང་ཆུབ་སེམས་དཔའ་དག་རྫོགས་སྨིན་སྦྱང་གསུམ་མཐར་མ་ཕྱིན་པར་ཡང་དག་མཐའ་དུས་མིན་པར་མངོན་དུ་མི་བྱེད་དོ་ཞེས་པའང་གནད་འདི་ཉིད་ཀྱི་ཕྱིར། ཇི་སྲིད་མངོན་པར་རྫོགས་པར་སངས་རྒྱས་པ་ན་ནི་སྣང་སྟོང་དང་བདེན་གཉིས་ཟུང་འཇུག་གི་རྟོགས་པའང་མི་འབྱུང་སྟེ། དེར་སྣང་བ་ཀུན་རྫོབ་ཀྱི་ཆ་ཐམས་ཅད་ཟད་པར་དྲུངས་ཕྱུང་བར་བྱས་ཟིན་པའི་ཕྱིར།
ཞེས་དང༌། སྟོང་ཉིད་རྟོགས་ནས་ལས་འབྲས་ལ་བླང་དོར་དུ་བརྩོན་ནས་འགྲོ་ཞེས་རྗེས་མཐུན་པ་རིགས་ཤེས་ཚད་མ་སྐྱེས་པ་དང་བདག་མེད་པའི་དོན་ལ་འཇིག་རྟེན་པའི་སྒོམ་བྱུང་སྐྱེས་པ་ན་འབྱུང་ཞེས་འཆད་གདའ་ལ། དེ་ལྟ་ན་སློབ་པ་འཕགས་པའི་རྒྱུད་ལས། སྒོ་ལྔའི་རྣམ་ཤེས་ལ་ཀུན་རྫོབ་ཏུ་སྣང་བ་ཡེ་ཤེས་ཟག་མེད་ཀྱི་དབང་ཤེས་ལས་སྣང་བ་དེ་ཡི་དོན་དམ་རྟོགས་ཞེས་བརྗོད་ན་རུང་གི ། བོད་ཕྱི་མ་འགའ་ཞིག་གང་ཟག་གཅིག་གི་རྒྱུད་ལ་བདེན་གཉིས་འཛིན་པའི་ཤེས་རྒྱུད་འདུས་བྱས་མ་བྱས་གཉིས་ཡོད་པ་ལ་བསམས་ནས་དེ་ལྟར་བརྗོད་ན་མི་རུང་སྟེ་འདུས་མ་བྱས་ནའང༌། ཡེ་ཤེས་ཀྱི་ཤེས་རྒྱུད་ནི་གང་ཟག་སུའི་རྒྱུད་ལའང་སྣང་རུང་མ་དམིགས་པའི་ཕྱིར། སངས་རྒྱས་ཀྱི་སར་བདེན་གཉིས་ཟུང་འཇུག་མི་འབྱུང་བྱ་བས་མ་རིག་པའི་བསླད་པ་ལས་བྱུང་བའི་ཀུན་རྫོབ་ཀྱི་ཆོས་ལ་བསམས་ནས་དེར་བརྗོད་ན་རུང་གི ། དེ་ལས་བདེན་གཉིས་ཟུང་འཇུག་གི་སྐུ་མི་འབྱུང་ན་ངེས་དོན་གྱི་མདོ་བསྟན་བཅོས་དང་རྒྱུད་སྡེ་ནས་བདེན་པ་གཉིས་ཀྱིས་བསྡུས་པའི་སྐུ་གཉིས་ཟུང་འཇུག་ཏུ་བཤད་པ་དེ་ཡང་འདོད་དགོས་པར་འགྱུར་བར་སྤྱད་པར་བྱའོ། །
འདིར་རི་བོ་དགེ་ལྡན་པས་སྟོང་ཉིད་རྟོགས་ནས་ལས་འབྲས་ལ་འཛེམ་དུ་འགྲོ་ཞེས་པའི་དོན་རྒྱ་བོད་དུ་མགོན་པོ་ཀླུ་སྒྲུབ་ཡབ་སྲས་སངས་རྒྱས་བསྐྱངས་ཟླ་གྲགས་སོགས་ཐལ་འགྱུར་གྱི་དགོངས་པ་ཅི་ལྟ་བ་བཞིན་ཤེས་པར་མ་བྱུང་བ་ལས་ལྷག་པའི་ལྷས་བཀའ་སྩལ་བ་འདི་ལྟ་སྟེ། རྟོགས་བྱ་སྟོང་ཉིད་མ་ནོར་བ་ནི།
བཏགས་བཞག་གི་ཀུན་རྫོབ་བདེན་པ་ཐ་སྙད་ཀྱི་ཚད་མས་གྲུབ་པའི་ཡོད་པ་འདི་ཁོ་ཁོ་རང་གིས་སྟོང་པ་དེའི་སྟོང་ཉིད་ཀྱི་དོན་མིན་ལ། བཏགས་ནས་བཞག་པའི་ཀུན་རྫོབ་བདེན་པ་ཐ་སྙད་ཚད་གྲུབ་ཀྱིས་ཡོད་པ་དེ་ལོག་ཕྱོགས་སུ་གྱུར་པའི་རྟགས་ཀྱི་དགག་བྱ་ཡུལ་རང་གི་ངོ་བོ་གདོད་ལུགས་ཀྱི་བདེན་པར་གྲུབ་པ་དེས་སྟོང་བའི་སྟོང་ཉིད་ནི་ཐར་པ་དོན་གཉེར་གྱི་རྟོགས་བྱའི་སྟོང་ཉིད་འཆུགས་གོལ་མེད་པ་ནི་དེའོ། ། དེ་ཅི་ལྟར་སྟོང་ཉིད་དུ་རྟོགས་པ་དེ་ཙམ་གྱིས་ཐ་སྙད་ཚད་གྲུབ་ཀྱི་བརྟགས་བཞག་ཀུན་རྫོབ་བདེན་པའི་ཡོད་པ་དེའི་རྒྱུ་འབྲས་བསླུ་མེད་དུ་སོ་སོར་བདེན་པ་ལ་ངེས་པ་སྙིང་ནས་འདྲེན་པ་ལས་རྒྱུ་འབྲས་ལ་མིག་འབྲས་ལྟར་བཙའ་བ་ཞིག་མི་འོང་ཀ་མེད་དོ་ཞེས་དང༌། རིགས་ཤེས་ཚད་མས་ཇི་ལྟར་རྙེད་དོན་དང་མཐུན་པ་དེ་དོན་དམ་པའི་བདེན་པར་ཡོད་པ་དང༌། དེའི་ལོག་ཕྱོགས་སུ་གྱུར་པའི་རྟགས་ཀྱི་དགག་བྱ་ཡུལ་གྱི་རང་ངོའི་གདོད་ལུགས་ཀྱི་བདེན་གྲུབ་དེས་སྟོང་བས་དོན་དམ་པའི་བདེན་པའང་བདེན་མེད་སྟོང་པ་ཉིད་དུ་གྲུབ་བོ། ། ཞེས་ཟེར་རོ། ། དེ་ལྟ་ན་རྟགས་ཀྱི་དགག་བྱའི་བདེན་གྲུབ་དེ་དང༌། ཐ་སྙད་དང༌། རིག་ཤེས་ཚད་མས་གྲུབ་པའི་བདེན་གཉིས་ཀྱི་བདེན་གྲུབ་ཀྱི་ཆ་གཉིས་རང་བཞིན་ནི་གཅིག་གམ་ཐ་དད། རང་བཞིན་གཅིག་ན་རྟགས་ཀྱི་དགག་བྱའི་བདེན་གྲུབ་ཁྱབ་བྱེད་དང་བདེན་གཉིས་ཀྱི་བདེན་གྲུབ་ཁྱབ་བྱར་གྲུབ་སྟེ།
ཁྱེད་ཅག་ཁྱབ་བྱེད་རྟགས་ཀྱི་དགག་བྱའི་བདེན་གྲུབ་ཁེགས་ན། ཁྱབ་བྱ་བདེན་གཉིས་བདེན་གྲུབ་ཀྱང་ཁེགས་པར་སྨྲ་བའི་ཕྱིར། སྨྲས་མོད་ཅིས་ལྟོ་སྙམ་ན། འོ་ན་བདེན་གཉིས་ལ་བདེན་གྲུབ་བཀག་པས་ཆོས་ཅན། ཚད་གྲུབ་ཀྱི་བདེན་གཉིས་ཀྱི་རང་ངོ་ཁེངས་པར་ཐལ། རྟགས་ཀྱི་དགག་བྱའི་བདེན་གྲུབ་དང་ཚད་གྲུབ་ཀྱི་བདེན་གཉིས་ཀྱི་བདེན་གྲུབ་ཁྱབ་བྱེད་དང་ཁྱབ་བྱའི་ཚུལ་གྱི་རང་བཞིན་གཅིག་པ་ཉིད་ཀྱི་ཕྱིར། རྟགས་ཁྱབ་གྲུབ། འདོད་ན། སྟོང་ཉིད་ཀྱི་དོན་གོལ་འཆུགས་མེད་པར་ཚད་གྲུབ་ཀྱི་བདེན་གཉིས་ཡོད་པར་ཁོ་ཁོ་རང་གི་ངོ་བོས་སྟོང་པ་ལ་བྱེད་རིགས་པར་ཐལ། དེ་ལ་དེ་བཀག་པ་ན་དེའི་རང་ངོ་ཁེགས་པར་ཁྱེད་འདོད་པའི་ཕྱིར།
ཡང་རང་བཞིན་ཐ་དད་ན། འོ་ན་བདེན་གཉིས་ལ་བདེན་གྲུབ་བཀག་པ་ཆོས་ཅན། ཚད་གྲུབ་ཀྱི་བདེན་གཉིས་ལ་བདེན་གྲུབ་ཀྱི་བློ་ཟློག་མི་ནུས་པར་ཐལ། རྟགས་ཀྱི་དགག་བྱའི་བདེན་གྲུབ་དང༌། ཚད་གྲུབ་ཀྱི་བདེན་གཉིས་ཀྱི་བདེན་གྲུབ་ཀྱི་ཆ་རང་བཞིན་ཐ་དད་པའི་ཕྱིར། དཔེར་ན་མོ་གཤམ་གྱི་བུ་བདེན་མེད་དུ་རྟོགས་པས་མོ་གཤམ་བདེན་མེད་དུ་མི་རྟོགས་པ་བཞིན། མ་ཁྱབ་ན་ནམ་མཁའ་འདུས་མ་བྱས་སུ་རྟོགས་པ་ན་གཟུགས་ཀྱང་འདུས་མ་བྱས་སུ་རྟོགས་པར་ཐལ། རང་བཞིན་འབྲེལ་མེད་ཀྱི་ཆོས་ཤིག་དེའི་རང་བཞིན་དེར་རྟོགས་ན་རང་བཞིན་འབྲེལ་མེད་ཀྱི་ཆོས་གཞན་ཡང་དེའི་རང་བཞིན་དེར་རྟོགས་པ་དེ་ཉིད་ཀྱི་ཕྱིར། རྩ་བར་འདོད་ན། རྟགས་ཀྱི་དགག་བྱ་བདེན་གྲུབ་པ་བཀག་པས།
ཆོས་ཐམས་ཅད་བདེན་མེད་དུ་རྟོགས་པ་ལ་ཕན་མ་ཐོགས་པར་ཐལ། དེ་བདེན་གྲུབ་པར་འཛིན་པ་བཟློག་ཀྱང་ཚད་གྲུབ་ཀྱི་བདེན་གཉིས་ལ་བདེན་འཛིན་གྱི་བློ་བཟློག་མ་ནུས་པའི་ཕྱིར། ཡང་ཁྱེད་ཅག་ཚད་གྲུབ་ཀྱི་བདེན་གཉིས་དེ་ངོར་བདེན་བྱས་ཀྱི་ཚད་གྲུབ་ཀྱི་བདེན་གཉིས་བདེན་གྲུབ་པར་ངེས་ཀྱིས་ཐ་སྙད་དུའང་ཁས་མ་བླངས་པས་དེ་ལྟའི་བདེན་གྲུབ་དང་རྟགས་ཀྱི་དགག་བྱའི་བདེན་གྲུབ་གཅིག་དང་ཐ་དད་ངེད་ཀྱིས་མི་དཔྱོད་དོ་ཞེ་ན། འོ་ན་ཚད་གྲུབ་ཀྱི་བདེན་གཉིས་དེ་ངོར་བདེན་པ་དེ་བདེན་པ་དེར་གྲུབ་བམ་མ་གྲུབ། མ་གྲུབ་ན་དེར་རྫུན་པར་འགྱུར་བས་ཁོ་བོ་ཅག་གི་བདེན་གཉིས་ཀྱི་ཆོས་བདེན་མེད་དུ་གྲུབ་པ་ལ་དེས་ཆོག་སྟེ། རྟགས་ཀྱི་དགག་བྱའི་བདེན་གྲུབ་བདེན་མེད་དུ་རྟོགས་པ་ལ་རག་མ་ལས་པའི་ཕྱིར། ཁྱེད་ཀྱང་བདེན་གཉིས་བདེན་མེད་དུ་རྟོགས་པ་ལ་རྟགས་ཀྱི་དགག་བྱ་བདེན་གྲུབ་པ་བདེན་མེད་དུ་རྟོགས་དགོས་སོ་ཞེས་དོན་གྱིས་དོར་བར་བྱས་སོ། ། གྲུབ་ན་བདེན་གྲུབ་ཀྱི་དོན་ཁས་བླངས་པས་ཚིག་ལ་ཅི་དགའ་བར་གྱིས་ཁོ་བོས་མི་རྩོད་དོ། ། གཞན་ཡང་ཁྱེད་ལ་འདིར་འགྱུར་ཏེ། སེམས་ཅན་ཐམས་ཅད་ཀྱིས་ཆོས་ཀུན་ལ་བདེན་མེད་ངང་གིས་རྟོགས་ཏེ་འབད་མེད་དུ་འགྲོ་བར་ཐལ།
བྱིས་འཕགས་སུས་ཀྱང་ཆོས་ཐམས་ཅད་ལ་བདེན་འཛིན་ལྷན་སྐྱེས་སྐྱེ་བ་ན། རང་ཉིད་ཀྱི་ཐ་སྙད་པའི་ཤེས་པ་ཚད་མ་ལ་ཇི་ལྟར་དོན་བྱེད་ནུས་སུ་སྣང་བ་དེ་ལ་དམིགས་ནས་བདེན་འཛིན་སྐྱེ་བ་ལས། དེ་ནི་བདེན་འཛིན་མ་ཡིན་པ་གང་ཞིག ། ཁྱོད་ཀྱིས་གསར་དུ་བཏགས་པའི་བཏགས་བཞག་མིན་པའི་ཡུལ་རང་ངོས་ནས་གྲུབ་པའི་བདེན་གྲུབ་ལ་དམིགས་ནས་བྱིས་འཕགས་སུས་ཀྱང་བདེན་འཛིན་ལྷན་སྐྱེས་སྐྱེ་བ་མི་སྲིད་པའི་ཕྱིར། རྟགས་ཕྱི་མ་མ་གྲུབ་ན། འོ་ན་དེ་ལྟའི་བདེན་གྲུབ་ལ་དམིགས་ནས་བདེན་འཛིན་ལྷན་སྐྱེས་སྐྱེ་བ་ཡིན་ན་བདེན་གྲུབ་ཀྱི་དམིགས་པ་དེ་བདེན་འཛིན་ལྷན་སྐྱེས་ཀྱི་ཡུལ་དུ་གཞི་གྲུབ་རྒྱུ་ཡོད་ནས་བདེན་འཛིན་སྐྱེའམ་གཞི་གྲུབ་རྒྱུ་མེད་ནས་བདེན་འཛིན་སྐྱེ། གཉིས་པ་ལྟར་ན་བདེན་གཉིས་ཀྱི་ཆོས་བདེན་མེད་དུ་རྟོགས་པ་ལ་རྟགས་ཀྱི་དགག་བྱའི་བདེན་གྲུབ་བཀག་པ་ལ་མ་ལྟོས་པར་ཐལ། བདེན་འཛིན་ལྷན་སྐྱེས་ཀྱི་ངོ་བོར་དེ་ལྟའི་བདེན་གྲུབ་དེ་གཞི་མ་གྲུབ་པའི་ཕྱིར། ཁྱབ་པ་མེད་ན། བདེན་གཉིས་ཀྱི་ཆོས་ལ་ཁྱོད་འདོད་པའི་རྟགས་ཀྱི་དགག་བྱ་ཁེགས་པའི་སྒོ་ནས་ཀྱང་བདེན་མེད་དུ་མི་རྟོགས་པར་ཐལ།
ད་དུང་བདེན་འཛིན་ལྷན་སྐྱེས་ཀྱི་རི་བོང་གི་རྭ་ལ་དམིགས་ནས་བདེན་འཛིན་སྐྱེ་སྲིད་པའི་ཕྱིར། དང་པོ་ལྟར་ན་དེ་འདྲའི་དབང་ཤེས་ཀྱི་ཡུལ་དུ་གཞི་གྲུབ་བམ་ཡིད་ཤེས་ཀྱི་ཡུལ་དུ་གཞི་གྲུབ་པར་ཡོད། དང་པོ་ལྟར་ན། རྟགས་ཀྱི་དགག་བྱའི་བདེན་གྲུབ་ཆོས་ཅན། ཐ་སྙད་དུའང་མེད་པར་བཤད་པ་དེ་མ་ཡིན་ཅིང་ཐ་སྙད་ཀྱི་ཚད་མས་གྲུབ་པར་ཐལ། དེ་དབང་ཤེས་ཀྱི་ཡུལ་དུ་གཞི་གྲུབ་པའི་ཕྱིར། རྟགས་ཁས་མ་བླངས་སོ་སྙམ་ན། ཁྱེད་ཅག་ལོག་པའི་ཀུན་རྫོབ་ཀུན་རྫོབ་བདེན་པ་ཚད་གྲུབ་པར་སྨྲ་བ་ཐུན་མོང་མིན་པའི་ཐལ་འགྱུར་བའི་ལུགས་སུ་མ་སྨྲས་སམ། གཉིས་པ་ལྟར་ན་རྟགས་ཀྱི་དགག་བྱ་དེ་ལྟ་བུ་ཆོས་ཅན། ཤེས་བྱ་ན་མེད་པར་བཤད་པ་དེ་མི་འཐད་པར་ཐལ།
དེ་རྟོག་ཡུལ་དུ་ཡོད་ན་སྤྱི་མཚན་གྱི་ཆོས་སུ་གྲུབ་པའི་ཕྱིར། ཁོ་བོས་བསམས་ན་ཁྱོད་ཀྱི་གྲུབ་མཐའ་གསར་རྩོམ་གྱི་རིགས་འདི་ལ་འདི་ལྟར་གྲུབ་མཐའ་བཞག་ནས་ཁས་ལེན་བདེ་སྟེ། དགག་བྱ་བདེན་གྲུབ་ལ་ཐ་སྙད་དང་རིགས་ཤེས་ཚད་གྲུབ་ཀྱི་ཕར་བཞག་གི་ཡོད་པ་ལས་ལོག་པའི་ཡུལ་རང་ངོས་ནས་གདོད་ལུགས་ཀྱིས་གྲུབ་པའི་བདེན་གཉིས་ཞིག་ངེས་པར་བཞག་ན་ད་དུང་ཡང་སྔོན་མེད་པའི་བཤད་སྲོལ་ཤག་རལ་ཆེར་འགྲོ་ཞིང་ཁྱེད་རང་གིས་བཞག་པའི་གྲུབ་མཐའི་གུང་སྒྲིགས་ནས་གྲུབ་མཐའ་བཙན་པ་ཡང་འགྱུར་ཏེ། བདེན་གཉིས་དེ་འདྲ་བ་བཞག་པའི་ཆོས་དག་ལ་དགག་བྱ་བདེན་གྲུབ་དེ་ལྟས་སྟོང་བ་དེའི་བདེན་མེད་དང་སྟོང་ཉིད་དུ་བཞག་ན་དགག་གཞི་དགག་བྱ་དག་ཆེས་འབྱོར་བར་སྣང་བའི་ཕྱིར་ཏེ་མི་སྣང་བ་དང་མ་གྲུབ་པའི་གཞིར་མི་སྣང་བ་དང་མ་གྲུབ་པའི་དགག་བྱ་འགོག་པར་བྱེད་པའི་ཕྱིར། ཤེས་བྱ་ལ་ཡོད་ཅིང་འཁྲུལ་ཤེས་བདེན་སྣང་དུ་རུང་བའི་གཞིར་ཤེས་བྱ་ལ་ཡོད་པ་མེད་ཅིང་འཁྲུལ་ཤེས་ལ་སྣང་རུང་གི་བདེན་གྲུབ་པ་འགོག་པས་ཤེས་བྱ་ལ་ཡོད་ཅིང་འཁྲུལ་ཤེས་ལ་སྣང་རུང་གི་བདེན་གྲུབ་པ་དགག་པར་མི་ནུས་ཤིང༌། དེ་ལྟའི་བདེན་མེད་ལ་མཁས་པ་ལྟ་ཞོག་ཆེས་བླུན་པའང་བདེན་མེད་ཀྱི་དོན་དུ་བཟུང་བར་མི་འགྱུར་ལ། སྣང་མི་རུང་གི་བདེན་གཉིས་ཁས་བླངས་ནས་དེ་སྣང་མི་རུང་གི་བདེན་གྲུབ་པས་སྟོང་བ་བདེན་མེད་ཀྱི་དོན་དུ་བརྗོད་ན་བླུན་པོ་དག་སྣང་མི་རུང་གི་ཆོས་ལ་བདེན་པར་ཡོད་མེད་གང་གིའང་དོན་ཚད་མས་མི་ངེས་པས་སྐལ་བའི་ཡུལ་ལ་ཐེ་ཚོམ་བདེ་བླག་ཏུ་སྐྱེ་ཞིང་སྐལ་བ་མེད་པ་དག་ལམ་ལོག་པ་ལ་སྦྱར་བའི་ཐབས་ཆེས་ཟབ་པར་སྣང་བའི་ཕྱིར། ངག་དོན་ཁྱེད་རང་གི་རྩ་བའི་གྲུབ་མཐའ་དེ་དང་ཁོ་བོས་བསླབས་པའི་གྲུབ་མཐའ་དེ་ལྟར་བཏོན་ནས་འཁྱོག་འགྲོས་ཀྱིས་ཅི་ལྟར་བཤད་ཀྱང་དཀྲི་ཚུལ་དེས་ནི་གདུལ་བྱ་ལ་བདེན་མེད་ཀྱི་རྟོགས་པ་བསྐྱེད་པའི་ཐབས་སུ་འགྱུར་རེ་ཀན་ཏེ། སྣང་རུང་གི་བདེན་གཉིས་ལ་སྣང་མི་རུང་གི་བདེན་གྲུབ་པ་བཀག་པས་སྣང་རུང་གི་བདེན་གཉིས་ལ་རྟོག་ལྡན་སུ་ཞིག་བདེན་མེད་ཀྱི་རྟོགས་པ་སྐྱེ་མི་སྲིད་པའི་ཕྱིར་དང༌། སྣང་མི་རུང་གི་བདེན་གཉིས་ལ་སྣང་མི་རུང་གི་བདེན་གྲུབ་བཀག་ནའང་རྟོག་ལྡན་ལ་བདེན་པར་གྲུབ་པ་ཡིན་མིན་གྱི་དོན་གང་ཡང་སྒྲུབ་མི་ནུས་ཀྱང༌།
དེར་བདེན་པར་གྲུབ་པའི་ཐ་སྙད་ཙམ་ཞིག་འགོག་ནུས་པ་ལས་གཞན་དུ་བྱར་མེད་པའི་ཕྱིར། ངལ་བ་དོན་མེད་པའོ། ། མདོར་ན་ཁྱེད་རང་གི་བསམ་དོན་མཐར་ཐུག་རྒྱལ་བའི་ཡུམ་དང་དེའི་དགོངས་པ་མགོན་པོ་ཀླུ་སྒྲུབ་ཀྱིས་བཀྲལ་བ་ན་ཤེས་བྱ་བདེན་གཉིས་ཀྱི་ཆོས་ཐམས་ཅད་རང་རང་ངོ་བོ་སྟོང་བའི་བདེན་མེད་དུ་གསུངས་པ་དེ་བཀག་ནས་དེའི་བཟློག་ཕྱོགས་ཆོས་ཐམས་ཅད་རང་རང་ངོ་བོས་མི་སྟོང་བའི་བདེན་གྲུབ་ཏུ་ཁས་ལེན་པར་བྱེད་འདོད་ན་དེའི་ཆེད་དུ་བདེན་མེད་ཀྱི་ཚིག་ཙམ་ཁར་འདོན་ཡང་དོན་ལ་བདེན་མེད་འགོག་པ་ཉིད་དུ་གོར་མ་ཆག་པར་བྱེད་པར་སྣང་སྟེ། ཤེས་བྱ་ཚད་གྲུབ་ཀྱི་བདེན་གཉིས་དེར་གྲུབ་པ་ལ་ནི་ཚད་མ་གང་གིས་ཀྱང་གནོད་མེད་དུ་བརྗོད། ཤེས་བྱ་བདེན་གཉིས་ལ་མི་སྲིད་པའི་བདེན་གྲུབ་ལ་ཚད་མས་གནོད་ཀྱང་དེ་ལ་གནོད་པས་ཤེས་བྱ་ཚད་གྲུབ་ཀྱི་བདེན་གཉིས་དེར་གྲུབ་པ་ལ་ཅུང་ཟད་ཀྱང་མི་གནོད་པར་དོན་གྱིས་སྨྲ་བ་ཉིད་ཀྱི་ཕྱིར། དཔེར་ན་གྲངས་ཅན་དོན་ལ་མིག་སོགས་བདག་དོན་བྱེད་པར་སྨྲ་འདོད་ནས་ཚིག་ཏུ་མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར། དེར་མ་ཟད་ཁྱེད་ཅག་ཆོས་ཐམས་ཅད་བདེན་མེད་དོ་ཞེས་དང༌། ལས་འབྲས་བསླུ་བ་མེད་དོ་དེ་ལྟར་སྟོན་པས་གསུངས་སོ། །
ཞེས་བརྗོད་ཀྱང་འདོན་པ་ཉིད་དུ་ཟེར། ཁྱེད་ཅག་དཀོན་མཆོག་འདི་ལས་གཞན་ཉིད་དཀོན་མཆོག་ཏུ་དོན་གྱིས་བྱེད་པར་སྣང་བའི་ཕྱིར། སྟོན་པས་ཐེག་པ་ཆེ་ཆུང་གི་རྗེས་འབྲང་ལ་ཆོས་དང་གང་ཟག་ལ་བདག་མེད་པའི་བཀའ་རྟགས་ཀྱི་ཕྱག་རྒྱས་བཏབ་པ་ཁས་ལེན་དགོས་པ་ལས་ཁྱེད་ཅག་དེ་གཉིས་ཀར་ཁས་མི་བླང་བའི་ཕྱིར་ཏེ། ཁྱེད་ཅག་གང་ཟག་གི་བདག་ལྟ་ལྷན་སྐྱེས་ཀྱིས་གཟུང་བྱ་གང་ཟག་གི་བདག་མ་ཡིན་ཅིང་དེ་མིན་པས་དེར་འཛིན་ལྷན་སྐྱེས་གང་ཟག་གི་བདག་འཛིན་མ་ཡིན་པར་སྨྲ་ཞིང༌། ཕུང་སོགས་ཀྱི་ཆོས་སྣང་བ་ལྟར་དོན་བྱེད་པ་བདེན་པར་སྣང་བ་དེ་ཀ་དགག་བྱ་ཆོས་ཀྱི་བདག་མ་ཡིན་ཞིང་དེ་མིན་པས་བདེན་འཛིན་ལྷན་སྐྱེས་ཀྱི་དེ་གྲུབ་ཏུ་འཛིན་པ་ཆོས་ཀྱི་བདག་འཛིན་མ་ཡིན་པར་སྨྲ་བའི་ཕྱིར། དེ་ལྟར་སྨྲས་མོད། དེ་ལ་ཉེས་པ་ཅིར་འགྱུར་ཞེ་ན། རང་རྒྱུད་ལ་བདག་གཉིས་སུ་ལྟ་བ་ཡེ་མི་གཏོང་བཞིན་རང་རྒྱུད་དང་འབྲེལ་མེད་ཀྱི་བདག་གཉིས་བདེན་མེད་དུ་བལྟ་བ་སྐད་བྱེད་ནས་ཆོས་འདི་དག་བདེན་པ་མེད་དོ། ། སྒྱུ་མ་ལྟ་བུའོ། ། རྨི་ལམ་ལྟ་བུའོ། །
གསོག་གསོབ་ཞེས་སྨྲ་བའི་མུ་སྟེགས་བྱེད་ཆེས་མང་བས་ཁྱེད་ཅག་ལུགས་དེ་ལས་ཅུང་ཟད་ཀྱང་མ་འཕགས་པར་སྣང་སྟེ། ཁྱབ་པའི་གང་ཟག་དང་ཆོས་ཀྱི་བདག་མེད་ཁས་མི་ལེན་ཅིང་ཉི་ཚེ་བའི་ཆོས་དང༌། གང་ཟག་བདག་མེད་དུ་སྨྲ་བའི་ཕྱིར་གྲངས་ཅན་གྱིས་རྣམ་འགྱུར་བདེན་མེད་སྒྱུ་མ་ལྟར་སྨྲ་བ་དང༌། རྒྱང་འཕེན་ཚེ་འདིར་གང་ཟག་གམ་བདག་ཡོད་ཀྱང་ཚེ་རབས་སྔ་ཕྱིའི་གང་ཟག་གམ་བདག་མེད་ཅེས་སྨྲ་བར་བྱེད་པའི་ཕྱིར། ཇི་སྐད་དུ། མཚན་མོ་ལྔ་པ་ཞེས་པའི་མུ་སྟེགས་ཀྱི་རྒྱུད་ལས་ཀྱང༌། མིང་ཙམ་ལས་ནི་རབ་འདས་ཤིང༌། ། དངོས་དང་དངོས་མེད་རྣམ་པར་སྤངས། ། འབྱུང་དང་སྡུག་བསྔལ་ལས་ངེས་གྲོལ། ། དེ་ནི་ནོར་ལྷའི་བུ་ཞེས་བྱ། །
དངོས་ལ་དངོས་ཉིད་ཡོད་མ་ཡིན། ། དངོས་མེད་ལ་ཡང་དངོས་མེད་ཉིད། ། དངོས་དང་དངོས་མེད་རྣམ་གྲོལ་བ། ། གང་དེ་ཤེས་ཏེ་རིག་བྱེད་རིག ། ཅེས་དང༌། ཡང་ཇི་སྐད་དུ། རིག་བྱེད་མཐའ་ལ་ངེས་རྣམས་ཀྱི། ། རྨི་ལམ་སྒྱུ་མ་ཅི་འདྲ་ཡང༌། ། དྲི་ཟའི་གྲོང་ཁྱེར་ཅི་འདྲར་མཐོང༌། ། དེ་ལྟར་འཇིག་རྟེན་འདི་དག་མཐོང༌། །
འགག་པ་མེད་ཅིང་སྐྱེ་བ་མེད། ། བཅིང་བ་མེད་ཅིང་སྒྲུབ་པ་མེད། ། ཐར་འདོད་མེད་ཅིང་ཐར་པ་མེད། ། འདི་ནི་དོན་དམ་ཉིད་ཡིན་ནོ། ། ཆགས་དང་འཇིགས་དང་ཁྲོ་བྲལ་བ། ། རིག་བྱེད་མཐར་ཕྱིན་གྲུབ་རྣམས་ཀྱིས། ། སྤྲོས་པ་ཉེར་ཞི་གཉིས་མེད་པའི། ། རྣམ་པར་མི་རྟོག་འདི་མཐོང་ངོ༌། ། ཞེས་འབྱུང་བའི་ཕྱིར་རོ། ། ཡང་ཅི་ཁོ་བོ་ཅག་དཀོན་མཆོག་གསུམ་ལ་སྐྱབས་སུ་འགྲོ་ཞིང་དེའི་སྤྱོད་པའི་ཚུལ་ལ་རྗེས་སུ་སློབ་པས་དཀོན་མཆོག་གཞན་དུ་ཡང་མི་འགྱུར་ལ།
ཆོས་གང་ཟག་ཐ་སྙད་པའི་ཚད་གྲུབ་ཀྱིས་དེར་བདེན་པ་དང་དེ་ངོར་དེ་དེའི་བདག་ཉིད་དུ་གྲུབ་པ་དོན་གྱིས་ཁས་ལེན་པ་ཅི་ཡང་མིན་ནོ་ཞེ་ན། སྟོན་པ་འདིའི་ལུང་ཙམ་འདོན་ཞིང་ཆ་ལུགས་ཙམ་བགོས་ནས་ལུང་དོན་ཕྱིན་ཅི་ལོག་ཏུ་ཉམས་སུ་ལེན་པ་དེ་ལ་ཐར་པའི་གནས་ག་ལ་ཡོད། འདིར་སྨྲས་པ། ཨེ་མ་སྟོན་པ་སངས་རྒྱས་དང༌། ། དེ་སྲས་ཀླུ་སྒྲུབ་ཞབས་སོགས་ཀྱིས། ། ཤེས་བྱ་བདེན་གཉིས་ཆོས་དེ་དག ། བདེན་པ་དེར་གྲུབ་དེར་སྣང་ཞིང༌། ། དེར་འཛིན་བཀག་ནས་དགག་ཙམ་ལས། ། ཅིར་ཡང་སྒྲུབ་པར་མི་མཛད་ལ། ། དེ་ལ་བདེན་པ་མེད་ཅེས་པའི། །
ཚིག་ཞིག་བླ་དགས་ཉིད་དུ་བཏགས། ། དེང་སང་ལྷ་ཡི་རྗེས་སྨྲ་འགས། ། ཤེས་བྱ་བདེན་གཉིས་ཆོས་དེ་དག ། བདེན་པ་དེར་གྲུབ་དེར་སྣང་ཞིང༌། ། དེར་འཛིན་ཚད་མ་འབད་ནས་སྒྲུབ། ། ཤེས་བྱ་མེད་པའི་བདེན་གྲུབ་ཀྱི། ། དོན་སྤྱི་འབད་ནས་སྒྲོ་བཏགས་ཤིང༌། ། དེ་ཉིད་ཤེས་བྱར་མ་གྲུབ་པ། ། ཚུལ་དེ་སྟོང་ཉིད་བདག་མེད་པའི། ། ཟབ་དོན་ཉིང་ཁུར་སྨྲ་བར་བྱེད། །
མདོར་ན་སྔོན་རབས་དབུ་མ་དང༌། ། དེང་སང་དབུ་མའི་ཆོས་སྲོལ་གྱི། ། ཁྱད་པར་གང་གིས་འབྱེད་ཅེ་ན། ། ཆོས་རྣམས་ཐམས་ཅད་རང་རང་གི ། ངོ་བོ་སྟོང་པའི་བདེན་མེད་དང༌། ། རང་རང་ངོ་བོས་མི་སྟོང་བའི། ། བདེན་པར་བརྗོད་ལས་གཞན་དུ་མེད། ། ཅེས་བྱ་བ་ནི་སྐལ་པ་དང་ལྡན་པ་ལ་གཏམ་དུ་བྱ་བ་འདི་ངེས་སོ། ། ཡང་ཡུལ་རང་ངོས་གདོད་ལུགས་ཀྱི་བདེན་གྲུབ་པ་ཤེས་བྱ་ལ་མི་སྲིད་པ་དེ་ཆོས་ཡིན་ནམ་མིན། མིན་ན་ཡུལ་རང་ངོ་ནས་གདོད་ལུགས་ཀྱི་བདེན་གྲུབ་ཤེས་བྱ་ལ་སྲིད་པ་མིན་པ་དེ་ཆོས་ཅན།
ཁྱོད་བདེན་མེད་དུ་རྟོགས་པས་ཆོས་ཀྱི་བདེན་མེད་མི་རྟོགས་པར་ཐལ། ཁྱད་ཆོས་མ་ཡིན་པའི་ཕྱིར། ཡིན་ན་དེ་ཆོས་ཅན། ཤེས་བྱ་ལ་སྲིད་པར་ཐལ། ཆོས་ཡིན་པའི་ཕྱིར། ཁྱབ་པ་མེད་དེ། ཆོས་ལ་ཤེས་བྱ་ལ་ཡོད་མེད་ཀྱི་ཆོས་གཉིས་ཡོད་ཅེ་ན། དེ་འདྲའི་དབྱེ་བསལ་གསུང་རབ་གང་དུ་ཡོད་པའི་ཁུངས་སྟོན་ཅིག ། ཡང་ཁྱེད་ལྟར་ན་རིགས་ཤེས་ཚད་མས་བདེན་མེད་དོན་སྤྱིའི་ཚུལ་དུ་རྟོགས་པ་ན་ཆོས་ཅན། བདེན་མེད་ཀྱི་དོན་སྤྱི་འཆར་མི་ཐུབ་པར་ཐལ།
དེ་འཆར་བ་བདེན་གྲུབ་ཀྱི་དོན་སྤྱི་འཆར་བ་ལ་རག་ལས་པ་གང་ཞིག ། བདེན་གྲུབ་ཤེས་བྱ་མ་ཡིན་པས་དེའི་དོན་སྤྱི་འདི་ལྟའོ། ། ཞེས་འཆར་མི་ཐུབ་པའི་ཕྱིར། དཔེར་ན་མོ་གཤམ་བུ་ཉིད་ཀྱི་དོན་སྤྱི་མ་ཤར་ན་དེ་ཕོའམ་མོ་འདི་ལྟ་བུའོ་ཞེས་དོན་སྤྱི་འཆར་མི་ཐུབ་པ་བཞིན། མ་ཁྱབ་ན་བདེན་མེད་དོན་སྤྱིའི་ཚུལ་དུ་རྟོགས་པ་ལ། རྟགས་ཀྱི་དགག་བྱ་བདེན་གྲུབ་ཀྱི་དོན་སྤྱི་འཆར་མི་དགོས་པར་ཐལ། ཁྱབ་པ་མེད་པ་དེའི་ཕྱིར། ཞེས་བྱ་བ་ནི་ཁས་བླངས་དང་འགལ་བའི་འཁོར་གསུམ་མོ། ། མདོར་ན་ཁྱེད་རྒྱལ་བའི་ཡུམ་སོགས་སྟོང་ཉིད་སྟོན་པའི་བཀའ་བསྟན་བཅོས་མཐའ་དག་ཤེས་བྱ་ངོ་བོ་ཉིད་ཀྱིས་ཡོད་པར་སྟོན་པའི་མདོར་ཁས་ལེན་དགོས་པར་འགྱུར་ཏེ། དེ་ལས་ངོ་བོ་ཉིད་མེད་པ་སྟོན་པའི་མདོར་ཁས་ལེན་རིགས་པར་མི་འགྱུར་བའི་ཕྱིར་ཏེ།
དེ་ལྟར་ཁས་བླངས་ན་ཆད་མཐའ་ཆེན་པོ་ཁས་བླངས་པའི་ཕྱིར་ཏེ། ཤེས་བྱ་བདེན་གཉིས་ཀྱི་བདེན་པ་ཐམས་ཅད་དེ་གྲུབ་ཏུ་ཚད་མས་གྲུབ་པར་འདོད་པའི་ཕྱིར་བྱ་བ་འདི་གཞན་ལ་མེད་པའི་ཟབ་གསང་བླ་ན་མེད་པ་དེའོ། །
ངག་དོན། ཁྱེད་སྟོང་ཉིད་རྟོགས་ན་ལས་འབྲས་ལ་འཛེམ་དུ་འགྲོ་ཞེས་པའི་གནད་གསང་འདི་ནི་གྲངས་ཅན་དབང་ཕྱུག་བདག་སྨྲ་བས་བདག་རྣམ་འགྱུར་གྱི་སྟོང་པའི་ཞི་བ་དབང་ཕྱུག་ཐར་པའི་བྱེད་པ་པོར་རྟོགས་ན་དེའི་ཆེད་དུ་ཕྱུགས་ཀྱི་མཆོད་སྦྱིན་ཐར་པའི་རྒྱུར་སྙིང་ནས་ངེས་པ་འདྲེན་པས་ལས་རྒྱུ་འབྲས་ལ་སྲོག་ལས་གཅེས་པར་འཚོ་སྐྱོང་བྱེད་དགོས་སོ་ཞེས་སྨྲ་བ་དང་ཁྱད་པར་ཅི་ཡང་མེད་དོ། ། གཉིས་ཀ་ཡང་གྲོལ་རྒྱུར་མི་འགྱུར་བར་མཚུངས་པའི་ཕྱིར། ཁོ་བོ་ཅག་ནི་དཔལ་མགོན་ཀླུ་སྒྲུབ་དང་ཟླ་གྲགས་ཞབས་ཀྱི་བཞེད་པར་ཐ་སྙད་བཏགས་བཞག་གི་ཆོས་འདི་བདེན་པར་མ་གྲུབ་བཞིན་བདེན་པར་འཛིན་པ་འདི་ཀ་འཁྲུལ་ཤེས་དང་ཡང་དག་པ་མ་ཡིན་པའི་རྣམ་རིག་དང་ཀུན་རྟོག་དང༌། མ་ནོར་བའི་དེ་བཞིན་ཉིད་མཐོང་བ་ལ་སྒྲིབ་བྱེད་ཀྱི་སྒྲིབ་པ་ཞེས་བརྗོད་པར་བྱེད་ཀྱི། བདེན་སྣང་དང་བདེན་འཛིན་དེ་དག་གི་ས་བོན་གནས་ངན་ལེན་མཐའ་དག་དང་བྲལ་བའི་གནས་ཡོངས་སུ་གྱུར་པ་ཇི་ལྟ་བ་མཁྱེན་པའི་ཡེ་ཤེས་དང༌། ཕྱིན་ཅི་མ་ལོག་པ་ཡོངས་སུ་གྲུབ་པའི་ཡེ་ཤེས་དང༌། སོར་རྟོགས་ཡེ་ཤེས་དང༌།
ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པ་ཞེས་པའང་དེ་ལ་བརྗོད་དེ། དེ་ལས་གཞན་དུ་བརྗོད་ཀྱང་བཏགས་པའི་གཞི་ཐ་སྙད་ཙམ་དུའང་མ་དམིགས་པའི་ཕྱིར། ཇི་སྐད་དུ། དཔལ་མགོན་ཀླུས། རབ་རིབ་བྲལ་བར་གྱུར་པའི་མིག ། རྣམ་དག་དྲི་མ་མེད་པ་ལ། ། སྐྲ་དང་སྦྲང་བུ་ཉི་ཟླ་དང༌། ། རྨ་བྱའི་མདོངས་དག་མི་སྣང་ལྟར། ། མཁས་པས་ཉོན་མོངས་ཤེས་བྱ་ཡི། ། སྒྲིབ་མུན་རབ་རིབ་བྲལ་གྱུར་ཅིང༌། །
ཡང་དག་མཁྱེན་ཅན་དྲི་མེད་ལའང༌། ། དེ་བཞིན་ཅི་ཡང་སྣང་བ་མེད། ། དཔེར་ན་གཉིད་ལོག་གཉིད་དབང་གིས། ། བུ་དང་བུད་མེད་གཞལ་ཡས་ཁང༌། ། གནས་ལ་སོགས་པ་མཐོང་གྱུར་པ། ། སད་ན་དེ་ཡིས་མི་མཐོང་ལྟར། ། དེ་ནི་ཀུན་རྫོབ་ཤེས་པ་དག ། བློ་གྲོས་མིག་ནི་ཆེ་གྱུར་ཅིང༌། ། མི་ཤེས་གཉིད་དང་བྲལ་གྱུར་ནས། ། སད་པའི་ཚེ་ན་མི་གཟིགས་སོ། །
དཔེར་ན་མཚན་མོ་མུན་ཁྲོད་ན། ། འབྱུང་པོ་ཡང་དག་མི་མཐོང་བ། ། ཉི་མ་ཤར་ཞིང་མིག་བྱེའི་ཚེ། ། སྣང་བར་གྱུར་པ་མ་ཡིན་ལྟར། ། དེ་བཞིན་མཁས་པ་ཡང་དག་གི ། ཤེས་པའི་ཉི་མས་མི་ཤེས་པའི། ། བག་ཆགས་ཡང་དག་བཅོམ་པའི་ཚེ། ། སེམས་དང་སེམས་བྱུང་ཡུལ་མི་གཟིགས། ། ཞེས་པ་དང༌། ཇི་སྐད་དུ།
རབ་རིབ་མཐུ་ཡིས་སྐྲ་ཤད་ལ་སོགས་པའི། ། ངོ་བོ་ལོག་པ་གང་ཞིག་རྣམ་བཏགས་པ། ། དེ་ཉིད་བདག་ཉིད་གང་དུ་མིག་དག་པས། ། མཐོང་སྟེ་དེ་ཉིད་དེ་བཞིན་འདིར་ཤེས་ཀྱིས། ། ཞེས་དང༌། འདི་ན་ཇི་ལྟར་སད་བཞིན་ཇི་སྲིད་དུ། ། མ་སད་དེ་སྲིད་དེ་ལ་གསུམ་པོ་ཡོད། ། སད་པར་གྱུར་ན་གསུམ་ཆར་ཡོད་མིན་ལྟར། ། གཏི་མུག་ཉིད་སད་ལས་དེ་དེ་བཞིན་ནོ། ། ཞེས་འབྱུང་ངོ༌། །
དེས་ན་དོན་འདི་ལེའུ་གོང་འོག་དུ་མར་དངོས་ཤུགས་ཀྱིས་ཡང་ནས་ཡང་དུ་བཤད་ཅིང་འདིར་ཡང་ཅུང་ཟད་བཀྲོལ་ཏེ་བཤད་པ་ནི་གྲགས་པ་དང་ལྡན་པའི་སློབ་དཔོན་མཐུ་ཆེན་མངའ་བ་ཁྱོད་ཀྱིས་ཐར་འདོད་དག་ལ་གང་ཟག་དང་ཆོས་ལ་བདག་བདེན་དུ་ནན་གྱིས་བལྟས་པས་གྲོལ་བར་འགྱུར་བ་དབུ་མའི་ལུགས་དམ་པར་འཆད་པར་བྱེད་ཅིང་ཐར་འདོད་དག་ཀྱང་དེའི་རྗེས་སུ་འཇུག་པ་ཆེས་མང་བས། དེ་ལྟ་ན་ཁ་སྐོམ་པ་ལ་ཁྲོ་ཆུ་ཞུན་མ་བཏུང་བ་བཞིན་འགྲོ་བས། བརྩེ་བ་ཆེན་པོས་འདིར་བྲིས་པ་ཡིན་ནོ། ། འདིར་དགོངས་གཅིག་རྙིང་མར། འདིའི་ཐད་དུ་ལྷག་པ་ཚུལ་ཁྲིམས་ཀྱི་བསླབ་པ་སྲུང་བ་ལ། སྔོན་དུ་བདག་མེད་མངོན་སུམ་དུ་རྟོགས་པའི་ཤེས་རབ་ངེས་པར་སྐྱེ་དགོས་པ་ལྟ་བུར་བཤད་ནས། དེའི་རྒྱབ་སྐྱོར་དུ། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་པ་དེ་བཞིན་ནོ། ། ཞེས་འབྱུང་བ་ནི་ཆེས་མི་ལེགས་ཏེ།
དེ་ལྟར་ན་བསླབ་པ་གསུམ་ལ་རིམ་འཇུག་སྒོ་ནས་རྣམ་པར་གྲོལ་བའི་གོ་འཕང་ཐོབ་པར་འགྱུར་བའི་གོ་རིམ་ལས་ཉམས་པར་འགྱུར་བ་དང༌། འཕགས་པ་མ་ཐོབ་པར་ལྷག་པ་ཚུལ་ཁྲིམས་ཀྱི་བསླབ་པ་དོན་ལ་བསླབ་བྱར་མེད་པར་བཤད་པར་སོང་འདུག་པས་ཆེས་ནོངས་སོ། ། འོ་ན་ལུང་དེའི་དོན་ཇི་ལྟར་ཞེ་ན། སྤྱིར་ཤེས་རབ་ཀྱི་ཕ་རོལ་ཏུ་ཕྱིན་པ་དངོས་ནི། ས་ཐོབ་ཡན་ཆད་ཀྱི་སྤྱོད་ཡུལ་ཡིན་མོད་ཀྱང༌། རྗེས་མཐུན་པ་ཐེག་པ་ཆེན་པོ་ཚོགས་ཀྱི་ལམ་དུ་ཞུགས་པ་ཡན་ཆད་ཀྱིས་བསླབ་པར་བྱ་དགོས་ཏེ། ཐེག་པ་ཆེན་པོའི་ཚོགས་ལམ་ནས་ཐབས་རྒྱ་ཆེན་ཀུན་རྫོབ་བྱང་ཆུབ་ཀྱི་སེམས་གཙོ་བོར་གྱུར་པའི་བསོད་ནམས་ཀྱི་ཚོགས་དང༌། ཤེས་རབ་ཟབ་པ་དོན་དམ་བྱང་ཆུབ་ཀྱི་སེམས་གཙོ་བོར་གྱུར་པའི་ཡེ་ཤེས་ཀྱི་ཚོགས་ཟུང་དུ་འབྲེལ་བ་ཉམས་སུ་ལེན་པའི་སྒོ་ནས་ལམ་ལྔ་རིམ་གྱིས་བགྲོད་དགོས་པའི་ཕྱིར། ཤེས་རབ་ལ་ཆེས་བསྔགས་པ་ཡིན་ཏེ། རྒྱལ་བའི་ཡུམ་ལས།
རབ་འབྱོར། ཕ་རོལ་ཏུ་ཕྱིན་པ་དྲུག་ནི་ཤེས་པ་དང༌། རྟོགས་པ་དང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་དོན་ཏུ་གནས་པར་འགྱུར་པའོ། ། དེ་ཅིའི་ཕྱིར་ཞེ་ན། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་འདི་ལ་བརྟེན་པ་ཡིན་ཏེ། འདི་ལྟར་ཕ་རོལ་ཏུ་ཕྱིན་པས་དྲུག་པོ་རྣམས་ལ་བརྟེན་ནས་འདས་པའི་དུས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། ། འདས་པའི་བཅོམ་ལྡན་འདས་དེ་དག་གི་ཐམས་ཅད་མཁྱེན་པ་ཉིད་ཀྱང་འདི་ལྟ་སྟེ། ཕ་རོལ་དུ་ཕྱིན་པ་དྲུག་པོ་འདི་དག་ལས་སྐྱེས་སོ། ། དེ་བཞིན་དུ་མ་འོངས་པ་དང་ད་ལྟར་བ་ལ་ཡང་སྦྱར་ཏེ་གསུངས་པའི་འོག་ཏུ། རབ་འབྱོར་ཡང་ཕ་རོལ་ཏུ་ཕྱིན་པ་དྲུག་པོ་འདི་དག་ལ་སློབ་པར་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་མཉན་པ་བྱ་བ་བཟུང་བར་བྱ།
ཞེས་པ་ནས། བྲི་བར་བྱ། ཡོངས་སུ་བྲི་བར་བྱ། དོན་དང་ཆོས་དང་ཚུལ་གྱིས་ཉེ་བར་ཡོངས་སུ་བརྟགས་པར་བྱའོ། ། དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཕ་རོལ་ཏུ་ཕྱིན་པ་དྲུག་པོ་འདི་དག་གི་སྔོན་དུ་འགྲོ་བའོ། ། འདྲེན་པའོ། ། ཡང་དག་པར་རྟོག་པའོ། ། ཀུན་ཏུ་རྟོག་པའོ། ། བསྐྱེད་པའོ། །
མ་མའོ། ། དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་ཕ་རོལ་ཏུ་ཕྱིན་པ་ལྔ་ནི། སྣང་བ་མེད་ཅིང་ཕ་རོལ་ཏུ་ཕྱིན་པ་མིང་ཡང་ཐོབ་པར་མི་འགྱུར་རོ་ཞེས་འབྱུང་ངོ༌། ། ཡང་དགོངས་གཅིག་རྙིང་མར། ཤེས་རབ་སྔོན་དུ་སོང་རྗེས་ཚུལ་ཁྲིམས་བསྲུང་བའི་སྒྲུབ་བྱེད་དུ། ལྔ་སྡེས་འབྲས་བུ་ཐོབ་རྗེས་གོས་སེར་པོ་གྲུབ་བཞི་བགོས་པ་དང༌། སྐྲ་བྲེག ། རུང་ཆུ་འདེབས་པ་དང༌། སྦྱིན་ལེན་སོགས་བྱས་པ་ཡིན་ཟེར་བ་བཀོད་འདུག་པ་ནི།
ཆེས་མ་འབྲེལ་ཏེ། དེ་དག་གི་རྒྱུད་ཀྱི་ཚུལ་ཁྲིམས་དེ་སོ་སོ་ཐར་པའི་སྡོམ་པ་ལ་ཟེར་ན་ནི། ལྔ་སྡེ་ཡེ་ཤེས་ཁོང་ཆུབ་ཀྱི་སྐབས་དེར་སོ་ཐར་གྱི་སྡོམ་པའི་ཚུལ་ཁྲིམས་དེ་སྐྱེས་པ་ཡིན་ལ། དེ་ལྟར་སྐྱེས་པའི་སྡོམ་ལྡན་ཕྱི་བྱད་ཀྱི་ཚུལ་སོགས་ནི་གོས་སེར་པོ་གྲུ་བཞི་གྱོན་པ་སོགས་ཡིན་གྱི། ཆ་ལུགས་ཙམ་ཚུལ་ཁྲིམས་དང་དགེ་བ་མ་ཡིན་པའི་ཕྱིར། ཡང་དེར་འཕགས་པ་དགྱེས་པའི་ཚུལ་ཁྲིམས་ཞིག་འབྱུང་སྟེ། རྒྱུ་མཚན་མངོན་རྟོགས་སྐྱེས་པའི་མིག་དེས་རྒྱུ་འབྲས་རྟེན་འབྲེལ་གྱི་གནད་ཟབ་མོ་མཐོང་བས་དེ་འདྲ་མི་འོང་ཁ་ཐབ་མེད་པ་ཡིན་ཟེར་བ་བྲིས་སྣང་བའི་རྟོག་པ་སྐྱེ་བའི་མིག་བྱ་བ་གསུང་རབ་ཀྱི་བརྡ་ལ་མི་འབྱུང་བས་བླུན་ཚིག་ཏུ་བརྗོད་པར་ཟད་ལ། འདོན་པ་དེ་ནི་ཆོས་ཀྱི་མིག་རྡུལ་མེད་ཅིང་དྲི་མ་མེད་པ་སྐྱེས་ཞེས་འདོན་པ་དང་ཚིག་ནོར་བར་གོར་མ་ཆག་ལ། འཕགས་པ་དགྱེས་པའི་ཚུལ་ཁྲིམས་ཞེས་པ་དེའང་ཁྱོད་ཞེ་འདོད་ཀྱི་ཆད་སྟོང་ཞིག་ལ་འཆད་པ་མ་ཡིན་ཏེ། འགྲེལ་པ་རྒྱལ་སྲས་མར།
འཕགས་པ་དགྱེས་པའི་ཚུལ་ཁྲིམས་ཟག་པ་མེད་པ་རྣམས་ཐོབ་ཀྱི། ཞེས་དང༌། གང་སྤེལ་ལས། འཕགས་པ་དགྱེས་པའི་ཞེས་པ་དོན་གང་ཡིན་ཞེ་ན་འཕགས་པ་བཞེད་ཅིང་མཉེས་པ་ཞེས་བྱ་བའི་དོན་གང་ཡིན་པའོ། ། ཞེས་འབྱུང་བས་ཟག་མེད་ཀྱི་ཡེ་ཤེས་མཉེས་པའི་སྟོབས་ཀྱིས་སྤོང་བདུན་སྤོང་བྱེད་ཀྱི་ཆུ་ལོན་རྣམ་རིག་མིན་པའི་སྡོམ་པ་གཟུགས་ཅན་གསར་ཐོབ་ཅིག་ལ་འཆད་པ་ཡིན་ནོ།། །། ༈ རྡོ་རྗེའི་གསུང༌། ལམ་ཐམས་ཅད་ཐུན་གཅིག་གིས་ཉམས་སུ་བླང་བྱ་བ་འདི་བཞུགས་ཞེས་པའང་དག་པར་བཏོན་ན། གསུམ་ལྡན་དགེ་སློང་རྡོ་རྗེ་འཛིན་པས་བདེ་བར་གཤེགས་པའི་གསུང་རབ་ཐམས་ཅད་ཕྱག་རྒྱ་ཆེན་པོ་ལྔ་ལྡན་གྱི་ཉམས་ལེན་དུ་བསྡུས་ཏེ་ཐུན་དང་ཐུན་དུ་བཅད་ནས་སྒོམས་ཤིག་ཅེས་བྱ་བ་འདི་བཞུགས་ཞེས་སོ། ། དེའང་སྔོན་བཀའ་གདམས་ལམ་རིམ་ཁྲིད་དུ་སྐྱོང་བའི་ཕྱག་ལེན་ཡོད་དུས། དགེ་བའི་བཤེས་གཉེན་གོང་མ་ཁ་ཅིག་གསུང་གི །
དང་པོ་དལ་འབྱོར་རྙེད་དཀའ་འདྲ་བ་ཞིག་ལ། ངེས་ཤེས་ཀྱི་མྱོང་བ་རྒྱུད་འགྱུར་ངེས་ཙམ་མ་སྐྱེས་ཀྱི་བར་འཆི་བ་མི་རྟག་པ་ལྟ་བུ་སྒོམ་དུ་མི་གཞུག་སྟེ། གཞུག་ན་རྒྱུད་ལ་མི་སྐྱེ་བའི་ཕྱིར་ཏེ། ལམ་སྔ་མ་རྒྱུད་ལ་མ་སྐྱེས་ན་ཕྱི་མ་རྒྱུད་ལ་སྐྱེ་མི་སྲིད་པའི་ཕྱིར། འོ་ན་དལ་འབྱོར་རྙེད་དཀའི་ཁྲིད་ལ་མྱོང་བ་སྐྱེས་སྐྱེས་ཀྱི་བར་སྒོམ། དེ་ནས་ཇི་ལྟར་བསྒོམ་ཀྱང་མ་སྐྱེས་ན། མ་ཤིའི་བར་ཚོགས་ཀྱི་སྒོ་དུ་མ་ནས་བསགས་ཏེ་མ་ཤིའི་བར་དལ་འབྱོར་རྙེད་དཀའ་ཁོ་ནའི་མྱོང་ཁྲིད་ལས་ལམ་གཞན་མི་སྒོམ་ཞིང༌། འཆི་ཁར་བཤགས་སྡོམ་དང་སྐྱབས་སེམས་བསྔོ་བ་སྨོན་ལམ་སོགས་རྒྱས་པར་བྱས་ནས། ཁྱད་པར་རང་གི་ལུས་ངག་ཡིད་ལོངས་སྤྱོད་དགེ་བའི་རྩ་བ་ཐམས་ཅད་སེམས་ཅན་ཐམས་ཅད་ཀྱི་དོན་དུ་གཏོང་བའི་སེམས་བསྐྱེད་བཞིན་པར། ཚེ་རབས་གཞན་དུའང་ལམ་འདི་ཉིད་ཀྱི་འཕྲོ་འཐུད་དེ་སྒོམ་པའི་སྐལ་བ་ཅན་དུ་འགྱུར་བའི་བསྔོ་བ་སྨོན་ལམ་བྱ་བ་ལས་ཐབས་གཞན་མེད་དོ། །
ཞེས་གསུངས་བར་གྲགས་པ་ལ། ཞལ་སྔ་ནས། མཐའ་གཅིག་ཏུ་དེ་ལྟར་ཡང་མི་བཟུང་སྟེ། གང་ཟག་གི་བློ་མོས་ཐ་དད་པའི་ཕྱིར། རིགས་ཅན་ལ་ལ་དལ་འབྱོར་རྙེད་དཀའ་ནས་མྱོང་བ་མ་སྐྱེས་ཀྱང༌། འཆི་བ་མི་རྟག་པ་རྒྱུད་ལ་བསྐྱེད་ནས་མྱོང་བ་ལ་འདྲེན་པའང་ཡོད་ལ། རིགས་ཅན་ལ་ལ་འཆི་བ་མི་རྟག་པའི་རྒྱུད་ནས་མྱོང་བ་མ་སྐྱེས་ཀྱང་འཁོར་བའི་སྡུག་བསྔལ་རྒྱུད་ལ་འདྲེན་པའི་སྒོ་ནས་མྱོང་བ་བསྐྱེད་པའང་ཡོད་ཅིང་ཚེ་རབས་སྔ་མའི་འཇུག་སྒོ་ཡང་ཐ་དད་པའི་ཁྱད་པར་གྱིས་ཕྱེ་བའི་ཕྱིར། དེས་ན་བདེ་བར་གཤེགས་པས་ཆོས་ཚུལ་གྱི་སྒོ་དུ་མ་བསྟན་པ་ལས། སྒོ་གང་དང་གང་གིས་འདུལ་བློའི་རིམ་པར་སྣ་ཚོགས་སུ་སྦྱར་ཏེ་མྱོང་ཁྲིད་དུ་མ་བྱས་ན། ལམ་གྱི་བར་ཆད་དུ་འགྲོ་བའི་ཉེན་ཡོད་དེ།
དལ་འབྱོར་རྙེད་དཀའ་ཁོ་ན་ལ་ལོ་བཅུ་གཉིས་ཙམ་དུ་བསྒོམས་ནས། ལམ་གཞན་ལ་འདྲེན་པའི་ཐབས་ཅང་མ་བྱས་པར་འཆི་བ་སྒུག་པ་ནི་ལམ་རིམ་གྱི་སྐྱོང་ཚུལ་ལ་ཐབས་ཤེས་ཀྱི་འཇུག་པ་ཤིན་ཏུ་མཁས་པ་མ་ཡིན་པའི་ཕྱིར། འོ་ན་ཇི་ལྟར་བྱ་ཞེ་ན། སྐྱེས་བུ་གསུམ་གྱི་ལམ་རིམ་ལྟ་བུའི་དབང་དུ་བྱ་ན། ཐུན་གཅིག་ཏུ་ལམ་རིམ་ཡོངས་སུ་རྫོགས་པ་ཞིག་ཉམས་སུ་བླང་བར་བྱ་སྟེ་དེ་ལྟར་བྱས་ན་ཚོགས་གཉིས་རྫོགས་ཕུལ་ཆེ་བ་དང༌། དེ་ཇི་ཙམ་དུ་ཆེ་བ་ཙམ་གྱིས་སྒྲིབ་གཉིས་འདག་ཕུལ་ཡང་ཆེ་བའི་ཕྱིར། འོ་ན་ཐུན་གཅིག་ཏུ་ཅི་ལྟར་ཉམས་སུ་བླང་ཞེ་ན། འཆི་བ་མི་རྟག་པ་དང༌། དལ་འབྱོར་རྙེད་དཀའ་གཉིས་དྲག་ཏུ་བསྒོམས་ནས་འཇིག་རྟེན་ཚེ་འདིའི་བྱ་བ་སྒྲུབ་པ་ལས་བློ་ལྡོག་པར་བྱེད། དེ་ནས་ལས་རྒྱུ་འབྲས་ཀྱི་བླང་དོར་ཚུལ་བཞིན་དྲག་ཏུ་བསྒོམ་ནས།
འཁོར་བ་ངན་སོང་དུ་སྐྱེ་བའི་རྒྱུ་འབྲས་ཀྱི་བྱ་བ་སྒྲུབ་པ་ལས་བློ་ལྡོག་པར་བྱེད། འཁོར་བའི་ཉེས་དམིགས་དྲག་ཏུ་སྒོམས་པས་ཁམས་གསུམ་གྱི་འཁོར་བར་སྐྱེ་བའི་རྒྱུ་འབྲས་ཀྱི་བྱ་བ་སྒྲུབ་པ་ལས་བློ་ལྡོག་པར་བྱེད། དེ་ནས་མི་གནས་པའི་མྱང་འདས་ཀྱི་ཐར་པའི་ཕན་ཡོན་བསམས་པ་དྲག་ཏུ་བསྒོམ་ནས་ཞི་བ་ཉན་རང་གི་མཐར་འགྲོ་བའི་རྒྱུ་འབྲས་ཀྱི་བྱ་བ་སྒྲུབ་པ་ལས་བློ་ལྡོག་པར་བྱེད། དེ་ནས་སངས་རྒྱས་ཀྱི་རྒྱུ་ཐུན་མོང་མིན་པར་ཁྱད་པར་གྱི་སྐྱབས་སུ་འགྲོ་བ་དང་ཀུན་རྫོབ་བྱང་ཆུབ་ཀྱི་སེམས། བསོད་ནམས་ཚོགས་སོག་གི་ཆ་དང་དོན་དམ་བྱང་ཆུབ་ཀྱི་སེམས་ཡེ་ཤེས་ཚོགས་སོག་གི་ཆ་དྲག་ཏུ་སྒོམ་ནས་སྲིད་ཞི་གཉིས་ཀྱི་མཐའ་སྤངས་པའི་སྐུ་གསུམ་ཡེ་ཤེས་ལྔ་ལྡན་གྱི་སངས་རྒྱས་ཐོབ་པར་བྱེད་པ་ཡིན་ལ། ཆོས་ཀྱི་སྡོམ་ཆེན་པོ་བརྒྱད་པོ་འདི་ཐུན་རེ་ལ་སྒོམ་ཞིང་སྦྱོར་བ་ཡན་ལག་བདུན་པ་དང༌། དངོས་གཞི་སེམས་བསྐྱེད་རྣམ་པ་གཉིས་ཀྱི་དྲན་རྒྱུན་དང༌། རྗེས་བྱང་ཆུབ་ཆེན་པོའི་བསྔོ་བས་ཟིན་པར་ཉམས་སུ་བླང་བ་ན། སྐྱེས་བུ་གསུམ་གྱི་ལམ་མཐའ་དག་ཉམས་སུ་བླང་བར་སོང་བས། རྒྱུའི་ཐེག་པའི་ཉམས་སུ་བླང་བྱའི་ཆོས་ཚུལ་གྱི་ལུས་ཡོངས་སུ་རྫོགས་པ་ཞིག་རང་རྒྱུད་ལ་གོམས་པར་བྱས་པ་ཡིན་ལ།
ཐར་འདོད་དེ་དག་འདི་ལྟ་བུའི་ཚུལ་ལ་སློབས་ཤིག་ཅེས་ཤ་ཐང་དུ་གདམས་པ་ཡིན་ནོ། ། ཁྱད་པར་གསུམ་ལྡན་དགེ་སློང་རྡོ་རྗེ་འཛིན་པ་ཞིག་གི་ཐེག་པ་མཐའ་དག་གི་ཉམས་ལེན་ཐུན་གཅིག་ཏུ་བསྒྲིལ་ཏེ་ཇི་ལྟར་སྒོམ་ཞེ་ན། ཐེག་པ་འོག་མ་གཉིས་ཀྱི་ཉམས་ལེན་ཞར་བྱུང་དང༌། རྒྱུའི་ཐེག་པའི་ལམ་གྱི་གཙོ་བོ་ཐུན་མོང་མིན་པའི་སྐྱབས་འགྲོ་ཁྱད་པར་དུ་བྱས་པའི་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་སྒོམ་ནས། དེ་ནས་ལྷག་པའི་ལྷ་དང་རྡོ་རྗེ་འཛིན་པ་དབྱེར་མི་ཕྱེད་པའི་མདུན་དུ་སྡོམ་གསུམ་གྱི་ཉེས་བྱས་གང་བྱུང་བཤགས་སྡོམ་གྱིས་ཚུལ་བཞིན་དུ་སྦྱངས་ཏེ། རིགས་ལྔའི་སྡོམ་པ་ཁྱད་ཅན་བཟུང་སྟེ། སྡོམ་པ་དང་དམ་ཚིག་གི་སྤྱད་པ་དག་བསྐྱེད་པ་དང་རྫོགས་པའི་གྲོལ་བའི་གཞིར་གྱུར་པའི་རྡོ་རྗེ་སློབ་མ་དང་སློབ་དཔོན་གྱི་དབང་དང་ཁྱད་པར་དབང་གོང་མ་སྟེ་རྒྱུད་ཡོངས་སུ་སྨིན་པ་དང་དག་བྱེད་དུ་ཉམས་སུ་བླང་ལ། ཚུལ་འདི་ལ་ནི་ལམ་ཟབ་བླ་མའི་རྣལ་འབྱོར་ཞེས་གྲགས་ལ། དེའི་རྗེས་སུ་ཁམས་གསུམ་པར་སྣང་བའི་འཁོར་བའི་སྣོད་དང་བཅུད་སྲིད་པ་སྐྱེ་བའི་སྐྱེ་གནས་བཞི་སྦྱོང་བར་བྱེད་པའི་བསྐྱེད་རིམ་རྒྱས་བསྡུས་བློ་དམན་མཆོག་དང་སྦྱར་ནས་སྒོམ་ལ། དེ་རྗེས་རྫོགས་རིམ་གཏུམ་མོ་དང་སྒྱུ་ལུས་འོད་གསལ་བའི་རྣལ་འབྱོར་རམ་རིམ་པ་སྟེ་ཕྱག་རྒྱ་ཆེན་པོ་ཉིད་ཉམས་སུ་བླང་སྟེ།
དེ་ནས་དགེ་བ་དེས་མཁའ་ཁྱབ་ཀྱི་སེམས་ཅན་ཐམས་ཅད་ཚེ་གཅིག་ལུས་གཅིག་ཏུ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པའི་ཕྱིར་བསྔོ་བ་ཡིན་ལ། རྒྱུ་འབྲས་ཀྱི་ཐེག་པའི་ཉམས་སུ་བླང་བྱ་ཐམས་ཅད་ཆོས་ཀྱི་སྡོམ་ཆེན་པོ་ལྔར་བྱས་ཏེ། དེའང་སྟན་ཐོག་གཅིག་ཏུ་ཐུན་གཅིག་ཏུ་སྒོམ་པར་གྱིས་ཤིག ། ཅེས་ཉམས་ལེན་གྱི་གནད་ཚེ་གཅིག་ལུས་གཅིག་ཏུ་འཚང་རྒྱ་བར་བྱེད་པའི་ཉེ་ལམ་གྱི་འཇུག་པ་འདི་ལྟ་བུ་སྟོན་པའི་བདེ་བར་གཤེགས་པ་ཆེན་པོ་མཉམ་མེད་དྭགས་པོ་བཀའ་བརྒྱུད་ལ་སྙིང་ཁོངས་རུས་པའི་གཏིང་ནས་ཕྱག་འཚལ་ཞིང་སྐྱབས་སུ་མཆིའོ་བྱིན་གྱི་རློབས་ཤིག། །། ༈ རྡོ་རྗེའི་གསུང༌། སངས་རྒྱས་མང་པོ་ཞིང་གཅིག་ཏུ་རྒྱུན་མི་འཆད་པར་འབྱུང༌། བྱ་བ་འདི་ནི་རྡོར་གསུང་ལྷད་དང་དང་པོ་ཉིད་ནས་བྲལ་བར་འདུག་པས་དེ་ལྟར་བཀོད་པ་ཡིན་ལ། དེའང་ཁ་ཅིག ། བྱང་ས་ལས། རེས་འགའ་བསྐལ་པ་དུ་མར་སངས་རྒྱས་གཅིག་ཀྱང་མི་འབྱུང་ལ།
བསྐལ་པ་གཅིག་ལ་ཡང་སངས་རྒྱས་མང་པོ་འབྱུང་སྟེ། ཕྱོགས་བཅུའི་འཇིག་རྟེན་གྱི་ཁམས་གྲངས་མེད་པར་སངས་རྒྱས་གྲངས་མེད་པར་འབྱུང་བའི་རྒྱུ་ནི། དེའང་ཕྱོགས་བཅུ་ན་སངས་རྒྱས་གྲངས་མེད་པ་དག་ཞག་དང་ཟླ་བ་ལ་སོགས་པའི་དུས་གཅིག་ཏུ་སྨོན་ལམ་བཏབ་ཅིང་ཚོགས་མཚུངས་པར་སྒྲུབ་པ་དཔེར་ན་ཞིང་འདི་ཉིད་ནའང་བྱང་ཆུབ་སེམས་དཔའ་མང་པོ་དུས་གཅིག་ཏུ་སྨོན་ལམ་འདེབས་ཤིང་སྦྱིན་པ་ལ་སོགས་པ་མཚུངས་པར་སྒྲུབ་པ་ཡོད་པ་བཞིན་ནོ། ། ཚོགས་མཚུངས་ཀྱང་ཞིང་གཅིག་ཏུ་ནི་གཉིས་ཀྱང་འབྱུང་མི་སྲིད་ན་མང་པོ་ལྟ་ཅི་སྨོས་ཤིང༌། ཚོགས་དུས་མཉམ་དུ་བསགས་པ་དག་རིམ་གྱིས་འབྱུང་བའང་མི་རིགས་པའི་ཕྱིར། སངས་རྒྱས་ཀྱི་ཞིང་དུ་མར་སངས་རྒྱས་མང་པོ་འབྱུང་བ་ཁོ་ནའོ། ། གཅིག་ཏུ་གཉིས་ཀྱང་མི་སྲིད་པ་ནི་བྱང་ཆུབ་སེམས་དཔའི་ཚེ་ན་དུས་རིང་པོར་བདག་འཇིག་རྟེན་ལོང་བ་འདྲེན་པ་མེད་པ་རྣམས་ཀྱི་འདྲེན་པར་གྱུར་ཅིག ། ཅེས་སྨོན་པ་འགྲུབ་པའི་ཕྱིར་དང༌། ཞིང་གཅིག་ཏུ་སངས་རྒྱས་གཅིག་ཉིད་ཀྱིས་ཐམས་ཅད་ཀྱི་དོན་སྒྲུབ་ནུས་པས་གཉིས་འབྱུང་བ་དོན་མེད་པའི་ཕྱིར་དང༌། གཅིག་ཉིད་འབྱུང་བས་རེ་བའི་གནས་གཞན་མེད་པར་ཤེས་ནས་དེ་ཉིད་ལ་རབ་ཏུ་གུས་ཤིང་ཆོས་ཡང་དག་པར་བླངས་ནས་སྒྲུབ་པ་ལ་སྒྲིམས་ནས་སེམས་ཅན་གྱི་དོན་ཆེན་འགྲུབ་པའི་ཕྱིར་ཞེས་འབྱུང་བས་མི་མཇེད་ཀྱི་ཞིང་འདིར།
སངས་རྒྱས་སྟོང་འབྱུང་བ་ལས། སྟོན་པ་ཤཱཀྱའི་རྒྱལ་པོ་འཇིག་རྟེན་འདིར་འབྱུང་བ་ལྟ་བུའི་དུས་སངས་རྒྱས་གཞན་འཇིག་རྟེན་འདིར་འོང་བའི་གོ་སྐབས་ཡོད་པ་མ་ཡིན་ཏེ། དེ་བཞིན་གཤེགས་པ་ནི་འགྲན་ཟླ་མེད་པའི་ལས་བསགས་པའི་ཕྱིར་ཞེས་པ་ལ།
ཞལ་སྔ་ནས། ལུང་རིགས་དེ་དག་གིས་དེ་ལྟར་སྒྲུབ་པ་ནི་ཆེར་མ་ངེས་ཏེ། དེ་ལྟ་ན་སངས་རྒྱས་ཐམས་ཅད་ལོངས་སྤྱོད་རྫོགས་པའི་སྐུར་འཚང་རྒྱ་བའི་ཞིང་འོག་མིན་ཁོ་ནར་བཤད་གདའ་བས། ཁྱེད་ལྟར་ན་འོག་མིན་གྱི་ཞིང་དེར། དུས་གཅིག་ཅར་ལ་ལོངས་སྤྱོད་རྫོགས་སྐུ་གཅིག་ལས་གཉིས་པ་འབྱུང་མི་རིགས་པར་འགྱུར་ཏེ། ཁྱེད་རང་འདོད་པ་དེ་ལྟའི་ཕྱིར། འདོད་མི་ནུས་ཏེ།
དེང་སང་རྒྱ་བོད་ཕལ་ཆེ་བས་སངས་རྒྱས་ཐམས་ཅད་སངས་རྒྱས་པའི་འོག་མིན་ཆོས་དབྱིངས་ཀྱི་ཕོ་བྲང་དེ་དམིགས་རྣམ་ཡོངས་སུ་མ་ཆད་པའི་གཅིག་ལ་འདོད་པར་གྲགས་པ་ཉིད་ཀྱི་ཕྱིར་རོ། ། ཡང་བདག་སེམས་ཅན་འདྲེན་པ་མེད་པའི་དུས་བདག་འདྲེན་པར་གྱུར་ཅིག་ཅེས་དང༌། སངས་རྒྱས་གཅིག་ཁོ་ན་ལ་དཀོན་པའི་འདུ་ཤེས་སྐྱེ་བ་སོགས་ཀྱི་མཆོག་གི་སྤྲུལ་སྐུ་མ་དག་པའི་ཞིང་དུ་སླར་སངས་རྒྱས་ཚུལ་སྟོན་པ་ན་ཐུན་མོང་བའི་གདུལ་བྱ་འདུལ་བའི་ཐབས་ཀྱི་ཚུལ་ལ་དེ་སྐད་དུ་བསྟན་པར་ཟད་ཀྱི། དེ་ཙམ་གྱིས་མཆོག་གི་སྤྲུལ་སྐུ་གཅིག་འཇིག་རྟེན་ནམ་རང་གི་ཞིང་དེར་གནས་རིང་ལ། ཞིང་དེར་སངས་རྒྱས་གཞན་འབྱུང་བའི་གོ་འགེགས་པར་བསྟན་པ་ག་ལ་ཡིན་ཏེ། སངས་རྒྱས་ནི་འགྲན་ཟླ་མེད་པའི་ལས་ཀྱི་འབྲས་བུ་ཅན་ཡིན་པའི་ཕྱིར་ཞེས་པའི་དོན་ཡང་ཆེས་མ་གོ་བར་སྣང་བའི་ཕྱིར་ཏེ། དེའི་དོན་ནི་བདུད་བཞི་དང་སྒྲིབ་པ་གསུམ་གྱི་མཐུས་འགྲན་པར་བྱ་བའི་གནས་མ་ཡིན་པས་ཕྱོགས་ཐམས་ཅད་ལས་རྣམ་པར་རྒྱལ་བའི་རྒྱལ་བ་བཅོམ་ལྡན་འདས་ཆེན་པོ་ཡིན་པའི་ཕྱིར་ཞེས་དགོངས་ལ། འོ་ན། རྡུལ་གཅིག་སྟེང་ན་རྡུལ་རྙེད་སངས་རྒྱས་རྣམས། ། ཞེས་པ་ལྟ་བུར་སངས་རྒྱས་ཇི་སྙེད་ཅིག་འཁོད་པ་ན།
དེ་དག་ཕན་ཚུན་འགྲན་ཟླ་དང་བཅས་ཏེ་འཁོད་པ་ནི་མ་ཡིན་ཏེ། སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཁྱད་པར་མེད་པར་མཉམ་པ་ཉིད་དུ་མཉམ་པ་ཉིད་ཀྱི་སྒོ་ནས་མཉམ་པ་ཉིད་དུ་སེམས་ཅན་གྱི་དོན་རྒྱ་ཆེན་པོ་སྒྲུབ་པར་མཛད་པ་ཡིན་ནོ། ། འོ་ན་ཞིང་གཅིག་ཏུ་སངས་རྒྱས་གཉིས་ལྷན་གཅིག་ཏུ་མི་འབྱུང་བྱ་བ་ནི། རིགས་ཅན་གསུམ་གྱི་གདུལ་བྱའི་ངོར། སངས་རྒྱས་རྣམས་ཀྱི་ངོ་བོ་ཉིད་དང་ཆོས་ཀྱི་སྐུ་ནི་སྒྲིབ་པ་ཐམས་ཅད་དང་བྲལ་བ་སྤྲོས་པ་དང་བྲལ་བའི་རང་བཞིན་དུ་མཉམ་པ་ཉིད་དུ་འཇུག་པས། སངས་རྒྱས་ནང་ཕན་ཚུན་གཅིག་ཐ་དད་ཀྱི་སྤྲོས་མཚན་དང་བྲལ་ཀྱང་ཀུན་རྫོབ་གདུལ་བྱའི་ངོར་སྔོན་གྱི་སྨོན་ལམ་དང༌། ཐུགས་རྗེའི་ཕྲིན་ལས་ཀྱི་འཇུག་ཚུལ་ནི་ལོངས་སྤྲུལ་གྱི་སྐུ་མཐའ་ཡས་པར་འཇུག་སྟེ། ཇི་སྐད་དུ། ཟག་མེད་དབྱིངས་ནས་སངས་རྒྱས་རྣམས། ། མཁའ་ལྟར་ལུས་ནི་མེད་ཕྱིར་དང༌། །
སྔོན་གྱི་ལུས་རྗེས་འབྲང་བའི་ཕྱིར། ། གཅིག་མིན་མང་པོ་ཉིད་མ་ཡིན། ། ཞེས་དང༌། ཁྱད་པར་སངས་རྒྱས་ཐམས་ཅད་ཕྱི་ནང་གི་འཁོན་པོ་མ་ལུས་པ་རྣམས་ཐམས་ཅད་ཟད་པར་བྱས་ཏེ། སངས་རྒྱས་ནང་དུ་འགྲན་ཟླའི་གནས་སྐབས་མེད་པར་མི་གནས་པའི་མྱང་འདས་ཀྱི་ཞི་བ་ཆེན་པོར་མཛད་པ་ཐམས་ཅད་རོ་གཅིག་ཏུ་འདྲེས་པར་གྱུར་པ་ཡིན་ཏེ། ཇི་སྐད་དུ། ཇི་ལྟར་ཉི་མའི་དཀྱིལ་འཁོར་གྱི། ། འོད་ཟེར་དཔག་ཏུ་མེད་འདྲེས་ཤིང༌། ། རྟག་ཏུ་བྱ་བ་གཅིག་ལ་འཇུག ། འཇིག་རྟེན་ལ་ཡང་སྣང་བར་བྱེད། །
དེ་བཞིན་ཟག་མེད་དབྱིངས་ནས་ཀྱང༌། ། སངས་རྒྱས་དཔག་ཏུ་མེད་འདྲེས་ཤིང༌། ། མཛད་པ་གཅིག་གིས་མཛད་པ་ལ། ། ཡེ་ཤེས་སྣང་བ་མཛད་པར་འདོད། ། ཅེས་དང༌། ཡང་རྒྱན་རྩ་འགྲེལ་ལས། དེ་དག་རྟེན་དང་དགོངས་པ་དང༌། ། ཕྲིན་ལས་ཀྱིས་ནི་མཉམ་པ་ཉིད། ། རང་བཞིན་དང་ནི་རྒྱུན་མི་ཆད། ། རྒྱུན་གྱི་དེ་དག་རྟག་པ་ཉིད། །
ཅེས་སངས་རྒྱས་ཐམས་ཅད་ཀྱི་སྐུ་གསུམ་པོ་དེ་དག་ནི་གོ་རིམ་བཞིན་དུ་རྣམ་པ་གསུམ་གྱིས་ཁྱད་པར་མེད་དེ། རྟེན་གྱིས་ནི་ཆོས་ཀྱི་དབྱིངས་ཐ་མི་དད་པའི་ཕྱིར། དགོངས་པས་ནི་སངས་རྒྱས་ཀྱི་དགོངས་པ་ཐ་དད་པ་མེད་པའི་ཕྱིར་རོ། ། ཕྲིན་ལས་ཀྱིས་ནི་ཕྲིན་ལས་ཐུན་མོང་བའི་ཕྱིར་སྐུ་གསུམ་པོ་དེ་དག་ལ་གོ་རིམ་བཞིན་དུ་གང་གིས་ན་དེ་བཞིན་གཤེགས་པ་རྣམས་ཀྱི་སྐུ་རྟག་པའོ་ཞེས་བརྗོད་པས་རྟག་པ་ཉིད་རྣམ་པ་གསུམ་དུ་རིག་པར་བྱ་སྟེ། ངོ་བོ་ཉིད་ཀྱི་སྐུ་ནི་རང་བཞིན་གྱིས་རྟག་པའི་ཕྱིར་རང་བཞིན་གྱི་རྟག་པ་ཡིན་ནོ། ། ལོངས་སྤྱོད་རྫོགས་པའི་སྐུ་ནི་རྒྱུན་མི་ཆད་པ་སྟེ། ཆོས་ལ་ལོངས་སྤྱོད་རྫོགས་པའི་རྒྱུན་མི་ཆད་པའི་ཕྱིར། སྤྲུལ་པའི་སྐུ་ནི་རྒྱུན་གྱིས་མི་སྣང་བར་བྱས་ནས་ཡང་ནས་ཡང་དུ་སྤྲུལ་པ་ཀུན་ཏུ་སྟོན་པའི་ཕྱིར་ཞེས་འབྱུང་ངོ༌། ། མཆན། མཛད་པ་བཅུ་གཉིས་ཀྱི་ཚུལ་སྟོན་པའི་མཆོག་གི་སྤྲུལ་སྐུ་གཉིས་ཅིག་ཅར་མི་འབྱུང་བ་ལ་དགོངས་པའོ། །
དེ་ལྟ་མིན་པར་ཞིང་འདིར་ཤཱཀ་ཐུབ་རིང་ལ། སངས་རྒྱས་གཞན་འབྱུང་བ་གཏན་མིན་ན། ཞིང་འདིར་དམ་ཆོས་པད་དཀར་གསུངས་པའི་དུས་སུ་དེ་བཞིན་གཤེགས་པ་རིན་ཆེན་མང་སོགས་དཔག་མེད་བྱོན་པ་དང༌། ཁྱད་པར་མཆོག་གི་སྤྲུལ་སྐུ་ཉིད་ཀྱིས་ཞིང་འདིར་རྒྱུད་ཀྱི་སྤྲུལ་བཤད་མཛད་པའི་སྐབས། རིགས་ལྔ་རིགས་དྲུག་སོགས་སངས་རྒྱས་མཐའ་ཡས་པར་བྱོན་པ་ཐམས་ཅད་དྲན་པར་མ་གྱུར་ཏམ། དེར་མ་ཟད་སངས་རྒྱས་འདིའི་བསྟན་པའི་རིང་ལ། སྔགས་ལུགས་ཀྱིས་ཚེ་གཅིག་ལུས་གཅིག་ཏུ་མངོན་པར་རྫོགས་པར་སངས་རྒྱས་པའི་ཨིནྡྲ་བྷཱུ་ཏི་ལ་སོགས་བགྲང་གིས་མི་ལང་བར་བྱོན་པའང་མ་ཡིན་ནམ། སངས་རྒྱས་ཇི་སྙེད་བྱོན་པ་ཐམས་ཅད་ཞིང་དེར་མཛད་པ་བཅུ་གཉིས་ཀྱི་ཚུལ་སྟོན་དགོས་སོ་ཞེ་ན། འོ་ན་སངས་རྒྱས་ཤཱཀ་ཐུབ་ཀྱི་འཁོར་དུ་བྱོན་པའི་བྱམས་པ་སོགས་ཀྱིས་ཀྱང་མ་ངེས་ལ། དེར་མ་ཟད།
ཕྱི་མའི་མུར་ཐུག་པར་སྐྱེ་འཕགས་ཆོས་སྨྲ་བའི་འཁོར་དུའང་སྐྱེ་བ་སྤྲུལ་པའི་སྐུ་སངས་རྒྱས་འབྱུང་དུ་མི་རུང་བ་མ་ཡིན་ཏེ། རྗེ་བཙུན་སྒམ་པོ་པ་ཟླ་འོད་གཞོན་ནུའི་འཁོར་དུ། སངས་རྒྱས་འཁོར་བ་འཇིགས། སེང་གེ་སྒྲ། ཀླུ་རིགས་སྒྲོན་མ་སོགས་ཀྱི་ངོ་བོ། རྗེ་ཕག་གྲུ། དུས་མཁྱེན། འཇིག་རྟེན་མགོན་པོ་ལྟ་བུ་རྣམས་བྱུང་བ་ཉིད་ཀྱིས་དེ་འདྲའི་རིགས་གཞལ་གྱིས་མི་ལང་བས་སོ། ། དེས་ན་མི་མཇེད་ཀྱི་ཞིང་གཅིག་ཏུ་སངས་རྒྱས་སྟོང་ལས་གཞན་པའི་སངས་རྒྱས་མང་པོ་འབྱུང་བ་འདི་ནི་གདུལ་བྱ་ཐེག་པ་ཆེན་པོ་དེ་དག་ལ་ཆེས་བསྟན་པ་ཡིན་ཏེ། བརྒྱད་སྟོང་པར།
དགེ་སློང་ཁྲི་བསྐལ་པ་བཟང་པོ་འདི་ལ་མངོན་པར་རྫོགས་པར་སངས་རྒྱས་པར་བཤད་ལ། ཉི་ཁྲི་སྣང་བར། གྲངས་སྟོང་གི་ངེས་པ་ནི་འཇིག་རྟེན་གྱི་ཁམས་མི་མཇེད་དུ་བསྐལ་པ་བཟང་པོ་ལ་གྲངས་སྟོང་དུ་གྲགས་པ་ཉིད་ཀྱིས་ཐབས་ལ་མཁས་པས་གཞན་སྒྲུབ་པ་དང་དགག་པ་མེད་པར་ཤེས་པར་བྱ་བའི་དོན་ཡིན་ནོ། ། ཞེས་འབྱུང་ལ། དེའང་བསྐལ་པ་བཟང་པོ་ལ་སངས་རྒྱས་སྟོང་དུ་གྲགས་པས་དེ་གཙོ་བོར་སྨོས་ཀྱི་གཞན་བཀག་པ་ནི་མ་ཡིན་ཞེས་འཆད་པར་མཛད། ཡང་སངས་རྒྱས་མང་པོ་འཇིག་རྟེན་གྱི་ཁམས་གཅིག་ཏུ་མི་འབྱུང་བྱ་བའང་སྒྲ་ཇི་བཞིན་པ་མིན་ཏེ། སྟོང་གསུམ་གྱི་འཇིག་རྟེན་གཅིག་ཏུ་ཤཱཀ་ཐུབ་བྱེ་བ་ཕྲག་བརྒྱ་ཅིག་ཅར་འབྱུང་བ་ལྟ་བུ་ཉིད་ཀྱི་ཕྱིར། འོ་ན་ལུང་དང་འགལ་བའང་མིན་ཏེ་སྔོན་མངོན་པར་རྫོགས་པར་སངས་མ་རྒྱས་གོང་གི་རྟེན་གཅིག་སངས་རྒྱས་པ་ན་རྟེན་གཅིག་པོ་དེ་གདུལ་བྱའི་ངོ་བོར་མཆོག་གི་སྤྲུལ་སྐུ་དཔག་ཏུ་མེད་པ་འཇིག་རྟེན་གྱི་ཁམས་གཅིག་ཏུ་འབྱུང་ཡང་སངས་རྒྱས་དུ་མ་ཅིག་ཅར་འབྱུང་བའི་སྐྱོན་མེད་དེ། རྟེན་གཅིག་གིས་བསྡུས་པའི་སྤྲུལ་པའི་སྐུ་ཡིན་པའི་ཕྱིར། སློབ་དཔོན་ལེགས་ལྡན་བྱེད་ཀྱིས་རྟོག་གེ་འབར་བར།
གནས་གཙང་མ་ན་གནས་པའི་དེ་བཞིན་གཤེགས་པ་རྣམ་པར་སྣང་མཛད་ཀྱིས་བྱིན་གྱིས་བརླབས་ཀྱིས་བསྟན་པ་ཡང་ཡིན་ལ་སྤྲུལ་པའི་སངས་རྒྱས་དེ་རྣམས་ཐ་དད་པའི་སངས་རྒྱས་ཀྱང་མ་ཡིན་ཏེ། རྟེན་གཅིག་པའི་ཕྱིར་ཉི་མའི་དཀྱིལ་འཁོར་ལས་རབ་ཏུ་བཀྱེ་བའི་འོད་ཟེར་ལྟ་བུའམ། མིའི་བདག་པོ་ལ་རྟེན་པའི་བྱ་བ་བྱེད་པའི་སྐྱེས་བུ་མང་པོ་བཞིན་དུ་སྤྲུལ་པ་རྣམས་མང་པོ་ཉིད་ཡིན་ན་མཛད་པ་གཅིག་པའི་ཕྱིར་དེ་བཞིན་གཤེགས་པ་ནི་མང་པོ་ཉིད་མ་ཡིན་པར་འདོད་དེ། དེས་ན་འཇིག་རྟེན་གྱི་ཁམས་གཅིག་ཏུ་སངས་རྒྱས་མང་པོ་འབྱུང་བ་ནི་གནས་མེད་ཅིང་སྐབས་མེད་དོ་ཞེས་བྱ་བ་དང་ཡང་མི་འགལ་ཏེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་དབང་དུ་བྱས་ནས་བསྟན་པ་ཡིན་གྱི། འཇིག་རྟེན་གྱི་ཁམས་ཐམས་ཅད་དུ་ནི་མ་ཡིན་པས་སོ། ། ཞེས་འབྱུང་བ་ལྟར་འཇིག་རྟེན་གསུམ་གྱི་མགོན་པོ་འབྲི་ཁུང་པའི་དགོངས་པར་འཆད་ནའང་མི་ལེགས་པ་མིན་ཏེ། འབྲི་ཁུང་པ་ཉིད་སློབ་དཔོན་ཀླུ་ཞབས་ཡིན་ལ། དེའི་དགོངས་འགྲེལ་ཆེན་པོ་ཞིག་སློབ་དཔོན་ལེགས་ལྡན་བྱེད་ཡིན་པའི་ཕྱིར། དགོངས་གཅིག་རྙིང་མར།
སངས་རྒྱས་ལ་ཕྲག་དོག་མི་མངའ་བས། སངས་རྒྱས་གཞན་རྣམས་ཀྱང་སངས་རྒྱས་དེའི་ཕྲིན་ལས་སྒྲུབ་པའི་ཚུལ་དུ་སངས་རྒྱས་དེའི་ཡབ་སོགས་མཛད་བྱ་བ་དང༌། བསྟན་པ་གཅིག་ལ་སྟོན་པ་གཉིས་མི་འབྱུང་བ་བྱ་བ་བོན་འབུམ་གྱི་ཆོས་སྐད་ཁོ་ན་ཡིན་པར་བཤད་པ་ལྟ་བུ་འདུག་པའང་ཆེས་མི་མཛེས་ཏེ། སངས་རྒྱས་ལ་ཕྲག་དོག་ཡོད་པ་སུ་ལ་ཡང་མི་དྭོགས་པའི་ཕྱིར་དང༌། སངས་རྒྱས་ནི་སེམས་ཅན་མཐའ་དག་གདུལ་བ་ལ་གཞན་དྲིང་ལ་རག་མ་ལས་པས། སངས་རྒྱས་ནང་ཕན་ཚུན་ཆེད་དུ་གྲོགས་བྱ་དགོས་པ་མ་ཡིན་པ་དང༌། དེ་ལྟར་ཆེད་དུ་གྲོགས་བྱ་དགོས་ན། སངས་རྒྱས་ཀྱི་ཕྲིན་ལས་འབད་རྩོལ་རྟོག་པ་དང་བཅས་པར་ཡང་ཐལ་དྭོགས་པར་འགྱུར་རོ། ། བསྟན་པ་གཅིག་ལ་སྟོན་པ་གཉིས་མི་འབྱུང་བ་བོན་མདོར་མ་ཟད། མཛོད་འགྲེལ་ལས།
ལྷན་ཅིག་སངས་རྒྱས་གཉིས་མིན་བཞིན། ། ཞེས་སོགས་གསུང་རབ་ནས་རྒྱས་པར་གསུངས་པ་ཉིད་དོ། ། མདོ་ལས། ཤཱ་རིའི་བུ་གལ་ཏེ་ལ་ལ་ཞིག་ཁྱོད་ཀྱི་ཐད་དུ་འོང་ནས་འདི་སྐད་དུ། ད་ལྟ་དགེ་སྦྱོང་གཽ་ཏམ་མ་དང༌། འདི་ལྟ་སྟེ་མངོན་པར་རྫོགས་པར་འཚང་རྒྱ་བ་ལ་མཉམ་ཞིང་མཉམ་པ་འགའ་ཞིག་ཡོད་དམ་ཞེས་དྲི་བར་གྱུར་ན་ཇི་སྐད་ལན་གདབ། དེ་ལྟ་དྲི་བར་གྱུར་ན། བཅོམ་ལྡན་འདས་དང་མཉམ་པ་ནི་འགའ་ཡང་མེད་དོ་ཞེས་ལན་གདབ་པའོ། ། ཅིའི་སླད་དུ་ན། བཅོམ་ལྡན་འདས་གཉིས་སྔ་ཕྱི་མེད་པར་འཇིག་རྟེན་དུ་འབྱུང་བ་ནི་གནས་དང༌།
གོ་སྐབས་མེད་དོ་ཞེས་བཅོམ་ལྡན་འདས་ལས་ཐོས་ཤིང་མངོན་དུ་བཟུང་བའི་སླད་དུའོ་ཞེས་གསུང་ཟེར་རོ། ། ཞེས་མཛོད་ཀྱི་འགྲེལ་པར་དྲང་ངོ༌། ། མཆན། ཞེས་རྟེན་འབྲེལ་ཚོམས་ཀྱི་གསུང་རྒྱུན་ལེགས་པར་བཤད་པ་ཉིད་གྲུབ་བོ། ། ཐུབ་མཆོག་ཁོ་ནས་མཁྱེན་པ་ལས། ། གཞན་གྱིས་རྟོགས་པར་བྱ་མིན་པའི། ། རྟེན་ཅིང་འབྲེལ་འབྱུང་ཆོས་ཀྱི་ཚུལ། ། ལེགས་པར་སྦྱར་འདིས་འགྲོ་བ་ཀུན། ། ཟླ་མེད་དཔལ་ལྡན་དྭགས་བརྒྱུད་ཀྱི། །

བསྟན་པའི་ཉི་མ་འབར་གྱུར་ཅིག། །། ཕྱི་མོ་གཉིས་དང་བསྟུན་ནས་ལེགས་པར་ལན་ཅིག་ཞུའོ།། །། ༄༅། །ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། ། བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། ། བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། ། སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། །
བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། ། བསྟན་འགྲོའི་དོན་ཆེན་བླ་མེད་མཛད་བཞིན་དུ། ། དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། ། མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག ། དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། །
མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག ། འཇིག་རྟེན་དབང་ཕྱུག་ཕྱག་ན་པདྨོ་ཡི། ། ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག ། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། ། བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། །
ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། ། ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག ། ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། ། མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་ ༧ རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
