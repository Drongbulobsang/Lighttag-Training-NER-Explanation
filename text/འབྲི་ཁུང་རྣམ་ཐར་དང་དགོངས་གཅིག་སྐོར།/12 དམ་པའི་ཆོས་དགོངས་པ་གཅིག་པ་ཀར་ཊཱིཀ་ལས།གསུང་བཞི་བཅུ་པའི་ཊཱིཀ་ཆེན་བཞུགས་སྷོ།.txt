འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༡༢
དམ་པའི་ཆོས་དགོངས་པ་གཅིག་པ་ཀར་ཊཱིཀ་ལས།གསུང་བཞི་བཅུ་པའི་ཊཱིཀ་ཆེན་བཞུགས་སྷོ།
)$ ༄༅། །དམ་པའི་ཆོས་དགོངས་པ་གཅིག་པ་ཀར་ཊཱིཀ་ལས། གསུང་བཞི་བཅུ་པའི་ ཊཱིཀ་ཆེན་བཞུགས་སྷོ། ། ༄༅། །སྐྱོབ་པ་འཇིག་རྟེན་གསུམ་མགོན་ཆོས་ཀྱི་རྗེ། ། སྐྱུ་ར་རིན་ཆེན་རྣམ་པར་རྒྱལ་བ་ཡིས། ། ཀརྨའི་མཚན་གྱིས་བྱིན་གྱིས་བརླབས་གྱུར་པ། ། མི་བསྐྱོད་རྡོ་རྗེ་བདག་ཉིད་བོས་པ་ནས། ། ཀླུ་སྒྲུབ་རིན་ཆེན་དཔལ་གྱི་དགོངས་པའི་དོན། ། རྡོར་གསུང་བརྒྱ་དང་ལྔ་བཅུ་འཆད་དགོས་ཤིང༌། ། རྡོར་གསུང་བཞི་བཅུའི་ལེགས་བཤད་རྩོམས་ཤིག་གསུངས། །
ཟློག་མེད་མོས་པས་བཀའ་ཟློག་མ་ནུས་ནས། ། སངས་རྒྱས་ཆེན་པོ་མཉན་པ་གྲུབ་ཆེན་ལ། ། གསོལ་བ་བཏབ་སྟེ་འབད་པས་བརྗོད་པར་བྱ། ། ༈ རྡོ་རྗེའི་གསུང། ཕྱོགས་བཅུ་དུས་གསུམ་གྱི་རྒྱལ་བ་ཐམས་ཅད་བསྟན་པ་གཅིག་པར་བཞེད། ཅེས་པའི་དོན་ལ་ཁོ་བོས་སྨྲས་པ། དེ་བཞིན་གཤེགས་ཀུན་བསྟན་པ་གཅིག ། བསྟན་པའི་གདུལ་བྱ་སེམས་ཅན་ནི། ། མཐའ་མེད་མུ་མཐའ་མེད་པར་གཅིག ། བསྟན་པ་སྟོན་པའི་སྟོན་པ་ཀུན། །
སྐུ་གསུང་ཐུགས་ཀྱི་མི་ཟད་པ། ། རྒྱན་གྱི་འཁོར་ལྔའི་ངོ་བོ་གཅིག ། སྟོན་ཚུལ་དམ་པའི་ཆོས་འཁོར་ཡང༌། ། ལུང་རྟོགས་ཆགས་བྲལ་ཚུལ་དུ་གཅིག ། བསྟན་པའི་འབྲས་བུ་གཏན་དུ་བའི། ། མི་གནས་མྱངའདས་པའི་ཐོབ་ཕྱིར། ། དེས་ན་བསྟན་པའི་བྱ་བ་ཡང༌། ། སེམས་ཅན་དོན་དང་བྱེད་པ་ནི། ། ས་བཅུ་ལམ་ལྔ་བགྲོད་བྱེད་ཅིང༌། ། བསགས་སྦྱང་ལས་སུ་གཅིག་པའི་ཕྱིར། །
བསྟན་པ་གཅིག་འདིར་གྲུབ་པ་ཡིན། ། ཞེས་སྨྲས་ན་དོན་གྱི་ཁོག་ཁྲོལ་བར་འགྱུར་རོ། ། མཉམ་མེད་དྭགས་པོ་བཀའ་བརྒྱུད་ཀྱི། ། བསྟན་ལ་བྱི་དོར་བྱེད་པ་ལ། ། བློ་ཡི་མེ་ཆེན་མཆེད་པ་ཡི། ། ཀརྨ་པ་དེས་འདི་སྐད་བརྗོད། དེ་ཡང༌། ཁྱེད་ཅག་སངས་རྒྱས་ཀྱི་བསྟན་པ་ཐམས་ཅད་གཅིག་ཏུ་འདོད་ན། མདོ་ལུགས་རང་རྐང་གིས་ཀྱང་རྫོགས་སངས་ཤིག་ཐོབ་པར་འདོད་པ་དང༌། ཡང་དེ་ལྟ་བུ་སྔགས་ལམ་ནས་ཞུགས་ནས་སྔགས་ལུགས་ཀྱི་སངས་རྒྱས་གཅིག་ཀྱང་སླར་ཐོབ་རྒྱུ་ཡོད་པར་སྨྲ་བ་གཉིས་ནང་འགལ་བར་འགྱུར་ཏེ།
མདོ་སྔགས་ཀྱི་སངས་རྒྱས་ཀྱི་འབྲས་བུ་གཉིས་སྒྲུབ་པའི་བསྟན་པ་མི་གཅིག་པའི་ཕྱིར་སྙམ་ན། མ་གྲུབ་སྟེ། མདོའི་སངས་རྒྱས་མདོ་རང་ལམ་གྱི་སྒྲུབ་པ་དེའང་སྔགས་ལམ་གྱི་བསྟན་པར་གཅིག་པར་འགྱུར་བ་ཉིད་ཀྱི་ཕྱིར་ཏེ། སྔགས་རང་ལམ་གྱི་སངས་རྒྱས་སྒྲུབ་པ་ན་མདོ་རང་ལམ་གྱི་སྒྲུབ་པའི་སངས་རྒྱས་ཞར་ལ་རྫོགས་འགྲོ་ཞིང༌། ཡང་མདོ་རང་ལམ་གྱི་མདོ་ལུགས་ཀྱི་སངས་རྒྱས་སྔགས་ལུགས་ཀྱི་སངས་རྒྱས་ཐོབ་བྱེད་ལ་མ་ཞུགས་པའི་སྔར་ཐོབ་པར་བྱས་ནའང༌། མདོ་ལུགས་ཀྱི་ལམ་འབྲས་དེ་དག་སྔགས་ལུགས་ཀྱི་ལམ་འབྲས་འཐོབ་བྱེད་ཀྱི་རྒྱུ་ཆེས་མཆོག་ཏུ་གྱུར་པར་སོང་བའི་ཕྱིར། ཇི་སྐད་དུ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གསུམ་གྱི་འབྲས་བུར་གནས། ། ཞེས་ཉན་རང་རྒྱུ་ལམ་དུ་བྱེད་པའི་ཐེག་པ་གསུམ་གྱི་ངེས་འབྱུང་བློ་གོང་ནས་གོང་དུ་སྦྱངས་པའི་ལམ་གྱི་རིམ་པས་འབྲས་བུ་རྡོ་རྗེ་ཐེག་པའི་རྒྱུ་འབྲས་ཀྱི་ས་ཆེན་པོར་ངེས་པར་འབྱིན་བྱེད་ཉིད་དུ་གསུངས་པའི་ཕྱིར།
དེས་ན་སངས་རྒྱས་ཐམས་ཅད་ཀྱི་བསྟན་པ་ཟབ་རྒྱས་སྔགས་ཀྱི་ཐེག་པ་འདི་ཁོ་ན་ཉིད་དུ་སངས་རྒྱས་ཀྱི་བསྟན་པ་དང་གྲུབ་མཐའ་དང་ཐེག་པ་སྣ་ཚོགས་པ་ཐམས་ཅད་ཀྱང་སྤངས་རྟོགས་ཡར་ལྡན་གྱི་ཚུལ་དུ་འདུ་བ་ཡིན་ཏེ། འདི་ལས་གོང་ན་མུར་ཐུག་པའི་བསྟན་པ་དང་ཐེག་པ་མེད་པ་ཉིད་ཀྱི་ཕྱིར། དེས་ན་ཐེག་པ་གསུམ་གྱི་རང་ལམ་གྱི་ཐེག་པ་གསུམ་གྱི་འབྲས་བུ་ཙམ་ལ་བཀྲི་བར་མ་ནུས་པའང་རྡོ་རྗེ་ཐེག་པའི་ལམ་ལ་བརྟེན་ནས་ཐེག་པ་འོག་མའི་ལམ་འབྲས་ལ་གནས་སྐབས་སུ་སྦྱོར་བར་འཇམ་དཔལ་རྩ་རྒྱུད་ལས་གསུངས་ཤིང༌། བརྒྱུད་ནས་རྡོ་རྗེ་ཐེག་པའི་རྒྱ་མཚོ་ཆེན་པོར་རོ་གཅིག་པར་བྱེད་པ་ཉིད་ཀྱི་ཕྱིར། ཇོ་བོའི་བྱང་ཆུབ་ལམ་སྒྲོན་འགྲེལ་པར། དེ་ཕྱིར་གསང་སྔགས་ཐེག་པ་ལ། ། བདུད་ཀྱི་སྨྲས་ཞེས་བརྙས་མི་བྱ། ། ཐེག་པ་ཀུན་ལས་སྤངས་པ་ཡང༌། ། འདིར་གནས་ཕྱག་རྒྱ་ཆེན་པོ་ཐོབ། ། ཞེས་འབྱུང་ལ།
སྔགས་ཀྱི་ཐེག་པ་འདི་ལ་མ་བརྟེན་པར་བྱང་ཆུབ་ཀྱི་སེམས་དང་བྱང་ཆུབ་ཀྱི་ལམ་གྱི་ལུས་ཀྱང་ཡོངས་སུ་རྫོགས་པའི་བསྟན་པར་མི་འགྱུར་ཏེ། ཡང་དེར། སྙིང་པོའི་དོན་སྒོམ་བྱ་བ་དང༌། ། བྱང་ཆུབ་སེམས་སྒོམ་ཞེས་གསུངས་པའང༌། ། འདི་ཉིད་ལ་ནི་དགོངས་པ་ཡིན། ། ཞེས་འབྱུང་བ་ལས། ཟབ་མོ་ཕྱག་རྒྱ་ཆེན་པོ་སྔགས་ཀྱི་ཐེག་པ་འདིར་ནི་མཁས་བླུན་གང་གིས་འཇུག་ཀྱང་འབྲས་བུ་རྡོ་རྗེ་འཆང་ཉིད་ཐོབ་པ་ཁོ་ན་ལས་གཞན་དུ་གཡོ་བ་མིན་ཏེ། དགྲ་ནག་ལས། རྟོག་ཅིག་དཔྱོད་པའི་རྟོག་གེ་པ། ། དེ་ལ་དངོས་གྲུབ་ཤིན་ཏུ་རིང༌། །
མཁས་པ་ལ་ནི་དངོས་གྲུབ་ཉེ། ། ཡང་ན་བླུན་པོ་དད་པ་བརྟན། ། ཞེས་འབྱུང་བའི་ཕྱིར། ཚུལ་འདི་ལྟ་བུ་ཁོང་དུ་མ་ཆུབ་པར་མདོ་སྟོན་ཁ་ཅིག ། བླུན་པོས་ཕྱག་ཆེན་སྒོམས་པས་དུད་འགྲོ་དང་གཟུགས་མེད་དུ་སྐྱེ་བ་དངོས་བཤད་ནས་ཤུགས་ལ་མཁས་པས་ཕྱག་ཆེན་བསྒོམས་པས་རྡོ་རྗེ་འཆང་ཐོབ་པར་འགྱུར་ཞེས་ཕྱེ་བསལ་དུ་བྱས་ནས་སྨྲ་བ་དེ་ནི་རིགས་པ་མ་ཡིན་ཏེ། དེ་ལྟ་ན་ཐེག་པ་མཆོག་ཕྱག་རྒྱ་ཆེན་པོ་དེ་ནི་བླུན་པོའི་སྤྱོད་ཡུལ་དུ་སོང་བ་ན་ངན་སོང་གི་རྒྱུར་འགྱུར་ཞེས་ཐེག་པ་ཆེན་པོ་ལ་སྨོད་པ་བདུད་ཀྱི་བྱེད་པ་ཉིད་དུ་གསུངས་པའི་ཕྱིར་ཏེ། ཡུམ་ལས། བདུད་སྡིག་ཅན་དགེ་སློང་མཁན་སློབ་ཀྱི་ཆ་བྱད་དུ་འོངས་ཏེ། ཁྱོད་ཀྱི་མདོ་དེ་ནི་མ་ཡིན་གྱི། ངེད་ཀྱི་འདི་ཟུང་ཞིག །
ཐེག་པ་ཆེན་པོས་ནི་སྡུག་བསྔལ་ཉམས་སུ་མྱོང་ཞིང་ངན་སོང་དུ་ལྟུང་བར་འགྱུར་རོ། ། ཞེས་སོགས་འབྱུང་བས་ཐེག་པ་ཆེན་པོ་ཐབས་བྱང་ཆུབ་ཀྱི་སེམས་དང་ཤེས་རབ་ཟབ་མོ་སྟོང་པ་ཉིད་དང༌། ཐབས་ཤེས་ཟུང་འཇུག་ཕྱག་ཆེན་ལ་ལྟ་སྒོམ་བྱས་པས་ངན་སོང་དུ་སྐྱེ་བར་ཁ་ཚོན་གཅོད་པའི་སངས་རྒྱས་ཀྱི་བསྟན་པའི་བྱི་དོར་མཁན་དེ་ལ་ནི་ཁུར་དུ་བྱ་བ་ཅི་ཞིག་ཐོག་ཏུ་བབ་ནས་དེ་ལྟར་བརྗོད་པའི་རྒྱུ་ཅིར་བས། དེ་ལ་ཁ་ཅིག་སྔགས་བླ་མེད་ནས་བཤད་པའི་ཕྱག་ཆེན་དེ་བླུན་པོས་སྒོམས་ན་ངན་སོང་དུ་མི་ལྷུང་ཀྱང༌། ཁྱོད་དྭགས་པོ་བཀའ་བརྒྱུད་པའི་ཐ་མལ་ཤེས་པ་ཡིད་ལ་མི་བྱེད་པ་ལ་མིང་ཕྱག་ཆེན་དུ་བཏགས་པ་དེ་བསྒོམས་པས་ངན་སོང་དུ་ལྷུང་བར་འགྱུར་རོ་ཞེ་ན། འོ་ན་སློབ་དཔོན་ཀླུ་སྒྲུབ་དང་རྫོགས་པའི་སངས་རྒྱས་ཀྱིས་ཀྱང་ཡིད་ལ་མི་བྱེད་པ་དེ་ཕྱག་རྒྱ་ཆེན་པོ་དང་ཤེར་ཕྱིན་དུ་མིང་བཏགས་ནས་མཁས་བླུན་མང་པོ་ལ་སྒོམ་དུ་བཅུག་སྣང་བས་རྫོགས་སངས་དང་ཀླུ་སྒྲུབ་སོགས་ཀྱང་ལོག་པའི་བཤེས་གཉེན་དུ་འགྱུར་ཏེ། དགྱེས་རྡོར་ལས། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་སྒོམ་པར་བྱ། ། ཞེས་དང༌།
ཀླུ་སྒྲུབ་ཀྱིས། ཀུན་ཏུ་རྟོག་པས་མ་བརྟགས་པར། ། རབ་ཏུ་མི་གནས་པ་ཡི་ཡིད། ། དྲན་པ་མེད་ཅིང་ཡིད་བྱེད་མེད། ། དམིགས་པ་མེད་ལ་ཕྱག་འཚལ་འདུད། ། ཅེས་འབྱུང་བ་སོགས་བཀའ་བསྟན་བཅོས་མཐའ་ཀླས་པ་ནས་འབྱུང་བའི་ཕྱིར་སྤྲོས་པ་ཆོག་གོ ། འདིར་ཐ་མལ་གྱི་ཤེས་པ་ཞེས་བྱ་བའང་དབང་དང་རིམ་གཉིས་ཀྱི་མཐུས་མངོན་དུ་གྱུར་པའི་རང་བཞིན་ལྷན་ཅིག་སྐྱེས་པའི་ཡེ་ཤེས་བཞིན་ཕྱག་རྒྱ་ཆེན་པོ་བདེ་གཤེགས་སྙིང་པོ་དེ་ལམ་ཕྱག་ཆེན་དུ་གནས་གྱུར་པ་ལ་བརྗོད་ཀྱིས་གློ་བུར་དྲི་མའི་ཚོགས་དྲུག་གི་ཤེས་པའི་རང་ལྡོག་ནས་བརྗོད་པ་མིན་ཏེ། ཀརྨ་པ་རང་བྱུང་ཞབས་ཀྱིས། ཐ་མལ་ཤེས་པ་འདི་ཉིད་ལ། ། ཆོས་དབྱིངས་རྒྱལ་བའི་སྙིང་པོ་ཟེར། །
བཟང་དུ་འཕགས་པས་བཏང་བ་མེད། ། ངན་དུ་སེམས་ཅན་གྱིས་མ་བཏང༌། ། ཞེས་འབྱུང་བའི་ཕྱིར། རང་བྱུང་གཉུག་མ་ལྷན་ཅིག་སྐྱེས་པའི་སོ་སོ་རང་རིག་པའི་ཡེ་ཤེས་ལ་ལྟ་སྒོམ་བྱས་པས་ངན་སོང་དུ་ལྷུང་བར་འགྱུར་ན་ནི་རྡོ་རྗེ་ཐེག་པ་བླ་ན་མེད་པའི་ཆོས་ཐམས་ཅད་ངན་སོང་སྒྲུབ་བྱེད་དུ་འགྱུར་བས་ཅི་འདི་ལྟ་བུའི་རྗེས་བཟློས་ནི་སེམས་ཡོད་སུ་ཞིག་གིས་བརྗོད་པར་ནུས།། །། ༈ རྡོ་རྗེའི་གསུངས། ཐེག་པ་དང་གྲུབ་མཐའ་ཐམས་ཅད་སངས་རྒྱས་ཀྱི་རྟེན་འབྲེལ་ཡིན་ཞེས་པའི་དོན་ལ། རྡོར་གསུང་འདི་དག་པར་བཏོན་ན། གཟའ་སྐར་འཕྲོད་སྦྱོར་སོགས་ཀྱི་བདེ་སྡུག་མྱོང་བར་འགྱུར་བ་སྒྲ་ཇི་བཞིན་པར་འདོད་པའི་བསྟན་པ་འདི་ལས་ཕྱི་རོལ་ཏུ་གྱུར་པ་དག་གིས་སྨྲ་ལ། སངས་རྒྱས་ཀྱིས་ནི་སྔོན་གྱི་དགེ་མི་དགེའི་ལས་འབྲས་ཀྱི་རྒྱུ་མཐུན་དང་དབང་གི་འབྲས་བུས་ལས་གང་ཟག་ལ་བདེ་སྡུག་འབྱུང་བ་ན་གཟའ་སྐར་ལེགས་ཉེས་ཀྱི་མཚན་མར་འབྱུང་བ་ལ་རྒྱུ་འབྲས་ཀྱི་རྟེན་འབྲེལ་གྱི་ཆོས་ཉིད་ཡིན་བྱ་བ་བཞུགས་སོ། ། ཞེས་འདོན་དགོས་པ་ཡིན་ལ།
དེ་ལྟར་འདོན་རིགས་པའང་ཡིན་ཏེ། འཇིག་རྟེན་དབང་པོས་དྲི་མེད་འོད་དུ། འདིར་ལྷའི་བུ་རྣམས་ཀྱི་ཚིག་ནི་ཟླ་བའི་སྟོབས་ཀྱིས་སེམས་དགེ་བ་དང་མི་དགེ་བར་འགྱུར་ཏེ། ཉི་མའི་སྟོབས་དང་བཀྲ་ཤིས་ཀྱི་སྟོབས་དང་གཟའ་ལག་གི་སྟོབས་དང་ཕུར་བུའི་སྟོབས་དང་པ་སངས་ཀྱི་སྟོབས་དང་སྤེན་པའི་སྟོབས་དང་སྒྲ་གཅན་གྱི་སྟོབས་དང་མཇུག་རིང་གི་སྟོབས་དང་གཟའི་སྟོབས་དང་ཚེས་ཀྱི་སྟོབས་དང་སྐར་མའི་སྟོབས་དང་སྦྱོར་བའི་སྟོབས་དང་བྱེད་པའི་སྟོབས་དང་དུས་སྦྱོར་གྱི་སྟོབས་ཀྱིས་དགེ་བ་དང་མི་དགེ་བར་འགྱུར་རོ། ། དེ་བཞིན་དུ་དབྱངས་འཆར་བའི་སྟོབས་ལ་མངོན་པར་དགའ་བ་གཞན་རྣམས་ཀྱི་ཚིག་ནི་གཡུལ་དུ་དབྱངས་འཆར་བའི་སྟོབས་ཀྱིས་རྣམ་པར་རྒྱལ་བར་འགྱུར་ཏེ། རྣལ་འབྱོར་མའི་སྟོབས་དང་སྐར་མའི་སྟོབས་དང་སྒྲ་གཅན་གྱི་སྟོབས་དང་དྲག་པོའི་སྟོབས་ལ་སོགས་པས་གཡུལ་གྱི་སར་རྣམ་པར་རྒྱལ་བར་འགྱུར་རོ། ། དེ་བཞིན་དུ་སངས་རྒྱས་པའི་ཉན་ཐོས་པ་རྣམས་ཀྱི་ཡང༌། ཕྱི་རོལ་གྱི་མ་རིག་པའི་འཇུག་པ་ནི་རྟེན་ཅིང་འབྲེལ་བར་འབྱུང་བའི་བསམ་པས་སེམས་ཅན་རྣམས་ཀྱི་དགེ་བ་དང་མི་དགེ་བར་འགྱུར་རོ། ། དེ་བཞིན་དུ་ལྷའི་བུ་གཞན་རྣམས་ཀྱི་ཚིག་ནི་ལྷའི་དྲིན་གྱིས་ཐམས་ཅད་དགེ་བར་འགྱུར་རོ། ། ཞེས་པ་སྟེ།
སེམས་ཅན་རྣམས་ཀྱི་དེ་ལྟ་བུ་ལ་སོགས་པའི་མ་རིག་པའི་འཇུག་པ་ནི་ལྷའི་བུའི་བདུད་ཀྱི་ཚིག་གིས་ཞེས་ཕྱི་རོལ་པ་དང་ནང་པའི་ཉན་ཐོས་པ་དག་ཀྱང་བྱ་བ་མི་ཤེས་པའི་མ་རིག་པ་སོགས་གཟའ་ཚེས་ཀྱི་རྟེན་འབྲེལ་ལས་བྱུང་བར་སྨྲ་བ་དེ་དག་ནི་ལྷའི་བུའི་བདུད་ཀྱིས་བརླབས་པའི་ཚིག་གོ ། ཞེས་ཕྱོགས་སྔར་བཞག་ནས་དེ་དགག་པ་ནི། དེའང་འདིར་གལ་སྟེ་སྐྱེ་བ་གཞན་གྱི་བསོད་ནམས་དང་སྡིག་པ་དག་མ་དག་མ་གཏོགས་པར་ལྷའི་བུའི་བདུད་ཀྱི་ཚིག་རྣམས་ཀྱིས་དགེ་བ་དང་མི་དགེ་བར་འགྱུར་ན་དེའི་ཚེ་སྔར་བསགས་པའི་དགེ་བ་དང་མི་དགེ་བ་ཐམས་ཅད་དོན་མེད་པར་འགྱུར་ཏེ། གཟའ་ལ་སོགས་པའི་སྟོབས་དང་སྟོབས་མ་ཡིན་པ་ཉེ་བར་ལོངས་སྤྱོད་པའི་ཕྱིར་རོ། ། དེ་ལྟ་ན་ཡང་མ་ཡིན་ནོ། ། དེ་བཞིན་དུ་འཁྲུལ་བའང་མཐོང་སྟེ། དུས་སྦྱོར་ལས་ནི་སཱི་ཏ་བོད། ། ལྡན་མིན་གནམ་སྟོང་དྲིན་གྱིས་ནི། ། འཐབ་དཀའ་རྣམ་པར་རྒྱལ་མིན་ཏེ། ། འཇིགས་སྡེ་ཡིས་ནི་ཕྱེ་མར་བརླགས། །
འཐབ་མོའི་སར་ནི་དཔུང་གནས་གང༌། ། སྲིད་སྒྲུབ་ལ་ནི་བསྣུན་འདོད་པ། ། དེ་རྣམས་སྲིད་སྒྲུབ་མདའ་ཡིས་ཕུག ། ཕྱོགས་རྣམས་ཀུན་ཏུ་བརླག་པར་གྱུར། ། དེ་ཕྱིར་སྔོན་གྱི་དགེ་བ་དང་མི་དགེ་བའི་ལས་ཀྱི་འབྲས་བུ་སེམས་ཅན་རྣམས་ཀྱི་ལོངས་སྤྱད་པར་བྱའོ། ། དེ་བཞིན་དུ་བཅོམ་ལྡན་འདས་ཀྱིས་གསུངས་པ། ལུས་དང་ངག་དང་ཡིད་ཀྱི་ལས། ། དགེ་དང་མི་དགེ་གང་བྱེད་པ། ། དེ་འབྲས་སེམས་ཅན་ལོངས་སྤྱོད་དེ། ། ལྷ་གཞན་འབྲས་བུ་སྟེར་བ་མིན། །
ཞེས་པའི་ལུགས་དེ་ལྟར་ན་སྔར་བསགས་ཀྱི་དགེ་མི་དགེ་དོན་མེད་དུ་འགྱུར་ཏེ། ། ལྷའི་བུའི་བདུད་ཀྱི་ངག་ལྟར་གཟའ་ཚེས་སོགས་ཀྱི་བྱེད་པའི་མཐུ་ཁོ་ན་ལས་འགྲོ་བའི་བདེ་སྡུག་ཏུ་འགྱུར་བའི་ཕྱིར། འདོད་མི་ནུས་ཏེ། གཟའ་ཚེས་བདེ་སྡུག་གི་རྒྱུར་སྨྲ་བ་དེ་དག་གི་ལུགས་ལས་ཀྱང་བཱ་ཤིཥྛས་བྱིན་པའི་དུས་སྦྱོར་ལ་བག་མ་བླངས་ན་བདེ་བར་སྨྲ་བ་ལས་སཱི་ར་མ་བདེ་བ་དང༌། གནམ་གང་ལ་འཐབ་ན་རྒྱལ་བར་འདོད་པ་ལ་སྒྲ་ངན་པའི་འཐབ་དཀའ་བ་གནམ་གང་ལ་འཁྲུགས་པས་ཕམ་སྟེ་སྲིད་སྒྲུབ་ཀྱི་དཔུང་གི་མདའ་ཡིས་ཕུག་པར་བྱས་སོ། ། ཞེས་འཆད་པའི་ཕྱིར། དེས་གཟའ་ཚེས་སོགས་ཀྱི་ལྷའི་དྲིན་དུ་མོས་པའི་བདེ་སྡུག་དེ་དག་ཀྱང་སྔོན་གྱི་ལས་འབྲས་ཡིན་པ་ནི་དེར་ཅི་སྟེ་གང་ཞིག་ལྷའི་དྲིན་དུ་མཐོང་བ་ཡང་སེམས་ཅན་རྣམས་ཀྱི་སྔོན་གྱི་བསོད་ནམས་ཀྱི་སྡིག་པའི་སྟོབས་ཀྱིས་ནི་མ་ཡིན་ནོ། ། བསོད་ནམས་ཀྱང་སེམས་ཅན་ལ་ཕན་བཏགས་པ་ལས་འགྱུར་གྱི། ལྷ་དང་ཕ་མེས་ཀྱི་བྱ་བ་ལ་སྲོག་བཅད་པ་ལས་ནི་མ་ཡིན་ནོ། ། ཞེས་འབྱུང་ངོ༌། །
དེ་ལྟ་ན་བཅོམ་ལྡན་འདས་ཀྱི་དུས་འཁོར་ནས་གཟའ་ཚེས་སོགས་ཀྱིས་ཀྱང་འགྲོ་བ་བདེ་སྡུག་གི་རྒྱུར་འགྱུར་ཚུལ་ནི། ཆུས་ལུས་བསིལ་བ་དང༌། མེས་ལུས་དྲོ་བ་ལྟ་བུ་སྟེ་སྐྱེས་བུ་བྱེད་པའི་དབང་འབྲས་སུ་གསུངས་པས་གཟའ་ཚེས་ལས་ཀྱི་བྱེད་པོར་གསུངས་པ་མ་ཡིན་པས་སྐྱོན་མེད་པ་ཡིན་ལ། དུས་འཁོར་གྱི་འཇིག་རྟེན་དང་རྩིས་དང་དུས་ཀྱི་རྣམ་གཞག་ཐམས་ཅད་ཀྱང་གདུལ་བྱ་དེ་དང་དེའི་མོས་དབང་གི་གསུངས་པ་ལ་མི་འགལ་ཏེ། ཕྱི་ནང་གི་འཇིག་རྟེན་དང་རྩིས་དང་དུས་སྐབས་སོགས་སྔར་བསགས་ཀྱི་ལས་འབྲས་ཐ་དད་པའི་སྣང་བ་ལ་མི་མཐུན་པའི་འགལ་ཆོས་དུ་མ་སོ་སོར་སྣང་བ་མི་འགལ་བའི་ཕྱིར། གནད་འདི་ལྟ་བུ་ཁོང་དུ་མ་ཆུབ་པར་བཅོམ་ལྡན་རལ་གྲིས། དེ་བཞིན་བྱང་ཕྱོགས་ཤམྦྷ་ལ། ། སངས་རྒྱས་པ་ཡི་གཞུང་ལ་མེད། ། དུས་འཁོར་གཞུང་ལས་འབྱུང་བ་ནི། ། བྷ་ར་ཏའི་འཇིག་རྟེན་ཡིན། །
ཞེས་སྔོན་འཛམ་གླིང་པ་ཚེ་ལོ་ཉི་ཁྲིའི་དུས་དྲང་སྲོང་རྒྱས་པས་བྷ་ར་ཏའི་གཞུང་འབུམ་རྒྱས་པ་བརྩམས་ནས་དེ་ཚར་གཅིག་གི་བཤད་པ་ལ་ལོ་དྲུག་དགོས་པ་ཡིན་པས། དུས་འཁོར་གྱི་ལུགས་དེ་ནི་ལུགས་དེ་འདྲེས་པ་ཡིན་ཏེ། རི་རབ་ཀྱི་ནང་ན་ཁམས་གོང་གི་ལྷ་ཡོད་པར་སྨྲ་བ་དང༌། ཆུ་དཀྱིལ་གྱི་མཐར་མེ་དཀྱིལ་ཡོད་པར་འདོད་པ་དང་རི་རབ་ཀྱི་ལྷོ་དམར་པོར་ཡོད་པར་སྨྲ་བ་དང༌། ཁམས་གོང་མར་སྐྱེ་བའི་རྒྱུ་ཟད་པར་དུ་ངེས་པ་དང༌། རྒྱ་ནག་བོད་ཀྱི་བྱང་ན་ཡོད་པར་འདོད་པ་དང༌། རྩོད་དུས་སུ་འཁོར་ལོ་བསྒྱུར་བ་བྱུང་བ་དང༌། དེ་འབྱུང་བ་རྫོགས་ལྡན་དུ་འགྱུར་བ་དང༌། རི་བདུན་གྱི་ནང་མ་དྲུག་ལ་ལོངས་སྤྱོད་ཀྱི་གནས་ཡོད་པར་འདོད་པ་སོགས་མི་རིགས་པའི་ཕྱིར་ཏེ། རི་རབ་ཀྱི་སྐྱིབས་ན་ཁམས་གོང་གི་ལྷ་མི་ཚུད་པ་དང་ཆུ་མཐར་མེ་ཡོད་ན་ཆུ་དཀྱིལ་འཁོལ་བར་འགྱུར་བ་དང༌།
རི་རབ་ཀྱི་ལྷོ་དམར་པ་ཡོད་ན་དེ་ཕྱོགས་ལྡོག་ཏུ་འགྱུར་རིགས་པ་ལས་དེར་མི་འགྱུར་བ་དང༌། ཁམས་གོང་ན་ཟད་པར་གྱིས་སྐྱེ་དགོས་ན་ཁམས་གོང་མ་ཐམས་ཅད་འཕགས་པར་ཐལ་བ་དང༌། རྒྱ་གར་ནག་བོད་ཀྱི་ལྷོ་ཤར་ན་མངོན་སུམ་གྱིས་གྲུབ་པ་དང༌། རྩོད་དུས་སུ་འཁོར་ལོ་བསྒྱུར་བ་འབྱུང་ན་རྩོད་དུས་སུ་འགལ་བ་དང༌། རི་བདུན་གྱི་ནང་དུ་ལོངས་སྤྱོད་ཀྱི་ས་ཡོད་ན་གླིང་བར་དུ་མུན་པ་མེད་པར་འགྱུར་བའི་ཕྱིར་ཞེས་ཟེར་རོ། ། དེ་ལྟར་སྨྲ་བ་ནི་མང་དུ་མ་ཐོས་པ་ཡིན་ཏེ། ཁམས་གོང་ཤོང་བའི་རི་རབ་ཀྱི་སེམས་སྣང་བཀག་པ་མེད་པའི་ཕྱིར། ཆོས་ཐམས་ཅད་རྟེན་འབྲེལ་གྱི་སྣང་བ་ལ་འཇིག་རྟེན་ན་མི་སྲིད་པར་གྲགས་པའི་རི་བོང་གི་རྭ་སོགས་དུ་མ་ཉམས་ཀྱི་སྣང་བ་སོགས་ལའང་འཆར་བའི་ཕྱིར། ཆུའི་མཐར་མེ་ཡོད་ན་ཆུ་ཁོལ་བས་མ་ཁྱབ་སྟེ། སྐབས་གཅིག་ཏུ་མེ་ཉིད་ཀྱིས་ཀྱང་ཆུའི་བསིལ་བའི་བྱ་བ་བྱེད་པ་དུ་མ་མཐོང་བའི་ཕྱིར།
ཁམས་གོང་དུ་ཟད་པས་སྐྱེ་ན་འཕགས་པ་ཡིན་མི་དགོས་ཏེ། འཕགས་པའི་རྟེན་མ་ཡིན་པ་ལའང་ཟད་པར་ཅི་རིགས་པ་འཇིག་རྟེན་པའི་ལམ་གྱི་སྒྲུབ་པ་ཡོད་པར་སངས་རྒྱས་ཀྱི་གཞུང་གཞན་ནས་བཤད་མི་སྲིད་པ་མིན་པའི་ཕྱིར་དང༌། རྒྱ་གར་ནག་བོད་ཀྱི་ལྷོ་ཤར་ན་ཡོད་ན་བྱང་ན་མེད་མི་དགོས་ཏེ། བོད་ཀྱི་ལྷོ་དང་ཤར་ན་ཧོར་ཡོད་ཀྱང་ནུབ་དང་བྱང་ན་ཡོད་པ་མི་འགལ་བ་ལྟ་བུའི་ཕྱིར་དང༌། འཁོར་ལོས་བསྒྱུར་བ་རྩོད་དུས་སུ་འབྱུང་ན་རྩོད་དུས་རྫོགས་པར་འགྱུར་བ་ཉིད་ཀྱི་ཕྱིར་དུས་དེ་རྩོད་དུས་སུ་མི་འགྱུར་བ་དང༌། རི་དྲུག་པོའི་ནང་གི་རིའི་སུལ་ལ་གང་ཟག་ལ་ལ་མུན་གླིང་དུ་སྣང་བས་གང་ཟག་ལོངས་སྤྱོད་ཀྱི་གནས་པ་ལ་དེར་འགྲོ་མི་དགོས་ཏེ། ཉིན་མོའི་གཟུགས་འུག་པ་ལ་མི་སྣང་ཡང་བྱ་རོག་སོགས་ལ་སྣང་བ་ལྟ་བུའི་ཕྱིར། སྨྲ་བ་དེ་ལྟ་བུ་ལ་ཡིད་བརྟན་ག་ལ་ཕེར།
ཡང་བཅོམ་ལྡན་རལ་པས། གཞན་ཡང་རྩིས་ཀྱི་གྲུབ་མཐའ་ཀུན་དབང་ཕྱུག་ཁྱབ་འཇུག་ལུགས་ལས་འབྱུང༌།
སངས་རྒྱས་ཀྱི་གསུངས་རྟེན་འབྲེལ་ནི་ཡན་ལག་བཅུ་གཉིས་རྩིས་ལས་མེད། ཅེས་རྒྱ་གར་ནག་གི་རྩིས་ཐམས་ཅད་ཕྱི་རོལ་པའི་ལུགས་དང་རྒྱ་ནག་གི་རྩིས་ཀྱང་ཁྱབ་འཇུག་གི་འཇུག་པ་བཅུའི་མ་ཧཱ་གསེར་གྱི་རུས་སྦལ་དེ་ཉིད་ལ་མཆེ་བ་བརྒྱད་གཟའ་བརྒྱད་བུ་ག་དགུ་རྨེ་བ་དགུ་སྒལ་ཚིག་ཉེར་བརྒྱད་ལ་རྒྱུ་སྐར་ཉེར་བརྒྱད་དུ་བྱས་པ་སོགས་ཡིན། ཚེ་འདིའི་བདེ་སྡུག་གི་རྩིས་ཚེ་སྔ་མའི་མ་རིག་པ་སོགས་ཀྱི་རྟེན་འབྲེལ་ཁོ་ནའོ་ཞེས་སྨྲའོ། ། ཐལ་ཆེས་པ་ཡིན་ཏེ། ཕྱི་སྣོད་ནང་ལུས་དང་སེམས་གསང་བ་བདེ་གཤེགས་སྙིང་པོའི་དཀྱིལ་འཁོར་དེ་དག་ཀུན་ལ་ཁྱབ་བྱེད་དུ་འཇུག་པའི་ཁམས་དྲུག་པོ་དེ་དག་ཕན་ཚུན་རྟེན་འབྲེལ་གྱི་འཕྲོད་རྩིས་པའི་གྲུབ་སྦྱར་ལས་འཁོར་འདས་ཀྱི་ལས་རྒྱུ་འབྲས་ཐམས་ཅད་མཁྱེན་པའི་ཡེ་ཤེས་ཀྱིས་མ་འདྲེས་པ་འདི་ཙམ་གསུངས་སོ་ཅོག་ཕྱི་རོལ་པའི་དབང་ཕྱུག་སོགས་ཀྱི་ལུགས་ཡིན་གྱི་སངས་རྒྱས་ཀྱི་ལུགས་ལ་དེ་ལྟར་མེད་ཅེས་སྨྲ་ན་ཐམས་ཅད་མཁྱེན་པ་ལ་དེ་ལས་སྐུར་འདེབས་ཆེ་བ་ཅི་ཞིག་ཡོད་པའི་ཕྱིར་ཏེ། རྩིས་ནི་གྲངས་ཀྱི་རྣམ་གྲངས་ཏེ་ལས་རྒྱུ་འབྲས་ཀྱི་དབྱེ་བསྡུའི་གྲངས་རྩིས་ཐམས་ཅད་ཁྱེད་ཀྱིས་སངས་རྒྱས་པའི་ལུགས་ལས་ལུགས་གཞན་དུ་བསྒྱུར་བའི་ཕྱིར། དབང་ཕྱུག་དང་ཁྱབ་འཇུག་སོགས་ཀྱང་ཕྱི་རོལ་པ་མིན་ཏེ། ཁྱོད་རང་ཚད་མར་འདོད་པའི་འདུས་པའི་རྒྱུད་སོགས་ལས། སྐུ་ཡི་རྡོ་རྗེ་ཚངས་པ་སྟེ། ། གསུང་གི་རྡོ་རྗེ་དབང་ཕྱུག་ཉིད། །
ཐུགས་ཀྱི་རྡོ་རྗེ་ཁྱབ་འཇུག་སྟེ། ། ཞེས་སོགས་འབྱུང་བའི་ཕྱིར། དེས་ན་ཁྱེད་ཅག་སངས་རྒྱས་དང་བྱང་སེམས་མཐའ་དག་ལ་སྐུར་བ་འདེབས་པ་བྱུང་བའི་དབང་ལས་འབྲི་ཁུང་འཇིག་རྟེན་གསུམ་གྱི་མགོན་པོ་ལའང་སྡིག་སོག་པར་མཐོང་སྟེ། དེས་བྱས་པའི་བསླབ་གསུམ་རྒྱན་གྱི་མེ་ཏོག་ཏུ། དེ་ལ་བོད་རྒན་པོ་མཁས་པའི་གསུང་རབ་ལ་བློ་ཡོངས་སུ་སྦྱང་བར་མ་བྱས་པ་རྣམས་ཀྱི་ཆོས་ལྟར་བཅོས་པ་དུ་མ་ནི་སྡོམ་པ་གསུམ་གྱི་རབ་ཏུ་དབྱེ་བར་ལན་བརྒྱར་དུམ་བུ་དུམ་བུར་བྱས་ཟིན་པའི་ཕྱིར་ཤི་ཟིན་པ་དེ་དག་ལ་ཡང་བསྣུན་མི་དགོས་སོ། ། ཞེས་བྲིས་གདའ་བ་ཅི་འཕགས་པའི་གང་ཟག་ལ་སྐུར་བ་འདེབས་ཤིང་ཡང་དག་པར་རྫོགས་པའི་སངས་རྒྱས་ཀྱི་སྐྱེ་བ་སྤྲུལ་སྐུ་ལ་ལོག་པར་ལྟ་བའི་གསུང་རབ་ལ་བློ་གྲོས་ཀྱི་སྦྱངས་པ་ཅན་ཁྱེད་ལྟ་བུ་ནི་ཆེས་མཁས་ཞེས་ཁོ་བོས་ཀྱང་རབ་ཏུ་དད་པ་ཆེན་པོར་བྱ་བ་རིགས་སོ། ། ཡང་རྡོར་གསུང་འདི་རྣམ་གྲངས་འདི་ལྟར་བཏོན་ནའང་ཤིན་ཏུ་དག་པར་འགྱུར་ཏེ། ཤེས་བྱ་ཐུན་མོང་མིན་པའི་རྟེན་འབྲེལ་གནད་དུ་མ་མ་འགྲིག་ན་སྔགས་བླ་མེད་ཀྱི་སངས་རྒྱས་ཐོབ་པར་མི་འགྱུར་བྱ་བ་འདི་བཞུགས། ཞེས་པའོ། ། དེ་ཡང་སྤྱིར་ཆོས་ཐམས་ཅད་རང་ངོས་ནས་གྲུབ་པ་མེད་པར་བཏགས་བཞག་གི་རྟེན་འབྱུང་ཙམ་ལས་གཞན་དུ་འཇོག་མི་བཏུབ་ལ་རྟེན་འབྱུང་གི་འཁོར་འདས་ཀྱི་བྱ་བྱེད་ནི་དཔྱད་པ་དང་འཕགས་པའི་གཟིགས་ངོ་ན་དངོས་པོ་དང་དངོས་མེད་གང་དུའང་མ་གྲུབ་ཀྱང་མ་དཔྱད་འཇིག་རྟེན་གྲགས་ངོ་དང་གྲགས་རུང་ཙམ་དུ་ཐ་སྙད་ལ་དོན་བྱེད་པ་ལྟ་བུའི་དངོས་པོ་ཡང་སྣང་དུ་རུང་ལ།
སྣང་དུ་རུང་བ་དེའི་ཕྱིར་སྣང་བ་ལྟར་མ་གྲུབ་པ་ཉིད་དུ་འགྱུར་ཏེ། སྣང་རུང་ནི་ལྟོས་བཞག་ལ་བརྟེན་ནས་དེར་སྣང་ལ། ལྟོས་བཞག་ལ་བརྟེན་ནས་སྣང་བ་ནི་རང་གི་དངོས་པོས་སྒྲུབ་པའི་དེར་སྣང་མ་ཡིན་པའི་ཕྱིར་གཟུགས་བརྙན་བཞིན་ནོ། ། འོ་ན་དེ་ལྟའི་རྟེན་འབྱུང་གི་འཁོར་འདས་ལས། ཆེས་ཁྱད་པར་དུ་བྱས་པའི་རྡོ་རྗེ་ཐེག་པ་བླ་ན་མེད་པའི་རྒྱུ་འབྲས་ཀྱི་རྟེན་འབྲེལ་དེ་ཇི་ལྟ་བུ་ཞེ་ན། དེ་དག་རྒྱས་པར་སྤྲོ་ན་མཐའ་ཡས་ཀྱང་སྐབས་འདིར། རྣལ་འབྱོར་དབང་ཕྱུག་བིརྺ་པས་སྔགས་བླ་ན་མེད་པའི་རྟེན་འབྲེལ་གྱི་འགྲོས་རྣམ་པར་བཤད་པ་ཉིད་འདུས་ཆེ་བར་སྣང་བས། ཅུང་ཟད་བརྗོད་ན། དེས་ན་སྙན་རྒྱུད་བཞི་དང་ལྡན་པའི་གདམས་ངག་གིས་འཚང་རྒྱ་བ་ལ་རྟེན་འབྲེལ་ལྔར་བསྟན་པའི་ལམ་ལ་བདུན་ལས། དང་པོ་རྟེན་འབྲེལ་འགྲིག་པའི་གཞི་གང་ཡིན་པ་ནི།
ལུས་ཁྱད་ཅན་རྟེན་དཀྱིལ་འཁོར་བཞི་ལ་སྐྱོན་མེད་གཅིག་ལ་བརྟེན་ནས་འགྲིག་པ་ཡིན་ཏེ། སྐྱོན་ཅན་མ་ནིང་ལ་སོགས་དབང་པོ་ལྔ་ཉམས་པ་ལ་བདེ་བ་མི་སྐྱེ། ཡུལ་གྱི་བདུད་རྩི་བསྟེན་མི་ནུས། སྐྱོན་སེལ་བ་དང་སེང་གེ་རྣམ་རོལ་དང་རྣལ་འབྱོར་གྱི་ཕྲིན་ལས་སུམ་ཅུ་ལ་སོགས་པའི་ཐབས་ཁྱད་ཅན་གྱི་རྟེན་འབྲེལ་མི་འགྲིག་པས་སོ། ། གཉིས་པ་རྟེན་འབྲེལ་གྱི་མཐའ་གང་ཡིན་པ་ནི། ལུས་ངག་ཡིད་རླུང་དང་བཞི་དེ་ལ་བརྟེན་པའི་ཀུན་གཞི་ནི་དངོས་པོ་སྟེ་དེའི་མ་མཐའ་ནི་དབང་བཞི་བསྐུར་ནས་ཏིང་ངེ་འཛིན་གང་རུང་གཅིག་རྒྱུད་ལ་སྐྱེས་པའི་དེ་ལྟའི་དོན་བྱེད་ནུས་པའི་དངོས་པོ་འདིའོ། ། དེའི་ཡ་མཐའ་ནི་མཐར་ཐུག་ས་བཅུ་གསུམ་པ་རྡོ་རྗེ་འཛིན་པའི་ས་ལ་རྟེན་བརྟེན་པ་ལྔ་པོ་དེ་གནས་གྱུར་པ་ལས་འབྲས་བུ་སྐུ་བཞིའམ་ལྔའི་ཉམས་འབྱུང་བའོ། ། མདོར་ན་སེམས་ཅན་རྒྱུད་མ་སྦྱངས་པ་ལ་ལམ་གྱི་རྟེན་འབྲེལ་འགྲིག་པ་མེད་ལ་སངས་རྒྱས་སར་རྟེན་འབྲེལ་ཐམས་ཅད་རྫོགས་པས་སླར་ཡང་སྒྲིག་མི་དགོས་པའི་ཕྱིར། སངས་རྒྱས་དང་སེམས་ཅན་གྱི་བར་དུ་རྟེན་འབྲེལ་ལྔ་ཚོགས་པ་ཡིན། གསུམ་པ་རྟེན་འབྲེལ་ཉིད་གང་ཡིན་པ་ནི།
ཤེས་བྱ་ལ་འབྱུང་མི་རུང་གི་ཀུན་བཏགས་རང་གི་ངོ་བོས་མ་གྲུབ་པས་རྟེན་འབྲེལ་དུ་མི་རུང་ལ། ཡོངས་གྲུབ་ཏུ་ནི་འགྱུར་བ་མེད་པའི་ཕྱིར་རྟེན་འབྲེལ་དུ་མི་རུང་ལ། རྟེན་འབྱུང་ནི་ཤེས་བྱ་ལ་འབྱུང་རུང་གི་ཀུན་བཏགས་པའི་རྒྱུ་རྐྱེན་གཞན་ལྟོས་ཀྱི་གཞན་དབང་གི་རྟེན་འབྲེལ་ཏེ། དེའི་རྒྱུ་མཚན་ཡང་རྣལ་འབྱོར་པ་ལ་སྐྱེ་བའི་རང་བཞིན་ཡང་ལུས་རྩ། རྩ་ཡི་གེ ། ཁམས་བདུད་རྩི། སྙིང་པོ་ཡེ་ཤེས་ཀྱི་རླུང་དང༌། ཟས་དང་ཡུལ་གྱི་བདུད་ཀྱི་ཕྱག་རྒྱ་བརྟེན་པ་དང་གཉིད་ལ་སོགས་པ་ལ་རག་ལས་སོ། ། བཞི་པ་ལམ་གསུམ་ལས་གང་ཡིན་པ་ནི། ཉན་ཐོས་ཀྱི་རྒྱུན་ཞུགས་ལ་སོགས་པའི་འབྲས་བུ་ཐོབ་པ་ལ་རྟེན་འབྲེལ་ལྔའི་ལམ་འདི་མེད་དེ།
དེ་སྦྱངས་ཡོན་བཅུ་གཉིས་སོགས་པས་ཐོབ་པས་སོ། ། རང་རྒྱལ་གྱི་འབྲས་བུ་ཐོབ་པ་ལའང་འདི་མི་དགོས་ཏེ། དེ་ནི་རྟེན་འབྲེལ་བཅུ་གཉིས་ལ་སོགས་པས་ཐོབ་པས་སོ། ། བྱང་ཆུབ་སེམས་དཔའ་ས་བཅུ་ཐོབ་པ་ལ་ཡང་འདི་མི་དགོས་ཏེ། བདག་མེད་གཉིས་དང་ཕར་ཕྱིན་དྲུག་ལ་སོགས་པས་ཀྱང་ཐོབ་པས་སོ། ། འོ་ན་གང་ལ་དགོས་ན་བྱང་ཆུབ་ཆེན་པོ་ས་བཅུ་པ་ཐོབ་པ་ལ་དགོས་པས་རྟེན་འབྲེལ་ལྔ་པོ་འདི་བྱང་ཆུབ་ཆེན་པོ་ཐོབ་བྱེད་ཀྱི་ལམ་ཡིན་ནོ། ། དེ་ལ་སྤྱིར་བྱང་ཆུབ་ཆེན་པོ་ནི་ལྔ་སྟེ། དག་པ་བྱང་ཆུབ་ཆེན་པོ་སེམས་ཉིད་གཉུག་མ། རྩ་བྱང་ཆུབ་ཆེན་པོ་དབུ་མ། ཡི་གེ་བྱང་ཆུབ་ཆེན་པོ་སྙིང་གའི་ཧཱུྃ་ཉམས་མྱོང་བྱང་ཆུབ་ཆེན་པོ་ཉམས་སྐྱོན་མེད་གསུམ།
འབྲས་བུ་བྱང་ཆུབ་ཆེན་པོ་ས་བཅུ་གསུམ་པ་ལས་འདི་ནི་འབྲས་བུ་ཐོབ་པའི་ལམ་མོ། ། ལྔ་པ་ཚད་མ་བཞི་ལས་གང་ཡིན་པ་ནི། རྒྱུ་ལམ་འབྲས་བུའི་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ལས་མ་འདས་པ་འདི་མདོ་རྒྱུད་ཐམས་ཅད་ཀྱི་དོན་བསྡུས་པས་ལམ་གྱི་དང་པོར་སེམས་ཟིན་པའི་རྟགས་འདི་འོང༌། བར་པ་ལ་འདི་འོང༌། ཐ་མ་ལ་འདི་འོང༌། དེ་ནས་འདས་པའི་ལམ་ས་དང་པོ་ནས་ས་ཕྱེད་དང་བཅུ་གསུམ་གྱི་བར་ལ་རྟགས་འདི་འོང་ཞེས་སོགས་རྒྱུ་དང་ལམ་འབྲས་ཕྱིན་ཅི་མ་ལོག་པར་རྟེན་འབྲེལ་གྱི་ལམ་འདིས་སྟོན་པའི་ཕྱིར་ལོ་རྒྱུས་ཀྱི་ཚད་མ་སྟེ་དཔེར་ན་རྒྱུས་ཡོད་པ་གཅིག་གིས་བདེན་པའི་ལམ་སྟོན་པ་ལྟ་བུའོ། ། དྲུག་པ་རྟེན་འབྲེལ་དེས་མཚོན་ཞིང་མངོན་དུ་བྱ་བའི་དོན་ནི། ཀུན་གཞིའི་རྣམ་ཤེས་གདོད་ནས་རང་བཞིན་གྱིས་དག་པའི་བྱང་ཆུབ་ཆེན་པོ་མྱ་ངན་ལས་འདས་པ་སེམས་ཉིད་གཉུག་མ་མངོན་སུམ་དུ་མཚོན་ཞིང་རྟོགས་པར་བྱེད་པའོ། ། བདུན་པ་རྟེན་ཅིང་འབྲེལ་པར་འབྱུང་བ་དུ་ཞིག་གིས་ལམ་རྫོགས་པ་ནི། ཕྱི་ནང་གསང་བ་དེ་ཁོ་ན་ཉིད་མཐར་ཐུག་རྟེན་འབྲེལ་ལྔས་འཇིག་རྟེན་དང་འཇིག་རྟེན་ལས་འདས་པའི་ལམ་ཐམས་ཅད་ཡོངས་སུ་རྫོགས་པའོ། །
འདི་ལ་དབྱེ་ན་རྒྱུ་ལམ་འབྲས་བུའི་རྟེན་འབྲེལ་ལྔའི་དང་པོ་ལ་གཉིས་ཀྱི་ཕྱི་དང་ལུས་ལ་རྟེན་འབྲེལ་ལྔར་བཞག་པ་ནི་ཕྱི་རོལ་གྱི་ཡུལ། ལུས་རྩ། རྩ་ཡི་གེ ། ཁམས་བདུད་རྩི། སྙིང་པོ་ཡེ་ཤེས་ཀྱི་རླུང་ལ་རྩི་སྟེ། དེའང་ཕྱི་རྟེན་འབྲེལ་ཕྱི་རོལ་གྱི་དག་པ། ནང་རྟེན་འབྲེལ་ལུས་དང་རྩ། གསང་བ་རྟེན་འབྲེལ་ངག་དང་ཡི་གེ་དེ་ཁོ་ན་ཉིད་རྟེན་འབྲེལ་སེམས་དང་བདུད་རྩི་མཐར་ཐུག་རྟེན་འབྲེལ་ཡེ་ཤེས་དང་རླུང་ལ་བསྒྲིགས་པས་གང་འདོད་པའི་དོན་འགྲུབ་སྟེ། དཔེར་ན་མཛེ་ནད་ལྟ་བུ་ལ་དངུལ་ཆུའི་བཅུད་ལེན་དང་ཨ་རུ་རའི་སྦྱོར་བ་ལ་སོགས་པ་སྨན་དཔྱད་ཀྱི་གསོ་བ་ཕྱིའི་རྟེན་འབྲེལ། ཡི་དམ་ལྷ་སྒོམ།
སྔགས་བཟླས་བྱམས་སྙིང་རྗེ་བྱང་ཆུབ་ཀྱི་སེམས་སངས་རྒྱས་དང་བྱང་སེམས་ལ་གསོལ་འདེབས་བླ་མ་ལ་མོས་གུས་ཀྱིས་ནད་གྲོལ་བ་ནང་རྟེན་འབྲེལ། རྩ་ཡིག་སྣ་ཚོགས་ཀྱིས་གནད། གཏུམ་མོའི་མེ་དམིགས། ངག་འདྲེན་པ་ཞི་དྲག ། ཧཱུྃ་རིང་ཧཱུྃ་ཐུང་ཧག་དང་ཧིག་དང་ཕཊ་ལ་སོགས་པའི་གདམས་ངག་གིས་ནད་གྲོལ་བ་གསང་བ་རྟེན་འབྲེལ་ཁམས་བདུད་རྩི་སྣ་ཚོགས་ཀྱི་དམིགས་པ་ཐིག་ལེ་རྣལ་འབྱོར་ཡུལ་ལྔ་ལ་སེམས་འཛིན་པའི་ཐབས་ཡི་དམ་དང་བླ་མ་ལ་སེམས་འཛིན་པ་ལ་སོགས་པས་ནད་གྲོལ་བ་དེ་ཁོ་ན་ཉིད་ཀྱི་རྟེན་འབྲེལ་རླུང་སྦྱོར་བདུན་དང་ཡན་ལག་གི་རླུང་ཕྲ་མོའི་དམིགས་པ་སྣ་ཚོགས་དང་བུ་ག་མང་པོའི་སྦྱོར་བ་སྟེང་འོག་གི་འཁོར་ལོ་མེད་པ་དང༌། རླུང་རྔན་དག་སྦྱིན་པའི་གནད་སྣ་ཚོགས་སེམས་སྣང་སྟོང་ཟུང་འཇུག་གི་གནད་བདེ་སྟོང་ཏིང་ངེ་འཛིན་སྐྱེ་བའི་ཐབས་རྣམ་པ་ཐམས་ཅད་ཀྱི་མཆོག་ལྡན་གྱི་སྟོང་ཉིད་ཀྱི་ཏིང་ངེ་འཛིན་ལ་སོགས་པའི་རྟེན་འབྲེལ་སྣ་ཚོགས་ཀྱིས་ཀྱང་ནད་གདོན་ལས་གྲོལ་བའི་མཐར་ཐུག་གི་རྟེན་འབྲེལ་ལོ། ། གཉིས་པ་སེམས་ལ་རྟེན་འབྲེལ་ལྔ་བཞག་པ་ནི། སྒོ་ལྔའི་རྣམ་ཤེས་ཕྱི། ཡིད་ནང༌། ཉོན་ཡིད་གསང་བ།
ཀུན་གཞི་དེ་ཁོ་ན། ཆོས་དབྱིངས་མཐར་ཐུག་གི་རྟེན་འབྲེལ་ལོ། ། གཉིས་པ་ལམ་གྱི་རྟེན་འབྲེལ་ལྔ་ལ་སྨིན་བྱེད་དབང་དང་གྲོལ་བྱེད་ལམ་ལ་རྩི་བ་གཉིས་ཀྱི་དང་པོ་ནི་སྟ་གོན་གྱི་སྐབས་ཀྱི་སེམས་བསྐྱེད་པ་ཕྱི། བུམ་དབང་ནང༌། གསང་དབང་གསང་བ། ཤེས་རབ་ཡེ་ཤེས་དེ་ཁོ་ན། དབང་བཞི་པ་མཐར་ཐུག་གོ ། གཉིས་པ་ལ་བསྐྱེད་རྫོགས་ཏིང་ངེ་འཛིན་གྱི་ཉེ་རྒྱུ་ལ་སྦྱར་བ་གསུམ་གྱི་བསྐྱེད་རིམ་ལ་སྦྱར་ན། སྣོད་དཀྱིལ་འཁོར་དུ་ཤེས་པ་ཕྱི། ལུས་སངས་རྒྱས་སུ་གོ་བ་ནང༌།
ངག་སྔགས་སུ་ཤེས་པ་གསང་བ། སེམས་ཡེ་ཤེས་སུ་ཤེས་པ་དེ་ཁོ་ན། དེ་ཐམས་ཅད་དབྱེར་མེད་ཀྱི་ཡེ་ཤེས་སུ་ཤེས་པ་མཐར་ཐུག་གི་རྟེན་འབྲེལ་ལོ། ། རྫོགས་རིམ་ལ་སྦྱར་བ་ལ་གསུམ་ལས་རང་བྱིན་རླབས་ལ་སྦྱར་ན་ལུས་ཀྱི་འཕྲུལ་འཁོར་ཕྱི། རྩའི་འཕྲུལ་འཁོར་ནང༌། རྩ་ཡི་གེ་གསང་བ། ཁམས་བདུད་རྩི་དེ་ཁོ་ན། སྙིང་པོ་ཡེ་ཤེས་སྒོམ་པ་མཐར་ཐུག་གི་རྟེན་འབྲེལ་ལོ། ། ཤེས་རབ་ཡེ་ཤེས་ལ་སྦྱར་ན། ལས་ཀྱི་ཕྱག་རྒྱ་ཕྱི།
བདག་གི་ལུས་ནང༌། བྱིན་གྱི་རླབས་པ་གསང་བ། ཡས་བབས་ཀྱི་དགའ་བ་དེ་ཁོ་ན། མས་བརྟན་གྱི་དགའ་བ་མཐར་ཐུག་གི་རྟེན་འབྲེལ་ལོ། ། རྡོ་རྗེ་རྦ་རླབས་ལ་སྦྱར་ན། ལམ་ཐམས་ཅད་སྔོན་དུ་སོང་བ་ཕྱི། ལུས་ཀྱི་རྦ་རླབས་ནང༌། སེམས་ཀྱི་རྦ་རླབས་དེ་ཁོ་ན། དེ་དག་གི་ཡེ་ཤེས་མཐར་ཐུག་གོ ། ཏིང་ངེ་འཛིན་གྱི་ཉེ་རྒྱུ་ལ་སྦྱར་ན།
རླུང་ལོག་མཐོང་སྣང་རྨི་ཉམས་ནི་ཕྱི། ནང་གི་མཁའ་འགྲོ་རླུང་ལྔ་ནང༌། དེ་བཞིན་གཤེགས་པ་ལྔའི་སྐུ་དྭངས་མ་ལྔ་གསང་བ། དེ་དག་གི་རྟེན་འབྲེལ་གྱིས་དངོས་གྲུབ་རྣམས་རང་ལས་འབྱུང་བར་ཤེས་པ་དེ་ཁོ་ན། དེའི་སྟོབས་ཀྱིས་རེ་དྭོགས་དང་བྲལ་བ་མཐར་ཐུག་གོ ། གསུམ་པ་འབྲས་བུ་ལ་སྦྱར་བ་ལ་གཉིས་ཀྱི་གནས་སྐབས་ཀྱི་འབྲས་བུ་ལ་སྦྱར་བ་ལ་གསུམ་གྱི་དང་པོ་འཁོར་འདས་ཐུན་མོང་ལ་སྦྱར་ན་ཚོགས་སྦྱོར་ཕྱི། བུམ་དབང་ས་དྲུག་ནང༌། གསང་དབང་ས་བཞི་གསང་བ། ཤེས་རབ་ཡེ་ཤེས་ས་གཉིས་པ་དེ་ཁོ་ན། བཞི་པའི་ས་ཕྱེད་མཐར་ཐུག་གོ །
གཉིས་པ་སོ་སོ་ལ་སྦྱར་ན་ལམ་གཉིས་ཀྱི་འཇིག་རྟེན་པའི་ས་སོ་སོ་ལ་སྦྱར་ན། ཚོགས་ལམ་ཕྱི། སྦྱོར་ལམ་ལ་བཞིའི་དྲོད་ནང༌། རྩེ་མོ་གསང་བ། བཟོད་པ་དེ་ཁོ་ན། ཆོས་མཆོག་མཐར་ཐུག་གོ ། གཉིས་པ་འདས་པའི་ས་སོ་སོ་ལ་སྦྱར་ན། བུམ་དབང་གི་ས་དྲུག་གི་སྤྲུལ་སྐུ་ལ་དབང་ལེན་པ་ཕྱི། ལུས་ཀྱི་དཀྱིལ་འཁོར་མཐོང་བ་ནང༌། ཡི་གེ་མཐོང་བ་གསང་བ།
དྭངས་མ་མཐོང་བ་དེ་ཁོ་ན། རླུང་མཐོང་བ་མཐར་ཐུག་གོ ། གསང་དབང་ས་བཞི་ལ་ལོངས་སྐུ་ལ་དབང་ལེན་པ་ཕྱི། ཡི་གེ་དབྱིབས་མཐོང་བ་ནང༌། ཡི་གེ་གཟུགས་སྣ་ཚོགས་སུ་བསྒྱུར་ནས་རླུང་སེམས་བསྡུད་པ་གསང་བ། རྩ་ཡི་གེ་ནང་གི་དྭངས་མ་མཐོང་བ་དེ་ཁོ་ན། རླུང་མཐོང་བ་མཐར་ཐུག་གོ ། ཤེས་རབ་ཡེ་ཤེས་ཀྱི་ས་གཉིས་ཀྱི་ཆོས་སྐུ་ལ་དབང་ལེན་པ་ཕྱི། བདུད་རྩི་ལྔའི་དྭངས་མ་མཐོང་བ་གསང་བ། རྩའི་ནང་གི་དྭངས་མ་མཐོང་བ་དེ་ཁོ་ན།
རླུང་མཐོང་བ་མཐར་ཐུག་གོ ། བཞི་པའི་ས་ཕྱེད་ལ་ངོ་བོ་ཉིད་སྐུ་ལས་དབང་ལེན་པ་ཕྱི། རླུང་གི་དཀྱིལ་འཁོར་མཐོང་བ་ནང༌། ཡི་གེ་མཐོང་བ་གསང་བ། དྭངས་མ་ཆེན་པོ་མཐོང་བ་དེ་ཁོ་ན། འགྲོས་བཞི་ཐིམ་པ་མཐར་ཐུག་གོ ། གསུམ་པ་གཙོ་གང་ཆེ་བ་བསྟན་པ་ནི། འཇིག་རྟེན་པའི་ལམ་དུ་ཕྱིའི་རྟེན་འབྲེལ། བུམ་དབང་ས་དྲུག་ལ་ནང༌། གསང་དབང་ས་བཞི་ལ་གསང་བ།
ཤེས་རབ་ཡེ་ཤེས་ས་གཉིས་ལ་མཐར་ཐུག་རྟེན་འབྲེལ་གཙོ་ཆེར་འགྲིག་གོ ། གཉིས་པ་མཐར་ཐུག་གི་འབྲས་བུ་ལ་སྦྱར་ན། སྤྲུལ་སྐུ་ཕྱི། ལོངས་སྐུ་ནང༌། ཆོས་སྐུ་གསང་བ། ངོ་བོ་ཉིད་སྐུ་དེ་ཁོ་ན། ཤིན་ཏུ་རྣམ་དག་ངོ་བོ་ཉིད་སྐུ་མཐར་ཐུག་གི་རྟེན་འབྲེལ་ཞེས་པ་དེ་ཙམ་ཞིག་ཏུ་བཤད་པ་ལས་ཀྱང་ཕྱོགས་མཐོང་ཚེ་ཤེས་པར་ནུས་ལ། རྣལ་འབྱོར་དབང་ཕྱུག་གི་ལམ་རྒྱས་པར་ཀུན་གཞི་རྒྱུ་རྒྱུད་ཅེས་པའི་ཀུན་གཞི་འདི་ནི་རྣམ་ཤེས་ཀྱི་མིང་གིས་བསྟན་པའི་སྐབས་འགའ་འགར་ཡང་སྣང་བས། དེ་ལྟ་ན་རྣམ་ཤེས་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞིར་མི་འགྱུར་དྲང༌། དེ་ལྟ་ན་དེ་རྒྱུ་རྒྱུད་དུ་མི་འགྱུར་ཏེ།
དེ་ཉིད་འབྲས་དུས་སུ་མཐར་ཕྱིན་དུ་མི་འགྲོ་བའི་ཕྱིར་སྙམ་ན། སྐྱོན་མེད་དེ། བདེ་གཤེགས་སྙིང་པོ་ཉིད་ལ་ཀུན་གཞིའི་མིང་གིས་བསྟན་པ་ནི་མདོ་སྔགས་ཀྱི་གསུང་རབ་དུ་མར་མཐོང་ལ། བདེ་གཤེགས་སྙིང་པོ་དེ་ལ་རྣམ་ཤེས་ཀྱི་སྒྲས་ཀྱང་བསྟན་པར་མཐོང་ནས་རྣམ་ཤེས་ཀྱི་སྒྲས་དེ་བརྗོད་ན་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞིའི་རྣམ་ཤེས་སུ་མི་འགྱུར་ཏེ། བཟང་སྐྱོང་གིས་ཞུས་པའི་མདོ་ལས། དཔེར་ན་ཉི་མའི་འོད་ཟེར་ནི་དྲི་ང་བ་དང་མི་གཙང་བ་དང་རོ་དག་ལ་ཡང་འབབ་སྟེ་འོན་ཀྱང་ན་དེས་གོས་པར་མི་འགྱུར་ལ། ཉི་མ་དྲི་ང་བ་དོར་ཏེ་གཞན་ལ་ཡང་མི་འགྲོའོ། ། དེ་བཞིན་དུ་རྣམ་པར་ཤེས་པའི་ཁམས་འདི་ཡང་གཡའི་ངོར་ཕྱི་བ་དང་སྙགས་སྙིགས་ཟ་བའི་ཁྱི་དང༌། ཕག་པའི་སྐྱེ་གནས་དག་ཏུ་སྐྱེ་བ་ཡོངས་སུ་འཛིན་ཏེ་འོན་ཀྱང་རྣམ་པར་ཤེས་པའི་ཁམས་ལ་སྤྱོད་པ་ངན་པ་དེ་དག་གིས་གོས་པ་མེད་དོ། ། ཞེས་འབྱུང་བའི་ཕྱིར།
ཕྱི་བ་དང་ཁྱི་ཕག་གི་རྣམ་ཤེས་ལ་དེའི་སྤྱོད་པ་ངན་པས་མི་གོས་པའི་རྣམ་ཤེས་དེ་བདེ་གཤེགས་སྙིང་པོ་མིན་ན་རྣམ་ཤེས་ནི་ཁྱི་སོགས་ཀྱི་སྤྱོད་ངན་དང་འབྲེལ་ཞིང་བག་ཆགས་ཀྱི་ངོ་བོ་དང་རྟེན་བྱེད་པ་ལ་སོགས་དེ་དག་དང་ཅི་རིགས་པར་གནས་པས་སྤྱོད་ངན་གྱི་དྲི་མ་དེ་དག་གིས་མ་གོས་པའི་སྐབས་མི་སྲིད་པའི་ཕྱིར། སྙིང་པོ་ནི་སེམས་ཅན་རྣམས་ཀྱི་སྤྱོད་ངན་ཅི་འདྲ་བས་ཀྱང་གཞོམ་པ་དང་གོས་པ་དང་འཕེལ་འགྲིབ་ཀྱི་ཉམས་དམས་པར་བྱེད་པ་མ་ཡིན་ཏེ། རྟག་ཏུ་ཞི་བ་ནཱ་དའི་བདག་ཉིད་དུ་གནས་པའི་ཕྱིར། དུས་འཁོར་འགྲེལ་ཆེན་ལས། འདིར་སེམས་ཅན་ཐམས་ཅད་ཀྱི་སྙིང་གའི་ནང་ན་གནས་པའི་ཡེ་ཤེས་སོ། ། དེ་ཡང་གཞོམ་དུ་མེད་པའི་སྒྲ་སྟེ་རྟག་ཏུ་ནཱ་དའི་མཚན་ཉིད་དོ་ཞེས་འབྱུང་ངོ༌། ། སྨོས་མ་ཐག་པའི་གཞི་ལམ་འབྲས་བུའི་རྟེན་འབྲེལ་དེས་ནི་བཅོམ་ལྡན་འདས་དུས་ཀྱི་འཁོར་ལོ་ལ་སོགས་རྒྱུ་རྒྱུད་དྲི་བཅས་ལ་ལུས་ངག་ཡིད་གསུམ། གནས་སྐབས་བཞི། ཕུང་པོ་ལྔ། འབྱུང་བ་ལྔ།
ཁམས་དྲུག ། འཕོ་བ་བཅུ་གཉིས། དགའ་བ་བཅུ་དྲུག ། སྐྱེ་གནས་བཞི། ཁྱབ་འཇུག་གི་འཇུག་པ་བཅུ། སྐྱེ་འཆི་བར་དོ་གསུམ་དང་ལམ་རྒྱུད་དྲི་མ་སྦྱང་བའི་སྐབས་སུ་འཇིག་རྟེན་དང་འཇིག་རྟེན་ལས་འདས་པའི་སོ་སོར་དབང་བཞི། བསྐྱེད་རིམ་བསྙེན་སྒྲུབ་ཡན་ལག་བཞི། རྫོགས་རིམ་སྦྱོར་བ་ཡན་ལག་དྲུག ། རིགས་དྲུག་གི་སྤྱོད་པ་དང་སྡོམ་དམ། འདོད་ཡོན་གྱི་ཕྱག་རྒྱ་གསུམ་བསྟེན་པ་གསུམ་ཡས་བབས་མས་བརྟན་གྱི་དེ་ཉིད་བཅུ་དྲུག་མྱོང་བ།
ས་བཅུ་གཉིས་ཀྱི་རྩ་ཐིག་རླུང་སེམས་འབྱེད་གྲོལ་ཐིམ་གསལ་བཞིའི་ཐིམ་ལོངས་བདག་པོ་དབང་བྱེད་པ་བཞི། རྣམ་སྨིན་དང་རྒྱུ་མཐུན་དང་དབང་དང་བྲལ་འབྲས་བཞིར་དག་པར་བྱེད་པའོ། ། འབྲས་རྒྱུད་དྲི་མ་དང་བྲལ་བའི་སྐབས་སུ་སྐུ་བཞི་ཡེ་ཤེས་ལྔ་དང༌། རིགས་དྲུག་དང༌། བྱང་ཆུབ་བཞི་དང༌། ཧེ་རུ་ཀ་བཞི། འཁོར་ལོ་གསུམ་གྱི་རྟེན་དང་བརྟེན་པར་བཅས་པའི་དཀྱིལ་འཁོར་འཁོར་ལོ་འཇིག་པ་མེད་པའི་རྟེན་འབྲེལ་རྣམས་རྒྱུ་འབྲས་ཕན་ཚུན་རྗེས་སུ་འབྲེལ་བར་རྒྱས་བཏབ་པའི་རྟེན་འབྲེལ་མཐའ་ཡས་པར་འབྱུང་བ་སོགས་ཀྱང་རྒྱུད་སྡེ་སོ་སོའི་གཞུང་ལུགས་ལས་རྒྱ་ཆེར་ཤེས་པར་གྱིས་ཤིག །
སྨྲས་པ། སངས་རྒྱས་བཅོམ་ལྡན་འདས་དེ་ཡིས། ། གདུལ་བྱ་ལམ་དུ་བཀྲི་བ་ལ། །
ཐེག་པ་གསུམ་གྱི་ཚུལ་གསུམ་དང༌། ། ཐེག་དམན་ལ་ཡང་སྡེ་གཉིས་དང༌། ། ཐེག་ཆེན་ལ་ཡང་སེམས་ཙམ་པ། ། དབུ་མ་གྲུབ་མཐའ་སྣ་ཚོགས་ཀྱང༌། ། ཆོས་ཀུན་མངོན་སངས་རྒྱས་པའི་མཐུས། ། གདུལ་བྱའི་ཁམས་དང་དབང་པོ་ལ། ། སྒྲིབ་མེད་མཁྱེན་ནས་གང་འདུལ་གྱི། ། ཆོས་འཁོར་དེ་དག་ཐམས་ཅད་ཀྱང༌། ། ཐམས་ཅད་མཁྱེན་པའི་ཡེ་ཤེས་ཀྱིས། ། རྒྱུ་འབྲས་རྟེན་འབྲེལ་མ་ནོར་བ། །
གཟིགས་ནས་གཞན་ལ་སྟོན་པ་ཡིན། ། བཀའ་བརྒྱུད་སངས་རྒྱས་བརྒྱུད་པ་འདི། ། རྟེན་འབྲེལ་མངའ་བརྙེས་ཆེ་བ་ཡང༌། ། རྫོགས་སངས་ཡིན་པའི་རྒྱུ་མཚན་གྱིས། ། རྒྱུ་འབྲས་འཁྲུལ་པར་ག་ལ་སྟོན། ། དེ་ཕྱིར་རྒྱལ་བ་འབྲི་ཁུང་པ། ། རྟེན་འབྲེལ་དོན་ལ་བཀའ་བབས་འདི། ། ད་ལན་ཁོ་ནར་མ་ཟད་དེ། ། སྔོན་དུས་མགོན་པོ་ཀླུ་ཉིད་ནས། ། སྟོང་དང་རྟེན་འབྱུང་སྨྲ་བ་ལ། །
ཟབ་རྒྱས་སྒྲ་ལྡན་ཁྱུ་མཆོག་ཆེ། ། ཆོས་ཀྱི་དུང་དང་དམ་ཆོས་ཀྱི། ། གཎྜི་རྡོ་རྗེའི་སྒྲ་ཆེན་སྒྲོགས། ། ཞེས་སྨྲས་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། ཆོས་ཕུང་བརྒྱད་ཁྲི་བཞི་སྟོང་ཉོན་མོངས་ཀྱི་གཉེན་པོ་ཡིན་བྱ་བ་ནི་གོ་བར་ཟད་དོ། ། རྡོར་གསུང་འདི་དག་པར་བཏོན་ན། ལུང་གི་ཆོས་ཕུང་བརྒྱད་ཁྲི་བཞི་སྟོང་སོགས་བེམས་པོ་ཁོ་ནར་འདོད་ན་ཉོན་མོངས་པའི་གཉེན་པོར་མི་འབྲེལ་ཞེས་བྱ་བ་བཞུགས་ཞེས་བྱ་བར་འགྱུར་ལ། དེའང་བརྗོད་བྱེད་ལུང་གི་ཆོས་ཕུང་བརྒྱད་ཁྲི་བཞི་སྟོང་སོགས་རང་གི་སྡེ་པ་དག་ནི་ཁ་ཅིག་སྒྲའི་རང་བཞིན་དང༌། ཁ་ཅིག་ལྡན་མིན་འདུ་བྱེད་དུ་འདོད་དེ།
ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག ། ཚིག་གམ་མིང་ཡིན་དེ་དག་ནི། ། གཟུགས་དང་འདུ་བྱེད་དག་ཏུ་འདུས། ། ཞེས་འབྱུང་ལ། ལུགས་དེ་ནི་ཐེག་པ་ཆེན་པོའི་ཕྱོགས་འདིར་ཁས་བླངས་བར་བྱ་བ་མིན་ཏེ། འདུ་བྱེད་དང་གཟུགས་ཀྱི་བེམས་པོ་སོགས་སེམས་ཙམ་པས་ཀྱང་དེ་གྲུབ་ཏུ་ཁས་མི་ལེན་པའི་ཕྱིར་དང༌། སྒྲས་མ་བརྗོད་ན་ལུང་གི་ཆོས་ཕུང་སོགས་མེད་ན་སེམས་སེམས་བྱུང་གིས་བསྡུས་པའི་ལུང་ཆོས་མེད་པར་འགྱུར་བ་དང༌། དེ་མེད་ན་ཚེ་འཕོས་ཀྱང་སྡེ་སྣོད་གསུམ་གྱི་ཆོས་ཕུང་བློའི་རྗེས་སུ་མི་འབྲང་བར་འགྱུར་བ་དང༌།
དེ་ལྟ་ན་ལུང་གི་ཆོས་ཕུང་སོགས་ཀྱི་ཉོན་མོངས་བརྒྱད་ཁྲི་སོགས་ཀྱི་གཉེན་པོར་མི་འགྱུར་བའི་ཕྱིར་ཏེ། བེམས་པོས་ཤེས་པའི་རྒྱུད་ཀྱི་ཉོན་མོངས་པ་ལྷན་ཅིག་མི་གནས་འགལ་བའི་གནོད་བྱ་གནོད་བྱེད་དུ་མི་འགྱུར་བའི་ཕྱིར་ཏེ། འགྱུར་ན་ལུང་ཆོས་བློའི་ཡུལ་དུ་མ་བྱས་ཀྱང་ཉོན་མོངས་པའི་གཉེན་པོར་འགྱུར་རིགས་པའི་ཕྱིར་དང༌། དེ་ལྟར་འདོད་ན་ཐུག་མེད་དུ་ཡང་འགྱུར་རོ། ། དེས་ན་ལུང་ཆོས་ཀྱང་མིང་ཚིག་ཡི་གེར་སྣང་བའི་རྣམ་རིག་ཉིད་ལ་འདོད་དགོས་ཏེ། སློབ་དཔོན་བློ་བརྟན་གྱིས་དབུས་མཐའི་འགྲེལ་པར། མིང་དང་ཚིག་དང་ཡི་གེའི་ཚོགས་སུ་སྣང་བའི་རྣམ་པར་རིག་པ་ནི་བསྟན་བཅོས་སོ། ། ཡང་ན་འཇིག་རྟེན་ལས་འདས་པའི་ཡེ་ཤེས་ཐོབ་པར་བྱེད་པའི་སྒྲའི་ཁྱད་པར་དུ་སྣང་བའི་རྣམ་པར་རིག་པ་རྣམས་ནི་བསྟན་བཅོས་སོ། ། ཞེས་སོ། ། འོ་ན་དེ་སེམས་ཙམ་གྱི་ལུགས་ལ་ཡིན་གྱི་དབུ་མའི་ལུགས་ལ་མ་ཡིན་ནོ་སྙམ་ན་མིན་ཏེ།
དབུ་མ་པས་ཀྱང་ལུང་གི་ཆོས་རྣམ་རིག་ཏུ་བཞེད་ནས་འཆད་པོས་རྣམ་རིག་ཏུ་གྱུར་པའི་ལུང་གི་ཆོས་ཕུང་གི་བདག་རྐྱེན་བྱས་ནས་ཉན་པོའི་རྣམ་རིག་ཏུ་གྱུར་པའི་ལུང་གི་ཆོས་ཕུང་བློ་ལ་བསྐྱེད་པར་བྱེད་དེ། ལྷའི་རྣམ་རིག་གི་བྱེད་པས་མི་ལ་རྨི་ལམ་དུ་མཚན་མ་བཟང་ངན་གྱི་རྣམ་རིག་བསྐྱེད་པ་བཞིན་ཞེས་བརྒྱད་སྟོང་འགྲེལ་ཆེན་ལས། རྟག་ཏུ་མཉམ་པར་བཞག་པའི་སངས་རྒྱས་བཅོམ་ལྡན་འདས་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་ཀྱི་མཐུས་མོས་པ་ཇི་ལྟ་བ་བཞིན་དུ་སྐལ་བ་དང་ལྡན་པ་རྣམས་ལ་མ་འཆོལ་བར་རང་གི་ཤེས་པའི་སྣང་བ་སྟོན་པ་ཉེ་བར་སྐྱེ་སྟེ་ཞེས་དང༌། དེ་བས་ན་གདུལ་བྱའི་ཤེས་པ་དང་སྒྲར་སྣང་བའི་རང་བཞིན་ཉིད་ཡིན་པས་བསྟན་པ་ཉན་པ་པོའི་སྐྱེ་བོ་དང་འབྲེལ་བ་ཡིན་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་ཀྱི་བདག་པོ་ལས་སྐྱེས་པའི་ཕྱིར་སངས་རྒྱས་ཀྱིས་ཆོས་བསྟན་པ་ཡིན་ནོ་ཞེས་འཆད་པར་བྱ་བ་དེ་བཞིན་དུ། ད་ལྟར་གྱི་ཆོས་སྨྲ་བ་རྣམས་ཀྱི་སྟོན་པ་ཡང་བཅོམ་ལྡན་འདས་ལ་བརྒྱུད་ནས་འོངས་པ་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ངེས་པ་སྐྱེ་བའི་ཕྱིར་འཆད་པར་བྱ་བ་ཡིན་ནོ། ། ཞེས་བྱ་བའི་དོན་ཏོ། ། ཞེས་འབྱུང་ངོ༌། ། འོ་ན་ལུང་ཆོས་དེ་ཐོས་པར་མི་འགྱུར་ཏེ། འཆད་པོའི་རྣམ་རིག་ཏུ་གྱུར་པའི་ལུང་ཆོས་དེ་ཉན་པོའི་རྣམ་རིག་གི་ཡུལ་དུ་མི་བྱེད་པའི་ཕྱིར་སྙམ་ན།
དངོས་ཡུལ་དུ་མ་སོང་ཡང་བརྒྱུད་ནས་ཡུལ་དུ་འགྱུར་བ་ཡིན་ཏེ། འཆད་པོའི་ལུང་ཆོས་ཀྱི་རྣམ་རིག་དེ་ཉིད་ཀྱི་བྱེད་པའི་རྗེས་སུ་ཉན་པོའི་ལུང་ཆོས་ཀྱི་རྣམ་རིག་རྗེས་སུ་འགྲོ་བཟློག་བྱེད་པའི་ཕྱིར། ཐེག་བསྡུས་བཤད་སྦྱར་ལས། གལ་ཏེ་དེ་ལྟ་ཡིན་ན་བྱང་ཆུབ་སེམས་དཔའ་དེ་ཇི་ལྟར་བཤད་དེ། ཉན་པའི་རྣམ་པར་རིག་པ་ནི་དེས་རྣམ་པར་མ་བཤད་དོ་ཞེ་ན། དེའི་དབང་གིས་བྱུང་བའི་ཕྱིར། དེ་སྐད་ཅེས་བྱ་སྟེ། ལྷ་ལ་སོགས་པའི་དབང་གིས་རྨི་ལམ་ན་བསྟན་བཅོས་དང་སྔགས་ལ་སོགས་པ་བརྙེད་པ་བཞིན་ནོ་ཞེས་འབྱུང༌། དེས་ན་ལུང་གི་ཆོས་ཕུང་སོགས་རང་གཞན་གྱི་རྒྱུད་ཀྱིས་རྣམ་རིག་དེ་ཉིད་སྒྲ་རང་མཚན་པར་བཏགས་སྣང་གོམས་པའི་སྒོ་ནས་འཆད་ཉན་དུ་བྱས་ནས་ཉོན་མོངས་བརྒྱད་ཁྲི་སོགས་ཀྱི་གཉེན་པོར་འཇུག་པ་ཡིན་ཏེ། འགྲེལ་ཆེན་ལས།
སངས་རྒྱས་ཀྱི་ཆོས་བསྟན་པ་ཞེས་བྱ་བ་ནི། གང་གི་ཕྱིར་རྣམ་པར་རྟོག་པ་རང་གི་རྣམ་པ་ལས། ཕྱི་རོལ་གྱི་རང་བཞིན་ལ་སྒྲོ་བཏགས་ནས་འཇུག་པའི་ཕྱིར། དེ་མིན་ལ་དེར་འཛིན་པས་སོ་ཞེས་འབྱུང་ངོ༌། ། ཡང་རྡོར་གསུང་འདི་འདིར་ཡང་འགྱུར་ཏེ། རྟོགས་པའི་ཆོས་འཁོར་ལ་ཡང་ཆོས་ཕུང་བརྒྱད་ཁྲི་བཞི་སྟོང་དབྱེར་ཡོད་བྱ་བ་འདི་བཞུགས་ཞེས་པ་སྟེ། ཉན་ཐོས་སྡེ་པས། མཐོང་ལམ་གཅིག་པུ་ལ་ཆོས་འཁོར་གྱི་སྒྲ་བཤད་ཚང་བར་འདོད་ནས་ཆོས་འཁོར་གསུམ་དང་སྡེ་སྣོད་གསུམ་དང་གསུང་རབ་ཡན་ལག་བཅུ་གཉིས་དང་ཆོས་ཕུང་གི་དབྱེ་བ་ཇི་སྙེད་སོགས་ཀྱི་རྣམ་གཞག་མི་འཆད་ལ། ཐེག་ཆེན་གྱི་རྟོགས་པའི་ཆོས་འཁོར་ལ་དེ་འདྲའི་རྣམ་གཞག་འཇོག་པའི་ཕྱིར་ཐེག་ཆེན་གྱི་མཐོང་ལམ་གཅིག་པུ་ལ་བདེན་བཞི་དང་བདེན་གཉིས་དང་བདེ་གཤེགས་སྙིང་པོ་སོགས་ཀྱི་ཆོས་འཁོར་གྱི་རིམ་པ་ཐམས་ཅད་རྟོགས་པར་བྱེད་པ་ཉིད་ཀྱི་ཕྱིར་དང༌། བསླབ་པ་གསུམ་གྱི་མངོན་རྟོགས་བརྩིར་ཡོད་པའི་ཕྱིར་དང༌།
གསུང་རབ་ཡན་ལག་བཅུ་གཉིས་ཀྱི་བྱེད་པའི་བྱ་བ་ཐམས་ཅད་ཀྱི་ལས་རྫོགས་པར་བྱར་ཡོད་པ་དང༌། མཐོང་སྤང་གི་ཉོན་མོངས་བརྒྱད་ཁྲི་བཞི་སྟོང་སོགས་སྤོང་བར་བྱེད་པ་ཉིད་ཀྱི་ཕྱིར། ཞེས་བྱ་བ་འདི་ནི་ཐེག་པ་ཆེན་པོའི་ཆོས་ཚུལ་བླ་ན་མེད་པའོ།། །། ༈ རྡོ་རྗེའི་གསུང༌། གསུང་རབ་ཡན་ལག་བཅུ་གཉིས་རེ་རེའི་ནང་དུ་བཅུ་གཉིས་ཚང་བར་ཡོད་བྱ་བ་ལ། འདི་དག་པར་བཏོན་ན། གསུང་རབ་ཡན་ལག་བཅུ་གཉིས་ཀྱང་སྡེ་སྣོད་གསུམ་དུ་འདུས་བྱ་བ་བཞུགས་ཞེས་བྱ་བར་འགྱུར་ཏེ། སྡེ་སྣོད་གསུམ་གྱི་བརྗོད་དོན་བསླབ་གསུམ་ལས་ལྷག་པ་གསུང་རབ་ཡན་ལག་བཅུ་གཉིས་ཀྱིས་ཀྱང་སྟོན་བྱར་མེད་པའི་ཕྱིར། དེས་ན་དང་པོར་གསུང་རབ་ཡན་ལག་བཅུ་གཉིས་ངོས་བཟུང༌། སྡེ་སྣོད་གསུམ་དུ་འདུས་ཚུལ་བརྗོད།
དེ་དོན་ཉམས་སུ་ལེན་པ་ནན་ཏན་དུ་སྒོམ་པ་ལ་རག་པར་བསྟན་པའོ། ། དང་པོ་ནི། མངོན་པ་ཀུན་ལས་བཏུས་པར། མདོ་དེ་གང་ཞེ་ན། གང་སྨོས་པའི་ཚུལ་གྱིས་རྐྱང་པར་གསུངས་པ་སྟེ། ཕན་ཡོན་བཅུ་གཟིགས་ནས་དེ་བཞིན་གཤེགས་པས་མདོར་སྨོས་པའི་ཚུལ་གྱིས་ཆོས་སྟོན་ཏེ་རྣམ་པར་བཞག་སླ་བ་དང་བཤད་སླ་བ་དང་བཟུང་སླ་བ་དང༌། ཆོས་ལ་གུས་པས་ཚོགས་ཡོངས་སུ་རྫོགས་པར་བྱེད་པ་དང༌། མྱུར་དུ་ཆོས་ཉིད་རྟོགས་པར་འགྱུར་བ་དང༌། སངས་རྒྱས་ལ་ཤེས་ནས་དད་པ་ཐོབ་པ་དང༌། ཆོས་དང་དགེ་འདུན་ལ་ཤེས་ནས་དད་པ་ཐོབ་པ་དང༌།
མཐོང་བའི་ཆོས་ལ་བདེ་བར་གནས་པའི་མཆོག་ལ་རེག་པ་དང༌། འབེལ་བའི་གཏམ་གྱིས་གཏན་ལ་འབེབས་པས་དམ་པ་རྣམས་ཀྱི་སེམས་མགུ་བར་བྱེད་དེ། མཁས་པ་མཁས་པ་ཞེས་བྱ་བའི་གྲངས་སུ་འགྲོ་བའོ། ། དབྱངས་ཀྱིས་བསྙད་པའི་སྡེ་གང་ཞེ་ན། མདོ་སྡེ་དེ་ཉིད་དུ་དབུས་དང་མཐའ་མར་ཚིགས་སུ་བཅད་དེ་དབྱངས་ཀྱིས་བསྙད་པའོ། ། ཡང་དྲང་བའི་དོན་གྱི་མདོ་དེ་རྟོགས་པར་བྱེད་པས་དབྱངས་ཀྱི་བསྙད་པའོ། ། ལུང་དུ་བསྟན་པའི་སྡེ་གང་ཞེ་ན། གང་ལས་ཉན་ཐོས་འདས་ཏེ་ཤི་བའི་དུས་བྱས་པ་དང་འབྱུང་བ་ལུང་བསྟན་པའོ། ། ཡང་ངེས་པའི་དོན་གྱི་མདོ་དེ་ནི་ལུང་དུ་བསྟན་པའི་སྡེའོ། ། ཚིགས་སུ་བཅད་པའི་སྡེ་གང་ཞེ་ན།
ཚིགས་སུ་སྦྱར་ནས་གསུངས་པ་སྟེ། དེ་ནི་རྩ་བ་གཉིས་པ་དང་རྩ་བ་གསུམ་པ་དང་རྩ་བ་བཞི་པ་དང་རྩ་བ་ལྔ་པ་དང་རྩ་བ་དྲུག་པའོ། ། ཆེད་དུ་བརྗོད་པའི་སྡེ་གང་ཞེ་ན། གང་ཡིད་རངས་ནས་བརྗོད་པའོ། ། གླེང་གཞིའི་སྡེ་གང་ཞེ་ན། གང་གི་ཆེད་དུ་གསུངས་པ་དང་བྱུང་བ་དང་བཅས་པའི་བསླབ་པ་བཅས་པ་གསུངས་པའོ། ། རྟོགས་པ་བརྗོད་པའི་སྡེ་གང་ཞེ་ན། དཔེ་དང་བཅས་པ་གསུངས་པའོ། ། དེ་ལྟ་བུ་བྱུང་བའི་སྡེ་གང་ཞེ་ན། གང་སྔོན་གྱི་སྦྱོར་བ་དང་ལྡན་པའོ། །
སྐྱེས་པའི་རབས་ཀྱི་སྡེ་གང་ཞེ་ན། གང་བྱང་ཆུབ་སེམས་དཔའི་སྤྱོད་པ་དང་ལྡན་པའོ། ། ཤིན་ཏུ་རྒྱས་པའི་སྡེ་གང་ཞེ་ན། གང་བྱང་ཆུབ་སེམས་དཔའི་སྡེ་སྣོད་དང་ལྡན་པའོ། ། ཤིན་ཏུ་རྒྱས་པ་ཇི་ལྟ་བ་དེ་བཞིན་དུ་རྣམ་པར་འཐག་པ་དང་མཚུངས་པ་བྲལ་བ་དེ་བཞིན་ནོ། ། ཅིའི་ཕྱིར་ཤིན་ཏུ་རྒྱས་པ་ཞེས་བྱ་ཞེ་ན། སེམས་ཅན་ཐམས་ཅད་ལ་ཕན་པ་དང་བདེ་བའི་གནས་ཡིན་པ་དང༌། རྒྱས་པ་དང་རྒྱ་ཆེ་བ་དང་ཟབ་པའི་རྣམ་པར་ཆོས་བསྟན་པའི་ཕྱིར་རོ། ། ཅིའི་ཕྱིར་རྣམ་པར་འཐག་པ་ཞེས་བྱ་ཞེ་ན། སྒྲིབ་པ་ཐམས་ཅད་རྣམ་པར་འཐག་པའི་ཕྱིར།
ཅིའི་ཕྱིར་མཚུངས་བྲལ་ཞེས་བྱ་ཞེ་ན་མཚུངས་པ་མེད་པའི་ཕྱིར་རོ། རྨད་དུ་བྱུང་བའི་སྡེ་གང་ཞེ་ན། གང་ལས་ཉན་ཐོས་དང་བྱང་ཆུབ་སེམས་དཔའ་དང་སངས་རྒྱས་རྣམས་ཀྱིས་ངོ་མཚར་རྨད་དུ་བྱུང་བའི་ཆོས་བསྟན་པའོ། ། གཏན་ལ་དབབ་པར་བསྟན་པའི་སྡེ་གང་ཞེ་ན། གང་དུ་ཆོས་ཀྱི་མཚན་ཉིད་ཕྱིན་ཅི་མ་ལོག་པར་བསྟན་པའོ། ། ཞེས་འབྱུང་ངོ༌། ། གཉིས་པ་ནི། དེར། མདོའི་སྡེ་ལ་སོགས་པ་འདི་དག་ནི་སྡེ་སྣོད་གསུམ་དུ་འགྱུར་ཏེ། མདོའི་སྡེ་དང༌།
དབྱངས་ཀྱིས་བསྙད་པའི་སྡེ་དང༌། ལུང་དུ་བསྟན་པའི་སྡེ་དང༌། ཚིགས་སུ་བཅད་པའི་སྡེ་དང༌། ཆེད་དུ་བརྗོད་པའི་སྡེ་གང་ཡིན་པ་འདི་ནི་ཉན་ཐོས་ཀྱི་མདོ་སྡེའི་སྡེ་སྣོད་དོ། ། རྟོགས་པ་བརྗོད་པའི་སྡེ་དང༌། དེ་ལྟ་བུ་བྱུང་བའི་སྡེ་དང་སྐྱེས་པའི་རབས་ཀྱི་སྡེ་འཁོར་དང་བཅས་པ་ནི་འདུལ་བའི་སྡེ་སྣོད། ཤིན་ཏུ་རྒྱས་པའི་སྡེ་དང༌། རྨད་དུ་བྱུང་བའི་ཆོས་ཀྱི་སྡེ་གང་ཡིན་པ་འདི་ནི་བྱང་ཆུབ་སེམས་དཔའི་མདོ་སྡེའི་སྡེ་སྣོད་དོ། ། གཏན་ལ་དབབ་པར་བསྟན་པའི་སྡེ་ནི་གཉིས་ཀའི་ཆོས་མངོན་པའི་སྡེ་སྣོད་དོ། ། ཞེས་འབྱུང་བས།
མདོ་སྡེ་སོགས་ལྔ་ལའང་ཐུན་མོང་བ་ཉན་ཐོས་དང་ཐུན་མོང་མིན་པ་བྱང་སེམས་ཀྱི་ནི་ཤིན་ཏུ་རྒྱས་པ་དང་རྨད་དུ་བྱུང་བའི་སྡེའི་ཡན་ལག་དང་གླེང་གཞི་སོགས་ལའང་ཐུན་མོང་མིན་པ་བྱང་སེམས་ཀྱི་ཚུལ་ཁྲིམས་ཏེ་འདུལ་བའི་སྡེ་སྣོད་དུ་བསྡུའོ། ། གསུམ་པ་ནི། དེ་ལྟའི་གསུང་རབ་ཡན་ལག་བཅུ་གཉིས་པོ་དེ་ཐམས་ཅད་རྒྱུད་ལ་ཇི་ལྟ་བུའི་སྒོ་ནས་སྦྱར་ཞེ་ན། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་འབྱུང་བས་ཉམས་སུ་ལེན་པ་ན་ལུས་ངག་ཡིད་གསུམ་གྱི་ཆོས་ཚུལ་དེ་དག་ནན་ཏན་དུ་ལྟ་སྒོམ་སྤྱོད་གསུམ་གྱིས་ཡང་ནས་ཡང་དུ་འདྲིས་པར་བྱས་ནས་རང་གཞན་གྱི་རྒྱུད་ལ་བསགས་སྦྱངས་ཡང་དག་པར་མཐར་ཕྱིན་པར་བྱ་དགོས་སོ། ། ཡང་རྡོར་གསུང་འདི་རྩལ་དུ་བཤད་དགོས་དོན་མདོ་ཁ་ཅིག་ཐེག་པ་ཆེན་པོའི་གསུང་རབ་ཡན་ལག་བཅུ་གཉིས་ནི་ཐབས་མང་བ་ཉན་ཐོས་ཀྱི་སར་བཤད་པའི་བསླབ་གསུམ་སོགས་གཞོབ་ལྡོག་གནོན་བྱས་ནས་བྱང་སེམས་རང་ལུགས་ལའང་བསླབ་པ་དང་པོ་གཉིས་ལ་མ་ལྟོས་པར་ཤེས་རབ་རྐྱང་གྲོལ་གྱི་འཚང་རྒྱ་བར་འདོད་པའི་ཕྱག་རྒྱ་ཆེན་པོ་དང་གཅིག་ཅར་བར་གྲགས་པ་དུ་མ་འབྱུང་བས་དེ་མགོན་པོ་འབྲི་ཁུང་པ་ཡབ་སྲས་སོགས་དཔལ་ལྡན་དྭགས་པོ་བཀའ་བརྒྱུད་པ་མཐའ་དག་གིས་ཆེར་འགོག་པ་ཡིན་ལ། ས་སྐྱ་པཎྜི་ཏ་སོགས་ཕལ་ཆེ་བས། དྭགས་པོ་བཀའ་བརྒྱུད་པ་ལ་ཧྭ་ཤང་དང་གཅིག་ཅར་བའི་ལུགས་སུ་ཕུལ་ནས་དགག་པ་བྱེད་སྐད་པ་དེ་ནི་མངོན་སུམ་ལ་བསྙོན་འདེབས་པའི་རྒྱུ་མཚན་ཅི་ཞེས་བརྟག་པར་བྱ་དགོས་སོ། །
དེའང་སེམས་ཀྱི་ཤིན་ཏུ་རྒྱས་པ་ཞེས་བྱ་བ་ནི་སེམས་ཅན་ཐམས་ཅད་ལ་འཕྲལ་ཡུན་གྱི་ཕན་བདེ་དང༌། ཕར་ཕྱིན་དྲུག་དང་ནམ་མཁའ་མཛོད་ཀྱི་ཏིང་ངེ་འཛིན་སོགས་རྒྱས་པ་དང༌། རྒྱ་ཆེ་བ་དང༌། བདག་མེད་དང་སྟོང་པ་སོགས་ཟབ་པའི་ཆོས་རྣམས་སུ་དེ་སྒྲིབ་གཉིས་གདུལ་བས་རྣམ་པར་འཐག་པ་དང༌། འདི་དང་མཚུངས་པའི་ཆོས་མེད་པས་མཚུངས་བྲལ་གྱི་སྡེ་སྣོད་དེ། མདོ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་ཆེན་པོ་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། །
ཡང་དག་འགྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་པ་ལྟར། ཆེན་པོ་བདུན་དང་ལྡན་པའི་ཕྱིར་ཐེག་པ་ཆེན་པོ་དང་སྡེ་སྣོད་ལའང་དེའི་སྡེ་སྣོད་ཅེས་བྱ་སྟེ། དམིགས་པ་ཆེ་བ་སྟོང་ཕྲག་བརྒྱ་པ་སོགས་ཕ་རོལ་ཏུ་ཕྱིན་པ་སྟོན་པའི་མདོ་སྡེ་སོགས་ལ་དམིགས་པའི་ཕྱིར་དང༌། གྲུབ་པ་ཆེ་བ་བདག་གཞན་གྱི་དོན་མཐའ་དག་སྒྲུབ་པའི་ཕྱིར་དང༌། ཡེ་ཤེས་ཆེ་བ་གང་ཟག་དང་ཆོས་ལ་བདེན་པ་ཤེས་པའི་ཕྱིར་དང༌། བརྩོན་འགྲུས་ཆེན་པོ་བསྐལ་པ་གྲངས་མེད་པ་གསུམ་དུ་དཀའ་བ་བརྒྱ་སྟོང་སོགས་ལ་སྦྱར་བའི་ཕྱིར་དང༌།
ཐབས་མཁས་ཆེན་པོ་འཁོར་འདས་ཀྱི་མཐའ་ལ་མི་གནས་པའི་ཕྱིར་དང༌། ཐོབ་པ་ཆེ་བ་སྟོབས་སོགས་ཀྱི་ཡོན་ཏན་དཔག་ཏུ་མེད་ཅིང་གྲངས་མེད་པ་ཐོབ་པའི་ཕྱིར་དང༌། ཕྲིན་ལས་ཆེ་བ་འཁོར་བ་ཇི་སྲིད་དུ་མངོན་པར་བྱང་ཆུབ་པར་སྟོན་པ་སོགས་སངས་རྒྱས་ཀྱི་མཛད་པ་སྒྲུབ་པའོ། ། རྨད་བྱུང་གི་སྡེ་ནི་ཉན་རང་གི་རྫུ་འཕྲུལ་མངོན་ཤེས་སོགས་ཀྱི་ངོ་མཚར་གྱི་བསྒྲུན་དུ་མེད་པ་སྟེ། དཔེར་ན་དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱའི་མདོར། མཚོ་དཔག་ཚད་ལྔ་འབུམ་པ་པདྨས་ཁེབས་པ་གཅིག་ལ། ལྕགས་ཀྱི་ཤིང་རྟ་ནམ་མཁའ་ལྡིང་བས་མགྱོགས་པའི་རྟས་དྲངས་ཏེ། པདྨའི་འདབ་མ་ཡང་མ་བསྣད་པར་འགྲོ་བའི་སྐད་ཅིག་དེ་ལ་སྦྲུལ་ཤིན་ཏུ་མགྱོགས་པ་གཅིག་བྱུང་སྟེ། ལན་བཅུ་བསྐོར་བ་དེའི་ལན་གཅིག་ལ་ཀུན་དགའ་བོས་ཆོས་ཀྱི་དོན་མི་འདྲ་བ་བཅུ་གོ་ཞིང་འཆད་ནུས། དེའི་གཅིག་བཤད་པའི་བར་ལ།
ཤཱ་རིའི་བུས་དེ་འདྲ་བ་སྟོང་གོ་ཞིང་འཆད་ནུས། དེ་གཅིག་གི་བར་ལ། མཽ་གལ་གྱི་བུས་འཇིག་རྟེན་གྱི་ཁམས་བརྒྱད་ཁྲི་རྫུ་འཕྲུལ་གྱིས་འདའ་བར་ནུས། དེའི་ལན་གཅིག་འདའ་བའི་བར་ལ། སངས་རྒྱས་ཀྱི་འཇིག་རྟེན་གྱི་ཁམས་ནམ་མཁའ་དང་མཉམ་པར་གླིང་རེ་རེར་མཛད་པ་བཅུ་གཉིས་རྒྱས་པ་དང་དམ་ཆོས་གནས་པ་དང་སྐྱེས་རབས་ཀུན་ཀྱང་ལྷུན་གྲུབ་ཏུ་སྟོན་པར་བཀའ་སྩལ་བ་ལྟ་བུའོ། ། དེས་ན་བྱང་ཆུབ་སེམས་དཔའི་བསླབ་པར་བྱ་བའི་གསུང་རབ་ཡན་ལག་བཅུ་གཉིས་པོ་འདི་ལ་བླ་ན་མེད་པའི་རྫོགས་བྱང་འདོད་པ་དག་ཆེས་ཆེར་བསླབ་པར་བྱའོ། ། རྡོར་གསུང་འདི་ལས་འཕྲོས་ནས། ཕན་ཚུན་འབྲེལ་པ་ཅན་གྱི་ཚུལ་དུ་འདྲེས་པ་ཅན་དུ་གསུངས་ཞེས་རྡོར་གསུང་འདིའི་དོན་དག་པར་བཏོན་ན། ཆོས་འཁོར་རེ་རེའི་ནང་དུའང་ཆོས་འཁོར་གསུམ་གྱི་བརྗོད་དོན་ཡོངས་རྫོགས་རེ་སྟོན་བྱ་བ་འདི་བཞུགས་ཞེས་འཆད་པ་ཡིན་ནོ། ། སྟོན་པའི་སྐུ་ཚེ་སྟོད་དང་བར་སྨད་ལ་ཆོས་འཁོར་གསུམ་པོའི་གོ་རིམ་གྱི་གདུལ་བྱ་འདུ་བ་མང་བ་གཙོ་ཆེ་བས་ཆོས་འཁོར་རིམ་གསུམ་དུ་བཞག་ཀྱང༌།
རིམ་པ་དང་པོ་དང་བར་མཐའ་ལ་སོགས་པ་རེ་རེའི་ཆོས་འཁོར་བསྐོར་བའི་དུས་སུ་ཡང་ཆོས་འཁོར་གསུམ་གྱི་བརྗོད་བྱའི་ཆོས་འཁོར་ཡེ་མ་བསྟན་པ་མིན་པའི་ཕྱིར། སངས་རྒྱས་ཀྱི་ཆོས་ཀྱི་འཁོར་ལོ་ནི་གདུལ་བྱའི་སྒྲིབ་གསུམ་གཅོད་བྱེད་ཡིན་པས་ཚིག་གཅིག་བསྟན་པ་ནའང་འཁོར་གསུམ་གྱི་གསུང་དུ་འབྱོན་པའི་ཕྱིར་ཏེ། སངས་རྒྱས་ཀྱི་གསུང་རེ་རེ་ལའང་སངས་རྒྱས་ཀྱི་ལམ་འབྲས་ཡོངས་སུ་རྫོགས་པ་འབྱུང་བ་གསུང་གི་གསང་བ་བསམ་གྱིས་མི་ཁྱབ་པར་མདོ་རྒྱུད་རྣམས་ལས་བཤད་པའི་ཕྱིར། དེས་ན་འཁོར་ལོ་དང་པོ་ནི་བདེན་པ་བཞིའི་ཆོས་ལ་གང་ཟག་གི་བདག་སྟོང་ཙམ་ཏུ་བཤད་ནས་བསོད་ནམས་ཚོགས་སོགས་ལ་འཇུག་པ་དང༌། འཁོར་ལོ་བར་པར་ནི་བདེན་པ་གཉིས་ཀྱི་ཆོས་ཐམས་ཅད་རང་བཞིན་གྱི་མཚན་ཉིད་མེད་པ་དོན་དམ་པའི་ངང་ཚུལ་ལས་གཡོ་བ་མེད་པས་བདག་བདེན་དུ་འཛིན་པ་ཐམས་ཅད་གཅོད་པར་བྱེད་པ་དང༌། འཁོར་ལོ་ཐ་མར་ནི་ཐ་སྙད་དུ་མཚན་ཉིད་གསུམ་འཇིག་རྟེན་དང་བསྟན་བཅོས་ལ་གྲགས་པ་ལྟར་ཡོད་མེད་འཇིག་རྟེན་འཁྲུལ་པར་སྤྱོད་པའི་མཐུན་འཇུག་གི་ངོར་ཕྱེ་ནས་ཡང་དག་པར་ཡོད་མེད་ཀྱི་སྤྲོས་པ་མཐའ་དག་བཅད་ནས་ཐ་སྙད་དུ་སྤྲོས་པ་དང་བྲལ་བཞིན་པ་ནས་སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཟག་མེད་བདེ་གཤེགས་སྙིང་པོ་ཡོད་པས་སེམས་ཅན་ཐམས་ཅད་སངས་རྒྱས་པར་འགྱུར་བ་ལུང་སྟོན་པའི་འཁོར་ལོ་ཞེས་བྱ་བ་སྟེ། ཆོས་འཁོར་རིམ་པ་གསུམ་པོ་འདི་དག་གི་ནི་གདུལ་བྱ་རྣམས་ཚོགས་གཉིས་ཀྱི་བསགས་པ་ཡོངས་སུ་རྫོགས་པ་དང་སྒྲིབ་པ་གཉིས་ཡོངས་སུ་སྦྱང་བར་ནུས་པས་བརྗོད་བྱེད་བདེ་བར་གཤེགས་པའི་བཀའ་ཐམས་ཅད་བརྗོད་བྱ་ཆོས་འཁོར་གསུམ་དང་ཕྱག་རྒྱ་བཞི་དང་ལྡན་པ་ཉིད་ཀྱི་ཕྱིར་ཏེ། དེ་བཞིན་གཤེགས་པའི་ཚིག་སོ་སོ་ཡང་དག་པར་རིག་པ་རེ་རེའི་ཁོང་ནའང་ཚིག་དོན་ཆོས་སྤོབས་པ་ཡང་དག་པར་རིག་པ་དུ་མའི་རིག་པ་མཐའ་དག་གསལ་བར་བྱེད་པ་ཉིད་ཀྱི་ཕྱིར། ཇི་སྐད་དུ། གསུང་གཅིག་ཡན་ལག་རྒྱ་མཚོའི་སྒྲ་ཀུན་གྱིས། །
རྒྱལ་བ་ཀུན་དབྱངས་ཡན་ལག་རྣམ་དག་པ། ། འགྲོ་བ་ཀུན་གྱི་བསམ་པ་ཇི་བཞིན་དབྱངས། ། སངས་རྒྱས་གསུང་ལ་རྟག་ཏུ་འཇུག་པར་བགྱི། ། ཅེས་འབྱུང་བས་སོ། ། དེས་ན་ཆོས་འཁོར་གསུམ་གྱི་སྐོར་ཚུལ་མདོ་དགོངས་འགྲེལ་དང་གཟུངས་དབང་ནས་འབྱུང་བ་དང༌། འཕགས་པ་ཀླུས། དབུ་མ་རྩ་བ་ནས་སངས་རྒྱས་ཀྱི་ཆོས་བསྟན་ཚུལ་དང༌། རྒྱལ་བ་མ་ཕམ་པས། རྒྱུད་བླ་མར་སངས་རྒྱས་ཀྱི་ཆོས་བསྟན་ཚུལ་རྣམས་ཀྱི་ཆོས་འཁོར་བསྐོར་བའི་རྣམ་གཞག་ལ་མི་མཐུན་པ་མེད་དོ་ཞེས་རྒྱལ་བའི་དབང་པོ་ཀརྨ་པ་ཆོས་གྲགས་རྒྱ་མཚོས་ཕར་ཕྱིན་ཊཱིཀ་ཆེན་དུའང་གསུངས་སོ། །
སྨྲས་པ།
ཤིན་ཏུ་རྒྱས་པའི་སྡེ་ཞེས་པའི། ། སྡེ་སྣོད་ཤིན་ཏུ་ཟབ་པ་དང༌། ། རྒྱ་ཆེ་བ་ཡི་ཡན་ལག་དེ། ། ཐེག་དམན་ཐུན་མོང་མ་ཡིན་ཕྱིར། ། ཐེག་པ་ཆེན་པོའི་དམ་ཆོས་ཀྱི། ། ཡན་ལག་ཚད་བཟུང་མེད་པའི་ཕྱིར། ། ཚིག་འབྲུ་རེ་ཡང་ཚིག་དོན་གྱི། ། ཡན་ལག་ཟད་མེད་གཏུགས་མེད་ཕྱིར། ། ཆོས་ཚུལ་ཡན་ལག་རེ་རེ་ཡང༌། ། ཆོས་ཚུལ་རྒྱ་མཚོ་དཔག་མེད་པ། །
ཐེག་ཆེན་ཆོས་ཚུལ་དེ་ལྟར་རོ། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། སྡེ་སྣོད་རེ་རེར་སྡེ་སྣོད་གསུམ་ག་འདུ་ཞེས་པ་ལ། རྡོར་གསུང་འདི་དག་པར་བཏོན་ན། སྡེ་སྣོད་གསུམ་དུ་འཇོག་བྱེད་ལ་རྣམ་གྲངས་དགུ་དག་གིས་རབ་ཏུ་ཕྱེ་བའོ། ། ཞེས་འདོན་པར་རིགས་པ་ཡིན་ཏེ། ལུང་སྡེ་སྣོད་གསུམ་ནི་ཐར་པ་དང་ཐམས་ཅད་མཁྱེན་པ་དོན་གཉེར་ལ་སྤང་བྱ་དང་བསླབ་བྱ་དང་ཤེས་བྱ་ལ་ལྟོས་ཏེ་དེ་རེ་རེ་ལའང་གསུམ་གསུམ་གྱི་འཇུག་ལྡོག་གི་གནས་ཡོད་པས་དེ་ལྟར་སྟོན་པ་ཉིད་ཀྱི་སྡེ་སྣོད་གསུམ་རྣམ་པར་འཇོག་པའི་ཕྱིར། མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང༌། །
བསྡུས་པའི་ཕྱིར་ཏེ་རྒྱུ་ནི་དགུར་འདོད་དོ། ། ཞེས་པ་ལ། སྤང་བྱ་ལ་ལྟོས་ནས་སྡེ་སྣོད་གསུམ་དུ་འཇོག་པ་ནི་ཐེ་ཚོམ་གྱི་གཉེན་པོར་མདོ་སྡེ། མཐའ་གཉིས་དང་ལྡན་པའི་གཉེན་པོར་འདུལ་བ། རང་ལྟ་བ་མཆོག་འཛིན་གྱི་གཉེན་པོར་མངོན་པ། བསླབ་བྱ་ལ་ལྟོས་ནས་སྡེ་སྣོད་གསུམ་དུ་འཇོག་པ་ནི། མདོ་སྡེས་བསླབ་པ་གསུམ་བཤད། འདུལ་བའི་ལྷག་པའི་ཚུལ་ཁྲིམས་དང་ལྷག་པའི་སེམས་སྒྲུབ། མངོན་པས་ལྷག་པའི་ཤེས་རབ་བསྒྲུབ་པའོ། ། ཤེས་བྱ་ལ་ལྟོས་ནས་སྡེ་སྣོད་གསུམ་འཇོག་པ་ནི།
མདོ་སྡེ་ཆོས་དང་དོན་བཤད། འདུལ་བས་ཆོས་དང་དོན་སྒྲུབ། མངོན་པས་ཆོས་དང་དོན་གཏན་ལ་འབེབས་པའོ། ། ཡང་དགོངས་གཅིག་རྙིང་མའི་འདོན་པ་སོར་བཞག་ལྟར་ན། འདུལ་བའི་སྡེ་སྣོད་ལྟ་བུ་ལ་སྡེ་སྣོད་གསུམ་འདུ་ཚུལ་ནི་སོ་ཐར་རིགས་བརྒྱད་སྟོན་པ་རྣམས་འདུལ་བ་དང༌། ཞི་གནས་ཀྱི་གསོ་སྦྱོང་སོགས་ཞི་ལྷག་གི་ཏིང་ངེ་འཛིན་སྟོན་པ་རྣམས་མདོ་སྡེའི་སྡེ་སྣོད། ཆོས་རྣམས་ཀྱི་རང་སྤྱིའི་མཚན་ཉིད་སྟོན་པའི་ཆོས་རྣམས་མངོན་པའི་སྡེ་སྣོད། ཡང་ཡུམ་ལྟ་བུའི་མདོ་སྡེའི་སྡེ་སྣོད་ལ་མཚོན་ན། རང་གི་ངོ་བོ་མདོ་སྡེའི་སྡེ་སྣོད། སྤྱོད་པའི་ཆ་སྟོན་པ་འདུལ་བའི་སྡེ་སྣོད།
ལྟ་སྒོམ་གྱི་ཆ་སྟོན་པ་མངོན་པའི་སྡེ་སྣོད། ཡང་མངོན་པའི་སྡེ་སྣོད་དཀོན་བརྩེགས་ལྟ་བུ་ལ་མཚོན་ན། རང་གི་ངོ་བོ་མངོན་པའི་སྡེ་སྣོད། ཐབས་ཀྱི་ཆ་སྟོན་པ་འདུལ་བ། ཤེས་རབ་ཀྱི་ཆ་སྟོན་པ་མངོན་པའི་སྡེ་སྣོད་དུ་འཇོག་ལ། མདོར་ན་ཐེག་པ་གང་གི་སྡེ་སྣོད་ཡིན་ཡང་ལུས་ངག་གི་ཉེས་སྤྱོད་ཕྲ་རགས་སྡོམ་པའི་སྡེ་སྣོད་ཐམས་ཅད་འདུལ་བ་དང༌། སེམས་ཀྱི་ཉེས་སྤྱོད་རགས་པ་སྡོམ་བྱེད་ཀྱི་སྡེ་སྣོད་ཐམས་ཅད་མདོ་སྡེ་དང༌། སེམས་ཀྱི་ཉེས་སྤྱོད་ཕྲ་བ་སྡོམ་བྱེད་ཀྱི་སྡེ་སྣོད་ཐམས་ཅད་མངོན་པའི་ཕྱོགས་སུ་བསྡུའོ། ། སྨྲས་པ། འདུལ་བ་ལྟ་བུའི་སྡེ་སྣོད་གཅིག་ཉིད་ལ། །
དངོས་བསྟན་ཉེས་སྤྱོད་ཚར་གཅོད་བྱེད་པ་ཡི། ། ལྷག་པ་ཚུལ་ཁྲིམས་བསླབ་པ་སྟོན་ན་ཡང༌། ། ཤུགས་བསྟན་དེའི་ཉིང་དགོས་འཚོལ་བ་ན། ། ལྷག་པའི་སེམས་དང་ལྷག་པའི་ཤེས་རབ་བསྟན། ། དེ་ཚེ་སྟོན་བྱེད་སྡེ་སྣོད་གཞན་གཉིས་ཀྱང༌། ། འཁོར་ལོ་ཞར་བྱུང་ཚུལ་གྱིས་བསྟན་པ་ཡིན། ། མངོན་པ་ལྟ་བུའི་སྡེ་སྣོད་གཅིག་ཉིད་ལ། ། དངོས་བསྟན་ལྷག་པའི་ཤེས་རབ་བསྟན་མོད་ཀྱང༌། ། དེ་ཉིད་བསྐྱེད་ལ་བསླབ་པ་སྔ་མ་གཉིས། ། མེད་ན་མི་འགྲུབ་ཚུལ་ནི་ཞར་ལ་བསྟན། །
སྟོན་བྱེད་སྡེ་སྣོད་གཉིས་ཀྱང་ཤུགས་ཀྱིས་འཕངས། ། མདོ་སྡེ་ལྟ་བུའི་སྡེ་སྣོད་གཅིག་ཉིད་ལ། ། དངོས་བསྟན་ལྷག་པའི་ཏིང་འཛིན་བསྟན་ན་ཡང༌། ། དེའི་རྣམ་གནས་ཚུལ་ཁྲིམས་བསླབ་པ་དང༌། ། དེ་ཉིད་ཉིང་དགོས་ལྷག་པའི་ཤེས་རབ་ནི། ། ཞར་བསྟན་སྟོན་བྱེད་སྡེ་སྣོད་རྣམས་གཉིས་ཀྱང༌། ། གཙོ་དང་ཕལ་པའི་ཚུལ་གྱིས་བསྟན་པ་ཡིན། ། ཞེས་བརྗོད་ན་དོན་གྱི་ཁོག་ཁྲོལ་བ་ཡིན་ནོ།། །། ༈ རྡོ་རྗེའི་གསུང༌། འཁོར་འདས་ཐམས་ཅད་ཕུན་སུམ་ཚོགས་པ་ལྔས་བསྡུས།
རྡོར་གསུང་འདི་ཆེས་དག་པར་བཏོན་ན་འདིར་འགྱུར་ཏེ། རྒྱུད་སྟོན་པས་རྒྱུད་གསུངས་པ་ལས་འབྲས་དུས་མྱང་འདས་ཀྱི་ཕུན་ཚོགས་ལྔའི་ཚུལ་ཁོང་དུ་ཆུབ་ན་མ་དག་རྒྱུད་ལམ་འཁོར་བའི་སྐབས་ཀྱི་ཕུན་ཚོགས་ལྔ་ཡང་ཤེས་པར་ནུས་བྱ་བ་འདི་བཞུགས། དེ་ཡང༌། ཨེ་ཝཾ་མཱ་ཡ་ཤྲུ་རཾ་ཨེ་ཀ་སྨིན་ས་མ་ཡེ་བྷཝན་སརྦ་ཏ་ཐ་ག་ཏ་ཀཱ་ཡ། ཝ་ཀ་ཙིཏྟ་ཧྲཱི་ད་ཡ་བཛྲ་ཡོ་ཥིཏ་བྷ་གོ་ཥུ་བི་ཛ་ཧཱ་ར་ཞེས་པ་སྟེ། འདི་སྐད་བདག་གིས་ཐོས་པའི་དུས་གཅིག་ན་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ལ་བཞུགས་སོ། ། ཞེས་འབྱུང་ངོ༌། ། དེ་ཡང་འདི་སྐད་ཅེས་པས་ཆོས་ཕུན་སུམ་ཚོགས། བདག་གི་ཞེས་པས་བྱམས་པ་སོགས་བྱང་སེམས་བྱེ་བ་ཕྲག་བརྒྱད་བཅུ་དང་སྤྱན་མ་སོགས་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་སོགས་འཁོར་ཕུན་སུམ་ཚོགས། ཐོས་པའི་དུས་གཅིག་ན་ཞེས་དུས་ཕུན་སུམ་ཚོགས།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྐུ་དང་གསུང་དང་ཐུགས་ཀྱི་སྙིང་པོ་ཞེས་པས་སྟོན་པ་ཕུན་སུམ་ཚོགས། རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ། ། ཞེས་པས་གནས་ཕུན་སུམ་ཚོགས་སོ། ། དེ་ཡང་དང་པོར་འབྲས་དུས་ཀྱི་ཕུན་སུམ་ཚོགས་པ་ལྔ་ལ་སྦྱར་ནས་བཤད་ན། ཨེ་ཝཾ་གྱི་ཆོས་ཕུན་ཚོགས་ནི། ཨེ་ནི་དོན་དམ་བདག་མེད་མ་ཤེས་རབ་མི་ཤིགས་པའི་མཁའ་ཁམས་ཐམས་ཅད་པ་དང༌། ཝཾ་ནི་དོན་དམ་ཧེ་རུ་ཀ་ཐབས་འགྱུར་མེད་བདེ་བ་ཆེན་པོའི་མཁའ་ཁམས་ཐམས་ཅད་པའོ། ། དེ་དག་གི་ངོ་བོ་ཉིད་ཀྱི་མཁའ་ཁམས་དབྱེར་མེད་ལ། ཨེ་སྙིང་པོ་ཤེས་རབ་པདྨའི་ནཱ་ད་ཤིན་ཏུ་དྲི་མེད་ཆོས་ཐམས་ཅད་ཀྱི་འབྱུང་གནས་ལ། ཝཾ་དེ་ངེས་པར་དགྱེས་པའི་ཐབས་རྡོ་རྗེ་ཧཱུྃ་ཡིག་གཞོམ་མེད་ཀྱིས་བརྒྱན་པ་དེས།
ཤེས་རབ་ཉིད་ཐབས་ཀྱིས་འཕེལ་བས་སྒྲིབ་ཚོགས་གཅོད་པའི་ཤེས་རབ་ཀྱི་བྷ་ག་མཁའ་དང་མཉམ་པས་ཞི་བའི་མཐར་མ་ལྷུང༌། འགྲོ་ཀུན་བདེ་ཆེན་མངོན་དུ་བྱེད་པའི་ཐབས་ཀྱི་རྡོ་རྗེ་མི་ཤིགས་པའི་རོལ་པ་མཁའ་མཉམ་འཁོར་བ་ཇི་སྲིད་པར་གནས་ཀྱང་སྲིད་མཐར་མ་ལྷུང་སྟེ། སྲིད་སྐྱོན་ཕྲ་རབ་ཙམ་གྱི་མ་གོས་པས། ཐབས་བདེ་ཆེན་བྱང་ཆུབ་ཀྱི་ཟླ་བ་གྱེན་དུ་མཐར་ཐུག་པས། མྱང་འདས་ཀྱི་མཐའ་གནོན་པའི་ཕྱིར་སྟེང་དང༌། དེའི་མཐུས་ཤེས་རབ་སྤྲོས་པ་ཐམས་ཅད་བཅོམ་པའི་བྱང་ཆུབ་ཀྱི་ཉི་མ་འོག་ཏུ་མཐར་ཐུག་པས་སྲིད་མཐའ་གནོན་པས་དེ་ལྟ་བུའི་སྟེང་འོག་ཁ་སྦྱོར་གྱི་སྙོམས་འཇུག་གི་བདེ་བ་ཉམས་སུ་སོ་སོ་རང་རིག་པའི་ཡེ་ཤེས་ཀྱིས་མྱོང་བའི་ཆོས་དེ་འདིར་འཁོར་མཆོག་སྐལ་ལྡན་རྣམས་ལ་བསྟན་པ་སྟེ། ཇི་སྐད་དུ། ཨེ་ནི་ཤེས་རབ་བརྗོད་པར་བྱ། ། ཝཾ་ནི་ཐབས་དང་ལྡན་པ་ཉིད། ། ཝཾ་གྱིས་རྣམ་པར་བརྒྱན་པ་དང༌། །
ཨེ་ནི་ངེས་པར་མཛེས་པར་འགྱུར། ། སྟེང་དང་འོག་ཏུ་སྙོམས་པར་འཇུག ། ཨེ་ཉིད་དང་ནི་ཝཾ་ཉིད་དང༌། ། གཉིས་གཉིས་སུ་ནི་བརྗོད་པ་ཉིད། ། ཅེས་འབྱུང་ལ། ཆོས་དེ་ལྟ་བུ་ནི་བརྗོད་བྱ་དོན་གྱི་རྒྱུ་དང་རྗོད་བྱེད་ཚིག་གི་རྒྱུད་གཉིས་ལས་ཕྱི་མའི་དབང་དུ་བྱས་ནས་དཔེར་ན། མས་ཐུན་མོང་གི་རྐྱེན་བྱས། ཕས་ཐུན་མོང་མིན་པའི་རྒྱུ་བྱས་ནས་བུ་འབྱུང་བ་ལྟར། ཨེས་མཚོན་པའི་དབྱངས་གསལ་བྱེད་སོ་སོའི་སྲོག་ཏུ་ཞུགས་ནས་ཐུན་མོང་གི་རྐྱེན་བྱས། ཝས་མཚོན་པའི་གསལ་བྱེད་ཀྱི་ཡི་གེ་རྣམས་རིགས་མཐུན་འབྲེལ་ནས་ཐུན་མོང་མིན་པའི་རྒྱུ་བྱེད།
ཐིག་ལེ་མཚོན་པས་དབྱངས་གསལ་ཕན་ཚུན་སྦྱོར་བ་ལས་མིང་འབྱུང༌། དེ་དུ་མ་འདུས་པ་ལས་ཚིག་འབྱུང༌། དེ་དུ་མ་འདུས་པ་ལས་ཆོས་ཕུང་མཐའ་དག་འབྱུང་བས་ཡི་གེ་གཉིས་ནི་དེ་དག་གི་རྩ་བའི་ཕ་མར་གྲུབ་སྟེ། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གི་ནི་གྲངས་སྙེད་ཀྱི། ། ཀུན་གྱི་གཞི་དང་ཕ་མ་ནི། ། ཡི་གེ་གཉིས་སུ་དེ་བཞིན་བསྟན། ། ཡི་གེ་ཨེ་ནི་མར་གྱུར་ལ། ། ཝཾ་ནི་ཕ་ཞེས་བྱ་བར་གྲགས། །
ཐིག་ལེ་དེར་ནི་སྦྱོར་བ་སྟེ། ། སྦྱོར་དེ་ཤིན་ཏུ་རྨད་བྱུང་བའོ། ། ཞེས་དང༌། དེ་བས་བརྒྱ་བྱིན་ལྷ་ཡི་བདག ། གལ་ཏེ་རྟག་པའི་གནས་འདོད་ན། ། ཡིག་གཉིས་སྒྱུ་མ་དྲན་བྱ་ཞིང༌། ། དམ་པའི་ཆོས་ལ་བླ་མར་བགྱིས། ། ཞེས་འབྱུང་ངོ༌། ། འཁོར་ཕུན་ཚོགས་ནི། སྟོན་པ་པོ་རང་ལས་འཁོར་ཐ་མི་དད་པ་སངས་རྒྱས་ཉིད་ཀྱི་རོལ་མོ་དང་ཆོ་འཕྲུལ་དུ་འགྱུར་བ་སྟེ།
གསང་བ་གྲུབ་པར། འདི་ལ་བསྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་བསྡུས་པའང་དེ། ། ཞེས་དང༌། ཇི་སྐད་དུ། འཇམ་དཔལ་ནི་རྒྱལ་པོ་ཟས་གཙང་མར་གྱུར་ཏོ། ། ཀུན་ཏུ་བཟང་པོ་ནི་གནས་བརྟན་ཀུན་དགའ་བོར་གྱུར་ཞེས་སོགས་སྤྲུལ་པའི་དཀྱིལ་འཁོར་གྱི་དབང་དུ་བྱས་པའི་སྟོན་འཁོར་ཐ་མི་དད་པ་དང་ཡང་སྔགས་ཀྱི་བསྟན་པར་འཇུག་སྨིན་དུ་རུང་བའི་སྟོན་འཁོར་ཐ་དད་ཀྱང་ཡོད་དོ། །
དུས་ཕུན་ཚོགས་ནི། བཅོམ་ལྡན་འདས་ཡབ་ཡུམ་བདེ་ཆེན་གྱི་སྤངས་རྟོགས་མཐར་ཐུག་པའི་དུས་དེར་ཡབ་ལ་ཤེས་རབ་ཀྱི་མེས་བྱང་སེམས་བདེ་བས་སྡུག་བསྔལ་ཐམས་ཅད་བཅོམ་པས་འོ་མ་ལྟར་བདེ་བ་བསྐྱེད་ཅིང༌། གཏུམ་མོ་མེའི་གཟུགས་ཀྱི་དྲག་པོར་ངལ་བ་ཆེན་པོས་སྡུག་བསྔལ་བ་ལྟར་འབར་བས་ཁྱད་པར་དུ་བྱས་པའི་བྱང་སེམས་ཡར་མར་གཤེགས་བཞུད་ཡོངས་སུ་རྫོགས་ཏེ་འགྲོ་འོང་དང་བྲལ་བའི་བདེ་སྡུག་རོ་མཉམ་པའི་བསམ་མི་ཁྱབ་པའི་དུས་དེར་གསུངས་པ་ཡིན་ཏེ། ཇི་སྐད་དུ། དུས་ནི་རྣམ་པ་གསུམ་དུ་བརྗོད། ། བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དུ། ། འོ་མའི་རྒྱུན་ལྟར་སྣ་བུག་ཏུ། ། འོང་བ་བདེ་བའི་དུས་སུ་བརྗོད། ། མེ་ཡི་གཟུགས་ཀྱིས་འགྲོ་བ་ནི། །
སྡུག་བསྔལ་དུས་ཀྱང་དེ་གཅིག་གྲགས། ། དུས་ནི་བསམ་གྱིས་མི་ཁྱབ་དུས། ། གཅིག་ནི་ལྷ་མིག་དག་པ་ཡིན། ། འདོད་ཆགས་མ་ཡིན་ཆགས་བྲལ་མིན། ། དབུ་མར་ཡང་ནི་མི་དམིགས་སོ། ། དེ་ལ་ཆགས་པ་ཞེན་མཚན་ཉིད། ། ཆགས་བྲལ་འགོག་པའི་བདེན་པ་སྟེ། ། དེ་གཉིས་སྤངས་པ་དབུ་མ་ཡིན། ། དེ་དག་གསུམ་པོ་མི་དམིགས་པའོ། ། དངོས་དང་དངོས་མིན་རོ་གཅིག་པ། །
དུས་གཅིག་ན་ཞེས་བྱ་བར་བརྗོད། ། ཅེས་དང༌། ཤེས་རབ་ཆེན་པོས་སྐད་ཅིག་ལ། ། ཆོས་ཀུན་ཁོང་དུ་ཆུབ་པ་འཆང༌། ། ཞེས་འབྱུང་བས། སྤངས་རྟོགས་མཐར་ཐུག་པའི་དུས་སྐད་ཅིག་དེར་ཆོས་འཁོར་མི་སྐོར་ན་བཅོམ་ལྡན་འདས་སུ་གྱུར་པ་ཉིད་ནའང་དོན་མེད་པའི་ལས་ལ་འདའ་བར་འགྱུར་རོ། ། དེ་ཡང་དུས་གཅིག་གི་ཅིག་སྒྲ་ནི་སྐད་ཅིག་ལའོ་ཞེས་པས་བསྡུད་པ་ལྷག་པར་མོས་པའི་ཏིང་ངེ་འཛིན་གྱི་བློ་ཆེ་བ་དང༌། བཅོམ་ལྡན་འདས་ཀྱི་རྗོད་བྱེད་ཚིག་གི་ཆོས་རྣམས་ལན་རེ་ལས་ཟློས་པར་མི་གསུང་བ་དེ་བསྟན་པའི་ཆེད་དེ། སཾ་ཊི་ལས། ཇི་སྐད་དུ་རིགས་ཀྱི་བུ་བཅོམ་ལྡན་འདས་ཀྱིས་གང་གསུངས་པ་ཐམས་ཅད་བདག་གིས་དུས་གཅིག་ན་ཉིད་ལ་སྟེ།
གཅིག་ན་ཞེས་པ་ནི་སྐད་ཅིག་ལའོ། ། ཐོས་པ་ནི་ལྷག་པར་སོན་པ་སྟེ་འདིས་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་ནི་རྙེད་དོ་ཞེས་བྱ་བར་བསྙེགས་སོ་ཞེས་གསུངས་སོ། ། སྟོན་པ་དང་གཞན་ཕུན་ཚོགས་ལ་ཆོས་སྐུ་དང་ལོངས་སྐུ་སྤྲུལ་སྐུའི་དབང་དུ་བྱས་པ་ལས་དང་པོ་ནི། དེ་བཞིན་གཤེགས་པ་མེ་ལོང་སོགས་ཡེ་ཤེས་ལྔའི་བདག་ཉིད་དང་དེའི་སྐུ་གསུང་ཐུགས་དོན་དམ་པའི་ཟླ་ཉི་སྒྲ་གཅན་གསུམ་གྱི་སྙིང་པོ་བདེ་གསལ་མི་རྟོག་པའི་ངོ་བོ་ནང་གི་རྡོ་རྗེ་འཆང་སྟོན་པ་གདོད་མའི་མི་ཤིགས་པའི་ཤེར་ཕྱིན་སངས་རྒྱས་ཐམས་ཅད་ཀྱི་ཡུམ་རྡོ་རྗེ་བཙུན་མོ་སྒྲིབ་པ་མཐའ་དག་དང་བྲལ་བའི་གནས་རྣམ་ཐར་སྒོ་གསུམ་གྱི་བྷ་ག་ལ་བཞུགས་སོ། ། གཉིས་པ་ནི། དེ་བཞིན་གཤེགས་པ་ཁ་སྦྱོར་བདེ་ཆེན་གྱི་གཟུགས་སྐུ་སྐུ་གསུང་ཐུགས་ཀྱི་སྙིང་པོ་ཧེ་རུ་ཀ་བཞིའི་ལོངས་སྐུ་རྡོ་རྗེ་འཆང་སྟོན་པ་དེ་ཤེར་ཕྱིན་གྱི་བདག་ཉིད་རྡོ་རྗེ་བཙུན་མོ་རང་བྱུང་གི་མི་ཁམས་རྣམ་དག་གི་གནས་བྷ་ག་ལ་བཞུགས་སོ། ། གསུམ་པ་ནི། དེ་བཞིན་གཤེགས་པ་གང་འདུལ་སྣ་ཚོགས་པའི་སྤྲུལ་སྐུ་རིགས་ལྔ་སྐུ་གསུང་ཐུགས་ནི་ཟླ་ཉི་སྒྲ་གཅན་གསུམ་དག་པའི་སྤྲུལ་སྐུ་རྡོ་རྗེ་འཆང་སྟོན་པ་དེ་ཉིད། སྤྱན་མ་དང་གཽ་རི་སོགས་ཀྱི་བཙུན་མོའི་འབྱུང་ལྔ་རྣམ་དག་གིས་གནས་བྷ་ག་ལ་བཞུགས་སོ། ། འོ་ན་བཞུགས་པའི་གནས་ཁྱད་ཅན་མང་དུ་མཆིས་པ་ལ་བཙུན་མོའི་བྷ་གར་བཞུགས་པ་ཅི་ཞེ་ན།
བཙུན་མོའི་བྷ་གའི་གནས་ལས་སྔགས་ཀྱི་བདེ་བ་ཆེན་པོ་འབྱུང་ལ། བདེ་བ་དེའི་ཚོགས་བསགས་སྒྲིབ་སྦྱངས་ལས་སྔགས་ཀྱི་སངས་རྒྱས་ཀྱི་ཆོས་མ་ལུས་པ་འབྱུང་ལ། དེས་ན་བཙུན་མོའི་བྷ་ག་ཁོ་ན་དེ་བཞིན་གཤེགས་པའི་བཞུགས་གནས་སུ་འཇོག་པ་རྒྱུད་ཀྱི་དགོངས་པ་མཐར་ཐུག་ཡིན་ཏེ། དེ་ཉིད་ཀྱི་ཕྱིར་ཆགས་ལམ་ལས་ལྷག་པའི་ལམ་མེད་པའི་ཕྱིར། ཨེ་མ་བདག་གི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། ཞེས་དང༌། དེ་བཞིན་གཤེགས་པའི་བདེ་དོན་གང༌། ། བཙུན་མོ་ཉེ་བར་མཛད་པའོ། ། ཞེས་དང༌།
བྷ་ག་བཅོམ་ལྡན་ཤེས་རབ་སྟེ། ། དེ་བས་འདོད་ཆགས་སུན་མི་འབྱིན། ། ཞེས་འབྱུང་ངོ༌། ། གནད་འདི་ལྟ་བུའི་ཕྲ་གསང་ཁོང་དུ་མ་ཆུབ་པར། བོད་ཁ་ཅིག་བཙུན་མོའི་བྷ་ག་ནི་སྟོང་ཉིད་མེད་པར་དགག་པ་ཆོས་ཐམས་ཅད་ཀྱི་འབྱུང་གནས་ཡིན་པས་གནས་དེ་ཉིད་བཟུང་བ་ཡིན་ནོ་ཞེས་པ་ནི་ཕྱོགས་རེར་བཤད་ན་རུང་བ་ཙམ་སྟེ། མཐའ་ཐམས་ཅད་ཡོངས་སུ་རྫོགས་པའི་ལེགས་བཤད་མིན་པའི་ཕྱིར་ཏེ། དཔལ་ཆོས་ཀྱི་གྲགས་པས། མེད་པར་དགག་པ་ནི་གང་ཡང་མིན་པས་ཅིར་ཡང་རུང་བ་མ་ཡིན་ནོ། ། ཞེས་འབྱུང་ངོ༌། ། འོ་ན་འབྲས་རྒྱུད་རྣམ་དག་གི་ཕུན་ཚོགས་ལྔ་དེ་ལྟར་ཡིན་ན་དེ་མ་དག་རྒྱུ་རྒྱུད་ཀྱི་དུས་ཀྱང་འབྲས་བུ་དེ་དང་ཆ་འདྲ་བའི་རྒྱུ་མཐུན་གྱི་ཕུན་ཚོགས་ལྔ་ཡོད་དམ་ཞེ་ན།
ཤིན་ཏུ་ཡོད་དེ། ཟག་མེད་རྒྱུ་རྒྱུད་བདེ་གཤེགས་སྙིང་པོའི་ཆོས་འཁོར་དུས་སྟོན་གནས་རྣམས་གདོད་ནས་དྲི་མེད་ནུས་པའི་ངོ་བོར་བཞུགས་ཀྱང་དེ་ཉིད་དྲི་བཅས་གློ་བུར་དྲི་མ་སེམས་ཅན་གྱི་སྦུབས་སུ་སོང་བ་མི་གསལ་བས། གློ་བུར་དྲི་མའི་སེམས་ཅན་དེ་ཉིད་ལ། མ་དག་རྒྱུ་དུས་ཀྱི་ཕུན་ཚོགས་ལྔའི་ཚང་བ་རྩིས་པས་རྒྱུ་རྒྱུད་བདེ་གཤེགས་སྙིང་པོ་ཟག་མེད་ཀྱི་ཕུན་ཆོགས་ལྔའི་ཕྱོགས་ཀྱང་དེ་ཉིད་དུ་འགྲུབ་པ་ཡིན་ཏེ། དེའང་སེམས་ཅན་ལས་བསགས་པོ་གང་རུང་ནི་སྟོན་པ་ཕུན་ཚོགས་དང༌། སེམས་ཅན་དེ་དང་ལས་ཀྱི་དབང་གིས་འབྲེལ་བ་ནི་འཁོར་ཕུན་ཚོགས་དང༌། ལས་དེའི་འཕེན་པ་མ་རྫོགས་པར་ལས་འབྲས་ལ་སྤྱོད་པ་དུས་ཕུན་ཚོགས་དང༌། དེའི་རིང་གི་བདེ་སྡུག་བཏང་སྙོམས་སོགས་ཀྱི་ཚོར་འདུའི་རྒྱུ་འབྲས་ཉམས་མྱོང་ཐམས་ཅད་ཆོས་ཕུན་ཚོགས་དང༌། དེའི་ཚེ་ཡང་ཁམས་གསུམ་གྱི་འཁོར་བའི་ཆོས་ལ་སྲེད་ལེན་གྱི་ཆགས་པའི་དབང་ལས་སྐྱེ་གནས་བཞིའི་བྷ་ག་ལ་བཞུགས་པ་ནི་གནས་ཕུན་ཚོགས་སོ། ། གནད་འདི་ཉིད་ཀྱི་ཕྱིར།
ཀརྨ་པ་རང་བྱུང་རྡོ་རྗེས། དེ་བས་རྩ་རླུང་ཐིག་ལེ་རྣམས། ། དག་པ་དག་པའི་གཟུགས་སྐུ་སྟེ། ། མ་སྦྱངས་མ་དག་གཟུགས་སྐུའོ། ། ཞེས་དང༌། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པའི་གནས་སྐབས་གསུམ། ། བརྗོད་ཀྱང་སངས་རྒྱས་གསར་སྐྱེས་མིན། །
ཅི་ལྟར་སྔར་བཞིན་ཕྱིས་དེ་བཞིན། ། མི་འགྱུར་སངས་རྒྱས་སྙིང་པོ་ཡིན། ། འགྱུར་བ་དྲི་བྲལ་དེ་ལ་བརྗོད། ། ཅེས་འབྱུང་ངོ༌། ། རྒྱུད་ལས། ཟླ་བ་བཅུ་ཡང་ས་བཅུ་དང༌། ། སེམས་ཅན་ས་བཅུའི་དབང་ཕྱུག་ཉིད། ། ཅེས་སོགས་རྒྱས་པར་འབྱུང་བས་གཞི་དུས་ཀྱི་གཟུགས་སྐུ་ཡོད་པའི་དབང་ལས་གཞི་དུས་ཀྱི་སྐུ་ལྷག་མ་རྣམས་ཡོད་པར་འགྲུབ་ལ། དེ་ལྟ་བུའི་སྐུ་གསུང་ཐུགས་ལྡན་གྱི་རྡོ་རྗེ་ཅན་བཞུགས་ན་དེ་འབྲེལ་གྱི་ཕུན་ཚོགས་ལྔ་མི་འབྱུང་བ་མི་སྲིད་དེ། གྲུབ་བདེའི་ཚོགས་པ་གཅིག་པ་ཉིད་ཡིན་པའི་ཕྱིར།
འབྲས་དུས་ཀྱིས་ཕུན་ཚོགས་ལྔ་ཚོགས་པ་འབྲལ་མི་ཤེས་པའི་གྲུབ་བདེ་གཅིག་པར་གྲུབ་ན་དེ་རྒྱུད་ཉིད་ཀྱི་ཕུན་ཚོགས་ལྔ་ལའང་དེ་ལྟར་འགྲུབ་དགོས་པའི་ཕྱིར། ། འབྲས་བུ་རྒྱུའི་རྗེས་སུ་འགྲོ་ལྡོག་བྱེད་པའི་ཕྱིར། འདི་ལྟ་བུ་རྒྱུ་འཁོར་བའི་གནས་སྐབས་དང་འབྲས་བུ་མྱང་འདས་ཀྱི་གནས་སྐབས་གཉིས་ཀར་ཡང་རང་བཞིན་དྲི་བྲལ་གྱི་བདེ་གཤེགས་སྙིང་པོ་ཕུན་ཚོགས་ལྔ་ལྡན་དུ་བཞུགས་པ་འགྱུར་བས་མི་ཕྱེད་པ་ཉིད་ཀྱི་ཕྱིར་འཁོར་འདས་རོ་མཉམ་པ་དང་དབྱེར་མི་ཕྱེད་པ་ཉིད་ཀྱིས་སྣང་ཚུལ་ལ་ལས་ཉོན་སོགས་འཁྲུལ་ཚུལ་ཇི་ལྟར་སྣང་ཡང་གནས་ཚུལ་ལ་མ་འཁྲུལ་བ་དག་པ་རབ་འབྱམས་ཡེ་ཤེས་ཀྱི་སྣང་བ་ཁོ་ནར་གནས་པས་སྔགས་ཀྱི་ཐེག་པ་རྒྱུ་འབྲས་ངོ་བོ་གཅིག་ཅིང་རྒྱུ་ཉིད་འབྲས་བུ་ལམ་དུ་ཁྱེར་བས་འབྲས་བུ་ལམ་དུ་བྱེད་པ་སྔགས་ཀྱི་ཐེག་པས་ཁྱད་པར་དུ་འཕགས་པས་ཆོས་ཚུལ་འདིའི་མཚན་གྱི་རྣམ་གྲངས་སུ་གང་ཟག་གི་ཆ་ནས་མཉམ་ཉིད་དུ་བསྟན་བཞེད་ནས། སེམས་ཉིད་སངས་རྒྱས་སུ་བཤད་པ་དང༌། ཆོས་ཀྱི་ཆ་ནས་མཉམ་ཉིད་དུ་བསྟན་བཞེད་ནས་རྣམ་རྟོག་ཆོས་སྐུར་བཤད་པ་དང༌། མཆོག་དམན་གྱི་ཆ་ནས་མཉམ་ཉིད་དུ་བསྟན་པར་བཞེད་ནས་འཁོར་འདས་དབྱེར་མེད་དང་སྲིད་ཞི་རོ་མཉམ་ཞེས་པ་དང༌། དཔལ་ལྡན་དྭགས་པོ་བཀའ་བརྒྱུད་ཀྱི་བཞེད་པ་ལྟར། དཔལ་ལྡན་ས་སྐྱའི་རྗེ་བཙུན་རྣམས་ཀྱང་བཞེད་པར་གསལ་ཏེ། རྗེ་བཙུན་གྲགས་པ་རྒྱལ་མཚན་གྱི་འཁོར་འདས་དབྱེར་མེད་ལས། རང་བཞིན་གསལ་དང་སྟོང་པ་ཟུང་འཇུག་ལས། །
ཉོན་མོངས་རླུང་དང་ཡི་གེ་རྩ་དང་ཁམས། ། ནད་གདོན་རགས་པ་རེ་རེའང་གསུམ་གསུམ་སྟེ། ། ཉི་ཤུ་རྩ་བདུན་རྒྱུའི་ལྷན་སྐྱེས་ཡིན། ། ཞེས་དང༌། རྒྱས་བཤད་ཐོག་མར་ཀུན་གཞིའི་རང་བཞིན་དང༌། ། རྟེན་དང་བརྟེན་ཚུལ་རྒྱུ་དང་རྩ་བ་དང༌། ། འབྲེལ་ཚུལ་སྣང་བ་གསུམ་པ་དྲོན་པ་ཡིས། ། ལུས་དང་སེམས་ལ་འཁོར་འདས་ཚང་ཚུལ་ལོ། ། དེ་ལྟར་ལྷུན་གྲུབ་ལེགས་པར་རྟོགས་གྱུར་ན། ། ཕྱི་ནང་རྟེན་འབྲེལ་ཀུན་ཀྱང་ལེགས་རྟོགས་ནས། །
ནད་གདོན་མ་ལུས་ཚར་གཅོད་བྱེད་པར་འགྱུར། ། ཞེས་འབྱུང་ངོ༌། །
འོ་ན་གཞི་དུས་ཀྱི་ཕུང་སོགས་ལྔ་འབྲས་དུས་ཀྱི་ཕུང་སོགས་ལྔར་བྱིན་གྱིས་བརླབས་ནས་ལམ་དུས་ཀྱི་ཕུང་སོགས་ལྔར་ཇི་ལྟར་བཞེངས་ཤེ་ན། བསྐྱེད་རིམ་གྱི་སྒོ་ནས་བཞེངས་པ་དང༌། རྫོགས་རིམ་གྱི་སྒོ་ནས་བཞེངས་ཚུལ་གཉིས་ལས། དང་པོ་ལ་ཨེ་ཝཾ་གྱི་ཡི་གེ་དེ་དག་མངོན་རྟོགས་ཀྱི་སྒོ་ནས་ཕུན་ཚོགས་ལྔ་ལྡན་དུ་སྒོམ་པ་ནི། ཨེ་ཝཾ་མཱ་ཡ་ནི་འབྱུང་བ་བཞི་དང༌། ཤྲུ་ནི་ཨཱི་ཤྭ་ར་སྟེ་ཆོས་དབྱིངས་དབང་ཕྱུག་ཡེ་ཤེས་ཀྱི་ཚོགས། ཏ་ནི་ག་རཾ་ཞེས་པ་དེར་འགྲོ་བ་བསོད་ནམས་ཀྱི་ཚོགས་སོ། ། ཀ་ནི་ཀ་ཡ་སྟེ་གཞལ་ཡས་ཁང༌།
སྨིན་ནི་སྨ་ར་དྲན་པ་དང་ལྡན་པའོ། ། ས་ནི་སོ་མ་ཟླ་བ་མཉམ་སྦྱོར།

མ་ནི་ཡིད་ཧཱུྃ་ཡེ་ནི་སྲི་ཡེ་དགའ་བའི་རྡོ་རྗེ། བྷ་ནི་བྷ་ཝ་ཞེས་གཟུགས་བརྙན་བྱུང་ན་འཕྲོ་བ། ག་ནི་སང་གྷ་སྟེ་འདུས་པ། ཝ་ནི་བྷ་ག་ཝནྟུ༔ བཅོམ་ལྡན་འདས་ཡོངས་སུ་བསྐྱེད་པ། ས་ནི་ས་མ་དྷི་ཡབ་ཡུམ་སྙོམས་འཇུག ། རྦ་ནི་ར་རི་བཛྲ་ཏ་ནི་སྲུ་ཏ་བྱམས་སེམས་འཛག་པ། ཐཱ་ནི་སྒྲ་ན་ཞེས་པདྨར་ལྷའི་ཚུལ་གྱིས་གནས་པ། ག་ནི་ག་མི་ཞེས་པ་རང་རང་གི་གདན་ལ་འགྲོ་བ། ཏ་ནི་ཨ་དྷིཥྛི་ཏེ་ཞེས་པ་སྐུ་གསུང་ཐུགས་སྐྱེ་མཆེད་རྣམས་བྱིན་གྱིས་བརླབས་པ། ཀ་ནི་ཨེ་ཀ་ཞེས་ཡེ་ཤེས་པ་སྤྱན་དྲངས་ནས་དམ་ཚིག་པ་དང་རོ་གཅིག་ཏུ་བྱེད་པ།
ཡ་ལ་ཀཱ་ལ་ཞེས་སྦྱར་ནས་ཀཱ་ཡ་ཝཱཀ་ཙིཏྟ་སྐུ་གསུང་ཐུགས་ཀྱི་རིགས་བདག་ཅི་རིགས་པས་རྒྱས་བཏབ་པ། ཏ་ནི་ཨ་མྲྀ་ཏ་བདུད་རྩི་ལ་སོགས་པས་མཆོད་པ། བ་ནི་ཏ་པ་ཞེས་བསྟོད་པ་བཛྲ་ནི་ཛ་ར་ཞེས་པ་དབུ་མར་སོང་བའི་རླུང་གིས་གཏུམ་མོའི་མེ་སྤར་བའོ། ། ཡུ་ནི་ཡོ་ག་ཤེས་རབ་དང་སྦྱར་བའོ། ། ཥི་ཏ་ནི་ནིཤྩི་ཏ་དག་པ་ངེས་པའི་སེམས་སོ། ། བྷ་ནི་སཾ་བྷ་ར་ཐུགས་འཛིན་པའི་མཆོད་པའི་ཚོགས་སོ། ། གི་ནི་གཱི་ཏི་རྡོ་རྗེའི་གླུའོ། ། ཥུ་ནི་ཨིཥྚ་ཙུྟྞ་མངོན་པར་འདོད་པ་མཐུན་མཚམས་ཀྱི་སྤྱོད་པ། བ་ནི་བ་ལིན་ཏ་གཏོར་མ། ཛ་ནི་བཉྫ་ཁ་ཟས་ཀྱི་རྣལ་འབྱོར།
ཧ་ནི་ཧ་སྟེ་སྤྲོས་པ་བཅོམ་ནས་ཉལ་བའོ། ། ལྷ་སོ་སོ་དང་སྦྱར་ཏེ་བཤད་ན། ཨེ་ནི་སྤྱན་མའོ། བཾ་ནི་མཱ་མ་ཀིའོ། ། ཞེས་སོགས་ནས་ཡི་གེ་རེ་རེ་ཞིང་གདན་གསུམ་གྱི་ལྷ་ཚང་བར་བསྐྱེད་པ་རྒྱུད་ལས་འབྱུང་ཡང་སྤྲོས་པ་ཆོག་གོ ། གཉིས་པ་ལ། བདག་བྱིན་གྱིས་བརླབ་པ་དང༌། དཀྱིལ་འཁོར་འཁོར་ལོ་ལ་སྦྱར་བ་གཉིས་ལས་དང་པོ་ནི། སྟོན་པ་དེ་བཞིན་གཤེགས་པ་བདུད་རྩི་དང་དབང་པོ་དང་འབྱུང་བའི་དྭངས་མ་སྐུ་ཐིག་ལེ། གསུང་མེ་རླུང༌།
ཐུགས་མི་རྟོག་བདེ་བ། སྙིང་པོ་དེ་དག་དབྱེར་མེད་པ་རང་བྱུང་གི་ཡེ་ཤེས། འཁོར་བདུད་རྩི་དྭངས་མ་སངས་རྒྱས། དབང་པོའི་དྭངས་མ་བྱང་སེམས། ཁམས་ཀྱི་དྭངས་མ་དཔའ་བོ་དང་རྣལ་འབྱོར་མ་ཁྲོ་བོ་དང་ཁྲོ་མོ། དུས་བསྲེག་གཞུའི་གདུངས་བསིལ་དབུ་མར་ཐིམ་ནས་བསམ་གྱིས་མི་ཁྱབ་པའི་སྐད་ཅིག་མ། ཆོས་རང་གི་ཐ་མལ་གྱི་ལུས་སེམས་རྡོ་རྗེའི་སྐུ་གསུང་ཐུགས་སུ་བྱིན་གྱིས་བརླབས་པ། གནས་རྡོ་རྗེ་བཙུན་མོ་ལྟེ་འོག་གི་ཁམས་དྲུག་སྲེག་བྱེད་ཐབས་ཤེས་སུ་སྡོམ་པའི་ཟུར་གསུམ་པའི་བྷ་གར་རྣམ་རྟོག་དང་སྡུག་བསྔལ་འཕྲོག་པའི་བི་ཤྲ་ཧ་རའི་སྒྲའི་དོན་ཅན་གྱི་གཞི་དེར་བཞུགས་པ་སྟེ། སམ་བྷུ་ཊིར། བཀའ་སྩལ་པ།
དེ་བཞིན་གཤེགས་པ་ཐམས་ཅད་རོ་གཅིག་ཏུ་གྱུར་ནས་ཐབས་སྣ་ཚོགས་ཀྱི་གདུལ་བྱའི་སྐྱེ་བོ་རྣམས་ཀྱི་ཡིད་འཕྲོག་པ་སྟེ། ཞེས་སོ། ། གཉིས་པ་ནི། སྟོན་པ་དེ་བཞིན་གཤེགས་པ་ཡས་འབབ་ཀྱི་ཐིག་ལེ་དེ་བཞིན་ཉིད་ཆོས་འབྱུང་གི་གནས་སུ་གཤེགས་པ། མས་བརྟན་གྱི་ཐིག་ལེ་དེ་བཞིན་ཉིད་བདེ་ཆེན་གྱི་གནས་སུ་གཤེགས་པའི་སྐུ་དགའ་བ། གསུང་མཆོག་དགའ་བ། ཐུགས་ཁྱད་དགའ། སྙིང་པོ་ནི་ལྷན་ཅིག་སྐྱེས་དགའི་བདག་ཉིད་ཅན་གྱི་བཅོམ་ལྡན་འདས་སོ། ། འཁོར་ནི་ཡབ་ཡུམ་གཉིས་ཀའི་རྩ་རླུང་གི་གནས་ཐམས་ཅད་དུ་ཡོད་པའི་གདན་གསུམ་ཚང་བའི་ལྷ་ཚོགས་བདེ་བ་དམ་པར་ཞུ་བའོ། ། དུས་ནི་ཡབ་ཡུམ་གྱི་རྩ་དབུ་མའི་གེ་སར་བྱེ་བར་ཕན་ཚུན་བདེ་སྟོང་དབྱེར་མེད་བསྐྱེད་པའི་རླུང་སེམས་ཕྲད་པའི་སྟོབས་ལས་ཟག་མེད་ཀྱི་སྣང་གསུམ་འོད་གསལ་དུ་ཐིམ་པའི་སྐད་ཅིག་ལའོ། །
གནས་ནི་རིགས་ལྔའི་རྣལ་འབྱོར་མ་རང་དང་དབང་པོ་དང་སྐལ་བ་དང་དམ་ཚིག་མཉམ་པའི་རྡོ་རྗེ་བཙུན་མོའི་བདེ་འབྱུང་བྷ་ག་སྟེ། ཇི་སྐད་དུ། གང་ན་གཙོ་བོར་སྤྱོད་གྱུར་པ། ། ཁྱིམ་ནི་བྷ་ག་ཞེས་སུ་བཤད། ། ཅེས་འབྱུང་ལ། ཆོས་ནི་ཐབས་དང་ཤེས་རབ་ཀྱི་ལུས་སེམས་ཁྱད་པར་ཅན་ལ་བཞུགས་པའི་དཀྱིལ་འཁོར་པའི་འཁོར་ལོ་བདེ་བ་ཆེན་པོས་མཆོད་པའི་བསགས་སྦྱང་བྱེད་པས་གཞི་ལམ་གྱི་སངས་རྒྱས་འབྲས་བུའི་སངས་རྒྱས་ཀྱི་གོ་འཕང་དམ་པར་སྒྲུབ་པར་བྱེད་པའོ། ། སྨྲས་པ། འབྲས་བུ་ཁྱད་འཕགས་མངོན་སུམ་རྟགས་ཉིད་ལས། ། རྒྱུ་ཡང་ཁྱད་འཕགས་དཔོགས་པར་འགྱུར་ཉིད་ཕྱིར། ། སྔགས་ཀྱི་སྟོན་པ་ཕུན་ཚོགས་ལྔ་ལྡན་པས། །
དེ་རྒྱུའི་སྐྱེས་བུ་དཔལ་མཆོག་དང་པོ་སྟེ། ། དང་པོའི་སངས་རྒྱས་སུའང་བརྗོད་པ་དེ། ། ཕུན་ཚོགས་ལྔ་ལྡན་ཉིད་དུ་གྲུབ་པའི་ཕྱིར། ། ཆོས་ཚུལ་རྨད་འབྱུང་འདི་ལ་རྡོ་རྗེ་ཡི། ། གསུང་དུ་རྒྱལ་བ་འབྲི་ཁུང་པ་ཡིས་བཞག ། ཅེས་པའོ། ། སྨྲས་པ། ཤེས་བྱ་ཀུན་ལ་སྲིད་ཚད་ཀྱིས། ། སངས་རྒྱས་བྱ་བ་མཛད་པ་ན། ། སངས་རྒྱས་ཕྲིན་ལས་བྱ་བ་དང༌། །
བྱེད་པའི་ལས་སུ་མ་གྱུར་པའི། ། ཆོས་ནི་འགའ་ཡང་མ་འཚལ་ཏེ། ། དེ་ཚེ་སངས་རྒྱས་སྐུ་གསུམ་གྱི། ། ཕྲིན་ལས་སེམས་ཅན་ཐམས་ཅད་ལ། ། མ་ཁྱབ་ཡུལ་གཅིག་མ་ལུས་ཕྱིར། ། འཁོར་དང་མྱ་ངན་འདས་པ་ཡི། ། ཕྱོགས་གཉིས་གང་ལའང་བཅོམ་ལྡན་འདས། ། གང་ལ་གང་འདུལ་ཆོས་འཁོར་བསྐོར། ། ཆོས་ཀྱི་འཁོར་ལོ་བསྐོར་བ་ལ། ། སྟོན་གནས་ཆོས་དུས་འཁོར་ལོ་སོགས། །
ཕུན་སུམ་ཚོགས་པར་མ་གྱུར་ན། ། དེས་འདུལ་གདུལ་བྱའི་སྒྲིབ་པའི་ཁམས། ། ལེགས་སྦྱང་མི་ནུས་དེ་ཡི་ཕྱིར། ། འཁོར་འདས་ཕུན་ཚོགས་ལྔ་ལྡན་ནོ། ། འོ་ན་སངས་རྒྱས་མི་འབྱུང་བའི། ། མུན་པའི་བསྐལ་པ་བཤད་གྱུར་པས། ། གནས་དེར་ཕུན་ཚོགས་ལྔ་པོ་ཡང༌། ། ཚང་བར་བཤད་ན་ཐལ་ཆེས་སོ། ། སྙམ་ན་དེ་ལན་གདབ་པར་བྱ། ། གནས་སྐབས་སེམས་ཅན་དེ་དག་གི །
སྒྲིབ་པ་ཤིན་ཏུ་སྟུག་པ་ཡིས། ། དངོས་སུ་སྤྱོད་ཡུལ་མ་གྱུར་ལ། ། དགོངས་ནས་མུན་སྐལ་ཞེས་གསུངས་ཀྱང༌། ། ཅི་ཙམ་སྒྲིབ་འཐུག་སེམས་ཅན་དང༌། ། འཁོར་བ་ཐོག་མ་མེད་པ་ནས། ། བཅོམ་ལྡན་འདས་ཀྱི་ཕྲིན་ལས་གཉིས། ། སྐད་ཅིག་འབྲལ་བ་ འོ་ན་ལོག་སྲེད་ཅན་སངས་རྒྱས་ཀྱི་གདུལ་བྱར་མ་གྱུར་པ་བྲག་ཁུང་ཁ་བྱང་ལྟར་ཉི་མ་འཆར་མི་རུང་བ་ལྟ་བུ་དང་སངས་རྒྱས་ཀྱི་ཕྲིན་ལས་འབྲལ་མེད་དུ་ཇི་ལྟར་བཞུགས་སྙམ་ན། ལོག་སྲེད་ཅན་གྱི་སེམས་ཅན་དེ་ལའང་ཉེ་བར་སྤྱད་པའི་བདེ་ལེགས་འབྱུང་ངོ་ཅོག་སངས་རྒྱས་ཀྱི་ཕྲིན་ལས་ཡིན་ལ། དེའི་ཉེ་བར་བཅད་པ་སྡུག་བསྔལ་བྱུང་ངོ་ཅོག ། རྒྱུན་ཆད་པ་དང་མ་ཆད་པའི་སྐབས་འགར་ཡང་ལོག་སྲེད་ཅན་དེ་ལ་སངས་རྒྱས་ཀྱི་གཟིགས་པ་སྐད་ཅིག་བར་མ་ཆོད་པ་འབྲལ་མེད་དུ་ཉེ་བར་ཉིད་དུ་གནས་པའི་ཕྱིར།
ལོག་སྲེད་ཅན་དང་སངས་རྒྱས་ཀྱི་ཕྲིན་ལས་ལ་འབྲལ་བ་ཡོད་པ་སྐད་ཅིག་པའི་བར་ཡོད་པར་བསྐལ་པའི་བར་བསྒྲུབས་ཀྱང་འགྲུབ་པར་ག་ལ་ནུས་མཆན། མེད་པ་རུ། ། ཕུན་ཚོགས་ལྔ་ལྡན་ཉིད་དུ་བཞུགས། ། དེ་ནས་འགྲོ་མགོན་བླ་མ་ཆེ། ། མཉམ་མེད་འབྲི་ཁུང་དགོངས་པ་ལ། ། ཤེས་བྱ་རྣམ་དག་ཆོས་ཀྱི་དབྱིངས། ། གནས་མཆོག་ཁྱད་པར་འཕགས་པ་འདི། ། འཁོར་འདས་ཀུན་ལ་ཕུན་སུམ་ཚོགས། ། སངས་རྒྱས་སྐུ་བཞི་མངའ་བ་དེ། ། རང་རྒྱུད་དག་དང་མ་དག་གི །
འགྲོ་ཀུན་སྟོན་པ་ཕུན་སུམ་ཚོགས། ། འགྲོ་བ་རིགས་དྲུག་ཉན་རང་དང༌། ། བྱམས་སེམས་བྱིས་འཕགས་འཁོར་ལ་སོགས། ཟག་པ་ཡོད་མེད་འཁོར་ཕུན་ཚོགས། ། སྔོན་མཐའ་གཏུགས་པ་མེད་པ་ནས། ། ཕྱི་མཐའ་གཏུགས་པ་མེད་པའི་བར། ། དུས་བབ་གདུལ་བྱ་འདུལ་བ་ནི། ། དུས་ཀྱི་ཕུན་ཚོགས་དམ་པའི་ཆོས། ། ཐེག་གསུམ་གང་ལ་གང་འདུལ་དུ། ། སྟོན་པའི་དམ་ཆོས་ཕུན་ཚོགས་ཞེས། །
གསུངས་པའི་དགོངས་པ་ཤེས་པར་གྱིས། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། ཐེག་ཆེན་མངོན་པའི་མདོར་སེམས་ཙམ་གྱི་ཁུངས་མང་ཞེས་བྱ་བ་ལ། རྡོར་གསུང་འདི་ཆེས་བཤད་པར་བཏོན་ན། འཁོར་ལོ་ཐོག་མཐའ་བར་གསུམ་གྱི་བརྗོད་དོན་འགལ་བ་དུ་མ་ཤེས་བྱའི་གཤིས་ལ་མ་གྲུབ་ཅིང༌། ཁྱད་པར་སེམས་ཙམ་པ་དག་སེམས་ཙམ་བསྟན་པར་འདོད་པའི་འཁོར་ལོ་ཐ་མའི་མདོ་གང་དག་རྒྱ་བོད་ཁ་ཅིག་དྲང་དོན་སྟོན་པའི་མདོར་འདོད་ཀྱང་འཁོར་ལོ་ཐ་མའི་མདོ་ནི་ངེས་དོན་ཆེས་ཟབ་པ་སྟོན་པའི་མདོ་ཡིན་བྱ་བ་འདི་བཞུགས་ཞེས་སོ། ། དེ་ཡང་ཐེག་པ་གསུམ་གྱི་གདུལ་བྱ་ལ་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་ཆོས་འཁོར་ཐོག་མཐའ་བར་གསུམ་དུ་གདུལ་བྱ་སོ་སོའི་བློ་དང་འཚམས་པའི་རྣམ་དཀར་གྱི་ཆོས་ཇི་སྙེད་པ་ཞིག་བསྟན་ཀྱང་ཤེས་བྱའི་ཆོས་རྣམས་ལ་གནས་ལུགས་མི་འདྲ་བ་དུ་མར་གྲུབ་པར་བསྟན་པ་ནི་མ་ཡིན་ཏེ། ཤེས་བྱའི་ཆོས་རྣམས་ཀྱི་གནས་ལུགས་ནི་མཐའ་བརྒྱད་སྤངས་པའི་སྤྲོས་བྲལ་ལས་གཞན་དུ་མ་གྲུབ་པའི་ཕྱིར། འདི་ལྟ་བུ་མི་སྟོན་པའི་ཆོས་དེ་སངས་རྒྱས་ཀྱིས་བསྟན་པའི་ཆོས་ཀྱི་ཁུད་པོ་སྟེ།
ཉིང་ཁུའམ་བསྟན་པ་ལྟ་བུར་སྣང་བ་ལས་ཡང་དག་པའི་བསྟན་པ་མ་ཡིན་ནོ་ཞེས་འཕགས་པ་ཀླུས། གང་ཟག་ཕུང་པོར་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་པ། ། གོས་མེད་བཅས་ལ་གལ་ཏེ་ཞིག ། ཡོད་མེད་འདས་པར་སྨྲས་ན་དྲིས། ། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བསྟན་པ། ། ཆོས་ཀྱི་ཁུད་པ་ཡིན་ཞེས་གྱིས། ། ཞེས་འབྱུང༌།
དེས་ན་སངས་རྒྱས་ཀྱི་བསྟན་པའི་ཆོས་ཡང་དག་པ་དེ་ནི་ཆོས་ཐམས་ཅད་ཀྱི་གནས་ལུགས་དེ་བཞིན་ཉིད་དྲི་མེད་ཅིང་མི་མཐུན་པ་མེད་པ་འདི་ལ་གཞོལ་ཅིང་འབབ་པ་ཁོ་ན་སྟོན་པ་ཡིན་ཏེ། མདོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡི་མདོ་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲགས་པར་ནུས་མ་ཡིན། ། དངོས་པོ་གཅིག་ནི་བསམ་བྱས་ན། ། དེ་དག་ཐམས་ཅད་སྒོམ་འགྱུར་ཏེ། ། སངས་རྒྱས་ཀུན་གྱི་ཆོས་མང་པོ། ། ཇི་སྙེད་རབ་ཏུ་བསྟན་པ་རྣམས། །
ཆོས་རྣམས་ཀུན་གྱི་བདག་མེད་ཡིན། ། མི་གང་དོན་ལ་མཁས་རྣམས་ཀྱིས། ། གནས་འདི་ཉིད་ལ་བསླབས་བྱས་ན། ། སངས་རྒྱས་ཆོས་རྣམས་རྙེད་མི་དཀའ། ། ཞེས་འབྱུང་བའི་ཕྱིར། དེ་ལྟར་མ་ཡིན་པར་ཉན་ཐོས་སྡེ་གཉིས་འདོད་པའི་རྡུལ་ཕྲ་རབ་ཆ་མེད་དང༌། སེམས་ཙམ་རྣམ་བདེན་པ་ལྟར་ཤེས་པས་བཞག་པའི་རྣམ་པ་བདེན་པ་དང༌། རྣམ་རྫུན་པ་ལྟར་རྣམ་པ་མི་བདེན་ཀྱང་གཉིས་མེད་ཀྱི་ཤེས་པ་བདེན་པ་སོགས་ཤེས་བྱའི་གནས་ཚུལ་སོ་སོར་དེ་ལྟར་གྲུབ་ན་འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བ་དང༌། དེ་ལྟ་ན་དངོས་པོའི་ཆོས་མི་མཐུན་པ་དུ་མ་ཤེས་བྱ་ལ་སོ་སོ་གྲུབ་ན་རྒྱལ་བས་ཆོས་ཐམས་ཅད་གནས་སྟོང་པ་ཉིད་དུ་བསྟན་ནས་དངོས་པོ་དང་དངོས་མེད་ཀྱི་ལྟ་ཀུན་འབྱིན་པ་དོན་མེད་དུ་ཐལ་བ་དང༌། གྲུབ་མཐའ་འོག་མ་འོག་མ་གོང་མར་འགྱུར་ཞིང་གོང་མ་གོང་མ་འོག་མར་འགྱུར་ཏེ་གོང་མ་གོང་མའི་ཤེས་བྱའི་གནས་ཚུལ་ལ་གནོད་པ་མེད་པ་ལྟར་འོག་མའི་ཤེས་བྱའི་གནས་ཚུལ་ལའང་གནོད་པ་མེད་པར་ཐལ་བར་འགྱུར་བའི་ཕྱིར།
དེས་ན་ཉན་རང་ལ་སོགས་ཐེག་པ་འོག་མ་གཉིས་ཀྱང་ཤེས་བྱའི་གནས་ལུགས་དངོས་པོ་ལྟར་ཡོད་ན་དངོས་པོའི་དོན་རྟོགས་པས་གྲོལ་བར་འགྱུར་ན། དེ་ལྟར་ཡང་རིགས་པ་མ་ཡིན་ཏེ། དེ་དག་ཀྱང་ཤེས་བྱའི་གནས་ལུགས་སྤྲོས་མེད་མ་རྟོགས་ན་གྲོལ་བ་རྙེད་པ་མ་ཡིན་པའི་ཕྱིར། མགོན་པོ་ཀླུས། མཚན་མ་མེད་པ་མ་རྟོགས་པར། ། ཁྱོད་ཀྱི་ཐར་པ་མེད་པར་གསུངས། ། ཞེས་དང༌། ཉན་ཐོས་རྣམས་དང་རང་སངས་རྒྱས། ། སངས་རྒྱས་རྣམས་ཀྱིས་ངས་བསྟེན་པའི། ། ཐར་ལམ་ཁྱེད་ཉིད་གཅིག་པུ་སྟེ། །
གཞན་ཞེས་བགྱི་བ་མ་མཆིས་སོ། ། ཞེས་འབྱུང་ལ། རྒྱལ་བའི་ཡུམ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། རང་སངས་རྒྱས་ཀྱི་ས་ལ་བསླབ་པར་འདོད་པས་ཀྱང་ཞེས་སོགས་འབྱུང་ངོ༌། ། དེས་ན་གང་ཟག་དང་ཆོས་ཀྱི་བདག་མེད་པ་མ་རྟོགས་པར་ཉན་རང་གི་ཞི་བ་མི་ཐོབ་པ་འདི་འཕགས་པ་ཀླུ་སྒྲུབ་ཀྱི་བཞེད་པར་ཡོངས་སུ་གྲགས་མོད། རྗེ་བཙུན་བྱམས་མགོན་གྱིས་ཀྱང་ཆོས་ཚུལ་འདི་གཏན་མ་གསུངས་པ་མ་ཡིན་ཏེ། དེས་ཉན་ཐོས་ཀྱིས་ཀྱང་བདེན་བཞིའི་ཆོས་སྟོང་ཉིད་དུ་མ་རྟོགས་ན་ཉན་ཐོས་ཀྱི་ལམ་རང་ག་བ་དེས་མི་གྲོལ་བར་བསྟན་པའི་ཕྱིར། མངོན་རྟོགས་རྒྱན་ལས། ལམ་ཤེས་ཉིད་ཀྱི་ཚུལ་ལ་ནི། །
འཕགས་པའི་བདེན་པ་བཞི་དག་གི ། རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཤེས་པར་བྱ། ། ཞེས་འབྱུང་ངོ༌། ། དེས་ན་འཁོར་ལོ་ཐོག་མཐའ་བར་གསུམ་ཐམས་ཅད་ཀྱི་བརྗོད་བྱའི་དོན་པོ་དབུ་མའི་ཆོས་ཚུལ་ཁོ་ན་བསྟན་ལ། ཚོས་ཚུལ་དེའི་བརྗོད་བྱའི་དོན་གང་ཞེ་ན། དེ་ནི་རྫོགས་པའི་སངས་རྒྱས་ཐམས་ཅད་ཀྱིས་ཀྱང་སྨྲ་བསམ་བརྗོད་བྱར་མེད་པ་ཉིད་ལ། དབུ་མའི་བརྗོད་བྱའི་དོན་ཞེས་བཏགས་ཀྱི། དེའི་དོན་ནི་སུ་ཞིག་གིས་ཀྱང་དམིགས་པར་ག་ལ་བཟོད་པའི་ཚུལ་འདི་ཉིད་ལ་བཟོད་པ་ཐོབ་པ་དེ་ནི་གྲོལ་བ་ཐོབ་པར་འགྱུར་གྱི་དེ་ལས་གཞན་དུ་མ་ཡིན་ནོ། ། འདི་ལྟ་བུའི་གནད་ཁོང་དུ་མ་ཆུབ་པར་ལང་གཤེགས་དང་གཟུངས་དབང་དང་མྱང་འདས་སོགས་འཁོར་ལོ་ཐ་མའི་མདོ་དག་གིས་སེམས་ཙམ་གྱི་གྲུབ་མཐའ་སྟོན་ཞེས་འདོད་པ་ནི་ཆེས་མི་རིགས་ཏེ།
མདོ་དེ་དག་གིས་ནི་སྟོང་པ་ཞི་བ་སྐྱེ་མེད་ཀྱི་ཚུལ་ལས་ཆོས་ཐམས་ཅད་སེམས་སུ་གྲུབ་པར་གསུངས་མི་སྲིད་པའི་ཕྱིར་ཏེ། མདོ་དེ་དག་གིས་ནི་འཁོར་ལོ་བར་པར་ཟབ་གཞིའི་ཆོས་མདོར་བསྟན་པ་དེ་རྒྱས་པར་བཤད་པ་ཉིད་ཀྱི་ཕྱིར། དཔེར་ན་རྒྱུད་སྡེར་རྩ་བའི་རྒྱུད་ནི་བཤད་པའི་རྒྱུད་ཀྱི་རྩ་བཤད་མཐུན་པར་རྒྱས་པར་འཆད་པ་ལྟ་བུའོ། ། འོན་ཀྱང་སེམས་ཙམ་པའི་སློབ་དཔོན་ཆེན་པོ་ཐོགས་མེད་སོགས་ནི་རང་གི་མོས་པ་ཙམ་གྱིས་ལང་གཤེགས་སོགས་སྣང་བ་སེམས་སུ་སྟོན་པའི་བཞེད་པར་འཆད་མོད་ཀྱང་སློབ་དཔོན་ལེགས་ལྡན་དང་ཟླ་གྲགས་སོགས་ཀྱིས་མདོ་དེ་དག་གི་དོན་སེམས་ཙམ་དུ་གནས་པ་ལ་དགག་པ་ཆེར་མཛད་ནས་མདོ་དེ་དག་གི་དོན་དུ་དབུ་མ་ཉིད་དུ་གནས་པ་ལྟར་ལེགས་པར་བཤད་པ་ནི་སློབ་དཔོན་དེ་དག་གི་བསྟན་བཅོས་ལས་འདི་ལྟར་གསུངས་ཏེ། འཁོར་ལོ་ཐ་མའི་ཐེག་པ་མཐར་ཐུག་སྟོན་པའི་མདོ་དོན་སེམས་ཙམ་ལས་མི་སྟོན་ན་མདོ་དོན་དེས་གདུལ་བྱ་གང་དག་རྣམ་གྲོལ་གྱི་ལམ་ཐོབ་པར་མི་འགྱུར་ཏེ། སེམས་ཙམ་པས་གང་ཟག་གི་བདག་མེད་ཙམ་རྟོགས་པས་རབ་ཏུ་ཕྱེ་བའི་ཉན་རང་གི་དགྲ་བཅོམ་ནི་དོན་དུ་མི་གཉེར་ལ། སེམས་ཙམ་གྱི་ལྟ་སྒོམ་དེ་དག་ནི་ཆོས་ཀྱི་བདག་ཏུ་ལྟ་བའི་ལྟ་སྒོམ་ཉིད་ཡིན་པས་དེས་ནི་བྱང་ཆེན་གྱི་ཞི་བ་ཡོངས་སུ་ཐོབ་པར་མི་འགྱུར་བའི་ཕྱིར་ཞེས་རྒྱས་པར་གསུངས་སོ། ། ཡང་ཁ་ཅིག་འཁོར་ལོ་ཐ་མའི་མདོ་ཐམས་ཅད་བརྗོད་བྱ་སེམས་ཙམ་སྟོན་པས་དྲང་དོན་ཁོ་ནའོ་ཞེས་སྨྲ་བར་བྱེད་ཀྱང་དེ་ལྟ་ནི་མ་ཡིན་ཏེ། དེ་ལྟར་འཆད་པ་དེའང་དྲང་ངེས་ཀྱི་རྣམ་གཞག་ཇི་ལྟ་བར་མ་ཤེས་པར་སྨྲས་པ་དེ་ཉིད་ཀྱི་ཕྱིར། འོ་ན་དྲང་ངེས་ཀྱི་ཚུལ་ནི་ཇི་ལྟ་བུ་ཞིག་གོ་སྙམ་ན།
སྒྲ་ཇི་བཞིན་པ་ལ་ཚད་མས་གནོད་པ་ཡོད་མེད་ལ་དྲང་ངེས་སུ་འཇོག་པ་དང༌། སྒྲ་ཇི་བཞིན་པའི་དོན་ལ་བྱིས་པའི་ཚད་མས་གནོད་པ་དང་བཅས་མ་བཅས་ལ་ཐ་སྙད་ཀྱི་བདེན་པ་ལ་ལྟོས་པའི་དྲང་ངེས་དང༌། སྒྲ་ཇི་བཞིན་པའི་དོན་ལ་འཕགས་པའི་ཚད་མས་གནོད་པ་དང་བཅས་མ་བཅས་ལ་དོན་དམ་བདེན་པ་ལ་ལྟོས་པའི་དྲང་ངེས་དང༌། གདུལ་བྱ་མ་སྨིན་པ་སྨིན་པའི་ཆེད་དུ་བསྟན་པ་དྲང་དོན་དང༌། སྨིན་པ་གྲོལ་བ་དང་གྲོལ་བ་མཐར་ཕྱིན་བསྟན་པ་ངེས་དོན་ཏེ། དེ་ལྟར་འཇོག་ལུགས་གསུམ་ལས། དང་པོ་ནི་བཀའ་ཐོག་མཐའ་གཉིས་ལ་ཀུན་རྫོབ་ཀྱི་བདེན་པ་ལས་བརྩམས་ཏེ་བསྟན་པས་དྲང་དོན་ཚད་མས་གནོད་པ་ཅན་ཡིན་ལ། བར་པ་ནི་དོན་དམ་བདེན་པ་ལས་བརྩམས་ཏེ་ངེས་དོན་ཚད་མས་གནོད་པ་མེད་དོ། ། འཇོག་ཚུལ་གཉིས་པ་ལ་གཉིས་ལས་དང་པོ་བྱིས་པའི་ཚད་མས་གནོད་མི་གནོད་ནི། བཀའ་དང་པོ་ནི་ཐ་སྙད་ཀྱི་བདེན་པ་ལ་ལྟོས་པའི་ངེས་དོན་ཡིན་ཏེ།
འདིའི་སྒྲ་ཇི་བཞིན་པ་ལ་བྱིས་པའི་ཚད་མས་གནོད་པ་མེད་པའི་ཕྱིར། བར་པ་ནི་དྲང་དོན་ཁོ་ན་ཡིན་ཏེ། འདིའི་བསྟན་བྱ་སྟོང་ཉིད་སྐྱེ་མེད་སོགས་ཐ་སྙད་པའི་ཚད་མ་དང་འགལ་བའི་ཕྱིར། ཐ་མ་ཡང་དྲང་དོན་གཙོ་ཆེ་སྟེ། དེ་དོན་ལ་སྒྲ་ཇི་བཞིན་པར་འཛིན་པ་ཤས་ཆུང་བའི་ཕྱིར། གཉིས་པ་འཕགས་པའི་ཚད་མས་གནོད་མི་གནོད་ནི། བཀའ་ཐོག་མཐའ་གཉིས་པོ་ཅི་རིགས་ཀྱི་དངོས་བསྟན་གྱི་དོན་ལ་དོན་དམ་བདེན་པ་ལ་ལྟོས་པའི་དྲང་དོན་དུ་འཇོག་སྟེ། འཕགས་པའི་མི་རྟོག་ཡེ་ཤེས་ཀྱི་ཚད་མས་གནོད་པའི་ཕྱིར། བར་པའི་དངོས་བསྟན་སྐྱེ་མེད་སོགས་ནི་ངེས་དོན་ཁོ་ན་ཡིན་ཏེ། འཕགས་པའི་གཟིགས་པ་དང་མཐུན་པའི་ཕྱིར།
འཇོག་ཚུལ་གསུམ་པ་ནི་འཁོར་ལོ་དང་པོ་ནི་མ་སྨིན་པ་སྨིན་བྱེད་དུ་བསྟན་པ་དྲང་དོན་དང༌། འཁོར་ལོ་བར་པས་ནི་སྨིན་པ་གྲོལ་ཆེད་དང༌། འཁོར་ལོ་ཐ་མས་ནི་གྲོལ་བ་རྣམས་ཐེག་པ་ཆེན་པོས་མཐར་ཕྱིན་ཆེད་དུ་བསྟན་པས་ཐ་མ་ནི་ངེས་དོན་ཁོ་ནར་གྲུབ་སྟེ། འཕགས་པ་གཟུངས་དབང་གི་མདོར། འཁོར་ལོ་དང་པོར་འཕགས་པའི་བདེན་པ་བཞིའི་གཏམ་དང༌། བར་པར་རྣམ་ཐར་སྒོ་གསུམ་གྱི་གཏམ་དང༌། ཐ་མར་འཁོར་གསུམ་ཡོངས་དག་གི་གཏམ་རང་བཞིན་སྣ་ཚོགས་ཀྱི་རྒྱུ་ཅན་གྱི་སེམས་ཅན་ཐམས་ཅད་དེ་བཞིན་གཤེགས་པའི་ཡུལ་ལ་འཇུག་པར་མཛད་པའི་ཚུལ་གསུམ་འབྱུང་བ་ལས་ཕྱི་མ་གཉིས་ངེས་དོན་དུ་འཇོག་དགོས་ཏེ། སློབ་པ་དང་མི་སློབ་པའི་བྱང་ཆུབ་ཏུ་འཇོག་བྱེད་ཀྱི་ངེས་དོན་གྱི་ཆོས་འཁོར་ནི་དེ་གཉིས་ལས་གཞན་བཞག་ཏུ་མེད་པའི་ཕྱིར། རྒྱུད་བླ་མ་ལས། འཇིག་རྟེན་ཞི་བའི་ལམ་ལ་འཇུག་པ་དང༌། །
རབ་ཏུ་སྨིན་དང་ལུང་སྟོན་རྒྱུའི་གཟུགས། ། གང་ཡིན་དེ་ཡང་འདིར་ནི་རྟག་གནས་ཏེ། ། ནམ་མཁའི་ཁམས་སུ་གཟུགས་ཀྱི་ཁམས་བཞིན་ནོ། ། ཞེས་འབྱུང་ངོ༌། །
སྨྲས་པ། ཐེག་པ་ཆེ་ཆུང་མངོན་པ་ལ། ། གནོད་པའི་དགྲ་ནི་ལན་གསུམ་བྱུང༌། ། ཕྱི་མར་བབ་ཚེ་དགེ་སློང་མ། ། གསལ་བའི་ཚུལ་ཁྲིམས་བསླབ་ཕུལ་ནས། ། ཐོགས་མེད་སྐུ་མཆེད་བསྐྲུན་མཛད་དེ། །
ཐོགས་མེད་རྗེ་བཙུན་བྱམས་མགོན་བསྒྲུབས། ། མཇལ་ནས་བྱམས་ཆོས་སྡེ་ལྔ་ཞུས། ། དེ་འབྲེལ་ཆོས་སྡེ་ཉི་ཤུ་སོགས། ། རྣལ་འབྱོར་སྤྱོད་པའི་ས་ཞེས་པ། ། ཐེག་ཆེན་མངོན་པ་གསལ་བར་མཛད། ། བཅོམ་ལྡན་འདས་ཀྱི་ཐེག་ཆེན་བཀའ། ། ཕལ་ཆེར་སེམས་ཙམ་ལུགས་སུ་བཀྲལ། ། སེམས་ཙམ་གྲུབ་པ་དེ་ནས་དར། ། གཅུང་པོ་ཁ་ཆེར་ལེགས་བྱོན་ནས། ། ཐེག་དམན་ལུགས་ལ་སྦྱངས་པ་མཛད། །
སྐྱེ་བ་ལྔ་བརྒྱར་བརྒྱུད་མར་ནི། ། པཎྜི་ཏ་པར་སྐྱེ་བ་བཞེས། ། སྔོན་སྦྱངས་བག་ཆགས་བཟང་བའི་ཕྱིར། ། ཐེག་དམན་མངོན་པ་གསལ་བར་མཛད། ། ཡང་ན་ས་སྡེའི་སྣ་མཆན་དུ། ། སྔོན་དུས་རྒྱ་གར་ལྷོ་ཕྱོགས་ན། ། མངོན་པའི་དམ་ཆོས་ཆོས་ཚུལ་བརྒྱ། ། བཞུགས་པ་གོ་དགུ་ནུབ་པ་ལ། ། གཅིག་ལུས་དེའི་དགོངས་འགྲེལ་དུ། ། འཕགས་མཆོག་ཐོགས་མེད་ཞབས་ཉིད་ཀྱིས། །
ས་སྡེ་ལྔ་སོགས་མཛད་ཅེས་ཟེར། ། ཞེས་བརྗོད་པས་དོན་ཁྲོལ་བར་འགྱུར་རོ། ། གཞུང་དུ་ཐུན་མོང་གི་མདོ་དང་སེམས་ཙམ་སྟོན་པའི་མདོ་ནི་མངོན་པའི་སྡེ་སྣོད་དུ་བཞེད་བྱ་བ་རྡོ་རྗེའི་གསུང་ཉམས་པ་ཡིན་ནོ།། །། ༈ རྡོ་རྗེའི་གསུང༌། མུ་སྟེགས་དང་བོན་ལ་ཐར་པ་མེད་ཐར་འདོད་ཡོད་བྱ་བ་ལ། སྨྲས་པ། མུ་སྟེགས་བླུན་པོས་འཆིང་གྲོལ་མ་ཕྱེད་པས། ། འཁོར་བའི་གནས་པ་མཐོ་ཤོས་འགའ་ཞིག་ལ། ། ཐར་པར་འཁྲུལ་བས་འཁོར་བའི་གནས་ཀུན་ལས། ། ངེས་པར་འབྱུང་བའི་ཐར་འདོད་མཚན་ཉིད་པ། །
མེད་ན་ཐར་པའི་གོ་སྐབས་ག་ན་ཡོད། ། བདག་ལྟ་ལ་བརྟེན་རྒྱུད་ནི་ཟག་པར་བཅས། ། དེའི་ཀུན་སློང་དགེ་དང་མི་དགེའི་ལས། ། ཇི་ལྟར་བསགས་ཀྱང་ཁམས་གསུམ་འཁོར་བ་ལས། ། འདའ་བ་མེད་ཕྱིར་མུ་སྟེགས་སྙིང་རེ་རྗེ། ། སྐྱེ་རྒ་འཆི་དང་ངན་སོང་ཙམ་ཉིད་ཀྱིས། ། འཇིགས་ནས་དེ་ལས་ཐར་འདོད་ལུས་གདུང་ཞིང༌། ། དོན་མེད་དཀའ་ཐུབ་མང་པོ་བྱེད་པ་ཡང༌། ། ངལ་བ་འབྲས་མེད་དེ་ལ་སྙིང་རེ་རྗེ། ། གཤེན་རབ་མི་ཕོ་ཆགས་སྡང་དྲག་པོས་གདུངས། །
ཀོང་རྗེའི་བུ་མོ་ཆུང་མར་བླངས་བྱས་ཏེ། ། དམུ་བཙན་རྣམས་ལ་སྲོག་མཐུའི་བསྒྲུབ་པ་བྱས། ། ཁོ་རང་ད་ལྟ་དམྱལ་བའི་བུད་ཤིང་གྱུར། ། རང་ཉིད་ངན་སོང་གསུམ་ན་ཡོད་བཞིན་དུ། ། གཞན་གྱི་སྐྱབས་གནས་བྱེད་པ་ཨེ་མ་མཚར། ། བོན་དང་མུ་སྟེགས་དགེ་བཅུ་སྤྱོད་པ་ཀུན། ། ལྷ་མི་ཙམ་པོའི་ལུས་ཙམ་ཐོབ་ན་ཡང༌། ། བྱང་ཆུབ་སྒྲུབ་ནུས་ལུས་རྟེན་མི་ཐོབ་པས། ། བླུན་པོས་བསགས་པའི་དགེ་བའི་འབྲས་བུ་ཡང༌། ། རང་དང་གཞན་གྱི་དོན་ཆེན་རྟེན་མི་བྱེད། །
དེང་སང་གསང་སྔགས་རྙིང་མར་གྲགས་པ་ཡི། ། བཅོམ་ལྡན་ཤཱཀ་ཐུབ་སྟོན་པར་མི་བྱེད་ཅིང༌། ། བྱང་ཆུབ་ཕྱོགས་ཀྱི་ཆོས་ཀུན་མི་བསྟེན་པར། ། བསླབ་པ་གསུམ་གྱི་རིམ་པ་གང་ཡང་མེད། ། འཕགས་པའི་བདེན་པ་བཞིའི་རྣམ་གཞག་ཉམས། ། ཞི་གནས་ལྷག་མཐོང་རིམ་པ་ཅི་ཡང་མེད། ། རང་བཟོའི་ལྷ་འགའི་མངོན་རྟོགས་ཕྲེང་རེ་དང༌། ། ཅང་མེད་སྟོང་སྒོམ་མུན་མཚམས་བཅད་པ་ནས། ། མིག་གི་འཁྲུལ་སྣང་ཤར་ཚེ་འོད་གསལ་གྱི། ། ངོ་བོ་ཡིན་ཟེར་དེའི་ངང་ཉིད་དུ། །
གྲོལ་ན་སྐུ་དང་ཡེ་ཤེས་འབྱུང་བའི་ཕྱིར། ། བར་དོའི་དུས་སུ་ཞི་ཁྲོར་འཚང་རྒྱ་ཞེས། ། སྨྲ་བ་འདི་ཀུན་ལ་ཡང་དྭོགས་པ་སྐྱེས། ། ཐར་པ་འདོད་རྣམས་འདི་ལ་ཟོན་གཅིག་འཚལ། ། མགོ་གཡོགས་མགོ་སྐོར་གར་ཡོད་མི་ཤེས་པས། ། ཅི་བཞིན་སྤྱོད་པའི་ཤེས་རབ་མེད་པ་ཀུན། ། དོན་མེད་གནས་སུ་འཇུག་ཉེན་ཆེ་བར་སྣང༌། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། མུ་སྟེགས་ལ་ཐར་པ་ཆ་མཐུན་ཡོད་ཟེར་བ་མ་དག་ཅིང་ཐར་འདོད་ཡོད་ཟེར་བ་གོང་དུ་བསྡུས་ནས་བསྟན་ལ་སྡོམ་པ་དང་སྙིང་རྗེ་ཡོད་ཟེར་བ་ལ།
སྨྲས་པ། མུ་སྟེགས་མི་དགེ་སྤངས་བའི་སྡོམ་པ་ཡང༌། ། བར་དགེ་ཡིན་གྱི་སྡོམ་པ་མཚན་ཉིད་མིན། ། མུ་སྟེགས་སྙིང་རྗེ་ཉི་ཚེ་སྒོམ་པ་ཡང༌། ། སྡུག་བསྔལ་རྒྱུ་ལ་སྙིང་རྗེར་མ་མཐོང་བས། ། ཚུལ་བཞིན་སེམས་པའི་སྙིང་རྗེ་སྐྱེ་སྲིད་པས། ། སྙིང་རྗེ་ཕལ་ཆེར་སྙིང་རྗེ་གོ་ལོག་ཡིན། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། རྒྱུའི་ཐེག་པས་ཚེ་གཅིག་གིས་སངས་རྒྱས་ཟེར་བ་ལ།
རྡོར་གསུང་འདི་ཆེས་དག་པར་བཏོན་ན། རྒྱུ་ལམ་བྱེད་པའི་སངས་རྒྱས་རྒྱུ་ལམ་བྱེད་པའི་རང་ལམ་གྱིས་ལུས་རྟེན་གཅིག་གི་རྒྱུན་ལ་ཐོབ་པ་ཡོད་ཀྱང་དེས་གསང་སྔགས་ཀྱི་སངས་རྒྱས་ཚེ་གཅིག་ལུས་གཅིག་ཏུ་ཐོབ་པར་མི་འགྱུར་བྱ་བ་འདི་བཞུགས། ཞེས་སོ། ། དེ་ཡང་ཡུམ་ལས། བྱང་སེམས་རྟག་ངུ་ནམ་མཁའ་ལས་སྒྲ་ཐོས་པ་ན་ཚོགས་ལམ། དཀའ་བ་སྤྱད་ན་སྦྱོར་ལམ། འགྲོ་འོང་མེད་པར་བདེ་བ་ཐོབ་པ་ན་མཐོང་ལམ་རྒྱུད་ལ་སྐྱེས་ཤིང༌། དེ་ལྟར་ས་དང་པོར་མི་སྐྱེ་བའི་ཆོས་ལ་བཟོད་པ་ཐོབ་པའི་སེམས་དཔའ་ནི་འདོད་ན་ཞག་བདུན་གྱི་བླ་ན་མེད་པའི་བྱང་ཆུབ་ཏུ་འཚང་རྒྱ་བར་མདོ་དང་མདོ་འགྲེལ་ཚད་མར་གྱུར་པ་རྣམས་ལས་བཤད་ཅིང༌། དེར་མ་ཟད་ཀླུའི་རྒྱལ་པོ་རྒྱ་མཚོའི་བུ་མོ་ལུས་རྟེན་དེ་ཉིད་ལ་རྫོགས་པའི་སངས་རྒྱས་སུ་གྱུར་པར་མདོ་ལས་གྲགས་པ་དང༌། ལྷག་བཅས་དགྲ་བཅོམ་དབང་པོའི་ལུས་སུ་བྱིན་གྱིས་རླབས་ནས་རྟེན་དེ་ཉིད་ལ་རྫོགས་སངས་རྒྱས་པར་ཡང་བཤད་མོད།
དེ་ལྟའི་རྫོགས་སངས་ནི་སྔགས་བླ་མེད་ཀྱི་སངས་རྒྱས་མ་ཡིན་ཏེ། དེ་ལྟའི་སངས་རྒྱས་དེ་ཕྱག་རྒྱའི་ལམ་ནས་བདེ་དྲོད་ཀྱི་ཐ་མལ་གྱི་ལུས་སེམས་སྦྱང་བ་བྱས་པའི་སངས་རྒྱས་མ་ཡིན་པའི་ཕྱིར་དང༌། ཟག་མེད་ཀྱི་ཨེ་ཝཾ་གྱིས་བསོད་ནམས་དང་ཡེ་ཤེས་ཚོགས་ཁ་སྦྱོར་དུ་བསགས་འབྲས་ཀྱི་སངས་རྒྱས་མ་ཡིན་པའི་ཕྱིར་དང༌། ཐོག་མའི་བྱང་ཆུབ་ཀྱི་སེམས་རྟེན་བརྟེན་བཅས་སྒྲིབ་བྲལ་གྱི་རྟེན་བརྟེན་པར་དག་པའི་དཀྱིལ་འཁོར་འཁོར་ལོ་པའི་སངས་རྒྱས་སུ་གྱུར་པ་མ་ཡིན་པའི་ཕྱིར། རྟག་ངུས་ཚོགས་སྦྱོར་མཐོང་ལམ་མངོན་དུ་བྱས་ཚུལ་སློབ་དཔོན་སེང་གེ་བཟང་པོས་དེ་ལྟར་འཆད་པ་ལ། ས་སྐྱ་པའི་རྩེ་མོས་རྟག་ངུའི་རྣམ་ཐར་དེ་འཕགས་པས་སོ་སྐྱེའི་ལམ་རྒྱུད་ལ་སྐྱེས་པ་ལྟར་བསྟན་པ་ཡིན་ཟེར་བ་དང༌། ཇོ་ནང་པས་སེང་བཟང་འདོད་པ་དེ་བློ་བཟོ་ལས་ཁུངས་མེད་པར་འདོད་པ་རྣམས་ཀྱང་མི་འཐད་དེ། སྔ་མ་ལ་ཤེས་བྱེད་མེད་ཅིང་ཕྱི་མ་རྟོག་བརྟགས་མ་ཡིན་ཏེ། སློབ་དཔོན་སེང་བཟང་ཡི་དམ་གྱི་ལྷས་རྗེས་སུ་བཟུང་ནས། བསྟན་བཅོས་བརྩམས་པ་ཉིད་ཀྱིས་རང་གར་གྱི་ནར་སྨྲ་བ་ནི་མ་ཡིན་པའི་ཕྱིར།
འོ་ན་ཚེ་གཅིག་ལ་སངས་རྒྱས་པར་མདོ་ལས་ཇི་ལྟར་བཤད་སྙམ་ན། དམ་ཆོས་པད་དཀར་དུ། ཤེས་རབ་བརྩེགས་ཀྱིས་སྨྲས་པ། མདོ་འདི་ཟབ་ཅིང་ཕྲ་ལ་མཐོང་བར་དཀའ་སྟེ། མདོ་སྡེ་འདི་དང་མཚུངས་པའི་མདོ་སྡེ་གཞན་གང་ཡང་མེད་ན་སེམས་ཅན་གང་ལ་ལར་མདོ་སྡེ་དཀོན་མཆོག་འདི་ཁོང་དུ་ཆུབ་པའམ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་པ་ཡོད་དམ། འཇམ་དཔལ་གྱི་སྨྲས་པ། རིགས་ཀྱི་བུ་ཡོད་དེ། ཀླུའི་རྒྱལ་པོ་རྒྱ་མཚོའི་བུ་མོ་སྐྱེས་ནས་ལོ་བརྒྱད་ལོན་པ་ཤེས་རབ་ཆེ་བ། དབང་པོ་རྣོ་བ། ཡེ་ཤེས་སྔོན་དུ་འགྲོ་བའི་ལུས་དང་ངག་དང་ཡིད་ཀྱི་ལས་དང་ལྡན་པ།
དེ་བཞིན་གཤེགས་པ་ཐམས་ཅད་ཀྱིས་བཤད་པའི་ཚིག་འབྲུ་དང་དོན་འཛིན་པའི་གཟུངས་ཐོབ་པ་ཆོས་ཐམས་ཅད་དང་སེམས་ཅན་ཐམས་ཅད་ལ་མཉམ་པར་བཞག་པའི་ཏིང་ངེ་འཛིན་སྟོང་སྐད་ཅིག་གིས་ཐོབ་པ། བྱང་ཆུབ་སེམས་ལས་ཕྱིར་མི་ལྡོག་པ། སྨོན་ལམ་རྒྱ་ཆེ་བ། སེམས་ཅན་ཐམས་ཅད་ལ་བདག་དང་འདྲ་བ་འཕངས་པར་སེམས་དང་ལྡན་པ་ཡོན་ཏན་བསྐྱེད་པར་ནུས་ཤིང༌། དེ་དག་ལས་ཡོངས་སུ་མི་ཉམས་པ། བཞིན་འཛུམ་པ། ཁ་དོག་རྒྱས་པ། མཆོག་དང་ལྡན་པ། བྱམས་པའི་སེམས་དང་ལྡན་པ། སྙིང་རྗེའི་ཚིག་སྨྲ་བ་དེ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པ་འཚང་རྒྱ་བར་ནུས་སོ། །
ཤེས་རབ་བརྩེགས་ཀྱིས་སྨྲས་པ། ཁོ་བོས་མཐོང་བ་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་བྱང་ཆུབ་ཀྱི་ཕྱིར་འབད་ཅིང་བྱང་ཆུབ་ཏུ་སེམས་པར་གྱུར་པ་ན། བསོད་ནམས་དུ་མ་མཛད་དེ། བསྐལ་པ་སྟོང་ཕྲག་དུ་མར་ནམ་ཡང་བརྩོན་འགྲུས་མ་ཉམས་སོ། ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གསུམ་ཐ་ན་ཡུངས་ཀར་ཙམ་གྱི་ཕྱོགས་གང་དུ་ཡང་སེམས་ཅན་གྱི་ཕྱིར་སྐུ་མ་བོར་བ་ཅུང་ཟད་ཀྱང་མེད་དེ། ཕྱིས་བྱང་ཆུབ་མངོན་པར་རྫོགས་པར་སངས་རྒྱས་ན། དེས་ཡུད་ཙམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་ཞེས་བྱ་བ་དེ་ལ་སུ་ཞིག་ཡིད་ཆེས། དེ་ན་དེའི་ཚེ། ཀླུའི་རྒྱལ་པོ་རྒྱ་མཚོའི་བུ་མོ་མདུན་ན་འདུག་པར་སྣང་སྟེ། དེས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་སྟེ།
དེའི་ཚེ་ཚིགས་སུ་བཅད་པ་འདི་དག་གསོལ་ཏོ། ། བསོད་ནམས་བསོད་ནམས་ཤིན་ཏུ་ཟབ། ། ཕྱོགས་རྣམས་ཀུན་ཏུ་ཁྱབ་པ་ལགས། ། སུམ་ཅུ་རྩ་གཉིས་མཚན་རྣམས་ཀྱིས། ། ཕྲ་བའི་སྐུ་ནི་ལེགས་པར་བརྒྱན། ། དཔེ་བྱད་བཟང་པོ་རྣམས་དང་ལྡན། ། སེམས་ཅན་ཀུན་གྱིས་ཕྱག་ཀྱང་བགྱིས། ། སེམས་ཅན་ཐམས་ཅད་འདུ་བ་ནི། ། དཔེར་ན་གྲོང་བར་འདྲ་བ་ལགས། ། བདག་ནི་འདོད་བཞིན་བྱང་ཆུབ་སྟེ། །
དེ་བཞིན་གཤེགས་པ་བདག་གི་དབང༌། ། སྡུག་བསྔལ་རྣམས་ལས་གྲོལ་བའི་ཆོས། ། རྒྱ་ཆེར་རབ་ཏུ་བསྟན་པར་བགྱི། ། དེ་ནས་དེའི་ཚེ། ཚེ་དང་ལྡན་པ་ཤཱ་རིའི་བུས། ཀླུའི་རྒྱལ་པོ་རྒྱ་མཚོའི་བུ་མོ་ལ་འདི་སྐད་ཅེས་སྨྲས་སོ། ། ཆེ་ཞེ་ཁྱོད་ཕྱིར་མི་ལྡོག་པར་བྱང་ཆུབ་ཏུ་སེམས་སྐྱེས་ཤིང༌། ཤེས་རབ་དཔག་ཏུ་མེད་པ་ཡོད་དུ་ཟད་དེ། ཡང་དག་པར་རྫོགས་པའི་སངས་རྒྱས་ཉིད་ནི་རྙེད་པར་དཀའོ། ། ཆེ་ཞེ་བུད་མེད་བརྩོན་འགྲུས་མི་འདོར་ཞིང༌།
བསྐལ་པ་སྟོང་ཕྲག་དུ་མར་བསོད་ནམས་དག་བྱེད་ལ། ཕ་རོལ་དུ་ཕྱིན་པ་དྲུག་པོ་དག་ཡོངས་སུ་རྫོགས་པར་བྱེད་ཀྱང༌། ད་རུང་སངས་རྒྱས་ཉིད་མི་འཐོབ་པ་ཡོད་དོ། ། དེ་ཅིའི་ཕྱིར་ཞེ་ན། བུད་མེད་ཀྱིས་ད་དུང་གནས་ལྔ་མ་ཐོབ་པའི་ཕྱིར། ལྔ་གང་ཞེ་ན། དང་པོ་ཚངས་པའི་གནས་དང༌། གཉིས་པ་བརྒྱ་བྱིན་གྱི་གནས་དང༌། གསུམ་པ་རྒྱལ་ཆེན་བཞིའི་གནས་དང༌། བཞི་པ་འཁོར་ལོས་བསྒྱུར་བའི་གནས་དང༌།
ལྔ་པ་ཕྱིར་མི་ལྡོག་པའི་བྱང་ཆུབ་སེམས་དཔའི་གནས་སོ། ། དེ་ནས་དེའི་ཚེ་ཀླུའི་རྒྱལ་པོ་རྒྱ་མཚོའི་བུ་མོ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་མ་ལུས་པའི་རིན་དུ་ཆོག་པའི་ནོར་བུ་ཞིག་ཡོད་པ་དེ། ཀླུའི་རྒྱལ་པོའི་བུ་མོ་དེས། བཅོམ་ལྡན་འདས་ལ་ཕུལ་བ་དང༌། བཅོམ་ལྡན་འདས་ཀྱིས་ཀྱང་ཐུགས་བརྩེ་བའི་ཕྱིར་བཞེས་སོ། ། དེ་ནས་ཀླུའི་རྒྱལ་པོ་རྒྱ་མཚོའི་བུ་མོས། བྱང་ཆུབ་སེམས་དཔའ་ཤེས་རབ་རྩེགས་དང༌། གནས་བརྟན་ཤཱ་རིའི་བུ་ལ་འདི་སྐད་ཅེས་སྨྲས་སོ། ། གང་བདག་གིས་བཅོམ་ལྡན་འདས་ལ་ནོར་བུ་ཕུལ་བ་དེ་བཅོམ་ལྡན་འདས་ཀྱིས་མྱུར་དུ་བཞེས་སམ་འོན་ཏེ་མ་བཞེས། གནས་བརྟན་གྱིས་སྨྲས་པ།
ཁྱོད་ཀྱིས་ཀྱང་མྱུར་དུ་ཕུལ་ལོ། ། བཅོམ་ལྡན་འདས་ཀྱིས་ཀྱང་མྱུར་དུ་བཞེས་སོ། ། ཀླུའི་རྒྱལ་པོ་རྒྱ་མཚོའི་བུ་མོས་སྨྲས་པ། བཙུན་པ་ཤཱ་རིའི་བུ། གལ་ཏེ་བདག་གི་རྫུ་འཕྲུལ་ཆེ་བར་གྱུར་ན། དེ་བས་ཀྱང་ཆེས་མྱུར་དུ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ། ནོར་བུ་འདི་བཞེས་པ་ནི་དེ་ལྟ་མ་ཡིན་ནོ། ། དེ་ནས་དེའི་ཚེ། འཇིག་རྟེན་ཐམས་ཅད་དང་གནས་བརྟན་ཤཱ་རིའི་བུའི་མངོན་སུམ་དུ། ཀླུའི་རྒྱལ་པོ་རྒྱ་མཚོའི་བུ་མོ་བུད་མེད་ཀྱི་དབང་པོ་མི་སྣང་བར་གྱུར་ཏེ།
སྐྱེས་པའི་དབང་པོ་བྱུང་ནས། བདག་ཉིད་བྱང་ཆུབ་སེམས་དཔར་འགྱུར་བ་ཡང་དག་པར་བསྟན་ཏེ། དེའི་ཚེ་ལྷོ་ཕྱོགས་སུ་སོང་ངོ༌། ། དེ་ནས་ལྷོ་ཕྱོགས་སུ་འཇིག་རྟེན་གྱི་ཁམས་དྲི་མ་མེད་ཅེས་བྱ་བ་དེར། རིན་པོ་ཆེ་སྣ་བདུན་གྱི་ཤིང་དྲུང་དུ་འདུག་ནས་བདག་ཉིད་མངོན་པར་རྫོགས་པར་སངས་རྒྱས་པར་ཀུན་ཏུ་བསྟན་ཏེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་ཐམས་ཅད་དང་ལྡན་པའི་གཟུགས་ཀྱི་ལུས་ཀྱི་འོད་ཀྱིས་ཕྱོགས་བཅུར་ཁྱབ་པར་བྱས་ཏེ་ཆོས་སྟོན་པར་བྱེད་དོ། ། གང་དག་འཇིག་རྟེན་གྱི་ཁམས་མི་མཇེད་འདི་ན་འཁོད་པའི་སེམས་ཅན་དེ་དག་ཐམས་ཅད་ཀྱིས་ཀྱང༌། དེ་བཞིན་གཤེགས་པ་དེ་ལ་ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་མི་དང་མི་མ་ཡིན་པ་དེ་དག་ཐམས་ཅད་ཀྱིས་ཕྱག་བྱས་ཤིང་དེ་དག་ལ་ཆོས་སྟོན་པར་མཛད་པ་མཐོང་ངོ༌། ། སེམས་ཅན་གང་དག་དེ་བཞིན་གཤེགས་པ་དེས་ཆོས་བསྟན་པ་ཉན་པ་དེ་དག་ཐམས་ཅད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །
འཇིག་རྟེན་གྱི་ཁམས་དྲི་མ་མེད་པ་དེ་དག་དང་འཇིག་རྟེན་གྱི་ཁམས་མི་མཇེད་འདི་ཡང་རྣམ་པ་དྲུག་ཏུ་གཡོས་སོ། ། བཅོམ་ལྡན་འདས་ཤཱཀྱ་ཐུབ་པའི་འཁོར་གྱིས་དཀྱིལ་འཁོར་ལས་ཀྱང་སྲོག་ཆགས་སུམ་སྟོང་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། ། སྲོག་ཆགས་སུམ་སྟོང་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་གྱུར་ཏོ། ། ཞེས་འབྱུང་བ་དང༌། ཡུམ་ལས། བྱང་ཆུབ་སེམས་དཔའ་ཞིག་ནི་སེམས་དང་པོ་བསྐྱེད་པ་ཉིད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱས་ནས་ཆོས་ཀྱི་འཁོར་ལོ་བསྐོར་ཏེ། སེམས་ཅན་ཚད་མེད་གྲངས་མེད་ཡོངས་སུ་སྨིན་པར་བྱས་ནས་ཡོངས་སུ་མྱ་ངན་ལས་འདས་ཀྱང་དམ་པའི་ཆོས་བསྐལ་པའི་བསྐལ་པའམ་བསྐལ་པ་ལས་ལྷག་པར་གནས་པའང་ཡོད་དེ་ཞེས་འབྱུང་ལ་དོན་འདི་ལ་དགོངས་ནས་ལྷོ་ལ་ཡག་པས། རྗེ་བཙུན་སྒམ་པོ་པའི་གསུང་ཆོས་བཞིའི་འགྲེལ་པར། ས་དང་ཕ་རོལ་ཏུ་ཕྱིན་པ་རིམ་ཅན་རྒྱུད་མར་བགྲོད་པའི་སངས་རྒྱས་ལ་གྲགས་ཆེན་པའི་སངས་རྒྱས་དང༌། དུས་ཐུང་ངུར་མྱུར་དུ་ས་ལམ་ཅིག་ཅར་བགྲོད་པའི་སངས་རྒྱས་ཀྱང་ཡོད་དེ།
སེམས་ཅན་གྱི་རིས་ནི་མཐའ་ཡས་ཤིང་དེ་དག་གི་རིགས་ཀྱི་ནུས་པ་ཡང་བསམ་གྱིས་མི་ཁྱབ་པར་མཐོང་བའི་ཕྱིར་ཞེས་རྒྱས་པར་གསུང་སྣང་ངོ༌། ། སྨྲས་པ། སྒྱུ་མ་མཁན་ནི་བཟང་པོ་ནི། ། སྔ་ཉིན་དེ་བཞིན་གཤེགས་པ་ལ། ། ཉམས་སད་བྱེད་ཅིང་མ་དག་པའི། ། སོ་སྐྱེ་དེ་ཡི་ཕྱི་ཉིན་ལ། ། སྔ་དྲོ་དེ་བཞིན་གཤེགས་པ་ཡི། ། རྫུ་འཕྲུལ་མཐོང་བའི་སྦྱོར་བའི་ལམ། ། བཟོད་ཐོབ་དེ་འོག་ཆོས་བསྟན་པས། ། མཐོང་ལམ་ཐོབ་ནས་ཕྱི་དྲོ་ནི། །
མི་སྐྱེའི་ཆོས་ལ་བཟོད་པ་ཆེ། ། ས་བརྒྱད་ཐོབ་པར་བཤད་པ་ཡིན། ། དེར་མ་ཟད་ཟུང་གི་མདོར་སེམས་ཅན་གཞོན་ནུ་བྱེ་བ་སྟོང་ཕྲག་དགུ་བཅུ་རྩ་བཞི་སྐད་ཅིག་གིས་གྲོལ་ཏེ་བྱང་ཆུབ་སེམས་དཔའི་སྨན་གྱི་སྡེས་གསོལ་བ། བཅོམ་ལྡན་འདས་འདི་དག་ནི་དེང་ཉིད་སྐྱེས་ལ་དེ་ཉིད་ཡོངས་སུ་དེ་ཉིད་ཡོངས་སུ་གྲོལ་ལགས་ཏེ། ཐམས་ཅད་ཀྱང་ས་བཅུ་པ་རབ་ཏུ་ཐོབ་བོ་ཞེས་འབྱུང་ལ། ཟུང་གི་མདོ་འདི་ལ་བུ་རིན་པོ་ཆེས་ཟུང་གི་མདོ་དང༌། བདག་མེད་པ་དྲིས་པ་ལ་སོགས་ཀླུ་མེས་ཀྱི་མདོ་མིན་པར་སྨྲ་བ་ནི་མི་འཐད་དེ། བདག་མེད་པ་དྲིས་པ་རིན་ཆེན་བཟང་པོས་ཕྱིས་བསྒྱུར་བའི་ཕྱིར་དང་ཟུང་གི་མདོ་དཀར་ཆག་ཆེན་མོར་མདོར་བཤད་པའི་ཕྱིར་ཞེས་ཁ་ཅིག་གོ ། མཆན། དེ་ལ་ས་ལམ་ཡོངས་སྦྱོང་སོགས། །
མེད་ཅེས་བརྗོད་དུ་མི་རུང་བས། ། བསམ་མི་ཁྱབ་པའི་ཚུལ་ཡིན་ཏེ། ། འདིས་མཚོན་ཕར་ཕྱིན་ཐེག་པར་ཡང༌། ། ཚེ་གཅིག་སངས་རྒྱས་མི་སྲིད་སོགས། ། བྱིས་པས་ཁ་ཚོན་གར་ཆོད་ཅེས། ། རྒྱལ་བ་འབྲི་ཁུང་རིན་ཆེན་གསུངས། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། ཉམས་སུ་ལེན་ཚུལ་གྱི་ཁྱད་མ་གཏོགས་མདོ་སྔགས་ཀྱི་ལམ་གྱི་འབྲས་བུའི་སངས་རྒྱས་གཅིག་བྱ་བའི་དོན་ལ་སྨྲས་པ། སྒྲིབ་གསུམ་མ་དག་མཚན་སྣང་གི །
དྲི་མ་རགས།
འདིར་འདི་སྐད་གསུངས་པ་ནི་མདོ་སྔགས་ཀྱི་སྒྲུབ་པའི་སངས་རྒྱས་ལ་མཆོག་དམན་ཡོད་ན་མདོའི་སངས་རྒྱས་དེ་སྒྲུབ་པ་དོན་མེད་པར་ཐལ་སྙམ་ནས་དེའི་རིས་ཅན་གྱི་གང་ཟག་གིས་དང་པོར་མདོའི་སངས་རྒྱས་ཐོབ་ནས་ཕྱིས་སྔགས་ལམ་ནས་སངས་རྒྱས་པའི་གེགས་བྱེད་པ་སྲིད་ཀྱི་དྭོགས་ནས་འདི་སྐད་གསུངས་ཀྱི་ཐུན་མོང་མིན་པའི་དགོངས་པ་ནི་དགོངས་གཅིག་ཆེན་མོར་བཤད་པ་དེའོ། ། མཆན། རྡོར་གསུངས་འདི་ཆེས་དག་པར་བཏོན་ན། མདོའི་སངས་རྒྱས་མདོ་ལུགས་ཉིད་ཀྱིས་སྒྲུབ་པ་དང་སྔགས་ལམ་ལ་བརྟེན་ནས་སྒྲུབ་པ་གཉིས་ཡོད་པ་ལས་དེའི་ཚེ་སྔགས་ལམ་ནས་ཉམས་ལེན་གྱི་ཁྱད་པར་ཉིད་མྱུར་ཏེ་ཉན་རང་གི་དགྲ་བཅོམ་སྔགས་ལམ་གྱིས་སྒྲུབ་པ་ཆེས་མྱུར་བ་བཞིན་བྱ་བ་འདི་བཞུགས། ཞེས་པའོ། ། དེ་ཡང་མདོའི་སངས་རྒྱས་སྔགས་ལམ་གྱི་སྒྲུབ་པ་མི་འབྱུང་བ་མ་ཡིན་ཏེ། མདོ་ལས་ཀྱང༌། གང་དག་འདས་དང་གང་དག་ཕྱོགས་བཅུའི་འཇིག་རྟེན་མགོན། ། རིག་སྔགས་འདི་བསླབས་སྨན་པའི་རྒྱལ་པོ་བླ་མེད་འགྱུར། །
ཞེས་དང༌། ཡུམ་ལས། དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། རིག་པ་ཆེན་པོའི་སྔགས། བླ་ན་མེད་པའི་སྔགས། མི་མཉམ་པ་དང་མཉམ་པར་བྱེད་པའི་སྔགས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས། མི་རྫུན་པ་རྣམས་བདེན་པར་ཤེས་པར་བྱ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སྨྲས་པ། ཞེས་སོགས་སྔགས་ལམ་གྱི་མདོའི་སངས་རྒྱས་སྒྲུབ་ཚུལ་ཟབ་རྒྱས་དུ་མ་འབྱུང་བའི་ཕྱིར་དང༌།
དེ་ལྟར་སྒྲུབ་པའི་གསང་སྔགས་ཀྱི་ལམ་དེའང་སྲིད་ཞི་གཉིས་ཀྱི་སྔགས་ལམ་མཐར་ཡིད་སྐྱོབ་བྱེད་ཀྱི་སྟོང་པ་དང་སྙིང་རྗེ་དབྱེར་མེད་ཀྱི་ངོ་བོ་ལ་བརྗོད་དེ། ཇི་སྐད་དུ། སྟོང་པ་དང་ནི་སྙིང་རྗེ་ཉིད། ། གཉིས་སུ་མེད་དང་གཉིས་ཀྱི་ཚུལ། ། གསང་སྔགས་ཞེས་ནི་དེ་ལ་བཤད། ། ཅེས་འབྱུང་བའི་ཕྱིར། འོ་ན་དེ་ལྟའི་མདོ་ལུགས་ཀྱི་སངས་རྒྱས་སྔགས་ལམ་གྱི་ཉམས་ལེན་གྱིས་སྒྲུབ་པ་དེའི་ཚེ་སངས་རྒྱས་དེ་མདོ་ལུགས་ཀྱི་སངས་རྒྱས་དེ་མི་སློབ་ལམ་པ་ས་བཅུ་གཅིག་པ་དེ་ཡིན་ནམ། ཡང་ན་ས་བཅུ་པ་ལ་སངས་རྒྱས་སུ་བཏགས་པའི་སངས་རྒྱས་བཏགས་པ་བ་དེ་འདྲ་གང་ཡིན་སྙམ་ན། འདི་ལ་རྣམ་གཞག་བཞི་ཡོད་པར་སྣང་སྟེ། དེ་ལ་སློབ་ལམ་གྱི་སངས་རྒྱས་བཏགས་པ་བའི་དབང་དུ་བྱས་པའི་གསུམ་དང་མི་སློབ་པའི་སངས་རྒྱས་མཚན་ཉིད་པའི་དབང་དུ་བྱས་པའི་གཅིག་སྟེ་བཞིར་འཇོག་པ་ཉིད་ཀྱི་ཕྱིར།
དེའང་ཚོགས་ལམ་ཆེན་པོའི་གནས་སྐབས་སུ་ས་བཅུའི་རྣམ་པར་བཞག་ནས་དྲོད་ཀྱི་ཡེ་ཤེས་ལ་སངས་རྒྱས་ཀྱི་སར་བཞག་ཏེ། དེས་སྤང་བྱ་སྤྲོས་མཐའ་ཀུན་བཏགས་ཀྱི་ཆ་མངོན་གྱུར་ལྡོག ། དེ་སྤངས་པ་ལས་ཐོབ་པའི་དག་པ་དེ་ལ་སངས་རྒྱས་ཞེས་བྱ་སྟེ། རྣམ་བྱང་མངོན་བྱང་ལས། མོས་པས་སྤྱོད་པ་ཡི་ནི་ས། ། སེམས་གསུམ་རྣམ་པར་སྒོམ་བྱེད་དེ། ། ཕ་རོལ་ཕྱིན་པ་བཅུ་རྣམས་དང༌། ། བསྡུ་བའི་དངོས་པོ་བཞི་དག་གིས། ། མོས་པའི་ས་ནི་མཚུངས་པ་མེད། ། ཅེས་འབྱུང་ངོ༌། །
ཡང་ངེས་འབྱེད་ཆ་བཞིའི་གནས་སྐབས་སུ་ས་བདུན་དང་ཆོས་མཆོག་ཆེན་པོར་དག་པའི་ས་གསུམ་རྗེས་མཐུན་པ་གཅིག་སྟེ་དང་པོ་ལ་སངས་རྒྱས་སུ་རྣམ་པར་བཞག་པ་གཅིག་གོ ། དེས་སྤང་བྱ་ཀུན་བཏགས་ཀྱི་ས་བོན་ཀྱང་བཟློག་པར་བྱེད་པའི་ཕྱིར། ས་དང་པོ་ལ་སངས་རྒྱས་ཀྱི་ས་ཞེས་མདོའི་ལམ་ཉིད་ནས་ཀྱང་འཇོག་པ་ཡིན་ཏེ། མངོན་རྟོགས་རྒྱན་ལས། སངས་རྒྱས་ཉིད་ནི་ཐོབ་པ་དང༌། ། ཞེས་འབྱུང་ངོ༌། ། དེ་ཡང་སྔགས་ཀྱི་ཐེག་པ་འདིར། བསྐྱེད་རིམ་གྱི་ལམ་གྱིས་མོས་སྤྱོད་ཀྱི་ས་ཉིད་དུ་ས་བརྒྱད་ཐོབ་ཞེས་པའི་རྣམ་གཞག་བྱེད་དེ། རིམ་ལྔར། དང་པོའི་རིམ་པའི་སྦྱོར་བ་ཡིས། །
ས་བརྒྱད་པ་ནི་ཐོབ་པར་འགྱུར། ། ཞེས་དང༌། མདོ་ལས་ཀྱང༌། བཅོམ་ལྡན་འདས་དག་གིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བར་གྱུར་པ་དེ་ནི་དེ་བཞིན་གཤེགས་པ་ཉིད་དུ་ངེས་པར་བཟུང་བར་བགྱིའོ། ། ཞེས་འབྱུང་བའི་ཕྱིར། དེ་ཡང་མ་དག་ས་བདུན་ལ་ས་བཅུ་དང༌། ས་བརྒྱད་པར། དྲི་མ་དེ་དག་རྩ་བཅས་ཉེ་བར་ཞི་གྱུར་ཏེ། ། ཞེས་གསུངས་པའི་ཚུལ་གྱིས་སངས་རྒྱས་ཀྱི་སར་བཞག་སྟེ། དེས་ཉོན་ཡིད་ཀྱི་ས་བོན་ཟློག་ཅིང་དེ་ཟློག་པའི་ཆ་ནས་སངས་རྒྱས་ཀྱི་སར་འཇོག་པའི་ཕྱིར་ཏེ།
དེར་སངས་པ་དང་རྒྱས་པའི་སྒྲ་བཤད་འཇུག་ཐོབ་པའི་ཕྱིར། ད་ནི་མི་སློབ་པའི་དབང་དུ་བྱས་ཞེས་ས་བཅུ་ཉིད་ལ་ས་བཅུར་བཞག་ནས་བཅུ་གཅིག་ཀུན་ཏུ་འོད་སངས་རྒྱས་ཀྱི་སར་བཞག་སྟེ། དེས་ཤེས་སྒྲིབ་ཀྱི་ས་བོན་ཕྲ་ཞིང་ཕྲ་བ་ཡང་ཟློག་ལ། དེའི་ཚེ་ནི་མདོ་རང་ལུགས་ཀྱི་སངས་རྒྱས་མཐར་ཐུག་པ་བླ་ན་མེད་པ་དེ་ཐོབ་པ་ཡིན་ནོ། ། དེར་མ་ཟད་ས་བཅུ་པ་ལ་ཡང་སངས་རྒྱས་སུ་བརྗོད་པ་ཡོད་དེ། ཇི་སྐད་དུ། ས་དགུ་འདས་ནས་ཡེ་ཤེས་ནི། ། གང་གི་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། །
ཞེས་དང༌། དེའི་འགྲེལ་པར། དེ་ལྟར་ས་དགུ་འདས་ནས་ས་བཅུ་པ་ལ་ནི་བྱང་ཆུབ་སེམས་དཔའ་དེ་སངས་རྒྱས་ཁོ་ན་བརྗོད་པར་བྱའི་ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ། ། ཞེས་འབྱུང་བའི་ཕྱིར། གནད་ཀྱི་དབང་འདི་གཟིགས་ནས། དུས་གསུམ་མཁྱེན་པ་ཀརྨ་པ་རང་བྱུང་རྡོ་རྗེས་བསམ་གཏན་གྱི་མན་ངག་བྱང་ཆུབ་ཕྱོགས་ཀྱི་ཆོས་དང་མཐུན་པ་ཞེས་བྱ་བར། ཇི་སྐད་དུ། དེས་ན་སྔགས་དང་ཕར་ཕྱིན་གཉིས་སྦྱོར་བའི་ལམ་ཉམས་སུ་ལེན་པའི་ཁྱད་པར་མ་གཏོགས་པ་ཁྱད་པར་གཞན་མེད་དོ། ། ཞེས་གསུངས་ལ་གསུང་དེའི་དགོངས་དོན་མཐར་ཐུག་ནི་འདིར་གནས་ཏེ། མདོའི་རང་ལམ་གྱིས་ཐོབ་པའི་སངས་རྒྱས་དང་སྔགས་རང་ལམ་གྱིས་ཐོབ་པའི་སངས་རྒྱས་གཉིས་ཁྱད་མེད་དུ་དགོངས་པ་མ་ཡིན་པའི་ཕྱིར་ཏེ།
ཡིན་ན་སྔགས་གཞུང་རྣམས་སུ་མདོའི་སངས་རྒྱས་ཀྱི་སྤངས་རྟོགས་ཀྱིས་སྔགས་ཀྱི་སངས་རྒྱས་ཀྱི་སྤངས་རྟོགས་ཀྱི་ཡོན་ཏན་ལ་སྒྱུར་དུ་མེད་པ་དང༌། སྔགས་ཀྱི་སངས་རྒྱས་ཀྱི་ཆེ་བའི་ཡོན་ཏན་རྣམས་མདོ་ལུགས་ཀྱིས་སངས་རྒྱས་ལ་མི་ལྡན་པར་གསུངས་པ་རྣམས་དོན་མེད་པར་འགྱུར་བའི་ཕྱིར། དེ་ལྟ་ནའང་མདོ་ལུགས་ཀྱི་ས་དང་པོ་ལ་སངས་རྒྱས་སུ་བཞག་པའི་སངས་རྒྱས་དེ་མདོ་སྔགས་གཉིས་ཀྱི་ལམ་སོ་སོ་བས་སྒྲུབ་པའི་ཚེ་སྒྲུབ་བྱའི་ས་དང་པོ་དེ་མདོ་ལུགས་ཀྱི་ས་དང་པོ་དེ་ཡིན་ཀྱང༌། སྒྲུབ་བྱེད་གཉིས་མཆོག་དམན་གྱི་ཁྱད་པར་གྱི་མདོའི་ལམ་གྱིས་སྒྲུབ་ན་མ་མཐའ་ཡང་ཚོགས་སྦྱོར་གཉིས་སུ་གྲངས་མེད་གཅིག་འགོར་ལ། སྦྱོར་ལམ་ཡང་ངེས་འབྱེད་ཆ་བཞིར་འཇོག་ལ། སྔགས་ལམ་གྱིས་སྒྲུབ་ན་ཚེ་གཅིག་ཏུ་འགྲུབ་པར་མ་ཟད་སྦྱོར་ལམ་ངེས་འབྱེད་ཆ་བཞི་པོ་དེའང་སྦྱོར་ལམ་དྲོད་གསུམ་དུ་བསྡུས་ནས་ཚུལ་དེ་ཉིད་ལ་སྤྱོད་པ་ཆུང་འབྲིང་ཆེ་གསུམ་གྱི་ཚོགས་སོགས་རླབས་པོ་ཆེ་བསྐལ་པ་དུ་མའི་བསགས་སྦྱངས་ཡང་ལོ་དང་ཟླ་བ་ཙམ་དུ་སྤྱད་པས་རྫོགས་ཕུལ་ཆེ་བར་བྱེད་པས་སྐབས་དེར་མདོ་སྔགས་གཉིས་ཀྱི་སྦྱོར་ལམ་ལ་ཟབ་ཁྱད་ཆེས་ཞུགས་པར་བསྟན་པ་ཡིན་ཏེ། ཅུང་ཟད་དྲོད་ནི་ཐོབ་པ་ན། ། ཞེས་ལྟ་སྟངས་ཀྱི་ལས་བཞི་དང་གྲུབ་ཆེན་བརྒྱད་སོགས་ཀྱི་དངོས་གྲུབ་ཀྱིས་ཁྱད་པར་དུ་བྱས་པའི་དྲོད་ཐོབ་པ་ན། ཕན་ཡོན་དུ། འཇིགས་སྨྱོ་དེ་བཞིན་སྡུག་བསྔལ་དང༌། །
མྱ་ངན་གདུང་བའི་འཚེ་བ་དང༌། ། འདོད་ཆགས་ཞེ་སྡང་གཏི་མུག་ཆེས། ། སྒྲུབ་པ་པོ་ནི་ཉོན་མི་མོངས། ། ཕན་དང་གནོད་པའི་འབྲས་འབྱུང་བ། ། ཞེས་འབྱུང་བ། ཚིག་རྐང་དང་པོ་གཉིས་དྲོད་ཆུང་ངུ་ཐོབ་པ་ན་དང༌། བར་པ་གཉིས་དྲོད་འབྲིང་ཐོབ་པ་ན་དང༌། ཐ་མས་དྲོད་ཆེན་པོ་ཐོབ་པ་ན་སྔགས་ལམ་གྱི་སྤྱོད་པ་གསུམ་ལ་སྤྱོད་པའི་ཚུལ་གྱིས་སྦྱོར་ལམ་ཚོགས་ཆུང་ངུས་རྫོགས་པར་བྱེད་པར་བསྔགས་པའི་ཕྱིར། དེའང་དང་པོར་དྲོད་ཀྱི་མྱོང་བ་ཐོབ་ནས་གསང་སྤྱོད་སོགས་ཀྱི་བྱེད་པས་སྔགས་ཀྱི་སྤྱོད་པ་སྤྱད་པའི་ལུས་སེམས་ལས་རུང་གི་བསྟན་པ་ཐོབ་པ་མཐར་དབྱུང་ཆེད་སྤྱོད་པ་ཉིད་ལ་བསླབ་པར་བྱ་དགོས་ལ། དེའི་བསླབ་ཚུལ་ལའང་དང་པོར་རིག་པ་བརྟུལ་ཞུགས་ཀྱི་སྤྱོད་པ་དང༌།
བར་དུ་ཚོགས་སྤྱོད་ཆུང་ངུ་དང་ཐ་མར་ཚོགས་སྤྱོད་ཆེན་པོ་སྟེ། ཚོགས་སྤྱོད་ཆེན་པོ་ལ་ཕྱོགས་ལས་རྣམ་རྒྱལ་གྱི་སྤྱོད་པ་ཞེས་ཀྱང་བརྗོད་དེ་ལྟ་བ་དང་བདུད་བཞི་དང་ཐེག་པ་དམན་པའི་ཕྱོགས་ལས་རྒྱལ་བར་བྱེད་པ་ཉིད་ཀྱི་ཕྱིར། ཕྱོགས་ལས་རྣམ་རྒྱལ་གྱི་སྤྱོད་པ་ལའང་རིམ་གཉིས་སོ་སོ་ལ་བརྟེན་པ་དང༌། མོས་སྤྱོད་ཀྱི་ས་དང་འཕགས་པའི་སར་སྤྱོད་ཚུལ་གཉིས་འབྱུང་བས་མཆོག་དམན་ཀྱང་དེ་བཞིན་དུ་ཤེས་པར་བྱའོ། ། འོ་ན་མདོའི་ས་དང་པོ་སྔགས་ལམ་གྱི་སྒྲུབ་པ་མི་སྲིད་དམ་སྙམ་ན་མ་ཡིན་ཏེ། རང་དོན་འབའ་ཞིག་ཡིད་བྱེད་ཀྱི་ཉན་རང་གི་འབྲས་བུའི་ཆེད་དུ་སྔགས་ལ་ཞུགས་ཏེ་སྒྲུབ་ན་ཚེགས་ཆུང་ངུས་དམན་པའི་འབྲས་བུ་ཐོབ་པ་འཇམ་དཔལ་རྩ་རྒྱུད་ཀྱི་རྟོགས་པ་དང༌། དེའི་རྗེས་སུ་འབྲང་བའི་སྔགས་ལ་འཇུག་པ་དྲུག་ཅུ་པར་སློབ་དཔོན་ཛྙཱ་ན་ཀ་རས་བཤད་དོ། ། འདི་ལྟ་བུའི་གནད་མ་རྟོགས་པའི་མདོ་སྔགས་ཀྱི་གཞུང་ཅུང་ཟད་མིག་ལམ་དུ་བབ་པ་གཏན་ཚིགས་སུ་བྱས་ནས། དཔལ་ཡེ་བཟང་རྩེ་པ་སོགས་ཁ་ཅིག་སྔགས་ཀྱི་ཐེག་པར་ཚེ་གཅིག་ཏུ་ས་བཅུ་བསྒྲུབས་ནས་སངས་རྒྱས་ཐོབ་བྱ་བ་དེ་ས་དང་པོ་ལ་དགོངས་ཀྱི། ས་དང་པོ་ཐོབ་ནས་རྣམ་སྨིན་གྱི་ལུས་དོར་ན་ཡེ་ཤེས་ཀྱི་སྐུ་ཐོབ་པས་སྐུ་ཚེ་དེ་ལ་སངས་རྒྱས་པར་འགྱུར་བས་ཚེ་གཅིག་ལ་སངས་རྒྱས་པའི་དོན་དེ་ལྟར་ཡིན་གྱི།
དེ་ལྟར་མིན་པའི་ལས་ཉོན་གྱིས་འདུས་བྱས་པའི་ཚེའི་དབང་དུ་བྱས་པ་མིན་ཟེར་བ་དང༌། ཁ་ཅིག་སྔགས་ལམ་གྱི་ས་བཅུ་གཉིས་བགྲོད་ནས་མི་སློབ་པ་ས་བཅུ་གསུམ་པར་འཇོག་པའི་དོན་མདོའི་སྦྱོར་ལམ་ངེས་འབྱེད་བཞི་ལ་སྦྱོར་བ་དང་དངོས་གཞི་དང་རྗེས་གསུམ་གསུམ་གྱིས་ས་བཅུ་གཉིས་སུ་བྱས་ནས་ས་དང་པོ་ལ་བཅུ་གསུམ་རྡོ་རྗེ་འཛིན་པར་འཇོག་གོ་ཞེས་ཟེར་རོ། ། ལུགས་དང་པོ་དེ་ལྟ་ན་རྒྱུད་སྡེ་དང་དེའི་དགོངས་འགྲེལ་རབ་འབྱམས་ནས་མི་སློབ་པའི་རྡོ་རྗེ་འཆང་ཚེ་གཅིག་ཏུ་ཐོབ་པ་ངེས་དོན་ཁོ་ནར་བཤད་པ་ཐམས་ཅད་དོན་མེད་པར་འགྱུར་བ་དང༌། རྣམ་སྨིན་དང་ཡེ་ཤེས་ཀྱི་ལུས་སྔ་ཕྱི་གཉིས་བརྒྱུད་ནས་སྔགས་ལམ་གྱི་འཚང་རྒྱ་ན་ལུས་གཅིག་གི་རྟེན་ལ་འཚང་རྒྱ་བར་བཤད་པ་བརྗོད་བྱས་སྟོང་པར་འགྱུར་བ་དང༌། ས་ཐོབ་ན་ཡེ་ཤེས་ཀྱིས་སྤྲུལ་བསྒྱུར་ཐུབ་པའི་ལུས་ལ་ལུས་གཅིག་ཏུ་འཇོག་མི་ནུས་ཏེ། དེར་ནི་བསམ་གྱིས་མི་ཁྱབ་པར་བསྒྱུར་བའི་སྐྱེ་འཆིའི་ལུས་མཐའ་ཡས་པ་ཡོད་པར་བཤད་པའི་ཕྱིར། གཉིས་པ་མི་འཐད་དེ་དེ་ལྟ་ན། སྔགས་ཀྱི་ས་ལམ་ཐམས་ཅད་ཐ་སྙད་དུ་ཡང་མེད་པ་དང་ཡོད་པ་སྐད་དུ་གསུངས་པ་ཐམས་ཅད་ཀྱང་ཐ་སྙད་དུའང་ལོག་པའི་ཀུན་རྫོབ་སྟོན་པའི་རྫུན་ཚིག་ཁོ་ནར་འགྱུར་བའི་ཕྱིར་དང༌། དེ་ལྟ་ན་མདོའི་ལམ་ལ་སོགས་པར་སྔགས་ཀྱི་ཟབ་དོན་གྱི་ཆོས་ཐམས་ཅད་གསང་སྟེ་སྦས་ཀྱིས། མ་སྦས་ན་བློ་ཆུང་བས་མདོ་བསྟན་པའི་གང་ཟག་དེ་ལ་སྔགས་ཀྱི་ཆོས་ཀྱི་སྒྲ་ཙམ་བསྟན་ཀྱང་གློ་བར་མི་ཆུད་པས་ལོག་ལྟ་ཆེན་པོ་སྐྱེ་བའི་སྐྱོན་ཡོད་པའི་སྐབས་སོགས་མཐའ་ཡས་པར་བཤད་པ་ཐམས་ཅད་ཀྱང་དོན་མེད་པར་འགྱུར་རོ། །
པའི་རིམ་པ་རྣམས། ། རིམ་བཞིན་ཕྱི་ནས་སྦྱང་བ་དང༌། ། སྐུ་གཉིས་དངོས་རྒྱུའི་ཚོགས་གཉིས་སོགས། ། བསྐལ་པ་དུ་མ་བརྒྱུད་པ་ནས། ། རྫོགས་སྨིན་སྦྱང་གསུམ་མཐར་བྱེད་པ། ། རྒྱུ་ཡི་ཐེག་པར་ཉམས་ལེན་ཚུལ། ། མཚན་སྣང་དྲི་མ་སྤང་དཀའ་བའི། ། ཕྲ་མོའི་འཇུག་པ་ནང་ཉིད་དུ། ། གང་ཡོད་རྡོ་རྗེའི་སྔགས་ནུས་ཀྱིས། ། དྲི་མ་གཏོར་ཞིང་ཡེ་ཤེས་བླུགས། །
འབྲས་བུ་རྟེན་དང་བརྟེན་པ་ཡི། ། ཡེ་ཤེས་བདེ་བར་བྱིན་རླབས་པས། ། བསགས་སྦྱང་ཐམས་ཅད་ཚེ་གཅིག་ཏུ། ། རྫོགས་སྨིན་སྦྱང་གསུམ་མཐར་ཕྱིན་པ། ། འབྲས་བུའི་ཐེག་པར་ཉམས་ལེན་ཚུལ། ། ཉམས་ལེན་མི་འདྲས་བསྒྲུབས་པ་ཡི། ། སངས་རྒྱས་དེ་ནི་གཅིག་པ་སྟེ། ། མདོ་སྔགས་གཉིས་ཀས་བསྒྲུབས་པའི་སངས་རྒྱས་དེ་སྤྱིར་སངས་རྒྱས་ཡིན་པ་ཙམ་དུ་གཅིག་ཀྱང་མདོའི་སངས་རྒྱས་དེ་སྔགས་ཀྱི་སངས་རྒྱས་དང་གཅིག་ཅེས་བསྟན་པ་མིན། མཆན། དང་པོར་རྒྱུའི་ཐེག་པ་ནས། །
ཉམས་ལེན་མཛད་དེ་སངས་རྒྱས་པ། ། བཅུ་གཅིག་ཀུན་ཏུ་འདོད་པ་སྟེ། ། གསང་སྔགས་ལམ་མཆོག་མ་བགྲོད་པར། ། བཅུ་གསུམ་རྡོ་རྗེ་འཛིན་པའི་ས། ། མི་ཐོབ་འོན་ཀྱང་སངས་རྒྱས་ཀྱི། ། འབྲས་བུས་གཅིག་ཏུ་འཆད་པ་ནི། ། སྐྱོབས་པ་རིན་ཆེན་དགོངས་པའོ། ། ཞེས་བརྗོད་ན་དོན་ཁྲོལ་བར་འགྱུར་རོ། ། གཞུང་དུ། རྡོ་རྗེའི་གསུང༌།
ཆོས་ཉམས་ལེན་གྱི་འགྲོས་ཀྱི་སངས་རྒྱས་གཅིག་བྱ་བ་ནི་གདོན་པ་མི་བཟང་ངོ༌།། །། ༈ རྡོ་རྗེའི་གསུང༌། སྡོམ་གསུམ་གོང་ནས་གོང་དུ་དོག་ཏུ་འགྲོ་བྱ་བ་ལ། རྡོར་གསུང་འདི་ཆེས་དག་པར་བཏོན་ན། སོ་ཐར་གྱི་སྡོམ་ལྡན་ལྟ་བུ་གང་ཟག་འོག་མ་རྒྱུད་ཚོད་དམའ་བས་སྤྱད་ན་ཉེས་པར་འགྱུར་བའི་ཡེ་བཀག་རྣམས་སྔགས་ཀྱི་སྡོམ་ལྡན་ལྟ་བུའི་གང་ཟག་གོང་མར་རྒྱུད་ཚོད་མཐོ་བས་སྤྱད་ན་ཡོན་ཏན་དུ་འགྱུར་བས་ཡེ་གནང་གི་ཚེ་འོག་མའི་ཉེས་པ་དང་བྲལ་བས་བག་ཡངས་སུ་སྤྱོད་པ་མི་འགལ་ཏེ། ཡེ་བཀག་དང་ཡེ་སྣང་གི་གནད་འཁྲུལ་པ་མེད་པའི་ཕྱིར་བྱ་བ་འདི་བཞུགས། ཞེས་སོ། ། དེ་ཡང་ཉན་ཐོས་སོ་ཐར་གྱི་སྡོམ་པ་ལ་སྤོང་བ་བདུན་པོས་ནི་རང་གཞན་གང་ལའང་ངན་སོང་གི་རྒྱུ་ལས་གནང་བའི་སྐབས་ཡེ་མེད་ཀྱང་སོ་ཐར་གྱི་སྡོམ་ལྡན་བྱང་ཆུབ་སེམས་དཔའ་སྡོམ་པ་དང་ལྡན་པར་འགྱུར་ན། རང་བཞིན་གྱི་ཁ་ན་མ་ཐོ་བ་དེ་དག་བྱང་ཆེན་ཐོབ་པའི་ཆེད་དུ་སྤྱད་པར་བྱ་བ་ཁོ་ན་སྟེ། ས་ལས།
རང་བཞིན་གྱི་ཁ་ན་མ་ཐོ་བ་དང་བཅས་པ་ལ་བྱང་ཆུབ་སེམས་དཔའ་ཐབས་མཁས་པ་དེ་ལྟ་བུས་ཀུན་ཏུ་སྤྱད་ན་དེས་ཉེས་པར་ཡང་མི་འགྱུར་ལ་བསོད་ནམས་མང་པོ་འཕེལ་བར་འགྱུར་བ་ཡོད་དེ། ཞེས་སོགས་མཚམས་མེད་བྱེད་འགྱུར་གྱི་མི་བསད་པ་ཉེས་མེད་ལྟ་བུར་གསུངས་སོ། ། དེའི་ཚེ་སེམས་དཔའ་དེ་རྒྱུད་ལ་སོ་ཐར་གྱི་སྡོམ་པ་ཕམ་པས་ཉམས་པར་འགྱུར་རམ་ཞེ་ན། བྱང་སེམས་དེ་ལྟ་ལ་སྤྱོད་པ་དེས་དེའི་སོ་ཐར་གྱི་ཚུལ་ཁྲིམས་ཕམ་པར་མི་འགྱུར་ཏེ་རྒྱལ་བར་འགྱུར་བ་ཉིད་ཀྱི་ཕྱིར་ཏེ། གང་ཟག་དེ་འདྲ་ལ་རང་གཞན་བྱང་ཆེན་ཐོབ་ཆེད་ཁ་ན་མ་ཐོ་བ་ལྟར་སྣང་དེ་བྱང་ཆེན་གྱི་རྒྱུའི་དགེ་བར་ཡེ་གནང་འབའ་ཞིག་ཡིན་པའི་ཕྱིར། འོ་ན་ཉན་ཐོས་ཀྱི་སོ་ཐར་སྡོམ་པ་ཁོ་ན་ལྡན་པ་དེ་ལ་སྤྱད་ན་ཕམ་པས་གོང་མ་དེ་ལའང་དེ་སྤྱད་ན་ཕམ་པར་འགྱུར་དགོས་སྙམ་ན། འོ་ན་བ་ལང་གིས་གླང་ཆེན་གྱིས་འདྲེན་པའི་ཤིང་རྟ་དྲངས་པས་བ་ལང་སྲོག་གིས་ཕམ་ན་གླང་ཆེན་གྱི་ཤིང་རྟ་དེ་དྲངས་པ་ནའང་དེ་སྲོག་གིས་ཕམ་པར་འགྱུར་དགོས་སམ། དེས་དགེ་མི་དགེའི་ལས་མཚན་ཉིད་པ་དང་ལྟར་སྣང་བ་གང་ཡང་གང་ཟག་གི་ཁྱད་པར་དང་རང་གཞན་གྱི་དགོས་པའི་བྱ་བའི་རྐྱེན་གྱི་ཁྱད་པར་ལས་ཡེ་བཀག་ཡེ་གནང་གི་དགེ་མི་དགེར་འཇོག་པ་ལས་རང་གི་ངོ་བོ་ཉིད་ཀྱིས་གྲུབ་པའི་དགེ་མི་དགེ་ནི་ཡོད་པ་མ་ཡིན་ཏེ། ཆོས་ཐམས་ཅད་ཐེག་པ་ཆེན་པོ་དབུ་མའི་ལུགས་འདིར་བཏགས་ཡོད་ཀྱི་རྟེན་འབྲེལ་ཙམ་གྱིས་རབ་ཏུ་དབྱེ་བ་ལས་གཞན་དུ་འཇོག་བྱེད་མ་གྲུབ་པའི་ཕྱིར། དེས་ན་སྤྱོད་འཇུག་ལས།
དེ་ལྟར་རིགས་བྱས་གཞན་དོན་ལ། ། རྟག་ཏུ་བརྩོན་པར་གནས་པར་བྱ། ། ཐུགས་རྗེ་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང༌། ། ཞེས་སོ། ། དེ་ཡང་བསླབ་བཏུས་ལས། དབེན་པ་ཞིག་ཏུ་བྱས་ནས་ཁྱོ་ཡོད་པའམ་མགོ་གཙང་བའམ་རིགས་དང་ཆོས་དང་རྒྱལ་མཚན་གྱིས་སྲུང་བ་ཡང་རུང་སྟེ། འདོད་པ་ལ་ལོག་པར་གཡེམ་པར་མི་འགྱུར་རོ། ། སེམས་ཅན་གྱི་དོན་དུ་འགྱུར་ལ་སེམས་ཅན་ལ་ཡང་མི་གནོད་པས་བསྒྲུབས་ན་ཉེས་པ་མེད་དོ། ། ཞེས་འབྱུང་ལ།
ཐབས་ལ་མཁས་པའི་མདོ་ལས་ཀྱང༌། བྲམ་ཟེའི་ཁྱེའུ་སྐར་མ་ལོ་བཞི་ཁྲི་ཉིས་སྟོང་བར་དུ་ཚངས་པར་སྤྱོད་པའི་དབང་དུ་བྱས་ནས། དེ་གོམ་པ་བདུན་པ་ལ་གནས་ཏེ། སྙིང་རྗེ་སྐྱེས་ནས་བདག་གི་བརྟུལ་ཞུགས་འདི་བཤིག་སྟེ་སེམས་ཅན་དམྱལ་བར་སོང་བར་གྱུར་ཀྱང་སེམས་ཅན་དམྱལ་བའི་སྡུག་བསྔལ་དེ་མྱོང་བར་བཟོད་ཀྱི། བུད་མེད་འདི་ཤིར་འོང་གི་བདེ་བར་གྱུར་ཅིག་ཅེས་རིགས་ཀྱི་བུ་བྲམ་ཟེའི་ཁྱེའུ་སྐར་མ་དེ་སླར་ལོག་སྟེ། བུད་མེད་དེ་ལ་ལག་པ་གཡས་པ་བཟུང་ནས་སྲུ་མོ་ཁྱོད་ཅི་འདོད་པ་བྱ་ཡིས། ལོངས་ཤིག་ཅེས་དེ་སྐད་ཅེས་སྨྲས་སོ། ། ཞེས་པ་དང༌། རིགས་ཀྱི་བུ་འདོད་པ་ངན་པ་དང་ལྡན་པའི་སྙིང་རྗེ་ཆེན་པོའི་སེམས་བསྐྱེད་པས་ཀྱང་བསྐལ་པ་ཁྲིར་འཁོར་བ་ཕྱིར་བསྙིལ་ཏེ་སྤངས་པར་གྱུར་ཏོ། ། ཞེས་གསུངས་སོ། །
འདི་ལྟ་ན་ཉན་ཐོས་ཀྱི་སོ་ཐར་དང་བྱང་སེམས་ཀྱི་སྡོམ་ལྡན་གྱི་སེམས་དཔའ་དེ་ད་དུང་གཞན་དོན་དུ་མི་དགེ་བ་ལྟར་སྣང་གནང་བ་དེ་ལ་ཡིད་སྐྲག་པ་ཅན་གྱི་གཞན་དོན་གྱི་བྱ་བ་ལ་འཇུག་མི་ནུས་ཤིང་དེ་ལྟར་འཇུག་ན་བདག་ཉན་ཐོས་ཀྱི་སྡོམ་པའི་ཚུལ་ཁྲིམས་ཕམ་མོ་ཞེས་བདེ་བར་གཤེགས་པའི་བྱང་སའི་བཀའ་ལ་ཡིད་མི་ཆེས་པ་དེས་མི་དགེ་བ་དེ་སྤྱད་ན་མི་དགེ་བ་ལྟར་སྣང་དུ་མི་འགྱུར་བས་མི་དགེ་བ་ཡང་དག་པར་སོང་ན་དེའི་ཚེ་ཉེས་པར་འགྱུར་ཏེ། ཇི་ལྟར་སྐྱེས་པས་དགེ་སློང་མ་སུན་ཕྱུང་ན་སྡིག་པ་ལྕི་བ་ལྟར་བུད་མེད་ཀྱིས་དགེ་སློང་ཕམ་པར་བྱས་ན་སྡིག་ལྕི་བའི་ཕྱིར། དེ་ལྟ་ན་དེ་ཚེ་སོ་ཐར་དང་བྱང་སེམས་ཀྱི་སྡོམ་ལྡན་དེས་གཞན་དོན་དུ་འཁྲིག་སྤྱོད་ཀྱི་དགེ་རྩ་དེ་ཇི་ལྟར་བསྟེན་ཞེ་ན། ཉན་ཐོས་ཀྱི་བསླབ་པ་ཕུལ་ནས་བསྟེན་དགོས་ཏེ། སོ་ཐར་གྱི་དགེ་བ་ལས་བྱང་སེམས་ཀྱི་དགེ་བ་ཆེ་ཞིང་དེ་ལྟར་སྤྱད་པ་ན་འོག་མའི་ཉེས་པས་ཀྱང་གོས་པར་མི་འགྱུར་བའི་ཕྱིར། བསླབ་བཏུས་ལས། ཇི་སྟེ་དེ་ལས་སེམས་ཅན་གྱི་དོན་དུ་འགྱུར་བ་མཐོང་ན་བསླབ་པ་འབུལ་ལོ་ཞེས་འབྱུང་ངོ༌། ། ཡང་སོ་ཐར་དང་བྱང་སེམས་ཀྱི་སྡོམ་ལྡན་བློ་ཆེ་བས་འཁྲིག་སོགས་གཞན་དོན་དུ་བསྟན་པས་ཉན་ཐོས་ཀྱིས་བསྟན་པ་ལ་གནོད་པའི་དགག་བྱ་མེད་ཅིང་ལས་དེས་སོ་ཐར་གྱི་ཚུལ་ཁྲིམས་མི་ཕམ་སྟེ། བཅོམ་ལྡན་འདས་ཀྱིས་ཐེག་པ་འོག་མའི་གང་ཟག་ཁ་ཅིག་ལ་དེ་རྒྱུད་དབང་གིས་ཡེ་བཀག་ཏུ་སྤྱིར་བཏང་ཡང་ཐེག་པ་གོང་མའི་གང་ཟག་ཁ་ཅིག་ལ་དེ་རྒྱུད་དབང་གིས་ཡེ་གནང་དུ་དམིགས་ནས་གསལ་བ་ལ་ཐེ་ཚོམ་དང་བྲལ་བས་དེ་ཚེ་དེ་རྒྱུད་ཀྱི་ཉན་ཐོས་ཀྱི་སོ་ཐར་ཕམ་པར་མི་འགྱུར་བའི་ཤེས་རབ་ཅན་ལ་ནི་སྤྱད་པ་དེ་སྤྱོད་པ་ནི་ཉན་ཐོས་ཀྱི་བསླབ་པ་འབུལ་དགོས་པ་མ་ཡིན་པའི་ཕྱིར། སྔགས་སུ་དབང་གོང་མའི་དངོས་རིག་སྐུར་རྟེན་ལ་ལྷག་པར་ཉན་ཐོས་ཀྱི་དགེ་སློང་མཆོག་ཏུ་བསྔགས་པ་དེ་འདིར་ཡང་མཚུངས་པའི་ཕྱིར།
དེ་ལྟ་ན་ཉན་ཐོས་ཀྱིས་སོ་ཐར་དང་བྱང་སྡོམ་གཉིས་ཀ་རྒྱུད་ལ་ཡོད་པའི་སྡོམ་ལྡན་དེས་གཞན་མ་དད་པ་སོགས་སྐྱེ་ནས་ཉན་ཐོས་ཀྱི་བསྟན་པ་འཇིག་པའི་རྒྱུར་འགྱུར་ན་འཁྲིག་སོགས་གཞན་དོན་ཆུང་ངུའི་ཆེད་དུ་ཡེ་སྤྱད་མི་ཉན་ཏེ། ས་ལས། བྱང་ཆུབ་སེམས་དཔའ་ནི་བཅོམ་ལྡན་འདས་ཀྱིས་གཞན་དག་གི་སེམས་སྲུང་བའི་ཕྱིར་མ་དད་པ་རྣམས་དད་པར་བྱ་བ་དང་དད་པ་རྣམས་ཕྱིར་ཞིང་དབྱུང་བར་བྱ་བའི་ཕྱིར་སོ་སོ་ཐར་པའི་འདུལ་བ་ལས་བཅས་པའི་ཁ་ན་མ་ཐོ་བ་དང་བཅས་པ་རྣམ་པར་བཞག་པ་གང་ཡིན་པ་དེ་ལ་ཉན་ཐོས་རྣམས་དང་མཚུངས་པར་སློབ་ཏེ་ཐ་དད་པར་མི་བྱེད་དོ། ། ཞེས་སོ། ། དེ་ལྟ་ནའང་སེམས་དཔའ་རབ་བྱུང་ལ་འཁྲིག་སོགས་ལ་གནང་བཀག་གི་མུ་གཞན་ངོར་ཡོད་པ་དེ་ལྟར་སེམས་དཔའ་ཁྱིམ་པ་ལའང་ཡིན་ནམ་སྙམ་ན། མ་ཡིན་ཏེ། ས་ལས། ཁྱིམ་པས་བུད་མེད་མགོ་གཙང་ལ་མི་ཚངས་པར་སྤྱོད་པ་ཙམ་གནང་གི་རབ་ཏུ་བྱུང་བ་ལ་མ་གནང་ཏེ་བྱང་ཆུབ་སེམས་དཔའ་རབ་ཏུ་བྱུང་བ་ཉན་ཐོས་ཀྱིས་བསྟན་པ་མི་འཇིག་པའི་རྗེས་སུ་བསྲུང་བས་ནི་མི་ཚངས་པར་སྤྱོད་པ་རྣམ་པ་ཐམས་ཅད་དུ་མི་བྱའོ། ། ཞེས་འབྱུང་ལ། ཡང་བྱང་སེམས་ལས་དང་པོ་པ་ཉན་ཐོས་ཀྱི་སྡོམ་ལྡན་ལྟ་བུ་ལ་གཞན་གྱི་ཆགས་པ་སྤྱད་པས་ཕམ་པར་འགྱུར་མི་འགྱུར་གྱི་དྭོགས་པ་བརྗོད་པ་ཡིན་གྱི།
བྱང་སེམས་ཀྱི་སྒོ་གསུམ་གྱིས་སྤྱོད་པས་གཞན་དོན་དུ་སྲོག་གཅོད་སོགས་སྤྱད་པས་རང་དོན་མི་ཉམས་ཤིང་རང་གཞན་གྱི་དོན་རྒྱ་ཆེན་པོར་འགྱུར་བའི་གང་ཟག་འཕགས་པ་ལ་ལྟ་ཅི་སྨོས་སོ་སྐྱེའི་བྱང་སེམས་དེ་ལྟའི་གང་ཟག་དེ་ལ་ནི་སྐྱེས་བུ་གཞན་གྱིས་དེ་ལ་ཆགས་སོགས་སྐྱེས་ནས་མི་ཚངས་པར་སྤྱད་ཀྱང་སེམས་དཔའ་དེའི་རྒྱུད་ཀྱི་ཚུལ་ཁྲིམས་ཕམ་པར་བྱས་པའི་སྡིག་ལྕི་བ་སྐྱེས་བུ་གཞན་དེ་ལ་མི་འབྱུང་བའི་ཁར་སྐྱེས་བུ་གཞན་དེ་ལ་བྱང་ཆེན་གྱི་ཚོགས་དུ་མ་འཕེལ་བའི་རྒྱུར་འགྱུར་ཏེ། ཐབས་མཁས་པའི་མདོ་ལས། གང་གིས་སེམས་ཅན་གཞན་དག་དམྱལ་འགྲོ་བ། ། དེ་ནི་དཔའ་བོ་དག་ལ་ཆགས་བསྐྱེད་ན། ། མཐོ་རིས་འགྲོ་ཞིང་སྐྱེས་པ་ཉིད་འགྱུར་བ། ། དེ་ཡི་ཡོན་ཏན་འདི་འདྲ་ཀུན་དགའ་ལྟོས། ། ཞེས་དང༌། དེར་མ་ཟད་དེ་ལྟའི་བྱང་སེམས་ལ་སྡང་སོགས་ཀྱི་ཉོན་མོངས་དང་དེའི་ལས་བསགས་ཀྱང་ཉེས་པ་མི་བསྐྱེད་པར་ཕན་ཡོན་དུ་འགྱུར་ཏེ། ཇི་སྐད་དུ། སུ་ཞིག་རྩི་རྒྱལ་གྲགས་པ་ཆེན་པོ་ཡི། །
བྱང་ཆུབ་སེམས་དཔའ་རྣམས་ལ་ཞེ་སྡང་བསྐྱེད། ། དེ་དག་ཉོན་མོངས་རྣམས་ལ་བདེ་སྦྱིན་ན། ། དེ་ལ་བཀུར་སྟི་བྱས་པ་སྨོས་ཅི་དགོས། ། ཞེས་འབྱུང་བའི་ཕྱིར་རོ། ། དགེ་མི་དགེ་ལུང་མ་བསྟན་ལྟར་སྤྱད་ཚད་གཞན་དོན་གྱི་དགེ་བར་འགྱུར་བའི་བྱང་སེམས་དེ་ལྟ་ལ་སུ་ཞིག་གི་དགེ་མི་དགེའི་ལས་ཀྱིས་དངོས་འབྲེལ་ཐོགས་ཚད་བྱང་ཆུབ་ཆེན་པོའི་འབྲེལ་པར་འགྱུར་ཞེས་པ་འདི་ནི་བཅོམ་ལྡན་འདས་ཀྱི་མདོ་རྒྱུད་ཐམས་ཅད་དུ་གསུངས་པའི་ངེས་པའོ། །
བཤད་མ་ཐག་པའི་གནད་འདི་ཁོང་དུ་ཆུབ་ནས་སོ་ཐར་བྱང་སེམས་རིག་འཛིན་སྔགས་ཀྱི་སྡོམ་པ་གསུམ་དང་ལྡན་པའི་གསུམ་ལྡན་དགེ་སློང་སྐུ་གསུང་ཐུགས་ཡེ་ཤེས་ཀྱི་རྡོ་རྗེ་འཛིན་པ་དེས་རྡོ་རྗེ་གསུམ་གྱིས་སྤྱད་པ་དགེ་བ་དང་མི་དགེ་བ་དང་ལུང་མ་བསྟན་གྱི་ལས་ཅི་སྤྱད་པ་ཐམས་ཅད་པའང་དཔལ་རྡོ་རྗེ་སེམས་དཔའི་ཀུན་སྤྱོད་ཡིན་པའི་ཕྱིར། སྤྱད་པ་དེས་ནི་ཉན་ཐོས་དང་བྱང་སེམས་ཀྱི་ཚུལ་ཁྲིམས་མི་ཉམས་པར་འཕེལ་ཞིང་ཡོངས་སུ་རྒྱས་པར་འགྱུར་ཏེ། གསང་སྔགས་ཀྱི་སྤྱོད་པ་དགེ་བ་ཡེ་གནང་དེ་སྔགས་ཀྱི་དེ་ལྟར་སྤྱད་རུང་གི་སྡོམ་ལྡན་ལ་ཡེ་གནང་དུ་འགྱུར་པ་ལ་ཡེ་བཀག་གི་གནས་མེད་པའི་ཕྱིར་ཏེ། འོག་མ་འོག་མའི་སྡོམ་ལྡན་ལ་དེ་བཀག་པས་གོང་མ་ལ་བཀག་པར་མི་འགྱུར་བའི་ཕྱིར་ཏེ། རྣལ་འབྱོར་པའི་བློ་ཁྱད་ཀྱི་གོང་མ་གོང་མའི་དགེ་བས་འོག་མར་བཀག་པའི་མི་དགེ་བའི་ཆ་དེ་ཟིལ་གྱིས་ནོན་པས་དགེ་བ་ཡང་དག་པར་རྣམ་དཀར་ཉིད་དུ་ཟང་ཐལ་བའི་ཕྱིར།
དཔལ་མཆོག་དང་པོ་ལས། འདོད་ཆགས་ཞེ་སྡང་གཏི་མུག་སྟེ། ། གསུམ་པོ་དེ་ཉིད་དུག་ཉིད་འགྱུར། ། མི་མཉམ་པ་ཡི་བསྟེན་ན་ནི། འདི་དག་དུག་ནི་ཉིད་དུ་འགྱུར། ། བདུད་རྩི་ཉིད་དུ་འགྱུར་བ་ཡིན། ། ཞེས་དང༌། ཨཱརྻ་དེ་བས། རྣམ་ཤེས་ངན་པས་འདོད་བསྟེན་ན། ། འདོད་པས་འཆིང་བ་ཉིད་དུ་འགྱུར། །
དེ་བཞིན་མཁས་པ་བསྟེན་བྱས་ན། ། འདོད་པས་ཐར་པ་རབ་ཏུ་སྒྲུབ། ། འོ་མས་དུག་ནི་ཞི་འགྱུར་བར། ། འཇིག་རྟེན་ཀུན་ལ་རབ་ཏུ་གྲགས། ། དེ་ཉིད་སྦྲུལ་གྱིས་འཐུང་ན་ནི། ། དུག་ནི་ཤིན་ཏུ་འཕེལ་བར་འགྱུར། ། ཇི་ལྟར་ངང་པས་འོ་མ་ནི། ། ཆུ་ལས་འཐུང་བར་བྱེད་པ་ལྟར། ། དེ་བཞིན་མཁས་པས་དུག་བཅས་ཡུལ། ། སྦྱངས་ནས་སྤྱད་པས་གྲོལ་བར་འབྱུང༌། །
ཞེས་འབྱུང་ངོ༌། ། དེ་ལྟར་སྔགས་ཀྱི་བཟའ་དང་བཟའ་མིན་བགྲོད་བྱ་ཡིན་མིན་སོགས་ཐ་མལ་གྱི་རྣམ་རྟོག་ཐམས་ཅད་སྤངས་ནས་རྡོ་རྗེ་ཅན་གྱི་སྤྱོད་པ་ཡང་བག་ཚ་མེད་པར་བགྲོད་བྱ་དང་བཟའ་བྱ་དང་སྤྱད་བྱ་ཡིན་མིན་ཀུན་བྱིས་པ་དང་སྨྱོན་པ་དང་སེང་གེ་ལྟ་བུར་སྤྱོད་པ་འདི་ནི་རྣལ་འབྱོར་ཆེན་པོའི་རིག་པ་བརྟུལ་ཞུགས་ཚུལ་གྱི་སྤྱོད་པ་ཡིན་ཏེ། སཾ་ཊི་ལས། བདག་གིས་གལ་ཏེ་གྲུབ་འདོད་པས། ། བྱིས་པ་བཞིན་དུ་ཡང་ནི་སྤྱད། ། ཅེས་འབྱུང་ངོ༌། ། རིག་པ་བརྟུལ་ཞུགས་ཀྱི་རྡོ་རྗེ་དགེ་བའི་སྤྱོད་པའི་དོན་ནི། རྗེ་མར་པས། རིག་པ་ལྷའི་སྐུ་བརྟུལ་བ་ཐ་མལ་པའི་ལུས་ངག་ཡིད་ཀྱི་སྤྱོད་པ་ཞུགས་པ་ཧེ་རུ་ཀའི་ཆ་བྱད་དུ་བསྒྱུར་བ། རྫོགས་རིམ་ཐུན་མོང་མིན་པས་རིག་པ་ལྷན་སྐྱེས་ཀྱི་ཉམས་མྱོང་བརྟུལ་བ་མཚན་འཛིན་གྱི་རྟོག་པ་ཞུགས་པ་བདེ་བ་ཆེན་པོ་ལའོ། །
ཞེས་གསུངས་སོ། ། འོ་ན་སྔགས་ཀྱི་སྤྱོད་པ་རྡོ་ཤིང་སྐུ་གཟུགས་ལ་ཕྱག་མི་བྱ་བ་དང་གཅེར་བུ་བ་ལང་གི་བརྟུལ་ཞུགས་དེ་དག་གི་སོ་ཐར་དང་བྱང་སེམས་ཀྱི་བསླབ་པ་བཏང་བར་འགྱུར་སྙམ་ན། མི་འགྱུར་ཏེ། ཁ་སྦྱོར་དྲི་མེད་ལས། གལ་ཏེ་ཀུན་རྟོག་པ་ཐམས་ཅད་སྤངས་པའི་ཕྱིར་བསླབ་པ་སྤངས་ན་དེ་མི་དགེ་བ་བཅུ་བྱེད་པར་འགྱུར་བ་མ་ཡིན་ཞེས་དྭོགས་པ་ལ། སྙིང་རྗེ་ཆེ་ཞེས་པ་དེ་གང་གི་བརྩེ་བ་ཆེན་པོར་གྱུར་པ་དེ་ནི་སྙིང་རྗེ་ཆེན་པོ་སྟེ། འགྲོ་བའི་དོན་བྱ་བ་ལ་འཇུག་པས་མི་དགེ་བའི་བློ་རྣམ་པ་ཐམས་ཅད་དུ་མི་འཇུག་པའོ། ། ཞེས་སོ། ། འོ་ན་སྡོམ་གསུམ་གྱི་སྤྱོད་པ་གོང་ནས་གོང་དུ་བག་ཡངས་སུ་སྤྱད་པས་ཆོག་པ་ཡིན་ན། ཇོ་བོ་ཨ་ཏི་ཤས།
ཁོ་བོ་ལ་སོ་ཐར་གྱི་སྡོམ་པའི་ཉེས་ལྟུང་གཏན་མི་འོང༌། བྱང་སྡོམ་ལ་ནི་སྐབས་ལ་ལར་ལན་དེ་ཙམ་འབྱུང༌། སྔགས་ཀྱི་སྡོམ་པ་ལ་ནི་ལྟུང་བ་ཆར་འབབ་འབབ་ཡོང་ཞེས་གསུངས་པས། གོང་མ་གོང་མའི་ཉམས་ལེན་སྤྱད་དཀའ་བར་འགྱུར་བ་མ་ཡིན་ནམ་ཞེ་ན། དེ་ལྟ་གསུངས་པ་བདེན་མོད་དེ་ལ་དྲང་སྲོང་ཆེན་པོ་ཤ་ར་བའི་གསུང་རྒྱུན་གྱི་ལམ་རིམ་གཅིག་ཏུ་འདི་སྐད་གསུངས་སྟེ། ཇོ་བོས་སྡོམ་གསུམ་སྤྱོད་པ་གོང་ནས་གོང་དུ་དོག་ཏུ་འགྲོ་བྱ་བ་དེ་སྡོམ་པ་གསུམ་པ་དེ་གནང་བཀག་དང་བླང་དོར་གྱི་གནས་རྒྱ་གོང་ལ་ཆེ་བས་འོག་མ་འོག་མ་ཉམ་འོག་ཏུ་ཆུད་པ་ལེགས་པར་བྱང་བ་ཞིག་གིས་གོང་མ་སྒྲུབ་ནུས་ཀྱི་འོག་མའི་བསླབ་བྱ་ཉམས་འོག་ཏུ་མ་ཆུད་པར་གོང་མའི་བསླབ་པའི་སྣ་ཕྱོགས་རེ་ཙམ་ཡང་འཛིན་པར་མི་ནུས་པ་ལ་དགོངས་ཏེ་གསུངས་པ་ཡིན་ལ། གཞན་དུ་དགག་སྒྲུབ་ཀྱི་བསླབ་བྱ་རྒྱ་ཆེན་པོ་འོག་མར་མེད་པ་གོང་མར་ཡོད་ཀྱང་གོང་མར་དེ་ལ་བླང་དོར་བྱེད་ནུས་ཀྱི་གཉེན་པོ་མཐུ་ཅན་དུ་ཡོད་ལ་འོག་མ་ལ་དེ་ལྟའི་གཉེན་པོ་མཐུ་ཅན་དུ་མེད་པས་འོག་མའི་སྡོམ་པ་ཙམ་བསྲུང་མི་ནུས་ཀྱི་གོང་མའི་སྡོམ་པ་བླངས་ན་དེ་དག་གི་ཉེས་ལྟུང་ཆར་བབ་བབ་འབྱུང་ཡང་གོང་མའི་སྡོམ་པ་བསྲུང་ནུས་ལ་དེ་དང་འགལ་ཟླའི་ཉེས་པ་ཆར་འབབ་འབབ་དེ་བཟློག་པའི་ཐབས་དང་ཤེས་རབ་ཀྱི་དགེ་རྩའི་བདག་ཉིད་ཀྱི་སྤོངས་སེམས་ཀྱང་ཆར་འབབ་འབབ་འབྱུང་རིགས་པ་ལས་མ་གཏོགས་སྡོམ་པ་གསུམ་པོ་དེ་གང་ཟག་གིས་བླངས་པ་མཉམ་པོ་ལ་འོག་མ་རྣམས་བསྲུངས་སླ་བ་དང་གོང་མ་གོང་མ་བསྲུང་དཀའ་བར་འཇོག་མི་རིགས་ཏེ། སྡོམ་པ་འོག་མ་བསྲུང་ནུས་ཀྱི་བསགས་པ་ཅན་ལ་འོག་མ་སྲུང་བ་ལ་དཀའ་བ་མེད་པ་བཞིན་སྡོམ་པ་གོང་མ་བསྲུང་ནུས་ཀྱི་བསགས་པ་ཅན་ལ་གོང་མ་བསྲུངས་བ་ཡང་དཀའ་བ་མེད་པ་ཉིད་ཀྱི་ཕྱིར་རོ། ། ཞེས་གསུངས་སོ། ། དེས་ན་ཇོ་བོས་དེ་ལྟར་གསུངས་པ་ནི་དགོངས་པ་ཅན་ཡིན་ཏེ།
བོད་འདིར་སྡོམ་པ་འོག་མ་བསྲུང་མི་ནུས་པར་གོང་མའི་སྡོམ་པ་ནོད། དེ་ཉམས་སུ་ལེན་པ་སྐད་བྱེད་པ་མང་བས་དེ་ལྟ་ན་གོང་མའི་སྤྱད་པའི་སྡོམ་པ་འཛིན་པར་མི་ནུས་པ་ཐ་མལ་པས་བྱ་དཀའ་བའི་སྤྱོད་པ་མ་སྲིང་སོགས་བསྟེན་པར་བྱེད་པ་ནི་སེམས་ཅན་དམྱལ་བ་ཆེན་པོར་སྐྱེ་བར་འགྱུར་བས་དེ་དགག་པར་བྱ་བའི་ཆེད་ཀྱི་ཕྱིར། དེས་ན་ཇི་སྐད་དུ། གང་ཕྱིར་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་མི་འཇིག་པ། ། ཤི་བའི་འོག་ཏུ་དམྱལ་བར་སྐྱེ། ། ཞེས་འབྱུང་ངོ༌། ། སྨྲས་པ། སོ་སོར་ཐར་པའི་སྡོམ་པ་ནི། །
སྤོང་བདུན་སྤོང་བྱེད་སྡོམ་པ་ཡིན། ། བྱང་ཆུབ་སེམས་དཔའི་སྡོམ་པ་ནི། ། ནམ་མཁས་ཁྱབ་ཚད་སེམས་ཅན་ལ། ། བྱང་ཆེན་སྦྱིན་པ་འགལ་རྐྱེན་ཀུན། ། སྤོང་བར་བྱེད་པའམ་སྡོམ་པ་ཡིན། ། རྡོ་རྗེ་ཐེག་པའི་སྡོམ་པ་ནི། ། ས་བཅུ་ལམ་ལྔའི་རྟོགས་རིས་ཀུན། ། བདེ་བ་ཆེན་པོའི་ངོ་བོ་རྒྱུ། ། བྱིན་གྱིས་རློབས་པར་བྱེད་པ་ལ། ། རང་གཞན་ཀུན་གྱི་སྒྲིབ་གསུམ་རྣམས། །
མཆོག་ཏུ་མི་འགྱུར་ཕྱག་རྒྱ་ཆེས། ། སྤོང་བར་བྱེད་པའི་སྡོམ་པ་ཡིན། ། དེས་ན་སྤང་བྱའི་རིམ་པ་རྣམས། ། སྡོམ་པ་འོག་མ་འོག་མ་ལས། ། གོང་མ་གོང་མ་མང་བའི་ཕྱིར། ། སྤྱོད་ཚུལ་དོག་ཏུ་འགྲོ་བ་ནི། ། སྐྱོབས་པ་འབྲི་ཁུང་བཞེད་པ་ཡིན། ། ཞེས་བརྗོད་ན་དོན་ཁྲོལ་བར་འགྱུར་རོ།། །། འདིའང་མཐའ་གཅིག་ཏུ་ཁྱབ་པ་འཆའ་བ་མ་ཡིན་ཏེ། གོང་མ་གོང་མར་འོག་མ་འོག་མའི་སྤང་བྱ་དགག་དགོས་མེད་པས།
འོག་མར་སྤང་བྱར་བྱེད་པ་མཐའ་ཡས་པ་ཞིག་གོང་མར་སྒྲུབ་དགོས་སུ་བྱེད་པའང་ཡོད་དོ། ། མཆན། ༈ རྡོ་རྗེའི་གསུང༌། ལམ་ལྔ་ཡོན་ཏན་ཡར་ལྡན་ཡིན་བྱ་བ་འདི་ལ། སྨྲས་པ། ཚོགས་ལམ་ཆུང་འབྲིང་ཆེན་པོ་རྣམ་གསུམ་དུ། ། དྲན་ཉེ་བཞི་དང་ཡང་དག་སྤོང་བ་བཞི། ། རྫུ་འཕྲུལ་རྐང་པ་བཞི་པོ་ལེགས་སྦྱངས་པའི། ། ཡོན་ཏན་ཡར་ལ་ལྡན་པ་དེ་ཡི་སྟེང༌། ། སྦྱོར་ལམ་དྲོད་རྩེར་དབང་པོ་ལྔ་པོ་དང༌། །
བཟོད་མཆོག་སྐབས་སུ་སྟོབས་ལྔ་ལེགས་ཐོབ་ཅིང༌། ། མཐོང་སྒོམ་ལམ་དུ་བྱང་ཆུབ་ཡན་ལག་བདུན། ། འཕགས་ལམ་ཡན་ལག་བརྒྱད་སོགས་ལེགས་གོམས་ཤིང༌། ། བྱང་ཕྱོགས་སོ་བདུན་ཡོངས་རྫོགས་མཚན་ཉིད་པའི། ། ཡོན་ཏན་མ་ལུས་ཕུལ་དུ་བྱུང་བ་ནི། ། ཡང་དག་རྫོགས་སངས་ཉིད་ལ་མངའ་བ་ཡིན། ། དེ་ལྟར་མིན་པར་ཚོགས་ལམ་སྦྱོར་ལམ་ འདི་ཡང་དེང་སང་ལུང་ཆོས་ལ་སྤྱི་དང་བསྟུན་ནས་སྨྲས་པ་ཡིན་གྱི་གཞན་མི་སློབ་ལམ་དུའང་ས་བཅུ་དང་ལམ་ལྔ་སོགས་སྔར་ཐོབ་ལས་ཉམས་པ་མེད་པ་ཡོད་པར་གསལ་ཏེ། རྒྱུད་སྡེ་ཆེན་པོ་རྣམས་སུ་ས་བཅུ་རྣམ་དག་འཆང་བ་པོ་ཞེས་སོགས་འབྱུང་ཞིང་མི་སློབ་འབྲས་བུས་དཀྱིལ་འཁོར་འཁོར་ལོ་ཡང་ས་བཅུ་ལམ་ལྔ་བདག་ཉིད་ཀྱི་རྟེན་དང་བརྟེན་པའི་དཀྱིལ་འཁོར་པ་རྣལ་འབྱོར་མངོན་སུམ་གྱིས་ཡང་དག་པར་དམིགས་པའི་ཕྱིར། མཆན། དུ། །
ཡོད་པར་འདོད་སོགས་སྐྱོབ་པའི་དགོངས་པ་མིན། ། དེ་ལྟར་འཆད་ན་བྱིས་འཕགས་གཞི་མཐུན་པའི། ། ལམ་སོགས་འདོད་པ་རང་ལུགས་ཁས་ལེན་དགོས། ། དེ་འདྲ་རང་གི་ལུགས་སུ་ཁས་བླངས་ན། ། ཐུབ་པའི་དབང་པོའི་གསུངས་དང་འགལ་བའི་ཕྱིར། ། ལེགས་བཤད་ཁྱོག་པོའི་ལམ་དུ་མ་འདྲེན་ཞིག ། ཅེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། མཐར་ཐུག་སངས་རྒྱས་ཀྱི་ས་ཚུན་ཆད་ཚོགས་ལམ་གྱི་ངོ་བོས་བགྲོད་ཟེར་བ་ཡང་མ་དག་པ་ཡིན་ནོ། ། རྡོར་གསུང་འདི་ཆེས་དག་པར་བཏོན་ན།
ཚོགས་གསུམ་གྱི་བདག་ཉིད་རིགས་དྲུག་གི་སྡོམ་པ་དང་མི་ལྡན་པར་རྡོ་རྗེ་ཐེག་པ་བླ་ན་མེད་པའི་སངས་རྒྱས་མཐར་ཐུག་མི་ཐོབ་བྱ་བ་འདི་བཞུགས་ཞེས་སོ། ། དེ་ཡང་རྒྱུད་སྡེ་འོག་མ་དང་སྔགས་བླ་མེད་ཅི་རིགས་ནས་ཀྱང་ཚོགས་གཉིས་ཀྱི་བདག་ཉིད་ཀྱི་རིགས་ལྔའི་སྡོམ་པ་འཛིན་པ་ཙམ་ལས་མ་གསུངས་པ་ལ་བཅོམ་ལྡན་འདས་དུས་ཀྱི་འཁོར་ལོ་ཚོགས་གསུམ་གྱི་བདག་ཉིད་ཀྱི་རིགས་དྲུག་གི་བདག་ཉིད་ཀྱི་རིགས་དྲུག་གི་སྡོམ་པ་འཛིན་པའི་སྒོ་ནས་སྔགས་ཀྱི་སྤྱད་པ་སྤྱོད་པར་བྱེད་ནས་ཕུལ་དུ་དབྱུང་དུ་མེད་པའི་རྫོགས་སངས་སྒྲུབ་པ་ཡིན་ཏེ། དུས་འཁོར་ལས། འདོད་པའི་རྡོ་རྗེ་ལ་ནི་རྡོ་རྗེ་དྲིལ་བུ་ཕྱག་རྒྱ་བླ་མ་དག་ཀྱང་སྤྱི་བོར་བཟུང་བར་བགྱི། ། རིན་ཆེན་ལ་ནི་སྦྱིན་པ་སྦྱིན་གྱི་འཁོར་ལོ་འདི་ལ་རྒྱལ་བ་མཆོག་གི་དམ་ཚིག་བསྐྱངས་བར་བགྱི། ། རལ་གྲི་ལ་ནི་མཆོད་པ་བགྱི་སྟེ་གསལ་བར་ཆུ་སྐྱེ་རིགས་ལ་སྡོམ་པ་རྣམས་ནི་བརྐྱང་བར་བགྱི། ། སེམས་ཅན་རྣམས་ནི་ཐར་པའི་སླད་དུ་རྒྱལ་བ་བསྐྱེད་མཛད་རིགས་ལས་བྱང་ཆུབ་བདག་གིས་བསྐྱེད་པར་བགྱི། ། ཞེས་འབྱུང་བས། འདོད་པ་ནི་ལྔ་ཡིན་ལ། རྡོ་རྗེ་རྩེ་ལྔ་པ་སྟེ།
མི་བསྐྱོད་པའི་རིགས་ཡིན་ལ། དེའི་དམ་ཚིག་ནི། རྡོ་རྗེ་ཐུགས་ཀྱི་དམ་ཚིག ། དྲིལ་བུ་གསུང༌། ཕྱག་རྒྱ་སྐུ་སྟེ་དེ་གསུམ་གདོད་ནས་ལུས་ངག་ཡིད་གསུམ་གྱི་སྒྲིབ་པས་གཡོགས་ཀྱང༌། སྐུ་གསུང་ཐུགས་ལས་ནམ་ཡང་མི་འདའ་བར་བཞུགས་པ་གཞིའི་དམ་ཚིག་དང༌། དེ་ལྟར་ཡོད་པ་ཡོད་པ་ལྟར་ངོ་འཕྲོད་ཅིང་རྣལ་འབྱོར་དུ་ལོངས་པ་ཉེར་ལེན་རྒྱུ་སྟེང་ནས་གནས་པ་དེ་ལྷན་ཅིག་བྱེད་རྐྱེན་བླ་མ་ཡིན་པས་དེ་དག་སྤྱི་བོར་བཟུང་བ་ལམ་དུས་ཀྱི་དམ་ཚིག་སྟེ། དམ་ཚིག་འདི་ནི་མི་གཡོ་བའམ་མི་འཁྲུག་པའམ་མི་བསྐྱོད་པ་སྟེ། དེ་ལ་འདོད་པའི་རྡོ་རྗེ་ནི་རྡོ་རྗེ་རྩེ་གཅིག་པ་དང་རྩེ་ལྔ་པ་དང་རྩེ་དྲུག་པ་སྟེ། གསང་ཆེན་རིགས་གཅིག་དང་སྟོང་ཆེན་ལྔ་དང་ཐིག་སྟོང་འགྱུར་མེད་དྲུག་སོགས་ཀྱི་དབང་དུ་བྱས་པའི་བར་པའི་དོན་ཏོ། །
དེས་ན་མི་བསྐྱོད་པའི་དམ་ཚིག་གི་གཞིར་བཞག་ནས་སྔགས་ལམ་ཐམས་ཅད་ཚོགས་གསུམ་དུ་བསྡུས་ཏེ། བསོད་ནམས་ཀྱི་ཚོགས་ཀྱི་དོན་དུ་རིན་པོ་ཆེ་དང་ལས་རིགས་གཉིས་ཀྱི་སྡོམ་པ་དང་དམ་ཚིག་བཟུང་བ་དང༌། ཚུལ་ཁྲིམས་ཀྱི་ཚོགས་ཀྱི་དོན་དུ་འཁོར་ལོ་དང་པདྨའི་རིགས་གཉིས་ཀྱི་སྡོམ་པ་དང་དམ་ཚིག་གི་བཟུང་བ་དང༌། ཡེ་ཤེས་ཚོགས་ཀྱི་དོན་དུ་རྡོ་རྗེ་རྩེ་ལྔ་པ་དང་རྩེ་གཅིག་པའི་རིགས་གཉིས་ཀྱི་སྡོམ་དམ་འཛིན་པའོ། ། དེ་ལ་བསོད་ཚོགས་ལ་ཡུལ་མཆོག་དམན་གཉིས་ལས། ཕྱི་མ་ནི་སྐྱེ་འཕགས་ཀྱི་མཆོད་སྦྱིན་གྱི་ཡུལ་ལ། རིན་ཆེན་ལྕགས་ཟངས་བ་ལང་རྟ། ། གླང་ཆེན་བུ་མོ་ཡུལ་འཁོར་དང༌། ། འདོད་པའི་ཆུང་མ་རང་གི་ཤ ། སྦྱིན་པ་རྣམ་པ་བཅུ་རུ་འདོད། །
ཅེས་སོ། ། དང་པོ་ནི་ཡུལ་དང་ཡུལ་ཅན་གྱི་སྤྲོ་བསྡུའི་མཚན་ཉིད་ཅན་གྱི་འཛིན་པ་རྣམ་པ་བཅུའོ། ། ལས་རིགས་ཀྱི་དམ་ཚིག་ལས་སངས་རྒྱས་བྱང་སེམས་སོགས་མཆོད་པའི་ཕྱི་དང་ལུགས་ལྡོག་གི་ཁམས་རྒྱུ་མཐུན་དུ་འཁོར་ལོ་སོ་སོའི་ལྟེ་བར་གཤེགས་ནས་རྩ་ཁམས་ཀྱི་དཔའ་བོ་མཁའ་འགྲོ་སྒྲིབ་བྲལ་བདེ་ཆེན་དུ་མཉེས་པར་བྱེད་པ་ནང་དོན་གྱི་དམ་ཚིག་གོ ། ཚུལ་ཁྲིམས་ཀྱི་ཚོགས་ཀྱི་རྒྱུར་འཁོར་ལོའི་དམ་ཚིག་ཤ་ལྔ་དང་དེའི་ཆོས་མཐུན་པའི་ཁ་ཟས་ཤ་ཆང་ལ་སོགས་པ་ཅི་རིགས་པར་བསྟེན་པ་སྟེ། དེ་ལ་ག་བུར་རྒྱུ་ཡི་ཕྱིར། ། ཤ་ནི་རྟག་ཏུ་བཟའ་བར་བྱ། ། ཁྱད་པར་དུ་ཡང་ཆང་ཉིད་དོ། ། ཞེས་སོ། ། ངེས་དོན་ནི་ཐ་མལ་པའི་མི་སོགས་ཡུལ་ལྔ་ལ་བཀག་ནས་རྣམ་པ་གཞན་པའི་མིག་སོགས་ཀྱི་རྡོ་རྗེའི་ཡུལ་ལ་འཇུག་པའི་སོར་བསྡུད་རྣམ་པ་བཅུའོ། ། པདྨའི་རིགས་ཀྱི་དམ་ཚིག་དབང་བདུན་མན་ཆད་དུ་ལོག་གཡེམ་འགོག་པ་དང༌།
དབང་གོང་མ་རྣམས་སུ་བུད་མེད་དང་འགྲོགས་པ་ལས་ཁུ་བ་མི་འཕོ་བའི་འཛག་མེད་ཀྱི་སྡོམ་པ་བསྲུང་པ་སྟེ་ཚུལ་ཁྲིམས་ཀྱི་ཚོགས་སོ། ། ཡེ་ཤེས་ཀྱི་ཚོགས་ཀྱི་རྒྱུར་ནི་རྒྱལ་བ་བསྐྱེད་མཛད་ཅེས་རྡོ་རྗེ་སེམས་དཔའི་རིགས་ཀྱི་དམ་ཚིག་སྟེ། ཀུན་རྫོབ་སྨོན་འཇུག་གི་སེམས་རྣམ་པ་གཉིས་དང་དོན་དམ་སྟོང་ཉིད་སྙིང་རྗེ་དབྱེར་མེད་ཀྱི་ཕྱག་རྒྱ་ཆེན་པོ་རྡོ་རྗེའི་རྣལ་འབྱོར་བྱང་ཆུབ་ཏུ་སེམས་བསྐྱེད་པ་སྟེ། བགྱི་བ་ནི། བརྟན་པ་རྣམས་ཀྱི་སྨོན་ལམ་ནི། ། སེམས་དཔའ་བདུན་དང་བཅས་པ་སྟེ། ། ཞེས་སྡོམ་པ་འཛིན་འདོད་ཀྱི་སེམས་དཔའ་དང་གནས་དེ་ལ་དད་མོས་ཀྱི་འདུན་པ་གང་ཡིན་པའོ། ། འདིར་རིགས་དྲུག་གི་དམ་ཚིག་ནི་གང་གིཐིག་སྟོང་ཡིག་དྲུག་གི་སྟེན་པ་ཅན་ལ་ཐིག་སྟོང་ཡིག་ལྔའི་སྟན་ཡོངས་སུ་རྫོགས་ལ་ཐིག་སྟོང་ཡིག་ལྔ་ཙམ་ལ་ནི་ཨེ་ཝཾ་དབྱེར་མེད་ཀྱི་ལུས་མི་རྫོགས་པས་ཐིག་སྟོང་ཡི་གེ་ལྔ་དང་དྲུག་གི་བདག་ཉིད་ཀྱི་རྒྱུ་རྒྱུད་ལམ་རྒྱུད་དུ་བསླངས་པའི་ཚེ་ན་རིགས་དྲུག་པོ་དེ་སྐུ་གསུང་ཐུགས་སུ་བསྡུ་བ་ན་ལུས་ངག་ཡིད་གསུམ་ཐ་མལ་གྱི་འཁྲུལ་པ་བསལ་བསྐྱེད། ཐུགས་བདེ་བ་ཆེན་པོ་རྡོ་རྗེའི་དམ་ཚིག ། གསུང་གཞོམ་མེད་ནཱ་དའི་རང་སྒྲ་དྲིལ་བུའི་དམ་ཚིག །
སྐུ་སྟོང་གཟུགས་འཁྱུད་སྦྱོར་ཕྱག་རྒྱའི་དམ་ཚིག་སྟེ། དམ་ཚིག་འདི་ནི་བདག་ཉིད་ཀྱི་སྒོ་གསུམ་ལ་ཡོད་པའི་ཉེར་རྒྱུ་དང༌། ཉེར་རྒྱུ་དེ་ཉིད་ལས་རང་འབྲས་རྡོ་རྗེ་འཆང་དུ་བྱེད་པའི་བདག་རྐྱེན་རྡོ་རྗེའི་སློབ་དཔོན་དྲི་བྲལ་གྱི་སྐུ་གསུང་ཐུགས་ཡེ་ཤེས་རྡོ་རྗེ་ལ་གུས་པ་ཆེན་པོས་བསྙེན་ནས་དེའི་རྡོ་རྗེ་བཞིའི་བྱིན་རླབས་དངོས་གྲུབ་ཀྱི་ཚུལ་དུ་ལེན་པ་ནི་གསང་སྔགས་ཀྱི་གཞོམ་བྱའི་མ་རིག་པའི་དངོས་གཉེན་ཡིན་པས་འདི་ལས་གཞར་ཡང་མི་འཕགས་པ་དང་མི་གཡོ་བ་ནི་མི་བསྐྱོད་པའི་དམ་ཚིག་གོ ། དེའི་རྗེས་སུ་རིན་འབྱུང་གི་དམ་ཚིག་འབྱུང་བ་ནི། དམ་ཚིག་སྔ་མས་འཁོར་རྩའི་མ་རིག་པའི་གཉེར་པོར་འགྱུར་བ་ལས། སླར་འཁོར་བར་ཡང་སྲིད་འཕེན་བྱེད་སྲེད་པ་ཡིན་པས་དེའི་གཉེན་པོར་ཕྱི་ནང་ལ་མ་ཆགས་པ་དགོས་པས་འདོད་པ་བཅུ་གཞན་ལ་སྦྱིན་ཏེ་མ་ཆགས་པར་བྱ་བ་དང༌། དེ་ལྟར་རྣལ་འབྱོར་དུ་བྱེད་པ་ན་ལུས་ཀྱང་དེ་དང་མཐུན་པར་ཟག་མེད་བདེ་ཆེན་དུ་སྦྱང་དགོས་པས་བཟའ་བཏུང་གི་དམ་ཚིག་བཅུ་བསྟེན་ཏེ་འཆི་བྲལ་རྡོ་རྗེའི་སྐུ་བསྒྲུབས་ནས་མངོན་ཤེས་ལྔས་ཡུལ་སྣང་བར་བྱེད་པ་རྣམ་སྣང་གི་དམ་ཚིག་གོ ། དེ་ལྟར་མ་ཆགས་པ་དང་ལུས་སེམས་ལས་རུང་གི་སྒོ་ནས་སྒོ་གསུམ་རྡོ་རྗེ་སེམས་པར་གྲུབ་པ་ལ་ཚོགས་གསུམ་དགོས་པས། མཆོད་པ་ནི་བསོད་ནམས་ཚོགས་ཡིན་ལ། དེའི་གཟུགས་སྐུའི་རྒྱུ་ཡིན་པས་གཞན་དོན་ལ་མྱུར་བར་འགྲོ་བ་རྟ་མཆོག་དོན་གྲུབ་ཀྱི་དམ་ཚིག་གོ །
འཛག་མེད་ནི་ཚུལ་ཁྲིམས་ཀྱི་ཚོགས་སྟེ་འོད་མཐའ་ཡས་པའི་རྒྱུ་ཡིན་པའི་ཕྱིར་འོད་དཔག་མེད་ཀྱི་དམ་ཆིག་གོ ། བྱང་ཆུབ་ཀྱི་སེམས་ནི་ཡེ་ཤེས་ཀྱི་ཚོགས་ཏེ་སྟོང་ཉིད་སྙིང་རྗེ་དབྱེར་མེད་རྒྱུ་ལུས་འོད་གསལ་དུ་སྒོམ་པ་ནི་རིགས་དྲུག་པའི་དམ་ཚིག་གོ ། གོ་རིམ་ཀྱང་དེ་ལྟར་ཤེས་པར་བྱའོ། ། དེས་ན་རིགས་དྲུག་གི་སྡོམ་པ་དེ་ལྟར་བཟུང་བ་ན་བསྐྱེད་རིམ་ལ་སློབ་པ་ཙམ་ན་དྲང་དོན་གྱི་རིགས་དྲུག་གི་སྡོམ་པ་རྣམས་བཟུང་ལ། རྫོགས་རིམ་ལ་སློབ་པ་ཙ་ན་ངེས་དོན་གྱི་རིགས་དྲུག་པའི་སྡོམ་པ་བཟུང་བ་ཡིན་ནོ། །
འོ་ན་བསོད་ནམས་དང་ཡེ་ཤེས་ཀྱི་ཚོགས་བྱ་བ་མདོ་རྒྱུད་གཞན་དུའང་གྲགས་མོད་ཀྱི་འདིར་བཤད་ཚུལ་ཁྲིམས་ཀྱི་ཚོགས་དེ་གང་ཞེ་ན། རང་རྒྱུད་ཀྱི་བདེ་གཤེགས་སྙིང་པོ་ཡབ་ཡུམ་གྱི་འཁྲིག་སྦྱོར་གྱི་དབང་པོ་གཉིས་ཀྱི་བདེ་བ་ལྟ་བུར་བྱེད་པའི་རྡོ་རྗེའི་སྲིད་པ་གསུམ་གྱི་འདོད་ཡོན་ལྔ་ལ་ལྷག་པར་ཆགས་པ་ཆེན་པོ་ཉེ་བར་སྤྱོད་ཀྱང་ཆགས་པ་སྤྱད་པས་ཆགས་པ་དེའི་རྟེན་གྱི་བྱང་སེམས་ནམ་མཁའི་མཐར་ཐུག་པར་ཁྱབ་པར་འཕེལ་བ་ལས་ཉམས་པ་མེད་པའི་བསིལ་བ་ཐོབ་བྱེད་ཀྱི་ཚུལ་ཁྲིམས་ཏེ། ཚུལ་ཁྲིམས་འདི་མེད་པ་ཟབ་མོ་རྡོ་རྗེ་ཐེག་པའི་ཁ་སྦྱོར་ཡན་ལག་བདུན་ལྡན་གྱི་ཤྲཱི་ཧེ་རུ་ཀ་ཐོབ་པ་མིན་པའི་ཕྱིར། བརྗོད་བྱ་འདིའི་དོན་ལྡན་གྱི་ཆ་ནས་དུས་ཀྱིས་འཁོར་ལོའི་བརྗོད་བྱ་ལ་འཕགས་པ་སྤྱན་རས་གཟིགས་ཀྱི་ཆེར་བསྔགས་པ་ཡིན་ཏེ།

དྲི་མེད་འོད་ལས། དེ་ནས་དཀྱིལ་འཁོར་དུ་ཞུགས་པ་ལས་འཇིག་རྟེན་པའི་དབང་སྦྱིན་པས་བསོད་ནམས་ཀྱི་ཚོགས་ཀྱི་དོན་བྱེད་པ་ནི་དགོས་པའོ། ། ཤེས་རབ་ཆེན་པོ་འཇིག་རྟེན་ལས་འདས་པའི་དབང་བཞི་པ་སྦྱིན་པས་རིས་མེད་པ་ཕྱག་རྒྱ་ཆེན་པོའི་དངོས་གྲུབ་ཐོབ་པ་དང་བསོད་ནམས་དང་ཡེ་ཤེས་ཀྱི་ཚོགས་ཀྱི་དོན་བྱེད་པ་ནི་དགོས་པའི་དགོས་པ་སྟེ། བརྗོད་བྱ་ལ་སོགས་པའི་མཚན་ཉིད་འདི་དག་ཉིད་མངོན་པར་གཟིགས་ནས་གདུལ་བྱའི་སྐྱེ་བོ་ངེས་པ་དང་བྲལ་བ་རྣམས་ལ་རང་གི་སེམས་ཀྱི་བསམས་པས་ཞེས་བྱ་བ་ལ་ངེས་པ་ནི་ཉན་ཐོས་པའི་མཆོག་གི་སྡོམ་པ་འདོད་པ་ལྔ་ལ་ཉེ་བར་ལོངས་སྤྱོད་པ་དང་བྲལ་བའི་ཚུལ་ཁྲིམས་ཀྱི་སྡོམ་པ་ཡིན་ཏེ། དེ་དང་བྲལ་བ་ནི་ངེས་པ་དང་བྲལ་བའོ། ། དེ་དག་གི་རང་གི་སེམས་ཀྱི་བསམ་པ་ནི་འདོད་པ་ལྔ་ལ་ཉེ་བར་ལོངས་སྤྱོད་པར་འདོད་པའོ། ། དེ་བཞིན་དུ་དབང་པོ་གཉིས་ཀྱི་བདེ་བ་ཆེན་པོ་འདོད་པ་ནི་ངེས་པ་དང་བྲལ་བ་རྣམས་ཀྱི་རང་གི་སེམས་ཀྱི་བསམ་པ་སྟེ། རང་གི་སེམས་ཀྱི་བསམ་པ་འདིས་སྐྱེ་བ་འདི་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་ཞེས་པ་ནི་སྐྱེ་བ་འདི་སྟེ་མིའི་སྐྱེ་བ་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་རྒྱུད་ཀྱི་རྒྱལ་པོའོ། ། ཞེས་སོ། ། མི་སྐྱེ་བ་ལ་རྡོ་རྗེ་འཆང་གི་སྐུ་འོ་མ་ལས་མར་འབྱུང་བ་ལྟར་འབྱིན་ནུས་ཀྱི་ལྷ་སོགས་ཀྱི་རྟེན་ལ་མ་ཡིན་པ་ཅི་ཞེ་ན། མིའི་རྟེན་ལ་ནི་ཁམས་དྲུག་སྒྲིབ་པ་དང་འབྲལ་དུ་རུང་ལ།
རྟེན་གཞན་ལ་ཕྱི་དང་ནང་གི་ཁམས་དྲུག་གི་ནུས་པ་མཐུ་ཆེ་ལ་མིའི་རྟེན་ལ་གཞན་མཆོག་གི་ཁམས་དྲུག་མཐུ་ཆེ་བའི་དངོས་པོ་སྟོབས་ཞུགས་ཀྱི་རྟེན་འབྲེལ་ཉིད་ཀྱི་ཕྱིར་རྡོ་རྗེ་ཐེག་པའི་ལམ་གྱི་སྐྱེ་བ་བཅུ་དྲུག་ཚུན་ལ་འཚང་རྒྱ་གྱུར་གྱི་རྡོ་རྗེའི་ལུས་རྟེན་དུ་བརྗོད་ཅེས་ཁོ་བོའི་ཕ་རས་པ་ཆེན་པོས་གསུངས་ཏེ། སྡོམ་འབྱུང་དུ། འཛམ་བུའི་གླིང་དུ་ལེགས་སྐྱེས་པ། ། དངོས་གྲུབ་ས་པར་ཤེས་པར་བྱ། ། གླིང་གསུམ་པོར་ནི་སྐྱེ་བ་ཡི། ། འབྲས་བུ་འབྱུང་བའི་བསོད་ནམས་གནས། ། འཛམ་བུ་གླིང་པས་གྲོལ་བ་དང༌། ། དངོས་གྲུབ་ཉིད་ནི་བསྒྲུབ་པ་སྟེ། ། དེ་དག་སྟོན་གྱི་སངས་རྒྱས་ཀྱིས། ། གསུངས་པའི་གླིང་དུ་ཤེས་པར་བྱ། །
ཞེས་འབྱུང་ལ། ཁ་ཅིག་རྡོ་རྗེའི་ལུས་ཁམས་དྲུག་པར་རྫོགས་ཙམ་པའི་མིའི་ལུས་ལ་ངོས་འཛིན་པ་ནི་རྣམ་པར་འཁྱམས་སོ།། །། ༈ རྡོ་རྗེའི་གསུང༌། ཉན་རང་སངས་རྒྱས་ཀྱི་རྒྱུད་དང་ལྡན་པས་མཐར་ཐུག་བྱང་ཆུབ་ཆེན་པོར་འགྱུར་བྱ་བ་འདི་བཞུགས་ཞེས་པ་ནི་གོ་སླ་བར་ཟད་དོ། ། རྡོ་རྗེའི་གསུང་འདི་ཆེས་དག་པར་བཏོན་ན། ཉན་རང་འཕགས་པ་དང་ཐེག་ཆེན་སློབ་མི་སློབ་ཀྱི་འཕགས་པའི་རྗེས་ཐོབ་ཀྱི་སྣང་བ་ནི་སྒྱུ་མ་དང་རྨི་ལམ་ལྟར་འཆར་ཞིང་དེ་ལྟར་རྟོགས་པའི་རྟོགས་པ་ནི་སྒྱུ་མའི་མཚན་འཛིན་ཡིན་པས་མཐར་ཐུག་སྤང་བྱ་ཡིན་ཀྱང་གནས་སྐབས་ལམ་བདེན་དུ་མི་འགལ་ལོ་ཞེས་པ་སློབ་དཔོན་ལེགས་ལྡན་བྱེད་བཞེད་ལ། འཕགས་པ་སྔ་མ་གསུམ་གྱི་རྗེས་ཐོབ་ལ་སྒྱུ་སྣང་ཙམ་གྱི་སྣང་བ་འཆར་སྲིད་ཀྱང་དེ་ལ་སྒྱུ་འཛིན་མི་འཇུག་པར། ཆོས་དེ་མིང་ཙམ་བརྡའ་ཙམ་དུ་ཁོང་དུ་ཆུབ་པས་སླར་སྒྱུར་འཛིན་གྱི་དྲི་མའམ་རྟོག་པ་དེ་རྒྱུད་ལ་སྤང་མི་དགོས་ཤིང་སངས་འཕགས་ལ་ནི་སྒྱུ་མ་དང་བཏགས་བཞག་གི་སྣང་བ་ཐམས་ཅད་མེད་དོ། ། དེ་ལྟར་བཏགས་བྱེད་བློ་མུན་ཐམས་ཅད་དང་བྲལ་བའི་ཕྱིར་ཞེས་སློབ་དཔོན་ཆེན་པོ་སངས་རྒྱས་བསྐྱངས་དང་ཟླ་གྲགས་བཞེད་བྱ་བ་འདི་བཞུགས་ཞེས་སོ། ། དེ་ཡང་བཞེད་པ་དང་པོས་མཉམ་བཞག་མི་རྟོག་པ་ལས་ལངས་པ་ན།
མཉམ་བཞག་གི་སྟོབས་ཀྱིས་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་སྣང་ཡང་རང་བཞིན་མེད་པར་སྒྲ་དང་གཏན་ཚིགས་སོགས་ལ་མི་ལྟོས་པར་མྱོང་སྟོབས་ཀྱིས་ངེས་པའི་ཤེས་རབ་འདྲེན་ལ། ངེས་ཤེས་འདིས་ཆོས་ཉིད་དང་ཆོས་ཅན་ལ་དཔྱོད་པའི་ལྡོག་པ་ཐ་དད་ནས་བྱང་ཆུབ་ཡན་ལག་བདུན་དང་འཕགས་ལམ་བརྒྱད་ཀྱི་རང་བཞིན་གྱི་ལམ་བདེན་དུ་བཞག་གོ ། དེས་ན་རྗེས་ཐོབ་དག་པ་འཇིག་རྟེན་པའི་ཡེ་ཤེས་རྟོག་བཅས་ཉིད་ཀྱི་འཁྲུལ་པ་ཡིན་ཀྱང་སྒྲིབ་གཉིས་ཀྱི་གཉེན་པོ་བྱེད་པའི་ལམ་བདེན་དུ་མི་འགལ་ཏེ། དཔེར་ན་ཐག་པ་ལ་སྦྲུལ་དུ་འཁྲུལ་ཏེ་སྐྲག་པ་སྐྱེས་པ་ན། འདི་སྦྲུལ་མ་ཡིན་གྱི་འཁྲི་ཤིང་གི་སྡོང་པོའི་ཆུན་པོའོ་ཞེས་ཡང་དག་མིན་པར་བརྡ་སྤྲད་པས་སྦྲུལ་འཛིན་གྱི་འཁྲུལ་པ་ལྡོག་པ་བཞིན་ནོ། ། དེས་ན་དབུ་མ་སྙིང་པོར། ཇི་སྲིད་འགའ་ཞིག་འཁྲུལ་བ་ཡིས། ། ཐག་པ་ལ་ནི་སྦྲུལ་ཞེས་འཛིན། ། འཁྲི་ཤིང་བསྡོགས་པར་ཤེས་པ་ན། ། གཉེན་པོའི་ཕྱོགས་ནི་ཤེས་པ་འབྱུང༌། །
ཞེས་སོ། ། དེ་ལྟའི་ལམ་བདེན་དེའང་ཐ་སྙད་ཙམ་དུ་སྒྲིབ་གཉིས་ཀྱི་གཉེན་པོ་བྱེད་པའི་ཕྱིར་ལམ་དུ་བཞག་ཀྱང་ཡང་དག་པར་བྱང་ཆུབ་ཐོབ་བྱེད་ཀྱི་ལམ་མིན་ཏེ། རྟོག་པ་དང་བཅས་པའི་ཕྱིར། གང་ཟག་དང་ཆོས་སུ་རྣམ་པར་རྟོག་པ་བཞིན་ནོ། ། དེས་ན་དབུ་མ་སྙིང་པོར། ཡང་དག་ཏུ་ན་ཐེག་ཆེན་གྱི། ། ལམ་གྱི་སངས་རྒྱས་བྱང་ཆུབ་དག ། སྒྲུབ་མིན་རྟོག་བཅས་མཚན་བཅས་ཕྱིར། ། འཇིག་རྟེན་པ་ཡི་ལམ་བཞིན་ནོ། ། ཞེས་སོ། །
འོ་ན་བྱང་ཆུབ་ཀྱི་ལམ་གང་ཞེ་ན། ཡང་དག་པར་བྱང་ཆུབ་ཉིད་ཀྱང་ཁས་མི་ལེན་ན་དེ་ཐོབ་བྱེད་ཀྱི་ལམ་ཡོད་པ་ལྟ་ཅི་སྨོས། དེའི་ཕྱིར་ལམ་དང་འབྲས་བུ་སྤང་གཉེན་སོགས་རྣམ་བཞག་ནི་ཐ་སྙད་ཙམ་དུ་བཏགས་གྲགས་ལས་དོན་དུ་དཔྱད་གྲུབ་ཏུ་ཡོད་པ་མ་ཡིན་ནོ་ཞེས་ཟེར་རོ། ། དེས་ན་དབུ་མ་རང་རྒྱུད་པ་ཁ་ཅིག་སངས་རྒྱས་ལ་སྒྱུ་མ་ལྟ་བུའི་གཟུགས་སྐུ་སོགས་ཀྱི་དག་པ་སྒྱུ་མའི་ཆོས་དང་ལྡན་ཀྱང་སྒྱུ་འཛིན་གྱི་ཤེས་སྒྲིབ་རྒྱུན་མཐར་རྡོར་ཏིང་གི་ཡེ་ཤེས་ཀྱི་མེས་བསྲེག་པར་བྱས་ཞེས་ཟེར་རོ། ། བཞེད་པ་གཉིས་པས་འདོད་པ་དང་པོ་དེ་ལྟ་ན་ནང་མྱོང་རིག་དང་ཕྱི་སྣང་བ་གཉིས་ཀ་ཡང་རྒྱུ་རྐྱེན་ལ་རག་པས་སྒྱུ་མ་ལྟར་སྣང་བའི་རང་བཞིན་མེད་པས་ཡོད་མེད་སོགས་མཐར་ལྟའི་འཇུག་པ་སྐྱེ་བའི་གཞི་མེད་མོད་ནའང་ཕྱི་ནང་གི་རྟེན་འབྲེལ་ལ་ཡོད་མེད་སོགས་ཀྱི་མཐར་ལྟ་དང་སྒྲོ་སྐུར་དུ་འཛིན་པའི་གཞིའི་ཆོས་མི་ལྡོག་པ་ཉིད་ཀྱི་ཕྱིར། དཔྱད་ན་དེའི་རྟེན་འབྲེལ་སྒྱུ་མ་ཙམ་དུའང་གྲུབ་སྣང་དང་བྲལ་ལ། དེ་ལྟ་ནའང་མ་དཔྱད་འཁྲུལ་ངོའི་རྟེན་འབྲེལ་ནི་རྟོག་བཏགས་མིང་གི་ཐ་སྙད་བྱས་པ་ཙམ་གྱིས་བཏགས་བཞག་ཙམ་ལས་གཞན་རང་གཞན་གྱི་རྒྱུ་རྐྱེན་གང་གིས་ཀྱང་བསྐྱེད་ནས་སྒྱུ་ལྟ་བུ་འཆར་རྒྱུ་མེད་ཅིང༌། དེར་འཛིན་གྱི་སྒྱུར་འཛིན་ཀྱང་སླར་སེལ་མི་དགོས་ལ། བཏགས་བཞག་གི་ཆོས་དེ་བཏགས་བཞག་ཏུ་རྟོགས་པའི་བློ་དེ་ཉིད་རྟེན་འབྲེལ་གྱི་ཆོས་དེ་ཉིད་ཀྱིས་མཐར་ལྟ་དང་སྒྲོ་སྐུར་དུ་འཛིན་པའི་གཞིའི་ཆོས་ཀྱང་ལྡོག་པར་བྱས་ནས་ཡུལ་སྤྲོས་དང་བྲལ་བའི་དབྱིངས་ལ། ཡུལ་ཅན་གྱི་ཡེ་ཤེས་དེ་ཉིད་ཀྱང་སྤྲོས་པའི་འཇུག་པ་ཞི་བ་ཆུ་ལ་ཆུ་བཞག་ལྟར་འགྱུར་བ་ན་བརྟགས་ཆོས་ཀྱི་སྣང་བ་ཐམས་ཅད་ཉེ་བར་ཞི་བར་འགྱུར་ཏེ།
གང་ལ་ཞི་བར་ཞུགས་པ་དེ་ཉིད་ནས་མ་ཞི་བའི་ཀུན་རྟོག་གི་ས་བོན་ཐམས་ཅད་དྲུངས་ཕྱུང་བར་བྱས་པས་རྟོག་བཞིའི་སྤྲོས་མཚན་གྱི་ཆོས་རྣམས་ཀྱང་འབྱུང་བ་མ་ཡིན་པའི་ཕྱིར། འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། ། དེ་ཚེ་སྐྱེ་བ་མེད་ཅིང་འགག་པ་མེད། ། སེམས་འགག་པ་དེ་སྐུ་ཡིས་མངོན་སུམ་མཛད། ། ཅེས་སོ། ། འདི་ནི་དབུ་མ་ཐལ་འགྱུར་བར་མ་ཟད་དོན་དམ་ནི་རང་རྒྱུད་པའི་ཆེན་པོ་དག་གིས་ཀྱང་ཐུན་མོང་མིན་པའི་བཞེད་པར་གསལ་ཏེ། སློབ་དཔོན་ལེགས་ལྡན་བྱེད་ཀྱིས། ཤེས་བྱ་རྣམ་ཀུན་མ་གྲུབ་ཕྱིར། །
གང་ལ་རྣམ་པར་མི་རྟོག་པའི། ། བློ་ཡང་སྐྱེ་བར་མི་འགྱུར་བ། ། དེ་ཉིད་མཉམ་མེད་དེས་མཁྱེན་གསུངས། ། དེ་རྟོགས་ཕྱིར་ན་གང་ཞིག་ལ། ། བློ་སྐྱེ་མེད་པ་སངས་རྒྱས་དངོས། ། ཞེས་དང༌། དབུ་མ་བདེན་གཉིས་སུ། གང་ཚེ་ཤེས་དང་ཤེས་བྱ་དང༌། ། བདག་ཉིད་རྗེས་སུ་མི་མཐོང་བ། ། དེ་ཚེ་མཚན་མ་མི་འབྱུང་ཕྱིར། །
གནས་པ་བརྟན་ཕྱིར་མི་བཞེངས་སོ། ། ཞེས་འབྱུང་ངོ༌།། །། ༈ རྡོ་རྗེའི་གསུང༌། འཁོར་བ་མཐའ་མེད་འདིར་འཁོར་བའི་ཐོག་མཐའ་མེད་པ་དང་དེ་དག་སྤྲོས་མེད་དུ་གསུངས་པའི་དོན་ནི་དཔྱད་པ་དང་འཕགས་པའི་མཉམ་བཞག་གི་གཟིགས་ངོ་ནས་དོན་དམ་བདེན་པའི་དབང་དུ་བྱས་པ་དང༌། འཇིག་རྟེན་གྲགས་པའི་ཐ་སྙད་ཀྱི་ངོ་ནས་ཀུན་རྫོབ་བདེན་པའི་དབང་དུ་བྱས་པ་གཉིས་ལས་ཕྱི་མའི་དབང་དུ་བྱས་ནས་འཁོར་བ་ཐོག་མཐའ་མེད་ཅེས་པའང་མ་དཔྱད་ཉམས་དགའ་ཙམ་ལས་ཐོག་མཐའ་མེད་པའི་འཁོར་བའི་རྒྱུན་ཀྱང་འཁོར་བའི་སྐད་ཅིག་རེ་རེ་ལས་ཟུར་དུ་མེད་འཁོར་བའི་སྐད་ཅིག་མ་ལ་ཆོས་མངོན་པར་སྐད་ཅིག་མ་གཅིག་གི་མཚན་གཞི་འཛིན་མ་ཐུབ་ནས་སྐྱེས་བུ་སྟོབས་ལྡན་གྱིས་སེ་གོལ་གཅིག་གཏོགས་རིང་ལ་སྐད་ཅིག་མ་དྲུག་ཅུ་རྩ་བཞི་འདའ་བར་འགྱུར་ཞིང༌། དེ་འདྲའི་སྐད་ཅིག་མ་བརྒྱ་ཉི་ཤུ་ལ་དེའི་སྐད་ཅིག་ཅེས་བརྗོད་པའི་དུས་མཐའི་སྐད་ཅིག་ལ་ནི་སེ་གོལ་གཏོགས་ཡུན་གྱི་སྐད་ཅིག་དྲུག་ཅུ་པོ་རྣམས་ཡིན་ཏེ། ཇི་སྐད་དུ། སྐད་ཅིག་མ་བརྒྱ་ཉི་ཤུ་ལ། ། དེའི་སྐད་ཅིག་ཅེས་འབྱུང་ལ། དུས་མཐའི་སྐད་ཅིག་དེའང་མི་རྟག་པ་ཉིད་ཀྱི་འཇིག་པའི་ངང་ཚུལ་ལས་རང་དུས་སུ་བདེན་པར་ཡོད་མེད་གང་དུ་ཡང་མ་གྲུབ་པས་འཁོར་བའི་ཐོག་མཐའ་སྐད་ཅིག་རང་བདེན་པར་གྲུབ་པ་མེད་དོ། །
འོ་ན་རྒྱུད་ལས་སྐད་ཅིག་ལ་བླ་མའི་བཀའ་དྲིན་གྱིས་ཡེ་ཤེས་འཆར་བྱ་བ་དེའི་ཚེ་ན་ལམ་ལྔའི་ཡེ་ཤེས་སྐད་ཅིག་ཉིད་ལ་འཆར་བ་ཡིན་ནམ། ཡིན་ན་དེའི་ཚེ་སྐད་ཅིག་དེ་སྐད་ཅིག་མཐར་ཐུག་མེད་དུ་འགྱུར་ལ་དེ་ལྟ་ན་སྐད་ཅིག་ལ་ལམ་ལྔའི་ཡེ་ཤེས་སྐྱེས་པར་འགལ་སྙམ་ན། མི་འགལ་སྟེ། བཀའ་བརྒྱུད་དྭགས་པོ་ལྷ་རྗེ་བའི་ལུགས་འདིར། སྐད་ཅིག་གཅིག་ལ་སྐད་ཅིག་དུ་མར་མི་བཏུབ་པའང་རྫུན་ཆོས་ཡིན་ལ་ཀུན་རྫོབ་ཕན་ཚུན་ལྟོས་བཞག་གི་དབང་གིས་སྐད་ཅིག་གཅིག་ལ་སྐད་ཅིག་དུ་མར་བཏུབ་པར་ཡང་རྟེན་འབྲེལ་གྱི་དབང་གིས་རུང་ཞིང་བཏུབ་ལ། ལྟོས་བཞག་གི་དབང་གིས་སྐད་ཅིག་གཅིག་ལ་སྐད་ཅིག་དུ་མ་མི་བཏུབ་པར་རྟེན་འབྲེལ་གྱི་དབང་གིས་རུང་ཞིང་བཏུབ་ལ། གནད་འདི་ཉིད་ཀྱི་དབང་དུ་མཛད་ནས་སྐད་ཅིག་ཅིག་ལ་ལམ་ལྔ་བགྲོད་དེ་ཕྱག་རྒྱ་ཆེན་པོའི་གོ་འཕང་ཐོབ་པ་ཡོད་དོ་ཞེས་ཞང་གཡུ་བྲག་པས། ཕྱག་རྒྱ་ཆེན་པོ་ཆིག་ཆོད་ལ། ། བླུན་པོས་ས་ལམ་བརྩི་བ་འཁྲུལ། ། ཞེས་འབྱུང་ལ་བྱང་སེམས་རྣམས་སྐད་ཅིག་ལ་བསྐལ་པ་དུ་མར་བྱ་བའི་བསགས་སྦྱང་ཟླུམས་པ་འདི་བྱང་སེམས་ཀྱི་མཛད་པར་སངས་རྒྱས་ཉིད་ཀྱིས་ཀྱང་གསུངས་པ་ཡིན་ཏེ།
ཇི་སྐད་དུ། གང་ཡང་བསྐལ་པ་དུས་གསུམ་ཚད་དེ་དག ། སྐད་ཅིག་ཆ་ཤས་ཀྱིས་ནི་ཞུགས་པར་སྤྱད། ། ཅེས་འབྱུང་བའི་ཕྱིར། སྐད་ཅིག་གཅིག་ལ་སྲིད་པའི་ལས་ཀྱི་འཕེན་རྫོགས་ཀྱི་རྒྱུ་འབྲས་ཚང་བར་རྫོགས་པའང་ཡོད་དེ། ཤཱ་རིའི་བུས་དགྲ་བཅོམ་དུ་འགྱུར་རྒྱུའི་མི་དག་ལ་ཆོས་སྟོན་པར་བརྩམས་པའི་སེ་གོལ་གཏོགས་པའི་ཡུན་གཅིག་ལ་འཇམ་དཔལ་གྱི་ཆོས་བསྟན་པས་དེ་རྣམས་སྐྲག་སྟེ་ཚེ་འཕོས་ནས་དམྱལ་བར་སྐྱེས་པ་མདོ་ལུང་ནས་བཤད་པ་དང༌། དེར་མ་ཟད་དུས་མཐའི་སྐད་ཅིག་གཅིག་ཀྱང་དུས་མཐའི་སྐད་ཅིག་དུ་མར་རུང་བ་རིགས་པས་ཀྱང་འགྲུབ་སྟེ། དུས་འཁོར་གྱི་རྒྱུད་ལས། ཆུ་ཚོད་དུས་ལ་དཔག་ཚད་སྟོང་ཕྲག་དྲུག་ནི་རྐང་པ་དང་བཅས་ཉིན་མོར་བྱེད་པ་འགྲོ་བ་སྟེ། ཞེས་དང༌།
རྡོ་རྗེ་ཕྲེང་བར། ཉིན་མཚན་དབྱེ་བ་དྲུག་ཅུ་སྟེ། ། དེ་བཞིན་དབུག་གུ་ཙཱ་ཤའོ། ། དབྱུང་དང་རྔུབ་པའི་དབུགས་དྲུག་ལ། ། ཙཱ་ཤ་ཞེས་ནི་རབ་ཏུ་གྲགས། ། སྐད་ཅིག་མ་དྲུག་ལ་ནི་དབུགས། ། དེ་ཉིད་སེ་གོལ་གཏོགས་པའི་ཚད། ། ཅེས་གསུངས་པའི་རིགས་པས་བརྩིས་ན། སེ་གོལ་གཅིག་གི་ཡུན་ལ་ཉི་མས་ཀྱང་ནམ་མཁའི་ཁྱོན་ལ་དཔག་ཚད་གཉིས། རྒྱང་གྲགས་སུམ་བརྒྱ་ཕྲག་གཅིག་དང་བཞི་ཆ་སོ་གཅིག་བགྲོད་པ་འདི་ལ་ཡང་རིམ་འཇུག་ལས་པན་མཆོང་བྱེད་པ་མ་ཡིན་པ་ཉིད་ཀྱི་ཕྱིར།
དེས་ན་འདི་ལྟ་བུའི་གནད་གསང་ཕྲ་མོ་ལ་ས་སྐྱ་པཎྜི་ཏ་ལྟ་བུས་ཀྱང༌། ཡེ་ཤེས་ཀྱི་སྤྱན་རྒྱང་གི་འཇུག་པས་ཇི་ལྟར་གཟིགས་ཀྱང་དྭགས་པོ་བཀའ་བརྒྱུད་ཀྱི་སྐྱེས་ཆེན་དམ་པ་ཀུན་སྐད་ཅིག་རེར་ས་བཅུ་ལམ་ལྔ་སོགས་བགྲོད་ནས་མངོན་པར་རྫོགས་པར་སངས་རྒྱས་པ་ལ་འདི་འདྲའི་རིགས་ཅན་ཤེས་བྱ་ལ་གཏན་མི་སྲིད་དོ་ཞེས་རྒྱ་ཆེར་སྒྲོགས་པར་མཛད་པ་ཡང་སྲིད་བཞིན་མི་སྲིད་པར་གསུངས་པ་ནི་དགོས་པ་ཁྱད་པར་ཅན་ཡོད་པ་ལས་གཞན་དུ་འོས་ཅི་འཚལ་ཏེ། བཀའ་བརྒྱུད་རིན་པོ་ཆེའི་རྟོགས་ལྡན་རྣམས་སྐད་ཅིག་གཅིག་ཏུ་ས་བཅུ་ལམ་ལྔ་སོགས་བགྲོད་པ་འདི་མི་སྲིད་ན། འདུས་པ་རྩ་རྒྱུད་དུ། གསང་བ་འདུས་པ་འདིར་སྐད་ཅིག་ཐངས་གཅིག་ཡུད་ཙམ་གྱིས་སངས་རྒྱས་ཀྱི་བྱང་ཆུབ་ཐོབ་པར་བྱེད་དོ། ། ཞེས་པའི་སྒྲོན་གསལ་དུ། སྐད་ཅིག་ཐངས་གཅིག་ཡུད་ཙམ་ཉིད་ཀྱིས་བྱང་ཆུབ་ཐོབ་པར་བྱེད་དོ་ཞེས་པའི་དོན་ནི་འདི་ཡིན་ཏེ། ནང་གི་མངོན་པར་རྫོགས་པར་བྱང་ཆུབ་པའི་རིམ་པས་དོན་དམ་པའི་བདེན་པ་ལ་ཞུགས་ནས་རྙོག་པའི་དྲི་མ་ཐམས་ཅད་བཀྲུས་ཏེ། སྐད་ཅིག་ཐང་གཅིག་ཡུད་ཙམ་གྱིས་རང་བྱིན་གྱིས་རླབས་པའི་རིམ་པ་ལས་ལངས་ནས། ཐམས་ཅད་མཁྱེན་པའི་ཕུན་སུམ་ཚོགས་པ་དང་ལྡན་པར་འགྱུར་རོ། །
ཞེས་འབྱུང་བའི་ཕྱིར། དེ་དང་མཐུན་པར་སྤྱོད་བསྡུས་ལས། ཇི་ལྟར་རྒྱལ་པོ་ཨིཎྜ་བྷུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་གྱུར་ནས་བཙུན་མོའི་མཆོག་དང་ལྷན་ཅིག་ཏུ་མི་སྣང་བར་འགྱུར་ཏེ་ཡོན་ཏན་བརྒྱ་དང་ལྡན་པ་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་སྟེ་ཞེས་རྣམ་སྨིན་གྱི་ཕུང་པོ་རང་དག་ལ་འགྲོ་བ་ཁོ་ནར་བཤད་དོ། ། དེས་ན་རི་བོ་དགེ་ལྡན་པ་དག་འོད་གསལ་གྱི་རིམ་པ་ཀུན་རྫོབ་བདེན་པ་ལས་དོན་དམ་བདེན་པ་གཏན་མིན་པར་འདོད་ཀྱང༌། འདིར་འོད་གསལ་དང་མངོན་པར་བྱང་ཆུབ་པའི་རིམ་པ་དོན་དམ་བདེན་པར་གསུངས་པ་དང་དེ་ལ་ཞུགས་རྒྱུ་ཡོད་པར་གསུངས་པ་ཉིད་ཀྱི་མངོན་པར་བྱང་ཆུབ་པའི་རིམ་པའང་ཟག་མེད་ཀྱི་རྒྱུ་རྒྱུད་བདེ་གཤེགས་སྙིང་པོའི་ལུས་སེམས་ཉིད་ལམ་འབྲས་ཀྱི་རྒྱུད་ཀྱི་བྱ་བ་བྱས་ནས་གློ་བུར་དྲི་མའི་ལུས་སེམས་ཐམས་ཅད་ཟག་མེད་ཀྱི་དབྱིངས་དེར་ཡལ་བའམ་གྲོལ་བ་ལ་ཞུགས་ཞེས་ཐ་སྙད་བྱས་པ་ཡིན་གྱི་དེའི་ཚེ་རྙོག་པའི་དྲི་མ་ཐམས་ཅད་བཀྲུས་ཞེས་པའི་ཚེ་ན་ལས་ཉོན་གྱི་འཕངས་པའི་ཕུང་པོའི་བདུད་སོགས་ལས་ཀྱང་གྲོལ་དགོས་ཏེ། སྔོན་གྱི་བཀའ་བརྒྱུད་རིན་པོ་ཆེ་དག་གི་གྲུབ་ཐོབ་རྣམས་རྣམ་སྨིན་ལུས་འོད་གསལ་གྱི་མེས་སྦྱངས་ནས་སྒྱུ་ལུས་རྡོ་རྗེའི་སྐུ་ཐོབ་ནས་མེ་ཆུ་དུག་མཚོན་རིམས་ནད་ཚད་པ་སོགས་མི་མིན་གྱི་འབྱུང་པོས་བརླག་ཏུ་མེད་པའི་སྐུ་ཐོབ་པ་ཀརྨ་པཀྴི་དང་འབྲི་ཁུང་པའི་སློབ་མ་འགར་དམ་པ་དང་ཀརྨ་པ་གཉན་རས་དང་འབྲི་ཁུང་གཅུང་གི་སློབ་མ་མན་ལུང་གུ་རུ་སོགས་མཐའ་ཡས་པ་བྱོན་པའི་ཕྱིར།
འདི་ལ་རྗེ་ཙོང་ཁ་པ་དཔོན་སློབ་ཀྱི་ལུགས་ལ། རྣམ་སྨིན་གྱི་ཕུང་པོ་ཚད་གྲུབ་པ་འདི་རྒྱུ་ལུས་ཀྱི་སྐུར་སྦྱང་མི་ཐུབ་སྟེ། ཐུབ་ན་རྣམ་སྨིན་གྱི་སྐུ་དང་ཟག་མེད་ཀྱི་སྐུ་གཞི་མཐུན་པར་འགྱུར་བ་དང༌། དེ་ལྟ་ན་ཀུན་རྫོབ་ཚད་གྲུབ་དང་འགལ་བའི་ཕྱིར་དང༌།
སྔགས་ལུགས་ཀྱི་སངས་རྒྱས་པ་ན་རྣམ་སྨིན་གྱི་ཕུང་པོ་དོར་དགོས་ཏེ། སྤྱོད་བསྡུས་ལས་ཕུང་པོའི་ཁོག་པ་བརྗེས་ཞེས་འབྱུང་བའི་ཕྱིར་ཞེས་སྨྲ་མོད། མི་འཐད་དེ། འོད་གསལ་གྱི་མེས་རྣམ་སྨིན་གྱི་ལུས་སྦྱང་རྗེས་རྣམ་སྨིན་གྱི་ལུས་དང་ཟག་མེད་ཀྱི་ལུས་གཞི་མཐུན་པར་གནས་པ་མེད་པའི་ཕྱིར། རྡོ་རྗེ་ཕྲེང་བར། ལྕགས་ཀྱི་གསེར་འགྱུར་བྱས་ནས་ནི། ། ཞེས་སོགས་རྒྱ་ཆེར་འབྱུང་བའི་ཕྱིར་དང༌། ཀུན་རྫོབ་ཚད་གྲུབ་བམ་དེ་ཙོང་ཁ་པ་ཉིད་ཀྱི་མདོ་སྔགས་ཀྱི་ལུགས་ཀྱི་དབུ་མའི་སྲོལ་མཆོག་དེ་མ་གཏོགས་ཐེག་ཆེན་སེམས་ཙམ་པ་ཡན་ཆད་ལ་ཀུན་རྫོབ་ཀྱི་ཆོས་ཐམས་ཅད་མེད་བཞིན་སྣང་བའི་འཁྲུལ་ཆོས་ལ་ཚད་གྲུབ་སུས་ཀྱང་མི་འཇོག་པའི་ཕྱིར་དང་ཁོག་པ་བརྗེས་པའི་རྗེས་ཀྱི་སྐད་དོད་ལའང་ནི་རྨུཀྟ་ལ་ཡོད་པས་ནི་རྨུཀྟ་ནི་ངེས་པར་གྲོལ་བར་འགྱུར་བས་རྣམ་སྨིན་གྱི་ལུས་ལས་གྲོལ་བའི་དོན་ཡིན་གྱིས། དེ་བྱའི་སྒོ་ང་ལྐོགས་ལྟར་ཕྱི་རོལ་དུ་འདོར་བའང་མ་ཡིན་པའི་ཕྱིར། དེས་ན་མི་སློབ་པའི་ཟུང་འཇུག་གང་ལས་བརྙེས་པའི་རྟེན་ནི་རྣམ་སྨིན་གྱི་མིའི་རང་ལུས་ཀྱི་ཆ་སྦྱངས་ནས་སྒྱུ་ལུས་མི་ཤིགས་པའི་རྟེན་ལ་ངེས་པར་འཚང་རྒྱ་དགོས་ལ།
དེ་ཉིད་ཀྱི་ཕྱིར་མི་གཡོ་བླ་མེད་ཀྱི་རྒྱུད་དུའང་མི་ལས་གཞན་པའི་རྟེན་ལ་འཚང་རྒྱ་བར་བཤད་པ་དང༌། རྟོགས་གཟུངས་སུ། བདུད་ཀྱི་བུ་མོ་དེ་ཉིད་དུ་ཡིད་ལུས་སུ་འགྱུར་བར་བཤད་པ་སོགས་མཐའ་ཡས་པ་ཉིད་ཀྱི་ཕྱིར་ཙོང་ཁ་པའི་བཞེད་པ་འདི་མི་འགྲུབ་ལ། ཙོང་ཁ་པ་དང་མཁན་ཆེན་ལས་ཀྱི་རྡོ་རྗེ་དཔོན་སློབ་རྣམས་དེ་སྐད་མི་གསུང་དཀའ་མེད་བྱུང་བ་ཡིན་ཏེ། ཁོ་རང་རྣམས་སྐུ་ཚེ་གཅིག་ཉིད་ལ་མི་སློབ་ཟུང་འཇུག་གི་སྐུ་བརྙེས་པར་བཞེད་པ་དང་དེ་ལྟར་བཞེད་པ་ན་རྣམ་སྨིན་གྱི་ཕུང་པོ་འོད་གསལ་གྱི་མེས་སྦྱང་མ་ནུས་ནས་གདུང་རིལ་ལུས་པ་གཉིས་འགལ་གྱི་དྭོགས་ནས་དེ་སྐད་ཅལ་ཅོལ་དུ་གསུངས་མོད། དེ་ལྟ་ནའང་མི་འཐད་དེ། འཐད་ན་ལྷོ་བྲག་ཕྱག་རྡོར་དང༌། ཙོང་ཁ་པ་དཔོན་སློབ་ཀྱི་གསང་བའི་རྣམ་ཐར་ན་ལྷོ་བྲག་ཕྱག་རྡོར་གྱི་གདུང་བཞུས་ན་ཕྱག་རྡོར་གྱི་སྐུ། སྟོད་ཐོད་པའི་ནང་དུ་དང་སྒལ་རུས་ལ་སྒྲོལ་མ་ཉེར་གཅིག ། སྣ་གོང་གཉིས་སུ་དུང་གཡས་འཁྱིལ་གཉིས།
པུས་མོར་དབྱངས་ཅན་མ་དང་སྒྲོལ་དཀར། སོ་རེ་ལ་ཚེ་དཔག་མེད་རེ། མ་འགལ་ལ་ཧཱུྃ་ཉེར་ལྔ། རྩིབ་མ་ཐམས་ཅད་ཨཱ་ལི་ཀཱ་ལི། སྙིང་མེས་མ་ཚིག་པའི་དཀྱིལ་དུ་རྡོ་རྗེ་རྒྱ་གྲམ་འོད་འཁྱིལ་བ། མགྲིན་པ་ལ་གཙུག་གཏོར་རྣམ་རྒྱལ། ཁྲག་དང་ཆུ་སེར་ལ་ཁ་དོག་ལྔ་པ་འབུམ། རྐང་པ་གཉིས་ལ་བཀྲ་ཤིས་རྟགས་བརྒྱད་རྣམས་འབྱོན་ཞེས་བྲིས་གདའ་བ་ཡང་ཁྱེད་རང་ལྟར་ན་མི་འཐད་པའི་ཕྱིར་ཏེ། ཀུན་རྫོབ་ཚད་གྲུབ་དང་འགལ་བའི་ཕྱིར་དང༌། དེར་མ་ཟད་གདུང་བཞུས་ན་དེ་ཙམ་གྱི་ཡ་མཚན་འབྱུང་ན་གདུང་རིལ་པོར་བཞག་ན་ཡ་མཚན་དེ་ལས་ཀྱང་ཆེ་བར་འབྱུང་རིགས་པ་ལས་ཕྱག་ནའི་གདུང་དེང་སང་ལྷོ་བྲག་ཤར་ན་རྦ་རག་ཐིག་ཆེ་ལྷ་ཁང་ནས་འབུམ་དུ་བཞུགས་པའི་སྤུར་ནི་མི་གཙང་བའི་ཕུང་པོར་རུལ་ཞིང་དྲི་ང་བར་གྱུར་པ་ལས་དུས་ཕྱིས་དྲི་ང་བ་དེ་སྐྱོབ་བྱེད་དུ་གསེར་ཟངས་ཀྱིས་གཏུམ་པའི་ཆེད་དུ་འབུལ་བསྡུད་སོགས་བྱེད་པ་མངོན་སུམ་དུ་མཐོང་བའི་ཕྱིར་རོ། །
དུས་ཕྱི་མའི་ལུང་བསྟན་ཀུན་ཡང་དུས་དབང་གིས་ཐོག་ཏུ་འབབ་དཀའ་བར་སྣང་ངོ༌། ། དེས་ན། འཁོར་བའི་གནས་ལུགས་དོན་དམ་པའི་དབང་དུ་བྱས་ན། ཐོག་མཐའ་མེད་པ་ཉིད་ཀྱི་སྐད་ཅིག་རྒྱུན་བཅད་ན་སྐད་ཅིག་མར་མི་འགྲུབ་པ་ཉིད་ཀྱང་མི་འགྲུབ་སྟེ། གང་ལ་ཀུན་རྫོབ་རྫུན་པར་གྲུབ་པ་ཉིད་ཀྱང་དེ་ཉིད་དུ་མ་གྲུབ་ན་དོན་དམ་བདེན་པར་གྲུབ་པ་ཉིད་ཀྱི་འཁོར་བ་སྐྱེ་འགག་མེད་པར་ཡང་གྲུབ་པ་མེད་པའི་ཕྱིར་ཏེ། ལྟོས་བཞག་གི་སྟོབས་ཀྱིས་ཆོས་ཐམས་ཅད་ལ་གྲུབ་ཚུལ་དང་ཡིན་ཚུལ་བརྗོད་པ་དང་བྲལ་བའི་ཕྱིར། གནད་འདི་ལྟ་བུ་ཁོང་དུ་ཆུབ་ན་རྟེན་འབྲེལ་གྱི་དབང་ལས་འཁོར་འདས་ཀྱི་ཆོས་ཐམས་ཅད་ཀྱང་གྲགས་པ་ཙམ་དུ་བཞག་པ་མི་འགལ་ཏེ། མ་སྐྱེས་པ་ལ་མཁས་པའི་སྐལ་ལྡན་དེ་དག་གིས། ། སྐྱེ་བ་ཐམས་ཅད་ལ་ནི་ཤིན་ཏུ་མཁས་པར་འགྱུར། ། ཐ་མི་དད་པའི་ཡེ་ཤེས་ཁོ་ན་མཆོག་གི་སྐུ། །
ཞེས་འབྱུང་ངོ༌། ། སྤྲོས་པ་མེད་ཅེས་པ་ལ། རྡོར་གསུང་འདི་ལས་འཕྲོས་ནས། རྡོ་རྗེའི་གསུང༌། ཆོས་ཀུན་སོ་སོ་ཐར་པའི་སྡོམ་གསུམ་རེ་རེར་འདུ་བྱ་བ་འདི་བཞུགས། ཞེས་འབྱུང་བ་ནི་འཁོར་བ་དོན་དམ་པར་སྤྲོས་མེད་སྟོང་ཉིད་དང་ཀུན་རྫོབ་པར་སྤྲོས་བཅས་མཐའ་མེད་དུ་འབྱུང་ཞེས་པ་ལ་འཕྲོས་ནས་རྒྱུ་མཚན་དེ་ཉིད་ཀྱི་ཕྱིར། བདེན་གཉིས་ཀྱི་གནས་སྣང་གཉིས་པོ་ལ་བརྟེན་ནས་ཚོགས་གཉིས་བསྒྲུབ་ནས་སྐུ་གཉིས་ཐོབ་པར་བྱེད་དགོས་ཞེས་འཆད་པའི་ཕྱིར། རྡོ་རྗེའི་གསུང་འདི་དག་པར་བཏོན་ནའདིར་འགྱུར་ཏེ། སྲིད་ཞི་གཉིས་ལ་སོ་སོར་མི་གནས་པར་འདོད་ན་བདེན་གཉིས་ཀྱི་ཆོས་ཐམས་ཅད་ལ་ཚོགས་གཉིས་བསགས་པའི་སྒོ་ནས་ཉམས་སུ་བླངས་པས་བསྲུང་མེད་གསུམ་ལྡན་ནམ་སྡོམ་པ་གསུམ་ལྡན་གྱི་རྫོགས་པའི་སངས་རྒྱས་ཐོབ་པར་འགྱུར་བྱ་བ་འདི་བཞུགས། ཞེས་འབྱུང་ལ།
དེ་ཡང་བྱང་ཆུབ་སེམས་དཔའ་དག་ཚུ་རོལ་འཁོར་བ་དང་ཕ་རོལ་ཞི་བ་མྱང་འདས་གཉིས་ཀ་ལས་འདས་ཏེ་མི་གནས་པའི་མྱང་འདས་ཐོབ་པར་བྱེད་པ་ལ། དོན་དམ་བདེན་པའི་རང་བཞིན་ཤེས་པར་བྱས་ནས་འཁོར་བའི་རྒྱུ་མཚན་སྤྲོས་པ་སེལ་བར་བྱེད་ཅིང༌། ཀུན་རྫོབ་བདེན་པའི་རང་བཞིན་ཤེས་པར་བྱས་ནས་སངས་རྒྱས་ཀྱི་སྐུ་དང་ཞིང་ཁམས་ཀྱི་མཛད་ཕྲིན་མཐའ་དག་སྒྲུབ་པར་བྱེད་པ་ཡིན་ཏེ། རྒྱལ་བ་མ་ཕམ་པས། བདག་སྲེད་མ་ལུས་ཤེས་རབ་ཀྱིས་བཅད་དེ། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་བརྩེ་བྱང་ཆུབ་ཐབས་བརྟེན་ནས། ། འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་དང༌། ཤེས་པས་སྲིད་ལ་མི་གནས་ཤིང༌། །
སྙིང་རྗེས་ཞི་ལ་མི་གནས་པ། ། ཞེས་འབྱུང་བའི་ཕྱིར། དེ་ཡང་གནས་ལུགས་དོན་དམ་པ་ཇི་ལྟ་བའི་དོན་འཁྲུལ་མེད་དུ་རྟོགས་ན། སྣང་ཚུལ་ཀུན་རྫོབ་ཇི་སྙེད་པའི་དོན་འཁྲུལ་མེད་དུ་རྟོགས་པར་འགྱུར་བ་རྟེན་འབྲེལ་གྱི་ཆོས་ཉིད་ཡིན་ཏེ། ཆོས་ཉིད་རྟོགས་དཀའ་བ་ཟབ་པའི་དེ་ཉིད་རྟོགས་ན། ཆོས་ཅན་རྟོགས་སླ་བ་རྒྱ་ཆེ་བའི་དེ་ཉིད་ངང་གིས་ཤེས་པར་འགྱུར་བའི་ཕྱིར། དེ་ལྟར་བདེན་གཉིས་ཀྱི་དེ་ཉིད་རྟོགས་ནས་བདེན་པ་གཉིས་ཀྱི་ངང་ཚུལ་ཅན་གྱི་བསོད་ནམས་དང་ཡེ་ཤེས་ཀྱི་དགེ་ཚོགས་བསགས་ནས་རྫོགས་སངས་རྒྱ་བའང་རྟེན་འབྲེལ་གྱི་ཆོས་ཉིད་ཡིན་ཏེ། སྐྱེས་བུ་ཆེན་པོ་དག་སེམས་ཅན་ཐམས་ཅད་ཀྱི་དོན་དུ་རྫོགས་བྱང་སྒྲུབ་པ་ནི་ནང་གི་བྱང་ཆུབ་ཆེན་པོའི་རིགས་ཀྱི་མཐུ་ཉིད་ལས་བསླུ་མེད་དུ་འབྱུང་བའི་ཕྱིར། དེས་ན་ཀུན་རྫོབ་སྒྱུ་མ་ལྟ་བུའི་སྒོ་ནས་བསོད་ནམས་ཚོགས་སོགས་ཉམས་སུ་ཇི་ལྟར་ལེན་ན། ཐ་སྙད་གྲགས་ངོར་སྣང་བ་མི་དགག་པར་སྦྱིན་སོགས་བསོད་ནམས་ཀྱི་ཚོགས་ལ་འཇུག་ནས་བསྡུ་དངོས་ཀྱི་སེམས་ཅན་སྨིན་པར་བྱས་ནས་ཐབས་མཁས་ཀྱི་མྱང་འདས་ཐོབ་པར་འགྱུར་ཏེ།
སློབ་དཔོན་ལེགས་ལྡན་བྱེད་ཀྱིས། སྦྱིན་དང་བསོད་ནམས་ཡེ་ཤེས་ཀྱི། ། ཚོགས་ལམ་ཡོངས་སུ་རྫོགས་བྱེད་དང༌། ། རྒྱུ་དེ་དག་གི་འབྲས་བུ་དང༌། ། འབྲེལ་དང་མཚན་ཉིད་ལ་སོགས་ཤེས། ། བྱམས་དང་སྙིང་རྗེ་སྒོམ་པ་དང༌། ། སེམས་ཅན་བསྡུད་དང་སྨིན་བྱེད་དང༌། ། སྐྱེ་མཆེད་བཅུ་གཉིས་བརྟེན་པ་ཡི། ། ཤེས་རབ་བརྡར་བཏགས་ཤེས་པར་བྱ། ། ཞེས་དང༌།
འཕགས་པ་ཀླུས། སྒྱུ་མའི་སྐྱེས་བུ་ལྟར་དབེན་པ། ། མཐོང་ནས་མྱ་ངན་འདའ་བར་འགྱུར། ། ཞེས་སོ། ། དོན་དམ་སྤྲོས་བྲལ་ཁོང་དུ་ཆུད་པའི་སྒོ་ནས་ཡེ་ཤེས་ཚོགས་སོག་ཇི་ལྟར་ཉམས་སུ་ལེན་པ་ནི། ཀུན་རྫོབ་ཇི་ལྟར་གྲགས་པ་དེ་ཉིད་ཙམ་ལས། དེ་དེར་མ་གྲུབ་པས་ལྟ་བ་ཐམས་ཅད་སྤངས་པས་དམིགས་ཅན་གྱི་མྱ་ངན་ལས་ཡང་དག་པར་འདའ་བར་བྱེད་པ་ཡིན་ཏེ། རྩ་བ་ལས། རྒྱལ་བ་ཀུན་གྱི་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། །
ཞེས་སོ། ། དེས་ན་དེ་ལྟར་མ་རྟོགས་པ་རྣམས་ལ་སྙིང་རྗེ་ངང་གིས་སྐྱེ་སྟེ། སེམས་འགྲེལ་ལས། དེ་ལྟར་སྟོང་པ་ཉིད་འདི་ནི། རྣལ་འབྱོར་པ་ཡིས་བསྒོམས་བྱས་ན། ། གཞན་གྱི་དོན་ལ་ཆགས་པའི་བློ། ། འབྱུང་བར་འགྱུར་བ་ཐེ་ཚོམ་མེད། ། ཅེས་སོ། ། ཚུལ་དེས་སྤང་བྱའི་སྒྲིབ་གཉིས་བསལ་ནས་ཀུན་མཁྱེན་གྱི་གོ་འཕང་ཐོབ་སྟེ། སྤྱོད་འཇུག་ལས།
ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོ་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། དེ་ནི་ཇི་ལྟར་བསྒོམ་མི་བྱེད། ། ཅེས་སོ། ། དེ་ལྟར་ཚོགས་གཉིས་ཟུང་འབྲེལ་དུ་ཉམས་སུ་བླངས་པས་སྒྲོ་སྐུར་ཐམས་ཅད་སེལ་ཞིང༌། ། དེ་ལྟར་མ་ཡིན་ན་མི་སེལ་བས། ཇི་སྐད་དུ། སྒྲོ་འདོགས་པ་དང་སྐུར་འདེབས་པའི། ། མཐར་རྟོག་པ་ནི་ཕུང་བར་འགྱུར། །
ཞེས་འབྱུང་ལ། དེས་ན་སེམས་ཅན་རྣམས་འཁོར་བ་དང་ངན་སོང་དུ་འགྲོ་ཞིང་བྱང་ཆུབ་ཆེན་པོ་ཐོབ་པའི་གེགས་བྱེད་ཀྱི་གཙོ་བོ་ནི་བདེན་གཉིས་ཀྱི་ཆོས་དོན་བྱེད་པར་ཡོད་དོ་ཞེས་སྒྲོ་འདོགས་པ་དང༌། དོན་དམ་བདེན་པ་ཀུན་རྫོབ་པའི་ཆོས་སུ་ཡེ་མེད་པར་སྐུར་པ་འདེབས་ནས་འདི་ལྟར་སྣང་བའི་ཆོས་འདི་ལས་གཞན་ནས་དོན་དམ་སྟོང་ཉིད་འཚོལ་བར་བྱེད་པའི་ཡོད་མེད་ཀྱི་མཐར་རྟོག་པ་ཡིན་ལ། མཐར་འཛིན་འདི་དག་གསལ་ནས་མཐར་བྲལ་ཟབ་མོའི་དོན་རྟོགས་ནས་ཉོན་མོངས་པ་དང་ཉེས་སྤྱོད་ཐམས་ཅད་ལས་གྲོལ་ནས་ཐར་པའི་དོན་ལ་གཤེགས་པར་འགྱུར་བ་ཡིན་ཏེ། རིགས་པ་དྲུག་ཅུ་པ་ལས། གང་དག་གི་བློ་ཡོད་མེད་ལས། ། རྣམ་པར་འདས་ཤིང་མི་གནས་པ། ། དེ་དག་གིས་ནི་རྐྱེན་གྱི་དོན། ། ཟབ་མོ་དམིགས་མེད་རྣམ་པར་རྟོག ། ཞེས་དང༌།
ལོག་པའི་ཤེས་པས་མངོན་གདུང་བ། ། ཉོན་མོངས་སྐྱོན་རྣམས་གང་ཡིན་ཏེ། ། དངོས་དང་དངོས་མེད་རྣམ་རྟོག་པ། ། དོན་ཤེས་གྱུར་ལ་མི་འབྱུང་ངོ༌། ། ཞེས་སོ། ། འདི་ལྟ་བུའི་མཐའ་གཉིས་སེལ་བའི་ཚོགས་བསགས་ལུགས་ཤེས་ན། ཕྱིས་བོད་དུ་ཙོང་ཁ་ཆེན་པོས་ཀླུ་སྒྲུབ་དང་ཟླ་གྲགས་ཞབས་ཀྱིས་བཞེད་པའི་དབུ་མར་བཅོས་པའི་ཀུན་རྫོབ་དབུ་མ་པ་རང་ལུགས་ཀྱི་ཚད་མས་གྲུབ་པ་དང༌། ཀུན་རྫོབ་ཀྱི་ཆོས་ཚད་གྲུབ་ལུང་རིགས་མན་ངག་ཉམས་མྱོང་གི་ཚད་མས་དགག་མི་ནུས་པ་དགག་བྱ་མིན་པ་དང༌། བདེན་གྲུབ་དང་སྤྲོས་པ་ཤེས་བྱར་མི་སྲིད་པས་དེ་འདྲ་སྲིད་མཐའ་བཟུང་ནས་བཀག་པའི་སྟོང་ཉིད་ཀུན་རྫོབ་པའི་ཆོས་ཚད་གྲུབ་ཀྱི་སྟེང་དུ་ཚུར་ལ་འགུགས་མི་ཐུབ་བཞིན་ངལ་བ་དུ་མའི་སྒོ་ནས་བཀུག་སྟེ། བདེན་གཉིས་དབྱེར་མེད་ཀྱི་དོན་དུ་འཆད་པའི་ཕས་རྒོལ་གྱི་ལྟ་བ་ཐ་དད་པའི་དབང་གིས་བློ་གྲོས་འཕྲོག་པར་མི་ནུས་པ་ཡིན་ཏེ།
ཇི་སྐད་དུ། གང་དག་བརྟེན་ནས་དངོས་པོ་རྣམས། ། ཆུ་ཡི་ཟླ་བ་ལྟ་བུར་ནི། ། ཡང་དག་མིན་ན་ལོག་མིན་པར། ། འདོད་པ་དེ་དག་ལྟས་མི་ཕྲོག ། ཅེས་འབྱུང་ངོ༌། ། དེས་ན་འཕགས་པ་འདིའི་འབྲས་བུ་ལས་བསྲུང་བ་མེད་པ་རྣམ་པ་གསུམ་ཞེས་པ་སྟེ། གསང་སྔགས་ལྟར་ན་རྡོ་རྗེ་གསུམ་གྱི་སྡོམ་པ་ཆེན་པོའི་འཁོར་ལོའི་དབང་ཕྱུག་གི་གོ་འཕང་དུ་གཤེགས་པ་ཡིན་ཏེ། མཁའ་འགྲོ་མ་དང་དཔའ་བོ་དབང་ཕྱུག་གི་དྲྭ་བ་ཐམས་ཅད་སྡོམ་པའི་ཕྱིར། མདོར་ཡང་འདི་ལྟ་བུའི་ཚུལ་ལ་འགྲེལ་པ་དོན་གསལ་ལས།
ཡང་དག་པར་བསྡམས་པའི་སྐུ་ཅན། ཞེས་དང༌། ཡང་དེར། འདི་ལ་ཕྱིན་ཅི་ལོག་གི་ཀུན་དུ་སྤྱོད་པ་གཞན་གྱི་ཡོངས་སུ་ཤེས་པའི་བསྙེངས་པས་བཅབ་པར་བྱའོ་སྙམ་པའི་དགོངས་པ་མི་མངའ་འོ། ། ཞེས་བྱ་བ་བསྲུང་བ་མེད་པ་རྣམ་པ་གསུམ་དང༌། ཞེས་སོགས་ཀྱི་ཡོན་ཏན་དེ་དག་གི་མངོན་པར་འབྱོར་བར་འགྱུར་རོ། ། ཆོས་ཚུལ་འདི་རྡོར་གསུང་དུ་གཅེས་པར་འཇོག་པའི་དོན་གང་ཞེ་ན། ཐེག་པ་ཆེན་པོའི་ཆོས་ཚུལ་སྤྱི་འདི་ལ། ཤེས་པར་བྱ་བའི་གཞི་བདེན་པ་གཉིས་ལ་ཚོགས་གཉིས་ཐབས་ཤེས་ཟུང་འབྲེལ་དུ་ཉམས་སུ་བླངས་པས་འཐོབ་བྱ་སྐུ་གཉིས་ཐོབ་པར་འགྱུར་ལ། དེ་ལྟའི་གཞི་ལམ་འབྲས་བུ་ནི།
མཐའ་གཉིས་གསལ་བ་དབུ་མ་མཆོག་བྱང་ཆུབ་ཆེན་པོའི་རྒྱུ་འབྲས་ཡང་དག་པ་ཡིན་པས་དེ་ངོ་ཤེས་ཆེད་དུ་བརྩེ་བ་ཆེན་པོས་ལེགས་པར་གདམས་སོ། ། སྨྲས་པ། འཁོར་བ་གདོད་ནས་འཁོར་བར་མ་གྲུབ་པས། ། དེའི་ཁྱད་ཆོས་ཐོག་མཐའ་ལ་སོགས་པ། ། འཁྲུལ་པས་བསླད་པ་ཀུན་ལ་སྤྲོས་གྱུར་ཀྱང༌། ། འཁྲུལ་བྲལ་ཚེ་ན་དེ་འདྲའི་སྤྲོས་པ་ཀུན། ། ནམ་མཁའི་དབུས་སུ་སྨིག་རྒྱུ་གྲོལ་བ་བཞིན། ། སོང་བའི་རྣལ་འབྱོར་རྣམས་ལ་ཕྱག་འཚལ་ལོ། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌།
སྡེ་པ་བཞི་ཆར་གྱི་རྩ་བའི་ལུང་སྡེ་བཞི་དགེ་བ་གསོ་ཞིང་སྡིག་པ་སྦྱོང་བའི་ཆོ་གར་མི་འགལ་བྱ་བ་ལ། རྡོར་གསུང་འདི་དག་པར་བཏོན་ན། བརྗོད་བྱ་ཟད་མི་ཤེས་པའི་བདག་ཉིད་ཡིན་པས་འདོན་ཚུལ་ཆེས་དག་པའི་གྲངས་བརྗོད་ཀྱི་ག་ལ་ལང་སྟེ། སངས་རྒྱས་ཀྱི་གསུང་གི་གསང་མཛོད་ལ་མཁའ་ལྟར་གཞལ་དུ་མེད་པའི་ཕྱིར། དེ་ལྟ་ནའང་འདོན་ཚུལ་འདི་ལྟར་ཡང་འགྱུར་ཏེ། ཉན་ཐོས་རྩ་བའི་སྡེ་བཞི་དང་གྱེས་པ་བཅོ་བརྒྱད་སྤྱོད་པའི་ཚུལ་མི་འདྲ་བ་ཐ་དད་བྱུང་ཡང་འཁོར་བ་ནས་སོ་སོར་ཐར་བྱེད་ལྷག་པ་ཚུལ་ཁྲིམས་ཀྱི་བསླབ་སྡོམ་ལ་ནི་མི་མཐུན་པར་ལ་ལར་གནང་བ་ལ་ལར་བཀག་པ་དང༌། ལ་ལར་བཀག་པ་ལ་ལར་གནང་བ་མེད་པས། གྱེས་པ་བཅུ་བདུན་པོའང་གཞི་ཐམས་ཅད་ཡོད་སྨྲ་བ་ཁོ་ནའི་ལུགས་ལས་གྱེས་པ་ཡིན་ནོ་ཞེས་བྱ་བ་འདི་བཞུགས་ཞེས་འདོན་དགོས་ལ། འདི་ལྟར་འདོན་དགོས་པའི་རྒྱུ་མཚན་ནི། བཀའ་རྒྱུད་རིན་པོ་ཆེ་བཞེད་པ་ལ།
འཁོར་འདས་ཀྱི་རྒྱུ་འབྲས་དཀར་ནག་ཟང་ཐལ་ལས། འཁོར་བའི་རྒྱུ་མ་རིག་པའི་རྟེན་འབྲེལ་ཡན་ལག་བཅུ་གཉིས་སོགས་ཀྱིས་རྫོགས་སངས་མི་འགྲུབ་པ་དང༌། ཚོགས་གཉིས་མཐར་ཕྱིན་བསགས་པའི་རྒྱུས་རྡོ་རྗེ་དམྱལ་བ་མི་འགྲུབ་པ་སོགས་རྒྱས་པར་བཀའ་སྩལ་པ་ལ། ས་སྐྱ་པཎྜི་ཏས། མངོན་མཐོ་དང་ངེས་པར་ལེགས་པ་རྣམ་གསུམ་སོགས་མདོར་ན་འཁོར་འདས་ཀྱི་རྒྱུ་འབྲས་དཀར་ནག་ཟང་ཐལ་ཡིན་པ་མི་འཐད་དེ། འཐད་ན་ཐེག་དམན་གྱི་ཞི་བ་མྱང་འདས་ཐོབ་བྱེད་ཀྱི་ལྷག་པའི་ཚུལ་ཁྲིམས་ཀྱི་འདུལ་བ་གཅིག་པོ་ལའང་གནང་བཀག་མི་གཅིག་པར་ཐ་དད་པའི་བསླབ་བྱ་ཞི་བའི་སྒོར་གྱུར་ལ་མི་འདྲ་བའི་དཀར་ནག་ཟང་ཐལ་མ་ཡིན་པ་དུ་མར་མཐོང་བའི་ཕྱིར་ཞེས། ཉན་ཐོས་རྩ་བའི་སྡེ་བཞི་ལ། ། འདུལ་བ་མི་འདྲ་རྣམས་བཞི་ཡོད། ། སྐད་ཀྱང་ལེགས་སྦྱར་རང་བཞིན་དང༌། ། ཟུར་ཆག་པ་དང་ཤ་ཟའི་སྐད། །
རྣམ་པ་བཞི་རུ་གནས་པ་ཡིན། ། དེ་ལས་གྱེས་པ་བཅོ་བརྒྱད་ལ། ། འདུལ་བའི་དབྱེ་བའང་བཅོ་བརྒྱད་ཡོད། ། དང་པོ་སྡོམ་པ་ལེན་པ་དང༌། ། བར་དུ་བསྲུང་དང་ཕྱིར་བཅོས་དང༌། ། སོ་སོ་ཐར་པ་འདོན་པ་དང༌། ། ཐ་མ་སྡོམ་པ་གཏོང་བའི་ཚུལ། ། སྡེ་པ་ཐམས་ཅད་མི་མཚུངས་པས། ། གཅིག་གིས་བཀག་པ་གཅིག་ལ་གནང༌། ། གལ་ཏེ་སྡེ་པ་གཅིག་བདེན་གྱི། །
དེ་ལས་གཞན་པ་རྫུན་ཡིན་ན། ། རྒྱལ་པོ་ཀྲི་ཀྲིའི་རྨི་ལམ་ལྟར། ། སྡེ་པ་ཐམས་ཅད་བདེན་པར་གསུངས། ། ཞེས་སོགས་འཆད་པར་བྱེད་མོད། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་ཉིད་ཡིན་ཏེ། ཉན་ཐོས་རྩ་བའི་སྡེ་པ་བཞི་སྡོམ་པ་ཐོབ་བྱེད་བར་དུ་གནས་བྱེད་ཐ་མར་གཏོང་བྱེད་ལ་རྣམ་གྲངས་དུ་མ་ཡོད་པས་སྡེ་པ་བཞི་ཆར་ཐེག་དམན་གྱི་ཞི་བ་ཐོབ་བྱེད་ཀྱི་ཚུལ་ཁྲིམས་འདུལ་བ་ལ་གནང་བཀག་མི་མཐུན་པའི་བསླབ་བྱ་འགལ་བ་ཅན་ཡོད་པར་མ་གྲུབ་པའི་ཕྱིར་ཏེ། གྲུབ་ན་ཐེག་དམན་གྱི་ཞི་བ་ཐོབ་བྱེད་རྫོགས་པའི་སྡོམ་པ་ལྟ་བུ་སྤོང་བ་བདུན་འཁོར་དང་བཅས་སྤོང་བྱེད་ཀྱི་སོ་ཐར་གྱི་སྡོམ་པ་ཡིན་པ་ལ། སྤོང་བདུན་སོགས་རང་བཞིན་གྱི་ཁ་ན་མ་ཐོ་བ་ལ་གནང་བཀག་ཡོད་རིགས་པ་ལ་མེད་པའི་ཕྱིར། རང་བཞིན་གྱི་ཁ་ན་མ་ཐོ་བ་དེ་སྡེ་པ་བཞི་ཅར་ལ་གནང་བའི་སྐབས་མེད་པའི་ཕྱིར། འོ་ན་སྡེ་པ་ལ་ལར་མིར་ཆགས་བསད་པ་ཕམ་མེད་དུ་བཞག་པ་དེ་རང་བཞིན་ལ་གནང་བ་བྱས་པ་མ་ཡིན་ནམ་སྙམ་ན།
མ་ཁྱབ་སྟེ། འོ་ན་མཚམས་མེད་ཀྱི་ལས་ཀྱང་གནང་བ་བྱས་པར་འགྱུར་ཏེ། ཕམ་པར་མ་བཞག་པའི་ཕྱིར། དེས་ན་ཐེག་དམན་གྱི་འདུལ་བའམ་ལྷག་པ་ཚུལ་ཁྲིམས་ཀྱི་བསླབ་པ་འདིས་ནི། གང་ཚེ་རབས་ཕྱི་མ་ཕན་དུ་རྒྱུན་ཞུགས་སོགས་ལམ་རྒྱུད་ལ་སྐྱེ་བའི་བསྟན་པ་སྒྲུབ་ནུས་ཀྱི་མངོན་མཐོ་ཐོབ་ནུས་སུ་གྱུར་པའི་ཚུལ་ཁྲིམས་དེ་ནི་སྡེ་པ་བཞི་གྱེས་པ་བཅོ་བརྒྱད་ཐམས་ཅད་ལ་བཀག་པ་ཡེ་མེད་པར་ཡེ་གནང་འབའ་ཞིག་ཡིན་ལ། དེ་ལྟ་བུ་མི་ཐོབ་ཅིང་དེའི་བཟློག་ཕྱོགས་ཐོབ་བྱེད་ནི་གནང་བ་ཡེ་མེད་པར་ཡེ་བཀག་འབག་ཞིག་ཡིན་ནོ། །
འོ་ན་གནང་བཀག་མི་མཐུན་པ་མེད་པ་དེ་མཐར་འབྱིན་བྱེད་ཀྱི་བཅས་པའི་གནང་བཀག་འགའ་ཞིག་སྡེ་པ་དག་ལ་མི་མཐུན་པ་དུ་མར་སྣང་སྟེ། ཕྱི་དྲོ་ཁ་ཅིག་བུ་རམ་ཟ་བ་འགོག་པ་དང་ཁ་ཅིག་མི་འགོག་པ་ལྟ་བུའི་གནང་བཀག་མི་མཐུན་པ་བྱུང་བའི་ཕྱིར་སྙམ་ན། སྡེ་པ་དག་ཕྱི་དྲོ་བུ་རམ་ཟ་མི་ཟ་ལྟ་བུའི་གནང་བཀག་གི་བཅས་པ་མི་གཅིག་པའི་རྣམ་གྲངས་དུ་མ་ཡོད་པས་སྡེ་པ་བཞི་ལ་ཐེག་དམན་གྱི་འདུལ་བ་དང་ཚུལ་ཁྲིམས་མི་མཐུན་པ་དུ་མ་ཡོད་པར་མི་འགྱུར་ཏེ། སྔགས་བླ་མེད་ཀྱི་འདུལ་བ་དང་ཚུལ་ཁྲིམས་ཀྱི་ངོ་བོ་ལ་མི་མཐུན་པའི་གནང་བཀག་འགལ་བ་ཅན་དུ་མ་མེད་ཀྱང་སྡོམ་པ་དེ་ཐོབ་བྱེད་ཀྱི་ཆོ་ག་དང༌།
གནས་བྱེད་ཀྱི་སྲུང་ཚུལ་དང༌། ཉམས་ན་ཕྱིར་བཅོས་བྱེད་ཚུལ་གྱི་རྣམ་གྲངས་དུ་མ་རྒྱུད་སྡེ་ཐ་དད་པར་གསུངས་ཀྱང༌། དེ་གསུངས་སོ་འཚལ་གྱི་སྔགས་ཀྱི་འདུལ་བའི་དགོས་པ་རྡོ་རྗེ་འཆང་སྒྲུབ་ནུས་ཀྱི་སྤྱོད་པར་ཡེ་གནང་འབའ་ཞིག་དང་བཀག་པ་ཐམས་ཅད་དགག་དགོས་དང་འབྲེལ་བའི་ཡེ་བཀག་འབའ་ཞིག་ལས་དགག་སྒྲུབ་གོ་ལོག་པའི་ཉེས་པར་མི་འགྱུར་བའི་ཕྱིར། འདི་ལྟར་འཐད་པའི་རྣམ་གསལ་གྱི་དཔེ་ནི་ཕྱིའི་བེམས་སོགས་ཀྱི་ཆོས་འགའ་ཞིག་ལའང་མཐོང་སྟེ། ཐུབ་པའི་གསེར་གར་བླུགས་ཀྱི་སྐུ་དུ་མ་བླུགས་པ་ན། ལུགས་སྐོང་ལ་མཚོན་དཀར་ནག་ཐ་དད་པས་བསྒྱུར་བ་དུ་མ་ཡོད་ཀྱང༌། གསེར་གར་ལུགས་ཀྱི་སྐུའི་ངོ་བོའི་གསེར་ལ་མི་མཐུན་པ་མེད་པ་ལྟ་བུའོ། ། བཅས་པ་རྣམ་གྲངས་པ་དུ་མ་སྡེ་པ་སོ་སོར་བྱུང་བས་ཐེག་དམན་འདུལ་བའི་བསྟན་པའི་ཡེ་བཀག་ཡེ་གནང་ལ་མི་གནོད་དེ། ཐེག་དམན་འདུལ་བའི་བསྟན་པ་དང་ཚུལ་ཁྲིམས་ཀྱི་ལུས་ཡོངས་སུ་རྫོགས་པའི་རྣམ་པར་བཞག་པ་ཁ་ཅིག ། སངས་རྒྱས་ཀྱི་རྗེས་སུ་འབྲང་བའི་གྱེས་པ་བཅོ་བརྒྱད་སོ་སོར་འདི་ལྟར་བཅའ་དགོས་སོ་ཞེས་བཅོམ་ལྡན་འདས་ཀྱིས་རྩ་བའི་སྡེ་པ་བཞིའི་མཁན་པོ་སོགས་སོ་སོར་སྤྱིར་བཏང་ལས་དམིགས་བསལ་མཛད་པ་དུ་མ་ཡོད་ངེས་པའི་ཕྱིར།
སྤྱིར་བཏང་དང་དམིགས་བསལ་ཐམས་ཅད་ལ་ཁྱེད་ཅག་གནང་བཀག་འགལ་བར་སྨྲ་ན་ནི། གནང་བཀག་གི་གོ་དོན་ཁྱེད་ལ་མ་ཆགས་པར་འགྱུར་བ་དང༌། དེས་ན་སངས་རྒྱས་ནི་ཐམས་ཅད་མཁྱེན་པ་ཡིན་པར་རང་གི་རྗེས་འཇུག་ཉེས་པ་ལ་སྦྱོར་བའི་སྐབས་མེད་པས་གྱེས་པ་སོ་སོའི་གདུལ་བྱ་ལ་ཡུལ་དུས་ཀྱི་འདུལ་བ་སྒྲུབ་ནུས་མི་ནུས་ཀྱི་བཅས་པ་མཐའ་ཡས་པར་དམིགས་ཀྱིས་གསལ་བས་ཐེག་དམན་འདུལ་བའི་བསྟན་པའི་གནང་བཀག་ཐ་དད་ན་དེའི་ཕྱིར་བཅོམ་ལྡན་འདས་ཉིད་ཀྱིས་ཐེག་དམན་འདུལ་བའི་བསྟན་པ་ནང་དཀྲུགས་པར་འགྱུར་ལ། དེ་ལྟ་ན་ཞི་བའི་མྱང་འདས་ཐོབ་འདོད་ཀྱི་ཚུལ་ཁྲིམས་བསྲུང་བར་འདོད་པ་དག་ཀྱང་མགྲོན་པོ་ཕྱོགས་བསླད་པ་ལྟར་མི་འགྱུར་རམ། དེས་ན་གྱེས་པ་བཅོ་བརྒྱད་ནི་ཡུལ་དུས་ཀྱི་བྱ་བ་དང་འཚམས་པར་བཅོམ་ལྡན་འདས་ཀྱི་རྗེས་སུ་གནང་བའི་འདུལ་བའི་ཀུན་སྤྱོད་རྣམ་གྲངས་པར་བསྟན་གྱི་འདུལ་བ་མི་འདྲ་བཅོ་བརྒྱད་ཡོད་པ་མིན་པ་ནི། སྡེ་པ་ཐ་དད་བཀླག་པའི་འཁོར་ལོ། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་གསུངས། ། ཞེས་འབྱུང་ངོ༌། ། དེ་ལྟར་བཤད་པའི་ངག་དོན།
སངས་རྒྱས་ཀྱི་བསྟན་པ་འདི་ལ་ངན་སོང་གི་སྒོ་ཆེན་འགེགས་ཤིང་མཐོ་རིས་ཀྱི་སྒོ་འཕར་དབྱེ་བའི་ཐེག་པ་དམན་པ་དང་ཐུང་མོང་བའི་འདུལ་བ་དང་ཚུལ་ཁྲིམས་ལ་ནི་གནང་བཀག་གི་ངོ་བོ་འགལ་བ་དུ་མ་མེད་དེ། སྡོམ་འདུལ་དེ་ཐམས་ཅད་མི་དགེ་བ་བཅུའི་སྒོ་ནས་གཞན་ལ་འཚེ་བ་སྤངས་པ་འབའ་ཞིག་པར་གཅིག་པ་ཉིད་ཀྱི་ཕྱིར། དེས་ན་རྩ་བའི་སྡེ་བཞིའི་ལུང་ཡང་ཕྱིས་ཡུལ་ཐ་དད་དུ་སློབ་དཔོན་ཐ་དད་པས་ཡུལ་དང་བསྟུན་ནས་འདོན་པ་མི་གཅིག་པ་སོགས་ནི་ཡུལ་དུས་ཀྱི་དབང་གིས་དགག་དགོས་ཡོད་མེད་ལས་བཅས་ཚུལ་དུ་མ་བྱུང་བ་ནི་སྔོན་གྱི་གནས་བརྟན་སངས་རྒྱས་བསྐྱངས་རང་ཉིད་ཀྱི་ཞབས་ལ་ཐུག་པ་དེ་དག་གི་འདུལ་བའི་ལག་ལེན་སངས་རྒྱས་ཀྱི་མན་ངག་གི་རྗེས་སུ་འབྲངས་ནས་རྣམ་གྲངས་སོ་སོར་བྱུང་བ་ཡང་དང་པོའི་ལུང་དང་འདུལ་བ་ནི་གཞི་ཐམས་ཅད་ཡོད་པར་སྨྲ་བའི་ལུང་དང་འདུལ་བ་འདི་ཁོ་ན་སྟེ། འོད་ལྡན་ལས། ཐམས་ཅད་ཡོད་པར་སྨྲ་བ་དེ་དག་ནི་གཞི་དང་འདྲ་བ་ཡིན་ཏེ། ལེགས་པར་སྦྱར་བའི་སྐད་དུ་ཐ་སྙད་བརྗོད་པའི་ཕྱིར་རོ། ། དེ་ལྟར་ཡ་རབས་དག་ནི་ལེགས་པར་སྦྱར་བའི་སྐད་དུ་ཐ་སྙད་བརྗོད་པ་ཡིན་ཞེས་ཟེར་བས་སྒྲའི་མཚན་ཉིད་ལ་བརྩོན་པར་བྱེད་པ་འདིའང་ཡ་རབས་སུ་ཤེས་པར་བྱ་བའི་ཕྱིར་དེ་ལས་འཇིག་རྟེན་གྱི་ཆོས་ལུགས་འབྱུང་བའི་ཕྱིར་རོ། ། དེ་ལྟ་བས་ན་ཐམས་ཅད་ཡོད་པར་སྨྲ་བའི་གཞི་ཞེས་བྱའོ། ། སྡེ་པ་གཞན་དག་ནི་མ་ཡིན་ཏེ། ཐ་མལ་པ་དང་ཟུར་ཆག་དང་འབྲེང་དུ་འདོན་པའི་ཚིག་གི་ཐ་སྙད་བརྗོད་པའི་ཕྱིར།
ཇི་སྐད་དུ། སྔོན་ནི་ཐམས་ཅད་ཡོད་པར་སྨྲ་བ་འདི་གཅིག་པུ་ཡོད་པ་ལས། བཅོམ་ལྡན་འདས་ཡོངས་སུ་མྱ་ངན་ལས་འདས་པ་དང༌། དེ་ལ་བརྟེན་ནས་སྡེ་པ་གཞན་དག་བྱུང་བ་དེ་དག་གི་གཞིར་གྱུར་པའི་ཕྱིར། གཞི་ཐམས་ཅད་ཡོད་པར་སྨྲ་བ་ཞེས་བྱའོ། ། ཞེས་འབྱུང་ངོ༌། ། ཡང་ཁ་ཅིག་གྱེས་པ་བཅོ་བརྒྱད་ཀྱི་འདུལ་བའི་གནང་བཀག་འགལ་བ་ཡོད་དེ་སྡེ་པ་སོ་སོར་གཏོགས་པའི་ཁྱད་པར་རྣམ་སྦྱར་གྱི་རྟགས་དང་མིང་གི་མཐའ་སོགས་མི་གཅིག་པ་ཡོད་པའི་ཕྱིར་སྙམ་ན། དེ་ལྟ་ན་ཕལ་ཆེན་དགེ་འདུན་པའི་དགེ་སློང་རྒྱ་ནག་དང་བོད་དང་རྒྱ་གར་གསུམ་ན་འཁོད་པའི་ཕལ་ཆེན་པའི་འདུལ་བ་གསུམ་པོ་དེ་ཡང་འགལ་བར་འགྱུར་ཏེ། དགེ་སློང་དེ་གསུམ་གོས་ཆེན་དང་ཐེར་མ་དང་རས་ལ་བཅོས་པའི་སྣམ་སྦྱར་རིས་མི་མཐུན་པ་གསུམ་སོ་སོར་བགོས་པའི་ཕྱིར། དེས་ན་གྱེས་པ་བཅོ་བརྒྱད་ལ་འདུལ་བ་མི་འདྲ་བ་བཅོ་བརྒྱད་ཡོད་ཅེས་ས་པཎ་གསུང་བའི་རྫུན་སྐྱོབ་ཏུ།
ཟི་ལུང་པ་མཆོག་ལྡན་པ་ན་རེ། གྱེས་པ་བཅོ་བརྒྱད་ལ་འདུལ་བ་མི་འདྲ་བ་བཅོ་བརྒྱད་ཡོད་པ་ལ་ལུང་དང་རིགས་པ་གཉིས་ལས། ལུང་ནི་བུ་སྟོན་གྱིས་སྡེ་པ་ཐ་དད་ཀྱི་ལུང་མི་གཅིག་པ་གཟིགས་པས་ཤེས་པ་དང༌། རིགས་པ་ནི་སྡེ་པ་དེ་དག་འདུལ་བའི་ལས་མཚམས་ཀྱི་སོ་སོར་ཕྱེས་པའི་ཕྱིར། འདུལ་བ་མི་འདྲ་བ་བཅོ་བརྒྱད་ཡོད་པར་གྲུབ་སྟེ། རྒྱལ་པོ་ཀྲི་ཀྲིའི་རྨི་ལམ་གྱི་མདོར། རྒྱལ་པོ་ཆེན་པོ་ཁྱེད་ཀྱི་རྨི་ལམ་དུ་མི་བཅོ་བརྒྱད་ཀྱིས་རས་ཡུག་བཅོ་བརྒྱད་འདྲེན་པར་མཐོང་བ་དེ་ནི། ཤཱཀྱ་ཐུབ་པའི་བསྟན་པ་རྣམ་པ་བཅོ་བརྒྱད་དུ་གྱེས་པར་གྱུར་ཀྱང་རྣམ་པར་གྲོལ་བའི་རས་ནི་གྱེས་པར་མི་འགྱུར་རོ། ། ཞེས་འདྲེན་པར་བྱེད་མོད། དེ་སྐད་དུ་སྨྲ་བ་ནི་ཟེར་རྒྱུས་འཕོངས་པ་སྟེ།
རྩ་བའི་སྡེ་བཞི་ལ་འདུལ་བ་དང་ཚུལ་ཁྲིམས་མི་མཐུན་པ་དུ་མ་ཡོད་པའི་ལུང་གཞན་ཡེ་མ་རྙེད་པར། བུ་རིན་པོ་ཆེས། སྡེ་པ་ཐ་དད་ཀྱི་སྡོམ་པ་འབོགས་ཆོག་གི་རྣམ་གྲངས་གཟིགས་པ་ལུང་དུ་འདྲེན་པར་གནང་བའི་ཕྱིར། དེ་ལྟས་དེ་འགྲུབ་ན། ཡོད་སྨྲའི་འདུལ་བ་ལའང་གནང་བཀག་གི་ནང་འགལ་དུ་མ་ཡོད་པར་འགྱུར་ཏེ། བོད་ཀྱི་ཚོགས་སྡེ་བཞིའི་མཁན་པོ་སོ་སོས་བྱས་པའི་འདུལ་བའི་ལས་ཆོག་རྣམ་གྲངས་དུ་མ་ཡོད་པའི་ཕྱིར། རིགས་པའི་སྒྲུབ་བྱེད་ལས་འཚམས་ཐ་དད་པས་འདུལ་བའི་གནང་བཀག་མི་གཅིག་པར་སྒྲུབ་ན། སྔོན་དུས་ལྷ་ས་བསམ་ཡས་ཀྱི་ཆོས་འཁོར་གྱི་ཡོད་སྨྲའི་འདུལ་བ་པ་རྣམས་ཀྱི་གནང་བཀག་ཀྱང་འགལ་བ་དུ་མར་འགྱུར་ཏེ། ལྷ་ས་བསམ་ཡས་ཀྱི་དགེ་འདུན་རྣམས་འདུལ་བའི་ལས་མཚམས་སོ་སོར་ཕྱེ་ནས་ལས་བྱེད་པའི་ཕྱིར་དང༌། ལྷག་པར་དེ་གྲུབ་ཀྱི་ལུང་ནི་ཁྱེད་ཀྱི་གྱེས་པ་བཅོ་བརྒྱད་ལ་འདུལ་བ་མི་འདྲ་བཅོ་བརྒྱད་ཡོད་པ་ཆེས་བཀག་པ་ཡིན་ཏེ།
ཤཱཀྱའི་བསྟན་པ་དགེ་འདུན་སྡེ་པ་བཅོ་བརྒྱད་དུ་གྱེས་ཀྱང་རྣམ་གྲོལ་སྟེ་སེམས་རྒྱུད་ཉོན་མོངས་འདུལ་བའི་བསྟན་པར་ནི་གཅིག་ལས་གནང་བཀག་མི་མཐུན་པའི་འགལ་བར་གྱེས་པ་མེད་དོ་ཞེས་ལུང་དེས་དེ་གསལ་བར་བསྟན་འདུག་པའི་ཕྱིར། བརྒལ་བ་དེ་དག་གི་འཕྲོས་དོན་ལ། ཟི་ལུང་མཆོག་ལྡན་པས། སློབ་དཔོན་ལེགས་ལྡན་གྱིས་གྱེས་པ་བཅོ་བརྒྱད་པོ་བདུད་དགེ་སྦྱོང་གི་ཆ་བྱད་ཅན་གྱིས་དབྱེ་ནས་ལོ་རེ་གསུམ་བར་དུ་འཁྲུག་ལོང་མ་ཞི་བར་གསུངས་སོ་ཞེས་ཀུན་འཆད་ཀྱིན་འདུག་པའི་ཞི་བྱེད་ཀྱི་ལས་དེ་འདུལ་བ་ནས་བཤད་པའི་རྩོད་པ་ཞི་བྱེད་ཀྱི་ལས་ལས་གཞན་དུ་འཆད་དགོས་ཏེ། འདུལ་བ་ནས་གྱེས་པ་བཅོ་བརྒྱད་ཀྱི་རྩོད་པ་ཞི་བྱེད་ཀྱི་ལས་མ་གསུངས་པའི་ཕྱིར། འདོད་ན་འདུལ་བ་ནས་མ་བཤད་པའི་རྩོད་པ་ཞི་བྱེད་ཀྱི་ལས་དེ་དགེ་འདུན་བྱེ་བ་འདུམས་ནུས་པར་མི་འགྱུར་རོ་ཞེས་ཟེར་རོ། ། དེ་ལྟར་སྨྲ་བ་ནི་ཁོ་བོ་ཅག་འདུལ་བ་ལ་མང་དུ་ཐོས་པར་མ་བྱས་སོ་ཞེས་གསལ་བར་བྱེད་པ་ཡིན་ཏེ། ལས་ལ་དགེ་འདུན་གྱི་ལས་དང་དགེ་འདུན་དང་འབྲེལ་བའི་ལས་གཉིས་ལས་དགེ་འདུན་གྱི་ལས་ནི་བརྒྱ་དང་གཅིག་ཏུ་ངེས་ལ་དེ་དང་འབྲེལ་བའི་ལས་ལ་དུ་མ་ཡོད་པའི་ཕྱིར་ཏེ། ཀུན་དགའོ་སོགས་ཀྱི་བཀའ་བསྡུ་བ་ན་མདོ་སྡེ་བསྡུ་བར་དགེ་འདུན་གྱིས་བསྐོ་བའི་ལས་དང༌། བསྙེན་རྫོགས་ཀྱི་ཚེ་གསང་སྟོན་གྱིས་བར་ཆད་དྲི་བའི་ལས་དང་གསོ་སྦྱོང་གི་ཚེ་གནས་བརྟན་གྱིས་མདོ་འདོན་པའི་ལས་སོགས་དུ་མ་འབྱུང་བ་བཞིན་འདིར་ཡང་གྱེས་པ་བཅོ་བརྒྱད་ཀྱི་རྩོད་པ་དགེ་འདུན་དང་འབྲེལ་བའི་ཞི་བྱེད་ཀྱི་ལས་སངས་རྒྱས་ཀྱི་མན་ངག་ལས་བྱུང་བ་བཞིན་སྔོན་གྱི་གནས་བརྟན་ཆེན་པོ་དག་གིས་མཛད་ནས་དགེ་འདུན་གྱི་རྩོད་པ་འདུམས་ཏེ་བསྟན་པ་རྒྱས་པར་མཛད་ཟིན་པ་ལ།
སླར་ཁྱེད་ཀྱིས་དེའི་ཆོ་གས་རྩོད་པ་འདུམས་ཏེ་སམ་པ་ཡང་དག་པ་མིན་ནོ་ཞེས་སྐྱོ་སྔོགས་ཀྱི་འཐབ་གྲོལ་བ་བསྐྱེད་པར་བྱེད་དམ། ཡང་མཆོག་ལྡན་པས། སོ་སོ་ཐར་པ་གཞིར་བཞག་གི ། རྩ་ལྟུང་འགལ་བར་ལྟག་སྤྲོད་ལ། ། གཉིས་ཀ་སངས་རྒྱས་བཀར་སྒྲུབ་པའི། ། མི་འཁྲུལ་ཚད་མ་དེ་གང་ཡིན། ། ཞེས་དྲི་བ་བཀོད་པ་ནི་ལྷས་བྱིན་གྱིས་བརླབས་པའི་དྲི་ཟ་བར་ཟད་དེ། ས་པཎ་རང་སྡེ་པ་བཞིའི་འདུལ་བའི་གནང་བཀག་མི་མཐུན་པ་དུ་མ་ཡོད་པར་འདོད་ན། གཅིག་བདེན་ན་གཅིག་ཤོས་མི་བདེན་དགོས་ལ། གཅིག་ཤོས་བདེན་ན་གཅིག་མི་བདེན་དགོས་པ་ལས།
སྡེ་པ་གཅིག་ཤོས་དང་གཅིག་པུ་ཐམས་ཅད་བདེན་ནོ་ཞེས་སངས་རྒྱས་ཀྱི་བཀར་མཐུན་པར་སྒྲུབ་པ་ནི་ས་པཎ་ཉིད་ལ་འགལ་བ་མི་ཟད་པའི་ཁུར་བབ་པ་ཡིན་ལ། ཁོ་བོ་མཉམ་མེད་འབྲི་ཁུང་པ་ལ་ནམ་སྡེ་པ་བཞིའི་འདུལ་བ་མི་མཐུན་པ་ཡོད་པར་ཁས་མ་བླངས་པས་རྩ་ལྟུང་འགལ་བ་ལྟག་སྤྲོད་དུ་ཁས་བླང་པ་མེད་པས་དྲི་བ་དེའི་ལན་ཆོས་དང་མཐུན་པར་འདེབས་པ་ལ་མི་འཇིགས་པའི་སྤོབས་པ་ཐོབ་པ་ཡིན་ནོ། ། སྨྲས་པ། བོད་འདིར་གཏམ་དུ་གྲགས་པ་ཕལ་མོ་ཆེར། ། སྡེ་པ་བཞི་ལས་ལུང་ཡང་ཐ་དད་པའི། ། དབང་གིས་སོ་ཐར་སྡོམ་པའི་བསླབ་བྱ་ཀུན། ། ནང་འགལ་མི་འདྲའི་ཁྱད་པར་བཞི་ཡོད་ཟེར། ། སྡེ་པ་བཞི་ལ་སོ་སོར་ལུང་སྡེ་བཞི། ། ཚིག་རིས་མི་འདྲ་སོ་སོར་བྱུང་སྲིད་ཀྱང༌། ། སྡིག་པ་སྦྱང་ཞིང་དགེ་བ་གསོ་བ་ཡི། །
འདུལ་བའི་བསླབ་བྱ་སྟོན་ལ་ནང་འགལ་བ། ། ཅུང་ཟད་ཙམ་ཡང་ཡོད་པར་མི་སེམས་ཏེ། ། གཅིག་ཏུ་དགེ་བ་གཅིག་ཏུ་མི་གནག་ཕྱིར། ། གཅིག་ཏུ་མི་དགེ་གཅིག་ཏུ་མི་དཀར་ཕྱིར། ། འོན་ཀྱང་སློབ་དཔོན་ཐ་དད་རྗེས་འབྲེང་བས། ། མིང་དང་གོས་ཀྱི་རྟགས་ཙམ་མི་མཐུན་དེས། ། འདུལ་བའི་བསླབ་བྱ་ནང་འགལ་ག་ལ་འགྱུར། ། ཞེས་བརྗོད་ན་དོན་གྱི་ཁོག་ཁྲོལ་ལོ།། །། ༈ རྡོ་རྗེའི་གསུང༌། སྡེ་པ་བཞི་ཆར་གྱི་རྩ་བའི་ལུང་སྡེ་བཞི་འདི་ཁོ་ན་ཡིན་ཟེར་བ་ནི་ཡི་གེ་ཉམས་པའོ། །
རྡོ་རྗེའི་གསུང༌། གྲུབ་མ་ནུས་པ་རྨི་ལམ་དུ་ཉམས་ཀྱང་ཉེས་པ་འབྱུང་བ་འདི་ལ་ཁ་ཅིག་འདི་ལྟར་དྭོགས་ཏེ། རྨི་ལམ་ནི་སད་དུས་དངོས་པོ་རང་བདེན་པ་འདི་ལྟ་བུ་མ་ཡིན་པས། དེ་ལྟའི་དངོས་སྣང་དེ་འཁྲུལ་པ་དང་རྫུན་པ་ཉིད་ཀྱི་ཕྱིར། དེར་ལས་ཉོན་གྱི་དབང་གིས་དགེ་མི་དགེ་ཅི་སྤྱད་ཀྱང་འབྲས་བུ་མི་འབྱུང་ངོ་ཞེ་ན། ཅི་སད་དུས་ཀྱི་དངོས་སྣང་རང་བདེན་པ་ཚད་གྲུབ་དང་རྨི་ལམ་གྱི་སྣང་བ་འཁྲུལ་པ་རྫུན་ཆོས་ཚད་མས་མ་གྲུབ་པའི་ཡང་ལོག་གི་ཁྱད་པར་དོན་ལ་ཡོད་ན་དེ་ལྟར་འགྱུར་དུ་ཆུག་ཀྱང༌། དངོས་དང་རྨི་ལམ་གྱི་སྣང་བའི་དངོས་སྣང་གཉིས་ཀར་རྫུན་ཆོས་འཁྲུལ་པ་ལ་རང་བདེན་པར་བཟུང་ནས་ལས་ཉོན་གྱི་དགེ་མི་དགེ་སྤྱད་པ་ལས་འཁོར་བའི་བདེ་སྡུག་གི་འབྲས་བུ་འབྱུང་བ་ནི་སད་རྨི་གཉིས་ཀར་ཁྱད་པར་མེད་ལ་འཁོར་བའི་བདེ་སྡུག་གི་འབྲས་བུ་འབྱུང་བ་ནི་སད་རྨི་གཉིས་ཀར་ཁྱད་པར་མེད་པ་ལ། སད་རྨི་གཉིས་ཀར་དངོས་སྣང་རྫུན་པ་སྒྱུ་མ་རྨི་ལམ་ནམ་མཁའ་ལྟར་རྟོགས་ན་ལས་དགེ་མི་དགེ་ཅི་ལྟར་གཞན་དོན་དུ་སྤྱོད་ཀྱང་འཁོར་བའི་བདེ་སྡུག་གི་འབྲས་བུས་བསྐྱེད་པ་མིན་ཏེ། ལས་དེ་ཟག་མེད་ཀྱི་དགེ་བས་ལས་ཉོན་གྱི་འདུས་བྱས་པ་མ་ཡིན་པའི་གནས་དག་པའི་རྟེན་དང་བརྟེན་པའི་རྒྱུ་བྱེད་ཅིང༌། གལ་སྲིད་འཁོར་བ་ན་གཞན་དོན་དུ་བསམ་བཞིན་སྲིད་པར་སྐྱེ་བའི་རྒྱུ་བྱེད་ཀྱང་དེའི་འཁོར་བའི་སྡུག་བསྔལ་སོགས་བསྐྱེད་པར་མི་བྱེད་པའི་ཕྱིར་ཏེ།
ལས་དེ་ཟག་བཅས་ཀྱི་ལས་ཉོན་གྱིས་འདུས་བྱས་མ་ཡིན་པའི་ཕྱིར། འདི་ལྟ་བུའི་ལས་ལ། བཀའ་བརྒྱུད་རིན་པོ་ཆེའི་ཞལ་ནས་རྩ་བ་ཆོད་པའི་ལས་དང༌། ལས་གཞི་མེད་དུ་གྲོལ་བ། ཞེས་གསུངས་པ་དང༌། དཔལ་འཕྲེང་གི་མདོར། བཅོམ་ལྡན་འདས་འདུས་བྱས་པའི་འཁོར་བ་ཡང་ལགས་ལ་མྱང་འདས་ཀྱང་ལགས་ལ་འདུས་མ་བྱས་པའི་འཁོར་བ་ཡང་ལགས་ཤིང་མྱང་འདས་ཀྱང་ལགས་ཞེས་རྟེན་འབྲེལ་ཡན་ལག་བཅུ་གཉིས་ཀྱི་འཁོར་བ་ནི་འདུས་བྱས་དང་འདུས་བྱས་དེའི་མཐར་ཐུག་གི་མྱང་འདས་ནི་ས་དང་པོ་དང༌། འདུས་མ་བྱས་ཀྱི་འཁོར་བ་ནི་འཕགས་རྒྱུད་ཀྱི་ལས་ཉོན་དང་མཚན་རྟོག་གི་འདུས་མ་བྱས་པར་སྒྱུ་མ་རྨི་ལམ་ལྟ་བུའི་བྱེད་པར་འཁོར་བར་སྐྱེ་འཆིའི་ལུས་འཛིན་པ་འདུས་མ་བྱས་ཀྱི་འཁོར་བ་དང་དེའི་མཐར་ཐུག་གི་མྱང་འདས་ནི་སངས་རྒྱས་ཀྱི་སར་བཞག་གོ ། དེས་ན་འདུས་མ་བྱས་ལས་ཀྱང་རྩ་བ་ཆོད་པའི་ལས་ཉིད་ལ་བརྗོད་པས། འཁོར་གསུམ་སྒྱུ་མ་དང་རྨི་ལམ་ལྟར་རྟོགས་པའི་དགེ་མི་དགེ་ལྟར་སྤྱོད་པ་ཐམས་ཅད་ཀྱི་འཁོར་སྤྲོས་ཀྱི་དངོས་གཉེན་དུ་འགྱུར་ཏེ།
འཁོར་བ་ནི་དངོས་པོ་རང་བདེན་པར་རྟོག་པ་ཉིད་ཁོ་ནས་ལས་བསགས་པ་ལས་བྱུང་བའི་ཕྱིར། མགོན་པོ་ཀླུས། ལས་དང་ཉོན་མོངས་ཟད་ལས་ཐར། ། ལས་དང་ཉོན་མོངས་རྣམ་རྟོག་ལས། ། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་འབྱུང་ངོ༌། ། དེ་ཉིད་ཀྱི་ཕྱིར། རྒྱལ་བའི་ཡུམ་ལས། ཤཱ་རིའི་བུས་སྨྲས་པ།
ཚེ་དང་ལྡན་པ་རབ་འབྱོར། གང་ལ་སྐྱེས་པའམ་བུད་མེད་གང་རྨི་ལམ་ན་དགེ་བའམ་མི་དགེ་བའི་ལས་ཤིག་བྱེད་ན་ཅི་དེ་ལས་སོག་པའམ་ཉེ་བར་སོག་པར་འགྱུར་རམ། རབ་འབྱོར་གྱིས་སྨྲས་པ། ཅི་ལྟར་བཅོམ་ལྡན་འདས་ཀྱིས་ཆོས་ཐམས་ཅད་རྨི་ལམ་ལྟ་བུ་ཞེས་གསུངས་པ། དེ་ལྟར་ན་ལས་དེ་སོག་པའམ་ཉེ་བར་སོག་པར་མི་འགྱུར་རོ། ། ཚེ་དང་ལྡན་པ་ཤཱ་རིའི་བུ། དེ་སྟེ་ཡང་སྐྱེས་བུ་དེ་སད་ནས་རྣམ་པར་རྟོག་ཅིང་བསད་པར་འདུ་ཤེས་བསྐྱེད་ན་ལས་དེ་སོག་པའི་ཉེ་བར་སོག་པར་འགྱུར་རོ། ། ཚེ་དང་ལྡན་པ་ཤཱ་རིའི་བུ་ཡང་ཅི་ལྟར་རྨི་ལམ་ན་སྲོག་གཅོད་པ་བྱས་ནས་རྣམ་པར་རྟོག་ཅིང་བསད་པར་འདུ་ཤེས་སྐྱེད་ནས། གལ་ཏེ་སད་ནས་ཀྱང་འདི་ལྟར་རྣམ་པར་རྟོག་སྟེ། ཨ་ལ་ལ་བསད་དོ། །
ལེགས་པར་བསད་དོ། ཤིན་ཏུ་བསད་དོ། ། ངས་བསད་དོ་སྙམ་དུ་གང་དེ་ལྟར་རྟོག་ཅིང་བསོད་པར་འདུ་ཤེས་བསྐྱེད་ན། ཚེ་དང་ལྡན་པ་ཤཱ་རིའི་བུ་ལས་དེ་སོག་པའི་ཉེ་བར་སོག་པར་འགྱུར་རོ། ། ཤཱ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་གལ་ཏེ་སྐྱེས་བུ་དེ་སད་ནས་ཀྱང་འདི་ལྟར་རྣམ་པར་རྟོག་ཅིང་བསད་པའི་འདུ་ཤེས་བསྐྱེད་དེ། ཨ་ལ་ལ་བསད་དོ། ། ལེགས་པར་བསད་དོ། ། ཤིན་ཏུ་བསོད་དོ། ། ངས་བསད་དོ་སྙམ་དུ་རྣམ་པར་རྟོག་ཅིང་གསོད་པར་འདུ་ཤེས་བསྐྱེད་ན་དེ་བཞིན་དུ་ལས་དེ་སོག་པའམ་ཉེ་བར་སོག་པར་འགྱུར་ན་སངས་རྒྱས་བཅོམ་ལྡན་འདས་ཀྱང་བསད་པའི་འདུ་ཤེས་ཀྱི་རྣམ་པར་རྟོག་པ་བསྐྱེད་པར་མཛད་པས།
དེའི་ཡང་ལས་དེ་སོག་པའམ་ཉེ་བར་སོག་པར་འགྱུར་རམ། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་དེ་ནི་མ་ཡིན་ནོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་རྟོག་པ་དང་རྣམ་པར་རྟོག་པ་ཐམས་ཅད་དང་བྲལ་བ་ཡིན་ཏེ། འདི་ལྟ་སྟེ། ནམ་མཁའ་ལྟ་བུ་ཉིད་དོ། ། ཚེ་དང་ལྡན་པ་ཤཱ་རིའི་བུ། དམིགས་པ་མེད་པར་སེམས་མི་སྐྱེ་སྟེ་ཚེ་དང་ལྡན་པ་ཤཱ་རིའི་བུ་དེ་ལྟ་བས་ན་ལས་ནི་དམིགས་པ་དང་བཅས་པ་ཉིད་དུ་སྐྱེའོ། ། དམིགས་པ་མེད་པར་མ་ཡིན་ནོ། །
སེམས་ནི་དམིགས་པ་དང་བཅས་པ་ཉིད་དུ་སྐྱེའི་དམིགས་པ་མེད་པར་ནི་མ་ཡིན་ནོ། ། ཚེ་དང་ལྡན་པ་ཤཱ་རིའི་བུ་མཐོང་བ་དང་ཐོས་པ་དང་རྟོགས་པ་དང་རྣམ་པར་ཤེས་པའི་ཆོས་རྣམས་ལ་བློ་འཇུག་སྟེ། དེ་ལ་བློ་ལ་ལ་ནི་ཀུན་ནས་ཉོན་མོངས་པ་ཡོངས་སུ་འཛིན། བློ་ལ་ལ་ནི་རྣམ་པར་བྱང་བ་ཡོངས་སུ་འཛིན་ཏེ། ཚེ་དང་ལྡན་པ་ཤཱ་རིའི་བུ་དེ་ལྟ་བས་ན་སེམས་པ་ནི་དམིགས་པ་དང་བཅས་པར་སྐྱེའི་དམིགས་པ་མེད་པར་མ་ཡིན་ནོ། ། ལས་ནི་དམིགས་པ་དང་བཅས་པར་སྐྱེའི་དམིགས་པ་མེད་པར་ནི་མ་ཡིན་ནོ། ། ཤཱ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་གང་གི་ཚེ་དམིགས་པ་ཐམས་ཅད་དབེན་ནོ། ། ཞེས་བཅོམ་ལྡན་འདས་ཀྱིས་བཀའ་སྩལ་ན། ཚེ་དང་ལྡན་པ་རབ་འབྱོར་དེའི་ཚེ་ཅི་ཕྱིར་སེམས་པ་དམིགས་པ་དང་བཅས་པར་སྐྱེའི་དམིགས་པ་མེད་པར་མི་སྐྱེ།
རབ་འབྱོར་གྱི་སྨྲས་པ། ཚེ་དང་ལྡན་པ་ཤཱ་རིའི་བུ། མཚན་མར་བྱས་ནས་དམིགས་པ་རྣམས་མེད་པ་ཉིད་ལ་དམིགས་པར་བྱས་ནས་དམིགས་པ་དང་བཅས་པར་སེམས་པ་སྐྱེའི། དམིགས་པ་མེད་པར་ནི་མ་ཡིན་ཞེས་འབྱུང་ངོ༌། །
དེས་ན་སད་དུས་སུ་མ་ཟད་རྨི་ལམ་དུའང་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུའི་ཤེར་ཕྱིན་སྒོམ་པས་ཀུན་རྫོབ་ཏུའང་བྱང་ཆུབ་ཆེན་པོ་མྱུར་དུ་ཐོབ་པའི་རྒྱུ་བྱེད་ཅེས། ཡུམ་ལས། ཚེ་དང་ལྡན་པ་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་རྣམ་པར་ཐར་པའི་སྒོ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་གསུམ་རྨི་ལམ་ན་སྒོམ་ན་ཡང་དེའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་འཕེལ་བར་འགྱུར་རམ། རབ་འབྱོར་གྱི་སྨྲས་པ། ཚེ་དང་ལྡན་པ་ཤཱ་རིའི་བུ་གལ་ཏེ་ཉིན་པར་སྒོམ་པས་རྣམ་པར་འཕེལ་ན་ནི། རྨི་ལམ་ན་ཡང་རྣམ་པར་འཕེལ་ལོ། །
དེ་ཅིའི་ཕྱིར་ཞེ་ན། ཚེ་དང་ལྡན་པ་ཤཱ་རིའི་བུ་རྨི་ལམ་དང་ཉིན་པར་ནི་རྣམ་པར་མི་རྟོག་པའོ་ཞེས་བཅོམ་ལྡན་འདས་ཀྱིས་གསུངས་ཏེ། ཚེ་དང་ལྡན་པ་ཤཱ་རིའི་བུ་གལ་སྟེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་རྙེད་པ་ནི། ཉིན་གཅིག་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དེ་དེའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྒོམ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེའི་རྨི་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་པར་འགྱུར་རོ། ། ཞེས་འབྱུང་ངོ༌། ། སྨྲས་པ། ཉན་ཐོས་སྡེ་པའི་ལུགས་ལ་ནི། ། ཕམ་པ་ལ་སོགས་རྨི་ལམ་དུ། ། བྱུང་ན་དངོས་པོ་མེད་པའི་ཕྱིར། ། མདོ་རྩ་བར།
རྨི་ལམ་ནི་མེད་པ་དང་འདྲ་བས་དེའི་འབྲས་བུ་ནི་མ་བྱས་པ་ཉིད་དོ། ། ཞེས་འབྱུང་བ་ནི་མཆན་བུ། མ་བྱས་པར་ཉིད་ཡིན་གསུངས་ཀྱང༌། ། ཐེག་པ་ཆེ་ལས་འདི་ལྟར་གསུངས། ། ཕམ་སོགས་རྨི་ལམ་ནང་བྱུང་ཡང༌། ། བཅོས་དབང་ལྟུང་བ་མི་འབྱུང་ངོ༌། ། ཉེས་པ་མེད་པ་མ་ཡིན་ཏེ། ། གཉེན་པོ་མཐུ་རྩལ་ཆུང་བའི་ཕྱིར། ། གཉེན་པོ་མེད་པའི་ཉེས་པ་ནི། ། སྤང་བྱ་ཐམས་ཅད་མགོ་ཡན་ཕྱིར། །
དེ་ལས་ཉེས་གཞན་ཆེ་བ་ཅི། ། སྒྲུབ་མ་ནུས་པ་མི་ནོངས་སམ། ། ཞེ་ན་སྒྲུབ་པར་མི་ནུས་པ། ། དེ་ལས་ཉེས་ཚབས་ཅི་ཞིག་དགོས། ། ཞེས་པ་འབྲི་ཁུང་རིན་ཆེན་བཞེད། ། ཅེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། ས་ཐོབ་ཀྱང་ངན་སོང་དུ་འགྲོ་བྱ་བ་ལ། བོད་ཁ་ཅིག་རང་གི་སློབ་དཔོན་ཕྱག་རྒྱ་ཆེན་པོའི་དངོས་གྲུབ་ཐོབ་པར་ཁས་ལེན་པ་ཀུན་མི་མ་ཡིན་དུ་སྐྱེས་ནས་སེམས་ཅན་ལ་འཚེ་བ་ན། འདི་ནི་སྐྱོན་མིན་ཏེ།
རྒྱ་གར་དུ་ཡང་ཕྱག་རྒྱ་ཆེན་པོའི་གྲུབ་པ་བརྙེས་པ་ངག་གི་དབང་ཕྱུག་གྲགས་པ་ངན་སོང་དུ་འགྲོ་བའི་རྟགས་ཤར་བ་དང༌། སློབ་དཔོན་བློ་བརྟན་ཕག་ཏུ་སྐྱེས་ཤིང་སློབ་དཔོན་བྱང་ཆུབ་བཟང་པོ་ཡི་དྭགས་སུ་སྐྱེས་པ་ལྟ་བུའི་ཕྱིར། ཞེས་ཟེར་རོ། ། སློབ་དཔོན་དེ་དག་ལས་ཉོན་གྱི་དབང་གིས་ངན་སོང་དུ་སྐྱེའོ་ཞེས་བརྗོད་པ་ནི་འཕགས་པའི་གང་ཟག་ལ་སྐུར་བ་བཏབ་པ་ཡིན་ཏེ། འཕགས་པ་ལས་ཉོན་གྱི་དབང་གིས་ངན་སོང་དུ་སྐྱེ་ན་འཕགས་པར་འགལ་བའི་ཕྱིར། དེ་ལྟ་ནའང་འཕགས་པ་སེམས་ཅན་གདུལ་ཆེད་ངན་སོང་རང་རྒྱུད་པའི་སྐྱེ་བ་འཛིན་པ་དེ་དག་གདུལ་བའི་བྱ་བ་མི་མཛད་པ་མ་ཡིན་ཏེ། ས་ཐོབ་ལས་ལྷག་པའི་སངས་རྒྱས་ཀྱི་སྐྱེ་བ་སྤྲུལ་སྐུ་སོགས་ལའང་རི་དྭགས་རྒྱུ་རྒྱུར་སྐྱེ་བ་བཞེས་པ་ལྟ་བུ་ཉིད་ཀྱི་ཕྱིར། ཕྱག་ཆེན་གྱི་རྟོགས་ལྡན་དུད་འགྲོ་དང་ཡིད་དྭགས་སུ་སྐྱེས་ཀྱང་སྨད་པར་མི་འོས་ཏེ། ཡོན་ཏན་མཐའ་ཡས་པའི་རྒྱུད་ལས། གང་སླད་སྣ་ཚོགས་ཐབས་ཀྱིས་འགྲོ་བ་སྡིག་པར་བྱིང་འདུལ་ཁྱེད་ལ་ནི། །
དུད་འགྲོའི་འགྲོ་བ་དག་ཀྱང་བདེ་འགྲོ་བཞིན་དུ་དོན་ཆེན་ཁོ་ནར་འགྱུར། ། ངན་སོང་དག་ཏུ་འཁྲུངས་ནའང་ལེགས་པར་སྤྱད་པ་ཉམས་པ་མི་མངའ་བ། ། དེ་སླད་ཁྱོད་ཀྱི་སྡིག་པའང་ཡོན་ཏན་གྱུར་པས་དགེ་བ་ཉིད་དང་མཚུངས། ། ཞེས་དང༌། ཀུན་སྤྱོད་ཀྱི་རྒྱུད་ལས། གཉིས་མེད་ཡེ་ཤེས་སེམས་ལྡན་ལ། ། མི་བྱ་བ་ནི་ཅི་ཡང་མེད། ། ཅེས་སོགས་རྒྱས་པར་འབྱུང་བའི་ཕྱིར། སར་གནས་དང་རྫོགས་པའི་སངས་རྒྱས་རྣམས་ཀྱི་ངན་སོང་གི་སྐྱེ་གནས་འཛིན་པ་སོགས་ལ་སུ་ཞིག་སྐྲག་པ་སྐྱེ། དགོངས་གཅིག་ཡིག་ཆ་རྙིང་མར།
ས་དང་པོ་ཐོབ་པ་ངན་སོང་དུ་འགྲོ་བར་མ་ཟད་དག་པའི་ས་ཐོབ་ནས་ཀྱང་ངན་སོང་དུ་འགྲོ་ཞེས་གསུངས་ལ། ཆོས་ཀྱི་ཚུལ་འདི་ལྟ་བུ་ལ་ཁ་ཅིག་གི་ཡིད་ཡུལ་དུ་མི་ཤོམ་པ་སྐད་བྱེད་པར་སྣང་སྟེ། དེ་ལྟར་བྱེད་དགོས་པ་མ་ཡིན་པའི་ཕྱིར་ཏེ། དག་པ་ལས་ལྷག་པའི་སངས་རྒྱས་ཉིད་ཀྱང་འགྲོ་འདུལ་གྱི་སླད་དུ་ཐུགས་རྗེ་ཆེན་པོས་འབད་རྩོལ་མེད་པར་ངན་སོང་གི་གནས་སུ་སྐུ་གསུང་ཐུགས་ཡོན་ཏན་ཕྲིན་ལས་མི་ཟད་རྒྱན་འཁོར་ལྔ་རྟག་པར་བཞུགས་པ་ཉིད་ཀྱི་ཕྱིར། དེ་ལྟ་ནའང་ངན་སོང་སོགས་ལས་དང་ཉོན་མོངས་པ་དང་རྣམ་མིན་གྱི་སྒྲིབ་པ་ཆེས་སྟུག་པོ་བློའི་མེ་ལོང་མི་གསལ་བ་རྣམས་ལ་ནི་སངས་རྒྱས་བཅོམ་ལྡན་འདས་དེ་དག་སྤྲིན་གཏིབས་པ་ལྟར་དེའི་མདུན་དུ་བཞུགས་ཀྱང་སྣང་བར་མི་འགྱུར་བ་ནི་གདུལ་བྱ་དུས་ལ་མ་བབ་པ་སྟེ། དུས་ལ་ནམ་བབ་པ་ན་སངས་རྒྱས་ཀྱི་ཕྲིན་ལས་ཀྱི་སྐད་ཅིག་ཙམ་ཡང་བར་མ་ཟད་ཡལ་བར་འདོར་བ་མ་ཡིན་ཏེ། སངས་རྒྱས་ཀྱི་ཕྲིན་ལས་ནི་མཁྱེན་བརྩེ་ནུས་གསུམ་གྱི་རྟེན་འབྲེལ་གྱི་ཆོས་ཉིད་ཀྱི་སྐབས་སུ་བབ་པ་ལས་དུས་ལས་ཡོལ་བ་མི་སྲིད་པའི་ཕྱིར། དེ་ཡང་ཡང་དག་པར་རྫོགས་པའི་སངས་རྒྱས་ནི་ངན་སོང་གི་གནས་སུ་འབྱོར་པར་མ་ཟད། ངན་སོང་གི་སྐྱེ་གནས་དེ་ཐམས་ཅད་ཀྱང་མཚན་དཔེ་སོགས་ཀྱི་རྟེན་བརྟེན་པའི་དཀྱིལ་འཁོར་པར་མངོན་པར་རྫོགས་པའི་སངས་རྒྱས་ཉིད་དུ་མཛད་ནས་ངན་སོང་གི་འགྲོ་བ་པའི་མིང་ལ་སོགས་པ་འཛིན་ཀྱང་སེམས་ཅན་གྱི་དོན་རྒྱ་ཆེན་པོ་མཛད་དེ། དཔལ་མཁའ་འགྲོ་རྒྱ་མཚོར།
རྡོ་རྗེ་ཐིག་ནག་མ་དང༌། རྡོ་རྗེ་ངུ་འབོད་མ་ལ་སོགས་པ་སྲིད་པ་སུམ་ཅུ་སོ་དྲུག་གི་དཀྱིལ་འཁོར་པར་སྣང་བར་མཛད་པ་ལྟ་བུའོ། ། དེས་ན་གདུལ་བྱ་གདུལ་སླད། སངས་རྒྱས་བཅོམ་ལྡན་འདས་རྣམས་ནི་བདུད་ཀྱི་བདུད་དང་གཤིན་རྗེའི་ཡང་གཤིན་རྗེ་ལ་སོགས་པར་དུ་མར་སེམས་ཅན་རྣམས་ཀྱི་བག་ཆགས་ཀྱི་དབང་གིས་དེ་མཐུན་དུ་སྣང་ནས་སེམས་ཅན་རྣམས་ཀྱི་ཁམས་སྦྱོང་བར་མཛད་དེ། སངས་རྒྱས་རྣམས་ལ། སེམས་ཅན་རྣམས་བསོད་ནམས་དང་སྡིག་པའི་ཕུང་པོ་གང་དུ་མཐོང་ཡང་རྣམ་གྲོལ་གྱི་རྒྱུ་ལས་འཆིང་བའི་རྒྱུར་མི་འགྱུར་ཏེ། དེ་བཞིན་གཤེགས་པའི་ཞི་དྲག་གི་ཚུལ་ཐམས་ཅད་ཐབས་མཁས་ཀྱི་ཕར་ཕྱིན་རྫོགས་པའི་ཕྲིན་ལས་འདོད་དགུར་བསྒྱུར་བ་ལ་མངའ་བརྙེས་པ་ཉིད་ཀྱི་ཕྱིར། དུས་འཁོར་འགྲེལ་ཆེན་ལས། དེ་བཞིན་དུ་སེམས་ཅན་རྣམས་ཀྱི་རང་གི་སེམས་ཀྱི་བག་ཆགས་ལ་སོ་སོར་སྣང་བ་ནི་བཅོམ་ལྡན་འདས་རྡོ་རྗེ་སེམས་དཔའ་སྟེ་འདི་ལྟར་སེམས་ཅན་རྣམས་ཀྱིས་སོ་སོའི་སྣང་བ་ལ་བཅོམ་ལྡན་འདས་ཉིད་བསོད་ནམས་ཀྱི་ཕུང་པོར་ཏེ། བཅོམ་ལྡན་འདས་ཀྱི་ཡེ་ཤེས་ཀྱི་ལེའུ་རྣམ་པ་ལྔའི་བསྟོད་པ་ལས།
ཚིགས་སུ་བཅད་པ་བཞི་པས་གསུངས་པ་འདི་ལྟ་སྟེ། སེམས་ཙམ་སྔགས་ཀྱི་ངོ་བོ་ལྷ་ཡིས་ཡོངས་སུ་སྐོར་བ་སྡུག་བསྔལ་དང་ནི་བདེ་བའི་རང་བཞིན་ཏེ། ། དམ་པ་རྣམས་ལ་ཞི་བའི་གཟུགས་ནི་རང་གིས་བྱས་པའི་ཉམས་མྱོང་མི་བཟད་རྣམས་ལ་མི་བཟད་པ། ། གང་གི་ལས་གང་རབ་བྱས་རང་གི་སེམས་ལ་ཆོ་ག་བཞིན་དུ་དེའི་འབྲས་བུ་དེ། ། བསྐྱེད་པ་འཇིག་རྟེན་དབང་པོ་སྣ་ཚོགས་གཟུགས་ཅན་སྲིད་གསུམ་བསྐྱེད་མཛད་རྡོ་རྗེའི་སེམས་དཔའ་ལ་ཡང་ཕྱག་འཚལ་ལོ། ། ཞེས་པའོ། ། དེའི་ཕྱིར་སེམས་ཅན་རྣམས་ཀྱི་རང་གི་སེམས་ཀྱི་བག་ཆགས་ཀྱི་སྣང་བ་ནི་རྡོ་རྗེ་སེམས་དཔའ་དང་བདུད་དེ་བཅོམ་ལྡན་འདས་ལ་བདུད་མེད་དོ། ། ཞེས་འབྱུང་ངོ༌། ། རྡོར་གསུང་འདི་ལ་འཕྲོས་ནས། རྒྱུ་སྤྱད་ན་ས་བཅུ་པ་ཡང་ངན་འགྲོར་ལྟུང་བ་འདི་བཞུགས།
ཞེས་འབྱུང་ལ། དོན་འདི་ལ་ཆེས་བརྟགས་པ་ན། སངས་རྒྱས་བཅོམ་ལྡན་འདས་ཀྱང་སྐྱེ་བ་སྤྲུལ་སྐུར་མཛད་པ་ལས་བརྩམས་ཏེ། སྐྱེ་རབས་ལས། སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། ། ཞེས་འབྱུང་བ་ལྟར་དང་སངས་རྒྱས་ཉིད་ཀྱང་ཉན་ཐོས་པ་ལ་སོགས་པའི་གདུལ་བྱའི་ངོར་སངས་རྒྱས་ཀྱི་སྐུའི་རྟེན་འདི་ཉིད་ལ་ལས་ངན་གྱི་འབྲས་བུ་སྨིན་པ་སོགས་ཀྱི་ཕྲིན་ལས་བསྟན་ནས། སངས་རྒྱས་ལའང་ལས་འབྲས་ངན་པའི་ལྷག་མ་མྱོང་དགོས་ན། སེམས་ཅན་ལ་ལྟ་ཅི་སྨོས་ཞེས་དེ་ལྟར་གདུལ་དགོས་ཀྱི་གདུལ་བྱའི་དོན་མཛད་པ་ལྟར། ས་བཅུ་པས་ཀྱང་སྡིག་པ་སྤྱད་ན་ངན་སོང་དུ་འགྲོ་བའི་ཚུལ་གྱིས་སེམས་ཅན་གྱི་དོན་མཛད་པ་ཡོད་དོ་ཞེས་དགོངས་ལ། དེས་ན་སངས་རྒྱས་དང་བྱང་ཆུབ་སེམས་དཔའ་གཞན་གྱི་དོན་ལ་མངའ་བརྙེས་པ་རྣམས་ནི་ཆེད་དུ་སྡིག་པའི་ལས་དང་དེའི་འབྲས་བུ་ངན་སོང་ལ་སོགས་པའི་སྦྱང་པ་ལ་སྤྱོད་པས་ཀྱང་སེམས་ཅན་གྱི་དོན་གཞལ་དུ་མེད་པར་སྒྲུབ་པ་ནི་ཕྲིན་ལས་ཀྱི་གསང་བ་བསམ་གྱིས་མི་ཁྱབ་པས་གངས་ཅན་གྱི་ཁྲོད་འདིར་ཡང་བླ་མ་དགེ་བའི་བཤེས་གཉེན་བཟང་དགུ་རྣམས་འཕྲལ་དུ་སྡིག་པའི་ལས་ལྟར་སྣང་བ་དུ་མ་མཛད་པ་ལ་ལོག་ལྟ་སྒོམ་པར་མི་བྱ་བར་སངས་རྒྱས་དང་བྱང་ཆེན་དག་གི་ཕྲིན་ལས་ཀྱི་ངོ་མཚར་དུ་བལྟས་ཏེ་དད་པ་ཡང་དག་པར་སྦྱར་བར་རིགས་སོ་ཞེས་པ་ནི་རྡོར་གསུང་འདིའི་གནད་དམ་པར་སྣང་ངོ༌། །
སྨྲས་པ། ལས་ཉོན་དབང་གིས་སྐྱེ་བ་ནི། ། ས་ཐོབ་པ་ལ་ཡོད་མིན་ཀྱང༌། ། བྱང་ཆུབ་སེམས་ཀྱི་ནུས་པ་ཡིས། ། མཐའ་མེད་ངན་སོང་ཐམས་ཅད་དུ། ། སྐྱབས་དང་མགོན་དུ་མཛད་པ་ཡི། ། ས་ཐོབ་བྱང་ཆུབ་སེམས་དཔའ་ཀུན། ། སར་གནས་ཀྱི་བྱང་སེམས་བསམ་བཞིན་དུ་སྐྱེ་བ་ལེན་པ་ལ་བསམ་གཏན་དང་མངོན་ཤེས་སོགས་འཕེལ་འགྲིབ་མེད། དེ་སྐད་དུ་ཡང་བརྒྱ་པ་ལས། གང་ལ་རྣམ་པ་ཐམས་ཅད་དུ། །
མངོན་ཤེས་ལྔ་ཆར་ཡང་ཡོད་པ། ། དེ་ཡི་དམན་པ་དམན་ལྟའི་དངོས། ། དེ་ནི་ཤིན་ཏུ་བྱ་དཀའ་བྱེད། ། ཅེས་སྐྱེ་བ་ལ་དབང་ཐོབ་པའི་བྱང་སེམས་བསམ་གཏན་དང་མངོན་ཤེས་སོགས་ལས་མ་ཉམས་བཞིན་དུ་གཞན་དོན་དང་དུད་འགྲོ་ལ་སོགས་པའི་སྐྱེ་བ་ལེན་པར་བཤད་དོ། ། མཆན། ནམ་མཁའ་ བྱང་སེམས་དེ་ཕྱིས་འཚང་རྒྱ་བས་ནམ་མཁའ་མ་ཞིག་གི་བར་དམྱལ་བར་ཅི་ལ་འབྱོན། ། དེ་ཕྱིས་འཚང་རྒྱ་བ་ནའང་འགྲོ་དོན་ལ་སྤྲུལ་པ་སྣ་ཚོགས་ཀྱིས་གཤེགས་པར་སྣང་བ་ལས་བསམས་པའོ། ། མཆན། ཇི་སྲིད་རྟག་པའི་བར། ། ངན་སོང་གནས་སུ་གཤེགས་ནས་ནི། །
མ་བསྒྲལ་བ་རྣམས་བསྒྲལ་བ་སྟེ། ། ས་ཐོབ་དག་གིས་མཚོན་པའི་ཕྱིར། ། རྫོགས་སངས་རྒྱས་པའི་ཚུལ་དེར་གཅིག ། ཅེས་བརྗོད་ན་དོན་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། ཉམས་ལེན་རྨད་བྱུང་རྣལ་འབྱོར་ནང་གི་ཚོགས་བསོག ། ཅེས་པ་ལ། རྡོར་གསུང་འདི་ཤིན་ཏུ་དག་པར་བཏོན་ན། ཚོགས་བསོག་རྨད་བྱུང་རྣལ་འབྱོར་ནང་གི་བྱེད་པའི་དགའ་བདེའི་ཉམས་མྱོང་ཡིན་ཞེས་པའོ། ། དེའང་མདོ་སྔགས་ཀྱི་ལམ་གྱི་ཟབ་ཁྱད་ཆོས་མཆོག་དམན་དུ་འགྱུར་བ་འདི་ཡང་བསོད་ནམས་ཚོགས་སོག་གི་ཁྱད་པར་ལས་ཀྱང་ཡིན་ཏེ།
རྒྱུའི་ཐེག་པར་རང་རྒྱུད་ལས་གཞན་རྒྱུད་དུ་གྲུབ་པའི་སངས་རྒྱས་རྒྱ་མཚོ་བསྐལ་པ་རྒྱ་མཚོར་ལེན་པའི་ཀུན་རྫོབ་རྣམ་ཤེས་དྲི་མའི་སས་བསྡུས་ཀྱི་མཆོད་སྤྲིན་རྒྱ་མཚོ་མཆོད་པའི་ཚོགས་བསགས་པས་ལུགས་དེའི་སངས་རྒྱས་པའི་དུས་རིང་མོ་གྲངས་མེད་དུ་མའི་མཐར་ཐོབ་ལ། སྔགས་བླ་ན་མེད་པ་འདིར་ནི་གཞན་རྒྱུད་དུ་ཕར་ཚོགས་བསགས་མི་དགོས་པར་རང་རྒྱུད་ཀྱི་དམ་ཚིག་པའི་དེ་བཞིན་གཤེགས་པ་ཐམས་ཅད་ལ། གཞན་རྒྱུད་ཀྱི་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ། མི་འདའ་བའམ་དབྱེར་མེད་དུ་བྱས་པའི་དེ་བཞིན་གཤེགས་པ་ཐམས་ཅད་ལ་སྐད་ཅིག་གི་ཡུན་ཙམ་དུ། ཡང་དག་ཀུན་རྫོབ་ལྷན་སྐྱེས་བདེ་གཤེགས་སྙིང་པོའི་སས་བསྡུས་ཀྱི་མཆོད་སྤྲིན་རྒྱ་མཚོས་མཆོད་པས་ཚེ་གཅིག་ལུས་གཅིག་ལ་བསགས་སྦྱངས་མཐར་ཕྱིན་ནས་སྔགས་ལུགས་ཀྱི་སངས་རྒྱས་ཐོབ་པ་ཡིན་ནོ། ། དེ་ལྟར་གསང་སྔགས་བླ་ན་མེད་པར་བདག་འདི་དེ་བཞིན་གཤེགས་པ་ཐམས་ཅད་དུ་གྱུར་པ་ལ་ཚོགས་སོགས་ཚུལ་བསྐྱེད་རྫོགས་གཉིས་ལས་ཀྱང་དམན་མཆོག་གཉིས་བྱུང་སྟེ། བསྐྱེད་རིམ་པས། ཐ་མལ་འཁྲུལ་པའི་གོ་བཀག་ནས་དེའི་གོ་གསར་ཀུན་བརྟགས་རྟོག་པས་བསྐྱེད་པའི་དེ་བཞིན་གཤེགས་པ་ཐམས་ཅད་ལ་མ་དག་ཤ་ལྔ་བདུད་རྩི་ལྔའི་གོ་བཀག་ནས་དེའི་གོ་གསར་ཀུན་བརྟགས་རྟོག་པས་སྦྱངས་རྟོགས་སྦར་གསུམ་བྱས་པའི་དམ་ཚིག་གི་དང་ཡེ་ཤེས་ཀྱི་བདུད་རྩིའི་ཤ་ལྔ་བདུད་རྩི་ལྔ་རོ་སྦྲང་རྩི་དང་ཁ་དོག་ཤེལ་བཅག་པ་ལྟ་བུ་མྱོང་བ་ན་རྣམ་སྨིན་གྱི་ལུས་སེམས་བདེ་བ་ཆེན་པོས་ཟད་པར་སྦྱོང་བར་བྱེད་པའི་སྒོ་ནས་ཚོགས་ཆེན་གསོག་པར་བྱེད་ལ་རིག་མའི་གསང་བའི་པདྨའི་ཟེའུ་འབྲུ་ལས་རིག་མའི་ཤ་ལྔ་བདུད་རྩི་ལྔའི་དྭངས་མ་ལེན་ནས་བཟའ་བར་བྱེད་པའི་ཚོགས་སོག་ལུགས་ཀྱང་ཚུལ་དེ་ཉིད་ཀྱིས་སོ། ། རྫོགས་རིམ་པས་ནི། རྒྱུ་ལྷན་ཅིག་སྐྱེས་པའི་ལུས་སེམས་ཀྱི་རང་བཞིན་རྣམ་དག་པའི་དེ་བཞིན་གཤེགས་པ་ཐམས་ཅད་ལ།
འབྲས་བུ་དག་པ་གཉིས་ལྡན་གྱི་དེ་བཞིན་གཤེགས་པ་ཐམས་ཅད་དང་དབྱེར་མེད་དུ་བྱས་པ་ལ། རང་བཞིན་ལྷུན་གྲུབ་ཀྱི་ལུས་སེམས་ལ་ཡོད་པའི་ཤ་ལྔ་བདུད་རྩི་ལྔའི་ཁམས་ལས་དང་ཡེ་ཤེས་དང་ཕྱག་རྒྱ་ཆེན་པོའི་རེག་བྱ་རྣམ་དག་གི་མེས་སྦྱང་རྟོགས་སྦར་གསུམ་བྱས་ནས་རབ་ཏུ་ཞུ་བའི་རོ་དང་ཁ་དོག་ཐམས་ཅད་པས་མྱོང་བ་ན་ཟག་མེད་ཀྱི་ལུས་སེམས་བདེ་བ་ཆེན་པོས་རབ་ཏུ་བརྟས་ཤིང་འཕེལ་བར་བྱེད་པའི་སྒོ་ནས་ཚོགས་ཆེན་ཆེས་ཆེར་སོག་པར་བྱེད་ལ། དེའི་ཚེ་རང་བྱུང་ལྷན་ཅིག་སྐྱེས་པའི་རིག་མའི་ལུས་སེམས་ལ་ཡོད་པའི་ཤ་ལྔ་བདུད་རྩི་ལྔའི་དྭངས་མ་བཟའ་བཏུང་བྱེད་པའང་ཚུལ་དེ་ལྟས་རྟོགས་པར་བྱའོ། ། འདིའི་དབང་དུ་བྱས་ནས་བརྗོད་ན། བདེ་མཆོག་ལས། ལེགས་པར་མཉམ་བཞག་སྒྲུབ་པ་པོས། ། རྟག་ཏུ་དམ་ཚིག་བསྐྱང་བར་བྱ། ། ཞེས་པའི་འགྲེལ་པར་དཔལ་ཕྱག་ན་རྡོ་རྗེས། འདིར་དམ་ཚིག་ནི་རྣམ་པ་གཉིས་ཏེ། ཕྱི་རོལ་དང་ནང་གི་བདག་ཉིད་དོ། །
དེ་ལ་ཕྱིའི་ནི་ཕྱི་རོལ་འཇིག་རྟེན་པ་འཇུག་པའི་དོན་ཏོ། ། ནང་གི་བདག་ཉིད་ནི་ནང་དུ་ཡེ་ཤེས་འཇུག་པའི་དོན་ཏེ། འདིར་ཕྱི་རོལ་ལ་འཇིག་རྟེན་པ་འཇུག་པས་རྣལ་འབྱོར་པ་རྣམས་ཀྱི་བསོད་ཚོགས་སུ་འགྱུར་ཏེ། ཕྱི་རོལ་གྱི་དམ་ཚིག་བསྲུང་བ་ལས་སོ། ། ནང་གི་བདག་ཉིད་ཡེ་ཤེས་ཀྱིས་འཇུག་པས་ཡེ་ཤེས་ཀྱི་ཚོགས་སུ་འགྱུར་ཏེ། ནང་གི་བདག་ཉིད་ཀྱི་དམ་ཚིག་སྲུང་བས་སོ། ། དེའི་ཕྱིར་འདིར་ཕྱི་རོལ་དང་ནང་གི་བདག་ཉིད་ཀྱི་དམ་ཚིག་རྣམས་རྒྱུད་དང་རྒྱུད་གཞན་གྱིས་རྟོགས་པར་བྱའོ་ཞེས་འབྱུང་ལ། དེའང་ཕྱིའི་ཆོས་སོགས་ཀྱི་དམ་ཚིག་ནི་བསྐྱེད་རིམ་གྱིས་འོག་མིན་གྱི་འཇིག་རྟེན་མཐར་ཐུག་པའི་དངོས་གྲུབ་སྒྲུབ་པའི་དབང་དུ་བྱས་པ་ཐུན་མོང་དང་ནང་གི་ཚོགས་སོག་གི་དམ་ཚིག་ནི་རྫོགས་རིམ་གྱིས་རྡོ་རྗེ་སྲིད་གསུམ་འཇིག་རྟེན་ལས་འདས་པའི་མཆོག་གི་དངོས་གྲུབ་སྒྲུབ་པའི་ཆེད་དེ། མཆོག་གི་དངོས་གྲུབ་ཐོབ་བྱེད་ཀྱི་ཚོགས་སོག་འདི་ལ་འདུས་པར་རིགས་གསུམ་དབང་དུ་བྱས་པའི་བཅུ་གཉིས། དེའི་སྟེང་དུ་དང་པོའི་སངས་རྒྱས་ཀྱི་ཡེ་ཤེས་རྡོ་རྗེའི་དམ་ཚིག་བཞི་བསྣན་ནས་བཅུ་དྲུག་ཏུ་གསུངས་ཏེ།
འདུས་པར། སངས་རྒྱས་ཡེ་ཤེས་རྒྱ་མཚོ་ཡིས། ། དམ་ཚིག་བཞི་པོ་བསྲུང་བར་བྱ། ། ཤ་ཆེན་རྟག་ཏུ་བཟའ་བྱ་སྟེ། ། འདི་ནི་དམ་ཚིག་འདའ་དཀའ་བའོ། ། ཞེས་འབྱུང་ལ། དེའི་དོན་སྐུ་རྡོ་རྗེ་བདག་ཉིད་ཀྱི་བྱང་སེམས་ཀྱི་ཐིག་ལེ་སད་པའི་གནས་སྐབས་དང་སྣང་བ་སྦྱོང་བྱེད་ཤེས་རབ་ཀྱི་ཆགས་པས་ཞུ་བ་ཕྱི་ནང་གི་རིག་མའི་པདྨར་སོན་པ་ལས་སྐུ་གསུང་ཐུགས་ཡེ་ཤེས་ཀྱི་དགའ་བ་དང་པོ་བཞི་མངོན་དུ་གྱུར་པ་སྟེ་བདག་ཉིད་རྟེན་དང་བརྟེན་པའི་ལྷ་ཚོགས་པར་གྱུར་པ་ལ་མཆོད་དེ། དམ་ཚིག་ནི་དགའ་བ་དང་པོ་བཞི་པོ་དེ་འབྲལ་མི་ཤེས་པར་སྐྱོང་བའི་དོན་ཏེ། དགའ་བདེ་བཞིའི་རྟེན་བྱང་སེམས་བཞི་པོ་དེའང་པདྨར་འབྲལ་མི་ཤེས་པར་བྱང་སེམས་ཀྱི་ཚུལ་གཅིག་ཏུ་གནས་པའི་ཕྱིར་དམ་ཚིག་དོན་འོག་ནས་འབྱུང་བ་དག་ཀྱང་འདི་ལྟར་ཤེས་པར་བྱའོ། ། ཤ་ཆེན་ནི་འདུ་བྱེད་ཀྱི་ཕུང་པོ་སྟེ་འདུ་བྱེད་ཀྱི་ཤ་ཁྲག་སོགས་ལུས་ཀྱི་ཆ་མང་པོ་བསྐྱེད་པར་བྱེད་པའི་བཟའ་བ་ནི་དེ་དག་སྒྲིབ་བྲལ་དུ་བྱས་ཏེ་རྡོ་རྗེའི་ལུས་ཀྱི་ཤ་ཆེན་འཕེལ་བར་བྱེད་པའོ། །
དེ་ནི་སྐུ་རྡོ་རྗེའི་དམ་ཚིག་ཡིན་ལ།
གསུང་རྡོ་རྗེའི་དམ་ཚིག་ནི། འགྱུར་མེད་ཆེན་པོ་གསུང་རྡོ་རྗེ། ། དམ་ཚིག་བཞི་པོ་བསྲུང་བར་བྱ། ། གཤང་གཅི་རྟག་ཏུ་བཟའ་བྱ་སྟེ། ། འདི་ནི་གསང་བ་རྨད་བྱུང་ཆེ། ། ཞེས་གསུངས་རྡོ་རྗེའི་ངོ་བོའི་བྱང་སེམས་རྨི་ལམ་དང་མཆེད་པ་སྦྱོང་བྱེད་ཤེས་རབ་ཀྱི་ཆགས་པས་ཞུ་བ་ཕྱི་ནང་གི་རིག་མའི་པདྨར་སོན་པ་ལས་སྐུ་གསུང་ཐུགས་ཡེ་ཤེས་ཀྱི་མཆོག་དགའ་བཞི་མངོན་དུ་གྱུར་ནས་སྒྲིབ་བྲལ་གྱི་ཕུང་ཁམས་བསྐྱེད་བྱེད་ཀྱི་གདན་གསུམ་ཚང་བའི་ལྷ་ཚོགས་མཆོད་པར་བྱེད་པའོ། ། བཤང་གཅི་ནི་གཟུགས་དང་རྣམ་ཤེས་ཀྱི་ཕུང་པོ་མ་དག་པའི་ཆ་སྟེ། བཟའ་བ་ནི་སྒྲིབ་བྲལ་དུ་བྱེད་པའི་ཕྱིར་ཏེ་རྡོ་རྗེའི་སྲིད་གསུམ་གྱི་འདོད་ཡོན་གྱི་བཟའ་བཏུང་མྱོང་བའི་བདེ་བའི་འབྲས་བུ་རོ་འགྱུར་མེད་ཀྱི་བཤང་གཅིར་གྱུར་པའང་སླར་རྡོ་རྗེའི་སྲིད་གསུམ་གྱི་འདོད་བདེ་འཕེལ་ཆེད་བཟའ་བཏུང་དུ་བྱ་བའི་ཆེད་དུ་བསྟེན་པའོ། ། གསང་བ་རྨད་བྱུང་ནི་བྱིས་པའི་དབང་པོ་གཉིས་བདེ་མ་ཡིན་པའོ། །
ཐུགས་རྡོ་རྗེའི་དམ་ཚིག་ནི། རྡོ་རྗེའི་སེམས་དཔའ་རྫུ་ཕྲུལ་ཆེས། ། དམ་ཚིག་བཞི་པོ་བསྲུང་བར་བྱ། ། ཁྲག་དང་ཁུ་བ་ཡང་དག་ལྡན། ། བརྟུལ་ཞུགས་བསྟན་པས་རྟག་ཏུ་བཟའ། ། ཞེས་བྱུང་བས་ཐུགས་རྡོ་རྗེའི་ངོ་བོ་ཐིག་ལེ་གཉིད་ལོག་དང་ཉེར་ཐོབ་སྦྱོང་བྱེད་ཤེས་རབ་ཀྱིས་ཆགས་པས་ཞུ་བ་ཕྱི་ནང་གི་རིག་མའི་པད་མར་སོན་པ་ལས་སྐུ་གསུང་ཐུགས་ཡེ་ཤེས་ཀྱིས་ཁྱད་དགའ་བཞི་མངོན་དུ་འགྱུར་ནས་བདག་ཉིད་རྟེན་དང་བརྟེན་པའི་དཀྱིལ་འཁོར་པར་གྱུར་པ་ལ་མཆོད་པའོ། ། ཁྲག་དང་ཁུ་བ་ནི་ཟག་བཅས་ཀྱི་ཚོར་བ་དང་འདུ་ཤེས་ཀྱི་ཆ་སྟེ། བཟའ་བ་ནི་སྒྲིབ་བྲལ་དུ་བྱེད་པའི་ཕྱིར་ཏེ། ཟག་མེད་ཀྱི་ཁུ་ཁྲག་གི་མེ་རླུང་དང་ས་ཆུ་སྦྱོར་བ་ཕྲད་པས་བདེ་དྲོད་ཀྱི་ཡེ་ཤེས་སྐྱེ་བའི་རྟེན་གྱི་བྱང་ཆུབ་ཀྱི་སེམས་གཉིས་ཀྱི་ཁུ་ཁྲག་ལེགས་པར་བཞུས་ནས་དྲི་རོ་རེག་བྱ་ཐམས་ཅད་པར་བྱས་ནས་ནང་གི་དབང་པོ་བརྒྱ་པས་བཟའ་བཏུང་དུ་བྱེད་པ་མཆོག་མི་འགྱུར་གྱི་སངས་རྒྱས་ཐོབ་པར་བྱེད་པ་ཡིན་ཏེ། བརྟུལ་ཞུགས་བརྟན་པ་ནི་ལས་རྒྱ་དང་རྟག་ཏུ་འགྲོགས་ཀྱང་ཁུ་བ་མི་འཕོ་བའོ། །
ཡེ་ཤེས་ཀྱི་དམ་ཚིག་ནི། ཇི་སྐད་དུ། མི་ཕྱེད་ལམ་ལ་གནས་པ་ཡིས། ། དམ་ཚིག་བཞི་པོ་བསྲུང་བར་བྱ། ། གོ་ཀུ་ལ་སོགས་རྟག་ཏུ་བཟའ། ། དམ་ཚིག་འདི་ནི་འདའ་བར་དཀའ། ། ཞེས་ཡེ་ཤེས་རྡོ་རྗེའི་ཐིག་ལེ་སྙོམས་འཇུག་དང་རྩ་བའི་སེམས་འོད་གསལ་སྦྱོང་བྱེད་ཤེས་རབ་ཀྱི་ཆགས་པས་ཞུ་བ་ཕྱི་ནང་གི་རིག་མའི་པདྨར་སོན་པ་ལས་སྐུ་གསུང་ཐུགས་ཡེ་ཤེས་ཀྱི་ལྷན་སྐྱེས་དགའ་བ་བཞི་མངོན་དུ་གྱུར་ནས་བདག་ཉིད་ཀྱི་རྟེན་བརྟེན་པའི་དཀྱིལ་འཁོར་པར་གྱུར་པ་ལ་མཆོད་པའོ། ། གོ་ཀུ་ད་ཧ་ན་ནི་སྒྲ་རྣ་བ་སྣ་ལྕེ་ལུས་སྦྲང་བུ་སྐྱུགས་པ་ཡིད་ཀྱི་དབང་པོ་དྲི་མའི་བདག་ཉིད་དེ། བཟའ་བ་ནི་སྒྲིབ་བྲལ་དུ་བྱེད་པའོ། ། དེ་ཡང་ཕྱི་ནང་གི་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་ཀྱི་སྡུག་བསྔལ་བདེན་པ་མཆོག་མི་འགྱུར་གྱི་བདེ་བའི་རོས་ཟོས་པ་ན་སྒྲིབ་བྲལ་གྱི་སངས་རྒྱས་ཐོབ་པར་འགྱུར་ཏེ།
ཁྱི་བ་ལང་གླང་ཆེན་མི་རྟ་སྦྲང་རྩི་ཞེས་པས་ཟག་བཅས་རྣམས་ཀྱི་ལུས་སེམས་བརྟས་པར་བྱེད་པ་ལ་སེམས་ཅན་དེ་དག་གི་ཤ་དང་སྦྲང་རྩི་སོགས་ཐ་མལ་པར་བསྟེན་པས་ཀྱང་བཅུད་ལེན་དུ་འགྱུར་བ་དང༌། དེ་འགྱུར་ན་སྔགས་ཀྱི་ཐབས་ཤེས་ཀྱིས་ཤ་དང་སྦྲང་རྩི་སོགས་བྱིན་གྱིས་རླབས་པས་དེ་དག་བཟའ་བཏུང་བྱས་པས་རྣམ་སྨིན་གྱིས་ལུས་སེམས་བརྟས་པ་དང་ལྷན་ཅིག་པར་རྣམ་སྨིན་དེ་ལ་བརྟེན་པའི་རྡོ་རྗེའི་ལུས་སེམས་ཀྱང་མངོན་གསལ་དུ་འཆར་ནས་དེ་རྟག་པར་བརྟས་པར་འཚོ་ཞིང་གཞེས་པར་བྱེད་ལ། དེའང་རྣམ་པར་མ་དག་པ་རྒྱུ་རྒྱུད་ཀྱི་དུས་ཀྱི་ཁྱི་སོགས་དུད་འགྲོ་དང་མི་ལ་སོགས་པའི་སེམས་ཅན་གྱི་རྒྱུ་འབྲས་ས་བོན་མ་དག་པའི་ལུས་སེམས་ལ་དྭངས་མར་གནས་པ་དེ་ལེགས་པར་སྦྱངས་ནས་དག་པའི་ལམ་འབྲས་ཀྱི་རྒྱུད་དུ་ཁྱི་སོགས་དུད་འགྲོ་དང་མིའི་འགྲོ་བའི་རིས་ལྔས་རིགས་ཅན་གྱི་རྒྱལ་བ་རིགས་ལྔའི་རྒྱུ་འབྲས་ཀྱི་ས་བོན་དག་པའི་ལུས་སེམས་ལ་དྭངས་མ་ཤ་ལྔ་དང་བདུད་རྩི་ལྔ་དང་སྦྲང་བུའི་སྐྱུགས་པར་གནས་པ་དེ་ཉིད་ཀྱི་བཅུད་རིག་མའི་རིག་པས་བཞུས་ནས་སྒྱུ་ལུས་རྡོ་རྗེའི་སྐུ་དང་འོད་གསལ་བདེ་ཆེན་གྱི་སྐུ་གཉིས་ཡ་བྲལ་ཏེ་འཆིང་བར་མི་འགྱུར་བའི་སླད་དུ་བཟའ་བཏུང་གི་དགེ་ཚོགས་གོམས་པ་མཐར་ཕྱིན་པ་སྔགས་ལུགས་ཀྱི་ཚོགས་སོག་སྒྲིབ་སྦྱོང་གི་བྱེད་པ་རྫོགས་ཏེ། ཤྲཱི་ཧེ་རུ་ཀའི་གོ་འཕང་ཐོབ་པའི་གནད་འདི་ནི་རྒྱལ་བ་འབྲི་ཁུང་པ་སོགས་དཔའ་བོ་དང་རྣལ་འབྱོར་ལ་འཁོར་ལོའི་དབང་ཕྱུག་མཐའ་དག་གི་ཐུགས་ལ་གནས་ཀྱང་ཕྱིས་ཀྱི་དུས་དཔྱིས་ཕྱིན་བཀའ་སྩལ་བ་པོ་ནི་ཁོ་བོའི་ཕ་རས་པ་ཆེན་པོ་ཉིད་དུ་བས་སོ། ། དོན་འདི་ཉིད་ཀྱི་དབང་དུ་མཛད་ནས་དཔལ་ས་ར་ཧས། ཟ་ཞིང་འཐུང་ལ་གཉིས་སྤྲོད་ཀྱིས་དགའ་ཞིང༌། རྟག་ཏུ་ཡང་དང་ཡང་དུ་འཁོར་ལོ་འགེངས། ། ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། ། རྨོངས་པའི་འཇིག་རྟེན་མགོ་བོ་རྡོག་པས་མནན་ནས་སོང༌། ། ཞེས་འབྱུང་ངོ༌། །
དེས་ན་ཟག་མེད་ཀྱི་ལུས་ལས་བྱུང་བའི་ཤ་ལྔ་བདུད་རྩི་ལྔའི་བཟའ་བཏུང་མྱོང་གི་དགའ་བདེ་རྒྱུད་ལ་བསྐྱེད་པའི་བསགས་སྦྱངས་མེད་པར་ལམ་གང་གིས་ཀྱང་སྔགས་ལམ་གྱི་སངས་རྒྱས་ཐོབ་པ་མ་ཡིན་ཏེ། ཇི་སྐད་དུ། བཅུ་དྲུག་བཞིའི་རབ་ཏུ་དབྱེ་བ་ཅན། ། ལམ་དང་བྲལ་བས་ཐོབ་པ་མ་ཡིན་ནོ། ། ཞེས་སོ། ། རྡོར་གསུང་འདིའི་འོག་ཏུ་དགོངས་གཅིག་རྙིང་མར། ཏིང་ངེ་འཛིན་གྱིས་བསྡུས་ཚད་རྡོ་རྗེ་ལྟ་བུའི་ཏིང་ངེ་འཛིན་དུ་གཅིག་བྱ་བ་འདི་བཞུགས་ཞེས་འབྱུང་བ་འདི་ཤིན་ཏུ་དག་པར་བཏོན་ན། སྔགས་ཀྱི་སྤང་བྱའི་སྣང་གསུམ་གྱི་སྒྲིབ་པ་ཆེས་སྤང་དཀའ་བ་དེ་རྣམ་གསུམ་རྣམ་དག་འོད་གསལ་རྡོ་རྗེ་ལྟ་བུའི་ཏིང་ངེ་འཛིན་དེས་བཅོམ་ནས་མངོན་པར་རྫོགས་པ་འཚང་རྒྱ་བ་ནི་སྔགས་ཀྱི་ཐུན་མོང་མིན་པའི་ལུགས་དང༌། མདོ་སྔགས་གཉིས་ཀར་སངས་རྒྱས་ཀྱི་རྣམ་པ་ཐམས་ཅད་མཁྱེན་པའི་ཡེ་ཤེས་ཉིད་ལ་རྡོ་རྗེ་ལྟ་བུའི་ཏིང་འཛིན་མཆོག་ཏུ་བསྔགས་བྱ་བ་འདི་བཞུགས།

ཞེས་སོ། ། དེ་ཡང་དཔལ་གསང་བ་འདུས་པར། དེ་བཞིན་གཤེགས་པ་འཚང་རྒྱ་ཚུལ་དེ་ཉིད་འདུས་པ་སོགས་ལས་བཤད་པ་ནི་སྤྱིའི་མངོན་པར་བྱང་ཆུབ་ཚུལ་ཡིན་ལ། དེ་ལྟའི་མངོན་བྱང་གི་མི་གཡོ་བ་ལ་མཉམ་པར་བཞག་པ་ན་ནང་གི་མངོན་བྱང་གི་མི་གཡོ་བའི་ཏིང་འཛིན་ལས་དེ་བཞིན་གཤེགས་པ་དེས་རང་རིགས་ཀྱི་རིགས་བདག་གི་དཀྱིལ་འཁོར་ལས་མཆོག་དབང་བླངས་ནས། སྒྱུ་མ་ལྟ་བུའི་སྐུ་སྣང་གསུམ་ལ་ཐིམ་ནས་སྣང་བ་གསུམ་པོ་ལའང་དྲི་བཅས་རྣམ་ཤེས་གློ་བུར་ཤེས་སྒྲིབ་དང་འཛག་སྒྲིབ་གནས་ངན་ལེན་གྱི་ཆ་དེ་དེ་བཞིན་གཤེགས་པའི་སྙིང་པོ་སྣང་གསུམ་རྣམ་དག་པ་གཉིས་ལྡན་གྱི་འོད་གསལ་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་གྱིས་བདུད་བཞི་བཅོམ་ནས་ཟུང་འཇུག་གི་སྐུར་མངོན་པར་རྫོགས་པར་སངས་རྒྱས་པར་འགྱུར་ལ། དེ་དང་རྡོ་རྗེ་ལྟ་བུའི་ཏིང་ངེ་འཛིན་ལ་དོན་གཅིག་མིང་གི་རྣམ་གྲངས་སུ་སློབ་དཔོན་འཕགས་པས་སྤྱོད་བསྡུས་སྒྲོན་མར། ཇི་སྐད་དུ། དེ་ནི་མིང་དེ་ལ་མངོན་པར་ཞེན་པ་རྣམས་ཀྱིས་འཁྲུལ་པ་བསལ་བའི་ཕྱིར། དོན་དམ་པའི་མིང་གི་རྣམ་གྲངས་ལ་འཇུག་པར་བྱ་སྟེ། དེ་ཡང་དང་པོར་ནི་འོད་གསལ་བ་དང་ཐམས་ཅད་སྟོང་པ་དང་སངས་རྒྱས་ཀྱི་ཡེ་ཤེས་དང་རྡོ་རྗེའི་ཡེ་ཤེས་དང་བླ་ན་མེད་པའི་ཡེ་ཤེས་ཞེས་སོགས་ནས། ཉོན་མོངས་པ་ཐམས་ཅད་ཟད་པར་བྱེད་པ་ཞེས་བྱ་བའི་བར་མིང་འདོགས་དགུ་བཅུ་གོ་གསུམ་འབྱུང་ལ།
རྡོར་ཏིང་འདི་ལྟ་བུ་རྣལ་འབྱོར་ནང་གི་ཚོགས་སོག་ཁྱད་འཕགས་དང༌། ཅི་སྟེ་འབྲེལ་ན། རྣལ་འབྱོར་ནང་གི་ཚོགས་སོག་ཀྱང་ནང་རིག་ཟག་མེད་བདེ་སྟོང་འགྱུར་མེད་ཀྱི་ཚོགས་སོག་ཡིན་པ་དེ་བཞིན་རྡོར་ཏིང་ཟབ་མཆོག་འོད་གསལ་དོན་དམ་བདེན་པའི་གཉེན་པོའི་ཡེ་ཤེས་འདིའང་ནང་རིག་ཟག་མེད་བདེ་སྟོང་འགྱུར་མེད་ཉིད་ཡིན་ཏེ། སྔགས་ཀྱི་སྒྱུ་ལུས་ཀུན་རྫོབ་གཟུགས་སྐུ་དང་འོད་གསལ་དོན་དམ་ཆོས་སྐུ་ཟུང་འཇུག་གི་སྐུ་ལ་སྒྲིབ་བྱེད་འཇོམས་བྱེད་ཀྱི་ཏིང་འཛིན་དང་ཤེར་ཕྱིན་མཆོག་ཏུ་གྱུར་པ་དེ་ཡིན་པའི་ཕྱིར་ཏེ། སྤྱོད་བསྡུས་ལས། མི་གནས་པའི་མྱང་འདས་ཀྱི་ཁམས་ཟུང་འཇུག་གི་རིམ་པ་ལ་ཐེ་ཚོམ་གཅོད་པའི་སྐབས་རྒྱས་པར་ཟུང་འཇུག་དེའི་སྐུ་སྒྲུབ་བྱེད་ཀྱི་རྡོར་ཏིང་འཆད་པ་ན་སྐུ་དེ་དག་རྒྱས་པར་བཤད་པའི་རྗེས་ཐོགས་དེར། ཇི་སྐད་དུ། དེ་ལྟ་བུའི་རྡོ་རྗེ་ལྟ་བུའི་ཏིང་ངེ་འཛིན་འདི་ཉིད་ཀྱི་ཁྱད་པར་བཅོམ་ལྡན་འདས་ཀྱི་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས། གང་གིས་དཔའ་བར་འགྲོ་བའི་ཏིང་ངེ་འཛིན་འདི་ཐོབ་པའི་སྐྱེས་བུ་དམ་པ་འདི་དག་གིས་ནི་སངས་རྒྱས་ཐམས་ཅད་ཡུལ་དུ་མཆིས་པ་ལགས་སོ། ། རང་དབང་གིས་ཡེ་ཤེས་ལ་དབང་བགྱིད་པ་ལགས་སོ། །
དཔའ་བར་འགྲོ་བའི་ཏིང་ངེ་འཛིན་འདི་མ་ཐོབ་པའི་ཕྱིར་བྱང་ཆུབ་སེམས་དཔའ་དེ་ལ་བྱང་ཆུབ་སེམས་དཔའ་ཞེས་ང་མི་སྨྲའོ། ། དཔའ་བར་འགྲོ་བའི་ཏིང་ངེ་འཛིན་འདི་མ་ཐོབ་པའི་ཕྱིར་བྱང་ཆུབ་སེམས་དཔའ་དེ་ལ་ནི་མངོན་པར་ཤེས་པ་ཐོབ་པ་ཞེས་ང་མི་སྨྲའོ། ། དཔའ་བར་འགྲོ་བའི་ཏིང་ངེ་འཛིན་འདི་མ་ཐོབ་པའི་ཕྱིར་བྱང་ཆུབ་སེམས་དཔའ་དེ་ལ་ནི་སྦྱང་བ་བྱས་པའོ་ཞེས་ང་མི་སྨྲའོ། ། དཔའ་བར་འགྲོ་བའི་ཏིང་ངེ་འཛིན་འདི་མ་ཐོབ་པའི་ཕྱིར་བྱང་ཆུབ་སེམས་དཔའ་དེ་ལ་ནི་སྦྱིན་པ་དང་ཚུལ་ཁྲིམས་དང་བཟོད་པ་དང་བརྩོན་འགྲུས་དང་བསམ་གཏན་དང་ཤེས་རབ་དང་ལྡན་པའོ་ཞེས་ང་མི་སྨྲའོ། ། དཔའ་བར་འགྲོ་བའི་ཏིང་ངེ་འཛིན་འདི་མ་ཐོབ་པའི་ཕྱིར་བྱང་ཆུབ་སེམས་དཔའ་དེ་ལ་ནི་མང་དུ་ཐོས་པའོ་ཞེས་ང་མི་སྨྲའོ། ། དཔའ་བར་འགྲོ་བའི་ཏིང་ངེ་འཛིན་འདི་མ་ཐོབ་པའི་ཕྱིར་བྱང་ཆུབ་སེམས་དཔའ་དེ་ལ་ནི་སྤོབས་པ་དང་ལྡན་པའི་ཞེས་ང་མི་སྨྲའོ། ། རིགས་ཀྱི་བུ་དག་དེ་བས་ན་ངེས་པར་འབྱུང་བའི་ལས་ཐམས་ཅད་དུ་ངེས་པར་འབྱུང་ན་འདོད་པའི་བྱང་ཆུབ་སེམས་དཔའ་རློམ་སེམས་ཐམས་ཅད་མེད་པའི་ཕྱིར་དཔའ་བར་འགྲོ་བའི་ཏིང་ངེ་འཛིན་འདི་ལ་བསླབ་པར་བྱའོ། ། ཞེས་གསུངས་སོ། ། འདི་དང་མཐུན་པར་མྱང་འདས་ཆེན་པོར། རིགས་ཀྱི་བུ་དཔའ་བར་འགྲོ་བའི་ཏིང་ངེ་འཛིན་ལ་ནི་མིང་རྣམ་པ་ལྔ་ཡོད་དེ།
དཔའ་བར་འགྲོ་བའི་ཏིང་ངེ་འཛིན་ཞེས་ཀྱང་བྱ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་ཀྱང་བྱ། རྡོ་རྗེ་ལྟ་བུའི་ཏིང་ངེ་འཛིན་ཞེས་ཀྱང་བྱ། སེང་གེ་སྒྲ་སྒྲོགས་པའི་ཏིང་འཛིན་ཞེས་ཀྱང་བྱ། སངས་རྒྱས་ཀྱི་རང་བཞིན་ཞེས་ཀྱང་བྱ་སྟེ། ཞེས་དང༌། རིགས་ཀྱི་བུ་སངས་རྒྱས་ཀྱི་རང་བཞིན་ཞེས་བྱ་བ་ནི་དཔའ་བར་འགྲོ་བའི་ཏིང་ངེ་འཛིན་ཏེ། རང་བཞིན་མར་གྱི་ཉིང་ཁུ་འདྲ་བས་སངས་རྒྱས་ཐམས་ཅད་ཀྱི་ཡུམ་མོ། ། དཔའ་བར་འགྲོ་བའི་ཏིང་ངེ་འཛིན་གྱི་མཐུས་དེ་བཞིན་གཤེགས་པ་རྣམས་རྟག་པ་དང་བདེ་བ་དང་བདག་དང་ཡོངས་སུ་དག་པར་འགྱུར། སེམས་ཅན་ཐམས་ཅད་ལ་ཡང་དཔའ་བར་འགྲོ་བའི་ཏིང་ངེ་འཛིན་ཡོད་མེད་ཀྱི་མ་སྒོམ་པའི་ཕྱིར་མི་མཐོང་སྟེ།
དེའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མ་གྱུར་ཏོ། ། ཞེས་འབྱུང་བས་རྒྱུ་རྒྱུད་རང་བྱུང་ལྷན་སྐྱེས་ཀྱི་འབྲས་རྒྱུད་ཀྱི་རྣམ་མཁྱེན་དུ་གནས་གྱུར་པ་ལ་རྡོ་རྗེ་ལྟ་བུའི་ཏིང་ངེ་འཛིན་དུ་ཆེས་བསྟན་ཏོ། ། དེས་ན་རྡོར་ཏིང་ནི་སློབ་པའི་རྒྱུན་མཐའ་འབའ་ཞིག་གི་ཏིང་ངེ་འཛིན་དེ་ཁོ་ན་ལ་རྡོར་ཏིང་དུ་འཇོག་པའང་རྒྱ་ཆུང་བར་རིག་པར་བྱའོ། ། ཆོས་ཚུལ་འདི་ལ་དགོངས་ནས་འབྲི་ཁུང་པའི་རྣམ་འཕྲུལ་དུ་གྲགས་པ་ཇོ་ནང་དོལ་བུ་པས་ཕར་ཕྱིན་ཊཱིཀ་མདོ་ལུགས་མར་གནོད་འཇོམས་ལས། འཇིག་རྟེན་འདས་པའི་ཡེ་ཤེས་རྣམ་པར་མི་རྟོག་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་བསྡུས་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ་ཞེས་པའི་རྗེས་ལ་ལམ་བདེན་གྱིས་བསྡུས་པའི་ཡེ་ཤེས་བཞི་དང་ཉན་རང་དགྲ་བཅོམ་པའི་ཡེ་ཤེས་དང༌། བྱང་ཆུབ་སེམས་དཔའ་མོས་པས་སྤྱོད་པ་ནས་བཟུང་སྟེ་ཆོས་ཀྱི་སྤྲིན་གྱི་བར་གྱི་ཡེ་ཤེས་ཤེར་ཕྱིན་སྟོན་པའི་གཞུང་གི་ཚོགས་ཇི་སྙེད་པ་རྣམས་ཤེར་ཕྱིན་བཏགས་པ་བར་བསྟན་ནས་དེ་ལྟར་ཤེས་ཕྱིན་ཞེས་བརྗོད་པ་དེ་དག་ལས་འདིར་ནི་སངས་རྒྱས་ཀྱི་ས་ཡིས་བསྡུས་པའི་ཤེས་རབ་འཇིག་རྟེན་ལས་འདས་པ་རྣམ་པར་མི་རྟོག་པ་ལ་ཤེར་ཕྱིན་ཞེས་བྱའོ་ཞེས་དང༌། དེ་ལ་སངས་རྒྱས་བཅོམ་ལྡན་འདས་རྣམས་ཀྱི་གནས་ཤིན་ཏུ་གྱུར་པས་རྡོ་རྗེའི་ལྟ་བུའི་ཏིང་ངེ་འཛིན་གྱིས་བསྡུས་པའི་འཇིག་རྟེན་ལས་འདས་པ་རྣམ་པར་མི་ལྡོག་པའི་ཡེ་ཤེས་ལ་རྣམ་པ་ཐམས་ཅད་མཁྱེན་པ་ཉིད་ཅེས་བྱའོ། ། ཞེས་གསུངས་སོ། ། འབུམ་ཊཱིཀ་ཀྱང་དེ་དང་མཐུན་ནོ། ། ཉི་ཁྲི་ལེའུ་ཉེར་གཉིས་པར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་ཀྱིས་ཀྱང་དོན་དེ་ཉིད་གཟིགས་སྟེ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་བཞག་ནས་ཞེས་གསུངས་སོ། །
དེས་ན་རྡོ་རྗེ་ལྟ་བུའི་ཏིང་ངེ་འཛིན་ཡིན་པ་ཉིད་ཀྱིས་ལམ་གྱི་གནས་སྐབས་འབའ་ཞིག་ལ་གོ་བར་མི་བྱ་སྟེ། སེམས་ཅན་དང་སངས་རྒྱས་དང་སློབ་པའི་གནས་སྐབས་ཐམས་ཅད་ལ་ནམ་མཁའ་ལྟར་ཁྱབ་པའི་ཆོས་ཀྱི་དབྱིངས་དེ་བཞིན་ཉིད་གཉིས་མེད་ཡེ་ཤེས་དོན་དམ་པའི་དེ་བཞིན་གཤེགས་པ་དེ་ཉིད་རྡོ་རྗེ་ལྟ་བུའི་ཏིང་ངེ་འཛིན་དང་ཤེར་ཕྱིན་དངོས་ཡིན་ཞིང་གཞུང་གི་ཚོགས་དང་ལམ་ནི་ཤེར་ཕྱིན་བཏགས་པ་བ་ཡིན་པའི་ཕྱིར། བརྒྱད་སྟོང་དོན་བསྡུར། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དོན་དེ་དང་ལྡན་པས། ། གཞུང་ལམ་དག་ལ་དེའི་སྒྲ་ཡིན། ། ཞེས་གསུངས་པ་དེ་ཁོ་ན་ལྟར་ཡིན་ནོ། ། ཞེས་རྩལ་དུ་བཏོན་ནས་བཤད་སྣང་ངོ༌། ། དེ་ལྟར་རྡོ་རྗེ་ལྟ་བུའི་ཏིང་ངེ་འཛིན་དེ་ཉིད་སངས་རྒྱས་ཀྱི་རྣམ་པ་ཐམས་ཅད་མཁྱེན་པའི་ཡེ་ཤེས་ཡིན་པ་དང༌།
དེ་ཉིད་རྣལ་འབྱོར་པ་ལམ་པའི་རྒྱུད་ལ་འཆར་བ་ན་བཀའ་བརྒྱུད་དྭགས་པོ་ལྷ་རྗེ་ལུགས་ཀྱི་མདོ་ཏིང་ངེ་འཛིན་དང་ཐེག་པ་ཆེན་པོ་རྒྱུད་བླ་མ་ནས་བཤད་པའི་ཏིང་ངེ་འཛིན་རྒྱལ་པོ་དང་བདེ་གཤེགས་སྙིང་པོ་ཞེས་བྱ་བའི་ཏིང་ངེ་འཛིན་དང་ཤེས་རབ་གཉུག་མ་ལྷན་ཅིག་སྐྱེས་པའི་ཡེ་ཤེས་མིང་གཞན་ཐ་མལ་གྱི་ཤེས་པ་ཞེས་བྱ་བ་དེ་ཉིད་ཡིན་ཏེ། ལམ་དུས་ཀྱི་ཐ་མལ་ཤེས་པ་དེའང་གཞི་དུས་ཀྱི་དང་པོའི་སངས་རྒྱས་གཉུག་མ་ཨ་ཧཾ་གི་རང་བཞིན་དེ་ཉིད་ཡིན་པས་མདོར་ན་རྒྱུ་རྒྱུད་ལམ་རྒྱུད་འབྲས་རྒྱུད་ཐམས་ཅད་དུ་སྒྲིབ་བྲལ་རང་བྱུང་གི་ཡེ་ཤེས་འདི་ཁོ་ན་ནི་ཕར་ལ་སྒྲིབ་པ་ཐམས་ཅད་འཇོམས་ཤིང་ཚུར་སྒྲིབ་པ་གང་གིས་ཀྱང་བཅོམ་གཞིག་གི་ནུས་པས། ཐ་མལ་གྱི་ཤེས་པ་རྡོ་རྗེ་ལྟ་བུའི་ཏིང་ངེ་འཛིན་ཐོལ་སྐྱེས་རྦད་ཆོད་དུ་གྲགས་པ་ཡིན་ཏེ། ཀརྨ་པ་རང་བྱུང་རྡོ་རྗེས། ཐ་མལ་ཤེས་པ་འདི་ཉིད་ལ། ། ཆོས་དབྱིངས་རྒྱལ་བའི་སྙིང་པོ་ཟེར། ། བཟང་དུ་འཕགས་པས་བཏང་བ་མེད། ། ངན་དུ་སེམས་ཅན་གྱིས་མ་བཏང༌། ། ཐ་སྙད་དུ་མས་བརྗོད་མེད་ཀྱང༌། ། བརྗོད་པས་དེ་ཡི་དོན་མི་རྟོགས། །
དེ་ཡིས་མ་འགགས་རོལ་པ་ལས། ། ཡོན་ཏན་དྲུག་ཅུ་རྩ་བཞི་པོ། ། རགས་པ་ཡིན་ཏེ་རེ་རེའང༌། ། བྱེ་བ་ཕྲག་རེར་གསུངས་པ་ཡིན། ། ཞེས་འབྱུང་ལ། ཏོལ་སྐྱེས་རྦེད་ཆོད་ཀྱི་དོན་ནི་རྡོར་ཏིང་འདི་ནམ་སྐད་ཅིག་ཏུ་ཏོལ་སྐྱེས་པ་ན་སྒྲིབ་ཚོགས་རྦད་ཆོད་དུ་འགྲོ་བས། དྭགས་པོ་བཀའ་བརྒྱུད་པ་དག་མིང་འདོགས་དེ་སྐད་དུ་མཛད་དེ། དཔལ་ཏི་ལོ་པས། དཔེར་ན་བསྐལ་པ་སྟོང་དུ་བསགས་པའི་མུན་པ་ཡང༌། ། སྒྲོན་མེ་ཆུང་ངུ་གཅིག་གིས་སེལ་བར་བྱེད་པར་ལྟར། །
དེ་བཞིན་རང་སེམས་འོད་གསལ་སྐད་ཅིག་གིས། ། བསྐལ་པར་བསགས་པའི་མ་རིག་སྡིག་སྒྲིབ་སེལ། ། ཞེས་འབྱུང་ངོ༌། ། དེས་ན་རྡོ་རྗེ་ལྟ་བུའི་ཤེར་ཕྱིན་ནམ་ཕྱག་རྒྱ་ཆེན་པོའི་ཏིང་ངེ་འཛིན་འདིའི་དབང་དུ་མཛད་ནས། ཡུམ་གྱི་གླེང་གཞི་ཏིང་ངེ་འཛིན་གང་དུ་ཏིང་ངེ་འཛིན་ཐམས་ཅད་འདུ་བ་ཏིང་ངེ་འཛིན་གྱི་རྒྱལ་པོ་ཞེས་བྱ་བ་ལ་སྙོམ་པར་བཞུགས་སོ། ། ཞེས་འབྱུང་སྟེ། དེ་ལྟའི་ཏིང་ངེ་འཛིན་གྱི་རྒྱལ་པོའང་རྣམ་མཁྱེན་གྱི་ཤེས་རབ་ཕ་རོལ་ཕྱིན་མ་ཉིད་ལས་འཇོག་རིགས་པའི་ཕྱིར། འདི་ནི་སྔགས་ཀྱི་ཐེག་པའི་མཐར་ཐུག་གི་དགོངས་པའང་ཡིན་ཏེ། ཕྱག་རྡོར་སྟོད་འགྲེལ་ལས། དེ་ནི་རྡོ་རྗེའི་རྣལ་འབྱོར་མ་རང་གི་སེམས་ཀྱི་སྣང་བ་ཙམ་ཕྱག་རྒྱ་ཆེན་པོ།
རྣམ་པ་ཐམས་ཅད་མཆོག་དང་ལྡན་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་དང་དེ་བཞིན་ཉིད་དང་རིགས་ལྡན་མ་དང་པདྨ་ཞེས་བརྗོད་པར་བྱའོ། ། ཞེས་དང༌། དུས་འཁོར་འགྲེལ་ཆེན་ལས། མི་འཕོ་བའི་རྒྱུ་དེའི་གཡོ་མེད་བདེ་བའི་སྐད་ཅིག་གང་ཡིན་པ་དེ་ནི་ཆོས་ཀྱི་དབྱིངས་ཏེ་ཤེས་རབ་ཀྱི་ཕ་རོལ་ཏུ་ཕྱིན་མ་སྟེར་བར་བྱེད་དོ། ། ཞེས་དང༌། ཕྱག་རྒྱ་ཆེན་མོ་ནི་ཆོས་ཐམས་ཅད་ཀྱི་རང་བཞིན་མེད་པའི་མཚན་ཉིད་ཅན་རྣམ་པ་ཐམས་ཅད་ཀྱི་མཆོག་དང་ལྡན་པ་ཤེས་རབ་ཀྱི་ཕ་རོལ་ཏུ་ཕྱིན་པ་སངས་རྒྱས་བསྐྱེད་པར་མཛད་མའོ། ། ཞེས་འབྱུང་ངོ༌། །
འདིར་འདི་ཤེས་པར་བྱ་དགོས་ཏེ། རྒྱལ་བ་གར་གྱི་དབང་པོ་ཞྭ་དམར་བ་བཞི་པའི་ཞལ་ནས། ཇོ་ནང་བ་འབྲི་ཁུང་པའི་རྣམ་འཕྲུལ་དུ་མི་རིགས་ཏེ།
དྭགས་པོ་བཀའ་རྒྱུད་ཀྱི་རྣམ་རྟོག་ཆོས་སྐུ་སོགས་ཀྱི་གྲུབ་མཐའ་ལ་དགག་པ་རྒྱ་ཆེར་བྱས་པའི་ཕྱིར་ཞེས་གསུངས་པར་གྲགས་པ་ཡང་མཐའ་གཅིག་ཏུ་མ་ངེས་ཏེ། སངས་རྒྱས་དང་བྱང་ཆུབ་སེམས་དཔའི་སྤྲུལ་པ་དག་གིས་འགྲོ་བ་དགྲོལ་ཆེད་དུ་གསུང་རྣམ་པ་ཐམས་ཅད་པས་དགག་སྒྲུབ་རྣམ་པ་དུ་མར་གསུངས་པ་ལ་འདི་ཁོ་ན་ལས་འདི་འདིར་ངེས་པ་དང་ཡང་འདི་འདིར་མ་ངེས་སོ་ཞེས་ཕྱེ་འབྱེད་ཀྱི་ཁ་ཚོན་མི་ཆོད་ལ། རྒྱལ་བ་ཞྭ་དམར་བས་དེ་ལྟར་གསུངས་པའང་དེས་གདུལ་བྱའི་སྐྱེ་བོའི་ངོར་གསུངས་པ་ལས་ངེས་དོན་མ་ཡིན་པའི་ཕྱིར་ཏེ། ཡིན་ན་ཞྭ་དམར་བ་གྲགས་པ་སེང་གེས་ཇོ་ནང་པ་རིགས་ལྡན་གྱི་སྤྲུལ་པ་ཡིན་པ་གསུངས་ལ། དེ་ལྟ་ན་རིགས་ལྡན་ཆོས་ཀྱི་རྒྱལ་པོས་དྭགས་པོ་བཀའ་བརྒྱུད་ལ་ངེས་དོན་དུ་དགག་པ་བྱེད་མི་རིགས་པའི་ཕྱིར་ཏེ། དེ་ལྟར་རིགས་ན་སངས་རྒྱས་ཀྱིས་སངས་རྒྱས་ཀྱི་བསྟན་པ་དགག་པར་ཡང་འགྱུར་ལ། དེ་ལྟ་ན་ནི་ཧ་ཅང་ཐལ་ཆེས་སོ། ། སྨྲས་པ། མཆོད་ཡུལ་ཞིང་གི་གཙོ་བོ་ནི། ། རྡོ་རྗེ་ཐེག་པ་བླ་མེད་ཀྱི། །
རྣལ་འབྱོར་དམ་ཚིག་ལྡན་པ་ལ། ། ལུས་ངག་ཡིད་ཀྱི་སྒོ་གསུམ་པོ། ། རྡོ་རྗེ་གསུམ་གྱི་འཁོར་ལོ་རུ། ། ལེགས་པར་ཐེབས་ཚེ་རྣལ་འབྱོར་དེའི། ། རྡོ་རྗེ་གསུམ་གྱི་ནང་གནས་པའི། ། དཀྱིལ་འཁོར་རྨད་དུ་བྱུང་བ་ལ། ། བསོད་ནམས་ཚོགས་དང་ཡེ་ཤེས་ཚོགས། ། གཉིས་ཀྱི་ངོ་བོར་རྣམ་དག་པའི། ། དཀར་དམར་དྭངས་མའི་མཆོད་པ་ཆེ། ། རྣལ་འབྱོར་ནང་གི་ཚོགས་གསོག་མཆོག །
སངས་རྒྱས་སྒྲུབ་པར་བྱེད་པ་ལ། ། རྨད་བྱུང་ཉམས་ལེན་འདི་ཉིད་ལས། ། ཟབ་པའི་རིམ་པ་གཞན་མེད་དོ། ། འདོད་ཆགས་ཆེན་པོ་དགའ་བ་ཆེ། ། མཆོད་པ་བླ་མེད་ཡིན་པའི་ཕྱིར། ། རྣལ་འབྱོར་དགོངས་པ་ལུང་སྟོན་ལས། ། འདོད་ཆགས་འདྲ་བའི་བདེ་བ་མེད། ། རྒྱལ་བ་རྣམས་ལ་དེ་ཕུལ་བས། ། གཞན་གྱི་ཆུང་མ་སེམས་ཅན་ཕྱིར། ། བསྟེན་པས་བསོད་ནམས་ཐོབ་པར་འགྱུར། །
ཞེས་དང་ངན་སོང་སྦྱོང་རྒྱུད་ལས། ། སེམས་ཅན་ཀུན་ལ་ཕན་ཕྱིར་དང༌། ། སངས་རྒྱས་རྣམས་ཀྱི་བསྟེན་པའི་ཕྱིར། ། ལས་རྣམས་ཐམས་ཅད་བྱས་པ་ཡིས། ། བསོད་ནམས་ཤིན་ཏུ་མང་པོ་རྙེད། ། ཅེས་སོགས་ཤིན་ཏུ་ཟབ་པ་ཡིས། ། རྡོ་རྗེ་ཐེག་ལས་ལེགས་པར་བསྟན། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ། ། འདིའི་ཞར་ལ། རྡོ་རྗེའི་གསུང་གི་འཕྲོས་དོན་འདི་ཡང་ཤེས་དགོས་ཏེ།
རྣལ་འབྱོར་དམིགས་མེད་གྲུབ་པ་ལ། ། གེགས་སོགས་བར་ཆད་ཅི་བྱུང་ཡང༌། ། དམིགས་མེད་རྣལ་འབྱོར་མ་གཏོགས་པ། ། དམིགས་བཅས་སྤྲོས་པས་བཅོས་མི་བྱ། ། བྱས་ན་རྗེ་བཙུན་མི་ལ་ལ། ། འདྲེ་དམག་མང་པོ་བྱུང་བའི་དུས། ། བསྐྱེད་རིམ་སྒོམ་སོགས་མ་ཕན་པས། ། སྤྲོས་མེད་ཉིད་ཀྱིས་གྲོལ་བར་ཟད། ། ཚུལ་འདི་མགོན་པོ་འབྲི་ཁུང་པའི། ། ལམ་གཏོང་བྱ་བའི་ཟབ་ཆོས་ཡིན། །
འདིར་མགོན་པོ་འབྲི་ཁུང་པའི་ཟབ་ཆོས་ལ་དོར་དང་ལམ་གཏོང་བྱ་བ་འདི་ལ། ལ་དོར་ལུགས་དང༌། ལམ་དུ་བཏང་ལུགས་མི་འདྲ་བ་དུ་མ་ཡོད་ཀྱང༌། འབྲི་གདན་གྱི་བླ་མ་གོང་མ་རྣམས་ཀྱི་ཡིག་ཆ་ཁུངས་ཐུབ་ལས་འབྱུང་བ་ལྟར་བརྗོད་ན། དཔེར་ན་ཞེ་སྡང་ལྟ་བུ་ཞིག་ལམ་སྐྱེས་པ་ན། བདག་གི་ཉོན་མོངས་པ་ཞེ་སྡང་སྐྱེས་པ་འདིས་མཁའ་མཉམ་གྱི་ཞེ་སྡང་གི་གོ་ཆོད་པ་ལྟར་གྱུར་ནས་སེམས་ཅན་ཐམས་ཅད་ཀྱི་རྒྱུད་ལ་ཞེ་སྡང་གི་ཉེས་པ་ཐམས་ཅད་ཞི་ན་ཅི་མ་རུང༌། མདོར་ན་མཁའ་མཉམ་གྱི་སེམས་ཅན་ཐམས་ཅད་སངས་རྒྱས་ཐོབ་ན་དེའི་ཚབ་ཏུ་རང་འཁོར་བར་གཏན་སྡོད་ནུས་པ་ལྟ་ཅི་སྨོས། སེམས་ཅན་གཅིག་སྐོམས་པས་གཟིར་བའི་སྡུག་བསྔལ་ལས་སྐྱོབ་ཐུབ་ན་རང་ཉིད་ཡི་དྭགས་ཀྱི་གནས་སུ་བསྐལ་པར་གནས་ནའང་ཅི་མ་རུང་སྙམ་པ་ལྟ་བུའི་བསམ་སྦྱོར་ལ་བར་ཆད་དང་བྲལ་བ་ཞིག་ཡོད་ན་ཐེག་པ་ཆེན་པོ་ཡིན་པས། དེས་རང་རྒྱུད་ལ། ལས་ཉོན་སོགས་མངོན་མཐོ་དང་ངེས་ལེགས་ལ་སྒྲིབ་བྱེད་ཀྱི་བློ་ཅི་འདྲ་ཞིག་ཤར་ཡང་དེའི་དབང་དུ་མི་བཏང་བར་རྐྱེན་ངན་དེ་ཉིད་ཀྱིས་གྲོགས་སུ་བྱས་ནས་དེའི་དབང་དུ་མི་གཏོང་བར་ལས་ཉོན་ཅི་འདྲའི་ཚད་ཆེན་པོར་སྐྱེས་པ་ན་ཕྱག་རྒྱ་ཆེན་པོ་ལྔ་ལྡན་ལྟ་བུའི་ངང་དུ་ལ་དོར་བས་ན་ལ་དོར་ཞེས་བརྗོད་ལ།
དེ་ལྟར་ལས་ཉོན་དེ་ཉིད་ཐེག་པ་ཆེན་པོའི་ཐབས་ཤེས་ཟབ་མོས་ཟིན་ནས་བྱང་ཆུབ་ཀྱི་རྒྱུར་གྱུར་པ་དེ་ལ་ལམ་གཏོང་ཞེས་བྱ་སྟེ་ཚུལ་འདི་ནི་བདག་གཞན་བརྗེ་བ་དང་བདག་གཞན་མཉམ་པར་ལྟ་སྒོམ་བྱེད་པ་ཞེས་པར་བརྗོད་དེ། ཚུལ་འདི་ལ་ནི། དུག་བདུད་རྩིར་བསྒྱུར་བ་ཞེས་པ་དང་ལྟས་ངན་གཡང་དུ་འགུགས་པ་དང་འཁྲུལ་པ་ཡེ་ཤེས་སུ་འཆར་བ་ཞེས་བྱ་བ་དེ། ཆོས་ཀྱི་ཚུལ་འདི་ལ་སངས་རྒྱས་དང་བྱང་སེམས་རྣམས་ཀྱིས་གདུལ་བྱ་འདུལ་ཆེད་མིང་མི་འདྲ་བ་དུ་མར་བཏགས་ཀྱང་དོན་མཐུན་ཏེ། རང་གཞན་རྒྱུད་ཀྱི་ལས་ཉོན་དེ་ཉིད་ཀྱི་བདུད་དབང་དུ་མི་བཏང་བར་བདུད་དེ་དག་གཉེན་པོ་ཡེ་ཤེས་ཀྱིས་ཕར་ཟིལ་གྱིས་མནན་ཅིང་དབང་དུ་བསྡུས་ནས་རང་སར་གྲོལ་བར་བྱེད་པའི་མན་ངག་ཉིད་དུ་ཟད་པའི་ཕྱིར། དེས་ན་ཆོས་ཚུལ་འདི་ལ་ཇོ་བོ་བཀའ་གདམས་པ་དག་ལམ་རིམ་དང༌། བློ་སྦྱོང་ཞེས་པར་བཏགས་ལ། ཕ་དམ་པ་དང་ལབ་སྒྲོན་དག་ཞི་བྱེད་དང་གཅོད་སྐོར་ཞེས་པར་བཏགས་ལ། དྭགས་པོ་བ་རྣམས་ཕྱག་རྒྱ་ཆེན་པོ་དང༌། རྫོགས་ཆེན་པ་དག་སེམས་སྡེ་ཀློང་སྡེ་མན་ངག་གི་སྡེ་ཞེས་བཏགས་པར་ཟད་དོ་ཞེས་པའང་ཤེས་དགོས་སོ།། །།
༈ རྡོ་རྗེའི་གསུང༌། གསང་སྔགས་ལ་ནི་སྡེ་སྣོད་གསུམ་ག་ཚང་བ་ཡིན་ནོ་བྱ་བ་ལ། རྡོར་གསུང་འདིའི་དོན་ནི་གསང་སྔགས་ཐེག་པའི་ཆོས་ཚུལ་འདི་ལ་གསང་སྔགས་རང་ལུགས་ཀྱི་ཐུན་མོང་མིན་པའི་བསླབ་པ་གསུམ་སྟོན་པས་སྡེ་སྣོད་གསུམ་དུ་འཇོག་དགོས་ལ། ཐུན་མོང་མིན་པའི་སྡེ་སྣོད་གསུམ་གྱི་དབང་དུ་མཛད་ནས་སློབ་དཔོན་ཨཱརྻ་དེ་བས། རིག་པ་འཛིན་པའི་སྡེ་སྣོད་ཅེས་པའི་སྡེ་སྣོད་བཞི་པར་ཡང་བཞག་ལ། སློབ་དཔོན་ཤནྟི་པས་ནི་ཟབ་མོའི་དོན་བསྡུས་ནས་བསྟན་པ་མདོ་སྡེའི་སྡེ་སྣོད་ཡིན་ཞེས་མདོ་ཙམ་དུ་བཤད་པའི་སྒྲ་དོན་ལ་སྙེགས་ནས་བཤད་པ་ཡོད་ཀྱང་དེ་ལྟ་ན། གསང་སྔགས་ཀྱི་དོན་ཟབ་མོ་རྒྱས་པར་བཤད་པ་རྣམས་ཀྱང་མདོ་སྡེའི་སྡེ་སྣོད་དུ་མ་འདུས་པའི་རྐྱེན་དུ་ཡང་འགྱུར་རོ། ། དེས་ན་གསང་སྔགས་ཀྱི་སྡེ་སྣོད་ལ་ཐུན་མོང་མ་ཡིན་པའི་སྡེ་སྣོད་གསུམ་དངོས་དང་ཞར་བྱུང་ཐུན་མོང་རྒྱུའི་སྡེ་སྣོད་གསུམ་ཡན་ལག་གི་ཚུལ་དུ་རྫོགས་སོ་ཞེས་པ་འདི་ནི་ཐམས་ཅད་མཁྱེན་པ་ཀརྨ་པའི་དགོངས་པར་ཡང་གསལ་ཏེ། ཟབ་མོ་ནང་དོན་ལས། ཕྱི་རོལ་བྱེད་པོ་གཞན་མེད་པ། །
རྟེན་ཅིང་འབྲེལ་འབྱུང་རང་སྣང་སྟེ། ། རྟོག་པས་ལྡན་མིན་འདུ་བྱེད་ཀྱི། ། སྣོད་བཅུད་ཕྲ་རག་མིང་ཚིག་དང༌། ། ཡི་གེ་ཕྱོགས་དུས་ལ་སོགས་པ། ། གསུངས་པ་ཕྱི་རོལ་མངོན་པ་སྟེ། ། ཇི་ལྟར་ཕྱི་བཞིན་རང་ན་གནས། ། རྩ་དང་ལུས་དབྱིབས་འཇིག་རྟེན་ལ། ། རླུང་གིས་ངག་དུས་ཡི་གེ་བསྐྱེད། ། ཐིག་ལེ་གཟའ་དང་རྒྱུ་སྐར་དང༌། ། ཆུ་བོ་མེ་སོགས་ངེས་པར་བསྟན། །
ཇི་ལྟར་མིག་བཙུམ་གཟུགས་མི་མཐོང༌། ། ཕྱེ་བས་སྣང་བར་འགྱུར་བ་དང༌། ། བཙིར་ན་ཟླ་བ་གཉིས་མཐོང་ལྟར། རྟེན་གྱི་གནད་འཆིང་མ་ཤེས་པས། ། དབང་བྱེད་ཡེ་ཤེས་མཐོང་བ་མིན། ། བརྟེན་བཅིངས་ལམ་གྱི་ཡེ་ཤེས་མཐོང༌། ། ཕྱི་རོལ་མེད་ཀྱང་གཞན་སྣང་ལ། ། ཀུན་བརྟགས་ལྷ་དང་དཀྱིལ་འཁོར་སྟོན། ། དེ་ཕྱིར་ནང་དོན་མངོན་པ་ཡིན། ། གཞན་བཤད་ལྷ་དང་དཀྱིལ་འཁོར་ཡང༌། །
ས་དང་ལམ་དང་ཕ་རོལ་ཕྱིན། ། གཟུངས་དང་སྔགས་བཅས་བྱང་ཆུབ་ཕྱོགས། ། ཟད་པར་ཟིལ་གནོན་ལ་སོགས་པ། ། གྲུབ་ཕྱིར་ཟབ་དང་རྒྱ་ཆེའི་ཕྱིར། ། མདོ་དང་ཕ་རོལ་ཕྱིན་པར་བརྗོད། ། ཕྱི་རོལ་ལུས་ངག་སྲུང་སྡོམ་དང༌། ། རང་བཞིན་བཅས་ལྡན་འདུལ་བ་ནི། ། ནང་དུ་རང་དང་གཞན་དོན་ལ། ། མ་རྨོངས་ཐབས་མཁས་ཁྱད་པར་གྱིས། ། ཉོན་མོངས་ཡེ་ཤེས་བསྒྱུར་བྱེད་པ། །
དེ་ཕྱིར་ནང་གི་འདུལ་བར་གསུངས། ། ཞེས་འབྱུང་ངོ༌། ། རིག་པ་འཛིན་པའི་སྡེ་སྣོད་འདིའང་མདོའི་ཕྱོགས་སྡེ་སྣོད་གསུམ་པར་བྱས་ནས་སྔགས་ཀྱི་ཕྱོགས་འདིར་སྡེ་སྣོད་བཞི་པར་འཇོག་པ་ཡིན་ཏེ། སློབ་དཔོན་སངས་རྒྱས་གསང་བས། སངས་རྒྱས་མཆོག་གིས་ཆོས་གསུངས་པ། ། མདོ་སྡེ་མངོན་པ་འདུལ་བ་དང༌། ། རིག་པ་འཛིན་པའི་སྡེ་བཞིར་གནས། ། ཞེས་འབྱུང་ལ། དེ་ལྟ་ན་རིག་པ་འཛིན་པའི་སྡེ་སྣོད་ཅེས་བྱ་ཞེ་ན་སྔགས་ཀྱི་སྤྱོད་པས་ཚེ་འདི་ལ་རིག་འཛིན་གྱི་འབྲས་བུ་བདུན་ཐོབ་པར་བྱེད་པས་ན་རིག་འཛིན་གྱི་སྡེ་སྣོད་དུ་བརྗོད་དེ། མཉམ་སྦྱོར་གྱི་འགྲེལ་པ་ལས།
ཚེ་འདི་ལ་རིག་འཛིན་གྱི་འབྲས་བུ་ཐོབ་ཅིང་དེ་ནི་དངོས་གྲུབ་མཆོག་སྐྱེ་བར་བྱེད་པ་སྟེ། དེ་ཡང་རྩ་བའི་རྒྱུད་ལས། ཚེ་འདིས་རིག་འཛིན་ཐོབ་བྱེད་ཅིང༌། ། དེ་ནི་བདེ་བ་ཆེན་པོ་འགྲུབ། ། ཅེས་དང༌། ཡང༌། རིག་འཛིན་རྣམ་པ་བདུན་གྱིས་ནི། ། རང་གི་ཡེ་ཤེས་གནས་སྦྱོང་ཞིང༌། ། གསང་སྔགས་མཐུན་པའི་ཁྱད་པར་གྱིས། ། མོས་པའི་བློ་དང་དོན་མཐུན་སྟོན། །
རྣམ་གྲོལ་ཟག་མེད་སངས་རྒྱས་ལ། ། ཐར་ཕྱིན་འདི་ཡིས་ཐོབ་པར་བྱེད། ། ཀུན་ཏུ་འོད་དང་པདྨ་ཅན། ། ཡི་གེ་འཁོར་ལོ་རྡོ་རྗེ་འཆང༌། ། ཡེ་ཤེས་བླ་མའི་ས་གནོན་ནས། ། ཟག་མེད་རྟག་ཏུ་བདེ་བས་བཞུགས། ། ཞེས་འབྱུང་ངོ༌། ། འོ་ན་དེ་ལྟའི་རིག་འཛིན་གྱི་སྡེ་སྣོད་ཅེས་པ་དེ་སངས་རྒྱས་ཀྱི་བསྟན་པ་མ་ཡིན་ཏེ། མདོ་སྡེ་ལ་འཇུག ། འདུལ་བ་ལ་གནང༌།
ཆོས་ཉིད་དང་མི་འགའ་བ་མ་ཡིན་པའི་ཕྱིར་སྙམ་ན། རིག་པ་འཛིན་པ་རང་གི་ལུགས་ཀྱི་མདོ་སྡེ་ལ་འཇུག ། འདུལ་བ་ལ་གནང༌། ཆོས་ཉིད་དང་མི་འགལ་བ་ཡོད་པ་ཉིད་ཕྱིར་ཁྱོད་ཀྱི་དེ་མ་གྲུབ་སྟེ། རང་ལུགས་ཀྱི་སྡེ་སྣོད་གསུམ་གྱིས་གྲུབ་ན་གཞན་གྱི་སྡེ་སྣོད་གསུམ་གྱིས་དེ་མ་གྲུབ་ཀྱང་མ་གྲུབ་པའི་གོ་མི་ཆོད་པའི་ཕྱིར། རྗེ་བཙུན་མ་ཕམ་པས། རང་གི་ཉིད་ལ་འཇུག་ཕྱིར་དང༌། ། རང་གི་འདུལ་བ་གནང་ཕྱིར་དང༌། ། ཟབ་པ་དང་ནི་རྒྱ་ཆེའི་ཕྱིར། ། ཆོས་ཉིད་དང་ཡང་འགལ་བ་མེད། །
ཅེས་འབྱུང་ངོ༌། ། སྨྲས་པ། ཁ་ཅིག་གསང་སྔགས་མདོ་སྡེ་ཡི། ། སྡེ་སྣོད་དག་ཏུ་སྡུད་ཟེར་ལ། ། ཁ་ཅིག་རིག་པ་འཛིན་པ་ཡི། ། སྡེ་སྣོད་ཟུར་པར་སྨྲ་བའང་ཡོད། ། འདིར་ནི་གསང་སྔགས་གཅིག་ཉིད་ལ། ། བསླབ་གསུམ་སོ་སོར་སྟོན་པ་ཡི། ། རྗོད་བྱེད་སྡེ་སྣོད་གསུམ་ག་ཡོད། ། མཉམ་མེད་འབྲི་ཁུང་དགོངས་པའོ། །
ཞེས་བརྗོད་ན་དོན་ཁྲོལ་བར་འགྱུར་རོ། ། གཞུང་དུ་སྡེ་སྣོད་གསུམ་གྱི་སྙིང་པོ་ཞེས་འདོན་པ་གོ་བ་མི་ཆེ་བར་སྣང་ངོ༌།། །། ༈ རྡོ་རྗེའི་གསུང༌། རྒྱུད་ལ་སྐྱེ་འགྱུར་བརྒྱུད་པའི་ཆོ་ག་ལ་མ་བརྟེན་ན་མི་འབྱུང་བྱ་བ་ལ། རྡོར་གསུང་འདི་ཆེས་དག་པར་བཏོན་ན། རང་ཉིད་རྟོགས་པའི་དབང་ཕྱུག་སངས་རྒྱས་ལ་སོགས་པར་གྱུར་ཀྱང་གདུལ་བྱ་གཞན་ལ་སྟོན་པ་ན་སླར་སྟོན་པའི་ཆོས་དེ་སངས་རྒྱས་གཞན་ལ་ཐོས་པ་དང་སླར་རང་གིས་རང་ལ་སྤྲུལ་ཏེ་ཆོས་ཞུ་བ་སྐད་དུ་བྱེད་པ་དང༌། ས་ཐོབ་པས་སྟོན་པ་ལོངས་སྐུ་ལས་ཆོས་ཐོས་ཀྱང་སྤྲུལ་སྐུའི་ཞིང་འདིར་སྤྲུལ་སྐུའི་གདུལ་བྱ་འདུལ་ཆེད་ཆོས་དེ་སྤྲུལ་སྐུ་ལ་སླར་བརྒྱུད་དེ་ཆོས་མཉན་ནས་བླ་བརྒྱུད་དེར་འདེད་པའང་ཡོད་ལ། ཡང་དབང་གི་བྱ་བ་སོགས་ཀྱིས་རང་རྒྱུད་ལ་ལམ་གྱི་བྱ་བ་ཚེ་སྔ་མ་ལ་སོགས་པར་སོང་ན་ཚེ་དེར་དབང་གི་བྱ་བ་སོགས་བླ་མ་གཞན་ལས་ནོད་པར་མ་གྱུར་ཀྱང་ཚེ་སྔ་མར་ཐོབ་པའི་དབང་བསྐུར་དེས་སློབ་མ་སྐལ་ལྡན་རྣམ་རྟོག་དང་བྲལ་བ་ལ་བསྐུར་མི་བཏུབ་པའང་མིན་ཅིང༌། ཡང་དེ་འདྲའི་དཔོན་སློབ་ལ་གཅིག་ནས་གཅིག་ཏུ་བརྒྱུད་དགོས་པའི་ཁྱབ་པའང་མེད་ཅིང༌། ཡང་གདུལ་བྱ་སྐལ་མེད་རྟོགས་ཅན་ཆོ་ག་སོགས་ཀྱི་བྱ་བས་གདུལ་དགོས་པ་ལ་ནི་ཚེ་སྔ་མར་ཐོབ་པའི་དབང་དེ་སླར་སློབ་དཔོན་གཞན་ལ་ཆོ་གས་བླངས་ཏེ་གཞན་ལ་སྟོན་པའང་ཡོད་པས་ཕྱོགས་གཅིག་ཁོ་ནར་ཁ་ཚོན་གཅོད་མི་ནུས་བྱ་བ་འདི་བཞུགས་ཞེས་སོ། །
དེ་ཡང་སྟོན་པ་སངས་རྒྱས་འདི་དོན་ལ་ལོངས་སྐུར་སངས་རྒྱས་པ་ཞིང་འདིར་སྤྲུལ་སྐུའི་སངས་རྒྱས་སུ་བཞེངས་པ་ན་སླར་སྐུ་ནི་ནཻ་རཉྫ་ནའི་འགྲམ་དུ་བཞག་ནས་ཐུགས་འོག་མིན་དུ་བྱོན་ནས་ཆོས་ཞུས་ནས་སངས་རྒྱས་དེ་སླར་སྐུ་འདི་ལ་ཞུགས་ནས་ཆོས་གཞན་ལ་བསྟན་ཏོ། ། ཞེས་སྟོན་འཁོར་ལས་བརྒྱུད་པ་དང༌། ཡང་རྫོགས་པའི་སངས་རྒྱས་སྤྲུལ་སྐུས་ཆོས་འདི་ངས་སྔོན་གྱི་སངས་རྒྱས་འདི་ལྟ་བུ་ལ་ཐོས་པ་མ་བརྗེད་པར་བཟུང་ནས་འདིར་བསྟན་པ་ཡིན་བྱ་བ་དང༌། གཞན་ཡང་གསང་སྔགས་ཀྱི་འབྲས་རྒྱུད་སྟོན་པ་ན་དཀྱིལ་འཁོར་དུ་འཁོད་པའི་འཁོར་སྟོན་འཁོར་ཐ་མི་དད་ཀྱང་ཐ་དད་པར་སྤྲུལ་ནས་རྒྱུད་གསུང་བ་པོར་གསོལ་བ་བཏབ་པ་དང༌། རྒྱུད་གསུང་བ་བསྡུ་བར་མཛད་ནས་བསྡུ་བ་པོ་དེ་ཉིད་ནས་རིམ་གྱིས་བརྒྱུད་པར་མཛད་ལ། དེའང་དཔལ་ཏཻ་ལོ་པ་ལྟ་བུ་སྔགས་ལམ་ནས་ཆོས་ཉིད་གཟིགས་པ་དེས་རྡོ་རྗེ་འཆང་ལ་དངོས་སུ་ཆོས་གསན་ཀྱང་འཛམ་གླིང་པའི་གསང་སྔགས་ཀྱི་གདུལ་བྱ་རྟོག་གེ་པ་འདུལ་སླད་སླར་བཀའ་བཞི་བརྒྱུད་པའི་བླ་མ་ལས་གསང་སྔགས་ཀྱི་ལུང་ལེན་པར་མཛད་དེ། ཇི་སྐད་དུ། ཏཻ་ལོ་ང་ལ་མིའི་བླ་མ་མེད། ། ངའི་བླ་མ་རྡོ་རྗེ་འཆང་ཆེན་ཡིན། ། ཞེས་འབྱུང་བ་ལྟ་བུའོ། །
ཡང་ཚེ་སྔ་མ་ནས་གསང་སྔགས་ཀྱི་དཔོན་སློབ་ཏུ་འབྲེལ་བ་ཚེ་འདིར་དཔོན་སློབ་ཕྱོགས་གཅིག་ཏུ་ཚོགས་པ་ན་དེ་ལ་དབང་བསྐུར་གྱི་ཆོ་ག་སོགས་མི་བྱ་བར་བླ་མས་ཁྱོད་ཀྱི་ཆོས་འཕྲོ་འདི་ན་ཡོད་པས་ད་འདི་ནས་བསྟན་ཆོག་ཅེས་འཆད་ཉན་བྱེད་པ་སྟེ། དཔེར་ན་གྲུབ་ཐོབ་ཨོ་རྒྱན་པ་དང་རྒྱལ་བ་ཡང་དགོན་པ་ལ་རྗེ་རྒོད་ཚང་པས་དབང་དང་ཁྲིད་མ་མཛད་པར་ངོ་སྤྲོད་བཏབ་པ་གཅིག་པུས་ཆོག་ཅེས་གསུངས་པ་དང༌། གསེར་སྡིངས་པ་གཞོན་ནུ་འོད་ཀྱིས་ཀུན་མཁྱེན་ཆོས་སྐུ་འོད་ཟེར་ལ། ཉིད་སྔོན་ནས་སྨིན་ཚར་ཚར་པོ་ཡིན་པས་ཁྲིད་བཏབ་པས་ཆོག་གསུངས་ནས་དབང་མ་བསྐུར་བར་རིགས་ལྔའི་ཁྲིད་བཏབ་པ་ལྟ་བུའོ། ། ཡང་ཚེ་སྔ་མར་དབང་བསྐུར་སོང་མ་སོང་ཅི་ཡིན་ཀྱང་གང་ཟག་བློ་མཐོ་བ་ལ་བླ་མའི་བརྒྱུད་རིམ་ཡུལ་དུས་ལ་གྲགས་པའི་བ་དེད་ཀྱང་མི་དགོས་ཏེ། བཅོམ་ལྡན་འདས་རྡོ་རྗེ་རྣལ་འབྱོར་མས་གསང་འདུས་ཡེ་ཤེས་ཞབས་ལུགས་ཨ་བྷྱ་ལ་དབང་བསྐུར་བ་དང༌། སྤྱན་རས་གཟིགས་མི་ཏྲ་ཛོ་ཀིས་ཏཻ་ལོ་ནཱ་རོའི་ཕག་མོའི་སྒྲུབ་ཐབས་ཁྲོ་ཕུ་བ་ལ་གནང་བའི་ཚེ་སླར་རྡོ་རྗེ་ཕག་མོ་དང་སྤྱན་རས་གཟིགས་ཀྱིས་འདུས་པ་དང༌། ཕག་མོའི་བཀའ་སློབ་དཔོན་སངས་རྒྱས་ཡེ་ཤེས་དང་ཏཻ་ལོ་ནཱ་རོ་ལ་བརྒྱུད་པ་འདྲེན་མི་དགོས་པ་ལྟ་བུའོ། ། དེ་ལྟ་ནའང་ཚེ་སྔ་མར་དབང་ཐོབ་པ་རྒྱུ་མཚན་དུ་བྱས་ནས་ཚེ་འདིར་སློབ་མ་ལ་དབང་བསྐུར་གྱི་ཆོ་གས་དབང་བསྐུར་ན་ཚེ་འདིར་དབང་གི་ཆུ་བོ་ནུབ་བོ་སྙམ་པའི་རྟོག་ཅན་ལ་སློབ་དཔོན་དེས་སླར་དབང་གི་ཆུ་བོ་སྤྲོས་བཅས་ཆོ་གས་ཁ་གསོས་ནས་སློབ་མ་ལ་བསྐུར་བར་མཛད་དེ། སློབ་དཔོན་འབར་བའི་གཙོ་བོ་ཚེ་སྔ་མར་སློབ་དཔོན་ཀླུ་སྒྲུབ་དྲུང་དུ་འདུས་པའི་དབང་ཐོབ་ཀྱང་ཕྱིས་མཻ་ཏྲི་པར་གྱུར་པ་ན་སླར་ཀླུ་སྒྲུབ་ནས་བརྒྱུད་པའི་གསང་འདུས་ཀྱི་དབང་སློབ་དཔོན་གཞན་ལ་ནོད་ནས་སློབ་མ་ལ་བསྟན་པའང་ཡོད་ལ།
དེ་ལྟའི་ཚེ། གང་ཟག་སྐལ་དམན་རྟོག་པ་ཅན་ལ་ནི་སྔ་མ་དེ་དག་དབང་མི་བཙན་པས་ཕྱི་མ་ཉིད་ལ་རྩིས་སུ་བྱ་དགོས་ཞེས་དེང་སང་ངོར་པ་སོགས་ས་སྐྱ་པ་རྣམས་ཟེར་བ་དེ་ལྟ་ནའང་འཇིག་རྟེན་ན་མི་འབྱུང་བ་མ་ཡིན་ནོ། ། སྨྲས་པ། དབང་པོ་ཡང་རབ་རྗེ་བཙུན་མི་ལ་ཡང༌། ། མ་འོངས་རྒྱུད་ལ་ཡེ་ཤེས་སྐྱེ་འགྱུར་ཡང༌། ། སྔ་རོལ་དཀའ་སྤྱད་ཆོ་ག་ལ་བརྟེན་ཅིང༌། ། རྗེས་ནས་གསང་བ་ཆེན་པོའི་དཀྱིལ་འཁོར་དུ། ། ཞུགས་སྨིན་གྲོལ་བ་གསུམ་ལ་མ་བརྟེན་པར། ། ཚེ་གཅིག་སངས་རྒྱས་ཡོད་པ་མ་ཡིན་པས། ། སྐལ་བར་ལྡན་རྣམས་འདི་ཚུལ་ཤེས་པར་གྱིས། །
དེ་ཚུལ་ཏཻ་ལོ་ནཱ་རོ་མར་པ་དང༌། ། སྒམ་པོ་པ་དང་དུས་མཁྱེན་ཡབ་སྲས་སོགས། ། བཀའ་བརྒྱུད་བླ་མའི་རྣམ་ཐར་དེ་ལྟར་ཡིན། ། ཞེས་བརྗོད་ན་དོན་ཁྲོལ་ལོ། ། གཞུང་དུ། རྒྱུད་ལ་སྐྱེས་ཀྱང་རྒྱུད་པའི་ཆོ་ག་ཟབ་པས་ཆོ་ག་དགོས་ཞེས་པའང་ཡི་གེ་ཉམས་པའོ།། །། ༈ རྡོ་རྗེའི་གསུང༌། དཀྱིལ་འཁོར་གཅིག་གི་འདིར་ཕ་མའི་རྒྱུད་སྡེ་ཡང་བརྗོད་བྱ་ཐབས་ཤེས་གཙོ་ཆེ་ཆུང་གིས་ཕྱེ་ལ། དོན་ལ་བླ་མེད་ཀྱི་རྒྱུད་ཐམས་ཅད་གཉིས་མེད་ཀྱི་རྒྱུད་ཡིན་ཏེ། བདེ་སྟོང་དབྱེར་མེད་སྟོན་པ་ཁོ་ནའི་ཕྱིར།
ཕ་མའི་རྒྱུད་གང་ཡང་རུང་བའི་དཀྱིལ་འཁོར་དུ་ཞུགས་ནས་སྨིན་གྲོལ་གྱིས་སྔགས་ལམ་གྱིས་སངས་རྒྱས་ཡོངས་རྫོགས་སྒྲུབ་ནུས་པའི་དབང་དུ་བྱས་ནས་བརྗོད་ཀྱི། ཡང་དུས་འཁོར་བའི་ཆོས་སྐད་ལྟར་ན། ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་པའི་དོན་དམ་པའི་དབང་བཞི་པ་ཕ་མའི་རྒྱུད་སྡེར་མ་བཤད་པས་རྒྱུད་སྡེ་དེ་དག་ཏུ་རྡོ་རྗེ་ཐེག་པའི་ལམ་གྱི་ལུས་ཡོངས་སུ་རྫོགས་པར་མ་ཚང་བར་འཆད་དེ། དེ་ཡང་རྒྱུད་སྡེ་དེ་དག་ལས། བྱང་ཆུབ་ཀྱི་སེམས་ཀྱི་རྣམ་སྨིན་གྱི་ལུས་ཟ་བར་བྱེད་པའི་ནུས་པ་མཐུ་ཅན་དུ་བྱེད་རྐྱེན་མ་ཚང་བར་བརྗོད་པའི་ཕྱིར་ཏེ། ཕྱག་རྒྱ་ཆེན་མོ་ལ་བརྟེན་པའི་ཉེ་རྒྱུ་མ་ཚང་བའི་ཕྱིར་རོ། ། ལས་དང་ཡེ་ཤེས་ཀྱི་ཕྱག་རྒྱའི་ཉེ་རྒྱུ་ནི། བྱང་ཆུབ་ཀྱི་སེམས་ཀྱི་ཕུང་པོ་གྲུབ་ཟིན་ཟ་བར་བྱེད་པ་མ་ཡིན་ཏེ། དེ་ཟ་བྱེད་ཀྱི་བྱང་སེམས་ཁྱད་པར་ཅན་དེ་ལས་ཡེ་ཤེས་ཕྱག་རྒྱའི་རྟེན་འབྲེལ་གྱི་གནད་ཀྱིས་བཞུ་བར་མི་ནུས་པའི་ཕྱིར། ཞེས་པ་ནི་རྗེ་རས་པ་ཆེན་པོའི་གསུང་སྟེ།
ཕུང་པོ་ཟ་བྱེད་ཀྱི་བྱང་སེམས་དང་དེ་བཞུ་བྱེད་ཕྱག་རྒྱ་ཆེན་པོའི་ཕྱག་རྒྱ་དང་གྲུབ་པའི་དངུལ་ཆུའི་མཐུ་རྣམས་ནི་ཚུར་མཐོང་གི་བློས་བཏགས་བྱ་མི་ནུས་ཏེ། དབང་མདོར་བསྟན་ལས། འདིར་ནི་མང་པོ་བརྗོད་པས་ཅི། ། འཇིག་རྟེན་ཀུན་རྫོབ་བདེན་པ་ཡིས། ། ལྕགས་རྣམས་རབ་ཏུ་འབུགས་བྱེད་པ། ། རོ་ཡི་མཐུ་ནི་བརྟགས་བྱ་མིན། ། ཅི་ཞིག་སླར་ཡང་དོན་དམ་པ། ། གློ་བུར་དྲི་མས་གཡོགས་པ་ཡིས། ། སེམས་ནི་རབ་ཏུ་འབུགས་བྱེད་པ། ། ཡེ་ཤེས་མཐུ་ནི་བརྟགས་བྱ་མིན། །
ཞེས་འབྱུང་ངོ༌། ། རྣལ་འབྱོར་དུ་མངོན་པར་རྫོགས་པར་སངས་རྒྱས་ན་དཀྱིལ་འཁོར་ཐམས་ཅད་པར་འཚང་རྒྱ་བྱ་བ་ལ། རྡོ་རྗེའི་གསུང་འདི་ཤིན་ཏུ་དག་པར་བཏོན་ན། རྫོགས་རིམ་གྱི་དཀྱིལ་འཁོར་ཉི་ཚེ་བ་མིན་པ་ཁྱབ་པའི་དཀྱིལ་འཁོར་ཆེན་པོ་མངོན་སུམ་དུ་བྱས་ནས་དེར་མངོན་པར་རྫོགས་པར་འཚང་རྒྱ་ན་ཡང་དག་པར་རྫོགས་པའི་སངས་རྒྱས་སུ་འགྱུར་གྱི། དེ་ལས་གཞན་དུ་བསྐྱེད་རིམ་གྱི་དཀྱིལ་འཁོར་ཉེ་ཚེ་བ་མངོན་དུ་བྱས་ནས། དེར་བདག་ཉིད་ལྷག་པའི་ལྷ་བཅོམ་ལྡན་འདས་ཀྱི་སྐུར་གསལ་སྣང་ཐོབ་པ་ཙམ་གྱི་མངོན་པར་རྫོགས་པའི་སངས་རྒྱས་སུ་མི་འགྱུར་བྱ་བ་འདི་བཞུགས་ཞེས་སོ། ། དེ་ཡང་རྡོར་གསུང་འདི་གཅེས་པར་འཆད་པ་ཆེས་རིགས་ཏེ། རྟོག་པའི་སྤྲོས་སྒོམ་ལ་སྙིང་པོར་འདུ་ཤེས་པའི་རྒྱ་བོད་མང་པོ་ན་རེ། གང་རྣམ་རྟོག་གི་སྟོབས་ཀྱིས་ལེགས་པར་སྒོམ་པའི་ལྷ་ལ་མཐོང་རེག་སོགས་ཀྱི་སྤྲུལ་བསྒྱུར་གྱི་ཐུན་མོང་གི་ལས་ཆེན་བཅུ་གཉིས་ཙམ་ཐོབ་པ་ན། ཁོ་བོ་ནི་ཡང་དག་པའི་རྡོ་རྗེ་འཛིན་པའོ་ཞེས་བསྐྲད་གཟིར་སོགས་ཆགས་སྡང་གི་ལས་བསགས་ནས་ངན་སོང་དུ་འགྲོ་བ་དུ་མ་མཐོང་བས།
དེ་ལྟའི་ཚུལ་ནི་སྔགས་ཀྱི་ཐེག་པ་འདིར་ཆེས་ཆེར་བཀག་པ་ཉིད་རྡོ་རྗེ་ཐེག་པའི་བསྟན་པའི་སྲོག་གནད་ཡིན་པ་དེའི་ཕྱིར། ཆོས་ཚུལ་འདི་རྒྱས་པར་རྒྱལ་བ་འབྲི་ཁུང་པས་རྩལ་བཤད་དུ་མཛད་པ་ཡིན་ནོ། ། དེ་ཡང་བཅོམ་ལྡན་འདས་དུས་ཀྱི་འཁོར་ལོའི་ཡེ་ཤེས་ལེའུའི་འགྲེལ་པར། རིགས་ལྡན་པདྨ་དཀར་པོས་བསྐྱེད་རིམ་གྱི་སྒོ་ནས་ཞི་སོགས་ཀྱི་ལས་སོགས་གསུངས་པ་ནི་བརྩོན་འགྲུས་དམན་པ་རྣམས་ཀྱི་ངོ་བོར་ཉི་ཚེ་བ་ཙམ་ཡིན་ཞེས་འགྲེལ་ཆེན་དུ། དེ་ཕྱིར་བརྗོད་པར་བྱའོ། ། འདིར་ནི་འདི་བདེན་ཏེ། བཅོམ་ལྡན་འདས་དེ་ཁོ་ན་ཉིད་རིག་པས་ཀུན་རྫོབ་ཀྱི་བདེན་པ་ལ་བརྟེན་ནས་སེམས་ཅན་གྱི་བསམ་པའི་དབང་གིས་བྱིས་པའི་བློ་ཅན་བརྩོན་འགྲུས་དམན་པ་དོན་དམ་པའི་དེ་ཁོ་ན་ཉིད་ལ་ཡོངས་སུ་རྟོག་པར་མི་བྱེད་པ་ཟབ་པ་དང་རྒྱ་ཆེ་བའི་ཡེ་ཤེས་ལ་སེམས་སྐྲག་པ་ཞི་བ་ལ་སོགས་པའི་ལས་སྒྲུབ་པ་ལ་མངོན་པར་དགའ་བ་དབང་པོ་ཡུལ་ལ་ཉེ་བར་ལོངས་སྤྱོད་པ་ལ་ཆགས་པ་རལ་གྲི་དང་དྲིལ་བུ་དང་མིག་སྨན་དང་བཅུད་དང༌། བཅུད་ལེན་དང་འཇིག་རྟེན་པའི་དངོས་གྲུབ་སྒྲུབ་པ་ལ་མངོན་པར་དགའ་བ་རྣམས་ལ་རྟེན་ཅིང་འབྲེལ་པར་འབྱུང་བ་ཤེས་པ་རྟེན་ཅིང་འབྲེལ་པར་འབྱུང་བའི་སྤྱོད་ཡུལ་ཉི་ཚེ་བའི་དོན་བྱེད་ནུས་པར་གསུངས་སོ། ། ཉེ་ཚེ་བའི་དོན་བྱེད་ནུས་པ་དེ་ཉིད་ཀྱི་ཕྱིར་དེ་བཞིན་གཤེགས་པས་གསུངས་པ་འདི་ནི་དོན་དམ་པའི་བདེན་པ་ལ་བསྟེན་པ་མ་ཡིན་ནོ། ། ཞེས་འབྱུང་ལ།
དེས་ན་བསྐྱེད་རིམ་གྱི་ཉི་ཚེ་བའི་འབྲས་བུ་འབྱུང་བས་བསྐྱེད་རིམ་གྱི་དཀྱིལ་འཁོར་སྒོམ་པ་དོན་མེད་པ་མ་ཡིན་ནོ་ཞེས་བསྟན་ཏོ། ། འོ་ན་བསྐྱེད་རིམ་གྱི་མཐུའང་དངོས་སྟོབས་ཀྱི་བཏགས་བྱ་མིན་པས་ཐམས་ཅད་མཁྱེན་པའི་གཟིགས་པས་གྲུབ་པས་ལུང་ལས་ཤེས་དགོས་སོ་ཞེས་དེར། འོན་ཀྱང་ཉི་ཚེ་བའི་དོན་བྱེད་པ། ། ཞེས་སོགས་འབྱུང་ངོ༌། ། དེས་ན་ཉི་ཚེ་བས་ཞི་བའི་དཀྱིལ་འཁོར་གྲུབ་ཀྱང་རྒྱས་པའི་དཀྱིལ་འཁོར་དང་ལས་མི་འགྲུབ་བོ་ཞེས། དེར། འདིར་དཀར་པོའི་བསམ་གཏན་ཞི་བའི་གཟུགས་ནི་ཞི་བའི་ལས་བྱེད་ཀྱི་བསད་པ་ལ་སོགས་པ་མི་བྱེད་དོ། ། དེ་བཞིན་དུ་ནག་པོའི་བསམ་གཏན་དྲག་པོའི་གཟུགས་ནི་བསད་པར་བྱེད་ཀྱི་དབང་དུ་བྱ་བ་ལ་སོགས་པ་མི་བྱེད་དོ། ། ཞེས་སོགས་རྒྱ་ཆེར་འབྱུང་ངོ༌། ། འོ་ན་སྔགས་གཅིག་ཀྱང་གྲུབ་ན་ལས་ཐམས་ཅད་བྱེད་པར་བཅོམ་ལྡན་འདས་ཀྱིས་གསུངས་པ་མ་ཡིན་ཞེ་ན།
དེ་ནི་བཅོམ་ལྡན་འདས་ཀྱིས་རྫོགས་རིམ་གྱི་དཀྱིལ་འཁོར་གྲུབ་ནས་རྟོག་པ་ཐམས་ཅད་དང་བྲལ་བའི་སྔགས་གྲུབ་ནས་ལས་ཐམས་ཅད་གྲུབ་པ་དང༌། འདིར་སོ་སྐྱེའི་རྣལ་འབྱོར་པས་རྟོག་པའི་བསམ་གཏན་གྱི་སྔགས་སོགས་ཉི་ཚེ་བའི་སྒྲུབ་པས་ནི་དེ་ལྟར་འགྱུར་བ་མ་ཡིན་ཞེས། དེར། འོ་ན་སྔགས་གཅིག་ཀྱང་སྒྲུབ་པར་གྱུར་ན་ཞེས་སོགས་ནས། འདིར་དཀྱིལ་འཁོར་གྱི་འཁོར་ལོ་ཅན་གང་ཞིག་འདུས་པའི་དཀྱིལ་འཁོར་སྤྲོ་བར་བྱེད་པ་དེས་ནི་འཁོར་ལོ་སྡོམ་པའི་དཀྱིལ་འཁོར་ལ་སོགས་སྤྲོ་བར་མི་ནུས་སོ། ། གང་ཞིག་འཁོར་ལོ་སྡོམ་པ་སྤྲོ་བར་བྱེད་པ་དེས་ནི་འདུས་པ་ལ་སོགས་པ་སྤྲོ་བར་མི་ནུས་ཏེ་ཉི་ཚེ་བ་ཉིད་ཀྱི་ཕྱིར། ཞེས་འབྱུང་ངོ༌། ། ཡང་དཀྱིལ་འཁོར་གཅིག་མངོན་དུ་བྱས་ན་ཁམས་གསུམ་སོགས་མངོན་དུ་བྱས་པར་འགྱུར་ཏེ། ཕུང་ཁམས་སྐྱེ་མཆེད་སོགས་ཕྱི་དོན་དུ་མེད་དོ་སྙམ་པའི་ཕྱིར་ཞེས་སོགས་དྭོགས་པ་བསླང་བ་ནི། དེར།
ཅི་སྟེ་འདིར་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་གྱུར་ན། ཞེས་སོགས་བྱུང་ངོ༌། ། དེའི་ལན་དུ་བསྐྱེད་རིམ་གྱི་ཞི་སོགས་ཀྱི་དཀྱིལ་འཁོར་གཅིག་མངོན་དུ་བྱས་པས་ཁམས་གསུམ་པོ་དང་ཐམས་ཅད་མཁྱེན་པ་གྱུར་ན་དེའི་ཚེ་མཁྱེན་པ་བཞི་ལྡན་གྱི་སངས་རྒྱས་སུ་འགྱུར་དགོས་པ་ལས་དེ་ལྟ་མིན་པར་ཟད་པར་སོགས་འགྲུབ་པས་རྫོགས་སངས་སུ་མི་འགྱུར་ཞིང༌། དེར་མ་ཟད་བསྐྱེད་རིམ་གྱི་དཀྱིལ་འཁོར་གཅིག་ཏུ་ལྷའི་གསལ་སྣང་རྫོགས་པས་ཡང་དག་པར་རྫོགས་པའི་སངས་རྒྱས་སུ་འགྱུར་ན་དེའི་ཚེ་མཆོག་གི་སྤྲུལ་སྐུའི་ཆོས་འཁོར་བསྐོར་བ་དང་སྐུ་གདུང་རྒྱས་པའི་མཛད་པ་ཐམས་ཅད་མཛད་དགོས་པ་ལས་ཀྱང་མ་མཛད་པའི་ཕྱིར་དང༌། དེ་བཞིན་དུ་དེ་ལྟའི་ཚེ་ཤཱཀྱའི་དབང་པོས་བྱམས་པ་སངས་རྒྱས་པར་ལུང་བསྟན་པ་སོགས་མཛད་པ་ལྟར་བསྐྱེད་རིམ་པའི་དཀྱིལ་འཁོར་གྲུབ་པ་དེས་ཀྱང་དེ་ལྟར་བྱེད་རིགས་པ་ལས་བྱེད་མི་ནུས་པའི་ཕྱིར་དང༌། དེས་ན་བསྐྱེད་རིམ་གྱི་དཀྱིལ་འཁོར་གྲུབ་པས་དངོས་སུ་རལ་གྲི་སོགས་འགྲུབ་ཀྱི། དེ་ཉིད་ཉེ་རྒྱུར་བྱས་ནས་ཐམས་ཅད་མཁྱེན་པར་མི་འགྱུར་རོ། ། ཞེས་དེར། དེའི་བརྗོད་པར་བྱའོ། ། འདིར་གལ་ཏེ་ཟད་པར་གྱི་ཁམས་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་འགྱུར་ན་ཞེས་སོགས་རྒྱས་པར་འབྱུང་བ་ནས་འོན་ཀྱང་སེམས་ཅན་གྱི་བསམ་པའི་དབང་གི་རལ་གྲི་དང་རིལ་བུ་དང་མིག་སྨན་དང་བཅུད་དང་བཅུད་ལེན་ལ་སོགས་པ་འཇིག་རྟེན་པའི་དངོས་གྲུབ་སྒྲུབ་པའི་དོན་དུ་དཀྱིལ་འཁོར་གྱི་འཁོར་ལོ་སྒོམ་པ་བཅོམ་ལྡན་འདས་ཀྱི་གསུངས་ཏེ།
དེའི་ཕྱིར་འདིར་དཀྱིལ་འཁོར་གྱི་འཁོར་ལོའི་ལྷ་མངོན་སུམ་དུ་བྱས་པ་ལས་རལ་གྲི་ལ་སོགས་པའི་དངོས་གྲུབ་རྣམས་འགྲུབ་པར་འགྱུར་གྱི་སྒྲུབ་པ་པོ་ཐམས་ཅད་མཁྱེན་པ་ཉིད་དུ་ནི་འགྲུབ་པར་མི་འགྱུར་རོ། ། ཞེས་འབྱུང་ངོ༌། ། དེས་ན་རྫོགས་རིམ་གྱི་ཆེད་དུ་བླ་མ་ཡབ་ཡུམ་གྱི་ལུས་དཀྱིལ་ཕྲ་བ་དང༌། ཀུན་རྫོབ་དང་དོན་དམ་པའི་བྱང་སེམས་ཀྱི་དཀྱིལ་འཁོར་གཉིས་མངོན་དུ་བྱས་ནས་དབང་གོང་མ་གསུམ་གྱིས་རྒྱུད་སྨིན་གྲོལ་དུ་བྱས་ནས་རྫོགས་རིམ་སྦྱོར་བ་ཡན་ལག་དྲུག་གི་རྗེས་སུ་དྲན་པའི་དཀྱིལ་འཁོར་པ་རྟེན་བརྟེན་པའམ་རིམ་པ་ལྔའི་སྒྱུ་ལུས་ཀྱི་རིམ་པའི་དཀྱིལ་འཁོར་པ་རྟེན་དང་བརྟེན་པར་བཅས་པ་བདག་ཉིད་ལ་མངོན་སུམ་དུ་གྱུར་པ་ནི་དཀྱིལ་འཁོར་པའི་ལྷ་ཚོགས་དེ་ཐམས་ཅད་ཕ་རྒྱུད་འདུས་པ་ལ་སོགས་དང་མ་རྒྱུད་སྡོམ་པ་སོགས་ཀྱི་དཀྱིལ་འཁོར་པ་ཐམས་ཅད་ཀྱི་བདག་ཉིད་དུ་དག་ཅིང་མངོན་དུ་གྱུར་པར་འཇོག་དགོས་ཏེ། དུས་དེར་རྣལ་འབྱོར་པ་དེ་མི་རྟོག་ལྷུན་གྲུབ་ཀྱི་ཐབས་ཤེས་ཀྱི་བདེ་སྟོང་དབྱེར་མེད་ཀྱི་ལྷ་ཐམས་ཅད་ཀྱི་གོ་འཕང་འགྲུབ་པར་འཆད་དགོས་པའི་ཕྱིར་ཏེ། འདུས་པ་ལས། བརྟན་གྱུར་རྡོ་རྗེའི་ལམ་གྱིས་ནི། ། ནམ་མཁའི་ཁམས་སུ་སྤྲོ་བར་བྱ། ། གང་ཞིག་བསྒོམ་བྱ་རྗེས་དྲན་པ། ། དེ་ཡི་རྣམ་པར་ཡང་དག་སྤྲོ། །
ཞེས་འབྱུང་ལ། སྤྲོ་བར་བྱ་རྒྱུ་ནི་ཕ་མའི་རྒྱུད་ཀྱི་དཀྱིལ་འཁོར་པའི་སངས་རྒྱས་བདག་ཉིད་ལ་མངོན་དུ་གྱུར་པ་ཐམས་ཅད་ཏིང་ངེ་འཛིན་དང་ཤེས་རབ་ཀྱི་ནུས་པས་སྤྲོ་བ་སྟེ། རྒྱུད་ལས། བྷ་གར་ལིང་ག་རབ་བཞག་ནས། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་པའི། ། སངས་རྒྱས་གཟུགས་ནི་སྤྲོ་བར་བྱ། ། བསྲུང་བ་འདི་ཉིད་ཁོ་ན་ཡིས། ། སྐྱེ་བ་འདི་ལ་སངས་རྒྱས་ཉིད། ། ཚུལ་ཁྲིམས་ཚོགས་ནི་ཡང་དག་རྫོགས། །
བསོད་ནམས་ཡེ་ཤེས་ཡང་དག་ལྡན། ། ཕ་རོལ་ཕྱིན་བཅུ་ཐོབ་པ་ཡི། ། རྫོགས་པའི་སངས་རྒྱས་དུས་གསུམ་འཇུག ། འདི་ཡི་རྫོགས་སངས་རྒྱས་ཀུན་གྱི། ། ཆོས་ཀྱི་འཁོར་ལོ་རབ་ཏུ་བསྐོར། ། རང་དང་གཞན་དོན་སྒྲུབ་པའི་སླད། ། སྟོང་ཉིད་སྙིང་རྗེ་དབྱེར་མེད་པ། ། ཁམས་གསུམ་དབང་ཕྱུག་ཡེ་ཤེས་ནི། ། འདི་ལས་གཞན་ལ་ཡོད་མ་ཡིན། ། སྐྱོབ་པ་ཀུན་གྱི་སྡོམ་པ་ནི། །
གལ་ཏེ་ཁྱོད་བསྲུང་བདག་གི་བུ། ། དེ་ཚེ་སངས་རྒྱས་ཐམས་ཅད་ཀྱིས། ། བྱིན་རླབས་རྫོགས་བྱང་ཆུབ་ཐོབ་འགྱུར། ། ཞེས་འབྱུང་ལ། དེ་ལྟ་བུའི་སྤྲོ་བྱའི་རྫོགས་རིམ་གྱི་དཀྱིལ་འཁོར་དེའང་རྣལ་འབྱོར་པ་རང་ཉིད་ཀྱི་ལུས་ཕ་མའི་དཀྱིལ་འཁོར་པ་ཡབ་ཡུམ་སྦྱོར་བའི་བདེ་བ་རྗེས་སུ་དྲན་པ་དང༌། དེ་ཉིད་ནམ་མཁའི་མཐར་ཐུག་པར་བདེ་སྟོང་གི་ཉམས་མྱོང་དང་དེ་ལྟར་མྱོང་བའི་རྒྱུ་ཁ་སྦྱོར་གྱི་སྐུ་སྤྲོས་ནས་སེམས་ཅན་གྱི་དོན་དང་སངས་རྒྱས་མཆོད་པའི་དགེ་རྩ་བསགས་ནས་སྒྲིབ་པ་ཤིན་ཏུ་ཕྲ་བ་བརྩེད་དེ། མི་སློབ་པའི་གོ་འཕང་སྒྲུབ་པར་མཛད་དེ། དུས་འཁོར་ལས། གཏུམ་མོའི་སྣང་བ་གང་ཞིག་གྱུར་པ་ངེས་པར་ལུས་དང་ནམ་མཁའ་ལ་ཡང་རྗེས་སུ་དྲན་པར་གྱུར། ། ཞེས་སོ། །
དེས་ན་ཕ་མའི་རྒྱུད་སྡེ་སོ་སོ་ནས་ཀྱི་རྫོགས་རིམ་གྱི་དཀྱིལ་འཁོར་གང་མངོན་སུམ་དུ་གྱུར་པ་ན། དེ་ཕ་མའི་རྒྱུད་སྡེ་ཐམས་ཅད་ཀྱི་ལྷ་སྔགས་སྒྲུབ་པ་པོར་འགྱུར་ཏེ། བདེ་མཆོག་ལས། དཀྱིལ་འཁོར་འདིར་ནི་དབང་བསྐུར་བ། ། དཀྱིལ་འཁོར་ཀུན་གྱི་རྒྱལ་པོར་འགྱུར། ། ཞེས་འབྱུང་ལ། དེ་ཉིད་ཀྱི་ཕྱིར། དཀྱིལ་འཁོར་འདིར་ནི་སངས་རྒྱས་པས། ། དཀྱིལ་འཁོར་ཀུན་གྱི་རྒྱལ་པོར་འགྱུར། ། ཞེས་འབྱུང་ལ།
དེ་དང་མཐུན་པར་དཔལ་ལྡན་འདུས་པ་སོགས་ལས་ཀྱང་དེའི་གོང་ན་རྒྱུད་གཞན་མེད་པར་གསུངས་ལ། དེའང་ཕ་མའི་རྒྱུད་ཐམས་ཅད་ནས་གཉིས་མེད་བདེ་སྟོང་ཟུང་འཇུག་གི་རྫོགས་རིམ་སྒོམ་པ་ལ་ཁྱད་པར་མེད་པས། བདེ་སྟོང་ཕན་ཚུན་ནི་ཕ་མའི་རྒྱུད་སོ་སོའི་དོན་ཡིན་ལ། དེ་དབྱེར་མེད་དུ་གྲུབ་པ་ན་ཕ་མའི་དཀྱིལ་འཁོར་ཐམས་ཅད་གྲུབ་ཅིང་དཀྱིལ་འཁོར་དེ་ཐམས་ཅད་དུ་མངོན་པར་རྫོགས་པར་སངས་རྒྱས་པ་ཡིན་ལ། དེ་ལྟ་ནའང་ཕ་མའི་དཀྱིལ་འཁོར་རང་རྐང་ནས་ཞུགས་ནས་དཀྱིལ་འཁོར་དེ་མངོན་དུ་བྱས་པའི་ལས་ཡེ་ཤེས་ཕྱག་རྒྱའི་ལམ་ནས་སངས་རྒྱས་པའི་སངས་རྒྱས་དང་གཉིས་མེད་ཀྱི་རྒྱུད་དུས་འཁོར་གྱི་དཀྱིལ་འཁོར་དུ་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་སངས་རྒྱས་པའི་སངས་རྒྱས་ལ་ནི་རྒྱུའི་རང་ངོ་ནས་ཀྱི་སངས་རྒྱས་ལ་བཟང་ངན་མེད་ཀྱང་རྐྱེན་གྱི་ཁྱད་པར་གྱི་མཛད་འཕྲིན་སོགས་བཟང་ངན་ཡོད་དེ། འབྲས་བུའི་ངོ་བོ་ལ་ཁྱད་པར་མེད་ཀྱང་ཞིང་པའི་ཁྱད་པར་ལས་འབྲས་བུ་འགྱུར་བ་ལྟར་ཡིན་ནོ་ཞེས་ཁོ་བོའི་རྗེ་རས་པ་ཆེན་པོ་བཀའ་སྩལ་ཏོ། ། དེས་ན་གཉིས་མེད་ཀྱི་ལྷ་ཚོགས་བཅོམ་ལྡན་འདས་དུས་འཁོར་ལྟ་བུར་དབང་བསྐུར་ཐོབ་པ་ན་རྒྱུད་ཐམས་ཅད་ཀྱི་སྒྲུབ་པ་པོ་དང་སྟོན་པོར་འགྱུར་བ་ཡིན་ཏེ། འགྲེལ་ཆེན་ལས། དེ་ལྟར་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ནི་རྣལ་འབྱོར་མ་དང༌། རྣལ་འབྱོར་གྱི་རྒྱུད་ཐམས་ཅད་དུ་དབང་བསྐུར་བར་འགྱུར་ཞིང་རྒྱུད་ཐམས་ཅད་ཀྱི་སྟོན་པ་པོ་དང་སྔགས་ཐམས་ཅད་ཀྱི་རྗེས་སུ་སྣང་བ་སྦྱིན་པ་པོ་དང༌།
དངོས་གྲུབ་ཐམས་ཅད་ཀྱི་སྒྲུབ་པ་པོ་སྟེ་དུས་ཀྱི་འཁོར་ལོའི་རྒྱུད་སྟོན་པ་པོ་དེ་རྡོ་རྗེ་སློབ་དཔོན་ནི་བཅོམ་ལྡན་འདས་འཇམ་དཔལ་ཇི་ལྟ་བ་དང་དུས་ཀྱི་འཁོར་ལོ་དང་དང་པོའི་སངས་རྒྱས་ཇི་ལྟ་བ་དེ་བཞིན་དུ་ཐར་པ་དོན་དུ་གཉེར་བ་རྣམས་ཀྱི་བལྟ་བར་བྱའོ། ། ཞེས་དང༌། འདིའི་དབང་བསྐུར་བ་ཐོབ་ནས་ཕྱི་རོལ་པའི་རྒྱུད་ཀྱི་ལྷ་ཐམས་ཅད་ཀྱང་གྲུབ་པར་དབང་སྟེ། དེར། འདིར་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ནི་དཀྱིལ་འཁོར་ཐམས་ཅད་དུ་དབང་བསྐུར་བ་སྟེ། མུ་སྟེགས་པ་རྣམས་ཀྱི་ལྷ་དང་ལྷ་མོ་ཁྱབ་འཇུག་དང་དྲག་པོ་ལ་སོགས་པ་རྣམས་དང་ཅར་ཙམ་ཀ་ལ་སོགས་པ་རྣམ་པར་སྦྱངས་པ་རྣམས་ཀྱི་དཀྱིལ་འཁོར་ལ་ཡང་སྒྲུབ་པ་པོའོ། ། ཞེས་འབྱུང་ལ། འདི་ལ་རྗེ་བཙུན་རྒ་ལོས་ནི། དུས་འཁོར་གྱི་དབང་བསྐུར་ཐོབ་ནས་རྒྱུད་གཞན་སྟོན་པ་པོ་དང་སྒྲུབ་པ་པོར་འགྱུར་གྱི་རྒྱུད་གཞན་པའི་དབང་བསྐུར་ཆོག་པ་ནི་མ་ཡིན་ཏེ། དེ་ལྟ་ན་རྒྱུད་སྡེ་སོ་སོ་ནས་ཀྱི་དཀྱིལ་འཁོར་རྒྱུད་སྡེ་སོ་སོའི་དབང་གི་ཆོ་གས་རྒྱུད་དེ་དག་གི་ལྷ་སྔགས་ཀྱི་གོ་འཕང་དབང་བར་བྱེད་དགོས་ངེས་པའི་མཐའ་བཟུང་དུ་བྱས་པ་དོན་མེད་པའི་ཕྱིར།
ཞེས་གསུངས་པར་གྲགས་ལ། བོ་དོང་ཕྱོགས་རྒྱལ་བ་ནི༌། དུས་འཁོར་གྱི་དབང་ཐོབ་ནས་དཀྱིལ་འཁོར་གཞན་གྱི་དབང་བསྐུར་བ་ལྷག་པར་ཆོག་སྟེ། དུས་ཀྱི་འཁོར་ལོའི་དབང་ནི་ཕ་མའི་རྒྱུད་ཐམས་ཅད་ཀྱི་ལྷ་ཚོགས་ཡོངས་རྫོགས་ཀྱི་དབང་བསྐུར་བ་ཡིན་ལ། རྒྱུད་གཞན་གྱི་ལྷ་ཚོགས་ནི་སངས་རྒྱས་ཀྱི་དཀྱིལ་འཁོར་ཡོངས་སུ་རྫོགས་པའི་དཀྱིལ་འཁོར་མིན་པས་རྒྱུད་གཞན་གྱི་དབང་ཐོབ་པས་རྒྱུད་གཞན་གྱི་དབང་བསྐུར་མི་ཆོག་ཀྱང་དུས་འཁོར་གྱི་དབང་བསྐུར་ཐོབ་ན་རྒྱུད་གཞན་གྱི་དབང་སྦྱར་མི་ཆོག་པ་ལ་གེགས་ཅི་ཡང་མེད་པའི་ཕྱིར་ཞེས་འཆད་དོ། ། སྨྲས་པ། འཁོར་ལོ་བདེ་མཆོག་ལྟ་བུ་ཡི། ། དཀྱིལ་འཁོར་ཆེན་པོ་གཅིག་ཉིད་ལ། ། དེ་བཞིན་གཤེགས་པ་ཐམས་ཅད་ཀྱི། ། དཀྱིལ་འཁོར་འཁོར་ལོ་གྲུབ་པའི་ཕྱིར། །
དཀྱིལ་འཁོར་འཁོར་ལོ་དེར་ཞུགས་ཤིང༌། ། དཀྱིལ་འཁོར་དེ་ཡི་རྣལ་འབྱོར་གྱི། ། རྫོགས་པའི་རྡོར་འཛིན་འགྲུབ་པ་ན། ། དཀྱིལ་འཁོར་ཀུན་གྱི་རྡོ་རྗེ་འཛིན། ། བཅུ་གསུམ་རྡོ་རྗེ་འཛིན་གྱུར་ཏེ། ། རིགས་གཅིག་ལས་ནི་གྲངས་མེད་ཀྱི། ། རིགས་ཀྱི་དཀྱིལ་འཁོར་དཔག་མེད་ཕྱིར། ། སྨྲ་འདི་ངེས་པའི་དོན་ཡིན་ནོ། །
གཞུང་དུ། ལྷ་གཅིག་གིས་ཕྲིན་ལས་ཐམས་ཅད་འགྲུབ་པར་བྱེད་ཟེར་བའང་རྡོ་རྗེའི་གསུང་གཙང་མར་མ་ཐོན་པའོ། །
འདོན་པ་འདི་ལྟར་བྱས་ན་མི་རུང་སྟེ། དུས་ཀྱི་འཁོར་ལོ་དཀྱིལ་འཁོར་གཅིག་ཏུ་གྲུབ་པས་ཐམས་ཅད་གྲུབ་པར་མི་འཐད་པའི་དགག་པ་དེའི་ཕྱོགས་སྔར་རྡོར་གསུང་འདི་འོང་བར་སྣང་བའི་ཕྱིར། དེ་ཡང་བསྐྱེད་རིམ་གྱི་རྣལ་འབྱོར་གྱིས་འཇིག་རྟེན་པའི་དངོས་གྲུབ་སྒྲུབ་པ་ན་ཞི་བའི་ལས་ཙམ་གྲུབ་པ་དེས་ཀྱང་རྒྱས་པའི་དཀྱིལ་འཁོར་དང་དེའི་ལས་གྲུབ་པར་ཐལ་བ་ལས་འདོད་མིན་ནུས་ཏེ། དེ་བཞིན་གཤེགས་པས་དེ་ལྟར་འགྲུབ་ན་ལས་དེ་དག་གི་ཆེད་དུ་སོ་སོ་བ་གསུང་བ་དོན་མེད་པའི་ཕྱིར་ཞེས་བཀོད་པ་མཛད་སྣང་ངོ༌།། །། ༈ རྡོ་རྗེའི་གསུང༌། རྡོར་འཛིན་གཅིག་ལའང་གཙོ་བོ་འཕོ་བ་ན་དཀྱིལ་འཁོར་མུ་མེད་ཀྱི་མིང་དུ་འགྱུར་བྱ་བ་ལ། རྡོར་གསུང་འདི་ཆེས་དག་པར་སྟོན་ན། དཀྱིལ་འཁོར་རབ་འབྱམས་ཐམས་ཅད་ཀྱང་རྒྱུ་དུས་ཀྱི་རིགས་དྲུག་ཏུ་ངེས་པས་ལམ་དུ་བསྐྱེད་རྫོགས་ལ་ཡན་ལག་དྲུག་གི་ལམ་གྱི་སྦྱངས་པས་འབྲས་དུས་ཀྱང་རྒྱལ་བ་རིགས་དྲུག་གི་དཀྱིལ་འཁོར་དུ་འདུས་ལ་རྒྱུ་མཚན་དེ་ཉིད་ཀྱིས་རིགས་ཀྱི་བདག་པོ་ལའང་སྐབས་ཐོབ་ཀྱི་རིགས་དྲུག་གིས་སངས་རྒྱས་ལས་ལྷག་པར་རིགས་བདུན་པ་སོགས་མི་བཞག་ཅིང་རིགས་དེ་སྙེད་ཀྱི་གདན་གསུམ་གྱི་ལྷ་ཚོགས་ཐམས་ཅད་ཀྱང་གདུལ་བྱའི་མོས་དབང་གིས་གཙོ་བོ་འཕོ་བས་དཀྱིལ་འཁོར་གཞལ་དུ་མེད་པར་འགྱུར་བྱ་བ་འདི་བཞུགས། ཞེས་སོ། ། དེ་ཡང་གཞི་དུས་ན་སྦྱང་གཞི་བདེ་གཤེགས་སྙིང་པོ་གདོད་ནས་རང་བཞིན་རྣམ་དག་དེ་ཉིད་དུ་གཤེགས་པའི་དེ་བཞིན་གཤེགས་པ་རིགས་དྲུག་པ་ཁྱབ་བྱེད་དུ་བྱས་ནས་དེའི་ཁྱབ་བྱ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྡོ་རྗེ་མི་ཕྱེད་པའི་རིགས་ལྔ་ཡོད་ལ།
རིགས་དེ་དག་ལ་སྒྲིབ་བྱེད་འཁོར་བའི་ལུས་སེམས་དྲི་མའི་སྦྱང་བྱའི་ཆའང་རིགས་དེ་སྙེད་ཀྱི་གྲངས་དང་མཉམ་པ་ཡོད་དེ། ཟླ་གསང་ཐིག་ལེ་ལས། རིགས་ནི་རྣམ་པ་བརྒྱར་བསྟན་ཏེ། ། མདོ་རུ་བསྡུས་ན་རྣམ་པ་ལྔ། ། ལུས་དང་ངག་ཡིད་སྦྱོར་བ་ཡི། ། གསུམ་དུ་ཡང་ནི་འགྱུར་བ་ཡིན། ། ཞེས་འབྱུང་ལ། དེ་ཡང་སྦྱང་གཞིའི་རིགས་དེ་སྙེད་ལ་སྒྲིབ་བྱའི་རིགས་བརྒྱར་འཇོག་ལུགས་ལ་སློབ་དཔོན་ཨཱརྻ་དེ་བས། ཕུང་པོ་ལྔ། ཁམས་བཞི་དབང་པོ་ལྔ་ཡུལ་ལྔ་རྣམ་ཤེས་རེ་རེ་ལ་ལྔ་ལྔར་བྱས་པའི་དགུ་བཅུ་རྩ་ལྔ་ལ་ཡེ་ཤེས་ལྔ་བསྣན་པའི་རིགས་བརྒྱར་བཤད་དེ།
འདིའི་ཡེ་ཤེས་ལྔ་ནི་ཡེ་ཤེས་ལྔ་སྒྲིབ་བྱེད་ཀྱི་དུག་ལྔའི་ཤེས་པ་ལ་འཆད་དགོས་པ་བླ་མའི་མན་ངག་གི་བཤད་པའོ། ། དུས་འཁོར་ལས་སྦྱང་བྱ་དྲི་མ་དག་པའི་སྦྱང་འབྲས་ཀྱི་རིགས་བརྒྱར་ཡང་བཞག་སྟེ། ཕུང་ཁམས་སོ་དྲུག་དག་པས་རིགས་སོ་དྲུག ། ཐོད་པ་དུམ་བུ་བཅུ་གཉིས། སོ་སུམ་ཅུ་རྩ་གཉིས། སེན་མོ་ཉི་ཤུ་རྣམས་དག་པས་རིགས་བརྒྱར་བཞག་གོ ། དེའང་དེ་བཞིན་གཤེགས་པའི་རིགས་ས། རིན་པོ་ཆེའི་ཆུ། པདྨའི་མེ། ལས་ཀྱི་རླུང༌།
རྡོ་རྗེའི་རིགས་རྣམ་ཤེས་ཏེ། འབྱུང་བཞི་དང་ཤེས་པ་རྣམ་པར་དག་པ་ལ་བཞག་སྟེ། དེ་འང་ས་ཆུ་གཉིས་སྐུ་རྡོ་རྗེ་སྒྲིབ་བྲལ། མེ་རླུང་གཉིས་གསུང་རྡོ་རྗེ་སྒྲིབ་བྲལ། རྣམ་ཤེས་ཐུགས་རྡོ་རྗེ་སྒྲིབ་བྲལ་དུ་གསུངས་ཤིང༌། དེ་གསུམ་ག་ཡང་བྱང་ཆུབ་ཀྱི་སེམས་རྡོ་རྗེ་སྒྲིབ་བྲལ་དུ་འདུས་པར་ཨཱརྻ་དེ་བས་བཤད་དེ། དུས་འཁོར་ལས། རིགས་གསུམ་དང་ནི་རིགས་ལྔ་ཉིད། ། རང་བཞིན་གཅིག་དང་བརྒྱ་ཡི་རིགས། ། ཞེས་འབྱུང་ངོ༌། །
ཡང་རིགས་དྲུག་པོ་ལ་རེ་རེ་ཞིང་དྲུག་དྲུག་གི་སོ་དྲུག་ཏུ་འགྱུར་ཚུལ་ལའང༌། སྦྱང་གཞི་སྙིང་པོ་ལ་སྦྱང་བྱ་ཤུན་པའི་རིགས་སོ་དྲུག་སྦྱང་ཚུལ་གྱི་རྣམ་གྲངས་ནི་དུ་མར་ཡོད་དེ། ཕུང་པོ་དང༌། ཁམས་དང༌། དབང་པོ་དང༌། ཡུལ་དང༌། ལས་དབང་དང༌། བྱ་བ་དང༌། ལས་ཀྱི་བྱ་བ་དྲུག་དྲུག་སྟེ་སོ་དྲུག་གོ ། གསང་འདུས་ལྟར་ན།
ཕུང་པོ་ལྔ། ཁམས་བཞི། སྐྱེ་མཆེད་བརྒྱད། ཡུལ་ལྔ། ཡན་ལག་བཅུ་གཉིས་ཏེ་སོ་གཉིས་ལ་ནམ་མཁའི་ཁམས་དང༌། ཡུལ་ཆོས་དང༌། རྩ་རྒྱུས་དང༌། ཚིགས་བཞི་ཤེས་རབ་ཀྱི་ཆ་གཉིས་མནན་པས་སོ་དྲུག་གམ། མ་རྒྱུད་པ་ལྟར་ན། རྩའི་གཙོ་མོ་སུམ་ཅུ་སོ་གཉིས་ལ།
སྦས་པའི་རྩ་བཞི་བསྟན་པའི་སོ་དྲུག་སོགས་ཀྱི་དབྱེ་བས་སྦྱང་བྱ་དེ་སྙེད་དག་པའི་རིགས་དྲུག་གི་དཀྱིལ་འཁོར་གྱི་ལྷ་ཚོགས་ཀྱང་དེ་སྙེད་དུ་གྱུར་ལ། ལྷ་ཚོགས་དེ་སྙེད་ཀྱི་རྒྱུད་ཀྱང་དེ་སྙེད་དུ་འགྱུར་ཏེ། མཁའ་འགྲོ་རྒྱ་མཚོར། རྣམ་སྣང་མཛད་ལ་སོགས་པའི་རྒྱུད། ། སླར་ཡང་ཞལ་ནས་སྤྲོ་བར་མཛད། ། བཅོམ་ལྡན་ཐམས་ཅད་བསྡུ་མཛད་ནས། ། རྣལ་འབྱོར་མ་ཡི་རྒྱུད་ལས་ནི། ། ཆེད་དུ་བརྗོད་པས་ཆེད་བརྗོད་མཛད། ། རྣལ་འབྱོར་རྒྱུད་ཀུན་ལ་ཡང་ངོ༌། ། རྣམ་སྣང་མཛད་དང་རིན་ཆེན་དབང༌། །
འདིར་ནི་འདོད་ཆགས་དོན་ཡོད་གྲུབ། ། མི་བསྐྱོད་པ་དང་སྤྱན་མའི་རྒྱུད། ། མཱ་མ་ཀི་དང་གོས་དཀར་མོ། ། སྒྲོལ་མ་དང་ནི་གཟུགས་རྡོ་རྗེ། ། སྒྲ་དང་དྲི་དང་རོ་རྡོ་རྗེའི། ། རེག་དང་ཆོས་དབྱིངས་སུ་གྲགས་དང༌། ། ས་སྙིང་ནམ་མཁའི་སྙིང་པོ་དང༌། ། ཕྱག་ན་རྡོ་རྗེ་འཇིག་རྟེན་དབང༌། ། སྒྲིབ་ཀུན་སེལ་དང་བཟང་པོ་དང༌། ། འཇམ་དཔལ་དང་ནི་བྱམས་པ་དང༌། །
གཤིན་རྗེའི་དགྲ་དང་ཤེས་མཐར་མཛད། ། པདྨ་མཐར་མཛད་བགེགས་མཐར་མཛད། ། མི་གཡོ་བ་དང་དབྱུག་སྔོན་ཅན། ། འདོད་དང་སྟོབས་ཆེན་སྣོད་མཛེས་དང༌། ། གཙུག་གཏོར་འཁོར་འདས་བསྒྱུར་བ་དང༌། ། ཁྲོ་གཉེར་རི་ཁྲོད་ལོ་མ་ཅན། ། ལྷག་མ་རྡོ་རྗེ་སེམས་དཔའ་འོ། ། དེ་ལྟར་རྒྱུད་ཀྱི་མིང་འདི་ནི། ། ཐབས་ཀྱི་དངོས་པོའི་མཚན་ཉིད་དོ། ། ཤེས་རབ་རྒྱུད་ནི་རང་བྱུང་ཉིད། །
རང་གི་ཏིང་འཛིན་རྟག་ཏུ་གནས། ། ཞེས་སྦྱང་གཞི་ཐབས་ཆ་དག་པའི་དབང་དུ་བྱས་སྟེ་ཐབས་རྒྱུད་སུམ་ཅུ་སོ་དྲུག་དང༌། དེ་བཞིན་དུ་ཤེས་རབ་ཀྱི་ཆ་དག་པས་རྣལ་འབྱོར་མའི་རྒྱུད་སོ་དྲུག་ཏུ་རྣམ་པར་བཞག་གོ ། དེ་ཡང་སྤྱིར་དཀྱིལ་འཁོར་འཁོར་ལོ་ལ་རིགས་བསམ་གྱིས་མི་ཁྱབ་ཀྱང་མདོར་བསྡུ་ན། བྱ་སྤྱོད་པ་རིགས་གསུམ་དང༌། རྣལ་འབྱོར་རྒྱུད་པ་ལྔ་དང༌། བླ་མེད་པ་རིགས་དྲུག་པར་བརྗོད་དེ་ངེས་བརྗོད་བླ་མར། རིགས་ནི་དུ་མར་བཤད་པ་རྣམས། ། མདོར་བསྡུས་ནས་ནི་གསུམ་དང་ལྔ། ། རྣལ་འབྱོར་རྣལ་འབྱོར་བླ་མ་ནི། །
རིགས་དྲུག་ཏུ་ནི་བཤད་པའོ། ། དེ་ཡང་ཐབས་རྒྱུད་ལ་རིགས་ལྔར་བཤད་ནས་རྡོ་རྗེ་འཆང་ཀུན་ལ་ཁྱབ་པ་ལ་དགོངས་ཀྱི། རིགས་དྲུག་མི་བཞེད་པ་མ་ཡིན་སྟེ། འདུས་པ་རྒྱུད་ཕྱི་མར། ཏིང་རྒྱལ་རྡོ་རྗེ་ཅན་རྣམས་ཀྱིས། ། འཁོར་ལོ་བསྒྱུར་བ་དྲུག་གི་རྒྱ། ། ཞེས་འཁོར་ལོ་འགྱུར་བ་དྲུག་ཏུ་བཤད་པའི་ཕྱིར། དེ་ལ་དེ་བཞིན་གཤེགས་པ་དང༌། རྡོ་རྗེ་དང༌། རིན་ཆེན་དང༌།
པདྨ་དང༌། ལས་ཀྱི་རིགས་རྣམས་བསྡུས་པའི་ངོ་བོ་རྣམ་སྣང་མི་བསྐྱོད་པ་རིན་འབྱུང་འོད་དཔག་མེད་དོན་གྲུབ་དང་ལྔ་ལ་ཁྱབ་བྱེད་རྡོ་རྗེ་འཆང་དང་དྲུག་ཏུ་ཕ་རྒྱུད་དུའང་བསྟན་ལ། དེ་ཉིད་དང་དོན་གཅིག་ཀྱང་ལྟ་བ་ཕྱིན་ཅི་ལོག་མུ་སྟེགས་བྱེད་ཀྱི་ལྟ་བ་ལ་ཞེན་ཅིང་སྤྱོད་པ་ཕྱིན་ཅི་ལོག་སྲོག་གི་མཆོད་སྦྱིན་སོགས་སྤྱོད་པས་འདུལ་བའི་ཕྱིར། མ་རྒྱུད་ཀྱི་ལྷ་རྣམས་རབ་ཏུ་ཁྲོས་པའི་ཚུལ་གྱིས་གདུལ་བྱ་དང་ཆ་ལུགས་དང་ཀུན་སྤྱོད་རྣམས་དང་མཐུན་པར་རིགས་དྲུག་དྲག་ཤུལ་དུ་བཞེངས་པ་རྣམ་སྣང་ནི་རྟག་པ། མི་བསྐྱོད་པ་ནི་ཧེ་རུ་ཀ ། རིན་འབྱུང་ནི་རྡོ་རྗེ་ཉི་མ། འོད་དཔག་མེད་ནི་པདྨ་གར་དབང༌། དོན་གྲུབ་ནི་རྟ་མཆོག ། དྲུག་པ་ནི་རྡོ་རྗེ་སེམས་དཔའ་སྟེ། ངེས་བརྗོད་བླ་མར།
ཡང་ན་རྡོ་རྗེ་སེམས་དཔའ་དང༌། ། རྣམ་སྣང་རྡོ་རྗེ་ཉི་མ་དང༌། ། པདྨ་གར་དབང་རྒྱལ་པོ་དང༌། ། དབང་ཕྱུག་རྟ་མཆོག་ཧེ་རུ་ཀ ། ཞེས་འབྱུང་ངོ༌། ། དེ་ལྟ་བུའི་སྦྱང་གཞིའི་རིགས་དྲུག་པོ་མངོན་དུ་འགྱུར་ནས་སྦྱང་བྱའི་རིགས་དྲུག་སྦྱངས་པ་ལ། དང་པོར་བསྐྱེད་རིམ་གྱི་རིགས་དྲུག་གི་ཡན་ལག་སྒོམ་པས་ཐ་མལ་གྱི་རིགས་དྲུག་གི་རྟེན་བརྟེན་པའི་འཁྲུལ་སྣང་སེལ་བར་བྱེད་པ་ཡིན་ཏེ། ལས་སྣང་གི་གོ་སར་བསྐྱེད་རིམ་གྱི་དགེ་རྩ་སྨིན་པའི་འབྲས་བུ་སྔགས་ཀྱི་སྐུ་རྟེན་དང་བརྟེན་པར་བཅས་པ་འཆར་བའི་ཕྱིར། རྡོ་རྗེ་གུར་ལས། སངས་རྒྱས་ནས་ནི་རྫོགས་པ་དང༌། །
རྣམ་པ་ལྔ་པོ་སྒོམ་པ་དང༌། ། ཀུན་ཏུ་བཟང་པོའི་རང་བཞིན་ཅན། ། བདག་གི་ལྷག་པའི་ལྷར་སྒྲུབ་དང༌། ། དཀྱིལ་འཁོར་རྣམས་ནི་འགོད་པ་དང༌། ། མཆོད་བསྟོད་བདུད་རྩི་མྱོང་ལ་སོགས། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་འབྱུང་ངོ༌། ། རྫོགས་རིམ་གྱི་རིགས་དྲུག་གི་བདག་ཉིད་ཀྱི་སྦྱོར་བ་ཡན་ལག་དྲུག་སྒོམ་པས་སྦྱང་གཞི་བདེ་གཤེགས་སྙིང་པོ་ཉིད་རྟེན་དང་བརྟེན་པའི་དཀྱིལ་འཁོར་དུ་གསལ་བས་རྫོགས་རིམ་གྱི་དགེ་རྩ་སྨིན་པའི་འབྲས་བུ་ཡེ་ཤེས་ཀྱི་སྐུ་རྟེན་བརྟེན་པར་འཆར་བ་ཡིན་ཏེ། སྦྱང་བྱ་མ་དག་དྲི་མས་སྒྲིབ་པར་མ་ནུས་པའི་རིགས་དྲུག་པོ་ཉིད་རྣལ་འབྱོར་པར་ཉིད་ཀྱིས་མངོན་སུམ་དུ་ཉམས་སུ་མྱོང་བར་བྱེད་པ་ཉིད་ཀྱི་ཕྱིར། མཁའ་འགྲོ་རྒྱ་མཚོ་ལས།
སོ་སོར་སྡུད་པ་ཁྲ་གདོང་མ། ། བསམ་གཏན་ཉིད་ནི་འུག་གདོང་མ། ། ཞེས་སོགས་རྒྱ་ཆེར་འབྱུང་ངོ༌། ། དེས་ན་རྫོགས་རིམ་གྱི་ཡན་ལག་དྲུག་ལ། རིགས་བདག་སོ་སོར་རྣམ་པར་བཞག་པའང་ཡན་ལག་དྲུག་པོ་དེས་སྦྱང་གཞི་རིགས་དྲུག་མངོན་དུ་གང་བྱེད་པ་གཙོ་ཆེ་ཞེས་སྦྱོར་དྲུག་གི་ལག་རྗེས་ཀྱི་དབང་དུ་བྱས་པའོ། ། དེས་ན་དཀྱིལ་འཁོར་པ་གང་ལ་དམ་ཡེ་དབྱེར་མེད་པ་ལ་རོ་མཉམ་པ་ཉིད་ཀྱི་དབང་བསྐུར་དེ་ཉིད་ལས་གཞན་དུ་གཡོ་བ་མེད་པའི་རྒྱས་འདེབས་ལའང་རིགས་དྲུག་ལས་རིགས་བདུན་པ་སོགས་བཞག་པར་མི་འོས་ཏེ། རིགས་བདུན་པ་སོགས་ཐམས་ཅད་ཀྱང་རིགས་དྲུག་པོ་ཉིད་ཀྱི་རིགས་ཆེན་ལས་གཞན་དུ་མེད་པའི་ཕྱིར། དེས་ན་རིགས་དྲུག་པོ་ལ་རྒྱས་འདེབས་ཚུལ་ཀྱང་རིགས་མཐུན་པར་ལུགས་འབྱུང་དུ་རྒྱས་བཏབ་པ་དང༌། ལུགས་བཟློག་རིགས་མི་མཐུན་པའི་ཐབས་ཤེས་རྒྱས་འདེབས་དུས་འཁོར་སོགས་ནས་འབྱུང་བ་དང༌། རིགས་ཀྱི་རྒྱས་འདེབས་ལ།
རྒྱུ་འབྲས་ཕན་ཚུན་དང་ངོ་བོ་ཉིད་ལ་ངོ་བོ་ཉིད་ཀྱིས་རྒྱས་བཏབ་པ་སོགས་དུ་མར་འབྱུང་བ་ལ། ངོ་བོ་ཉིད་ལ་ངོ་བོ་ཉིད་ཀྱིས་རྒྱས་འདེབས་པ་ནི་རྒྱས་གདབ་འཁྲུལ་པ་མེད་པ་སྟེ་དེའི་རང་བཞིན་དེ་ལས་གཡོ་བ་དང་ཕྱིར་མི་ལྡོག་ཏུ་བྱེད་པ་ཉིད་ཀྱི་ཕྱིར། དེས་ན་རིགས་ལྔ་པོ་སོགས་རིགས་བདག་སོ་སོར་བཞག་པ་དེ་ཐམས་ཅད་ཀྱང་རིགས་དྲུག་པོ་ལས་གཞན་དུ་གཡོ་བ་མ་ཡིན་པས་རིགས་བདག་མཆོག་གི་སྤྲུལ་སྐུའི་རྣམ་པས་རྒྱས་བཏབ་པ་ཤས་ཆེ་བ་ཡིན་ཏེ། མཆོག་གི་སྤྲུལ་སྐུ་ཙམ་པོ་བ་དེ་ཉིད་རིགས་དྲུག་པའི་རྡོ་རྗེ་འཆང་ཆེན་ཡིན་ལ། སྤྲུལ་གཞི་དེ་ཉིད་ཀྱི་རིགས་ལྔ་སོགས་རིགས་མཐའ་ཡས་པ་དུ་མའི་བར་སྤྲོ་བ་ཉིད་ཀྱི་ཕྱིར། དེ་ལྟ་བུའི་རིགས་དེ་དག་ལས་རིགས་ཀྱི་གཙོ་བོ་དང་རྒྱལ་པོ་དེ་གང་ཞེ་ན། དེ་ནི་མཐའ་གཅིག་ཏུ་བཞག་ཏུ་མེད་དེ། རིགས་མངོན་གྱུར་ཆེ་ཆུང་གི་གདུལ་བྱ་ཐ་དད་པས་རིགས་སོ་སོ་ལ་མོས་པ་དུ་མ་ཡོད་པས་དེ་འདུལ་གྱི་དཀྱིལ་འཁོར་རབ་འབྱམས་ལ། ལ་ལར་རྡོ་རྗེ་རིགས་ཀྱི་དཀྱིལ་འཁོར་གྱི་གཙོ་བོ་དང༌། ལ་ལར་རིན་ཆེན་རིགས་སོགས་དེར་འགྱུར་བ་ཡིན་ཏེ།
གཙོ་བོ་འཕོ་བའི་དབྱེ་བས་དུ་མར་འགྱུར་བའི་ཕྱིར། རྡོ་རྗེ་མགུར་ལས། སངས་རྒྱས་མགོན་པོ་གང་ཉིད་ཀྱི། ། དབུས་སུ་དཀྱིལ་འཁོར་གང་གྱུར་པ། ། དེ་ཉིད་ཀྱིས་ནི་དཀྱིལ་འཁོར་བརྗོད། ། སྙིང་པོ་ཡོངས་བཟུང་དཀྱིལ་འཁོར་རོ། ། ཞེས་སོགས་རྒྱས་པར་འབྱུང་ངོ༌། ། སྨྲས་པ། ཀྱེ་ཡི་རྡོ་རྗེ་གཅིག་ཉིད་ཀྱི། ། དཀྱིལ་འཁོར་ལྷ་ཡི་དབྱེ་བ་ལས། །
སེམས་ཅན་འདུལ་བྱ་བསམ་ཡས་ཕྱིར། ། དེ་དག་གདུལ་བའི་བཅོམ་ལྡན་འདས། ། དཀྱིལ་འཁོར་དང་ནི་མཚན་རྣམས་ཀྱི། ། རྣམ་གྲངས་མུ་མཐའ་དཔོགས་མ་ཡིན། ། ཞེས་བརྗོད་ན་དོན་ཁྲོལ་བར་འགྱུར་རོ། ། གཞུང་དུ། ལྷ་ཐམས་ཅད་ཀྱི་མཚན་ལྷག་པའི་ལྷས་བཟུང་བྱ་བ་ཡང་སྒྲོས་ཉམས་པར་གསལ་ལོ།། །། ༈ རྡོ་རྗེའི་གསུང༌། ཉན་ཐོས་ཀྱི་རྩ་བ་བཞི་གསང་སྔགས་ལ་གནང་བ་མེད་བྱ་བ་ལ། ཁ་ཅིག་གི་སྔགས་ནས་དབང་དང་མངོན་སྤྱོད་སོགས་ཀྱི་མ་བྱིན་ལེན་དང་སྲོག་གཅོད་སོགས་མི་དགེ་བ་དང་འདོད་པའི་ཡོན་ཏན་བུད་མེད་སོགས་དང་གདོལ་པས་བཟའ་བྱའི་བ་ལང་དང་ཁྱིའི་ཤ་སོགས་དང་བཤང་གཅི་བཟའ་བཏུང་བསྟེན་པ་སོགས་གང་འཇིག་རྟེན་ན་སྨད་པའི་ལས་བྱེད་པས་ངན་སོང་ལས་ཐར་པའི་རྒྱུར་མི་འགྱུར་སྙམ་ན།
དབང་དང་མངོན་སྤྱོད་སོགས་ཀྱི་མ་བྱིན་ལེན་དང་སྲོག་གཅོད་ནི་ངན་སོང་གི་རྒྱུར་མི་འགྱུར་ཏེ། རྡོ་རྗེ་འཆང་གི་རྒྱུ་བྱེད་པའི་ཕྱིར། དེའང་སངས་རྒྱས་ཀྱི་བསྟན་པ་འཇིག་པར་བྱེད་པ་དེ་མ་བསྒྲལ་ན་དེ་ཉིད་ངན་སོང་དུ་ལྷུང་བ་དང༌། བསྟན་པ་ལ་གནོད་པ་བསྒྲལ་ན་དེ་ཉིད་ངན་སོང་དུ་མི་ལྷུང་བ་དང་བསྟན་པ་རྒྱས་པར་འགྱུར་བ་ཞིག་ན་བྱང་ཆུབ་ཀྱི་སེམས་ཀྱི་བསམ་པས་སྦྱོར་བ་བསད་གསོའི་ལས་ནུས་ན་སྲོག་གཅོད་པར་གསུངས་ཀྱང་དེའི་ཚེ་ན་ཐ་མལ་གྱི་སྲོག་གཅད་ནས་མི་འཚོ་བར་བྱས་པ་མ་ཡིན་པས་ཉན་ཐོས་ཀྱི་རྩ་བར་སྲོག་གཅོད་སྤོང་ཞེས་བསྟན་པ་དེ་འདིར་གནང་བ་ནི་མ་ཡིན་ཏེ། རྒྱལ་བ་འབྲི་ཁུང་པ་ཆེན་པོ་ཡེ་བཀག་ཡེ་གནང་བཞེད་པའི་ཕྱིར་ཏེ། ཁྲོ་བོའི་རིགས་ཀྱི་ཏིང་ངེ་འཛིན་གྱིས་དེའི་སྲོག་བཀུག་ནས་ཚར་བཅད་པ་དང་སླར་སྲོག་དེའི་ལུས་ལ་བཅུག་ནས་འཚོ་བར་བྱེད་པས་བསད་པ་དང་གསོ་བར་ནུས་པའི་བྱེད་པ་ཡིན་གྱི་རྣམ་པ་ཐམས་ཅད་དུ་སྲོག་གཅོད་པ་ནི་མ་ཡིན་ཏེ། དྲི་མེད་འོད་ལས། འདིར་རྣལ་འབྱོར་པ་ཡིས་ཉིན་དང་མཚན་མོར་སྲོག་གཅོད་པ་དག་བྱ་བ་དེ་ནི་ཐམས་ཅད་མཁྱེན་པའི་འབྲས་བུ་ཐོབ་པའི་སླད་དུ་རང་གི་ལུས་ལ་སྲོག་ཉམས་པ་ལ་གསུངས་པ་སྟེ། ཕྱི་རོལ་ཏུ་སྲོག་གཅོད་པ་ནི་མ་ཡིན་ནོ། ། འདིར་ཕྱི་རོལ་དུ་གདུལ་དཀའ་བ་འདུལ་བའི་སླད་དུ་སྲོག་གཅོད་པར་གསུངས་པ་གང་ཡིན་པ་དེ་ནི་དེ་རྣམས་ཀྱི་སྲོག་རྣལ་འབྱོར་གྱི་སྟོབས་ཀྱིས་བཀུག་པ་སླར་ཡང་ལུས་དེ་ཉིད་ལ་རྣལ་འབྱོར་པས་གཞུག་པར་བྱའོ། །
དེ་ལྟར་ན་གདུལ་དཀའ་བ་འདུལ་བ་པོར་འགྱུར་ཏེ། གདུལ་དཀའ་བ་མཐར་བྱེད་པ་ནི་མ་ཡིན་ནོ་ཞེས་གྲུབ་བོ། ། ཞེས་གསུངས་སོ། ། དེ་བཞིན་ཕ་རོལ་པོ་དུད་འགྲོའི་འགྲོ་བ་བཟློག་པའི་ཕྱིར་ཆུང་མ་འཕྲོག་པ་དང༌། ཡི་དྭགས་ཀྱི་འགྲོ་བར་འགྲོ་བ་བཟློག་པའི་ཕྱིར་རྫས་འཕྲོག་པ་དང༌། ལམ་མ་ཡིན་པར་ལྷུང་བ་རྣམས་གདོན་པའི་དོན་དུ་རྫུན་སྨྲ་བ་སོགས་སྙིང་རྗེས་ཀུན་ནས་བསླངས་ནས་གཉིས་སུ་མེད་པའི་ཡེ་ཤེས་ཀྱི་སྒོ་ནས་བྱ་བ་ལ་དགོངས་ནས་བྱ་བ་དེ་དག་ལ་དགའ་བའི་སེམས་ཅན་དྲང་བའི་དོན་དུ་གསུངས་པ་ཡིན་པས་དོན་དུ་གཞན་གྱི་ཆུང་མ་མི་འཕྲོག་པར་མཛའ་བ་ལ་སྦྱོར་བ་དང་རྫས་འཕེལ་བར་བྱེད་པ་དང་བདེན་པའི་དོན་ཅན་ལ་སྦྱར་བར་བྱེད་ཆེད་འཁྲིག་པ་དང་མ་བྱིན་ལེན་དང་རྫུན་སྨྲ་བ་ཡིན་གྱི་ཐ་མལ་གྱི་འཁྲིག་པ་སོགས་ཉན་ཐོས་ཀྱི་རྩ་ལྟུང་གསང་སྔགས་སུ་གནང་བ་ནི་མ་ཡིན་ཏེ། ཡེ་བཀག་ཡེ་གནང་གི་གནད་ལ་མི་འཁྲུལ་བའི་ཕྱིར། དེས་ན་དྲི་མེད་འོད་དུ། འདིར་ཐམས་ཅད་མཁྱེན་པའི་གསུང་ཐམས་ཅད་ཀྱི་སྐད་སེམས་ཅན་ཐམས་ཅད་ཀྱི་སྙིང་ལ་རང་རང་གི་སྐད་གཞན་གྱིས་འགྱུར་བ་གང་ཡིན་པ་དེ་ཉིད་ནི་རབ་ཏུ་མི་གནས་པ་སྟེ། སེམས་ཅན་ཐམས་ཅད་ཀྱི་སྐད་ཡིན་པ་ཉིད་ཀྱི་ཕྱིར་རོ། །
རབ་ཏུ་མི་གནས་པ་ཉིད་ཀྱི་ཕྱིར་རྫུན་དུ་སྨྲ་བར་གསུངས་སོ། ། ཕྱི་རོལ་དུ་ཡང་སེམས་ཅན་གྱི་དོན་གྱི་སླད་དུ་སྒྱུ་འཕྲུལ་ཆེན་མོ་དྲག་ཆེན་མོ་འབྱུང་དང་བསྡུད་པར་བྱེད་པ་མོ། ། ཞེས་པ་ལ་སོགས་པའི་གསུང་ནི་གདུལ་བྱའི་དོན་དུའོ། ། དེ་བཞིན་དུ། དབང་པོ་གཉིས་སྐྱེས་བདེ་དེ་ཉིད། ། སངས་རྒྱས་ཉིད་ཀྱི་འབྲས་བུ་སྟེར། ། རྡོ་རྗེ་འཛིན་པའི་རྣམ་པ་ཡིས། ། བུད་མེད་རྡོ་རྗེ་བཙུན་མོའོ། ། ཞེས་པ་ལ་སོགས་པའི་གསུང་ནི་རྫུན་སྨྲ་བ་སྟེ། སེམས་ཅན་རྣམས་བསླུ་བའི་སླད་དུ་སངས་རྒྱས་པའི་རྣལ་འབྱོར་པ་རྣམས་ཀྱི་བསླུ་བ་ཅན་གྱི་ཚིག་ནི་མ་ཡིན་ནོ། །
ཞེས་པ་དེ་གྲུབ་པའི་སླད་དུའོ། ། འདིར་ལུས་སྒྲིབ་པ་མེད་པ་སྐྱེས་པར་གྱུར་པ་ན་གང་ཞིག་ཐམས་ཅད་མཁྱེན་པའི་ས་བཅུ་གཉིས་རྣམས་འཛིན་པ་དེ་ནི་རྣལ་འབྱོར་པས་བརྐུས་ཏེ་འཛིན་པར་གསུངས་སོ། ། ཕྱི་རོལ་དུ་ཡང་སེམས་ཅན་ལ་ཕན་པའི་ཆེད་དུ་གཏེར་ལ་སོགས་པ་དབྱུང་བར་བྱ་སྟེ། གཏེར་བསྲུང་བ་པོ་རྣམས་ངན་འགྲོ་ལས་གྲོལ་བར་བྱ་བའི་སླད་དུའོ། ། ཁུ་བའི་ཐིག་ལེ་མ་ལྷུང་བ་ལས་བདེ་བར་འགྱུར་བ་གང་ཡིན་པ་དེ་ནི་གཞན་གྱི་བུད་མེད་བསྟེན་པའོ། ། གཞན་གྱི་བུད་མེད་ནི་ཤེས་རབ་ཀྱི་ཕ་རོལ་ཏུ་ཕྱིན་མ་སྟེ་འཁོར་བའི་ཕ་རོལ་ཏུ་སོན་མའོ། ། གཞན་གྱི་རྡོ་རྗེ་སེམས་དཔའ་སྟེ་འཁོར་བའི་ཕ་རོལ་ཏུ་སོན་པའོ། ། དེའི་བུད་མེད་ནི་གཞན་གྱི་བུད་མེད་དེ་རྣལ་འབྱོར་པ་རྣམས་ཀྱི་ཆགས་བྲལ་མིན་པ་ལས་ཞེས་པ་མི་འགྱུར་བའི་བདེ་བ་ལས་དེ་བསྟེན་པའོ། ། ཕྱི་རོལ་དུ་ཡང་དབང་ལ་སོགས་པའི་དུས་སུ་སྦྱིན་པ་པོས་རང་གི་ཆུང་མ་ལ་སོགས་པ་གང་བྱིན་པ་དེ་བསྟན་པ་ནི་གཞན་གྱི་བུད་མེད་བསྟེན་པ་སྟེ། ཆགས་བྲལ་མ་ཡིན་པ་ལས་ཞེས་པ་ནི།
ཇི་ལྟར་བདག་ལ་དམ་ཚིག་ཅན་རྣམས་དམ་ཚིག་ཉམས་པ་ལས་ཆགས་བྲལ་དུ་མི་འགྱུར་བའོ། ། ཞེས་པའི་དོན་ནོ། ། ཞེས་འབྱུང་ངོ༌། ། དེས་ན་སྲོག་གཅོད་སོགས་མི་དགེ་བ་བྱ་རྒྱུད་ནས་བཟུང་རྣལ་འབྱོར་བླ་མེད་ཀྱི་བར་དུ་སྤང་བྱའི་དམ་ཚིག་ཏུ་གསུངས་ཏེ། འདུས་པ་སྡོམ་པ་སོགས་ཀྱི་དཀྱིལ་ཆོག་ཏུ། ཁྱོད་ཀྱིས་སྲོག་ཆགས་བསད་མི་བྱ། ། མ་བྱིན་པར་ཡང་མི་སླང་ངོ༌། ། ཞེས་སོགས་འབྱུང་བའི་ཕྱིར། འོ་ན་མི་དགེ་བ་བཅུ་སྤང་དགོས་ན། མ་དང་སྲིང་མོ་བུ་མོ་ལ། །
བསྟེན་ན་མྱུར་དུ་འགྲུབ་པར་འགྱུར། ། ཞེས་དང༌། བྱོལ་སོང་ལས་ཀྱང་རབ་ཏུ་བརྟག ། ཞེས་གསང་འདུས་ལས་འབྱུང་བ་དང་འགལ་ལོ་སྙམ་ན། མ་སྲིང་སོགས་ཀྱང་སྐུ་གསུམ་གྱི་འོད་གསལ་འཆར་བའི་ཐབས་ཁྱད་ཅན་དུ་བསྟེན་པ་ལས་སྲེད་དབང་གིས་ཉན་ཐོས་ཀྱི་རྩ་ལྟུང་དུ་འགྱུར་བའི་ཆ་ནས་བསྟེན་པ་མ་ཡིན་ཏེ། དགོངས་པ་ལུང་སྟོན་ལས། ཤེས་རབ་ཕ་རོལ་ཕྱིན་ཤེས་རབ། ། ཆོས་ཀྱི་སྐུ་ནི་མ་གཅིག་པུ། ། གཉིས་མེད་དེ་བཞིན་ཉིད་སྦྱོར་བས། ། དངོས་མེད་ཅེས་བྱ་འདོད་སྤྱོད་པའོ། །
ལོངས་སྤྱོད་རྫོགས་དང་མཉམ་གང་ཡིན། ། དེ་ཉིད་སྲིང་མོ་ཡིན་པར་འདོད། ། རང་ལྷའི་རྣལ་འབྱོར་ལྡན་པ་ནི། ། གསང་སྔགས་ལུས་ཀྱི་མཉེས་པར་བྱ། ། སྤྲུལ་སྐུའི་གཟུགས་ཅན་བུད་མེད་དེ། ། སྒྲུབ་པ་པོས་ནི་སྒོམ་པར་བྱ། ། མ་དང་སྲིང་མོ་བུ་མོ་ནི། ། འདི་འདྲ་རྣལ་འབྱོར་པས་མཉེས་བྱ། ། ཐེག་ཆེན་མཆོག་གི་ཆོས་ཉིད་ལ། ། དངོས་གྲུབ་རྒྱ་ཆེན་དེས་ཐོབ་བོ། །
ཞེས་གསུངས་སོ། ། ཤ་ལྔ་དང་གཤང་ཅི་སོགས་བཟའ་བ་ཡང་སྙིང་རྗེ་མེད་པ་དང་སྐལ་བ་དམན་པའི་རྒྱུ་མཐུན་གྱི་འདོད་ཡོན་ངན་པ་ལ་ལོངས་སྤྱོད་པ་མ་ཡིན་ཏེ། ཤ་ལྔ་དང་བཤང་གཅི་སོགས་ལ་ཕུང་ཁམས་སྒྲིབ་བྲལ་དུ་བྱེད་ནས་སྐུ་ལྔ་དང་ཡེ་ཤེས་ལྔ་ཐོབ་བྱེད་ཀྱི་ནུས་པ་ཡོད་པས་དེའི་ནུས་པ་ལ་དྲི་མའི་ཆ་སྔགས་ཀྱི་སྦྱངས་ནས་ནུས་པ་དེ་ཉིད་གོང་ནས་གོང་དུ་དྲི་མེད་དུ་རྟོགས་པ་དང་སྦར་བར་བྱས་ནས་བསྟེན་པ་ཡིན་ཏེ། དྲི་མེད་འོད་ལས། ཕྱི་རོལ་དུ་བདུད་རྩི་ལྔ་ནི་བཤང་བ་ལ་སོགས་པ་དང༌། སོགས་པའི་སྒྲས་གོ་ཀུ་ལ་སོགས་པ་སྟེ། ལྷ་མཉེས་པའི་དོན་དུ་དེ་དག་ཟོས་པས་བསྙེན་པའོ། ། ནང་དུ་བདུད་རྩི་ལྔ་ནི་ཕུང་པོ་ལྔའོ། ། སོགས་ཀྱི་སྒྲས་དབང་པོ་ལྔ་པོ་སྒྲོན་མེ་ལྔའོ། ། དེ་རྣམས་ལ་ལྟོས་པ་མེད་པ་ནི་བསྙེན་པ་སྟེ་ལུས་དང་རྫས་ལ་སྲེད་པ་ཡོངས་སུ་སྤངས་པའོ། །
བསྙེན་པ་དེ་ཡིས་ལྷ་རྣམས་མཆོག་སྟེར་བར་འགྱུར་ཏེ། བཤང་བ་ལ་སོགས་པ་ཟོས་པས་ནི་མ་ཡིན་ནོ། ། ཞེས་འབྱུང་ངོ༌། ། དེས་ན་ཤ་ལྔ་བདུད་རྩི་ལྔ་ཡང་རྣལ་འབྱོར་མ་ཐོབ་པ་རྣམས་ཀྱི་སྔོན་གྲུབ་པ། ཐོབ་པ་དག་གིས་སྦྱངས་རྟོགས་སྦར་གསུམ་བྱས་པའི་རིལ་བུ་ཡུངས་དཀར་གྱི་ཚད་ཙམ་ཉི་མ་སོ་སོར་བཟའ་ལ། རྣལ་འབྱོར་ཐོབ་ནས་དངོས་སུ་བཟའ་བར་གནང་ངོ༌། ། དེས་ན། བཤང་གཅི་སོགས་ལ་མ་དག་པ་འཁོར་བར་འཁོར་བའི་རྐྱེན་བྱེད་པའི་རོ་བཅུད་ཀྱི་ནུས་པ་དང་དག་པ་རྡོ་རྗེ་སེམས་དཔའ་མྱང་འདས་ཐོབ་བྱེད་ཀྱི་རོ་བཅུད་ཀྱི་ནུས་པ་གཉིས་གནས་པ་ལས་སྔགས་ཀྱི་རྣལ་འབྱོར་པས་སྔགས་ཀྱི་ཆོ་གས་སྔ་མའི་སྟོབས་ཉམས་པར་བྱེད་ཅིང་ཕྱི་མའི་སྟོབས་འཕེལ་བར་བྱེད་པ་ཡིན་ཏེ། དཔེར་ན། སའི་ཁྱད་པར་འགའ་ཞིག་ལས་སྐྱེས་པའི་སྐྱུ་རུ་ར་རོ་བསྐ་བར་འགྱུར་ལ།
འོ་མས་བཅུས་པའི་རྐྱེན་གྱིས་རོ་མངར་བར་འགྱུར་བ་དེ་ལྟ་འདིར་ཡང་མཚུངས་པའི་ཕྱིར། དེས་ན་ཨཱརྻ་དེ་བས། རང་གི་ལྷ་ཡི་རྣལ་འབྱོར་གྱིས། ། འགྲོ་བའི་དོན་ནི་བྱེད་བརྩོན་པས། ། རྣལ་འབྱོར་ཡུལ་ལ་ལོངས་སྤྱོད་ཀྱང༌། ། གྲོལ་གྱུར་ཉེས་པས་མི་གོས་སོ། ། ཞེས་འབྱུང་ངོ༌། །
སྨྲས་པ། ཉན་ཐོས་པ་ལ་སྡིག་པའི་ལས། ། གནང་བའི་གོ་སྐབས་མ་མཆིས་ན། །
རྡོ་རྗེ་ཐེག་ལ་ཇི་ལྟར་གནང༌། ། ལྷག་པར་གསང་སྔགས་བླ་མེད་དུ། ། དབང་བསྐུར་གསུམ་པའི་གྲོས་ཤེས་པ། ། འདོད་ཆགས་ལམ་དུ་བྱེད་པའི་དོན། ། རྣལ་འབྱོར་པ་དེས་རང་གཞན་ཆེད། ། འདོད་དང་གཟུགས་དང་གཟུགས་མེད་ཀྱི། ། ཁམས་གསུམ་པ་ལ་རབ་ཆགས་ནས། ། སྙིང་རྗེས་སྲིད་གསུམ་སྒྲོལ་བ་ལ། ། ཆགས་པའི་ལམ་དུ་བཏགས་པ་ཡིན། ། དབང་པོ་གཉིས་སྦྱོར་གོ་དོན་ཡང༌། །
སྐལ་ལྡན་དད་པའི་དབང་པོ་དང༌། ། བླ་མ་རྡོ་རྗེ་འཛིན་པ་ཡི། ། བྱིན་རླབས་དབང་པོ་གཉིས་སྦྱོར་ཚེ། ། བདེ་ཆེན་ཕྱག་ཆེན་སྐྱེ་ལ་དགོངས། ། དེ་ལྟ་མིན་པར་ཕལ་པ་ཡི། ། དབང་པོ་གཉིས་འདིར་བཤད་པ་ནི་སྔགས་ལ་བསྙད་ནས་སྡིག་སོག་པར་བྱེད་པ་ཆེས་མང་བ་འགོག་པའི་ཆེད་ཡིན་ལ། ཚུལ་འདིའི་དྲང་ངེས་ཀྱི་རྣམ་བཞག་དགོངས་གཅིག་ཆེན་པོར་གསལ་སྦྱོར་སོགས་ཡིན་ན། རྒྱལ་བས་རྒྱུད་སྡེ་རྣམས་ལས་བཀག ། དེ་ཚུལ་མུ་སྟེགས་ལུགས་ཡིན་ཏེ། ། ཇོ་བོ་ཆེན་པོ་ཨ་ཏི་ཤས། །
དང་པོའི་སངས་རྒྱས་རྒྱུད་ཆེན་ལས། ། རབ་ཏུ་འབད་དེ་བཀག་པའི་ཕྱིར། ། གསང་བ་ཤེས་རབ་དབང་བསྐུར་ནི། ། ཚངས་པར་སྤྱོད་པས་བླང་མི་བྱ། ། གལ་ཏེ་དབང་བསྐུར་དེ་འཛིན་ན། ། དཀའ་ཐུབ་ཅན་དེ་ཕམ་པར་འགྱུར། ། ཞེས་གསུངས་དོན་ཡང་ཤེས་པར་གྱིས། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། སྐལ་ལྡན་གཅིག་ཅར་བ་དང་པོ་ནས་ལྷག་པའི་ལྷའི་དཀྱིལ་འཁོར་ཉིད་ལ་འཇུག་པ་ཟབ་བྱ་བ་ལ།
རྡོར་གསུང་འདི་ཤིན་ཏུ་དག་པར་བཏོན་ན་འདིར་འགྱུར་ཏེ། དབང་སྡོམ་གྱི་སྨིན་གྲོལ་དུ་ནུབ་པའི་སྦྱངས་པ་སྔོན་སོང་གི་སོ་སོ་སྐྱེ་བོ་ལས་དང་པོ་པ་སྐལ་ལྡན་ཅིག་ཅར་བ་ཡིན་ན་རྟེན་ཉན་ཐོས་ཀྱི་དགེ་སློང་ཡིན་ཀྱང་སྐྱེ་བོའི་མ་དད་པ་སོགས་ཀྱི་དགག་བྱ་འབྱུང་ཉེན་མེད་ན་བུམ་དབང་བསྐུར་བ་ན་སློབ་མ་ཡབ་ཡུམ་ལྷག་པའི་ལྷར་སྦྱོར་བ་ནས་བཟུང་སྔགས་བླ་མེད་དུ་རྡོ་རྗེ་སློབ་མའི་དབང་བཞི་དང་རྡོ་རྗེ་སློབ་དཔོན་གྱི་དབང་གང་བསྐུར་ཡང་དངོས་རིག་བསྟེན་པར་གནང་བྱ་བ་འདི་བཞུགས། ཞེས་འབྱུང་སྟེ། དེ་ཡང་ཚུལ་འདི་བཅོམ་ལྡན་འདས་རྡོ་རྗེ་འཆང་གི་མན་ངག་བཅོམ་ལྡན་འདས་མ་རྡོ་རྗེ་རྣལ་འབྱོར་མས་སློབ་དཔོན་ཨ་བྷྱ་ལ་གདམས་པར་གསལ་ཏེ། ཕྲེང་བར། གལ་ཏེ་ཡང་ཕྱོགས་ཀྱི་བྱེ་བྲག་སྐྱེ་བོ་ངན་པའི་སྤྱོད་ཡུལ་དུ་གྱུར་ན་དེའི་ཚེ་དེ་ལའང་ཡེ་ཤེས་ཀྱི་ཕྱག་རྒྱས་གསང་བ་དང་ཤེས་རབ་ཡེ་ཤེས་ཀྱི་དབང་སྦྱིན་པར་བྱའོ། ། སྐྱེ་བོ་ངན་པ་མེད་ན་ནི་ལས་ཀྱི་ཕྱག་རྒྱ་ཁོ་ནས་སོ། ། དེ་ཁོ་ན་ཉིད་ལ་མོས་པ་མི་བརྟན་པའི་དགེ་སློང་ལ་ནི་དད་པ་དང་ལྡན་ཡང་ཕྱིའི་ཤེས་རབ་མའི་དབང་བཟུང་བ་བཀག་པ་སྟེ། གཞན་དུ་ན་སྡོམ་པ་སྔ་མ་ཉམས་པས་དོན་མེད་པ་ཆེན་པོར་འགྱུར་རོ། ། གལ་ཏེ་ཡང་བླ་མ་སྒོམ་པ་ལ་བརྟེན་ན་དེའི་ཚད་དེ་ལའང་དེས་གཏད་པའི་ཡེ་ཤེས་ཀྱི་ཕྱག་རྒྱ་མས་ཤེས་རབ་ཡེ་ཤེས་ཀྱི་དབང་སྦྱིན་ནོ། །
བླངས་པ་ལའང་ཚངས་པར་སྤྱོད་པ་དང་བྲལ་བའི་དྭོགས་པ་ཡང་མེད་དེ། ལུས་ཀྱི་ལས་མེད་པའི་ཕྱིར། དེས་ན་སྔར་ཁྱིམ་པ་ཡིན་ན་ཉམས་སུ་མྱོང་བའི་བདེ་བ་དྲན་དུ་བཅུག་པ་ལས་དགའ་བ་ལ་སོགས་པའི་དབྱེ་བ་བསྟན་པར་བྱའོ། ། བླ་མ་ཡང་དགེ་སློང་དུ་གྱུར་པ་ན་གསང་བའི་དབང་སོགས་སྟེར་བའི་ཚེ་བརྗོད་པ་ཐམས་ཅད་མཚམས་སྦྱར་བར་བྱའོ། ། ཞེས་རབ་བྱུང་རྫོགས་པའི་རྟེན་ཅན་སྔགས་ཀྱི་སྐལ་ལྡན་ཅིག་ཅར་བ་ལས་དང་པོ་པ་ལ་སྐྱེ་བོ་ངན་པས་དབེན་ཚེ་དངོས་རིག་གི་རྟེན་གྲོང་པའི་བུ་མོ་དང༌། སྐྱེ་ངན་གྱི་མི་དབེན་ན་ཡེ་རིག་བྱ་ཞིང་གསང་དབང་དང་བུམ་དབང་བསྐུར་བ་སོགས་ལའང་དེས་རིགས་འདྲེའོ། ། ཁྱད་པར་རྫོགས་པ་དགེ་སློང་དུ་གྱུར་པའི་ཚེ་སྔ་མ་ལ་སོགས་པར་དངོས་རིག་གི་ཟག་མེད་ཀྱི་བདེ་བའི་དེ་ཉིད་མྱོང་བ་རིག་པ་ཅན་ལ་ནི། ། དངོས་རིག་ལྷག་པར་ཡང་བསྔགས་ཏེ། ཀླུ་ཡི་བྱང་ཆུབ་ཀྱིས། རྒྱུད་འགའ་ཞིག་ལས།
དེ་ཉིད་རིག་པའི་རྣལ་འབྱོར་པས། ། མི་བྱ་བ་ནི་ཅུང་ཟད་མེད། ། དེ་ཉིད་ཤེས་ནས་དེ་ནས་ནི། ། དཔའ་བོས་འདོད་པ་ལྔ་སྤྱོད་དོ། ། ཞེས་དང༌། ཇོ་བོས་ཀྱང་དགེ་སློང་རྟོག་པ་ཅན་ལ་དངོས་རིག་བཀག་ནས་སྐལ་ལྡན་རྟོག་བྲལ་ལ་དངོས་རིག་གནང་ངོ་ཞེས་ལམ་སྒྲོན་དུ། དེ་ཉིད་རིག་ལ་ཉེས་པ་མེད། ། ཅེས་འབྱུང་བའི་ཕྱིར། འོ་ན་དགེ་སློང་དེས་དངོས་རིག་བསྟེན་ཕམ་པར་འགྱུར་རམ་ཞེ་ན་མི་འགྱུར་ཏེ། དུས་དེར་ཟག་བཅས་ཀྱི་ལུས་སེམས་ཀྱིས་འཁྲིག་ཚོར་འབྱུང་མོད་ཀྱང་དེ་ཟག་མེད་ཀྱི་ལུས་སེམས་ཀྱི་འཁྲིག་ཚོར་གྱི་བདེ་བ་དམ་པའི་པྲ་སེ་ནས་བྱིན་གྱིས་བརླབས་པས་ཆགས་སོགས་ཉོན་མོངས་ཀྱི་ཉེས་པའི་རྒྱུ་འབྲས་ཀྱི་དུག་མེད་པའི་ཕྱིར་ཞེས།
ནས་གླིང་པས་ཀྱང༌། དཀྱིལ་འཁོར་ཆེན་པོར་འཇུག་པ་ན་པྲ་སེ་ན་བབས་པ་དང་ཁྱད་པར་གྱི་ལུང་བསྟན་ཐོབ་པར་གྱུར་ན་ཚངས་པར་སྤྱོད་པ་ལའང་དབང་བསྐུར་བ་མ་བཀག་གོ ། ཞེས་འབྱུང་ལ། ཁྱད་པར་གྱི་ལུང་བསྟན་ལའང་མཆོག་དམན་གཉིས་ལས་མཆོག་ནི་མཐོང་ལམ་ཐོབ་ཀའི་དངོས་རིག་ཡེ་ཤེས་ཀྱི་ཌཱ་ཀི་རྩ་དབུ་མའི་དམར་སྣ་པདྨ་འདབ་སྟོང་ལྟར་གསལ་ཞིང་རྒྱས་པར་བྱེ་བའི་བུ་མོ་པདྨ་ཅན་དང་སྦྱོར་ཞེས་ལྷག་པའི་ལྷ་དང་རྡོ་རྗེ་འཛིན་པ་དབྱེར་མེད་ཀྱིས་ལུང་བསྟན་པ་དང༌། དམན་པ་ནི། རྡོ་རྗེ་བདེ་བའི་རིགས་བར་ཆད་མེད་པར་སད་ངེས་ཀྱི་རྟགས་ཁྱད་པར་བ་རྒྱུད་སྡེ་ན་ཇི་སྐད་བཤད་པའི་ལུང་བསྟན་དང་མཐུན་པའི་ཚངས་སྤྱོད་ཅན་ལ་དངོས་རིག་ཡང་དག་པར་བསྟེན་པར་གནང་བ་ཡིན་ནོ། ། འོ་ན་དངོས་རིག་དེ་དག་བསྟེན་པ་ན་ཟག་བཅས་རྣམ་སྨིན་གྱི་ཚོར་བ་དེས་དྲངས་པའི་བདེ་བ་དེ་ལ་འདོད་ཆགས་སྐྱེ་བར་འགྱུར་བས་ཆགས་པ་དེ་འཁོར་བའི་སས་བསྡུས་ཀྱི་ཉོན་མོངས་མ་ཡིན་ནམ་ཞེ་ན། དེ་འཁོར་བའི་སས་བསྡུས་ཀྱི་ཉོན་མོངས་ཡིན་ཀྱང་ཆགས་པ་དེས་དྲངས་པའི་ཟག་མེད་ཀྱི་བདེ་བ་ཆགས་ཆེན་མྱང་འདས་རྡོ་རྗེ་འཆང་གི་སས་བསྡུས་ཀྱི་ཆགས་པའང་ཡོད་པའི་ཆགས་པའི་ཐབས་དེ་ཉིད་ཀྱིས་འཁོར་བའི་ཚོར་བདེ་ཆགས་པ་དང་བཅས་པའི་དྲི་མ་སྦྱོང་བར་བྱེད་པ་ཡིན་ཏེ། དབང་པོ་མཆོག་ལ་ཆགས་ཆེན་གྱི་ལམ་འདི་ཉིད་ཆགས་སོགས་ཀྱི་ཉོན་མོངས་ཀྱི་གཉེན་པོར་ཆེས་ཆེར་བསྔགས་པ་ཉིད་ཀྱི་ཕྱིར། ཇི་སྐད་དུ།
ཆགས་པས་འཇིག་རྟེན་འཆིང་འགྱུར་བ། ། འདོད་ཆགས་ཉིད་ཀྱི་རྣམ་གྲོལ་འགྱུར། ། ཞེས་དང༌། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། དེ་དང་དེ་ནི་ཐབས་བཅས་ན། ། དེ་ཉིད་ཀྱིས་ནི་རྣམ་གྲོལ་འགྱུར། ། ཞེས་སོ། ། དེར་མ་ཟད་དངོས་རིག་བསྟེན་པ་ན་ལུས་ཤེས་ཀྱི་རྗེས་སུ་འབྲང་བའི་ཆགས་རྟོག་ཡོད་ཀྱང་དེ་ཚེ་ཡེ་ཤེས་ཀྱི་རྗེས་སུ་འབྲང་བའི་ཆགས་བྲལ་གཉེན་པོའི་ཡེ་ཤེས་ཡོད་པས་ལུས་ཤེས་ཀྱི་རྗེས་སུ་འབྲང་བའི་ཆགས་རྟོག་གི་དྲི་མ་བག་ཆགས་དང་བཅས་པ་སྦྱོང་བར་བྱེད་པ་ཡིན་ཏེ། ཨ་བྷྱཱ་ཀ་རས་མན་ངག་སྙེ་མ་ལས།
འོ་ན་དེ་ལྟར་ན་ཕྱག་རྒྱའི་སྦྱོར་བ་ལ་སོགས་པ་མཆོག་དང་ཇི་ལྟར་འབྲེལ་ཞེ་ན་སྒྲོ་བཏགས་པའི་ཁྱད་པར་གྱིས་སོ། ། སྒྲོ་བཏགས་པར་ཡང་རྣམ་པ་གཉིས་ཏེ། དེ་ཁོ་ན་ཉིད་དང༌། དེ་ཁོ་ན་ཉིད་མ་ཡིན་པའོ། ། དེ་ལ་ཕྱག་རྒྱ་མ་ལ་སོགས་པ་དེ་ཁོ་ན་ཉིད་ཀྱི་ངོ་བོར་སྒྲོ་བཏགས་པ་ནི་བརྒྱུད་པས་བྱང་ཆུབ་སྒྲུབ་པའི་ཐབས་ཀྱི་ཕྱིར་སྐྱོན་མེད་དོ། ། འོ་ན་ཁ་ཅིག་བུད་མེད་ལ་ཉམས་སུ་མྱོང་བ་བཀག་པ་ཡང་འགལ་བར་འགྱུར་ཞེ་ན། འདིར་ནི་ལས་ནི་རྣམ་པ་གཉིས་ཏེ། ཀུན་སློང་བར་བྱ་བ་དང༌། ཀུན་སློང་བར་བྱེད་པའོ། ། དེ་ལ་ལུས་ངག་གི་ལས་ཐམས་ཅད་ནི།
ཀུན་ནས་བླང་བར་བྱ་བ་ཡིན་ལ། ཡིད་ཀྱི་ནི་ཀུན་སློང་བར་བྱེད་པའོ། ། དེ་ཡང་རྣམ་པ་གཉིས་ཏེ། ཆགས་པས་ལེགས་པར་བསླང་བའི་ལུས་ངག་གི་ལས་ཐམས་ཅད་ནི་མི་དགེ་བ་སྟེ། དེ་ནི་སྔགས་སུའང་བཀག་གོ ། ཆགས་པ་མེད་པ་སོགས་ཀྱི་ཀུན་ནས་བསླངས་པ་ཐམས་ཅད་ཀྱང་དགེ་བའི་ལས་སུ་འདོད་པས་ཕྱག་རྒྱ་ཆེན་པོ་གཉིས་སུ་མེད་པའི་སྦྱོར་བ་དང་ལྡན་པའི་རྣལ་འབྱོར་པས་མཐའ་དག་ལ་ཆགས་པ་ལ་སོགས་པ་མེད་པའི་བདག་ཉིད་ཅན་གྱི་འགྲོ་བ་ལ་ལྟ་བར་བྱེད་པས་དེ་འདིར་སྤྱོད་ལམ་ཐམས་ཅད་དུ་སྦྱོར་བ་ཡང་མི་དགེ་བ་མེད་པ་སྟེ།

ཉེ་བར་དམིགས་པའི་ངོ་བོའི་ཕྱིར་དགེ་བའི་བདག་ཉིད་དོ། ། ཞེས་འབྱུང་ངོ༌། ། རྡོ་རྗེ་གསུང་འདི་ལས་འཕྲོས་ནས་རྡོར་གསུང་འདི་ལྟ་བུ་ཞིག་བྱུང་སྟེ། ལྷ་ནི་རྟེན་འབྲེལ་གྱི་རྒྱུ་ཚོགས་ཡོངས་སུ་ཚང་བ་ལས་འགྲུབ་ཀྱི་རྒྱུ་རྐྱེན་ཕྱོགས་རེ་བས་ནི་མི་འགྲུབ་བོ། ། ཞེས་འབྱུང་ལ་འདིའི་ལྷ་ནི་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ཆར་གྱི་གྲུབ་པའི་འབྲས་བུ་ཏེ། དཔལ་མཆོག་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་བདག ། འདི་ནི་རང་བྱུང་བཅོམ་ལྡན་འདས། །
གཅིག་པུ་རབ་ཏུ་ཆེ་བའི་ལྷ། ། ཞེས་དང༌། བླ་ན་མེད་པའི་རྒྱུད་ལས་ཀྱང༌། འདི་ནི་རང་བྱུང་བཅོམ་ལྡན་འདས། ། ལྷག་པའི་ལྷ་ནི་གཅིག་པུ་ཉིད། ། རྡོ་རྗེ་སེམས་དཔའ་བདེ་བའི་མཆོག ། ཅེས་དང༌། གསང་བ་གྲུབ་པ་ལས། རྣམ་པར་མི་རྟོག་དམིགས་མེད་པ། ། གང་ལ་སངས་རྒྱས་འབྱུང་འགྱུར་བའི། །
ཤེས་རབ་ལྷ་མོ་བླ་ན་མེད། ། འདི་ཉིད་ཕ་རོལ་ཞེས་བྱ་བརྗོད། ། གལ་ཏེ་ཤེས་ནས་སྒོམ་གྱུར་ན། ། སེམས་ཅན་ཀུན་ལ་གྲོལ་སྟེར་འགྱུར། ། ཞེས་པའི་ལྷ་དེ་རྟོག་པས་བཏགས་པའི་བསྐྱེད་རིམ་གྱིས་སྒྲུབ་པའི་ལྷའི་སྐུ་དང་མི་རྟོག་རང་བཞིན་ལྷུན་གྱིས་གྲུབ་པའི་ལྷའི་སྐུ་སྟེ། སྐུ་ཕྱི་མ་འདི་ལ་སྦྱོར་བ་ཡན་ལག་དྲུག་གི་ལམ་དང་སྦྱར་ན། རྗེས་དྲན་དུ་སྒྱུ་ལུས་སུ་ལྡང་བའི་སྐབས་ནས་ལྷར་བཞག་པ་གཅིག་དང༌། ཏིང་ངེ་འཛིན་དུ་རང་བྱུང་གི་ལྷ་ལ་ལྷར་བཞག་པ་གཅིག་དང༌། འབྲས་བུ་མཐར་ཐུག་པ་ཟུང་འཇུག་གི་སྐུ་ལ་ལྷར་བཞག་པ་གཅིག་དང་གསུམ་གྱི་ཕྱི་མའི་ལྷ་འདི་ནི་དབང་བཞི་དང་རིམ་གཉིས་ཀྱི་རྒྱུ་ཚོགས་ཡོངས་སུ་ཚང་བས་འགྲུབ་ཀྱི། བུམ་དབང་དང་འབྲེལ་བའི་བསྐྱེད་རིམ་ཙམ་གྱིས་ནི་འདོད་པའི་ལྷ་འདི་ལྟ་བུ་འགྲུབ་པ་མ་ཡིན་ལ།
བསྐྱེད་རིམ་གྱིས་ནི་ལས་རྒྱ་ལ་བསྟེན་ནས་ལུས་མ་སྤངས་པར་འདོད་པ་ཁམས་ཀྱི་མཁའ་ལ་སྤྱོད་པའི་འདོད་ལྷའི་ལུས་ཙམ་དང༌། ཡེ་རྒྱ་ལ་བསྟེན་ནས་གཟུགས་ཁམས་ཀྱི་མཁའ་ལ་སྤྱོད་པའི་གཟུགས་ཀྱི་ལྷའི་ལུས་སངས་རྒྱས་ཀྱི་སྐུ་གཟུགས་ཁམས་བར་སྣང་བའི་མཚན་དཔེ་ཅན་ཐོབ་པར་བྱེད་ལ། དེ་ལྟ་ནའང་བསྐྱེད་རིམ་རྣམ་ཤེས་རྟོག་བཏགས་ཀྱི་དགེ་རྩས་བསྒྲུབས་པས་སྔགས་ཀྱི་འདོད་པའི་ལྷ་གཟུགས་ཙམ་ནི་ཡེ་ཤེས་རྡོ་རྗེའི་སྐུ་ཡང་དག་པ་མ་ཡིན་ཏེ། ཡེ་ཤེས་རྟོག་བྲལ་བདེ་གཤེགས་སྙིང་པོའི་དགེ་རྩ་མཐར་ཕྱིན་པས་བསྒྲུབས་པའི་ཟུང་འཇུག་གི་སྐུ་ཡིན་པའི་ཕྱིར། འོ་ན་བསྐྱེད་རྫོགས་ཀྱི་ཁྱད་པར་དེ་གང་ཞེ་ན། བསྐྱེད་རིམ་ནི་རློམ་ཚོད་བདེ་གཤེགས་སྙིང་པོ་རྒྱུ་རྒྱུད་ལྷན་ཅིག་པ་ལམ་འབྲས་ཀྱི་ལྷར་སྒྲུབ་པར་རློམ་ཡང་སོང་ཚོད་ལས་སུ་བྱ་བ་གློ་བུར་དྲི་མའི་ལུས་སེམས་ལས་ལྷར་སྒྲུབ་པ་ཙམ་ཡིན་ལ། རྫོགས་རིམ་པ་ནི་རློམ་སོང་གཉིས་ཀ་ལས་སུ་བྱ་བ་རྒྱུ་རྒྱུད་རང་བྱུང་ལྷན་ཅིག་སྐྱེས་པའི་སྐུ་གསུང་ཐུགས་ལས་ལྷར་སྒྲུབ་པ་ཡིན་ནོ། ། འོ་ན་བསྐྱེད་རིམ་རྣམ་རྟོག་ལས་ལྷར་སྒྲུབ་ན་རྣམ་རྟོག་འཁྲུལ་པ་ཉིད་ཀྱི་ཕྱིར་འཁྲུལ་པ་ནི་སྭ་བྷཱ་ཝའི་སྔགས་དང་དེའི་དོན་བསམ་པས་སྦྱང་བར་བྱས་རྗེས་བསྐྱེད་རིམ་གྱི་ལྷ་དེ་གང་ལས་སྒྲུབ་ཏུ་མེད་དེ་རྟོག་པ་བཀག་རྗེས་མི་རྟོག་ཡེ་ཤེས་པ་ནི་དེར་ལྷར་ལྡང་བའི་ནུས་པ་མ་རྙེད་པའི་ཕྱིར་སྙམ་ན། རྣམ་རྟོག་རང་ལའང་རྣམ་ཤེས་རང་ཉིད་ཁ་ནང་ཁོ་ནར་ཕྱོགས་པའི་རིག་ཙམ་གྱི་ཆ་དང་ཁ་ཕྱིར་བལྟའི་གཟུང་འཛིན་ཀུན་བརྟགས་གཉིས་ལས། ཁ་ཕྱིར་ལྟའི་རྣམ་རྟོག་གི་འཁྲུལ་ཆ་སྭ་བྷཱ་ཝའི་སྔགས་སོགས་ཀྱིས་སྦྱངས་ནས་ནང་ལྷའི་རྣམ་ཤེས་ཡང་དག་མིན་རྟོག་རིག་ཙམ་དུ་ལྷར་བསྐྱེད་པ་ཡིན་ནོ། །
འོ་ན་འཁྲུལ་རྟོག་ལྷར་བསྐྱེད་པར་སོང་བས་སོལ་བ་བདར་བས་དུང་མི་འབྱུང་བས་དེ་ལ་དྲི་བྲལ་གྱི་ལྷ་མཚན་ཉིད་པ་མི་འབྱུང་ངམ་སྙམ་ན་བདེན་མོད་ཀྱི། དངོས་སུ་མི་འབྱུང་ཡང་བརྒྱུད་ནས་འབྱུང་བའི་བྱ་བ་བྱེད་པ་ཡིན་ཏེ། ནོར་བུའི་འོད་ལས་ནོར་བུར་ཞེན་ནས་ཞུགས་པས་མཐར་ནོར་བུ་ཐོབ་པ་ལྟ་བུའི་ཕྱིར་དང༌། རྣམ་རྟོག་རགས་པའི་འཁྲུལ་པ་རྣམ་རྟོག་ཕྲ་བས་གཅོད་པའི་ཕྱིར་དང༌། རྣམ་རྟོག་ཉིད་ཀྱིས་རྣམ་རྟོག་དག ། བྱ་བ་དང༌། མཐར་རྣམ་རྟོག་ཕྲ་མོའང་ཡེ་ཤེས་ཀྱིས་སེལ་བར་བྱེད་པའི་ཕྱིར། དེས་ན་བསྐྱེད་རིམ་གྱི་སྐད་དོད་ལ། ཨུཏྤྟྚི་ཀྲ་མ་ཞེས་པའི་ཨུཏྤྟྚི་ནི་བསྐྱེད་པ། བཏགས་པ།
བཅོས་པ། བཟོས་པ་སོགས་ལ་འཇུག་ལ། ཀྲ་མ་ནི་རིམ་པ་སྟེ། ལམ་ཡིན་ལ། དེས་ན་རྣམ་རྟོག་གིས་བཅོས་ཤིང་བཏགས་པའི་ལམ་འཁོར་བཅས་ལ་བརྗོད་དོ། ། རྫོགས་རིམ་གྱི་སྐད་དོད། ནིཥྤནྣ་ཀྲ་མ་ཞེས་པའི་ནིཥྤནྣ་ནི་མ་བཅོས་པ་གྲུབ་པ། ཡོངས་སུ་གྲུབ་པ་རྣམས་ལ་འཇུག་ལ། ཀྲ་མ་ནི་རིམ་པའོ། ། ངོ་བོ་བཅོས་མ་ཀུན་བརྟགས་དང་བྲལ་བའི་ལམ་འཁོར་བཅས་སོ། །
དེས་ན་རྫོགས་རིམ་བདེ་གཤེགས་སྙིང་པོ་མི་རྟོག་པའི་ལུས་སེམས་དེ་ཉིད་ཀྱང་རྟེན་འབྲེལ་གྱི་བཏགས་ཆོས་མ་ཡིན་ནམ། དེ་ཡིན་ན་བསྐྱེད་རིམ་ཁོ་ན་བཏགས་ཆོས་སུ་ཅིས་འཇོག་སྙམ་ན་རྫོགས་རིམ་རྟེན་འབྲེལ་གྱི་བཏགས་ཆོས་ཡིན་ཀྱང་ཡང་དག་མིན་རྟོག་གི་དྲི་མའི་བཏགས་ཆོས་མིན་པས་བསྐྱེད་རིམ་ལ་བཏགས་ཆོས་སུ་ནན་གྱིས་འཇོག་ཚུལ་གཅིག་དེ་ལྟར་ཡིན་ལ། ཡང་ན་གདགས་གཞི་རྫོགས་རིམ་ལ་བཏགས་པའི་བཏགས་ཡོད་དེ། ཐ་སྙད་དུ་བླང་དོར་གྱི་རྟེན་བྱེད་པའི་མ་འཁྲུལ་བ་ཡང་དག་པའི་གཤེགས་སྙིང་ལ་ལྷར་བཏགས་ནས་རྟོག་པས་དེར་བཞེངས་པའི་མོས་སྒོམ་ཡིན་ནོ། ། དེ་ལྟ་ནའང་མོས་སྒོམ་དེས་དངོས་སུ་རྫོགས་རིམ་ཡེ་ཤེས་ཀྱི་སྐུ་ནི་འགྲུབ་པ་མིན་ཏེ། རྫོགས་རིམ་ཡེ་ཤེས་ཀྱི་སྐུ་ནི་རྫོགས་རིམ་མངོན་སུམ་ལམ་བྱེད་ཀྱི་དགའ་བ་བཞིའི་ཡེ་ཤེས་སོགས་ཀྱིས་འགྲུབ་པའི་ཕྱིར། ཇི་སྐད་དུ། སྣ་ཚོགས་རྣམ་རྟོག་ལ་སོགས་ལམ་གྱིས་ནི། ། དེ་ཉིད་དེ་བཞིན་གཤེགས་པས་གསུངས་པ་གང༌། ། བཅུ་དྲུག་བཞིའི་རབ་ཏུ་དབྱེ་བ་ཅན། །
ལམ་དང་བྲལ་བས་ཐོབ་པ་མ་ཡིན་ནོ། ། ཞེས་སོ། ། འོ་ན་བསྐྱེད་རིམ་པས་དངོས་རིག་བསྟེན་པར་བྱར་ཡོད་དམ་ཞེ་ན། ཤིན་ཏུ་ཡོད་དེ། རྫོགས་པའི་རྟེན་བཅས་ལས་དང་པོ་པས་ཀྱང་བསྐྱེད་རིམ་གྱི་ལམ་དང་པོར་བུམ་དབང་བསྐུར་བ་ནས་སློབ་མ་རིགས་ལྔ་ཡབ་ཡུམ་གྱི་དངོས་རིག་བསྟེན་པར་གསུངས་ལ། དེ་བསྟེན་པ་ན་འཇིག་རྟེན་པའི་ལམ་གྱི་དགའ་བཞི་བསྐྱེད་པ་དང༌། དེ་ནས་དབང་གོང་མའི་དུས་སུ་སླར་དངོས་རིག་བསྟེན་དགོས་ལ། མ་བསྟེན་ན་དབང་གོང་མ་ཐོབ་པར་མི་འགྱུར་ལ། དེ་མ་ཐོབ་ན་དབང་གོང་བའི་ཟབ་ཆོས་བཤད་སྒོམ་མི་རུང་ལ། གལ་ཏེ་དབང་གོང་མ་དངོས་རིག་ལ་བརྟེན་པའི་ཉམས་མྱོང་མ་ཐོབ་པ་ལ་དེའི་ཆོས་བསྟན་ན་གསང་སྒྲོགས་སུ་འགྱུར་བས་སོ། །
དེ་ཡང་འཛིན་པ་ཐོབ་པའི་གཉེན་པོ་མེད་པར་དངོས་རིག་བཀག་པ་ནི་རབ་བྱུང་སྐྱེ་བོ་ངན་པས་མི་དབེན་པའི་དབང་དུ་བྱས་པ་དང་ལམ་རིམ་གཉིས་སྒོམ་པའི་དབང་དུ་བྱས་ལ་ཁྱིམ་པ་དང་དབང་དུས་སུ་ནི་འཛིན་པ་ཐོབ་པའི་གཉེན་པོ་མེད་པར་དངོས་རིག་བསྟེན་མི་རུང་བ་མ་ཡིན་ནོ། ། འོ་ན་རྫོགས་རིམ་གྱི་ཆོས་ལ་ཡོངས་སྒྲུབ་ཏུ་འཇོག་ན། དགོངས་གཅིག་འདི་ཉིད་དུ་བསྐྱེད་རིམ་ཡོངས་གྲུབ་ཡིན་ཞེས་འབྱུང་བ་དང་འགལ་ལོ་སྙམ་ན། འགལ་བར་བསམ་པར་མི་བྱ་སྟེ། བསྐྱེད་རིམ་གྱི་སྒྲུབ་གཞི་སངས་རྒྱས་ཀྱི་སྙིང་པོ་བདེ་གཤེགས་སྙིང་པོ་ཡོངས་གྲུབ་ཡིན་པ་ལ་དགོངས་ནས་དེ་སྐད་གསུངས་པའི་ཕྱིར་དང༌། བདེ་གཤེགས་སྙིང་པོ་ཡོངས་གྲུབ་ནི་བསྐྱེད་རིམ་གྱི་སྒྲུབ་གཞི་ཡིན་པར་མ་ཟད་རྫོགས་རིམ་གྱི་སྒྲུབ་གཞིའང་ཡིན་པའི་ཕྱིར། དེས་ན་བསྐྱེད་རྫོགས་ཀྱི་སྒྲུབ་གཞི་ནི་བདེ་གཤེགས་སྙིང་པོ་ཡོངས་གྲུབ་བོ་ཞེས་བརྗོད་པ་ན། དྲི་བྲལ་ཟག་མེད་ཀྱི་དངོས་པོ་གློ་བུར་དྲི་མའི་ལུས་སེམས་ཀྱི་དབེན་པ་དེ་ཉིད་ལ་ངོས་བཟུང་གི ། དེ་ལས་གཞན་བསྐྱེད་རྫོགས་ཀྱི་སྒྲུབ་གཞིར་ཇོ་ནང་པས་དོན་དམ་རྟག་དངོས་འདོད་པ་དང༌། གསེར་མདོག་ཅན་པས་ཚུར་མཐོང་གི་སེམས་གཟུང་འཛིན་གཉིས་ཀྱིས་སྟོང་པའི་དེ་ཉིད་ལ་འདོད་པ་དང༌།
བོ་དོང་པས་དྭངས་མའི་བདག་ཉིད་ལ་འདོད་པ་དང༌། དགེ་ལྡན་པས་སེམས་ལ་ཁོ་རང་གིས་སྦྱར་བའི་རྟགས་ཀྱི་དགག་བྱས་སྟོང་པའི་སྟོང་ཉིད་ལ་འདོད་པ་སོགས་རིམ་བཞིན་མི་འཐད་དེ། དོན་དམ་རྟག་དངོས་ཐ་སྙད་དུའང་ཤེས་བྱ་ལ་མི་སྲིད་ཅིང་རྟག་ན་དངོས་པོར་འགལ་བའི་ཕྱིར་དང༌། ཚུར་མཐོང་གི་སེམས་གཟུང་འཛིན་ཀུན་བརྟགས་དང་བྲལ་ཀྱང་གཉིས་སྟོང་བའི་རང་རིག་ཀུན་རྫོབ་སྒྱུ་མ་ལྟ་བུ་གཞན་དབང་རྣམ་ཤེས་ཡིན་ལ། རྣམ་ཤེས་ཕུང་པོ་ལྔས་བསྡུས་པས་ཕུང་ལྔ་བསྐྱེད་རྫོགས་ཀྱི་སྒྲུབ་གཞིར་མི་འགྱུར་བའི་ཕྱིར་ཏེ། འགྱུར་ན་སངས་རྒྱས་ལ་ཕུང་ལྔ་དང་བཅས་པ་འགྱུར་བའི་ཕྱིར་དང༌། དྭངས་མའི་བདག་ཉིད་ཞིག་ཡོད་ན། དྭངས་མེད་འཁོར་བའི་དྭངས་མ་ཡིན་ནམ་མྱང་འདས་ཀྱི་དྭངས་མ་ཡིན། འཁོར་བའི་དྭངས་མ་ཡིན་ན་འཁོར་བའི་དྭངས་མའམ་འཁོར་བའི་དྲག་ཤོས་རབ་མཆོག་ཡིན་པ་དེས་མྱང་འདས་བསྐྱེད་རྫོགས་རྒྱུ་འབྲས་ཀྱི་སྒྲུབ་གཞིར་མི་འགྱུར་བའི་ཕྱིར་ཏེ། མྱང་འདས་དང་མི་མཐུན་པའི་འཁོར་བའི་ཆོས་ཀྱི་རྒྱུ་ལས་མྱང་འདས་ཀྱི་འབྲས་བུ་འབྱུང་མི་སྲིད་པའི་ཕྱིར་དང༌།
མྱང་འདས་ཀྱི་དྭངས་མ་ཡིན་ན་མྱང་འདས་ཀྱི་སྙིགས་མ་དེ་བསྐྱེད་རྫོགས་ཀྱི་སྒྲུབ་གཞིར་མི་རིགས་པར་མི་འཐད་པའི་ཕྱིར་ཏེ། མྱང་འདས་ཀྱི་ཆོས་ཡིན་ན་དྭངས་མ་དེའི་རྒྱུར་འཐད་ན་སྙིགས་མ་དེའི་རྒྱུར་མི་འཐད་པ་ལ་གནོད་བྱེད་ཅི་ཡང་མེད་པར་མཚུངས་པའི་ཕྱིར། དྭངས་མ་སོགས་ལ་བདག་ཉིད་འདོད་ན་གང་ཟག་གི་བདག་འགོག་པ་སྐད་བྱེད་པའང་ཚིག་གི་གསོག་ཏུ་འགྱུར་བའི་ཕྱིར་དང༌། སེམས་ལ་ཤེས་བྱར་མི་སྲིད་པའི་ཆོས་ཁྱེད་འདོད་པའི་རྟགས་ཀྱི་དགག་བྱར་གྱུར་པ་དེས་སྟོང་བའི་སྟོང་ཉིད་དང་སེམས་ཀྱི་ཚོགས་པ་བསྐྱེད་རྫོགས་ཀྱི་སྒྲུབ་གཞི་ཡིན་ན་ཤེས་བྱར་ཡོད་མི་རུང་བའི་རི་བོང་རྭས་སྟོང་གི་སྟོང་ཉིད་དང་སེམས་ཀྱི་ཚོགས་པ་གཞི་མཐུན་ཀྱང་བསྐྱེད་རྫོགས་ཀྱི་སྒྲུབ་གཞིར་འགྱུར་ལ། དེ་ལྟ་ན་ནི་ཐུག་པ་མེད་པའི་ཕྱིར་དྲན་པ་སོ་ན་གནས་པ་སུ་ཞིག་ངག་དེ་ལྟ་བུ་ལ་ཡིད་ཆེས་སུ་འཛིན།
སྨྲས་པ། སྔར་གོམས་མེ་ཏོག་ཕོག་པ་ཡི། ། ལྷག་པའི་ལྷ་ཡིས་རྗེས་གཟུང་བས། ། ཚེ་འདི་ཉིད་ལ་དེ་ཉིད་ཀྱི། ། དཀྱིལ་འཁོར་འཁོར་ལོ་ཞུགས་པ་ན། །
གྲོལ་འགྱུར་རྗེ་བཙུན་བིརྺ་པ། ། བདག་མེད་ལྷ་མོས་རྗེས་བཟུང་ཞིང༌། ། རྗེ་བཙུན་ཆེན་པོ་ནཱ་རོ་པ། ། རྡོ་རྗེ་ཕག་མོས་རྗེས་བཟུང་བཞིན། ། དེ་ལས་གཞན་པའི་དཀྱིལ་འཁོར་གྱི། ། ལམ་དུ་དྲངས་ནས་དཀའ་སྤྱད་སོགས། ། འབད་ནས་བསྒྲུབ་ཀྱང་ཀུན་མཁྱེན་ལ། ། རིང་དུ་འགྲོ་ཞེས་འབྲི་ཁུང་བཞེད། ། ཅེས་བརྗོད་ན་དོན་ཁྲོལ་བར་འགྱུར་རོ། ། གཞུང་དུ།
ལྷ་ལ་ཅིག་ཅར་དུ་འཇུག་པ་གནད་ཟབ་བྱ་བ་ཡང་ཡི་གེ་མ་དག་པའོ།། །། ༈ རྡོ་རྗེའི་གསུང༌། བསྐྱེད་རིམ་ལ་བསྙེན་སྒྲུབ་ཡན་ལག་བཞིའི་རྟེན་འབྲེལ་མ་ཚང་ན་བསྙེན་པ་གཅིག་པུས་ལྷ་མི་འགྲུབ་ཅེས་བྱ་བ་ལ། རྡོར་གསུང་འདི་ཆེས་དག་པར་བཏོན་ན། སྦྱང་བྱ་སྲིད་པ་སྐྱེ་བ་རིམ་པ་སྦྱོང་བྱེད་ཀྱི་བསྐྱེད་རིམ་ལ་བསྙེན་སྒྲུབ་ཡན་ལག་བཞི་ཚང་བར་བསྙེན་སྒྲུབ་མ་བྱས་ན་སྦྱང་བྱ་དེ་སྦྱོང་བར་མི་ནུས་ཞེས་བྱ་བ་འདི་བཞུགས་སོ། ། དེ་ཡང༌། འདུས་པ་རྒྱུད་ཕྱི་མ་ལས། རྣལ་འབྱོར་རྒྱུད་ནི་ཐམས་ཅད་དུ། ། རྣལ་འབྱོར་པ་ཡི་རྟག་ཏུ་བསྔགས། ། བསྙེན་པའི་ཆོ་ག་དང་པོ་སྟེ། །
ཉེ་བར་སྒྲུབ་པ་གཉིས་པ་ཡིན། ། སྒྲུབ་པ་ཡང་ནི་གསུམ་པ་ཡིན། ། སྒྲུབ་པ་ཆེན་པོ་བཞི་པའོ། ། ཞེས་འབྱུང་ལ། དེ་ཡང་བསྐྱེད་རྫོགས་གང་སྒོམ་ཀྱང་བསྙེན་སྒྲུབ་ཡན་ལག་བཞི་དང་ལྡན་པ་ཞིག་གི་སྒོ་ནས་ཉམས་སུ་ལེན་དགོས་པ་ཡིན་ཏེ། དུས་འཁོར་ལས། ཆུ་གཏེར་རྡོ་རྗེ་རྣམས་དང་སྔགས་ཀྱི་བཟླས་པ་སོགས་ཀྱི་བསྙེན་པས་སྟེ། ། ཞེས་སོགས་གསུངས་པའི་ཕྱིར། ལུང་དེའི་དོན་ཆུ་གཏེར་རྡོ་རྗེ་ནི། ལུས་ངག་ཡིད་ཡེ་ཤེས་བཞི་གཉིས་སྣང་ངམ་འཁོར་བའི་ཆོས་ཀྱིས་མི་ཕྱེད་པ་ལ་བྱ་ལ།
འཁོར་བའི་ལུས་ངག་ཡིད་ཡེ་ཤེས་བཞི་ལ་ལྟོས་པ་མེད་པས་ན་ལྟོས་མེད་བཞི་ཞེས་ཀྱང་བྱ་ལ། དེས་ན་བསྐྱེད་རྫོགས་ཀྱི་ལམ་ཐམས་ཅད་ལུས་ངག་ཡིད་ཡེ་ཤེས་ཀྱི་དྲི་མ་སྦྱང་དགོས་པས་བསྐྱེད་རྫོགས་མཚན་ཉིད་པ་ཡིན་ཕྱིན་བསྙེན་སྒྲུབ་ཡན་ལག་བཞི་ལྡན་དུ་ཉམས་སུ་ལེན་པས་ཁྱབ་པ་ཉིད་དུ་ཤེས་པར་བྱ་སྟེ། གནད་འདི་ཉིད་ཀྱི་ཕྱིར། ས་སྐྱ་པའི་རྗེ་བཙུན་གྲགས་པ་རྒྱལ་མཚན་གྱིས་མངོན་རྟོགས་ལྗོན་ཤིང་ལས། སློབ་དཔོན་བིརྺ་པའི་བཞེད་པས། བསྙེན་སྒྲུབ་ཡན་ལག་བཞི་མ་ཚང་བའི་མངོན་པར་རྟོགས་པ་མཆོག་ཐུན་མོང་གང་ལའང་མི་བཞེད་དོ། ། ཞེས་འབྱུང་བའི་ཕྱིར། དེས་ན་སྐབས་དོན་བསྙེན་སོགས་བཞི་བསྐྱེད་རིམ་ལ་སྦྱར་ཏེ་ཇི་ལྟར་ཉམས་སུ་ལེན་ཞེ་ན། ཕ་རྒྱུད་མ་རྒྱུད་ཀྱི་ལུས་ཐམས་ཅད་གཉིས་མེད་ཀྱི་རྒྱུད་ལ་ཡོངས་སུ་རྫོགས་པར་འགྱུར་བས་བཅོམ་ལྡན་འདས་དུས་ཀྱི་འཁོར་ལོའི་བསྐྱེད་རིམ་གྱི་ཚུལ་དང་སྦྱར་ཏེ་བཤད་པར་བྱ་སྟེ། དེ་ཡང་ལུས་རྫོགས་པ་དཀྱིལ་འཁོར་རྒྱལ་མཆོག་བསྙེན་པ།
ངག་དང་ཡིད་རྫོགས་པ་ལས་རྒྱལ་མཆོག་ཉེར་སྒྲུབ། ཡེ་ཤེས་རྫོགས་པ་ཕྲ་ཐིག་གི་རྣལ་འབྱོར་གཉིས་ཀྱི་ཐིག་ལེའི་རྣལ་འབྱོར་སྒྲུབ་པ། ཕྲ་མོའི་རྣལ་འབྱོར་སྒྲུབ་པ་ཆེན་པོའོ། ། འོ་ན་དེ་རེ་རེ་ཞིང་བསྙེན་སྒྲུབ་ཡན་ལག་བཞི་ལྡན་དུ་ཡོད་དེ། དང་པོ་དཀྱིལ་འཁོར་རྒྱལ་མཆོག་གི་སྟོང་ཉིད་བྱང་ཆུབ་ནི་བསྙེན་པ། ས་བོན་བསྡུ་བ་ཉེར་སྒྲུབ། གཟུགས་རྫོགས་པ་སྒྲུབ་པ། ཡི་གེ་འགོད་པ་སྒྲུབ་པ་ཆེན་པོའོ། ། དེ་ལ་གཞི་ལ་གླིང་བདུན་པའི་ཁམས་དྲུག་ལྡན་གྱི་སྐྱེས་བུ་གཅིག ། འཆི་སྲིད་གཅིག་ནས་འཆི་སྲིད་གཅིག་ལ་ཐུག་གི་བར་སྦྱང་གཞི་དང༌།
སྨིན་གྲོལ་གྱི་ལམ་ལས། སྨིན་བྱེད་དབང་བཞི། གྲོལ་བྱེད་བསྐྱེད་རྫོགས་གཉིས་ཀྱི་བསྐྱེད་རིམ་ཡན་ལག་བཅུ་གཉིས་བསྙེན་སྒྲུབ་བཞིས་འདུས་པ་རྫོགས་རིམ་ཡན་ལག་དྲུག་བསྙེན་སྒྲུབ་བཞིས་བསྡུས་པ་དང༌། འབྲས་བུ་སངས་རྒྱས་རང་སའི་སྐུ་བཅུ་དྲུག་དང༌། གདུལ་བྱ་གཞན་སྣང་ལ་མཛད་པ་བཅུ་གཉིས་འཆར་བ་རྣམས་རྟེན་འབྲེལ་གྱི་འགྲོས་གཅིག་ཏུ་འཆར་བ་ཡིན་པ་ལས། ཐོག་མར་སྦྱང་གཞི་དང་སྦྱོང་བྱེད་བསྐྱེད་པའི་ལམ་གཉིས་སྦྱར་ཏེ་བཤད་ན། དང་པོར་སྟོང་ཉིད་བྱང་ཆུབ་ཀྱི་སྦྱང་གཞི། གཞི་སེམས་ཅན་ལ་འཆི་བ་དང་འཕོ་བ་གཉིས་ཡིན་ལ། འཆི་བ་ལ་རགས་པ་དང་ཕྲ་བ་གཉིས་ཀྱི་ཐིམ་རིམ་གཉིས་ལས་དང་པོ་ནི། ལུས་ཀྱི་ཚིག་ལ་གནས་པའི་ཁྱབ་བྱེད་ཆུ་ཁམས་པས་ལུས་ཀྱི་ནང་ཐམས་ཅད་བསྡུས་ཏེ་མེ་ཁམས་ཀྱིས་དྲོད་ཉམས་པར་བྱས།
དྲོད་དང་བྲལ་བའི་ལུས་ཀྱི་ཟུངས་པའི་ཁམས་ཆུ་ལ་ཞུགས། ཆུ་རླུང་གིས་སྐམས། རླུང་ནམ་མཁའི་སྡེ་དྷཱུ་ཏིར་དེངས་ཤིང་འགགས་ཏེ། འཆི་རླུང་མུན་པ་ཅན་ཞག་གཅིག་ཏུ་རྒྱུའོ། ། ཕྲ་བ་སྲོག་རླུང་གི་མཚན་ཉིད་ཅན་ཐིམ་ཚུལ་ནི། དེ་ནས་རྩ་སྟོང་ཕྲག་དོན་གཉིས་ན་གནས་པའི་ཁམས་ལྔའི་དྭངས་མ་ཐམས་ཅད་དྷཱུ་ཏིར་བསྡུས་ཤིང་སྟེང་འོག་གི་རྩ་དྲུག་གི་རླུང་དང་དབང་པོ་ལྔའི་རྟེན་གྱི་རླུང་རྣམས་ཀྱང་འགགས་ཤིང༌། སྲོག་གི་རླུང་དེ་ཉིད་ཀྱང་སྙིང་གར་རྣམ་ཤེས་ནཱ་དའི་རང་བཞིན་ལ་ཐིམ། དེའི་ཚེ་སྟེང་འོག་གི་དཀར་དམར་གཉིས་སྙིང་གར་འདུས་ཏེ། དེའི་དབུས་སུ་རྣམ་པར་ཤེས་པ་ཆུད་པ་ལ་ནི་དེ་རྣམ་པར་ཤེས་པ་དུས་མེ་དང་སྒྲ་གཅན་མུན་པ་སྟེ། མེ་དང་མུན་པའི་མཚམས་སུ་གནས་པ།
རང་སྣང་དང་བཅས་པའི་འཆི་བ་འོད་གསལ་དུ་ཅི་རིགས་པ། ཀུན་གཞི་རྣམ་ཤེས་ཀྱི་མིང་ཅན་དུ་གནས་པ་དེ་འཆི་བ་དང༌། དེ་ནས་སྔོན་གྱི་ལས་དང་འཆི་ཁའི་འཕེན་པའི་དབང་ལས་གང་དུ་སྐྱེ་འགྱུར་གྱི་རྩའི་ནང་དུ་བསྐྱེད་རིམ་གྱི་འཇུག་པས་ཞུགས་པ་ན། དུས་གསུམ་གྱི་གནས་མངོན་སུམ་དུ་ཤེས་པའི་མངོན་ཤེས་འཆར་ཏེ། དུས་གསུམ་ཤེས་པ་ཟེར། བར་དོ་དང་པོ་ཞེས་ཀྱང་བྱ་སྟེ། དེ་ལས་བར་སྲིད་དངོས་འགྲུབ་པར་འགྱུར་བ་ཡིན་ནོ། ། དེ་ལམ་དུ་སྒོམ་པ་ན། ཐིམ་རིམ་ནི་གཞི་ལ་ཡོད་པ་དང་མཐུན་པར། ཇི་སྐད་དུ།
ཆུ་ཡི་མེ་ནི་རྣམ་པར་ཉམས་པ་དང་པོར་འདིར་ནི་ལུས་ཀྱི་དབུས་སུ་སྡོམ་ཅན་རྣམས་ཀྱིས་བྱ། ། ཕྱི་ནས་འཛིན་མ་དག་ནི་ཆུ་རུ་འགྱུར་ཏེ་ལན་ཚྭ་བཞིན་དུ་ཆུ་ཡི་དབུས་སུ་རབ་ཏུ་ཞུགས། ། རླུང་ནི་ཆུ་དེ་དག་བསྐམས་ནས་ནམ་མཁའ་ལ་ནི་སྣང་བ་མིན་པར་མྱུར་དུ་འགྲོ་བར་འགྱུར། ། སེམས་ནི་མེ་དང་མུན་པའི་མཐའ་སྟེ་ཡུལ་དང་རྣམ་པར་བྲལ་བ་དབུས་ཀྱི་ས་ལ་བཞག་པར་བྱ། ། ཞེས་པ་ལྟར་སྒོམ་ཞིང༌། དེ་ནས་བར་སྲིད་སྦྱོང་བྱེད་རྒྱུ་འབྲས་བྱེད་པ་ངོ་བོ་བཞིས་སྟོང་བའི་རྣམ་ཐར་སྒོ་བཞིའི་མཚན་ཉིད་ཅན་གྱི་སྟོང་པ་ཉིད་ཀྱི་གཟུགས་བརྙན་རྣམ་པ་ཐམས་ཅད་པ་སྒོམ་པ་པོས་བློས་མོས་ཤིང་རློམ་སྟེ་སྒོམ་པར་བྱའོ། ། འདི་ཡང་རྫོགས་རིམ་གྱི་སྟོང་གཟུགས་དང་ཐ་དད་དེ། རྫོགས་རིམ་རང་བྱུང་མངོན་སུམ་དང༌། འདིར་ནི་མོས་ནས་རློམ་པ་ཡིན་པས། རྣམ་པ་ཐམས་ཅད་པའི་སྟོང་གཟུགས་ཞེས་ནི་མི་བྱའོ། །
དེས་ན་དང་པོར་སྟོང་ཉིད་བྱང་ཆུབ་ཀྱང་སྟོང་པ་དང་ཉིད་ཅེས་དངོས་པོའི་རྐྱེན་བདེ་ཆེན་དུ་བཞག་པའི་འཆི་བ་བདེ་ཆེན་དང༌། འཕོ་བ་སྟོང་པའི་སྦྱང་གཞིའོ། ། གཉིས་པ་ས་བོན་བསྡུ་བ་ན། གཞི་ལ་བར་སྲིད་དེས་ཕ་མ་གཉིས་ཉལ་པོ་བྱེད་པ་མཐོང་ཞིང༌། མངལ་སྦུབས་ལ་ཁང་བཟང་དང་གཙུག་ལག་ཁང་དུ་འདུ་ཤེས་པས་རྩེ་ཞིང་ཞུགས་པ་ལས། ཕ་མའི་དཀར་དམར་གཉིས་ཀྱི་དབུས་སུ་ཉིང་མཚམས་སྦྱོར་ལ། མའི་མངལ་དེའང་ནང་གི་རྣམ་བཅུ་དབང་ལྡན་དུ་གནས་ཏེ། དཔྲལ་བ་རླུང༌། མགྲིན་པ་མེ། སྙིང་ཁ་ཆུ།
ལྟེ་བ་ས། རྒལ་ཚིགས་རི་རབ། འོག་གི་རྩ་གསུམ་ལས་རོ་རྐྱང་གི་རྩ་གཉིས་སུ་འདོད་གཟུགས་ཏེ་ཀྵ་ཡིག དྷུ་ཏིའི་མར་སྣ་གཟུགས་མེད་དེ་ཧ་ཡིག་ཕའི་ཁུ་བ་ཟླ་ཚེས། མའི་རྡུལ་ཉི་མ། རྣམ་ཤེས་ནཱ་དའི་བདག་ཉིད་དུ་གནས་པ་དང༌། དེ་སྦྱོང་བྱེད་ཀྱི་ལམ་དུ་རླུང་མེ་ཆུ་སའི་དཀྱིལ་འཁོར་བཞི་ལྷུན་པོ་དང་བཅས་པའི་སྟེང་དུ་གསང་བའི་ཆུ་སྐྱེས་ལ། གཞི་ལ་རྩ་གསུམ་འདུས་པའི་མཚན་ཉིད་ཅན་གྱི་ཟླ་ཉི་སྒྲ་གཅན་གྱི་གདན་ལ་ཕའི་ཁུ་བ་ཟླ་བ་ལས་བྱང་ཆུབ་པ། མའི་རྡུལ་ཉི་མ་ལས་བྱང་ཆུབ་པ། རྣམ་ཤེས་ས་བོན་ལས་བྱང་ཆུབ་པ།
སྐྱེ་མཆེད་དྲུག་གི་ས་བོན་འགོད་པ་ནི་ཕྱག་མཚན་ལས་བྱང་ཆུབ་པ། དེ་ཐམས་ཅད་འདྲེས་པ་ལས་བྱང་ཆུབ་པ་སྟེ་ས་བོན་བསྡུ་བའོ། ། དེ་མངལ་དུ་ལུས་ཡོངས་རྫོགས་ཤིང་མཐར་བ་སྤུའི་མཐར་ཐུག་པ་རྫོགས་པ་ནི་གཞི་ཡིན་ལ། དེ་ལམ་དུ་གཙོ་བོ་རྫོགས་པ་དང༌། འཁོར་རྫོགས་པ་གཉིས་ལས་དང་པོ་སྒྲ་གཅན་གྱི་ངོ་བོ་ཉིད་ཡབ་སྔོན་པོ་དང༌། དུས་མེའི་ངོ་བོ་ཉིད་ཀྱི་ཡུམ་སེར་མོ་སྟེ། དེ་ཡང་བདེ་གཤེགས་སྙིང་པོ་ཁམས་བཞིའི་འཇུག་པ་ཅན་ཡིན་པའི་ཕྱིར་ཞལ་བཞི་པ། དཀར་ཆ་སྟེང་དང་དམར་ཆ་འོག་ཏུ་བསྟན་པའི་ཞབས་གཡས་དཀར་པོ་བསྐུམ་ཞིང་གཡོན་པ་དམར་པོ་བརྐྱང་བ། རོ་རྐྱང་གཉིས་ཀྱི་ངོ་བོ་བདུད་དྲག་མནན་པ། ཐབས་ཀྱི་ཟླ་བའི་ཕྱོགས་ཀྱི་དབྱེ་བས་ཕྱག་ཉི་ཤུ་རྩ་བཞི་སོགས་ཕྱི་ནང་གི་དག་པ་འབིག་པའི་སྐུར་རྫོགས་པའོ། །
གཉིས་པ་འཁོར་རྫོགས་ནི། སྙིང་གའི་རྩ་བཅུ་ཕྲ་བའི་ནུས་མ་བཅུ་དང༌། དེའི་ཐབས་ཀྱི་ཆའི་བུམ་པ་བཅུ་དང༌། མགོ་བོར་སངས་རྒྱས་ཡབ་ཡུམ། མགྲིན་པར་སེམས་དཔའ་སེམས་དཔའ་མ་མི་བདག་གཉིས་འགྱུར། ལྟེ་བར་གསུང་དཀྱིལ་རྣལ་འབྱོར་མ་རེ་བཞི། གསང་བར་ཕྱི་ནང་གི་སྒོ་སོགས་བཅུ་དྲུག ། རྐང་ལག་གི་ཚིགས་ཆེན་བཅུ་གཉིས་ལ་སྐུ་དཀྱིལ་གྱི་ཚངས་པ་སོགས་ལྷ་ཆེན་བཅུ་གཉིས་སོགས་ཏེ། ཉིང་ལག་གི་ཚིགས་ལ་ཀླུ་དང་རབ་གཏུམ་སོགས་དང༌། བ་སྤུ་ཇི་སྙེད་པར་འབྱུང་པོ་བྱེ་བ་ཕྲག་ཕྱེད་བཞིར་འགྱུར་ཏེ།
རྒྱུད་ལས། བུམ་པ་རྣམས་དང་དུ་བ་ལ་སོགས་བརྒྱད་པོ་རྣམས་ཀྱིས་སྙིང་གར་ཆོས་ཀྱི་འཁོར་ལོ་རབ་ཏུ་འགྱུར། ། རིག་མ་རྣམས་དང་སངས་རྒྱས་ཉིད་ཀྱིས་མགོ་བོར་རྩིབས་བཅུ་དྲུག་པ་ལྷན་ཅིག་སྐྱེས་པར་རབ་ཏུ་གྲགས། ། བྱང་ཆུབ་སེམས་དཔའ་ལ་སོགས་གཉིས་འགྱུར་མི་བདག་རྣམས་ཀྱི་མགྲིན་པར་ལོངས་སྤྱོད་རྫོགས་པའི་འཁོར་ལོ་འགྱུར། ། འཇིགས་མ་ལ་སོགས་ནོར་ལ་གདེངས་ཅན་གྱིས་ནི་བསྒྱུར་བ་རྣམས་ཀྱི་ལྟེ་བ་སྤྲུལ་པའི་འཁོར་ལོ་འགྱུར། ། ལག་པ་རྐང་པའི་ཚིགས་ལ་ལྷ་རྣམས་ཀྱི་ནི་ལས་ཀྱི་འཁོར་ལོ་དགུ་བཅུ་དུས་ཀྱིས་བསྣུན་པ་སྟེ། ། ཀླུ་དང་གཏུམ་མོ་མི་ཡི་བདག་པོ་རྣམས་ཀྱི་སོར་མོའི་ཚོགས་ཀྱི་མཚམས་ལ་བྱ་བ་ཞེས་བྱར་འགྱུར། ། ཞེས་གསུངས་ཏེ་རྫོགས་པའོ། ། བཞི་པ་ཡི་གེ་འགོད་པ་ནི། འགྲེལ་པར་མི་གསལ་ཡང༌།
རྫོགས་རིམ་ལ་བསྟེན་ནས་བཏགས་པའི་གདགས་གཞི་དང་སྦྱང་གཞི་ལ་ལྟོས་ནས་ངེས་པ་བྱར་ཡོད་པས་དུས་ཞབས་པའི་མན་ངག་ལ་བསྟེན་ནས། འཁོར་ལོ་དྲུག་ཏུ་ཡི་གེ་དྲུག་དང༌། བསྐྱེད་བྱེད་བྱིན་གྱིས་བརླབས་པའོ། ། འདི་ནི་དམན་པ་བྱིས་པའི་གནས་སྐབས་སོ། ། གཉིས་པ་ལས་རྒྱལ་མཆོག་ལ། སྔ་མའི་རིགས་པས་བྱང་ཆུབ་བཞིར་བཞག་པ་ལའང༌། ཉེར་བསྡོགས་སམ་གཞིར་གྱུར་པ་གཅིག་དང༌། དངོས་གཉིས་ལས། དང་པོ་ལ་གཞི་ལ་མངལ་དུ་གནས་པའི་བྱིས་པ་དེ་ལ། སྲོག་ཐུར་དྷཱུ་ཏིར་རོ་གཅིག་པ་དབང་ཕྱུག་པ་ལྟ་བུའི་གཟུགས་ཅན་སྟེང་འོག་གི་མེ་གཉིས་ཀྱིས་བཅིངས་ཏེ་གནས་ལ།
འཁོར་ལོ་དྲུག་གི་ལྟེ་བའི་མི་ཤིགས་པ་དང་རྗེས་སུ་འབྲེལ་བའི་དབང་གིས་གནས་སྐབས་བཞིའི་སྣང་བ་རྨི་ལམ་ལྟར་ཡད་ཡུད་དུ་སྣང་བ་ནི། ལམ་དུ་གཙོ་བོའི་གནས་གསུམ་དུ་སྐུ་གསུང་ཐུགས་ཀྱི་ཡི་གེ་གསུམ་སྟེང་འོག་ཏུ་ཧོ་ཡིག་དམར་པོ་གཉིས་ཀྱིས་བཅིངས་པ་སྟེ། སྟོང་ཉིད་བྱང་ཆུབ་བོ། ། གཞི་ལ་གནས་སྐབས་དེར་སྲོག་ཐུར་གཉིས་གོང་བུར་གནས་ཤིང་བརྒྱལ་བ་ལྟ་བུ་མི་ལྡོག་པ་ཤས་ཆེ་བ། དཀར་དམར་གཉིས་ཀྱི་བདེ་བ་དམ་པས་བྱིན་གྱི་རླབས་པ་ནི། ལམ་དུ་གཙོ་བོ་ཡབ་ཡུམ་སྙོམས་པར་ཞུགས་ཏེ། ཐིག་ལེའི་ངོ་བོ་ཉིད་དུ་ཞུ་བ་སྟེ་ས་བོན་བསྡུ་བའོ། ། གཉིས་པ་དངོས་གཞི་ནི་གཞི་ལ། འཁོར་ལོ་ལྔའི་ལྟེ་བའི་མི་ཤིགས་པ་རྣམས་རྒྱས་ཤིང་སྨིན་ཏེ། དེའི་མཐུས་སོགས་ཕྱི་རོལ་དུ་འབབ་པར་ཙོམ་པ་ནི།
ལམ་དུ་གླུས་བསྐུལ་བ་ལྔ་པའོ། ། གཞི་ལ་མ་བྱིས་པ་བཙས་མ་ཐག་རླུང་མཉམ་རྒྱུ་ལྔ་བཅུ་རྩ་དྲུག་རྐང་བཅས་དང་དཀྱིལ་འཁོར་ལྔའི་རླུང་འབབ་པ་ནི། ལམ་དུ་གཙོ་བོ་ཡབ་ཡུམ་བཞེངས་པ་ལྔ་རེ། གཟུགས་རྫོགས་པའོ། ། གཞི་ལ་ཡན་ལག་གི་རླུང་ལྔ་ཡང་རྒྱས་ཏེ། སྒོ་ལྔའི་དབང་པོའི་རྟེན་གྱི་རླུང་ལྔ་ཡང་སྐྱེས་པ་ནི། ལམ་དུ་ཁྲོ་བོ་སྤྲོ་བའོ། ། གཞི་ལ་དབང་པོ་སེམས་པའི་ཀུན་གཞི་ལས་དབང་ཤེས་སོ་སོ་བསྐྱེད་དེ། དབང་ཡུལ་འཛིན་ནུས་པའི་བདག་ཉིད་དུ་སད་པ་ནི་ལམ་དུ་ཡེ་ཤེས་སྤྱན་དྲང་བའོ། ། གཞི་ལ་སེམས་བྱུང་ཀུན་འགྲོ་ལྔའི་འཇུག་པས་སེམས་དཔའི་བདག་ཉིད་ཅན་གྱི་དབང་པོ་ཡུལ་ལ་དགུག་ཡིད་ལ་བྱེད་པས་གཞུག །
རེག་པས་བཅིང༌། ཚོར་བས་མཉེས་པར་བྱས། འདུ་བྱེད་ཀྱིས་ཡུལ་ལ་དབྲལ་མི་ཕོད་པ་ལྟ་བུར་རོ་མཉམ་དུ་བྱ་བ་སྟེ། དགུག་སོགས་ཀྱི་བྱ་བ་ལྔ་ནི་ལམ་དུ་དགུག་སོགས་བྱ་བའོ། ། དེ་དག་ནི་ཡི་གེ་འགོད་པ་སྟེ། ལས་རྒྱལ་མཆོག་ཉེར་སྒྲུབ་སྟེ། གཞི་ལ་བྱིས་པ་སོ་སྐྱེས་པ་འབྲིང་པོ་བརྟན་པ་ཞེས་བྱ་བའི་གནས་སྐབས་སོ། ། གསུམ་པ་ཐིག་ལེའི་རྣལ་འབྱོར་ལ་སྦྱང་གཞི་བྱིས་པ་དེ་ལོ་རེ་ལ་ཁམས་ཀྱི་ཆ་རེ་རྫོགས་པ་ལས། ལོ་བཅོ་ལྔ་ལ་ཁམས་ཀྱི་འཕེལ་ཆ་འདུས་ཀྱི་ངོ་བོ་ཉིད་དུ་རྫོགས་ལུས་རྫོགས་པས་བསམ་པ་མེད་ཀྱང་རྫོགས་ཏེ། མེས་ཁམས་ཞུ་བས།
བསམ་དང་འདོད་དང་ལུས་ལ་རིམ་དང་ཁ་མཆོག་པདྨ་སྐམ་དང་ཟས་ལ་རབ་ཏུ་མི་འཇུག་དང༌། ། ཞེས་འདོད་པའི་གནས་སྐབས་དང་པོ་ལྔའི་མེ་ཅུང་ཟད་རྒྱས་པའི་དུས་དང༌། འདར་དང་སྨྱོ་དང་རབ་ཏུ་རྨོངས་པར་གྱུར་དང་ཡིད་ནི་རྣམ་པར་འཁྲུལ་དང་དྲག་ཏུ་བརྒྱལ་བ་དག ། ཅེས་འདོད་པའི་གནས་སྐབས་ཕྱི་མ་ལྔ་སྟེ་བཅུ་ནི་མེ་ལྷག་པར་རྒྱས་པའི་སྐབས་ཏེ། དེས་བྱིས་པ་དེས་བུད་མེད་དོན་དུ་གཉེར་ཞིང་དེ་ལ་འཁྲིག་པ་ལས། སྤྱི་བོའི་ཟླ་བ་ཚེས་གཅིག་གི་མཚན་ཉིད་ཅན་དེ་ལུགས་འབྱུང་དུ་རྡོ་རྗེ་ནོར་བུ་མཐར་ཐུག་པར་བབས་པ་ལས། འཇིག་རྟེན་པའི་ཞུ་བདེ་ལྷན་སྐྱེས་མྱོང་བ་སྟེ། ལམ་དུ་གཙོ་བོ་ཡབ་ཡུམ་མཁའ་གསང་བྱིན་གྱིས་བརླབས་ཏེ། སྙོམས་པར་ཞུགས་པས། སྤྱི་བོའི་ཟླ་བ།
ཚེས་གཅིག་གི་མཚན་ཉིད་ཅན་དེ་རྡོ་རྗེའི་ནོར་བུའི་མཐར་ཐུག་པར་བབས་ཏེ། ཆོས་ཀྱི་དབྱིངས་ལ་ཞུགས་པའི་མཚན་ཉིད་ཅན་གྱི་ལྷན་སྐྱེས་ཉམས་སུ་མྱོང་བ་སྟེ། ཡས་བབས་ཀྱི་དགའ་བ་བཞི་ནི་རང་སའི་བསྙེན་སྒྲུབ་ཡན་ལག་བཞི་ཡིན་ནོ། ། དེ་དག་ལ་ནི་སོ་ལྷུང་བ་གཞོན་ནུའམ་སྔ་མ་གཉིས་ལ་ལྟོས་ནས་མཆོག་ཅེས་བྱའོ། ། བཞི་པ་ཕྲ་མོའི་རྣལ་འབྱོར་ནི་གཞི་ལ་བུད་མེད་དང་སྦྱར་བ་ལ་མངལ་དུ་ཁུ་བ་སོན་པ་མའི་རྡུལ་དང་དྲི་ཟའི་སེམས་འདྲེས་ཏེ་ཐིག་ལེའི་གཟུགས་སུ་གནས་པ་ནི་ཕྲ་མོ་ཡིན་ལ། དེ་ལས་བུ་ཚའོ་ཡང་ཚ་སོགས་འབྱུང་བ་ནི་ཕྲ་མོ་སྤྲོ་བ་སྟེ་སྐྱེ་དགུ་ཞེས་བྱ་ལ། རྩ་བའི་ཕ་མ་ནི་སྐྱེ་དགུའི་བདག་པོ་ཞེས་བྱའོ། ། འདི་ལམ་དུ་ཡབ་ཀྱི་རྡོ་རྗེ་ནོར་བུ་དང་ཡུམ་གྱི་རྩ་ཁ་ཁ་མུ་ཀ་མཉམ་པར་སྦྱར་བ་ལས། རྡོ་རྗེ་ནོར་བུའི་རྩེ་ལས་ལྷུང་བའི་ཐིག་ལེ་རྡུལ་དང་འདྲེས་པ་ཡུངས་དཀར་ལྟ་བུ་ལ་རྟེན་དང་བརྟེན་པའི་ལྷའི་འཁོར་ལོ་རྫོགས་པ་ནི་ཕྲ་མོ་ཡིན་ལ། དེ་ལྟེ་བ་སྙིང་ག་མགྲིན་པ་དཔྲལ་བ་གཙུག་ཏོར་གྱི་ཁམས་རྣམས་སུ་ས་སོགས་ལྔའི་རང་བཞིན་སྤྱན་མ་ལ་སོགས་པའི་བདག་ཉིད་ཀྱི་རླུང་ལྔས་བསྐུལ་བ་ལས།
འཁོར་ལོ་དེ་དང་དེའི་ལྟེ་བར་རྒྱུ་མཐུན། རྣམ་སྨིན། སྐྱེས་བུ་བྱེད་པ། དྲི་མ་དང་བྲལ་བའི་ངོ་བོ་ཉིད་དུ་བརྟན་པ་ལས། རྣམ་སྣང་རིན་འབྱུང་འོད་དཔག་མེད་དོན་གྲུབ། རྒྱུད་ལས་དངོས་མི་འབྱུང་ཡང་མི་བསྐྱོད་པ་རྣམས་ཀྱི་ལྷ་ཚོགས་སྤྲོ་ཞིང་ཐིག་ལེ་སོ་སོ་ལས་བྱུང་བའི་འོད་ཀྱིས་བརྟན་གཡོ་ཐམས་ཅད་ལྷའི་འཁོར་ལོ་གསལ་བ་ནི། ཕྲ་མོ་སྤྲོ་བ་སྟེ། རྒྱུ་མཐུན་སོགས་བཞི་ནི་རང་སའི་བསྙེན་གྲུབ་ཡན་ལག་བཞི་དང་སྐྱེས་བུ་ནར་སྨིན་པ་ཆེན་པོའི་གནས་སྐབས་ཞེས་བྱའོ། ། དེ་ལྟར་བཤད་པས་བསྐྱེད་རིམ་གྱི་འཁོར་བའི་སྐྱེ་སྲིད། སྔོན་དུས་ཀྱི་སྲིད་པ།
འཆི་སྲིད། བར་སྲིད་བཞི་སྦྱོང་བར་བྱེད་པའི་བསྙེན་སྒྲུབ་བཞི་ཡོངས་སུ་རྫོགས་པར་མེད་ན་སྦྱང་བྱ་གློ་བུར་གྱི་དྲི་མའི་འཁྲུལ་སྣང་དེ་དག་ཟིལ་གྱིས་མི་ནོན་པར་སྦྱང་བྱ་གློ་བུར་དྲི་མའི་ཐ་མལ་གྱི་སྣང་བ་འཁྲུལ་པས་འཁོར་བའི་འཁོར་ལོ་འདིར་འཁོར་བར་བྱེད་ལ། སྦྱང་བྱ་དེ་དག་ཡོངས་སུ་རྫོགས་པ་སྦྱོང་བྱེད་ཀྱི་བསྙེན་སྒྲུབ་ཚང་བར་ཉམས་སུ་བླངས་པས་ཐ་མལ་གྱི་འཁྲུལ་པ་དེ་དག་གིས་མི་རྫི་བས་འཁོར་བར་འཕེན་འགྲུབ་ཀྱི་རྒྱུ་བ་ཆད་པར་བྱེད་པ་ཡིན་ལ། དེས་ན་བསྐྱེད་རིམ་གྱིས་ཀྱང་ལས་ཉོན་རགས་པས་བླངས་པའི་འཁོར་བ་པའི་སྐྱེ་གནས་བཞི་སྦྱང་བར་བྱེད་ཅིང༌། གལ་སྲིད་འཁོར་བར་ལས་ཉོན་གྱི་སྐྱེ་གནས་བཞིར་སྐྱེས་ཀྱང་སྐྱེ་གནས་བཞི་པོ་དེ་དག་གི་སྐྱེ་གནས་མངའ་སོགས་ཐ་མལ་གྱི་རྟོག་པས་མ་གོས་པར་ལྷ་སྔགས་བདེ་ཆེན་གྱི་ཚོགས་གཉིས་ཀྱི་དགེ་བ་རྡོ་རྗེ་བཞིའི་ངོ་བོར་བསྐྱེད་པའི་ཐབས་ཤེས་དམ་པར་འགྱུར་ལ། ལས་ཉོན་ཕྲ་བས་བསླངས་པའི་འཁོར་བའི་སྐྱེ་གནས་བཞི་དང་སྲིད་པ་བཞི་སྦྱོང་བྱེད་ནི་རྫོགས་རིམ་གྱི་བསྙེན་སྒྲུབ་ཡན་ལག་བཞི་སྟེ། སོར་བསམ་བསྙེན་པ། སྲོག་འཛིན་ཉེ་སྒྲུབ། རྗེས་དྲན་སྒྲུབ་པ། ཏིང་ངེ་འཛིན་སྒྲུབ་ཆེན་ཏེ།
འདུས་པ་རྒྱུད་ཕྱི་མ་ལས། ཡན་ལག་དྲུག་གི་རྣལ་འབྱོར་གྱིས། ། བསྙེན་པ་བྱས་ནས་མཆོག་སྒྲུབ་སྟེ། ། གཞན་དུ་བསྒྲུབ་བྱ་དངོས་གྲུབ་མཆོག ། འབྱུང་བར་འགྱུར་བ་མེད་པ་ཉིད། ། སོ་སོར་བསྡུད་ཞེས་སོགས་རྒྱ་ཆེར་འབྱུང་ཡང་སྤྲོས་པ་ཆོག་གོ །
སྨྲས་པ། གསང་སྔགས་བླ་མེད་ཐེག་པ་རུ། ། སངས་རྒྱས་གཟུགས་སྐུ་འགྲུབ་པ་ལ། ། བསྐྱེད་རིམ་དངོས་བསྒྱུར་གསུངས་པའི་ཚེ། །
བསྙེན་པ་ཉེ་བའི་བསྙེན་པ་དང༌། ། སྒྲུབ་དང་སྒྲུབ་ཆེན་རྣམ་བཞི་ཡིས། ། རྫོགས་པར་བསྐྱེད་པའི་ལྷ་ཡི་སྐུ། ། དམ་ཚིག་པ་དང་ཡེ་ཤེས་ཀྱི། ། གདབ་བྱ་དབྱེར་མེད་ཕྱག་རྒྱ་དང༌། ། དེ་ཉིད་རྣམ་དག་རིམ་པ་ཡི། ། ཕྲ་དང་རགས་པའི་འོད་གསལ་དུ། ། བསྡུད་ཅིང་སྤྲོ་བའི་རྟེན་འབྲེལ་ཀུན། ། མ་ཚང་བ་ལ་བསྐྱེད་རིམ་གྱི། ། ལྷག་པའི་ལྷ་འགྲུབ་ག་ལ་ཡོད། །
དེང་སང་བོན་དང་དེ་ཕྱོགས་པས། ། སྡོམ་པ་དམ་ཚིག་མེད་ན་ཡང༌། ། བོད་འདྲེའི་སྲོག་སྔགས་མང་བཏོན་པས། ། འདྲེ་དེ་མངོན་སུམ་མཐོང་བ་སོགས། ། ཡོན་ཏན་ཡིན་མཉམ་བྱེད་པ་བཞིན། རྟེན་འབྲེལ་གང་ཡང་མ་ཚང་བའི། ། ལྷ་སྒོམ་སྔགས་བཟླས་ལྷ་མཐོང་བའི། ། ལྷ་དེ་བར་ཆད་ཡིན་ནོ་ཞེས། ། རྗེ་བཙུན་འབྲི་ཁུང་བཞེད་པ་ཡིན། ། ཞེས་བརྗོད་ན་དོན་ཁྲོལ་བར་འགྱུར་རོ། །
གཞུང་དུ། ལྷ་ནི་རྟེན་འབྲེལ་གྱི་ཚོགས་པས་འགྲུབ་བྱ་བ་ཡང་གདོན་པ་མི་གཙང་ངོ༌།། །། ༈ རྡོ་རྗེའི་གསུང༌། རྣལ་འབྱོར་བླ་ན་མེད་པའི་ལམ་ལ་དཀའ་ཐུབ་མི་བསྔགས་བྱ་བ་ལ། རྡོར་གསུང་འདི་ཆེས་དག་པར་བཏོན་ན། རྡོ་རྗེ་ཐེག་པ་བླ་ན་མེད་པར་འདོད་ཡོན་དང་ཆགས་པ་ལམ་དུ་བྱེད་པ་ཉིད་ཀྱིས་ཚེ་གཅིག་ལུས་གཅིག་ཏུ་འཚང་རྒྱ་བ་ཡིན་བྱ་བ་འདི་བཞུགས། ཞེས་སོ། ། དེ་ཡང་འཁོར་བའི་ཟག་བཅས་ཀྱི་འདོད་ཡོན་འདི་ཉིད་མ་རིག་པའི་རྟེན་འབྲེལ་གྱི་དབང་གིས་ཡན་ལག་བཅུ་གཉིས་སུ་འཁོར་བའི་སྐྱེས་བུས་ལོངས་ཆེར་སྤྱད་ནས་དེས་ཆགས་སྡང་སོགས་རང་ག་བར་སྤྱད་པས་ཚེ་གཅིག་ལུས་གཅིག་ཏུ་འཚང་རྒྱ་བ་མི་འགྱུར་ཡང་དེ་ལྟའི་གང་ཟག་དེའི་རྒྱུད་ལ་ཡོད་པའི་དང་པོའི་སངས་རྒྱས་སམ་མྱང་འདས་ཀྱི་ཆའི་གཟུགས་སྒྲ་དྲི་རོ་རེག་ཆོས་ཀྱི་བདེ་བ་དམ་པ་རྣམ་ཀུན་མཆོག་ལྡན་གྱི་འདོད་པའི་ཡོན་ཏན་དེ་ཉིད་རང་རིག་ཡེ་ཤེས་ཀྱི་དབང་གིས་རྟེན་འབྲེལ་ཡན་ལག་བཅུ་གཉིས་གཅོད་པའམ་སྒྲིབ་བྲལ་དུ་བྱེད་པའི་སྐྱེས་བུ་ལྷག་པའི་ལྷས་ལོངས་ཆེར་སྤྱད་ནས་དེའི་བདེ་སྟོང་མཆོག་གི་མྱོང་བ་དགེ་བ་ལ་ཆགས་པ་ཆེན་པོ་གོང་དུ་སྤེལ་ཞིང༌། དེའི་བདེ་བའི་མི་མཐུན་ཕྱོགས་འཕོ་བ་དང་འགྱུར་བ་དང་འཛག་པའི་བདེ་བ་དང་སྒྲིབ་པ་ལ་ཆེས་ཆེར་སྡང་བར་བྱས་པའི་ཆགས་སྡང་ཆེན་པོའི་རྡོ་རྗེ་སྒོ་གསུམ་གྱི་སྤྱོད་པ་དགེ་བ་དེས་ནི་ཚེ་གཅིག་ལུས་གཅིག་ཏུ་མངོན་པར་རྫོགས་པར་འཚང་རྒྱ་བར་བྱེད་པ་ཡིན་ཏེ། དེ་ལྟའི་ཟག་མེད་ཀྱི་འདོད་ཡོན་གྱི་ཚོགས་དེ་ལྟ་བུ་ནི་མདོའི་ལམ་གྱིས་བསགས་བྱར་མེད་པ་དང༌།
དེ་ལྟའི་བསགས་པོའི་སྐྱེས་བུ་རྡོ་རྗེ་སེམས་དཔའ་ལྷག་པའི་ལྷ་ཡང་མདོའི་ཕྱོགས་སུ་མི་འབྱུང་བ་དང༌། དེ་ལྟའི་བསོད་ནམས་ལྷག་པའི་ལྷས་ལོངས་སྤྱད་པས་བདེ་སྟོང་གི་དགེ་བའི་ཚོགས་གཉིས་བསགས་པའང་མདོ་ལུགས་སུ་མི་འབྱུང་བ་དང༌། དེ་ལྟའི་ཚོགས་བསགས་ནས་སྔགས་ཀྱི་སངས་རྒྱས་ཐོབ་བྱེད་ཀྱི་ཆགས་སྡང་དྲག་པོའི་ཚངས་སྤྱོད་རྣམ་དཀར་གྱི་དགེ་ལེགས་ཀྱི་ལམ་ཡང་མདོ་ལུགས་ལ་ཡོད་པ་མ་ཡིན་པའི་ཕྱིར། དེས་ན་དཔལ་གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ནི། ། ཇི་ལྟར་འདོད་པས་བརྟེན་བྱ་སྟེ། ། རང་གི་ལྷའི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་དང༌། འདུས་པ་ལས།
མདོར་ན་ཕུང་པོ་ལྔ་རྒྱལ་བ། ། དེ་བཞིན་གཤེགས་པ་ཐམས་ཅད་ཡིན། ། རྡོ་རྗེའི་སྐྱེ་མཆེད་འདི་དག་ཀྱང༌། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཅེས་དང༌། སཾ་ཊི་ལས། གཟུགས་རྣམས་སྣ་ཚོགས་ལྟ་བ་དང༌། ། སྒྲ་རྣམས་ཉིད་ཀྱང་ཉན་པ་དང༌། ། སྨྲ་བ་དང་ནི་རྒོད་པ་དང༌། ། སྣ་ཚོགས་རོ་ནི་ཟ་བ་དང༌། །
ལས་རྣམས་ཐམས་ཅད་བྱེད་པ་དང༌། ། གཞན་དུ་སེམས་ནི་མི་འགྲོ་བས། ། དེ་ཉིད་རིག་པའི་རྣལ་འབྱོར་པའི། ། རྣལ་འབྱོར་དག་ཏུ་སྐྱེ་བར་འགྱུར། ། ཞེས་སོ། ། འོ་ན་དེ་ལྟའི་འདོད་ཡོན་དང་དེ་ལ་སྤྱོད་པོའི་ལྷ་དང་དེ་ལྟར་སྤྱད་པའི་ཆགས་སྡང་གི་ཚོགས་གཉིས་བསགས་པའི་དགེ་བ་དེས་རྡོ་རྗེའི་ལུས་སེམས་མངོན་དུ་གྱུར་པ་གཅིག་གི་སྤྱོད་པར་འགྲུབ་ཆུག་ཀྱང་རྣམ་སྨིན་གྱི་ལུས་སེམས་ཀྱི་སྤྱད་པ་དེ་ལྟར་སྤྱོད་མི་ནུས་པས་སྔགས་ཀྱི་ལས་དང་པོ་པས་དེ་ལྟར་སྒྲུབ་མི་ནུས་སོ་སྙམ་ན། མ་ཡིན་ཏེ། ལས་དང་པོ་པའི་རྒྱུད་ལའང་ཟག་མེད་རྡོ་རྗེ་གསུམ་གྱི་ལུས་ངག་ཡིད་གསུམ་གྱི་ཉེ་བར་སྤྱད་བྱའི་འདོད་ཡོན་དང་དེ་ལ་སྤྱོད་པའི་ལྷག་པའི་ལྷ་ཡོད་པས། ལས་དང་པོ་པའི་སྐྱེས་བུ་དེས་ཀྱང་རང་རྒྱུད་ལ་ཡོད་པའི་ཟག་མེད་ཀྱི་འདོད་ཡོན་དང་ལྷག་པའི་ལྷ་ལ་དམིགས་ནས་རྣམ་པ་ཐ་མལ་གྱི་འདོད་ཡོན་དང༌། དེ་ལ་ལོངས་སྤྱོད་པོའི་བྱེད་པའོ། །
རིམ་པ་ལྟར་ཟག་མེད་ཀྱི་བདུད་རྩི་དང་ལྷག་པའི་ལྷ་སྔགས་ཏིང་འཛིན་ཕྱག་རྒྱ་བྱིན་གྱིས་རླབས་ཏེ་ལོངས་སྤྱོད་པོའི་དགེ་བ་དེས་ནི་ཐ་མལ་དུ་གྲུབ་སྣང་གི་འདོད་ཡོན་དང་སྐྱེས་བུ་ལ་སོགས་པའི་འཁྲུལ་སྒྲིབ་ཀྱི་དུག་སྦྱང་བར་བྱེད་པ་ཉིད་ཀྱིས། དུག་མེད་ཀྱི་འདོད་ཡོན་ལ་དུག་མེད་ཀྱི་ལྷས་ལོངས་སྤྱོད་པའི་ཆགས་ཆེན་གྱི་རྣལ་འབྱོར་ལས་དང་པོ་པའི་ས་ཉིད་ནས་བྱར་ཡོད་པའི་ཕྱིར། དེ་ལྟར་དཔལ་ཀྱེའི་རྡོ་རྗེའི་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་གྱུར་པ། ། ཐབས་དང་བཅས་པ་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་དང༌། དག་པས་དུག་མེད་བྱས་ནས་ནི། ། བརྟེན་བྱ་འདི་དག་བསྟེན་པ་ཉིད། །
ཅེས་འབྱུང་ངོ༌། ། འོ་ན་ཐ་མལ་གྱི་འདོད་ཡོན་དང་དེ་ལོངས་སྤྱོད་པའི་སྐྱེས་བུ་ཐ་མལ་པ་དེ་དག་མཆོག་གི་འདོད་ཡོན་དང་ལོངས་སྤྱོད་པའི་ལྷར་སྐད་ཅིག་དེར་འགྱུར་རམ་ཞེ་ན། དངོས་པོ་ལ་ཐ་མལ་དང་འཁྲུལ་པ་གྲུབ་པ་མེད་པས་ཐ་མལ་གྱི་འཁྲུལ་འཛིན་དེ་དེའི་ཚེ་མ་འཁྲུལ་པའི་སྔགས་ཀྱི་ཆོ་གས་སྦྱང་བར་བྱས་པ་ན། ཐ་མལ་གྱི་དབང་པོ་ཤེས་པ་ཡུལ་བཅས་ལོག་ནས། མཆོག་གི་རྡོ་རྗེའི་དབང་པོ་ཤེས་པ་ཡུལ་བཅས་སད་པར་བྱས་ཏེ་ལས་དང་པོ་པའི་ཐ་མལ་གྱི་ཆོས་དང་གང་ཟག་གི་འཁྲུལ་རྟོག་སྦྱོང་བར་བྱེད་པ་ཡིན་ཏེ། སཾ་ཊི་ལས། དབང་པོ་གང་དང་གང་ལམ་ཉིད། ། དེ་ནི་དེ་ཡི་ངོ་བོར་གྱུར། ། མཉམ་པར་མ་བཞག་རྣལ་འབྱོར་གྱིས། ། རྟག་པར་ཤིན་ཏུ་མཉམ་བཞག་ཉིད། །
ཅེས་འབྱུང་ངོ༌། ། སྨྲས་པ། རྡོ་རྗེ་ཐེག་པ་བླ་མེད་ཀྱི། ། རྣལ་འབྱོར་ཉམས་སུ་ལེན་པ་ན། ། ལམ་ནི་བདེ་བ་ཉིད་འགྲུབ་ཀྱིས། ། མེ་ལྔ་བསྟེན་དང་རྒྱ་ཤུག་གི ། ཚིག་གུས་འཚོ་བ་ལ་སོགས་པ། ། གདུང་བ་འདིར་ནི་མི་རྩོམ་ལ། ། ལམ་འདིར་སྡུག་བསྔལ་བཏང་སྙོམས་ཀུན། ། བདེ་བ་ཆེན་པོར་བྱིན་རློབས་ཕྱིར། །
བཅུད་ལེན་ལ་སོགས་སྔགས་ནུས་ཀྱིས། ། ལུས་ལ་གཟི་བརྗིད་སྦྱིན་པར་མཛད། ། ཚུལ་འདི་རྗེ་བཙུན་སྒམ་པོ་པས། ། ཚོགས་ཆོས་ལ་སོགས་དུ་མར་ཡང༌། ། དཀའ་ཐུབ་ཆེད་དུ་མི་དགོས་གསུང༌། ། དོན་དེ་ལེགས་པར་ཉམས་སུ་ལོང༌། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར། གཞུང་དུ། དཀའ་ཐུབ་ལ་སོགས་ནི་ཐ་མལ་གྱི་ལུས་སུ་བརྟགས་པས་སྨད་པ་བྱ་བ་ཡང་ཡི་གེ་ཉམས་ཏེ། ཚིག་གི་མཇུག་མི་འདུག་པའི་ཕྱིར་རོ།། །།
༈ རྡོ་རྗེ་གསུང༌། དྲང་ངེས་གཉིས་ཀར་ཆོ་ག་རྒྱས་པར་འོང་བྱ་བ་ལ། རྡོར་གསུང་འདི་དག་པར་བཏོན་ན། བཅོམ་ལྡན་འདས་ཀྱི་མདོ་སྔགས་ཀྱི་ཆོས་ཚུལ་ལས་བསགས་སྦྱང་གི་ཆེད་ཀྱི་ཆོ་ག་རྒྱས་བསྡུས་ཇི་སྙེད་གསུངས་པ་དེ་ཐམས་ཅད་ཇི་ལྟར་གསུང་བ་ལྟར་རྒྱས་པ་བྱ་དགོས་པའི་སྐབས་སུ་རྒྱས་པ་དང༌། བསྡུས་པ་བྱ་དགོས་པའི་སྐབས་སུ་བསྡུས་པ་བྱ་བ་ལས་ཆོ་ག་རྒྱས་བསྡུས་སོགས་རང་བཟོའི་དལ་བྲེལ་དང་བསྟུན་ནས་བྱར་མི་རིགས། ཞེས་པར་འགྱུར་ཏེ། དེ་ཡང་རང་གིས་གཞན་ལ་དབང་བསྐུར་ནོད་པ་དང༌། རང་གིས་གཞན་ལ་དབང་སྦྱིན་པ་དང་རབ་གནས་སྦྱིན་སྲེག་མ་མཐའ་སཱཙྪ་འདེབས་པ་ཡན་ཆད་ཀྱི་ཆོག་མདོ་རྒྱུད་ནས་འབྱུང་ངོ་ཅོག་དེ་ཐམས་ཅད་ལ་མདོ་རྒྱུད་ནས་ཇི་ལྟར་གསུངས་པའི་ཆོ་ག་རྣམ་དག་རྒྱས་ལ་མ་འཁྲུལ་བ་ཞིག་མེད་པར་རང་བློས་ཆོས་ལ་དབང་ཟ་བས་བཅད་དེ་ལག་ལེན་དུ་བྱེད་པ་ནི་ཕན་ཡོན་མི་འབྱུང་བའི་ཁར་ཉེས་པ་ཆེན་པོ་འབྱུང་སྟེ། ཡེ་ཤེས་ཐིག་ལེ་ལས། ཆོ་ག་ཐམས་ཅད་རྫོགས་པའི་དབང༌། །
མན་ངག་དེ་ཉིད་དང་ནི་བཅས། ། གཅིག་ནས་གཅིག་ཏུ་རིམ་པར་བརྒྱུད། ། བླ་མ་རབ་ཀྱི་ཞལ་ནས་བླངས། ། ཞེས་དང༌། རབ་གནས་ཀྱི་རྒྱུད་ལས། ཆོ་ག་དམན་པས་མི་འགྲུབ་སྟེ། ། ཞེས་སོགས་འབྱུང་ལ། དེས་ན་ཆོ་ག་བཟང་པོ་ཆོ་ག་དམན་པར་བཅོས་པ་དང་ཆོ་ག་རྒྱས་པས་གྲུབ་དགོས་ཆོ་ག་བསྡུས་པར་རང་གི་རྟོག་པས་ལེན་པ་ནི། ཇི་སྐད་དུ། གསང་སྔགས་རང་ཉིད་ལེན་བྱེད་པ། །
སེམས་ཅན་དམྱལ་བ་ཆེན་པོའི་རྒྱུ། ། ཞེས་འབྱུང་ངོ༌། ། དེས་ན་མཚུངས་པའི་ཟླ་ཐམས་ཅད་དང་བྲལ་བ་དཔལ་ལྡན་དྭགས་པོ་བཀའ་བརྒྱུད་འདིས། མདོ་རྒྱུད་ཀྱི་ཆོ་ག་སོགས་རང་རང་གི་དགོས་པ་སྒྲུབ་ནུས་ཀྱི་བཤད་ཚོད་ཇི་ལྟ་བའི་ཆོ་ག་རྒྱས་པ་རྒྱས་དགོས་པར་བསྡུས་པར་སྡུད་དགོས་པ་དགོས་སྙམ་རྒྱས་པར་རྒྱས་དགོས་པ་བསྡུས་པར་བསྡུད་དགོས་པ་རྡོ་རྗེ་འཆང་གི་མན་ངག་ཇི་ལྟ་བ་བཞིན་ཕྱག་ལེན་དུ་སྐྱོང་བ་ལ། ས་སྐྱ་པཎྜི་ཏ་ལྟ་བུས་ཀྱང་གདུལ་བྱ་འགའ་ཞིག་གི་ངོར་སྐྱོན་མིན་ལ་སྐྱོན་དུ་བཟུང་ནས། ཡི་དམ་སྒོམ་པ་ཀྲོང་བསྐྱེད་པ། ། ཞེས་སོགས་བཀའ་བརྒྱུད་པས་ལྷའི་བསྐྱེད་ཆོག་རྒྱས་པ་ཐམས་ཅད་བསྡུས་པ་འབའ་ཞིག་ཏུ་བྱེད་པའི་ཆོས་ལོག་སྤེལ་ལོ་ཞེས་གསུངས་མོད། དེ་སྐད་གསུང་བར་མི་རིགས་ཏེ། བཅོམ་ལྡན་འདས་ཀྱི་ཆོ་ག་རྒྱས་པ་རྣམས་བཀའ་བརྒྱུད་རིན་པོ་ཆེའི་ཕྱག་བཞེས་ལ་ཆོ་ག་རང་བཟོ་མཛད་ནས་བསྡུས་པའང་ཡོད་པ་མ་ཡིན་ཞིང༌། ཡི་དམ་སྐད་ཅིག་ཀྲོང་བསྐྱེད་ཀྱི་ཆོ་ག་བསྡུས་པ་ཙམ་ནི་ཆོས་ལོག་མ་ཡིན་པའི་ཕྱིར་ཏེ།
བཅོམ་ལྡན་འདས་ཀྱི་རྒྱུད་དང་དེའི་དགོངས་འགྲེལ་གྲུབ་པའི་སློབ་དཔོན་རྣམས་ཀྱིས་ཀྱང་སྐད་ཅིག་གཅིག་ལས་ཀྲོང་བསྐྱེད་ཀྱི་ཆོ་ག་བསྡུས་པ་མང་པོ་མཛད་པར་མངོན་པའི་ཕྱིར་ཏེ། མཁས་ལ་དངོས་གྲུབ་ཀྱིས་བརྒྱན་པ་མཚུར་ཕུ་འཇམ་དབྱངས་རིན་པོ་ཆེའི་གསུང་གིས། བདེ་མཆོག་ཆོ་གར་དྲིལ་བུ་པས། ། སེམས་ཅན་རྫུས་ཏེ་སྐྱེ་བ་བཞིན། ། ས་བོན་མེད་པར་རྣམ་པར་བསྒོམ། ། ཞེས་གསུངས་འདུས་པ་ཀླུ་སྒྲུབ་ཀྱིས། སྐད་ཅིག་གསལ་དང་ལྷག་མོས་སོགས། ། རྫུས་སྐྱེས་སྦྱོང་བྱེད་ཀུན་དག་གིས། ། ཞེས་འབྱུང་བ་དང༌། སློབ་དཔོན་ཨ་བྷྱཱ་ཀ་རས་ཀྱང་བསྐྱེད་རིམ་ཀྲོང་བསྐྱེད་ཉིད་ཀྱིས་བསྐྱེད་རིམ་གྱི་དོན་གྲུབ་ཞེས་རྣལ་འབྱོར་རྫོགས་ཕྲེང་དུ་རྒྱུད་ཀྱི་ལུང་དྲངས་པ་ནི་ཇི་སྐད་དུ།
རྣམ་པ་ཀུན་གྱི་མཆོག་ལྡན་པ། ། སྤྲོ་དང་བསྡུ་བར་བྱེད་པ་པོ། ། ཡེ་ཤེས་སྐད་ཅིག་གིས་རྫོགས་པ། ། རྫོགས་པའི་རྣལ་འབྱོར་ཞེས་བརྗོད་དོ། ། ཞེས་འབྱུང་ལ། ཡང་ས་སྐྱ་པཎྜི་ཏས་རྡོ་རྗེ་རྣལ་འབྱོར་མའི་སྒྲུབ་ཐབས་ཏེ་ལོ་ནཱ་རོས་མཛད་པའི་ཆོ་ག་བསྡུས་པ་ཆོ་གར་མི་འགྱུར་ཏེ། རྡོ་རྗེ་ཕག་མོའི་ཆོ་ག་རྒྱས་པ་ལ་དགོས་པའི་ཡན་ལག་རྣམས་མ་ཚང་བའི་ཕྱིར་ཞེས་གྲགས་པའང་འཐད་པ་དང་ལྡན་པའི་གསུང་མ་ཡིན་ཏེ། རྡོ་རྗེ་ཕག་མོའི་རྒྱུད་ལས། རྡོ་རྗེ་ཕག་མོའི་སྒྲུབ་ཐབ་གང་ཟག་གི་བློའི་རིམ་པ་དང་འཚམས་པའི་དགོས་ལྡན་གྱི་ཆོ་ག་རྒྱས་བསྡུས་དུ་མ་ཡོད་པའི་བསྡུས་པ་དེ་གྲུབ་པའི་སློབ་དཔོན་ཏཻ་ལོ་ནཱ་རོ་སོགས་ཀྱི་ཆོ་ག་བསྡུས་པ་དེ་མཛད་པས་དེ་ཆོ་གར་མི་འགྱུར་བ་ལ་སྒྲུབ་བྱེད་ཅི་ཡང་མེད་ཅིང་གནོད་བྱེད་ཅི་ཡང་མི་འཇུག་པའི་ཕྱིར། དེ་ལ་གལ་ཏེ་སྒྲུབ་བྱེད་དང་གནོད་བྱེད་འཇུག་ན་དེ་ཡང་ཁྱེད་ཀྱིས་དེང་སྟོན་པའི་དུས་ལ་བབ་བོ། །
དེས་ན་ཆོས་ཀྱི་གནད་འཁྲུལ་མེད་འདི་ལྟ་བུ་ལ་ཆགས་ཐོགས་དང་བྲལ་བའི་གཟིགས་པ་འཇུག་པ། མཚུར་ཕུ་འཇམ་དབྱངས་རིན་པོ་ཆེའི་གསུངས་གིས། དོན་གྱི་ངོ་བོ་མ་ཉམས་པར། ། ཡན་ལག་བསྡུས་པ་ཚད་ལྡན་གཞུང༌། ། དགག་ན་བསྡུས་བརྒྱུད་ཀུན་དགག་གམ། ། ཆོ་ག་རྒྱས་པའི་ཡན་ལག་འགའ། ། བསྡུས་ལ་མེད་པས་ཆད་གྱུར་ན། ། བསྡུས་ལ་མེད་པའི་ཡན་ལག་འགའ། ། རྒྱས་ལ་ཡོད་པས་ལྷག་པར་འགྱུར། ། ཡང་ན་རྒྱས་པའི་ཆོ་ག་དེར། །
གང་བཤད་བསྡུས་ལའང་དགོས་གྱུར་ན། ། རྒྱས་བསྡུས་དབྱེ་བ་མེད་འགྱུར་རོ། ། ནོར་འཁྲུལ་མེད་ལ་ཚད་མར་སེམས། ། ཚད་མའི་གཞུང་ལས་ཇི་སྐད་གྲགས། ། རྒྱས་ལ་རྒྱས་བཞིན་བསྡུས་ལ་བསྡུས། ། དགོངས་དོན་ཇི་བཞིན་སྒྲུབ་པ་ན། ། དཀའ་བཞིན་སྒྲུབ་པ་ཡིན་ནོ་ཞེས། ། བདག་གི་བླ་མའི་མན་ངག་ཐོབ། ། ཅེས་འབྱུང་ངོ༌། ། ཡང་མདོ་སྔགས་ཀྱི་དབང་བསྐུར་བའི་ཆོ་ག་སོགས་ཀྱང་ངེས་པར་དེའི་ཆོ་ག་དེ་སློབ་དཔོན་གྱིས་ལུས་ངག་གི་རྣམ་རིག་ཏུ་གནས་སྐབས་དེ་ཉིད་དུ་ཐོན་པར་བྱས་ནས་སློབ་མ་སོགས་ལ་བྱས་ཀྱང་ཆོ་ག་དེ་ཆགས་པ་དང་མི་ཆགས་པ་དང་དེར་མ་བྱས་ཀྱང་སྔོན་ནས་ཆོ་ག་དེ་ཉིད་ཀྱིས་བྱ་བ་དེ་ཆགས་ཟིན་པས་ཆོ་ག་བྱ་མི་དགོས་པ་དང༌།
ཆོ་ག་བྱས་ཀྱང་ཕན་ཡོན་ཆེར་མེད་ཀྱང་ཉེས་དམིགས་སུ་མི་འགྱུར་བ་ཡོད་དོ། ། ཞེས་དཔལ་མཚུངས་པ་མེད་པའི་ཐུགས་རྗེ་ཅན་དྭགས་པོ་བཀའ་བརྒྱུད་ཀྱི་བླ་མ་རིན་པོ་ཆེ་དག་གི་གསུངས་པ་ལ། ས་སྐྱ་པཎྜི་ཏས་འདི་སྐད་དུ། ལ་ལས་དབང་བསྐུར་མུ་བཞི་འདོད། ། དབང་བསྐུར་བྱས་ཀྱང་མ་ཐོབ་དང༌། ། མ་བྱས་ཀྱང་ནི་ཐོབ་པ་དང༌། ། བྱས་ན་ཐོབ་ལ་མ་ཐོབ་ན། ། མི་ཐོབ་པ་དང་རྣམ་བཞིར་འདོད། ། འདི་འདྲ་གང་ནའང་བཤད་པ་མེད། ། བསྟན་པ་དཀྲུགས་པའི་བསྙད་ཀར་ཟད། །
འོན་ཀྱང་འདི་ཡང་བརྟག་པར་བྱ། ། སོ་སོར་ཐར་པའི་སྡོམ་པ་དང༌། ། བྱང་ཆུབ་སེམས་དཔའི་སེམས་བསྐྱེད་ལའང༌། ། མུ་བཞི་ཅི་ཡི་ཕྱིར་མི་བརྩི། ། དེ་བཞིན་སྒོམ་ལའང་ཅིས་མི་མཚུངས། ། བསྒོམས་ཀྱང་མི་སྐྱེ་མ་བསྒོམས་ཀྱང༌། ། སྐྱེ་བ་ལ་སོགས་མུ་བཞི་ཡོད། ། མུ་བཞི་ཀུན་ལ་ཡོད་བཞིན་དུ། ། གཞན་ལ་མུ་བཞི་མི་རྩི་བར། ། དབང་བསྐུར་ཉིད་ལ་བརྩི་བ་ནི། །
བདུད་ཀྱི་གསང་ཚིག་ཡིན་པར་དྭོགས། ། གལ་ཏེ་མུ་བཞི་ཡོད་ན་ཡང༌། ། སོ་སོའི་མཚན་ཉིད་ཤེས་མི་ནུས། ། ཅི་སྟེ་ཤེས་པར་ནུས་ན་ནི། ། དེ་ཡི་མཚན་ཉིད་སྨྲ་དགོས་སོ། ། སྨྲས་ཀྱང་རང་བཟོ་མ་ཡིན་པ། ། ལུང་དང་མཐུན་པ་ཁྱེད་ལ་མེད། ། གལ་ཏེ་མུ་བཞི་བདེན་སྲིད་ན། ། གཞན་ལ་དབང་སྐུར་མི་བྱེད་ཀྱང༌། ། བྱས་ན་ཐོབ་པའི་གང་ཟག་ལ། །
དབང་བསྐུར་ཅི་ཡི་ཕྱིར་མི་དགོས། ། གཞན་ལ་དབང་བསྐུར་མི་དགོས་པས། ། དེ་ལའང་དབང་བསྐུར་མི་དགོས་ན། ། ནད་མེད་པ་ལ་སྨན་སྤོང་བས། ། ནད་པ་ལ་ཡང་སྤོང་ངམ་ཅི། ། འདི་འདྲའི་ཆོས་ལོག་ཐམས་ཅད་ནི། ། བདུད་ཀྱི་བྱིན་རླབས་ཡིན་ཞེས་བྱ། ། ཞེས་འཆད་པར་བྱེད་དོ། ། དེ་སྐད་དུ་གསུང་བ་ནི། དེ་ལྟ་ན་དབང་བསྐུར་གྱི་ཆོ་ག་མཛད་པ་པོ་རྡོ་རྗེ་འཆང་ཉིད་བདུད་ཀྱིས་བྱིན་གྱིས་བརླབས་པ་དང་རང་ཉིད་ཀྱི་བསྟན་པ་རང་གིས་དཀྲུགས་པར་འགྱུར་བའི་ཕྱིར་ཏེ།
རྡོ་རྗེ་འཆང་ཉིད་ཀྱིས། སྣོད་མིན་ལ་དབང་བསྐུར་གྱི་ཆོ་ག་བྱས་ཀྱང་དབང་མི་ཐོབ་པ་དང༌། ཡང་ཚེ་སྔ་མར་དབང་གི་ཆོ་གས་དབང་ཐོབ་པ་སྡོམ་པ་དམ་ཚིག་གི་མ་ཉམས་པ་ཚེ་རབས་བརྗེས་པ་ན་དེ་ལ་དབང་གི་ཆོ་ག་ཕྱི་མར་མ་བྱས་ཀྱང་སྔར་ནས་ཐོབ་ཐོབ་པར་ཡོད་པ་དང༌། སྣོད་དུ་རུང་བའི་སློབ་མ་ལ་དབང་ཆོག་བྱས་ན་ཐོབ་ལ། མ་བྱས་ན་མི་ཐོབ་པ་དང༌། ཡང་སྣོད་ལྡན་ལ་མངོན་སུམ་དུ་དཀྱིལ་འཁོར་བཞིར་སྨིན་པའི་ཆོ་གའི་ཕན་ཡོན་ཙམ་མི་འབྱུང་ཡང་རྗེ་དེ་དག་གི་སྨིན་བྱེད་ཀྱི་ཆོ་གས་དབང་བསྐུར་ཡང་ཉེས་པ་མེད་ལ་ཕན་ཡོན་དང་བཅས་པ་དང༌། ཁྱད་པར་བཙུན་མོའི་ཤཱུ་ཀྲ་མ་ཉམས་པར་བཟའ་བའི་ནུས་པ་མ་ཐོབ་པ་དང་ལྷན་ཅིག་དབང་གི་ཆོ་ག་ནོད་པ་ནི་ཕན་ཡོན་ཡེ་མེད་པར་ཉེས་པ་ཤིན་ཏུ་ཆེ་བ་ཡིན་ཏེ། ཤཱུ་ཀྲའི་བདེ་བའི་ཉམས་མྱོང་ཐོབ་པ་གསང་བའི་མནའ་ཆུ་ལྷན་ཅིག་པར་འཐུང་བ་ལས་གསང་རྒྱུའི་ཤཱུ་ཀྲའི་བདེ་བ་ཉམས་སུ་མ་མྱོང་བཞིན་མྱོང་བར་བདག་ཉིད་ཀྱིས་ཀྱང་སྐྱེས་བུ་རྫུན་ཅན་གྱི་ཉེས་པ་བཅབ་པའི་ཕྱིར། དེས་ན་ཤཱུ་ཀྲའི་བདེ་བ་མ་མྱོང་བ་དེ་ཉིད་དང་ལྷན་དུ་དབང་ནོད་པ་ན་བདག་ཉིད་ཤཱུ་ཀྲའི་བདེ་བ་མྱོང་གྱུར་དེ་ཉིད་ཀྱིས་ཀྱང་དེ་ལ་གསང་སྒྲོགས་དབང་གྲལ་དེ་ཉིད་དུ་འགྱུར་བས་ཤཱུ་ཀྲའི་བདེ་བ་མྱོང་གྱུར་དེའི་སྙིང་གར་རྡོར་སེམས་སྔགས་ཀྱི་སྡོམ་པའི་རང་བཞིན་དུ་ཞུགས་པ་དེ་ཉིད་དེ་མ་ཐག་སྙིང་ག་བྲལ་ཏེ་གཞན་དུ་གཤེགས་པར་འགྱུར་བ་སོགས་རྒྱུད་སྡེ་རིན་པོ་ཆེ་རྣམས་དང་དེའི་དགོངས་འགྲེལ་ཚད་ལྡན་ལས་གསུངས་པ་བསྙོན་དུ་མེད་པའི་ཕྱིར། དེ་ལྟར་དབང་བསྐུར་གྱི་ཆོ་གས་དབང་བསྐུར་ནོད་པ་སློབ་མའི་རྒྱུད་ལ་ཆགས་མི་ཆགས་བརྩི་མི་ནུས་ཞེས་གསུངས་པའང་མི་འཐད་དེ།
དེ་ལྟ་ན་མདོ་རྒྱུད་ལས་སློབ་མ་ལམ་སྐྱེ་རུང་གི་སྣོད་བརྟགས་ནས་དེའི་མཚན་ཉིད་སོ་སོར་ཤེས་དགོས་སོ་གསུངས་པ་ཐམས་ཅད་ཀྱང་དོན་མེད་པར་འགྱུར་བའི་ཕྱིར་སྟེ། དེ་ལྟར་གསུངས་སོ་ཅོག་རང་བཟོ་མ་གཏོགས་ལུང་དེ་དག་ལུང་དོན་ལྡན་མིན་པར་ཁྱོད་འདོད་པའི་ཕྱིར་དང༌། སོ་ཐར་བྱང་སྡོམ་སྒོམ་ཁྲིད་སོགས་ལའང་མུ་བཞི་དེ་ལྟར་ཡོད་པ་ཆེས་འདོད་དེ། དེང་སང་སྒོམ་ཁྲིད་བཏབ་ཀྱང་མི་ཐོབ་པ་དང་མ་བཏབ་ཀྱང་སྔོན་གོམས་ཀྱི་ཏིང་ངེ་འཛིན་རང་འཁྲུངས་ལ་འབྱུང་བ་སོགས་མཐོང་བའི་ཕྱིར། དབང་བསྐུར་ན་ཐོབ་ལ་མ་བསྐུར་ན་མི་ཐོབ་པ་ལ་དབང་བསྐུར་གྱི་ཆོ་ག་བྱ་མི་ཉན་ཞེས་བཀའ་རྒྱུད་རིན་པོ་ཆེས་འགར་ཡང་གསུངས་པ་མེད་པའི་ཕྱིར། ཁྱེད་ཅག་གཞན་མི་ཟེར་ཡང་ཟེར་རོ། ། ཞེས་རྫུན་དུ་སྨྲ་བ་ནི་དམ་པའི་རིང་ལུགས་ག་ལ་ཡིན། དབང་བསྐུར་མུ་བཞི་འདི་དྭགས་པོ་བཀའ་བརྒྱུད་པ་རྣམས་ཀྱིས་འཕྲལ་དུ་བཅོས་པའི་རང་དྲན་མིན་ཏེ། རྡོ་རྗེ་འཆང་གི་མན་ངག་ཇོ་བོ་རྗེ་དཔལ་ལྡན་ཨ་ཏི་ཤ་ནས་བཀའ་གདམས་རིན་པོ་ཆེ་ལ་གྲགས་པའི་ཆོས་སྐད་ཡིན་པའི་ཕྱིར་ཏེ། པོ་ཏོ་བའི་སློབ་མ་རམས་སྡིངས་མ་བའི་རྣམ་ཐར་ཉིད་ཀྱིས་མཛད་པ་ལས།
དབང་མ་བསྐུར་ཀྱང་ཐོབ་པ་ཡོད། ། བསྐུར་ཀྱང་མ་ཐོབ་པའང་ཤིན་ཏུ་མང༌། ། ཡེ་ནས་དབང་དང་ལྡན་པ་ལ་འདིར་དབང་བསྐུར་གྱི་ཆོ་ག་མ་བྱས་པའང་ཡོད་དེ། འགྲོ་དྲུག་ཕ་མར་ཤེས་ནས་ཅི་བྱས་གཞན་བདེར་འགྱུར་བ་དེ་ཕྱི་གཞན་ཕན་གྱི་དབང་ཡིན། དུག་ལྔ་ཡེ་ཤེས་ལྔས་ཟིལ་གྱིས་ནོན་ནས་ཉོན་མོངས་ཀྱི་སྙེམས་ཐག་ཆོད་པ་ནང་ནུས་པའི་དབང་ཡིན། གཉིས་འཛིན་གྱི་རྟོག་པ་གྲོལ་བ་དེ་གསང་བ་ཟབ་མོའི་དབང་ཡིན། ཞེས་གསུངས་པ་ཕྱི་ནང་གསང་གསུམ་གྱི་དབང་འདི་ལྟ་བུའི་ནུས་པ་མངོན་གྱུར་དང་བག་ཆགས་རྒྱུད་ལ་བསྐྱེད་མ་ཐུབ་ན་ལུས་ངག་གི་དབང་ཆོག་སྤྲོས་བཅས་མང་པོ་བྱས་ཀྱང་དེ་སྐབས་ཀྱི་དབང་ཆོག་དོན་ལྡན་དུ་མི་འགྱུར་བ་ཁོ་ནར་ངེས་པས་དེ་སྐད་སྨྲ་པོ་ཐམས་ཅད་བདུད་ལས་སུ་སྨྲ་བ་ནི་ཆེས་ཐལ་བ་ཡིན་ནོ། །
སྨྲས་པ། དྲང་དོན་ཆོས་འཁོར་དང་པོ་བསྐོར་བ་ལ། ། བསྟེན་ནས་གདུལ་བྱ་བཀྲི་བའི་ཆོ་ག་ཡང༌། །
ཤིན་ཏུ་རྒྱས་པ་ཆོས་འཁོར་དེ་རུ་གསལ། ། འཁོར་ལོ་བར་དང་ཐ་མའི་ཆོས་ཚུལ་གྱིས། ། བསགས་སྦྱང་ཆོ་གའང་ཚུལ་དེར་ཆེས་རབ་འབྱམས། ། དྲང་དོན་རྒྱུད་སྡེ་འོག་མ་གསུམ་པོ་ཡི། ། སྒོ་ནས་གདུལ་བྱ་སྨིན་པར་བྱེད་པ་ཡང༌། ། བྱང་ཆུབ་སྒྲུབ་ཐབས་མ་ལུས་ཚང་བ་ཡི། ། ཆོ་ག་རྒྱས་པ་རྒྱུད་སྡེ་དེ་ན་བཞུགས། ། ངེས་དོན་བླ་མེད་སྒོ་ནས་གདུལ་བྱ་ཡང༌། ། སྨིན་ལ་བྱང་ཆུབ་སྒྲུབ་ཐབས་མ་ལུས་པ། ། ཚང་བའི་ཆོ་ག་ཤིན་ཏུ་རྒྱས་པ་ཡང༌། །
བླ་མེད་རྒྱུད་སྡེ་རྣམས་ལས་གསལ་པོར་བཞུགས། ། ཆོ་ག་བསྡུས་པ་ཉེ་ལམ་ཡིན་པ་སོགས། ། བོད་ཀྱི་བླུན་པོའི་རྣམ་པར་རྟོག་པ་ཡིན། ། ཞེས་བརྗོད་ན་དོན་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། གནས་སྐབས་གང་འདུལ་གྱི་ཆོ་ག་བསྡུས་པ་གནད་དུ་འགྲོ་བས་ཟབ་བྱ་བ་ལ། རྒྱུད་སྡེ་ནས་བཤད་པའི་ཐིག་ཚོན་དང་ཕྱག་མཚན་འགོད་པ་སོགས་ཀྱི་ཆོ་ག་ལུས་ངག་གི་སྤྲོས་བཅས་རྒྱས་པ་དེ་ལྟ་བུ་ནི་ཡིད་ཀྱི་སྤྲོས་པ་བསྡུས་ཏེ་འགྲུབ་པའི་དམིགས་ཀྱིས་བསལ་བའང་རྡོ་རྗེ་འཆང་གི་དགོངས་པར་སྣང་སྟེ། བཅོམ་ལྡན་འདས་རྡོ་རྗེ་རྣལ་འབྱོར་མའི་ཞལ་སྔ་ནས་སློབ་དཔོན་ཨ་བྷྱ་ཀ་ར་ལ་འདི་ལྟར་གདམས་ཏེ། ཕྲེང་བར། དྲི་བར་བྱ་བའི་ཆོ་ག་འདི་ཡང་ཡིད་ཀྱིས་སྒྲུབ་པའི་ཆོ་ག་ཁོ་ནས་འབྲས་བུ་དག་ལྡན་ནོ། །
ཞེས་བྱ་བས་ཡིད་ཀྱི་ཆོ་ག་ཁོ་ན་མཆོག་ཡིན་ནོ། ། དེ་ཉིད་ཀྱི་ཕྱིར་དཀྱིལ་འཁོར་གྱི་བདག་པོའི་གཟུགས་ཀྱིས་ས་བཟུང་བ་ལ་སོགས་པ་དང༌། སྐུ་གཟུགས་ལ་སོགས་པའི་རབ་གནས་དང༌། སློབ་མ་དབང་བསྐུར་བ་དང༌། གཤེགས་སུ་གསོལ་བ་དང༌། ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ། ། དེ་ཉིད་ཀྱི་ཕྱིར་གང་གི་ཚེ་འདི་ཐམས་ཅད་ཡོ་བྱད་འགའ་ཞིག་དང་བྲལ་བས་བྱ་བར་མི་ནུས་པའམ་མི་རིགས་པའམ་མི་རྙེད་པ་དེའི་ཚེ་སྒོམས་ལ་བྱའོ། ། ཕྱི་རོལ་གྱི་དངོས་པོ་ཡོད་པ་ལ་ཡང་བསམ་གཏན་ཁོ་ན་གཙོ་བོ་ཡིན་ནོ། ། འོན་ཀྱང་འཇིག་རྟེན་པའི་ལྟ་བ་དང་སྦྱིན་པ་ལ་མངོན་པར་དང་བ་ལ་སོགས་པས་བསོད་ནམས་འཕེལ་བའི་ཆེད་འབའ་ཞིག་ཏུ་ཕྱིའི་ཆོ་གར་འདོད་དོ། ། ཚོགས་པ་དང་བྲལ་བ་ཡིས་ནི་སྒོམ་པ་ཁོ་ནས་ཆོ་ག་ཐམས་ཅད་སྒྲུབ་པར་བྱའོ་ཞེས་སྔོན་གྱི་སློབ་དཔོན་རྣམས་ཀྱིས་གསུངས་སོ། །
དེའི་ཕྱིར་ལས་དང་པོ་པས་ཀྱང་སེམས་བརྟན་པས་ཡིད་ཀྱི་སྤྲུལ་པའི་དཀྱིལ་འཁོར་དུ་སྔ་མ་བཞིན་རབ་གནས་དང་སྐལ་བ་དང་ལྡན་པར་དབང་བསྐུར་བར་བྱའོ། ། དེ་ལྟར་ཡང་དཔལ་སངས་རྒྱས་ཐོད་པའི་རྒྱུད་ལས། ཤེས་རབ་པདྨའི་ནང་དབུས་སུ། ། དཔག་ཚད་བྱེ་བའི་དཀྱིལ་འཁོར་ནི། ། རིམ་གསུམ་དཀྱིལ་འཁོར་དེ་དབུས་སུ། ། མཁས་པས་སློབ་བཟང་དབང་བསྐུར་བྱ། ། ཞེས་གསུངས་སོ། ། གཞན་ཡང༌། ཡིད་ཀྱི་འགའ་ཞིག་ཉིད་དུ་ནི། ། རྒྱལ་བས་དཀྱིལ་འཁོར་བྱ་བར་བཞེད། །
ཅེས་གསུངས་སོ་ཡིད་ཀྱི་དཀྱིལ་འཁོར་གྱི་ཆོ་གའོ། ། ཞེས་གསུངས་སོ། ། སྨྲས་པ། བཅོམ་ལྡན་འདས་ཀྱིས་པང་ནས་སྐྱེས་པ་དང༌། ། ཉེར་རྒྱལ་གཉིས་ལ་རྟ་ཐུལ་བཏང་ནས་ནི། ། ཚིགས་བཅད་གཅིག་གིས་ཆོ་ག་བཟླས་པ་ཡི། ། རྐྱེན་དེས་རྒྱུན་དུ་ཞུགས་པའི་འབྲས་བུ་བསྐྲུན། ། དེ་འདྲའི་རིགས་པས་གང་ལ་གང་འདུལ་གྱིས། ། ཆོ་ག་བསྡུས་པ་དུས་ལ་བབ་པ་ན། ། སྔོན་གོམས་ཅན་ལ་གནད་དུ་འགྲོ་བ་ཡོད། །
རྐྱེན་དེ་ཙམ་གྱིས་མཐོང་ཐོབ་ནུས་པ་ནི། ། སྲིད་པ་ཐ་མ་པར་གྱུར་རྒྱུད་སྨིན་པའི། ། རྒྱུ་ལས་ཡིན་གྱི་ཆོ་ག་བསྡུས་པས་མིན། ། ཆོ་ག་བསྡུས་པ་རྐྱེན་གྱིས་ཁྱད་པར་ཡིན། ། བི་རྡི་ཞེས་པ་ཆོ་ག་སྒྲུབ་པ་དང༌། ། བྱ་བའི་རིམ་པ་ཀུན་ལ་འཇུག་ཅེས་པ། ། དཔེ་གཉིས་སུ། སྒྲ་ཡི་བསྟན་བཅོས་ལ་སོགས་ཀུན་ལ་གསལ། ཟེར་བ་བོད་ཀྱི་ལོ་པཎ་སོགས་ཀྱི་ཚིག་རྐང་གཅིག་པོའི་ཚབ་ཏུ་འདུག་པ་དཔྱད། བོད་ཀྱི་ལོ་པཎ་སྐྱེས་ཆེན་ཐམས་ཅད་གསུང༌། །
དེས་ན་སྒྲུབ་དང་བྱ་བའི་རིམ་པ་ལ། ། ཆོ་ག་ཞེས་པར་ཐ་སྙད་བྱེད་པར་གོ ། དེ་ལྟའི་དབང་བྱས་དོན་དམ་སེམས་བསྐྱེད་ཀྱི། ། ཆོ་ག་ཆོ་ག་མིན་པར་བཤད་པ་དང༌། ། མདོ་ལ་ཆོ་ག་མེད་ཀྱི་མདོ་སྔགས་ཀྱི། ། ཁྱད་པར་ཆོ་གས་འབྱེད་པ་ཡིན་ཟེར་བའི། ། མཁས་པའི་གསུང་ཡང་བླུན་པོ་མི་བརྗོད་པའི། ། སྐབས་འགར་མཐོང་ཞེས་ཁོ་བོ་སྨྲ་བར་བྱེད། ། ཅེས་བརྗོད་ན་དོན་ཁྲོལ་ལོ། ། གཞུང་དུ།
གང་ལ་གང་འདུལ་གཙོ་བོར་གྱུར་པ་ལ་བསྡུས་པར་ཡང་བཞེད་ཅེས་པ་ནོག་གེ་བ་ཙམ་ལ་དོན་ལ་འགྲིག་ཐུབ་ཙམ་འདུག་ཀྱང་གདོན་པ་ཆེས་མི་བཟང་ངོ༌།། །། ༈ རྡོ་རྗེའི་གསུང༌། བསྲུང་བའི་འཁོར་ལོ་རྨད་དུ་བྱུང་བ་ནི་བྱང་ཆུབ་ཀྱི་སེམས་ཀྱི་གོ་ཆ་ཡིན་བྱ་བ་ལ། དེ་ཡང་འཇིག་རྟེན་གསུམ་གྱི་མགོན་པོ་འབྲི་ཁུང་པའི་ཞལ་ནས། དཔལ་ཕག་མོ་གྲུ་པའི་ཞབས་ལ་འདུད། ། མི་དག་ལ་བདེ་བའི་ཉམས་ཤིག་ཤར། ། བྱང་ཆུབ་ཀྱི་སེམས་ལ་གདེངས་གཅིག་ཐོབ། ། ཅེས་འབྱུང༌། སྒྲིབ་གསུམ་བདུད་བཞིའི་གཡུལ་ཐམས་ཅད་ལས་རྒྱལ་བར་བྱེད་པ་མི་ཤིགས་པའི་རྡོ་རྗེ་བྱང་ཆུབ་ཀྱི་སེམས་ཀྱི་བསྲུང་བའི་འཁོར་ལོ་བྱམས་པ་དང་སྙིང་རྗེ་ཆེན་པོའི་མེ་ལྕེ་དང་བསྡུ་དངོས་བཞིའི་འོད་ཟེར་གྱི་སྣང་བ་ཆེན་པོ་འཁྲུགས་པ་འདི་ལ་རྣམ་ཤེས་གློ་བུར་དྲི་མའི་ཆས་བསྡུས་ཀྱི་བྱང་ཆུབ་ཀྱི་སེམས་གཉིས་དང༌། གཉུག་མ་བདེ་གཤེགས་སྙིང་པོའི་ཆས་བསྡུས་ཀྱི་བྱང་ཆུབ་སེམས་གཉིས་ལས།
དང་པོ་ནི། ཕར་ཕྱིན་ཐེག་པའི་སངས་རྒྱས་ཐོབ་པར་བྱེད་པ་ལ་མི་མཐུན་པའི་ཕྱོགས་ཀྱི་བར་ཆད་བསྲུང་བའི་བྱང་སེམས་ཏེ། དེའི་ཕན་ཡོན་ནི། ཇི་སྐད་དུ། གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བླངས་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བ་རབ་བརྟན་བཟུང༌། ། ཞེས་གློ་བུར་དྲི་མ་རྣམ་ཤེས་དྲི་མའི་རང་བཞིན་ལ་གདོད་ནས་ཀྱི་གཉུག་མ་བྱང་སེམས་ཡོད་ཀྱང་གདོད་ནས་ཀྱི་གཉུག་མ་བྱང་སེམས་ཀྱི་ཕྲིན་ལས་ཀྱི་ནུས་པས་གློ་བུར་དྲི་མ་རྣམས་ཀྱི་ཆ་ལ་ཉི་ཚེ་བའི་བྱང་སེམས་རྐྱེན་དབང་གིས་སྐྱེས་ནས་དེའི་ནུས་པ་རྣམ་ཤེས་གློ་བུར་དྲི་མའི་ཆ་དེ་སྦྱངས་ནས་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་སྐུ་མངའ་བའི་རྫོགས་སངས་ཐོབ་པ་ཡང་ཀུན་རྫོབ་ཀྱི་རྟེན་ཅིང་འབྲེལ་བར་འབྱུང་བའི་ཆེ་བ་སྟེ། རྒྱལ་བའི་ཡུམ་ལས།
རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་ཀྱིས་ཕ་རོལ་ཕྱིན་པ་དྲུག་ལ་བསླབ་ཤིང་སྤྱད་ན་མྱུར་དུ་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་དང༌། ཁྱད་པར་ཀུན་རྫོབ་བྱང་ཆུབ་ཀྱི་སེམས་དང་དོན་དམ་ཤེས་རབ་ཀྱི་ཕ་རོལ་ཏུ་ཕྱིན་པའི་བྱང་ཆུབ་ཀྱི་སེམས་ཀྱིས་ནི་འབྱུང་བ་དང་འབྱུང་འགྱུར་མི་དང་མི་མིན་གྱི་གནོད་པ་ཐམས་ཅད་ཕམ་པར་བྱེད་པ་ཡིན་ཏེ། ཇི་སྐད་དུ། ཤེས་རབ་ཕ་རོལ་ཕྱིན་པ་གང་ལ་མངོན་སྤྱོད་པ། ། འདི་ནི་གང་ཞིག་གུས་བཅས་འཛིན་དང་ཆུབ་བྱེད་པ། ། དེ་ལ་དུག་དང་མེ་དང་མཚོན་དང་ཆུས་མི་ཚུགས། ། བདུད་དང་བདུད་ཀྱི་ཕྱོགས་ཀྱིས་བརླགས་ཀྱང་རྙེད་མི་འགྱུར། ། ཞེས་འབྱུང་ངོ༌། ། གཉིས་པ་ནི། སྔགས་ཀྱི་ཐེག་པའི་སངས་རྒྱས་ཐོབ་བྱེད་ལ་མི་མཐུན་པའི་ཕྱོགས་ཀྱི་བར་ཆད་བསྲུང་བའི་བྱང་སེམས་སྟེ།
བྱང་ཆུབ་ཀྱི་སེམས་འདི་ནི་གདོད་ནས་མདོ་དང་སྔགས་ཀྱི་སངས་རྒྱས་གཉིས་ཀར་ཐོབ་བྱེད་ཀྱི་བདུད་དང་སྒྲིབ་པ་ཐམས་ཅད་སེལ་བྱེད་ཀྱི་ཐབས་ཤེས་ཀྱི་སྦྱོར་བའི་གཉུག་མ་བདེ་གཤེགས་སྙིང་པོ་ཉིད་ལ་ཁྱད་པར་བཞུགས་པའི་རྐྱེན་དབང་ལས་ལྟོས་ནས་བྱང་ཆུབ་ཀྱི་སེམས་སུ་གྱུར་པ་མ་ཡིན་ཏེ། དགོངས་པ་ལུང་སྟོན་ལས། བྱང་ཆུབ་སེམས་ཀྱི་ངོ་བོ་འདི། ། ཕུང་སོགས་གཉིས་མེད་མཁའ་ལྟར་མཉམ། ། ཤེས་རབ་ཐབས་དང་སྦྱོར་བ་ཡིས། ། བྱང་ཆུབ་སེམས་ནི་འགྲོ་བར་འགྱུར། ། ཞེས་གསུངས་ལ། དེ་ལྟའི་བྱང་ཆུབ་ཀྱི་སེམས་དེ་ལའང་ཆོས་དང་ཆོས་ཉིད་ཀྱི་ཆ་གཉིས་ལས་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་མི་ཕྱེད་པར་རྒྱུ་ལམ་འབྲས་གསུམ་གར་བརྟེན་པར་འཇུག་པར་གསུངས་ཏེ། རྡོ་རྗེ་གུར་ལས། སྐྱེ་བ་མེད་ཅིང་དམིགས་པ་མེད། །
མི་ཕྱེད་ནམ་མཁའི་གཟུགས་ཅན་ཏེ། ། ཟབ་ཅིང་རྒྱ་ཆེའི་རང་བཞིན་ཅན། ། བྱང་ཆུབ་ཚུལ་ནི་བསྟན་པའོ། ། ཞེས་འབྱུང་བའི་ཕྱིར། འོ་ན་བྱང་སེམས་འདི་བླངས་པའི་ཕན་ཡོན་ལས་སྔགས་ཀྱི་སངས་རྒྱས་མཆོག་ལ། འགྲོ་བའི་མིང་བཏགས་ནས་བྱང་སེམས་དེ་བསྒོམ་པས་གསང་སྔགས་ཀྱི་སངས་རྒྱས་ཐོབ་པ་ལ་གེགས་བྱེད་ཀྱི་སྒྲིབ་བདུད་འཇོམས་པར་འགྱུར་ཞེས་ཕན་ཡོན་སྟོན་པ་ནི། སཾ་ཊི་ལས། བརྟན་པ་དང་ནི་གཡོ་བ་ཡི། ། འགྲོ་ཀུན་འདི་ལས་འབྱུང་བ་སྟེ། ། དངོས་དང་དངོས་མེད་བྲལ་བ་ཡི། །
དེ་ཉིད་རྣལ་འབྱོར་པས་བསྒོམ་བྱ། ། ཞེས་འབྱུང་བའི་ཕྱིར། དེས་ན་འདི་ལྟ་བུའི་བདེ་གཤེགས་སྙིང་པོའི་བྱང་ཆུབ་ཀྱི་སེམས་རྣམ་པ་གཉིས་པོ་དེ་ཉིད་བདེ་སྟོང་དབྱེར་མེད་ཀྱི་རྟོགས་པ་ཁྱད་པར་ཅན་དུ་ཉམས་སུ་མྱོང་བ་ན་གློ་བུར་གྱི་དྲི་མ་རྣམ་ཤེས་ཆས་བསྡུས་ཀྱི་ཕུང་ཁམས་སྐྱེ་མཆེད་ཀྱི་གནོད་པའི་སྡུག་བསྔལ་ཐམས་ཅད་ཀྱིས་གནོད་བྱའི་ཡུལ་ལས་འདས་པ་ཡིན་ཏེ། སྡུག་བསྔལ་བའི་གནོད་སེམས་དེ་དག་ནི་བདེ་བ་ཆེན་པོས་བསིལ་བ་ཆེན་པོར་བྱེད་པ་ཉིད་ཀྱི་ཕྱིར། ཉི་མའི་དཀྱིལ་འཁོར་ཤར་བ་ན་མུན་པའི་ཚོགས་རང་དྭངས་སུ་འགྱུར་བ་བཞིན། དེས་ན་དགོངས་པ་ལུང་སྟོན་ལས། ཕུང་པོ་ཁམས་སོགས་རྣམ་སྤངས་ཤིང༌། ། གཟུང་དང་འཛིན་པ་ལས་གྲོལ་བ། ། ཆོས་བདག་མེད་པའི་སྟོང་ཉིད་ཅན། ། བྱང་ཆུབ་སེམས་ནི་འདི་གསུངས་སོ། །
རྟེན་ཅིང་འབྲེལ་འབྱུང་མིང་ཅན་ཏེ། ། ཐོག་མ་མེད་ནས་མ་སྐྱེས་བདག ། རང་སེམས་མཉམ་པ་ཉིད་ཀྱང་ཡིན། ། ཞེས་འབྱུང་བའི་ཕྱིར། དེས་ན་རང་སེམས་ཞེས་པའི་སྒྲ་བྱུང་བ་ཙམ་གྱིས་གློ་བུར་དྲི་མའི་སེམས་ལ་ངོས་བཟུང་ན་ནོར་བ་ཆེས་ཆེ་བས་འདི་ལྟའི་རང་སེམས་ནི་བདེ་གཤེགས་སྙིང་པོའི་སེམས་ལ་འཆད་དགོས་པ་ཡིན་ནོ། ། དེས་ན་སློབ་དཔོན་ཀླུས་རིམ་ལྔར་གསུངས་པའི་བྱང་ཆུབ་སེམས་དཔའ་ནི་དོན་དམ་ཞེས་བྱ་བ། སྐལ་བཟང་སློབ་མ་བཟང་པོ་མན་ངག་ཐོབ། ཞེས་འབྱུང་བའི་བྱང་སེམས་ཀྱང་མདོ་ལུགས་ཀྱི་བྱང་སེམས་ལ་འཆད་པ་སོགས་ནི་ཟབ་མོ་རྡོ་རྗེ་ཐེག་པའི་སྐལ་བའི་རོ་མྱོང་བར་མ་གྱུར་པ་དག་གིས་སྐྱེས་བུ་དད་ཅན་ལོག་པར་བསླུ་བའི་གཏམ་དུ་ཟད་དོ། ། དེས་ན་རྗེ་བཙུན་ཆེན་པོ་མི་ལའང་སྔགས་ཀྱི་བྱང་ཆུབ་ཀྱི་སེམས་བདེ་སྟོང་དབྱེར་མེད་པའི་ཀུན་རྫོབ་དང་དོན་དམ་པའི་ཚོགས་གཉིས་ཀྱི་གཟི་འོད་འབར་བ་ན་རང་གཞན་གྱི་རྒྱུད་ཀྱིས་བསྡུས་པའི་རྣམ་ཤེས་གློ་བུར་དྲི་མའི་དུག་ལྔའི་རང་སྣང་གི་བདུད་དམག་གིས་སྡུག་བསྔལ་མཐའ་ཡས་པར་མཐོ་འཚམ་པར་གྱུར་པའི་མཐོ་འཚམ་པའི་གདུང་བ་ཇི་སྙེད་པ་དེ་ཐམས་ཅད་རྗེ་མི་ལ་ལ་བསིལ་བ་ཆེན་པོའི་དགྱེས་དགུར་འཚོ་བ་ཡིན་ཏེ། ཇི་སྐད་དུ།
ཀེང་རུས་བཞད་པའི་བུད་མེད་གཅིག ། རི་རབ་པང་དུ་འདེགས་པ་མཐོང༌། ། དམར་མོ་ཁྲག་འཛག་ལྕེ་སྤྱང་གདོང༌། ། རྒྱ་མཚོ་ཧུབ་ཀྱིས་འདེབས་པ་མཐོང༌། ། རབ་འཇིགས་གཤིན་རྗེའི་གཟུགས་ཅན་མ། ། ཉི་ཟླ་ཆ་ལང་རྡེབ་པ་མཐོང༌། ། སོལ་བའི་བུད་མེད་གད་རྒྱངས་ཅན། ། གཟའ་སྐར་ཐང་ལ་འབེབས་པ་མཐོང༌། ། ཤིན་ཏུ་སྒེག་པ་ལྷ་མོའི་གཟུགས། ། ལྟ་བས་མི་ངོམ་བུད་མེད་གཅིག །
འཛུམ་ཞིང་བསླུ་བྲིད་བྱེད་པ་མཐོང༌། ། ཞེས་འཇིགས་པ་ཅི་ཙམ་བསྟན་པ་ཙམ་གྱིས་རྗེ་བཙུན་ཆེན་པོ་ལ་དགྱེས་པར་རབ་ཏུ་འབར་བ་ལྟ་བུ་དང༌། རྗེ་ཀརྨ་པ་ལ་ཧོར་སེ་ཆེན་གྱིས་མེར་བསྲེགས་ཆུར་བསྐུར་བ་ན། རྗེ་ཀརྨ་པ་ལ་བྱང་ཆུབ་ཀྱི་སེམས་བདེ་སྟོང་འགྱུར་མེད་ཀྱི་བསྲུང་འཁོར་ལ་རང་དབང་ཐོབ་པར་ལྟ་བུ་སྟེ། རྗེ་དེའི་རྣམ་ཐར་ལས། རྒྱལ་བུ་གོ་བེ་ལ་ཡི་རྒྱལ་སར་བྱོན། ། རྒྱལ་པོའི་བཀའ་ཕབ་ཉེས་པ་བསྒྲགས་པའི་ཚེ། ། སྤྱན་རས་གཟིགས་དབང་ཐུགས་རྗེའི་བྱིན་རླབས་ཀྱིས། ། སྒྲ་རྣམས་གྲག་སྟོང་བྲག་ཆ་ལྟ་བུར་རྟོགས། ། དར་ཡུག་བསྒྲིལ་མས་དམ་དུ་བཅིངས་པའི་ཚེ། །
འཇའ་ཚོན་ལྟ་བུའི་སྐུར་བསྟན་རང་སར་གྲོལ། ། དྲག་པོའི་དུག་བླུད་ཆད་པ་བཅད་པའི་ཚེ། ། རྨ་བྱ་ལྟ་བུའི་སྐུར་བསྟན་དུག་རྣམས་ཞི། ། ཐུར་མ་གྲི་མཚོན་གདུང་སོགས་རྒྱབ་པའི་ཚེ། ། རྡོ་རྗེ་འཆང་གི་སྐུར་བསྟན་རྡེག་མཁན་རེངས། ། ཤིང་བཞིའི་རྩེ་ལ་བཅིངས་ཤིང་བསྐྱོན་པའི་ཚེ། ། རྒྱལ་བ་རིགས་ལྔའི་སྐུར་བསྟན་བཅིངས་པ་གྲོལ། ། བྲག་གི་རྩེ་ནས་གཡང་ལ་སྐྱུར་བའི་ཚེ། ། བྱ་རྒྱལ་རྒོད་པོ་ལྟ་བུའི་རྫུ་འཕྲུལ་བསྟན། ། ཆུ་བོའི་གཞུང་དང་མཚོ་གཏིང་སྐྱུར་ཙ་ན། །
གསེར་བྱ་ངང་པ་ལྟ་བུའི་རྫུ་འཕྲུལ་བསྟན། ། ཚེར་དོང་མེ་དོང་སྦ་གདོང་བསྐྱུར་བའི་ཚེ། ། ཐུགས་རྗེ་ཆེན་པོ་དྲང་སྲོང་མེ་ལྷར་སྤྲུལ། ། མེར་བསྲེགས་ཆད་པ་སྣ་ཚོགས་བཅད་དུས་སུ། ། དཔལ་ལྡན་ལྷ་མོས་རླུང་དམར་རྫུ་འཕྲུལ་བསྟན། ། ཆོས་རྗེ་ཉིད་ནི་གུ་རུ་པདྨར་སྤྲུལ། ། རྒྱལ་བློན་བཙུན་མོ་ལ་སོགས་ཟིལ་གྱིས་མནན། ། ཞེས་འབྱུང་བས་སྤྱིར་མདོའི་བྱང་སེམས་མི་མཐུན་པའི་ཕྱོགས་སྲུང་འཁོར་དུ་གྱུར་ཚུལ་གྱི་ཕན་ཡོན་རྒྱ་ཆེན་པོ་དེ་ལྟ་ན་སྔགས་ཀྱི་བྱང་སེམས་ཀྱི་མི་མཐུན་པའི་ཕྱོགས་སྲུང་འཁོར་དུ་འགྱུར་བའི་ཕན་ཡོན་ནི་དེ་ལྟ་ལས་ཀྱང་ཟབ་པ་དང་རྒྱ་ཆེ་བར་ཤེས་དགོས་སོ། ། སྨྲས་པ། སྲིད་དང་ཞི་བའི་མཐའ་གཉིས་གྲོལ་བ་ལ། །
ཀུན་རྫོབ་དོན་དམ་བྱང་ཆུབ་སེམས་གཉིས་ཀྱི། ། སྲུང་བའི་སྐུ་གཉིས་འགྲོ་བའི་དོན་མཛད་པ། ། སྡུག་བསྔལ་དྲུང་ནས་འབྱིན་པའི་གོ་ཆ་ཡིན། ། ཞེས་བརྗོད་ན་དོན་གྱི་ཁོག་ཁྲོལ་ལོ།། །། ༈ རྡོ་རྗེའི་གསུང༌། རྩ་རླུང་གནད་ལྷག་པར་ཡང་འདུལ་བ་ཆེ་བྱ་བ་ལ། རྡོར་གསུང་འདི་ཆེས་དག་པར་བཏོན་ན། གསང་སྔགས་ཀྱི་རྩ་རླུང་ཐིག་ལེའི་དག་མ་དག་གི་དྭངས་སྙིགས་འབྱེད་བྱེད་ཀྱི་སྒོ་གསུམ་གྱི་བྱེད་བཅིངས། ཐེག་དམན་དང་ཐེག་པ་ཆེན་པོ་རྒྱུ་ལམ་བྱེད་ཀྱི་སྡེ་སྣོད་དག་ཏུ་གཏན་མེད་པའང་མ་ཡིན་ནོ་ཞེས་བྱ་བ་འདི་བཞུགས། ཞེས་སོ། །
དེ་ཡང་འདུལ་བ་ལུང་བཞི་ལས་སྔོན་རང་སངས་རྒྱས་ཀྱི་ལུས་ཀྱི་སྤྱོད་ལམ་མཐོང་བའི་སྤྲེའུས་ཕྱི་རོལ་པའི་དྲང་སྲོང་ལ་རང་རྒྱལ་བའི་སྤྱོད་ལམ་བསྟན་པས། བསམ་གཏན་གྱི་དངོས་གཞི་ཐོབ་པར་གསུངས་པའང༌། ལུས་ཀྱི་རྩ་རླུང་ཐིག་ལེ་སོགས་ལ་ཉོན་མོངས་ཀྱི་གནས་ངན་ལེན། རྟེན་བྱེད་ཀྱི་ཆ་ཡོད་པ་སྦྱངས་པས་ལུས་དེ་ལ་བརྟེན་པའི་སེམས་ཀྱི་ཉོན་མོངས་པའི་གནས་ངན་ལེན་དག་པར་འགྱུར་བ་དང༌། དེར་མ་ཟད། རྣམ་རྟོག་ཤས་ཆེ་བས་བསམ་གཏན་གྱི་དམིགས་པ་ལ་སེམས་རྩེ་གཅིག་པར་འཇོག་མ་ནུས་པ་ལ། རླུང་ལ་གནད་བཅིངས་པས་སེམས་རྩེ་གཅིག་པར་འགྱུར་ཚུལ་དུ་མ་གསུངས་ཏེ། ཇི་སྐད་དུ། གྲངས་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། །
ཡོངས་དག་རྣམ་པ་དྲུག་ཏུ་འདོད། ། ཅེས་སོགས་འབྱུང་བའི་ཕྱིར། ཐེག་དམན་གྱི་སྡེ་སྣོད་དུ་སེམས་བཅིང་བའི་ཆེད་ཀྱི་ལུས་རྩ་རླུང་སོགས་ཀྱི་བྱེད་བཅིངས་མེད་པ་མ་ཡིན་ནོ། ། དེ་ཡང་སྔགས་བླ་མེད་ཀྱི་རྫོགས་རིམ་པས་སྔགས་ལུགས་ཀྱི་སྐུ་གསུང་ཐུགས་ཀྱི་རྡོ་རྗེ་གསུམ་སྒྲུབ་པ་ལས། དང་པོར་སོར་བསམ་གྱིས་རྣལ་འབྱོར་གྱིས་སྐུ་རྡོ་རྗེ་སྒྲུབ་པར་བྱེད་པ་ལ། མཚན་བཅས་རྣམ་སྨིན་གྱི་སྐུ་དང་བྲལ་བ་རྣམ་ཀུན་མཆོག་ལྡན་གྱི་སྟོང་གཟུགས་ཀུན་རྫོབ་པའི་ཆར་གྱུར་པའི་ལྷར་སྣང་ཞིག་འཆར་བར་འགྱུར་ལ། དཔལ་ཕྱག་ན་རྡོ་རྗེས། བདེ་མཆོག་སྟོད་འགྲེལ་ལས། འདི་རང་བྱིན་བརླབས་པ་ཞེས་བྱ་བ་ནི་སོ་སོར་སྡུད་པས་ཀུན་རྫོབ་པའི་སྟོང་པ་ཉིད་དུ་མཐོང་བའི་ཞེས་སོགས་རྒྱས་པར་འབྱུང་ལ། དེ་ལྟར་སྐུ་རྡོ་རྗེའི་བདག་ཉིད་ནམ་མཁའ་ལས་བྱུང་རང་བྱུང་བའི་ཤེས་རབ་ཡེ་ཤེས་མེ་བོ་ཆེ་སོགས་སྣང་བར་གྱུར་པ་ན།
སྣང་བ་དེའི་བཞོན་པའི་ཡེ་ཤེས་ཀྱི་རླུང་སྟེ་སྲོག་བཅིང་བས་སྐུ་རྡོ་རྗེའི་གསལ་སྣང་གི་ཆ་དེ་ཐམས་ཅད་ཁམས་གསུམ་ཁྱབ་པར་གཡོ་བའི་སྣང་བརྙན་ཅན་དུ་མཐོང་བར་འགྱུར་ཏེ། དེར། དེ་ནས་སྲོག་རྩོལ་གྱིས་བཅིང་བ་སྟེ། བྱེད་པ་འདི་རྣམས་ཀྱིས་བཅིང་བའི་སྦྱོར་བས་འདོད་པ་དང༌། གཟུགས་དང་གཟུགས་མེད་པའི་མཚན་ཉིད་བརྟན་པ་དང་གཡོ་བའི་རང་བཞིན་ཅན་ས་གསུམ་པོ་ནི་སྒྲུབ་པར་བྱ་ཞེས་པའོ། ། ཞེས་འབྱུང་ངོ༌། ། དེ་ལྟར་སོར་བསམ་གྱིས་བསྒྲུབས་པའི་སྟོང་གཟུགས་རྡོ་རྗེའི་སྐུ་དེ་ནི་ལས་ཉོན་གྱི་དབང་གིས་བྱུང་བའི་འབྱུང་རྡུལ་དངོས་པོ་རང་བདེན་པ་ལྟར་སྣང་བའི་གཟུགས་སམ་སྐུ་མ་ཡིན་ཏེ། དབང་ཤེས་ཡུལ་ལ་འཇུག་གམ་རྩ་རླུང་གི་བྱེད་བཅིང་ཁྱད་པར་ཅན་གྱི་རྣལ་འབྱོར་གྱི་བཟློག་པའི་པྲ་ཕབ་པ་ལྟ་བུའི་དངོས་པོ་བདེན་པར་མེད་པ་སྤྲོས་མེད་ཀྱི་གཟུགས་ཆོས་སུ་གསལ་བའི་ཕྱིར། དེར། དངོས་མེད་པ་ལ་གང་ཞིག་སོ་སོར་བསྡུད་པས་མཐོང་བའི་དངོས་པོ་དེ་ནི་དངོས་པོ་མིན་ཏེ།
རྣམ་པར་མ་བརྟགས་པ་འདས་པ་དང་མ་འོངས་པ་དང༌། ད་ལྟ་བྱུང་བའི་དངོས་པོ་མེད་པ་མཐོང་བའི་ཕྱིར་ཞེས་པའོ། ། དེའི་ཕྱིར་སོ་སོར་བསྡུས་པའི་སྒོམ་པ་ལ་རྣམ་པར་རྟོག་པའི་སྒོམ་པ་དམིགས་སུ་མེད་པའོ་ཞེས་པ་བཅོམ་ལྡན་འདས་ཀྱིས་གསུངས་སོ། ། ཞེས་འབྱུང་ངོ༌། ། འོ་ན་ལས་ཉོན་གྱི་དངོས་སྣང་དང་དེར་ཞེན་དམིགས་སུ་མེད་པའི་རྩ་རླུང་ཐིག་ལེ་དང་ཡིད་ཀྱི་གནད་འཆིང་ལུགས་སྔགས་ཀྱི་ཐེག་པར་མ་ཟད་མདོའི་ཐེག་པར་ལྷག་པར་ཟབ་པར་བསྟན་ཏོ་ཞེས། དེར། སྒོམ་པ་འདི་ནི་བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པར་ཡང་གསུངས་པ། འདི་ལྟ་སྟེ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། ། འཕགས་པ་རབ་འབྱོར་འདིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་གང་ལ་རྣལ་འབྱོར་དུ་བྱ།
རབ་འབྱོར་གྱི་སྨྲས་པ། ཀཽ་ཤི་ཀ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་ནམ་མཁའ་ལ་བྱའོ། ། ཀཽ་ཤི་ཀ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་བླ་ན་མེད་པ་ལ་རྣལ་འབྱོར་དུ་བསླབ་པར་བྱའོ། ། ཞེས་པ་ཕྱག་རྒྱ་ཆེན་པོའི་སྒོམ་པ་པྲ་ཕབ་པ་དང་སྒྱུ་མ་དང་མཚུངས་པ་སྤྲིན་མེད་པའི་ནམ་མཁའ་ལ་བཅོམ་ལྡན་གྱིས་གསུངས་སོ། ། ཞེས་འབྱུང་ངོ༌། ། དེས་ན་གསང་སྔགས་ཀྱི་ལམ་དུ་སྒྲིབ་པ་སྤོང་བའི་རྩ་རླུང་བཅིང་ལུགས་དང་ཆ་འདྲ་ཕྱི་མཚན་ཉིད་ཀྱི་ཐེག་པར་ཡང་གནད་དུ་འགྲོ་བ་ཡོད་དོ་ཞེས་མགོན་པོ་འབྲི་ཁུང་པས་གསུངས་པར་གྲགས་པ་འདི་ལ་ཡང༌། རྣམ་ཤེས་གཉིས་སྣང་གི་སྒྲིབ་པ་འགགས་པའི་བྱེད་བཅིངས་ཡིག་དམིགས་རླུང་གསུམ་དམིགས་མེད་ནམ་མཁར་འཆིང་བའི་རྩོལ་བ་ཙམ་བཤད་ཀྱང་ནང་རིག་འགྱུར་མེད་ཀྱི་ཡུལ་དང་ཡུལ་ཅན་འཆར་བའི་རྩ་རླུང་ཡིད་ཀྱི་བྱེད་ནི་ལུགས་དེར་མི་འབྱུང་སྟེ་དེ་ལྟའི་བྱེད་བཅིངས་ནི་སྔགས་ལུགས་ཀྱི་ཐུན་མོང་མིན་པའི་གསང་བ་མཐའ་ཐུག་ཡིན་པའི་ཕྱིར་ཏེ། དེ་ཚུལ་མདོར་བསྟན་ན་རྒྱུ་ལམ་བྱེད་ཀྱི་མདོའི་ཆོས་དེ་ཉིད་སྔགས་ཆོས་བླ་མེད་དུ་འགྱུར་བའི་ཕྱིར། ཞེས་ཁོ་བོའི་ཡབ་རྗེ་ཆེན་པོ་རྗེ་རས་གོས་འཛིན་པས་གསུངས་སོ། །
སྨྲས་པ།
རྡོ་རྗེ་ཐེག་པ་བླ་མེད་དང༌། ། ལས་ཉོན་གྱིས་བསྡུས་རྩ་རླུང་དང༌། ། ཐིག་ལེ་རིམ་པས་སྦྱང་བ་ལ། ། རྡོ་རྗེ་ཐེག་པ་བླ་མེད་ཀྱི། ། འདུལ་བར་རང་ཉིད་ཟབ་པ་སྟེ། ། གསང་སྔགས་བླ་མེད་ཚུལ་ཁྲིམས་མཆོག ། འགྱུར་བདེ་ཟག་བཅས་འགོག་པ་ཡིན། ། གཡོ་བའི་སྲོག་རླུང་འགོག་བྱེད་ཅིང༌། ། སྲོག་རླུང་གང་ལ་བརྟེན་པ་ཡི། ། རྣམ་པར་སྨིན་པའི་རྩ་དབུ་མར། །
བདེ་གསལ་མི་རྟོག་སྟོང་བཞི་ཡི། ། མཚན་ཉིད་བཞི་ལྡན་གཏུམ་མོ་དེ། ། དག་པའི་དབུ་མར་ལེགས་འབར་ནས། ། རྣམ་སྨིན་དབུ་མ་སྲེག་པ་ཡིན། ། དེ་ཕྱིར་རྩ་རླུང་འདུལ་བ་ཟབ། ། གསུང་འདི་སངས་རྒྱས་དགོངས་པ་ཡིན། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། སྙིགས་མ་དུག་ཅན་གྱི་རྩ་ཐིག་རླུང་གསུམ་ལ་ལས་སུ་བྱས་ན་ཁྱད་པར་ཡོན་ཏན་སྐྱེ་མྱུར་བྱ་བ་ལ། སྙིགས་མ་དུག་ཅན་གྱི་རྩ་རླུང་ལ་གནད་དུ་བསྣུན་པ་ན་ཕྱི་ཡུལ་རྐྱེན་ལ་མ་ལྟོས་པར་ནང་གི་རྟེན་འབྲེལ་དེ་ཉིད་ལས་སེམས་ལ་རང་བྱུང་དུ་ལྟ་བ་སྐྱེ་བ་ཡིན་ཏེ།
དེ་ཡང་རྣལ་འབྱོར་དབང་ཕྱུག་གི་ལམ་འབྲས་ལས། ཉོན་མོངས་པ་རང་བྱུང་གི་ཏིང་ངེ་འཛིན། རྣམ་རྟོག་རང་བྱུང་གི་ཏིང་ངེ་འཛིན། སྣྲེལ་ཞི་རང་བྱུང་གི་ཏིང་ངེ་འཛིན། གསལ་ཞིང་ཡང་ལ་རང་བྱུང་གི་ཡེ་ཤེས་ཆེན་པོའི་ཏིང་ངེ་འཛིན་ནོ། ། དང་པོ་ནི། སྙིང་གའམ་བྷ་གའི་ཡི་གེ་བཅུའི་ཐོག་མའི་རྩ་ཡིག་ཏུ་རླུང་སེམས་འདུས་པའི་ཕྱིའི་རྐྱེན་མེད་པར་ཡང་དུག་ལྔ་རང་རྒྱུད་སྐྱེ་གཞན་རྒྱུད་ལ་སྐྱེ་བར་སྣང༌། དུག་ལྔ་འཇོམས་པའི་མཐོང་སྣང་དང་རྨི་ཉམས་དུ་མ་འབྱུང་སྟེ། གསང་འདུས་ལས། ཉོན་མོངས་པས་ནི་རབ་ཉོན་མོངས། །
བྱང་ཆུབ་དམ་པ་ཐོབ་པར་འགྱུར། ། ཞེས་སོ། ། གཉིས་པ་ནི། རོ་རྐྱང་གཉིས་སུ་རླུང་སྟོབས་ཆེར་རྒྱས་པས་རླུང་གི་སྤུ་གྲི་སྟོབས་འཕེལ་ཏེ། གཟུང་འཛིན་གྱི་རྟོག་པ་རག་པར་སོང་ནས་ཤེས་པ་སྐད་ཅིག་ཀྱང་མི་གནས་པ་ཐ་ན་གཉིད་ཀྱང་འཆག་པར་འབྱུང་སྟེ། བརྟག་གཉིས་སུ། རྣམ་རྟོག་ལས་ནི་རྣམ་རྟོག་དང༌། ། ཞེས་སོ། ། གསུམ་པ་ནི། དབུ་མའི་མར་སྣ་ལ་བརྟེན་པའི་སྔར་རླུང་སེམས་ཀྱི་འདུ་འཕྲོད་བྱེད་མ་མྱོང་བའི་ཁང་སྟོང་ལྟ་བུའི་རྩར་རླུང་སེམས་འདུས་པས་ཤེས་པ་གསལ་ཆ་ཆུང་ཞིང་གནས་ཆ་ཆེ་བ་ཞི་གནས་ལྟེང་སོ་སྐྱེས་སྟེ།
ཉམས་དེ་གསུམ་སྐྱོན་ཅན་ཡིན་པས་བྱུང་རྒྱལ་གྱི་གནད་ཀྱིས་གསལ་སྟོང་སྐྱོན་མེད་དུ་འགྱུར་ཏེ། སཾ་ཊིར། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་སོ། ། བཞི་པ་ནི། ཟུང་འཇུག་གི་ཧཱུྃ་སོགས་པར་རླུང་སེམས་འདུས་པས་ཤེས་པ་གསལ་ཞིང་ལུས་ཡང་བ་ཆོས་སྐུའི་ཉམས་ལྟ་བུ་སྐྱེས་སྟེ། སཾ་ཊིར། རང་བྱུང་ངོ་བོའི་དེ་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། །
ཞེས་སོ། ། འོ་ན་སྙིགས་མ་དུག་ཅན་གྱི་རྩ་རླུང་དེར་གནད་བཅིངས་པས་ཉོན་མོངས་དང་རྣམ་རྟོག་གི་ཏིང་ངེ་འཛིན་རང་བྱུང་དུ་བསྐྱེད་པ་ལ་དགོས་པ་ཅི་ཡོད། ཉོན་མོངས་དང་རྣམ་རྟོག་རང་ག་བ་དེ་རྒྱུད་ལ་ཤར་བར་ཏིང་ངེ་འཛིན་དུ་ཇི་ལྟར་འགྱུར་སྙམ་ན། ཉོན་མོངས་ནི་ཉོན་སྒྲིབ་དང༌། རྣམ་རྟོག་ནི་ཤེས་སྒྲིབ་སྟེ། དེ་དག་གི་ཆ་ལས་མངོན་གྱུར་ས་བོན་བག་ཉལ་རྣམས་ཀྱི་རགས་པ་མདོའི་ལམ་གྱིས་སྤངས་ཀྱང༌། དེ་དག་གི་བག་ཆགས་དང་གནས་ངན་ལེན་དང༌། སྔ་མའི་ཆ་ལས་ཀྱང་ཆེས་ཕྲ་བའི་ཆ་ནི་སྔགས་ཀྱི་ཐེག་པ་ཁོ་ན་མ་གཏོགས་པས་སྤང་བར་མི་ནུས་ཏེ། སྒྲིབ་པ་ཆེས་ཕྲ་བ་དེ་དག་རྒྱུ་ལམ་གྱི་རྒྱུད་གྱུར་གྱིས་ལུས་སེམས་ལ་རས་ལ་སྣུམ་ཞེན་པ་ལྟར་ཆེས་འཇེན་པར་འབྱར་བ་དག་སྔགས་ལམ་གྱི་འབྲས་རྒྱུད་ཀྱི་སྐུ་དང་ཡེ་ཤེས་ཁྱད་པར་བ་དག་དང་ལམ་རྒྱུད་ཀྱི་ཡེ་ཤེས་མཐུ་སྡོམ་པ་དག་གིས་ཆེས་ཕྲ་བའི་སྒྲིབ་པ་དེ་དག་གཅོད་པར་བྱེད་དགོས་པའི་ཕྱིར། དེ་ལྟར་གཅོད་པ་ན་ཉོན་མོངས་དང་རྣམ་རྟོག་གི་བག་ཆགས་དང་གནས་ངན་ལེན་དེ་དེ་རྒྱུད་ལ་བག་ཞ་བར་མི་འགྱུར་བར་དུག་རོ་རྙིང་པ་མངོན་གྱུར་དུ་སྨན་གྱི་ནུས་པས་བསྡུས་ཏེ་སྨིན་པར་བྱས་ནས་སྦྱང་བར་བྱེད་པ་ལྟར་སྔགས་ཀྱི་རྟེན་འབྲེལ་གྱི་བྱེད་བཅིངས་ཀྱིས་མངོན་གྱུར་དུ་སད་པར་བྱས་ནས་རྒྱུད་ལ་དེ་དང་འགལ་ཟླའི་ཡེ་ཤེས་དངོས་སུ་བསྐྱེད་ནས་ལྷན་ཅིག་མི་གནས་འགལ་དུ་བྱེད་ནས་སྒྲིབ་རྒྱུན་དེའི་རྒྱུན་གཅོད་པས་སྤོང་བར་བྱེད་པ་ཉིད་ཀྱི་ཐབས་ཤེས་ཁྱད་ཅན་དེས་ཉོན་མོངས་དང་རྣམ་རྟོག་གི་ཏིང་ངེ་འཛིན་རང་བྱུང་དུ་བསྐྱེད་པར་བྱེད་པའི་ཕྱིར།
ཉོན་མོངས་པ་དང་རྣམ་རྟོག་དེ་ལྟ་བུ་ལ་ཏིང་ངེ་འཛིན་དུ་འཇོག་པ་ནི། ཏིང་ངེ་འཛིན་གྱི་ཤེས་རབ་སོགས་སངས་རྒྱས་ཀྱི་ཆོས་རྒྱ་ཆེན་པོ་སྒྲུབ་པར་བྱེད་ལ། ཉོན་མོངས་དང་རྣམ་རྟོག་འདི་ལྟ་བུས་ཀྱང་སངས་རྒྱས་ཀྱི་ཆོས་ཟབ་རྒྱས་སྒྲུབ་པར་བྱེད་པ་ཉིད་ཀྱི་ཏིང་ངེ་འཛིན་གྱི་བྱ་བ་བྱེད་པའི་ཕྱིར། ཏིང་ངེ་འཛིན་གྱི་བྱེད་པ་དང་མཚན་ཉིད་འཛིན་པ་དེ་ཏིང་ངེ་འཛིན་གྱི་མཚན་གཞིར་མི་འཇོག་ན། ལུགས་གཞན་དུ་གྲགས་པའི་ཏིང་ངེ་འཛིན་ཀྱང་ཏིང་ངེ་འཛིན་དུ་འཇོག་མི་ནུས་སོ། ། དེས་ན་རྣལ་འབྱོར་དབང་ཕྱུག་གིས། འགལ་འདུས་སྐྱོན་མེད་སོགས་གསུམ་གྱིས་བསམ་གཏན་གྱིས་དུག་དབྱུང༌། ཞེས་འབྱུང་བས། དེའི་དོན་དབང་བཞི་དང་འབྲེལ་བའི་ཉམས་ལ་བཅོ་ལྔ་ཡོད་ཅིང་དེ་བསྡུ་ན། སྐྱོན་ཅན་བརྒྱད་དང་སྐྱོན་མེད་གསུམ་དུ་འདུས་ལ།
སྐྱོན་ཅན་བརྒྱད་ནི་བུམ་དབང་གི་ལྟ་བའི་ཉམས་ལ། སྣང་སྟོང་གི་ངོ་བོ་ཉིད་གཉིས། གསང་དབང་གི་ལྟ་བའི་ཉམས་ལ་ཉོན་མོངས་རྣམ་རྟོག་སྦྲེལ་གཞི་གསུམ། དབང་གསུམ་པ་དང་བཞི་པའི་ལྟ་བའི་ཉམས་ལ་ལྷན་སྐྱེས་ཀྱི་དགའ་བཞི་རྣམ་དག་གི་དགའ་བཞི་སོ་སོར་འབྱུང་བས། དེའི་དང་པོ་གསུམ་སྲེད་པས་བསྡུས་པས་སྐྱོན་ཅན་ནོ། ། འོ་ན་སྐྱོན་ཅན་གྱི་ཉམས་བརྒྱད་དེ་ལམ་བཞིའི་ཏིང་ངེ་འཛིན་དུ་ཅིས་འཇོག་སྙམ་ན། འདི་ལམ་བཞིའི་ཏིང་ངེ་འཛིན་སྒོམ་སྟོབས་ལས་བྱུང་བ་ལས་ཉོན་གྱི་རྒྱུ་ལས་བྱུང་བ་མིན་པའི་ཕྱིར། ཉོན་མོངས་ཀྱི་ཉམས་སྣང་འདི་ནི་འཁྲུལ་པ་རྒྱུ་འབྲས་ཀྱི་ཆོས་མིན་པས་ཏིང་ངེ་འཛིན་གྱི་སྣང་བར་འཇོག་གོ ། ཏིང་ངེ་འཛིན་འདི་དག་ཏིང་ངེ་འཛིན་དུ་ཤེས་ནས་བྱུང་རྒྱལ་དུ་བཏང་བས་སྐྱོན་མེད་སྐྱེ་བའི་རྒྱུ་ཐུན་མོང་མིན་པར་འགྱུར་བས་མེད་ཐབས་མེད་པས་དཔེར་ན་ནེ་ལེ་འཛིན་པ་ལ་བྱ་རོག་ཟིན་དགོས་པ་བཞིན་ནོ། ། འོ་ན་ཁམས་གསུམ་གྱི་ལམ་དུ་འགྲོ་བའི་དུག་བརྒྱད་པོ་དེ་འབྱིན་པ་ནི་སྐྱོན་མེད་གསུམ་སྟེ།

བུམ་དབང་གི་ལྟ་བ་ལས་ངོ་བོ་ཉིད་ལ་ཟུང་འཇུག་གི་འགལ་འདུས་སྐྱོན་མེད་ཀྱི་ཉམས། གསང་དབང་གི་ལྟ་བ་ལས་རང་བྱུང་ཆེན་པོ་ལས་གསལ་སྟོང་འགལ་འདུས་སྐྱོན་མེད། དབང་ཕྱི་མ་གཉིས་ཀྱི་ལྟ་བ་ལྷན་སྐྱེས་དང་ཤིན་ཏུ་རྣམ་དག་ལས་ལྷན་ཅིག་སྐྱེས་པའི་དགའ་བ་བདེ་སྟོང་འགལ་འདུས་སྐྱོན་མེད་དེ་གསུམ་ལས། དང་པོས་ནི་སྣང་སྟོང་གི་སྐྱོན་གཉིས་བྱུང་རྒྱལ་དུ་བསྐྱངས་པས་དེས་སྣ་ཁྲིད་བྱས་ནས་ཡུལ་གྱི་སྟེང་དུ་སྣང་སྟོང་ཟུང་འཇུག་གི་ཉམས་སྐྱེ། དེ་ཉིད་ཀྱང་སྟོང་ན་སྣང་བར་འགལ་སྣང་ན་སྟོང་པར་འགལ་སྙམ་ན་མི་འགལ་ཏེ། དམིགས་པ་གང་རུང་གཅིག་ལ་སེམས་གནས་པ་ན་གསལ་ཞིང་རིག་པའི་ངོས་ནས་སྣང་བར་མི་འགལ། དེ་ཉིད་ཀྱི་དུས་ན་ཐ་མལ་པའི་རྣམ་རྟོག་གཞན་གྱིས་སྟོང་པར་སྐྱེ་བས་སྟོང་པར་ཡང་མི་འགལ་ལ། ཉམས་སུ་མྱོང་བ་ལའང་དེ་ལྟར་སྐྱེ་བས་སྣང་སྟོང་འགལ་འདུས་སྐྱོན་མེད་དོ། ། གཉིས་པ་ནི་ཏིང་ངེ་འཛིན་གྱི་སྐྱོན་གསུམ་བྱུང་རྒྱལ་དུ་བསྐྱངས་པས་དེས་སྣ་ཁྲིད་བྱས་ནས་ཤེས་པའི་སྟེང་དུ་གསལ་སྟོང་ཟུང་འཇུག་གི་ཉམས་ཀྱིའོ། ། དེའང་གསལ་ན་སྟོང་པར་འགལ། སྟོང་ན་གསལ་བར་འགལ་སྙམ་ན་མི་འགལ་དེ་ཤེས་པ་གསལ་བར་ངོས་ནས་གསལ་བར་མི་འགལ།
དེའི་དུས་ན་ཐ་མལ་པའི་རྣམ་རྟོག་གཞན་གྱིས་སྟོང་པར་སྐྱེ་བས་སྟོང་པ་ཡང་མི་འགལ་ལ་ཉམས་མྱོང་ལའང་དེ་ལྟར་སྐྱེ་བའི་འགལ་འདུས་སྐྱོན་མེད་དོ། ། གསུམ་པ་ནི་དགའ་བ་དང་པོ་བྱུང་རྒྱལ་དུ་བསྐྱངས་པས་སྣ་ཁྲིད་དུ་བྱས་ནས་ལུས་ཀྱི་སྟེང་དུ་ངོ་བོ་བདེ་སྟོང་ཟུང་འཇུག་ཏུ་སྐྱེ། དེའང་བདེ་ན་སྟོང་པར་འགལ། སྟོང་ན་བདེ་བར་འགལ་མཉམ་ན་མི་འགལ་ཏེ། ལུས་ལ་སིམ་པར་མྱོང་བའི་སྒོ་ནས་བདེ་བར་མི་འགལ། དེ་དུས་ན་རྟོག་པ་གཞན་གྱིས་སྟོང་པར་སྐྱེ་བས་སྟོང་པར་ཡང་མི་འགལ་ལ་ཉམས་མྱོང་ལ་དེ་ལྟར་སྐྱེས་པས་འགལ་འདུས་སྐྱོན་མེད་དོ། ། དེ་རྣམས་ལ་ཅིའི་ཕྱིར་སྐྱོན་མེད་ཅེས་བྱ་ན། དངོས་པོའི་གནས་ལུགས་དང་མཐུན་པས་སྤང་བྱའི་གཉེན་པོར་མྱུར་དུ་འགྲོ་བ་དང་ས་བཅུ་གསུམ་པ་བྱང་ཆུབ་ཆེན་པོའི་རྒྱུར་འགྱུར་བས་སྐྱོན་མེད་ཅེས་བྱའོ། ། ཉམས་བྱུང་རྒྱལ་དུ་བཏང་ཞིང་བསྐྱངས་ཀྱང་སྐྱོན་མེད་གསུམ་སྐྱེར་མི་བཏུབ་ཅིང་བསམ་གཏན་གྱི་དུག་ཤེས་བྱའི་སྒྲིབ་པ་མ་མཐོན་ན། ཡུལ་སྣང་སྟོང་ཟུང་དུ་ཆུད་པར་བྱ་བའི་ཕྱིར་སྔར་རྗེས་སྤྱོད་ལ་ངོ་བོ་ཉིད་སྐྱོང་བ་བཞིན་ཆུ་ནང་གི་བཞིན་གྱི་གཟུགས་བརྙན་མེ་ལོང་གི་གཟུགས་བརྙན་ལ་སོགས་པ་ལ་རྩོལ་བ་ཅུང་ཟད་གཡོ་མེད་གོམས་པར་བྱས་ཤིང་བསྐྱངས་ན་མི་སྐྱེ་མི་སྲིད་དོ། །
ཞེས་སོགས་སྔགས་གཞུང་རྣམས་ལས་རྒྱ་ཆེར་འབྱུང་ལ། དོན་འདི་ཉིད་ཀྱི་དབང་དུ་མཛད་ནས་རྡོ་རྗེ་སློབ་དཔོན་ཆེན་པོ་དཔལ་ལྡན་ཀརྨ་པཀྴིས་གདམས་ངག་རྒྱ་མཚོ་མཐའ་ཡས་ལས། ལུས་སེམས་དར་ལ་བབ་པ་ཡི། ། ལས་ཅན་སྐལ་བ་ལྡན་པ་ཡིས། ། ཚོགས་ལམ་རྣལ་འབྱོར་བཞི་དག་གིས། ། འཁོར་ལོ་ལྔ་ཡི་ཕོ་བྲང་དུ། ། ཉོན་མོངས་ལམ་དུ་སློང་བ་ལས། ། ལས་ཀྱི་སྒྲིབ་པ་རགས་པ་རྣམས། ། རྡོ་རྗེ་ཐེག་པས་མྱུར་དུ་སློང༌། ། དར་དྲག་ཡུན་དུ་སྒོམ་ལགས་ན། །
གྲངས་མེད་སྐལ་པར་བསགས་པ་ཡིས། ། ལས་ངན་སློངས་པའི་སྔ་ལྟས་སུ། ། གཏི་མུག་མུན་ལྟར་གཏིབས་པ་དང༌། ། འདོད་ཆགས་མེ་ལྟར་འབར་བ་དང༌། ། ཞེ་སྡང་རི་ལྟར་ཉིལ་བ་དག ། ཕྲག་དོག་རླུང་ལྟར་འཚུབ་པ་དང༌། ། ང་རྒྱལ་ཆུ་ལྟར་འཁྲུག་པ་དང༌། ། མི་དགེའི་རྣམ་རྟོག་སྣ་ཚོགས་པ། ། རི་གཟར་ཁ་ནས་རྦབ་འདྲིལ་འདྲ། ། ཟབ་མོ་སྔགས་ཀྱི་རྟེན་འབྲེལ་གྱི། །
དུག་ལྔ་ལམ་དུ་སློངས་པའི་རྟགས། ། འདི་ལ་བཅོས་ཐབས་གྲངས་མང་བ། ། བླ་མའི་ཞལ་ལས་ཤེས་པར་བྱ། ། མཁའ་འགྲོ་རྣམས་ནི་ཚོགས་ཀྱིས་མཆོད། ། བླ་མ་སྙིང་གི་དཀྱིལ་དུ་སྒོམ། ། དུག་ལྔ་དབང་དུ་བསྡུ་བ་ཡིས། ། གདམས་ངག་ལྔ་པོ་རྒྱུན་དུ་སྒོམ། ། སེམས་ཅན་རྣམས་ལ་སྦྱིན་པ་བཏང༌། ། བླ་མ་གདུལ་བྱ་གདམས་ངག་གསུམ། ། བརྩོན་འགྲུས་རྟེན་འབྲེལ་འགྲིག་ལགས་ན། །
སྐྱོན་རྣམས་ཡོན་ཏན་ཉིད་དུ་འགྱུར། ། ཟབ་མོ་སྔགས་ཀྱི་ཉེ་ལམ་གྱིས། ། གྲངས་མེད་བསྐལ་པའི་ལས་ངན་ཡང༌། ། ལོ་དང་ཟླ་བས་འདག་པ་ཡིན། ། ཞེས་དང༌། ཡང་དེར། པཎ་ཆེན་ནཱ་རོའི་ཁྱད་ཆོས་ཀྱིས། ། ཉོན་མོངས་ལམ་དུ་སློངས་དུས་སུ། ། དཔའ་བོ་རྣལ་འབྱོར་སྙིང་སྟོབས་ཅན། ། བསྲེ་བ་གསུམ་གྱིས་གདམས་ངག་གིས། །
དར་དྲག་ཡུན་དུ་སྒོམ་ལགས་ན། ། ལུས་སེམས་གཉིས་ཀྱི་དཀྱིལ་འཁོར་དུ། ། ཉོན་མོངས་ཚོགས་དང་རྣམ་རྟོག་ཚོགས། ། ཁམས་ཀྱི་རྩ་གནས་ཐ་དད་དུ། ། རྣམ་རྟོག་ལམ་དུ་སློང་བ་དང༌། ། རླུང་སེམས་དྭངས་མ་འདུས་པ་ཡི། ། སྔ་ལྟས་རིམ་པ་འདི་ལྟར་འབྱུང༌། ། ཞེས་སོགས་རྒྱ་མཚོ་སྐོར་པའི་གསུང་རབ་མཐའ་ཡས་པར་འབྱུང་ངོ༌། ། སྨྲས་པ། ཚེ་རབ་སྔ་མའི་མི་དགེ་བའི། །
རྣམ་སྨིན་ཚེ་འདིར་མྱོང་བ་དང༌། ། རྩ་ཐིག་རླུང་གསུམ་སྐྱོན་ཅན་ལ། ། ད་དུང་སྐྱེ་བ་ཕྱི་མར་ཡང༌། ། ཡང་སྲིད་ལེན་པའི་ཉོན་མོངས་དུག ། གང་ལ་བདེ་གཤིགས་རྩ་རླུང་དང༌། ། ཐིག་ལེར་རང་སེམས་བསྒོམས་པའི་ཉམས། ། འདུས་ཚེ་ཉམས་སྐྱོན་ཅན་ཞེས་པ། ། རྨི་ལམ་ཙམ་དུ་སྐྱེས་པ་འདིར། ། མི་བསོད་རྩུབ་མོ་མྱོང་བ་དེ། ། ཚེ་རབས་སྔར་བསགས་ལས་སྒྲིབ་ཀུན། །
སྨིན་ནས་སད་པར་བྱེད་པའོ། ། བསགས་སྦྱང་ཅན་གྱི་རྣལ་འབྱོར་གྱིས། ། སྙིགས་མ་བསྲེགས་ཤིང་དྭངས་མ་སྤེལ། ། དུག་ཉིད་སྦྱངས་ལ་བདུད་རྩིར་བསྒྱུར། ། བར་ཆད་དངོས་སྒྲུབ་ཉིད་དུ་ལེན། ། ཚུལ་འདི་ནཱ་རོའི་བརྒྱུད་པ་ལས། ། འཁྲུངས་པའི་དྭགས་བརྒྱུད་ངོ་མཚར་ཡིན། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ། ། གཞུང་དུ། སྙིགས་མ་དུག་བཅས་ཀྱི་རྩ་རླུང་ཐིག་ལེ་ཁྱད་པར་ཟབ་བྱ་བའི་མཇུག་གི་རྡོ་རྗེའི་གསུང་ཡང་མ་ཚང་བར་སྣང་ངོ༌།། །།
༈ རྡོ་རྗེའི་གསུང༌། སྔགས་བླ་མེད་དུ་རྩ་ལྟུང་དང་པོར་སློབ་མ་ལ་བྱུང་ན་བླ་མ་ལའང་འབྱུང་བས་དམ་ཚིག་ཉམས་བྱ་བ་ལ། རྡོར་གསུངས་འདི་ཆེས་དག་པར་བཏོན་ན། སྔགས་བླ་ན་མེད་པའི་རྩ་ལྟུང་བཅུ་བཞི་ལས་རྩ་ལྟུང་དང་པོ་འབྱུང་བ་ལ་བླ་མའི་སྐུ་གསུང་ཐུགས་ལ་སྡང་བ་འཁྲུངས་པའི་ཆ་ནས་ཐུགས་དཀྲུག་མི་དགོས་པར་མ་ཟད། སྔགས་སྡོམ་ལྡན་པའི་སློབ་མས་བླ་མའི་ཐུགས་མི་དགེ་བའི་སྤྱོད་པས་དཀྲུགས་པ་ན། བླ་མ་རང་ཉིད་ཀྱི་ཟང་ཟིང་ཙམ་ལ་གནོད་ནས་དེ་ཉམས་པར་བྱེད་ཆ་ནས་བླ་མའི་ཐུགས་སྙིང་རྗེ་ལྷོངས་པར་བྱས་པ་ཙམ་གྱི་སློབ་མ་ལ་རྩ་ལྟུང་འབྱུང་བ་མ་ཡིན་ནའང་སློབ་མ་དེ་ཉིད་ཀྱི་མི་དགེ་བའི་ལས་དེ་སློབ་མ་དེ་ངན་སོང་དུ་འགྲོ་འགྱུར་ལ་བླ་མ་དེ་ཐུགས་སྙིང་རྗེའི་བརྩེ་ཤས་བློང་བློང་པོར་བྱེད་པའི་ཐུགས་དཀྲུགས་ཆ་ནས་རྩ་ལྟུང་དུ་བཅོམ་ལྡན་འདས་དུས་ཀྱི་འཁོར་ལོ་རྣམ་པར་བཞག་གོ་ཞེས་བྱ་བ་འདི་བཞུགས་ཞེས་སོ། ། དེའང་དུས་ཀྱི་འཁོར་ལོར། དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱི་ནི་རྩ་བའི་ལྟུང་བ་རི་བོང་འཛིན་པར་འགྱུར། ། ཞེས་འབྱུང་ལ། བུ་རྣམས་ནི་བླ་མས་དབང་བསྐུར་བྱིན་པའི་སློབ་མ་རྣམས་ཀྱི་དབང་དུ་མཛད་དོ། །
འོ་ན་འདིར་ཐུགས་འཁྲུགས་ཐུབ་པའི་བླ་མ་དེ་ཇི་ལྟ་བུ་ཞིག་སྙམ་ན། བླ་མ་དམ་པ་སེམས་ཅན་གཞན་གྱི་དོན་མཛད་པ་ལ་རྡོ་རྗེ་ཐེག་པའི་དཀོན་མཆོག་གསུམ་གྱི་ངོ་བོར་བཞུགས་པ་ཞིག་དགོས་ཏེ། སྔགས་ཀྱི་བླ་མ་དམ་པ་གཅིག་པུ་དེ་ཉིད་ལ་བསྟེན་ནས་དུས་ཚེ་གཅིག་ཏུ་བསགས་སྦྱངས་བྱས་པས་དུས་བསྐལ་པ་མང་པོར་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ལ་བརྟེན་ནས་ཚོགས་བསགས་སྒྲིབ་སྦྱངས་བྱས་པ་ལས་ཁྱད་པར་དུ་གྱུར་པའི་བསགས་སྦྱང་སྟོབས་ཆེ་བ་འགྲུབ་པ་ཞིག་ངེས་པར་དགོས་པའི་ཕྱིར། རྒྱུད་ལས། སངས་རྒྱས་ཆོས་དང་དགེ་འདུན་ལ་ནི་མི་རྣམས་ཐར་པའི་ཆེད་དུ་སྐྱབས་སུ་འགྲོ་བྱ་སྟེ། ། འདིར་ནི་སངས་རྒྱས་གཙུག་ལག་ཁང་ན་བཞུགས་པ་འདི་དང་ཡི་གེར་བྲིས་པའི་གླེགས་བམ་ཆོས་ཉིད་དང༌། ། དགེ་འདུན་ངུར་སྨྲིག་འཛིན་པ་མཆོག་གི་ཁྱབ་བདག་བདེ་བ་སྐྱེ་བ་འབུམ་ཕྲག་རྣམས་ཀྱིས་སྟེར་བ་མིན། ། ཞེས་འབྱུང་ལ། འོ་ན་དེ་ལྟར་དཀོན་མཆོག་གསུམ་ཡང་དག་མ་ཡིན་ན། དཀོན་མཆོག་གསུམ་ཡིན་ངོ་ཤེས་རབ་མཆོག་དེ་གང་ཞེ་ན།
རྒྱུད་དེར། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་ས་ཡི་གཞི་ལ་ཆོས་ནི་དེ་ཡིས་བསྟན་པའོ། ། དགེ་འདུན་གང་ཞིག་དེར་གནས་རབ་ཏུ་དགའ་བའི་ཐུགས་ལྡན་སེམས་ཅན་ཀུན་ལ་རྗེས་སུ་བརྩེ་བ་སྟེ། ། དེ་འདིར་རྣམ་བཞི་རྣམ་པ་གཉིས་གསུངས་སླར་ཡང་འདིར་ནི་ཉན་ཐོས་པ་དང་བླ་ན་མེད་པའོ། ། ཞེས་འབྱུང་ལ། བླ་མ་དམ་པ་སངས་རྒྱས་འདི་ལྟ་བུའི་ཐུགས་རང་གི་བུར་སངས་རྒྱས་ཀྱི་སློབ་མ་དེས་མི་དགེ་བའི་སྤྱོད་པས་ལམ་མིན་དུ་གོལ་བར་བགྲོད་པས་ཐུགས་དཀྲུགས་པ་ན་རྩ་ལྟུང་དུ་འགྱུར་ལ། བླ་མ་དམ་པ་མ་ཡིན་པ་ནི། རྡོ་རྗེ་ཐེག་པའི་དཀོན་མཆོག་གསུམ་གྱི་ངོ་བོར་མི་བཞུགས་པའི་སྔགས་ཀྱི་སློབ་དཔོན་གྱི་གཟུགས་བརྙན་དུ་བཅོས་ནས་དབང་བསྐུར་བྱིན་པའི་བླ་མའི་ཚུལ་འཆོས་པ་དག་གིས་ཡིད་ཕྱོགས་པ་ཙམ་གྱིས་ནི་སྔགས་ཀྱི་སྡོམ་ལྡན་ལ་རྩ་ལྟུང་དང་པོ་འབྱུང་བ་མིན་ཏེ། དྲི་མེད་འོད་ལས། འདིར་བླ་མ་ནི་རྣམ་པ་གཉིས་ཏེ།
བླ་མ་དམ་པ་དང་བླ་མ་དམ་པ་མ་ཡིན་པའོ། ། དེ་དག་གི་ཐུགས་དཀྲུགས་པ་ཡང་རྣམ་པ་གཉིས་ཏེ་གཞན་གྱི་དོན་དང་རང་གི་དོན་ལས་སོ། ། དེ་ལ་གཞན་གྱི་དོན་ལས་གང་གི་ཐུགས་འཁྲུགས་པ་དེ་ནི་དཔལ་ལྡན་བླ་མའོ། ། རང་གི་དོན་ལས་གང་ཞིག་ཐུགས་འཁྲུགས་པ་དེ་ནི་བླ་མ་དམ་པ་མ་ཡིན་པའོ། ། འདིར་སློབ་མ་མི་དགེ་བ་བཅུ་ལ་ཞུགས་པས་དཔལ་ལྡན་བླ་མའི་ཐུགས་དཀྲུགས་པར་འགྱུར་ཏེ། ཐུགས་དཀྲུགས་པ་དེ་ལས་རྩ་བའི་ལྟུང་བར་འགྱུར་རོ། ། རང་གི་དོན་ལ་ཞུགས་པའི་བླ་མ་ནི་མི་དགེ་བ་བཅུ་ལ་ཞུགས་པ་ལས་མ་ཡིན་ནོ་ཞེས་པ་སྟེ་ངེས་པའོ་ཞེས་འབྱུང་བས་འགྲེལ་ཚིག་འདི་ལྟར་ན། བླ་མ་སངས་རྒྱས་ལ་སེམས་ཅན་གཞན་གྱི་ཉེས་སྤྱོད་ཀྱི་སྡུག་བསྔལ་ལ་རྗེས་སུ་ཆགས་པའི་སྙིང་རྗེ་ཆེན་པོ་སླར་འཁྲུངས་བྱར་མེད་དོ་ཞེས་ཁ་ཅིག་འདོད་པ་དེ་བཀག་པར་སྣང་ལ། དེ་ལྟར་བཀག་པ་དེའང་ཆེས་རིགས་ཏེ། མདོ་སྔགས་ཀྱི་གཞུང་ལུགས་ཆེན་པོ་ཐམས་ཅད་ནས་སངས་རྒྱས་ལ་ཐུགས་རྗེ་ཆེན་པོའི་ཡོན་ཏན་མངའ་བར་རབ་ཏུ་བཤད་པའི་ཕྱིར།
རྡོར་གསུང་འདི་ནི་ཆེས་གལ་ཆེ་བར་སྣང་སྟེ་སྔགས་ཀྱི་བླ་མ་ལྟར་སྣང་བས་ཆོས་མི་ལྡན་གྱིས་ལས་ལ་སྦྱར་བ་ན་དེ་ཉིད་བླ་མ་ཚད་མར་བཟུང་ནས་དེ་ལྟར་སྒྲུབ་ན་ངན་སོང་གི་ལམ་དུ་ལྟུང་བས་སྔགས་ཀྱི་བླ་མ་ལ་ཡང་དག་ལྟར་སྣང་བརྟགས་ནས་ཡང་དག་གི་བླ་མ་ལ་རྩ་ལྟུང་དང་པོ་འབྱུང་བའི་དྲི་མས་མ་གོས་པར་བྱ་ལ། ལྟར་སྣང་ལ་ནི་བླ་མ་དེའི་ཡིད་སྙིང་རྗེ་དང་སྡང་བ་གང་གིས་འཁྲུགས་ཀྱང་རྩ་ལྟུང་དང་པོའི་ཉེས་པར་མི་འགྱུར་བས་ལོག་པའི་བཤེས་གཉེན་དང་རྡོ་རྗེ་འཛིན་པ་ལྟར་བཅོས་པ་རྣམས་ཀྱིས་ལག་ནས་བུམ་པ་བརྒྱ་ཕྲག་མང་པོའི་ཆུ་བདག་ཉིད་ལ་བླུད་པར་བྱས་ཀྱང་དེ་ནི་དུག་ནག་པོ་ཁོང་དུ་སོང་བ་ལྟར་ལེགས་པར་དགེ་བའི་རྩ་བ་དག་གིས་སྦྱང་དགོས་པ་ཡིན་ཏེ། བདུད་རྡོ་རྗེ་འཛིན་པར་བཅོས་པའི་བྱིན་གྱིས་རླབས་པའི་བྱིན་རླབས་སྦྱང་བར་མ་བྱས་པ་དེ་སྲིད་དུ་ནི་བདུད་ཀྱི་བདུད་ཆེན་པོ་དང་གཤིན་རྗེའི་གཤེད་བཅོམ་ལྡན་འདས་རྡོ་རྗེ་འཛིན་པའི་བྱིན་རླབས་འཇུག་པ་མི་སྲིད་པའི་ཕྱིར།
འོ་ན་རྩ་ལྟུང་དང་པོ་འབྱུང་བ་ལུང་གིས་ཟིན་སོ་ནི་གསུམ་ཏེ། བརྙས་པ་དང་སྨད་པ་དང་ཐུགས་རྒྱུད་དཀྲུགས་པ་སྟེ། བླ་མ་ལྔ་བཅུ་པ་ལས། དེ་འདྲའི་མགོན་ལ་བསམ་བཞིན་དུ། ། སློབ་མར་གྱུར་ནས་བརྙས་ན་ནི། ། ཞེས་དང༌། སློབ་དཔོན་ལ་ནི་སྨོད་པ་རྣམས། །
དེར་ནི་གནས་པར་ཡང་དག་བཤད། ། ཅེས་དང༌། ནམ་ཡང་སློབ་དཔོན་དག་གིས་ནི། ། ཀུན་ཏུ་སེམས་དཀྲུགས་མི་བྱ་སྟེ། ། ཞེས་འབྱུང་ལ། བླ་མ་དམ་པ་དེ་ལྟ་བུའི་ཐུགས་དཀྲུགས་པས་འཁྲུགས་པ་ན་ཡན་ལག་གཞན་རྣམས་ཚང་ན་སློབ་མ་ལ་རྩ་ལྟུང་འབྱུང་ཞིང༌། མཚན་ཉིད་ལྡན་པའི་བླ་མ་ཡིན་ཕྱིན་སློབ་མ་དེས་ཕྱིར་ཞིང་སྙིང་རྗེ་ཆེན་པོས་རྗེས་སུ་འཛིན་པ་ལས་བརྩེ་བས་གཏོང་བའི་སྐབས་མི་སྲིད་དེ། བླ་མ་དམ་པ་གང་ལས་རྩ་ལྟུང་དང་པོ་བྱུང་ནས་རྡོ་རྗེ་དམྱལ་བར་སོང་བ་དེ་ཡང་རྗེས་ནས་བླ་མ་དམ་པ་ཉིད་ཀྱི་གསང་སྔགས་ཀྱི་རྡོ་རྗེ་སློབ་དཔོན་དུ་མཛད་ནས་སྨིན་གྲོལ་དུ་འགོད་པ་ནི་རྡོ་རྗེ་ཐེག་པ་བླ་ན་མེད་པའི་དཔོན་སློབ་ཏུ་འབྲེལ་བའི་ཕན་ཡོན་གྱི་ལས་འབྲས་བསླུ་མེད་དུ་འབྱུང་བ་ནི་བཅོམ་ལྡན་འདས་ཀྱིས་ངེས་པ་ཡིན་པའི་ཕྱིར། ཞེས་གྲུབ་པ་བརྙེས་པའི་སློབ་དཔོན་བར་མ་ཆད་པའི་གསུང་ལས་ཐོས་སོ། ། འོ་ན་སློབ་དཔོན་ལ་དམ་ཉམས་པར་བྱས་པ་དེ་ལས་ཅིར་འགྱུར་སྙམ་ན།
འཇམ་དཔལ་རྩ་རྒྱུད་ལས་ཀྱང༌། ལག་ན་རྡོ་རྗེས་གསོལ་པ། བཅོམ་ལྡན་འདས་གང་དག་སློབ་དཔོན་ལ་བརྙས་པ་བགྱིད་པ་དེ་དག་གི་རྣམ་པར་སྨིན་པ་ཇི་ལྟར་ལགས། བཀའ་སྩལ་པ། ལག་ན་རྡོར་རྗེ་ལྷ་དང་བཅས་པའི་འཇིག་རྟེན་སྐྲག་པར་འགྱུར་གྱི། དེ་སྐད་མ་སྨྲ་ཞིག ། གསང་བའི་བདག་པོ། འོན་ཀྱང་ཅུང་ཞིག་བརྗོད་པར་བྱ་ཡིས། དཔའ་བོས་བསྒྲིམས་ཏེ་ཉོན་ཅིག ། མཚམས་མེད་ལ་སོགས་མི་བཟད་པའི། །
དམྱལ་བ་གང་དག་ངས་བཤད་པ། ། དེ་རྣམས་ཀྱི་ནི་གནས་སུ་བརྗོད། ། དེ་ཡང་བསྐལ་པ་མཐའ་ཡས་སོ། ། ཞེས་འབྱུང་ངོ༌། ། ཡང་བླ་མ་དམ་པ་མ་ཡིན་པའི་ཐུགས་དཀྲུགས་པ་ན་བླ་མ་དེས་སློབ་མ་དེ་ལ་འདི་ལྟ་བུའི་མངོན་མཐོ་དང་ངེས་ལེགས་ཀྱི་བདེ་བ་དང་བྲལ་ན་ཅི་མ་རུང་གི་བྱམས་པ་བློས་བཏང་བར་བྱེད་ན། བླ་མེད་སྔགས་ཀྱི་སྡོམ་ལྡན་ཡིན་ན། དཔོན་སློབ་གཉིས་ཀར་དམ་ཚིག་ཉམས་ཏེ། ཇི་སྐད་དུ། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། །
དཔའ་བོས་དང་པོ་སློབ་དཔོན་དང༌། ། སློབ་མའི་འབྲེལ་བ་བརྟག་པར་བྱ། ། ཞེས་འབྱུང་ངོ༌། ། སྨྲས་པ། རྡོར་འཛིན་མཚན་ཉིད་ལྡན་པ་ལ། ། ཐུགས་འཁྲུགས་ནུས་པ་མི་སྲིད་ཅིང༌། ། གལ་ཏེ་ཐུགས་འཁྲུགས་མ་ནུས་ན། ། རྡོ་རྗེ་སློབ་མ་དེ་ཉིད་ལ། ། རྩ་ལྟུང་དང་པོ་མི་འབྱུང་ཞིང༌། ། རྡོ་རྗེ་སློབ་དཔོན་ཐུགས་འཁྲུགས་ནས། །
བརྩེ་བས་སྤངས་པ་དེ་ཡི་ཚེ། ། སེམས་ཅན་བྱམས་པ་སྤང་བློ་ཡི། ། རྩ་བའི་ལྟུང་བ་དེ་ཉིད་ཀྱིས། ། སློབ་དཔོན་དམ་ཚིག་ཉམས་པར་འགྱུར། ། དེ་ཕྱིར་ཐར་པ་འདོད་པ་རྣམས། ། དཔོན་སློབ་གཉིས་ཀ་ལྷན་ཅིག་ཏུ། ། དམ་ཉམས་བསྟན་པ་མ་བཤིག་ཅིག ། ཅེས་བརྗོད་ན་དོན་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། བྱིན་རླབས་ཀྱི་སྟོབས་ཀྱིས་ཀུན་གཞི་དུས་ཐུང་ངུར་མངོན་དུ་བྱེད་ཅེས་པ་ལ།
རྡོར་གསུང་འདི་ཤིན་ཏུ་དག་པར་བཏོན་ན། མདོ་སྔགས་ཀྱི་དགོངས་པའི་མཐར་ཐུག་རྒྱུད་གསུམ་གྱི་བདེ་གཤེགས་སྙིང་པོ། ། ཀུན་གཞིའི་མིང་བཏགས་པ་དེ་དེ་ཉིད་གཟིགས་པའི་མན་ངག་གིས་གནད་ཀྱིས་དུས་ཐུང་ངུར་མངོན་དུ་བྱ་ནུས་ལ། དེ་ནུས་པ་ན་སྔགས་ཀྱི་ཐེག་པས་སྤང་བྱའི་འཁོར་བའི་རྩ་བ་ཆེས་ཆེར་ཕྲ་བ་དེ་ངོ་ཤེས་ནས་དེ་སྤོང་བར་བྱེད་པ་ལ་འཇུག་ཅིང༌། དེ་འཇུག་པ་ན་མདོ་སྔགས་ལུགས་ཀྱི་སངས་རྒྱས་མི་ཐོབ་ཀ་མེད་འབྱུང་བྱ་བ་འདི་བཞུགས། ཞེས་སོ། ། དེ་ཡང་སྙིང་པོ་སྟོན་པའི་མདོ་སྔགས་ཀྱི་གསུང་རབ་ལས། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་པ་ལ། དེའི་དགོངས་འགྲེལ་དུ།
རྗེ་བཙུན་བྱམས་པས། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཅེས་གསུངས་ལ། དེའི་སྔ་འགྲེལ་དུ། སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། ། རང་བཞིན་དྲི་མེད་དེ་ནི་གཉིས་མེད་ཕྱིར། ། སངས་རྒྱས་རིགས་ལ་དེ་འབྲས་ཉེར་བཏགས་ཕྱིར། །
འགྲོ་ཀུན་བདེ་གཤེགས་སྙིང་པོ་ཅན་དུ་གསུང༌། ། ཞེས་གསུངས་ལ། དེ་ལྟ་ན་རྫོགས་སངས་ཀྱི་སྐུ་འཕྲོ་བ་འབྲས་དུས་དག་པ་གཉིས་ལྡན་གྱི་ཆོས་སྐུའི་མཛད་ཕྲིན་སེམས་ཅན་མུ་མེད་པ་དང༌། རིས་མེད་པ་ཐམས་ཅད་ཀྱི་སྒོ་གསུམ་ལ་དབྱེར་མེད་པར་ཁྱབ་པའི་དོན་གྱིས། སངས་རྒྱས་དོན་གྱིས་སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། ། ཞེས་འཆད་ནས་སངས་རྒྱས་མཚན་ཉིད་པ་དང༌། སྙིང་པོ་བཏགས་པ་བར་ལོ་ཆེན་བློ་ལྡན་ཤེས་རབ་སོགས་འཆད་ཀྱང་བདག་གི་རྗེ་བླ་མ་རས་པ་ཆེན་པོས། དེ་བཞིན་གཤེགས་པ་ནི་ཆོས་ཐམས་ཅད་ཀྱི་དེ་ཉིད་དུ་གཤེགས་པ་ལ་དེར་བརྗོད་ན། དེ་ཉིད་ནི་གཅིག་དང་དུ་མས་དབེན་པ་ཉིད་ཡིན་ལ། དེས་སེམས་ཅན་དང་སངས་རྒྱས་ཀྱི་དེ་བཞིན་གཤེགས་པ་གཉིས་ཐ་དད་པ་གཉིས་སུ་མི་མངའ་བས་གདོད་ནས་དྲི་བྲལ་གྱི་སྟོབས་སོགས་ཀྱི་ཡེ་ཤེས་རང་རྒྱུད་ལ་ཐོག་མེད་ནས་འཕྲོ་བའམ་རང་ཞུགས་སུ་ཡོད་པ་ཉིད་དེ།
དེའི་ཕྱིར། དག་དང་ཉོན་མོངས་དང་ལྡན་གྱི་དོན་ཡང་དེ་ཉིད་ལ་འཆད་རིགས་ལ། དེས་ན་རྒྱུ་འབྲས་ཀྱི་སངས་རྒྱས་ཀྱི་ཆོས་སྐུ་དག་པ་གཉིས་ལྡན་དེ་ཡར་ཁྱབ་མར་ཁྱབ་གཉིས་ཀ་མི་འགལ་ཏེ། དེ་ལྟའི་སངས་རྒྱས་ཆོས་སྐུ་ནི་རྒྱུ་འབྲས་གཉིས་ཀར་ནམ་མཁའ་ལྟར་སངས་རྒྱས་དང་སེམས་ཅན་ཐམས་ཅད་ཀྱི་རྗེས་སུ་འགྲོ་བའི་ཕྱིར། མདོ་རྒྱན་ལས། ཇི་ལྟར་ནམ་མཁའ་རྟག་ཏུ་ཀུན་སོང་འདོད། ། ཇི་ལྟར་ནམ་མཁའ་གཟུགས་གྱུར་ཚོགས་ཀུན་སོང༌། ། དེ་བཞིན་འདི་ནི་སེམས་ཅན་ཚོགས་ཀུན་སོང༌། ། ཞེས་བཀའ་སྩལ་ལ། རྒྱུ་མཚན་དེ་ཉིད་ཡིད་ལ་བཞག་ནས་ཁོ་བོས་བྱས་པའི་རྒན་པོའི་རླུང་སྨན་དུ།
སེམས་ཅན་ཁྱི་རྒན་རྒྱའོ་སྒྲིབ་པའི་བདག་ཉིད་ཀྱི་གང་ལ་སྒྲིབ་པའི་སྒྲིབ་གཞིའི་སངས་རྒྱས་ཀྱི་སྙིང་པོ་དེ་ཐོག་མཐའ་བར་གསུམ་དུ་སྟོབས་སོགས་སངས་རྒྱས་ཀྱི་ཡོན་ཏན་ཐམས་ཅད་ལྡན་པ་ལ་ཁྱད་པར་མེད་པས་འབྲས་བུ་རིགས་འདྲའི་རྒྱུན་བར་མ་ཆད་ཐོག་མེད་ནས་འབྱུང་བ་མི་འགལ་ལོ་ཞེས་ལེགས་པར་བཤད་ཀྱང་ཟབ་མོ་ལ་འཇིགས་པ་རྣམས་ལ་ཆེས་ཆེར་གསང་བར་བྱའོ། ། དེ་བཞིན་ཉིད་ཀྱི་རང་བཞིན་དྲི་མེད་དེ་ནི་སངས་རྒྱས་སེམས་ཅན་གཉིས་ལ་དབྱེར་མེད་དུ་ཡོད་ཅེས་པ་ནི་སྙིང་པོའི་རང་ལྡོག་ཟག་མེད་ཡིན་པ་ལ་ཁྱད་པར་མེད་པ་སྟེ། ཁམས་འདི་ལ་དྲི་མས་དག་མ་དག་གི་དབང་ལས། གང་ཟག་དེ་ལའང་སེམས་ཅན་དང་བྱང་སེམས་དང་སངས་རྒྱས་ཞེས་མིང་གསུམ་གྱིས་བཏགས་ཏེ། ཇི་སྐད་དུ། ཁམས་ནི་གནས་སྐབས་གསུམ་དག་ཏུ། ། མིང་གསུམ་གྱིས་ནི་བསྟན་པ་ཡིན། ། ཞེས་དང༌། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། །
སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་འབྱུང་ངོ༌། ། འོ་ན་སངས་རྒྱས་ཀྱི་སྙིང་པོ་དེ་རང་གི་ངོ་བོ་སེམས་ཅན་མིན་པ་ལ་སེམས་ཅན་དུ་བརྗོད་པ་ཅི་ཞེ་ན། སེམས་ཅན་དང་སངས་རྒྱས་སོགས་གང་ཟག་གི་ཆ་ནས་བཏགས་པ་ཡིན་ལ། གང་དྲི་བཅས་ཀྱི་སྙིང་པོའི་དུས་ཀྱི་གང་ཟག་དེའི་མིང་གི་འཇུག་པས་བདེ་གཤེགས་སྙིང་པོ་ལའང་གང་ཟག་ལྟར་བཏགས་པར་ཟད་པ་མི་འགལ་ཏེ། སྒྲིབ་གཞི་བདེ་གཤེགས་སྙིང་པོ་དེ་ནི་སྒྲིབ་བྱེད་འགྲོ་དྲུག་སོགས་ཀྱི་གང་ཟག་ཉི་ཚེ་བས་ལས་དང་དེ་འབྲས་མྱོང་བ་ལྟ་བུའི་གནས་སྐབས་པ་མ་ཡིན་པས། སྒྲིབ་བྱེད་མ་དག་པའི་དྲི་མ་མ་སྤངས་པར་མ་དག་པ་སྡུག་བསྔལ་གྱི་ཆ་དེ་དག་སྙིང་པོ་དང་ཤུན་པར་ལྟར་རྟག་ཏུ་རྗེས་སུ་འབྲང་བ་མི་འགལ་བ་ཉིད་ཀྱིས་ན་སྙིང་པོ་ལའང་གང་ཟག་གི་སྒྲས་བཏགས་པ་མི་འགལ་བའི་ཕྱིར། དཔལ་ཕྲེང་ལས། བཅོམ་ལྡན་འདས་རྣམ་པར་ཤེས་པ་ཚོགས་དྲུག་པོ་འདི་དང༌།
རྣམ་པར་ཤེས་པ་འདི་ལྟ་སྟེ། དེ་ལྟར་ཆོས་བདུན་པོ་འདི་མི་གནས་པ། མ་འབྲེལ་བ། སྐད་ཅིག་པ་ལགས་པས་སྡུག་བསྔལ་མྱོང་བ་མ་ལགས་སོ། ། དེ་བཞིན་གཤེགས་པའི་སྙིང་པོ་ནི་འབྲེལ་པ་རྣམ་པར་དབྱེར་མེད་པ་སྐད་ཅིག་པ་ལགས་པས་སྡུག་བསྔལ་མྱོང་བ་ལགས་སོ། ། ཞེས་འབྱུང་ངོ༌། ། འོ་ན་སངས་རྒྱས་ཀྱི་སྙིང་པོ་མིང་གསུམ་གྱི་གནས་སྐབས་སུ་བསྟན་པར་འཇུག་ན་སྟེ་འཁོར་བ་སེམས་ཅན་པ་དང་བྱང་སེམས་ཞེས་པའི་མིང་ཉི་ཚེ་བ་དེ་ནམ་ལོག་ཞེ་ན། དེ་ལ་ཀུན་གཞི་ལ་ཉོན་མོངས་ཐམས་ཅད་ཀྱི་གཞི་བྱེད་པའི་ཆ་དང༌། ཉོན་མོངས་ལོག་ཀྱང་བག་ཆགས་ཐམས་ཅད་ཀྱི་གཞིར་གྱུར་པ་གཉིས་ཡོད་པ་ལས། དང་པོ་ནི་ཉན་རང་དགྲ་བཅོམ་ཉིད་ལས་ལྡོག་ལ།
གཉིས་པ་ནི་དཔལ་ཕྲེང་ལས། མ་རིག་བག་ཆགས་ཀྱི་ས་ཞེས་པ་དེ་ཡིན་ལ། དེ་ནི་ས་བཅུའི་རྒྱུན་མཐར་ལྡོག་གོ ། དེས་ན་ཀུན་གཞི་ལ་ཉོན་མོངས་དང་བག་ཆགས་སོགས་རགས་ཕྲའི་རྟེན་བྱེད་ཚུལ་མ་ཤེས་པར་ཉོན་མོངས་སྤོངས་པ་ཙམ་གྱིས་འཁོར་བའི་སྐྱེ་རྒྱུན་ཆད་པར་འདོད་ན་ནི། མུ་སྟེགས་ཆད་པ་པ་ལྟར་འགྱུར་ལ། རྒྱུ་མཚན་དེའི་ཕྱིར་ཀུན་གྱི་ཁས་ལེན་པ་ནི་མུ་སྟེགས་བྱེད་ལས་ཁྱད་པར་དུ་འཕགས་ལ། ཁྱད་པར་བྱང་ཆེན་ཐོབ་པ་ལ་དེའི་གེགས་གྱུར་གྱི་ཀུན་གཞི་མ་རིག་བག་ཆགས་ཀྱི་སའི་སྒྲིབ་པ་འདི་ངོས་ཟིན་དགོས་ལ། འདི་ངོས་ཟིན་པ་ལ་སངས་རྒྱས་ཀྱི་སའི་སྤངས་རྟོགས་རྒྱ་ཆེན་པོ་ལ་འཇུག་དགོས་པས་ཀུན་གཞི་ཆོས་ཚུལ་འདི་ལྟ་བུ་ནི་སངས་རྒྱས་དང་བྱང་སེམས་མ་གཏོགས་སྐྱེ་བོ་དང་རྣལ་འབྱོར་ཕལ་པས་ཤེས་པ་མ་ཡིན་ཏེ། ལང་གཤེགས་ལས། རང་གི་རིགས་ཀྱི་མཚན་ཉིད་འགགས་ན་ཀུན་གཞི་རྣམ་པར་ཤེས་པའང་འགགས་པར་འགྱུར་ཏེ།
བློ་གྲོས་ཆེན་པོ་ཀུན་གཞིའི་རྣམ་པར་ཤེས་པ་འགགས་ན་ནི། སྨྲ་བ་འདི་ཡང་མུ་སྟེགས་བྱེད་པའི་ཆད་པར་སྨྲ་བ་དང་ཁྱད་མེད་པར་འགྱུར་རོ། ། ཞེས་དང༌། ཡང་བློ་གྲོས་ཆེན་པོས་ཀུན་གཞིའི་རྣམ་པར་ཤེས་པ་རྒྱུ་ཞིང་འཇུག་པ་དེ་ལྟར་ཤིན་ཏུ་ཕྲ་བས་དེ་བཞིན་གཤེགས་པ་དང་ས་ལ་རབ་ཏུ་གནས་པའི་བྱང་ཆུབ་སེམས་དཔའ་རྣམས་མ་གཏོགས་པར་གཞན་ཉན་རང་དང་མུ་སྟེགས་ཅན་གྱི་རྣལ་འབྱོར་པ་རྣམས་ཀྱི་ཁོང་དུ་ཆུད་པའམ་ཏིང་ངེ་འཛིན་དང་ཤེས་རབ་ཀྱི་ཀྱང་རྟོགས་པར་སླ་བ་མ་ཡིན་ནོ། ། ཞེས་འབྱུང་ལ་དེས་ན་སངས་རྒྱས་ཀྱི་སྙིང་པོ་ནི་ཕྱིས་ལྡོག་མེད་པ་ཁོ་ན་སྟེ། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་འབྱུང་ངོ༌། ། འོ་ན་སངས་རྒྱས་ཀྱི་སྙིང་པོ་ལ་སེམས་ཅན་དུ་བཏགས་པ་ན། དེ་གང་ཟག་གི་བདག་ཏུ་འཇོག་གམ་ཞེ་ན།
འདི་ལ་བློ་གྲོས་ཀྱི་ནོར་ཅན་དཔལ་ཡེ་བཟང་རྩེ་པ་སོགས་ཁ་ཅིག་བདག་ཏུ་འཇོག་པར་བྱེད་ཀྱང་མི་ལེགས་ཏེ། བདག་ནི་འཁོར་འདས་ཀྱི་གཞི་འགར་ཡང་སངས་རྒྱས་ཀྱིས་མ་བཞག་ཅིང་མ་གྲུབ་པའི་ཕྱིར་དང༌། རྒྱུ་དུས་ཀྱི་སངས་རྒྱས་ཀྱི་སྙིང་པོ་ལ་འབྲས་དུས་ཀྱི་སངས་རྒྱས་ཀྱི་ང་རྒྱལ་འཇོག་ནས་ལམ་དུས་ཀྱི་སངས་རྒྱས་སུ་བཞེངས་པ་ཡོད་ཀྱང་དེ་བདག་ཡིན་མི་དགོས་པའི་ཕྱིར་ཏེ། ཐ་མལ་པ་རང་ག་བའང་ཕུང་པོ་ལ་བདག་ཏུ་ང་རྒྱལ་ཀྱང་ཕུང་པོ་བདག་མ་ཡིན་པ་བཞིན་ནོ། ། དེས་ན་ཁོ་བོས་ནི་སངས་རྒྱས་ཀྱི་སྙིང་པོ་ལ་སེམས་ཅན་དུ་བཏགས་པ་ན། དེ་གང་ཟག་གམ་བདག་མ་ཡིན་ཏེ། དེ་བདག་གི་གདགས་གཞིར་བྱས་པ་ལས་དེ་བདག་ཡིན་པར་འཇོག་བྱེད་གང་ཡང་མེད་པའི་ཕྱིར་ཏེ། འཇམ་དཔལ་རྩ་རྒྱུད་ལས། དེ་ལ་ཕྲ་བའི་བདག་ཅེས་པ། ། གནས་དང་ལུས་དང་ལོངས་སྤྱོད་དང༌། །
རྦ་རླབས་ལྡན་པ་འདི་ཁོ་ན། ། བདག་ཏུ་འདོགས་པའི་གཞི་ཡིན་ནོ། ། ཞེས་འབྱུང་ངོ༌། ། འོ་ན་མིང་གསུམ་གྱི་གདགས་གཞིའི་ཕུང་པོ་ལ་ཀུན་གཞི་ཞེས་པའི་མིང་གིས་བཏགས་ནས་སངས་རྒྱས་ཀྱི་བསྟན་པ་ཡོད་དམ་ཞེ་ན། ཤིན་ཏུ་ནས་ཀྱང་ཡོད་དེ། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོའི་དེ་ལ་ཀུན་གཞིའི་སྒྲས། ། དེ་རྣམས་ཡང་དག་སྟོན་པར་མཛད། ། སྙིང་པོ་ཀུན་གཞིར་བསྒྲགས་པ་ཡང༌། །
བློ་ཞན་རྣམས་ཀྱིས་མི་ཤེས་སོ། ། ཞེས་འབྱུང་བས། ས་རྣམས་སྣ་ཚོགས་ཀུན་གཞི་ཞེས་འཁོར་འདས་ཀྱི་ས་བོན་དང་རྒྱུ་ཐམས་ཅད་ལ་ཀུན་གཞི་ཞེས་བརྗོད་པ་ལས། འདིར་མྱང་འདས་ཀྱི་རྒྱུ་ལ་ཀུན་གཞིར་བརྗོད་པ་ན། དེ་བདེར་གཤེགས་སྙིང་པོ་ལས་གཞན་དུ་མི་རུང་སྟེ། ཀུན་གཞི་ནི་དྲི་མའི་གནས་ངན་ལེན་ཡིན་ལ། འདི་ནི་དྲི་མའི་གནས་ངན་ལེན་མ་ཡིན་པར་རང་བཞིན་འོད་གསལ་ཉིད་ཡིན་པའི་ཕྱིར། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། །
གློ་བུར་དྲི་མས་དེ་ཉོན་མོངས་མི་འགྱུར། ། ཞེས་བྱ་ལ། འདི་ལྟ་བུ་ནི་ཐོག་མེད་ནས་བདེ་བ་ཆེན་པོའི་ངོ་བོར་གནས་ཏེ། རྒྱུད་ལས། དམྱལ་བ་ཡི་དྭགས་བྱོལ་སོང་དང༌། ། ལྷ་དང་ལྷ་མིན་མི་རྣམས་དང༌། ། བཤང་བའི་སྲིན་བུ་སོགས་ཀྱིས་ཀྱང༌། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། ། འཇིག་རྟེན་ཁམས་ནི་གང་དུ་ཡང༌། །
སངས་རྒྱས་གཞན་དུ་རྙེད་མི་འགྱུར། ། སེམས་ཉིད་རྫོགས་པའི་སངས་རྒྱས་ཆེ། ། སངས་རྒྱས་གཞན་དུ་བསྟན་དུ་མེད། ། ཅེས་འབྱུང་ལ། རྒྱུད་གསུམ་གྱི་བདེ་བ་རྒྱུན་མ་ཆད་པར་ཐོག་མཐའ་མེད་པའི་རྒྱུན་གྱི་རྟག་པ་འདི་ལ་དགོངས་ནས་ཨིནྡྲ་བྷཱུ་ཏིས། བདེ་ཆེན་མི་རྟག་མ་ཡིན་ཏེ། ། བདེ་བ་ཆེན་པོ་རྟག་ཏུ་རྟོག ། ཅེས་སོ། ། དེས་ན་འདི་ལྟ་བུའི་བདེ་ཆེན་རྒྱུད་ལ་ཡོད་པ་མངོན་དུ་འདྲེན་ཆེད་ཀྱི་ལས་རྒྱ་ལྟ་བུ་གཏན་བཀག་པ་མིན་ཀྱང་རྣམ་སྨིན་གྱི་དབང་པོའི་ཚོར་བདེ་ནི་ཁྱབ་པ་འདུ་བྱེད་ཀྱི་སྡུག་བསྔལ་ཡིན་པས་མྱང་འདས་ཀྱི་བདེ་ཆེན་མ་ཡིན་ནོ་ཞེས་ཨིནྡྲ་བྷུ་ཏིས། དབང་པོ་གཉིས་སྐྱེས་བདེ་དེ་ཉིད། །
དེ་ཉིད་ཡིན་ཞེས་སྐྱེ་ངན་སྨྲའི། ། དེ་ནི་བདེ་བ་ཆེ་ཡིན་ཞེས། ། རྒྱལ་བ་མཆོག་གིས་མ་གསུངས་སོ། ། ཞེས་འབྱུང་ལ། དེས་ན་དབང་མདོར་བསྟན་ལས། ཇི་ལྟར་ཟླ་ཤར་རིམ་པ་ཡིས། ། ཆ་རྣམས་ཀྱིས་ནི་རྫོགས་པར་འགྱུར། ། གྲིབ་མ་ཉམས་པས་རྫོགས་པ་སྟེ། ། ཟླ་བ་ཆ་དང་རྫོགས་པ་མིན། ། དེ་བཞིན་ཡེ་ཤེས་ཤར་རིམ་པས། །
ས་རྣམས་ཀྱིས་ནི་རྫོགས་པར་འགྱུར། ། ཉོན་མོངས་ལ་སོགས་ཉམས་པས་རྫོགས། ། ཡེ་ཤེས་ཆ་དང་རྫོགས་པ་མིན། ། ཞེས་ཟླ་བ་རང་ངོ་འཕེལ་སྒྲིབ་མེད་ཀྱང་གྲིབ་མའི་དབང་གིས་གནམ་སྟོང་ལ་ཟླ་བ་མེད་པ་བཞིན། ། སེམས་ཅན་གྱི་སེམས་ཀྱི་སྒྲིབ་པས་བདེ་ཆེན་བཀག་ནས་བདེ་བ་མི་མངོན་ཀྱང་དེའི་ཚེ་བདེ་བ་མེད་པ་མ་ཡིན་ཏེ། ནཱ་རོ་པས་ཀྱང་དེའི་འགྲེལ་པར། ཉོན་མོངས་ལ་སོགས་ཤེས་པ་ཉོན་མོངས་པ་དང་ཤེས་བྱ་དང་སྙོམས་འཇུག་གི་སྒྲིབ་པ་བག་ཆགས་དང་བཅས་པ་ཉམས་པའམ་སྤངས་པ་ཉིད་རྫོགས་པའི་སྒྲས་བསྟན་པ་ཡིན་གྱི་ཡེ་ཤེས་ཆད་པ་མ་ཡིན་ལ། དེ་རྫོགས་པ་ཡང་མ་ཡིན་ནོ། ། ཉེས་དེ་ལུང་དུ་གསུངས་པ། སངས་རྒྱས་རྣམས་ནི་རྟག་ཏུ་ཤར། །
མ་རིག་གདུག་སེམས་ཅན་གྱི་མིན། ། ཞེས་པའོ། ། ས་ར་ཧའི་ཞབས་ཀྱིས་ཀྱང༌། བྱེད་པ་དང་བྲལ་འགྲོ་ལ་རྟག་ཏུ་ཤར། ། གང་ཞིག་དོན་དུ་ངེས་པར་གསུངས་པ་ན། ། ཐམས་ཅད་མཁྱེན་པའང་ཚིག་གིས་དབུལ་གྱུར་པ། ། བདེ་བའི་རྒྱལ་པོ་གཅིག་པུ་རྒྱལ་གྱུར་ཅིག ། ཅེས་པའོ། ། ཞེས་འབྱུང་ངོ༌། ། དེས་ན།
སངས་རྒྱས་ཀྱི་སྙིང་པོ་བདེ་བ་ཆེན་པོ་ནི། པྲ་ཀྲྀ་ཏ་ཞེས་པ་རང་བཞིན་དང་གཉུག་མ་དང་བཅོས་མིན་དང་ལྷན་སྐྱེས་དང་ཐ་མལ་ཞེས་པར་ཡང་འགྱུར་ལ། དེས་ན་ཏོག་རྩེ་པས། ཐ་མལ་ཤེས་པ་སྙིང་གི་དབུས་སུ་སད། ། ཅེས་འབྱུང་བས། བཀའ་བརྒྱུད་རིན་པོ་ཆེའི་ཞལ་ནས། ཐ་མལ་ཤེས་པ་རང་བབས་ཨོཾ་སྭ་ཏེ་བ་ཞེས་ཀྱང་གསུངས་སོ། ། དེས་ན་ཐོག་མཐའ་མེད་པར་གཉུག་མ་བྱང་ཆུབ་ཀྱི་སེམས་ལ་སྔགས་ཀྱི་རྣལ་འབྱོར་པས་ཨཱཏྨ་བྷ་བ་སྟེ། ཨ་ཧཾ་གྱི་ང་རྒྱལ་འཇོག་པའི་གཞི་འདི་ཉིད་ལ་ངོས་བཟུང་བ་ཡིན་ནོ། ། དེས་ན་དཔྱོད་ལྡན་དག་ང་རྒྱལ་འཇོག་པའི་གཞི་ལ་ངར་མ་འཛིན་ཅིག །
སངས་རྒྱས་ཀྱི་སྙིང་པོའི་རིགས་ནི་རང་གི་ངོ་བོ་བདེ་ཆེན་དེ་ཉིད་ཀྱི་ལུས་ཡོངས་རྫོགས་སེམས་ཅན་གྱི་སྐྱེད་བྱེད་དྲུག་གིས་རིས་དང་ཉེ་བར་འདྲེས་པ་ལྟར་སྣང་སྟེ་མངོན་པར་གསལ་བ་མིན་ཀྱང་དེའི་ཆ་ཤས་ཀྱི་རིས་འགའ་ཞིག་སེམས་ཅན་གྱིས་སྐྱེད་བྱེད་དྲུག་གི་རིས་ལ་མ་འདྲེས་པར་རྗེས་སུ་ཞུགས་པའི་ཚུལ་གྱི་རིགས་སད་དེ་ཟག་མེད་ཀྱི་སྐྱེ་མཆེད་དྲུག་མངོན་གསལ་དུ་སྣང་རུང་བ་ཡིན་ཏེ། དུག་གི་རིས་ལ་སྨན་ཆེན་པོའི་རིས་མི་འདོར་བའི་ཚུལ་གྱིས་མངོན་གསལ་དུ་འགྱུར་རུང་བའི་ཕྱིར། དཔེར་ན། དུག་ཆེན་གྱི་དངུལ་ཆུ་ལ་འཆི་མེད་ཀྱི་བདུད་རྩིའི་རིས་མངོན་དུ་རུང་བ་བཞིན། དོན་འདི་ལ་དགོངས་ནས། ཀརྨ་པ་རང་བྱུང་རྡོ་རྗེས། རིགས་ནི་སེམས་ཅན་གྱི་ལུས་ངག་ཡིད་གསུམ་དེ་བཞིན་གཤེགས་པའི་སྐུ་གསུང་ཐུགས་དང་འདྲ་བའི་ཆ་ཡིན་ལ། དེ་ནི་དཔལ་བརྟག་པ་གཉིས་པ་ལས། ཞལ་ཕྱག་རྣམ་པའི་གཟུགས་སུ་ནི། ། སྐྱེས་པ་ཙམ་གྱིས་རྣམ་པར་གནས། །
འོན་ཀྱང་བག་ཆགས་ཕལ་པའོ། ། ཞེས་དང༌། སེམས་ཅན་ས་བཅུའི་དབང་ཕྱུག་གོ ། ཞེས་བྱ་བ་ལ་སོགས་པ་རྒྱས་པར་འཆད་པ་ཡིན་ཞེས་གསུངས་སོ། ། དེ་ལྟའི་རིགས་ནི་སེམས་ཅན་ཐམས་ཅད་ཀྱི་ཟག་བཅས་ཀྱི་སྐྱེ་མཆེད་དྲུག་ལ་ཐོག་མེད་ནས་བརྒྱུད་པར་ཆོས་ཉིད་ཀྱིས་ཐོབ་པར་རྗེས་སུ་ཞུགས་ལ། དེ་རང་བཞིན་གནས་རིགས་སུ་བརྗོད་ལ། དེ་སད་བྱེད་ཀྱི་དད་སོགས་ནི་ཁམས་རྒྱས་བྱེད་ཡིན་པས་དེ་ལ་རྒྱས་འགྱུར་གྱི་རིགས་ཞེས་བརྗོད་ལ། རྒྱས་འགྱུར་གྱི་རིགས་འདི་ནི་ཟག་བཅས་སྐྱེ་མཆེད་དྲུག་གིས་བསྡུས་པ་དང་བཅས། ཟག་མེད་སྐྱེ་མཆེད་དྲུག་གི་རིས་བསྡུས་གཉིས་ལས་དང་པོ་ནི་ཁམས་དངོས་མ་ཡིན་ལ། ཕྱི་མ་ནི་ཁམས་དངོས་ཡིན་ཏེ།
ཕྱི་མ་འདི་ལ་དགོངས་ནས། ཁོ་བོའི་བླ་མ་ཀརྨ་ཕྲིན་ལས་པས། རྗེ་རང་བྱུང་ཞབས་ཀྱིས། རང་བཞིན་གནས་རིགས་ཉིད་རྒྱས་འགྱུར་གྱི་རིགས་ཡིན་པར་བཞེད་ཅེས་རྩལ་བཤད་དུ་མཛད་དོ། །
དེས་སྙིང་པོའི་འཇོག་ཚུལ་འདི་ལྟ་ཤེས་ན། ངེས་ཤེས་གསུམ་སྐྱེ་བར་འགྱུར་ཏེ། སངས་རྒྱས་ཀྱི་ཆོས་སྐུས་བརྟེན་གཡོ་ཐམས་ཅད་ཁྱབ་པར་རང་གི་སྟོན་པ་དང་ནམ་ཡང་འབྲལ་མེད་དུ་ཤེས་པ་དང༌། སངས་རྒྱས་དང་སེམས་ཅན་གྱི་གཤེགས་སྙིང་ཐོག་མཐར་འགྱུར་མེད་དུ་མཐོང་ནས་དེ་ལས་ཕྱིན་ལོག་གི་བདག་ལྟ་ཅན་རྣམས་བདག་འཛིན་ཅན་རང་དང་མཚུངས་པར་མཐོང་ནས་དེ་ལ་བྱམས་པ་དང་སྙིང་རྗེ་ཆེན་པོ་སྐྱེ་ནས་སྡུག་བསྔལ་བའི་སེམས་ཅན་དེ་ཡང་དོན་ལ་མ་གྲུབ་པས་སྡུག་བསྔལ་དེ་སེལ་ནུས་ཀྱི་སྙིང་སྟོབས་ཆེར་སྐྱེ་བ་དང༌། གནས་སྐབས་གསུམ་ལ་སོགས་པའི་དེ་ཐམས་ཅད་སྙིང་པོ་ཉིད་ཀྱི་ཁྱད་པར་དུ་ཤེས་པས་སྙིང་པོ་དེའི་ཤེས་རབ་དང་ཏིང་ངེ་འཛིན་གྱིས་དེའི་ཤུན་པ་གཅོད་ནུས་ཀྱི་ལམ་ལ་བརྩོན་པ་ཆེར་སྐྱེ་བའི་ཕྱིར། དེ་ལྟའི་ངེས་ཤེས་སྐྱེས་པ་ན།
ཕྱིར་མི་ལྡོག་པའི་ལུང་བསྟན་དངོས་སུ་མ་ཐོབ་ཀྱང་གང་ཟག་དེ་ནི་ཕྱིར་མི་ལྡོག་པའོ་ཞེས་བཙན་ཁ་འོ་ཆེ་བའི་བྱམས་ཆོས་སྡོམ་འདུས་སུ་གསུངས་སོ། ། དེ་ལྟའི་སྙིང་པོ་དེ་ཉིད་གཟིགས་པའི་མན་ངག་གི་གནས་ཀྱིས་དུས་ཐུང་ངུར་ཇི་ལྟར་ཉམས་སུ་ལེན་པ་ནི། རྒྱལ་བ་མ་ཕམ་པས། ཐེག་མཆོག་ལ་མོས་ས་བོན་ཤེས་རབ་ནི། ། སངས་རྒྱས་ཆོས་སྐྱེད་མ་དང་བསམ་གཏན་གྱི། ། བདེ་བའི་མངལ་གནས་སྙིང་རྗེའི་མ་མ་ཅན། ། གང་ཡིན་དེ་དག་ཐུབ་པའི་རྗེས་སྐྱེས་སྲས། ། ཞེས་འབྱུང་བས། དང་པོར་སྙིང་པོ་མངོན་དུ་འགྱུར་བའི་ཆེད་དུ་མོས། དེ་ནས་སྙིང་པོ་སྟོན་པའི་གསུང་རབ་མཉན་པ་སོགས་ཤེས་རབ་ཀྱི་ཡུལ་དུ་བྱས།
དེ་ནས་ལུས་ཅན་ཀུན་སྙིང་པོ་ཅན་ཡིན་པ་ལ་དེ་ལྟར་མ་རྟོགས་པ་ལ་སྙིང་རྗེས་དྲངས་པའི་བྱང་ཆུབ་ཀྱི་སེམས་བསྐྱེད་ནས་དེའི་བསླབ་པ་ལ་སློབ། དེ་ནས་སྙིང་པོ་མངོན་དུ་བྱེད་པ་ལ་མི་རྟོག་པའི་ཏིང་ངེ་འཛིན་ལ་རག་པས་ཡིད་ལ་མི་བྱེད་མ་བཅོས་པའི་བསམ་གཏན་ལ་བསླབ་པའོ། ། དེའི་བསམ་གཏན་སྒྲུབ་ཚུལ་ལ་སྙིང་པོའི་མཚན་ཉིད་ལ་སྒྲོ་འདོགས་གཅོད་པ་ཡིད་དུ་ཤེས་རྟོག་པས་བསྡུས་པའི་ས་པ་དང༌། མཚན་གཞི་ལ་སྒྲོ་འདོགས་གཅོད་པ་སྒོམ་བྱུང་མི་རྟོག་རྣལ་འབྱོར་གྱི་བསྡུས་པའི་ས་པ་གཉིས་ལས། སྔ་མའང་མོས་པ་དང་ཤེས་རབ་ཀྱི་སྐབས་སུ་ཐོས་བསམ་གྱི་འཇུག་པ་ཚར་ཕྱིན་དུ་བྱས་ནས། ཕྱི་མ་ནི་སྒོམ་པ་ལ་འཇུག་པ་ན་རང་བཞིན་ལྷུན་གྲུབ་ཀྱི་ངང་གི་འཇུག་པ་སྟེ་སྒོམ་ཚུལ་འདི་ནི་མདོ་སྔགས་ཐམས་ཅད་ནས་སྙིང་པོ་མངོན་དུ་བྱེད་པ་ལ་ཆེས་ཟབ་པ་སྟེ་ཚུལ་འདི་བཅོམ་ལྡན་འདས་ཀྱིས་རྒྱལ་བ་མ་ཕམ་པ་དང་འཇམ་དབྱངས་ལ་བཀའ་སྩལ། འཇམ་དབྱངས་ཀྱིས་ཀླུ་སྒྲུབ་དང༌། ཀླུ་སྒྲུབ་ཀྱིས་ཤ་བ་ར་དང༌། ཤ་བ་རས་མཻ་ཏྲཱི་པ་དང༌། བྱམས་པས་ཀྱང་མཻ་ཏྲཱི་པ་དང༌།
མཻ་ཏྲཱི་པས་མར་པ། མི་ལ། དྭགས་པོ། དུས་མཁྱེན་ལ་བརྒྱུད་དེ་ཁོ་བོ་ཡབ་རྗེ་རྗེ་བཙུན་ཆེན་པོའི་བར་མན་ངག་གི་རྒྱུན་མ་ཆད་པ་འདི་ལྟ་སྟེ། དེ་ཡང་སྙིང་པོ་ཉིད་ལ་འཁོར་བ་ཐོག་མེད་ནས་གསེར་གྱི་གཡའ་དང་ཆུའི་རྙོག་ལྟ་བུའི་རྣམ་ཤེས་ཚོགས་བརྒྱད་གློ་བུར་གྱི་དྲི་མའི་ཆོས་དེ་བདག་རྐྱེན་དབང་པོ་དང་དམིགས་རྐྱེན་ཡུལ་དང༌། དེ་མ་ཐག་རྐྱེན་ཉེར་ལེན་གྱི་རྒྱུ་དང་བཅས་པའི་སྤྲོས་པས་བཅོས་དཀྲུགས་རྟོག་པས་མཚན་མར་གཡེང་བས་ཁམས་གསུམ་གྱི་འཁྲུལ་སྤྲོས་འདི་ཉིད་བྱུང་བ་ཡིན་ཏེ། མདོ་ལས། ཇི་ལྟར་རྒྱ་མཚོའི་རྦ་རླབས་རྣམས། ། རླུང་གི་རྐྱེན་གྱིས་འབྱུང་བ་དག ། གར་ཅིང་རབ་ཏུ་བྱུང་བ་ནི། །
རྒྱུན་ཀྱང་རྣམ་པར་ཆད་པ་མེད། ། ཀུན་གཞིའི་ཆུ་བོ་དེ་བཞིན་དུ། ། རྟག་ཏུ་ཡུལ་ལ་རླུང་གིས་བསྐྱོད། ། སྣ་ཆོགས་རྣམ་ཤེས་རྦ་རླབས་རྣམས། ། གར་ཅིང་རབ་ཏུ་འབྱུང་བར་འགྱུར། ། ཞེས་དང༌། ལུས་དང་ལོངས་སྤྱོད་གནས་ལྟ་བུར། ། མི་ཡི་རྣམ་པར་ཤེས་པར་སྣང༌། ། དེ་ཕྱིར་དེ་ཡི་འཇུག་པ་ནི། ། རྦ་རླབས་དག་དང་འདྲ་བར་སྣང༌། །
ཞེས་འབྱུང་ལ། ། དེས་ན་བཅོས་སོགས་ཀྱི་དངོས་ཀྱི་གཉེན་པོ་མ་བཅོས་མི་རྩོལ་མི་དཀྲུག་མི་རྟོག་རང་བབས་ཉིད་ལ་བཞག་ན་ཡུལ་དབང་ཡིད་བྱེད་ཀྱི་སྤྲོས་འཁྲུལ་འདི་རང་སར་ཞི་ནས་སྙིང་པོ་ཐ་མལ་གྱི་ཤེས་པ་མངོན་དུ་འགྱུར་བ་ཡིན་ཏེ། དཔེར་ན་ཆུ་རྙོག་པ་ཅན་མ་རྙོགས་པར་བཞག་ན་རྙོག་པ་ཞི་ནས་ཆུ་དྭང་བར་འགྱུར་ལ། དེ་ལྟ་ནའང་ཆུའི་དྭང་བ་གསར་དུ་བྱུང་བ་མིན་པ་ལྟར་རྣམ་ཤེས་དྲི་མའི་ཆོས་མ་བཅོས་པར་བཞག་པས་ཁོ་རང་རང་སར་ཞི་ནས་སྙིང་པོ་མངོན་དུ་གྱུར་ཀྱང་སྙིང་པོ་གསར་དུ་འབྱུང་བ་མིན་པའི་ཕྱིར། དེས་ན་ངེས་དོན་གྱི་གསུང་རབ་ལས། མིག་དང་གཟུགས་ལ་བརྟེན་ནས་ནི། ། དྲི་མ་མེད་པའི་སྣང་བ་འབྱུང༌། ། ཞེས་པའི་དྲི་མེད་ཀྱི་སྣང་བའང་ཐ་མལ་གྱི་ཤེས་པ་སྙིང་པོ་དེ་ཉིད་དོ། ། དེས་ན་གློ་བུར་གྱི་འཁྲུལ་སྤྲོས་དེ་ཉིད་མཉམ་པར་བཞག་པ་ན་བདེན་པ་གཉིས་ཀར་གྲུབ་པ་མེད་པར་གསལ་བཞག་གང་གིས་ཀྱང་མ་བཅོས་པར་བཞག་པ་ན་འཁྲུལ་སྤྲོས་དེ་ཉིད་ཡོད་མེད་གང་གིའང་མཚན་མས་དབེན་མི་སྤྱོ་བ་ན་ཡང་དག་ཉིད་ལ་ཡང་དག་ལྟ་བ་ཉིད་ཀྱིས་གྲོལ་བར་འགྱུར་ཏེ། འདི་ལ་བསལ་བྱ་ཅི་ཡང་མེད། །
བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་འབྱུང་བའི་ཕྱིར། དེས་ན་གློ་བུར་དྲི་མའི་རྫུན་ཆོས་རང་བདེན་པར་བཅོས་པ་འདི་ཉིད་མ་བཅོས་གཉུག་མའི་ངང་དུ་གློད་པ་ན་ཆོས་ཐམས་ཅད་ཀྱི་གནས་ལུགས་ཆོས་ཉིད་སྟོང་པ་ཉིད་ཀྱང་ཞར་ལ་མངོན་དུ་བྱེད་ཅིང༌། གཙོ་བོར་ཆོས་ཅན་རྣམ་དག་བདེ་གཤེགས་སྙིང་པོ་ཉིད་ཀྱང་མངོན་དུ་བྱེད་དེ། མི་ཏྲ་ཛོ་ཀིས། གང་ཤར་ཐམས་ཅད་དེ་ཡིན་ཏེ། ། དེ་ནི་གང་དུའང་མ་ཤར་བའོ། ། ཞེས་དང༌།
གང་ཤར་གཉུག་མའི་ངོ་བོ་ཉིད། ། གང་ཤར་དྲན་པས་མ་བརྗེད་ན། ། དེ་ཤར་སྟོང་པ་ཉིད་དག་ཏུ། ། རྣལ་འབྱོར་རྒྱལ་པོ་གདོན་མི་ཟ། ། ཞེས་འབྱུང་ངོ༌། ། དེས་ན་བདེན་གཉིས་ཀྱི་ཆོས་འདི་ཐམས་ཅད་ལ་འགྲོ་འོང་དང་བསལ་བཞག་མེད་པ་མཉམ་ཉིད་དུ་ལྟ་སྒོམ་བྱེད་པ་འདི་ནི་འཁོར་གསུམ་མི་རྟོག་པའི་ཡེ་ཤེས་ཀྱི་ཚོགས་བླ་ན་མེད་པ་ཡིན་ཏེ། འཁོར་གསུམ་ཡང་བྱ་བྱེད་ལས་གསུམ་དང༌། དུས་གསུམ་ཡིད་བྱེད་ཀྱི་འཁོར་གསུམ་ལ་བྱེད་པ་ཏིང་འཛིན་རྒྱལ་པོའི་མདོ་འགྲེལ་དུ། སློབ་དཔོན་འཇམ་དཔལ་གྲགས་པས་བཤད་ལ། དེའང་བྱ་བྱེད་ལས་གསུམ་གྱི་འཁོར་གསུམ་ནི་ཉི་ཚེ་བ་ཙམ་གྱི་མཚན་འཛིན་ལས་ཤེས་བྱ་རྒྱ་ཆེན་པོ་མཐའ་དག་ལ་འཇུག་པའི་མཚན་འཛིན་མ་ཡིན་ལ།
དུས་གསུམ་ཡིད་བྱེད་ནི་ཤེས་བྱའི་ཆོས་མཐའ་དག་གི་མཚན་འཛིན་བསྡུད་པས་དུས་གསུམ་ཡིད་ལ་མི་བྱེད་པའི་འཁོར་གསུམ་མི་རྟོག་པའི་ཡེ་ཤེས་འདི་ནི་ཤེས་སྒྲིབ་ཀྱི་གཉེན་པོར་ཡེ་ཤེས་སྣང་བ་རྒྱན་གྱི་མདོར་བཤད་ལ། དེས་ན་དུས་གསུམ་གྱི་ཆོས་ཀྱི་སྤྲོས་མཚན་དང་པོར་བཀག་པས་ཤེས་སྒྲིབ་གཙོ་བོར་སྤོང་ལ། དེའི་ཞར་ལ་ཉོན་སྒྲིབ་ཀྱང་སྤོང་བར་འགྱུར་བ་ཡིན་ཏེ། དེས་ན་རྗེ་མི་ལས། ཇོ་བོ་བཀའ་གདམས་པ་རྣམས་སྔོན་ལ་ཉོན་སྒྲིབ་སྤངས་ནས་གདོད་ཤེས་སྒྲིབ་སྤང་ཟེར་ཡང༌། ཁོ་བོའི་བཀའ་བརྒྱུད་ནི་སྔོན་ལ་ཤེས་སྒྲིབ་སྤངས་ནས་ཉོན་སྒྲིབ་ཞོར་ལ་སྤོང་བ་ཡིན་ཞེས་གསུངས་སོ། ། འོ་ན་སོ་སོ་སྐྱེ་བོ་ལས་དང་པོ་པས་ཀྱང་ཤེས་སྒྲིབ་སྤོང་བར་ནུས་སམ་ཞེ་ན། ཤིན་ཏུ་ནུས་ཏེ། སོ་སྐྱེ་ལས་དང་པོས་ཤེས་བྱ་ལ་མི་ཤེས་པའི་དྲི་མ་སྦྱང་ཆེད་ཐོས་བསམ་སྒོམ་པ་བྱེད་པ་ཉིད་ཀྱི་ཕྱིར། དེས་ན་དུས་གསུམ་གྱི་སྤྲོས་མཚན་ཡིད་བྱེད་ཀྱི་ཤེས་སྒྲིབ་སྤངས་ནས་ཤེས་བྱ་ཐམས་ཅད་མཁྱེན་པའི་ཡེ་ཤེས་སྒྲིབ་ཚུལ་མདོ་སྔགས་ཀྱི་བཀའ་རབ་འབྱམས་ལས་འབྱུང་བ་འདི་ལ།
ཙོང་ཁ་པ་ཡབ་སྲས་དག ། དུས་གསུམ་ཡིད་བྱེད་འགོག་པ་ལྷུར་བྱེད་པ། དུད་འགྲོའི་སྒྲུབ་ཐབས་སྒོམ་གྱི་གཟུགས་བརྙན་ཡིན། ། ཞེས་ཟེར་བ་སྨྲ་ཡུལ་བོད་ཀྱི་བསམ་གཏན་པ་དག་ལ་སྨྲས་མོད། ཕོབ་ཚོད་སངས་རྒྱས་དང་བྱང་ཆེན་རྣམས་ལ་སྐུར་འདེབས་སུ་འགྲོ་བའི་ཚིག་འདིས་ཅི་བྱ་སྟེ། ཁ་ན་མ་ཐོ་བའི་སྡིག་པས། རྒྱུད་ལྕི་བར་འགྱུར་བའི་ཕྱིར། དེས་ན་གློ་བུར་དྲི་མའི་སེམས་ཀྱི་བཅོས་རྒྱུན་རང་སར་གློད་དེ་མ་བཅོས་པར་བཞག་པའི་སེམས་སེམས་བྱུང་གི་ཤེས་པ་སྐད་ཅིག་མ་སྔ་མ་ནས་ཕྱི་མར་འཇུག་པ་ལྟར་གྱི་འཁྲུལ་རྒྱུན་ཞི་གནས་སྐད་ཅིག་ཉིད་ཀྱི་རང་ངོ་ཉེ་བར་ཞི་བས་ཆོས་ཐམས་ཅད་སྐྱེ་འགག་དང་བྲལ་བ་སྙིང་པོ་འོད་གསལ་བའི་སེམས་མངོན་དུ་བྱེད་པར་འགྱུར་བས་དེའི་ཕྱིར། ཆོས་ཉིད་སེམས་ལས་གཞན་པའི་སེམས་གཞན་ནི། ། རང་བཞིན་མ་ཡིན་འོད་གསལ་ལ་བརྗོད་དོ། །
ཞེས་འབྱུང་ངོ༌། ། དེས་ན་མན་ངག་གི་གནད་འདི་ཉིད་ཀྱི་ཕྱིར། རྗེ་སྒམ་པོ་པས། ངའི་ཆོས་འདི་མདོ་ཏིང་ངེ་འཛིན་རྒྱལ་པོའི་དོན་ཡིན་གསུང་བ་དང༌། དཔལ་ཕག་མོ་གྲུ་པའི་ཞལ་ནས་ངའི་ཆོས་འདི་རྒྱུད་བླ་མའི་དོན་ཡིན་གསུང་བ་དང༌། འཇིག་རྟེན་མགོན་པོ་ནས་ཀྱང༌། རྒྱུད་བླ་མར་ཁམས་གཏན་ལ་ཕབ་པ་སྟེ་ངེད་རང་གི་ཕྱག་རྒྱ་ཆེན་པོ་ཡིན་ཞེས་གསུངས་སོ། ། དེས་ན་སྙིང་པོས་བག་ཆགས་ཀྱི་རྟེན་མི་བྱེད་པས་གཙང་བ་དང་བདག་མེད་པ་བཞིན་བདག་མེད་ཀྱི་སྤྲོས་པའང་ཉེ་བར་ཞི་བས་བདག་དམ་པ་དང་མ་རིག་པའི་རྒྱུ་བ་ཕྲ་མོས་སྒྲུབ་པའི་ལུས་སེམས་ལས་གྲོལ་བས་བདེ་བ་དང་དེ་ལྟའི་ཁམས་དྲི་བྲལ་མཛད་ཕྲིན་རྒྱུན་མི་ཆད་པས་རྟག་པ་སྟེ། གཙང་བདག་བདེ་དང་རྟག་ཉིད་ཀྱི། ། ཡོན་ཏན་ཕ་རོལ་ཕྱིན་པ་འབྲས། །
ཞེས་འབྱུང་ངོ༌། ། དེ་ལྟར་སྙིང་པོ་དེ་མངོན་དུ་གྱུར་པ་ན། དེ་ལ་སྒྲིབ་བྱེད་ཤུན་པ་འཁོར་བ་དང་དེའི་རྩ་བ་རགས་པར་མ་ཟད་ཕྲ་བ་དང་ཆེས་ཕྲ་བའང་རྟོགས་ནུས་ཏེ། འཁོར་རྩ་ལ་ཉན་ཐོས་བྱེ་མདོ་དག་འཇིག་ལྟ་དང༌། རང་རྒྱལ་དག་བཟུང་བ་བདེན་འཛིན་དང་དབུ་མར་ཐུན་མོང་བས་མཚན་འཛིན་གྱི་སྤྲོས་པ་དང་འཁོར་ལོ་ཐ་མ་ནས་དྲི་བཅས་སེམས་ཀྱི་དག་པ་ཞེས་ཀུན་གཞིའི་རྣམ་ཤེས་བག་ཆགས་འཛིན་བྱེད་ལུང་མ་བསྟན་ལ་བྱེད་པ་སྟེ། འཁོར་རྩ་འདི་ཐམས་ཅད་སྤངས་པའི་སངས་རྒྱས་མདོའི་ལམ་ནས་ཡོད་ཀྱང་སྔགས་ནས་བཤད་པའི་འཁོར་རྩ་ནི་འཕོ་བའི་བག་ཆགས་སྟེ། འདི་ལ་མིང་གཞན་འོད་གསལ་བའི་སེམས་གཙོ་བོ་ཞེས་བྱ་བ་སྟེ། གཙོ་བོ་འདིས་འཁོར་བའི་རྣམ་འགྱུར་ཉེར་གསུམ་བསྐྱེད་པར་གསུངས་ལ། གཙོ་བོ་དེ་ཡང་དྲི་མེད་ཀྱི་སྙིང་པོ་སྐྱེས་བུའི་མིང་ཅན་ཉེར་ལྔ་པ་ལ་སྒྲིབ་པའི་ཚུལ་གྱི་མ་བསྟེན་པར་ཡང་འཁོར་བ་འདི་མི་འབྱུང་བས། རྡོ་རྗེ་མགུར་དུ།
འོད་དཔག་མེད་དང་རིན་ཆེན་འབྱུང༌། ། འཁོར་བ་སྒྲུབ་པའི་རྩ་བ་གཉིས། ། ཞེས་འབྱུང་ལ། འདི་ལྟ་བུའི་འཁོར་རྩ་ལ་ཀུན་གཞིའི་རྣམ་ཤེས་ཞེས་ཀྱང་བརྗོད་དེ། དེ་ལྟ་ནའང་འདིའི་ཀུན་གཞིའི་རྣམ་ཤེས་ནི་མདོ་ཕྱོགས་ནས་བཤད་པའི་ཀུན་གཞིའི་ལས་ཆེས་ཕྲ་བའི་ཀུན་གཞི་སྟེ། དུས་འཁོར་ལས་འཕོ་བའི་སྐད་ཅིག་དེས་སེམས་ཅན་རྣམས་ཀྱི་སྐྱེ་བར་བྱེད་དོ། ། ཞེས་དང༌། མངལ་དུ་ཀུན་གཞི་རྣམ་པར་ཤེས་པ་རྡུལ་དང་ཁུ་བ་དང་ཡང་དག་པར་ལྡན་པའི་ཆོས་ཅན་ནོ། ། ཞེས་དང༌། དུས་ཀྱི་འཁོར་ལོ་མེད་པ་སྟེ་ཀུན་བཞིའི་རྣམ་ཤེས་མེད་པས་མི་བྱེད་དོ། །
གཞན་ཡང་འདིའི་མིང་ལ། བཞི་པའི་གནས་སྐབས་ཀྱི་སེམས་ཞེས་དང༌། གཉིད་ཀྱི་འོད་གསལ་ཞེས་དང༌། སྐྱེ་སྲིད་ཀྱི་སེམས་སྐད་ཅིག་མ་ཞེས་པ་རྣམས་ཏེ། འདི་དག་འཆར་བའི་ཚེ་སྙིང་པོའི་སེམས་མི་གསལ་བར་གནས་པའང་ཆེས་ཕྲ་བར་ལམ་མ་ཞུགས་རྣམས་ལའང་ཅུང་ཟད་གསལ་བར་འགྱུར་ཀྱང་སྨིན་གྲོལ་གྱི་བྱེད་པས་དེ་ལ་བྱ་བའི་ལས་སུ་མ་གྱུར་པ་དེ་གསལ་བ་ཙམ་དེ་ནི་རྡོ་རྗེའི་རྣལ་འབྱོར་དུ་མི་འགྱུར་རོ། ། ཕྲ་ཟབ་ཀྱི་གནད་འདིའི་ཕྱིར་ཁོ་བོའི་རྗེ་བཙུན་རས་པ་ཆེན་པོའི་ཞལ་སྔ་ནས། དེང་སང་ཁ་ཅིག་ཁོ་བོ་ཅག་གཉིད་འོད་གསལ་དུ་ཆུག་ཡོད་པས་འཆི་བ་འོད་གསལ་དུ་འཚང་རྒྱ་བར་འགྱུར་བ་ཐེ་ཚོམ་མེད་ཅེས་བློ་གདེང་འཆའ་བ་མང་སྟེ། འཁོར་རྩའི་སེམས་འོད་གསལ་དང་མ་ནོར་བ་དགོས་སོ། ། ཞེས་གསུང་བ་ནི་ཤིན་ཏུ་གཅེས་པ་ཡིན་ཏེ། འདུས་པའི་མན་ངག་འཕགས་པ་ཡབ་སྲས་ཀྱི་ལུགས་ལས་ཀྱང༌།
ས་ལ་སོགས་པ་བཞི་པོ་དང༌། ། དེ་བཞིན་སྟོང་པ་བཞི་པོ་དག ། སྐྱེ་དང་འཇིག་པའི་རྒྱུ་དག་ཏུ། ། དངོས་པོ་བརྒྱད་པོ་རྣམས་ཤེས་བྱ། ། ཞེས་ཁམས་གསུམ་པོ་དེ་ཐམས་ཅད་ད་ལྟའི་དངོས་པོ་བརྒྱད་སྔོན་དུ་སོང་བ་ལས་གྲུབ་ལ། དེ་ལས་གཞན་བདུན་ཡང་ཐམས་ཅད་སྟོང་པ་འོད་གསལ་ལས་བྱུང་བར་གསུངས་ཏེ་རིམ་ལྔ་ལས། འདིར་ནི་འགའ་ཡང་སྐྱེ་བ་མེད། ། འགའ་ཡང་འཆི་བ་ཡོད་མ་ཡིན། ། སེམས་ཅན་རང་བཞིན་རྣམ་གནས་པ། ། འཁོར་བ་ཉིད་ནི་ཤེས་པར་བྱ། །
ཞེས་བྱ་བ་དང༌། འགྲོ་ཀུན་རང་དབང་མེད་པ་སྟེ། ། རང་དབང་དུ་ནི་འབྱུང་བ་མ་ཡིན། ། དེ་ཡི་རྒྱུ་ནི་འོད་གསལ་བ༌། ། འོད་གསལ་ཐམས་ཅད་སྟོང་པའོ། ། ཞེས་འབྱུང་ངོ༌། ། དེ་ལྟར་འོད་གསལ་གྱི་སེམས་དེ་ཁུ་ཁྲག་རླུང་གསུམ་གྱི་ཁམས་ཤིན་ཏུ་ཕྲ་བ་ཚོགས་པ་གཅིག་པར་གནས་པ་སྔགས་ལམ་གྱི་ཡེ་ཤེས་མ་གཏོགས་གང་གིས་ཀྱང་གཞིག་མི་ནུས་པས། གཞོམ་མེད་དང་མི་ཤིགས་པའི་ཐིག་ལེ་ཞེས་འབྱུང་ལ། དེའང་ཁུ་བ་ལས་ལུས། རྡུལ་ལས་ངག །
རླུང་སེམས་ཀྱི་ཁམས་རྩ་བ་ཡིན་ཡང་དཀར་དམར་གཉིས་བདེ་བའི་ཆོས་དང༌། རླུང་གི་གཡོ་བའི་ཆོས་འཛིན་པས་རྣམ་རྟོག་དང་འགྱུར་བདེ་བསྐྱེད། དེ་གསུམ་ག་ཆ་མཉམ་པའི་ཚེ་འོད་གསལ་ཐམས་ཅད་སྟོང་པ། དེ་ལས་རླུང་ཤས་ཆེ་བའི་ཚེ་ཉེར་ཐོབ། རྡུལ་ཤས་ཆེ་བའི་ཚེ་མཆེད་པ། ཁུ་བ་ཤས་ཆེ་བའི་ཆེ་སྣང་བ་སྟེ། གཅིག་ཤར་ཚེ་གཞན་གསུམ་འགག ། དེ་བཞི་ཀའང་རྟོག་མེད་ཀྱི་ཤེས་པ་ཡིན་ལ། དེ་ལས་ཡིད་ཤེས་རྟོག་བཅས་ལྡང་བའི་ཚེ། སྣང་བ་ལས་སད་པ།
མཆེད་པ་ལས་རྨི་ལམ། ཉེར་ཐོབ་ལས་གཉིད་སྟུག ། ཐམས་ཅད་སྟོང་པ་ལས་འཕོ་བའི་གནས་སྐབས་བསྐྱེད་ནས། ལུས་ཅན་གནས་སྐབས་བཞིའི་འཁྲུལ་འཁོར་རྒྱས་པར་འགྱུར་རོ། ། འདི་ལྟ་བུའི་སེམས་འོད་གསལ་ནི་འབྲལ་རུང་ཡིན་པས་གློ་བུར་གྱི་དྲི་མ་ཞེས་བརྗོད་དོ། ། དེས་ན་འཁོར་རྩའི་སེམས་འོད་གསལ་ཀུན་གཞི་དེས་རྣམ་ཤེས་ཚོགས་བརྒྱད་ཐམས་ཅད་ལེན་པས་ལེན་པའི་ཤེས་པ་ཞེས་ཀྱང་བྱ་ལ། དེའང་ད་ལྟ་ཡིད་ཤེས་འཁོར་དུ་ཞེ་སྡང་དྲག་པོ་སྐྱེས་པ་ན། སེམས་འོད་གསལ་དེ་ལ་ལྕགས་བསྲེགས་ཀྱི་ས་གཞིའི་འབྲས་བུ་བསྐྱེད་ནུས་གཅིག་ལམ་གྱིས་ཤར་ན། ཞེ་སྡང་མངོན་གྱུར་དེ་འགགས་པ་དང༌། རྩ་བའི་སེམས་དེས་འབྲས་བུ་བསྐྱེད་ནུས་ཀྱི་ལས་ཀྱི་རྒྱུ་དེས་འབྲས་བུ་དེ་འབྱིན་པར་མ་བྱས་བར་དུ་འཛིན་ནས།
འབྲས་བུ་ནམ་སྨིན་པ་ན་དམྱལ་བར་ལྕགས་བསྲེགས་ཀྱི་གཟུགས་སྲ་འཐས་ཀྱི་འགྲོ་དོན་འདི་ལ་དགོངས་ནས། འཇིག་རྟེན་མགོན་པོས་ཀྱང༌། སྙིག་མ་བསམ་པའི་རང་གཟུགས་ཞེས་རྡོ་རྗེའི་གསུང་ཆོས་ཟབ་པ་ཡིན་པས་རྡོར་གསུང་འདི་ལ་རྡོར་གསུང་དུ་མར་འགྱུར་བ་རྡོར་གསུང་འདི་ལྟ་བུ་ནི་སྐལ་མེད་ལ་ཆེས་སྦའོ། ། དེས་ན་འཁོར་རྩའི་འོད་གསལ་གྱི་སེམས་དང་མྱང་འདས་ཀྱི་འོད་གསལ་གྱི་སེམས་གཉིས་གཅིག་གམ་ཐ་དད་ཅེ་ན། འདི་ལ་ཁ་ཅིག་འདི་ལྟར་དྭོགས་ཏེ་འབྲལ་རུང་ཡིན་པས་གཅིག་མ་ཡིན་ལ། གནས་སུ་དབྱེར་མེད་པས་ཐ་དད་ཀྱང་མ་ཡིན་ནོ་སྙམ་པ་དེ་ནི་མ་ཡིན་ཏེ། དཔྱད་ན་གཅིག་ཐ་དད་གང་དུའང་མ་གྲུབ་ཀྱང་མ་དཔྱད་གྲགས་ངོ་ཉིད་དུ་ཐ་དད་ཡིན་ཏེ། ཐ་དད་མ་ཡིན་ན། འཁོར་བའི་སེམས་འོད་གསལ་གློ་བུར་གྱི་དྲི་མ་དང་གཅིག་ཤོས་གཉུག་མ་ལྷན་སྐྱེས་ཀྱི་ཡེ་ཤེས་མིན་པར་འགྱུར་བའི་ཕྱིར། འོ་ན་འཁོར་རྩའི་སེམས་འོད་གསལ་མི་ཤིགས་པའི་ཐིག་ལེ་དེ་ཇི་ལྟར་སྦྱང་སྙམ་ན།
དེ་ནི་དེ་སྤོང་བྱེད་ཀྱི་སྙིང་པོ་འོད་གསལ་བའི་སེམས་བདེ་བ་ཆེན་པོ་དེས་སྦྱང་བར་བྱེད་དེ། དེ་ཡང་འཁོར་ལོ་དྲུག་གི་སྟོང་པ་བཞིའི་རྩ་གནས་རྣམས་འཁོར་རྩའི་སྣང་གསུམ་འོད་གསལ་བཞིས་བསྡམས་ནས་འཁོར་བའི་རྩ་དབུ་མ་གྲོལ་དུ་མི་སྟེར་བ་ན། ལས་རླུང་དང་འཇུག་པ་ལྷན་ཅིག་ཡེ་རླུང་སྐུ་གསུམ་གྱི་རྡོར་བཟླས་སུ་བྱིན་གྱིས་རླབས་པ་སྟོབས་སུ་གྱུར་ནས་མྱང་འདས་ཀྱི་རྩ་དབུ་མ་ནས་ཡེ་རླུང་གི་ཆ་ཤས་ཀྱི་རྒྱུ་བ་འདྲེན་པ་ཐུབ་པས། དེའི་རྒྱུ་བའི་རྒྱུན་གྱི་འཁོར་བའི་རྩ་དབུ་མ་ཅུང་ཟད་གྲོལ་བ་ན། སྟོང་པ་བཞིའི་གནས་ཀྱི་སྣང་གསུམ་འོད་གསལ་རྣམས་ཀྱང་འཁོར་རྩ་རྩ་དབུ་མ་རླུང་བཅས་ལ་འཁྲི་བ་མ་རྙེད་པས། མི་ཤིགས་པའི་ཚོགས་པ་དེ་ཞིག་ཏུ་ཉེ་བ་ན། ཡེ་རླུང་གི་ཡེ་ཤེས་བསྐྱེད་པའི་གཏུམ་མོ་སྦར་བས་དེའི་མེ་དྲོད་ཀྱི་འོད་ལས་སྣང་གསུམ་འོད་གསལ་རྣམས་ཀྱི་མུན་པ་དྭང་བར་བྱས་ཤིང་མྱང་འདས་ཀྱི་བྱང་ཐིག་བཞུས་པས་སྙིང་པོའི་སེམས་འོད་གསལ་སྣང་བཞི་དང་བཅས་པ་རྣལ་འབྱོར་པ་དེ་པའི་རྒྱུད་ལ་མངོན་དུ་བྱས་པ་ན། འཁོར་རྩའི་སྣང་གསུམ་ཀུན་རྟོག་བརྒྱད་བཅུ། དེ་འཁྲིག་ཚོར་ཕ་མའི་བདེ་བ་གཉིས་ཀྱིས་ཕྱེས་པའི་རང་བཞིན་བརྒྱ་དྲུག་ཅུ་དང་བཅས་པའི་ས་བོན་གནས་ངན་ལེན་གྱི་སྡུག་བསྔལ་ཐམས་ཅད་དེ་རྒྱུད་ལ་མི་སྐྱེ་བའི་ཆོས་ཅན་དུ་བྱེད་པ་ཡིན་ཏེ། དེས་ན་འགྱུར་མེད་དང་འཕོ་མེད་ཀྱི་ཟག་མེད་ཀྱི་བདེ་ཆེན་རྒྱུད་ལ་སྐྱེས་ནས་མཐར་མ་ཕྱིན་པ་ན།
འཁོར་རྩའི་སྣང་གསུམ་འོད་གསལ་གྱི་འབྲེལ་པ་མི་གྱེས་ལ། དེ་མཐར་ཕྱིན་པ་ན་ཚོགས་པ་དེ་དག་ཞིག་པར་འགྱུར་ཏེ། དུས་འཁོར་རྩ་རྒྱུད་ལས། ཇི་སྲིད་འགྱུར་མེད་ཉིད་ཀྱི་བར། ། རྟེན་དང་བརྟེན་པའི་འབྲེལ་པར་བཅས། ། སེམས་ཀྱི་འགྱུར་མེད་ཐོབ་ནས་ནི། ། རྟེན་དང་བརྟེན་པའི་འབྲེལ་པ་མེད། ། ཞེས་འབྱུང་ངོ༌། ། དེས་ན་སྔགས་ལུགས་ཀྱི་འཚང་རྒྱ་བ་ན་འཁོར་རྩའི་སེམས་འོད་གསལ་སྣང་གསུམ་དང་བཅས་པ་འདི་དག་དགོས་ཏེ། ཀླུ་བྱང་གི་ལས་མཐའ་རྣམ་འབྱེད་དུ།
མགོ་དང་རྐང་ལག་སོགས་བྱིན་ཀྱང༌། ། སྣང་བ་རྣམ་པར་མ་དག་ན། ། བྱང་ཆུབ་འབྲས་བུ་ཐོབ་མི་འགྱུར། ། ཞེས་འབྱུང་ལ། འཁོར་བའི་སྣང་གསུམ་འོད་གསལ་དང་བཅས་པའི་སེམས་དག་ན་སྔགས་ལུགས་ཀྱི་སངས་རྒྱས་ཐོབ་པར་མི་འདོད་ཀྱང་ཐོབ་པར་འགྱུར་བ་ཡིན་ཏེ། རིམ་ལྔར། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྷུང་བར་མི་འདོད་ནའང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འདོད་ནའང་གྲོལ་བར་འགྱུར། །
ཞེས་འབྱུང་ངོ༌། །
དེས་བཀའ་བརྒྱུད་རིན་པོ་ཆེའི་སེམས་མ་བཅོས་པར་འཇོག་ཚུལ་འདི་དང༌། སྔགས་བླ་མེད་ཀྱི་རྫོགས་རིམ་སོར་བསྡུད་ཀྱི་སྐབས་ཀྱི་སེམས་མ་བཅོས་པར་འཇོག་པ་གཉིས་གཅིག་གམ་ཞེ་ན། འདི་ལ་ཁོ་བོ་ཅག་གི་རྗེ་བླ་མའི་ཞལ་ནས་རྫོགས་རིམ་གྱི་སོར་སྡུད་ལ། རྣམ་ཤེས་འཁྲུལ་པ་འཁོར་བཅས་ཀྱི་ཡུལ་དང་ཡུན་ཅན་སོ་སོར་སྤོང་བ་དང༌། དེ་སྤངས་རྗེས་ཡེ་ཤེས་མ་འཁྲུལ་བའི་ཡུལ་ཡུལ་ཅན་སོ་སོར་བསྡུད་པ་གཉིས་ལས་སོར་སྡུད་ཀྱི་བྱེད་པའི་བྱ་བ་སྔ་ཕྱི་གཉིས་ཀའི་ལུས་རྫོགས་ན་བཀའ་བརྒྱུད་རིན་པོ་ཆེའི་སེམས་མ་བཅོས་པར་བཞག་པ་དང་གནས་གཅིག་ཏུ་འབབ་ཀྱང༌། རྣམ་ཤེས་ཡུལ་བཅས་བཀག་ཙམ་གྱིས་ནི་དེར་མི་འགྱུར་ཏེ། དཔལ་ས་ར་ཧས། ལ་ལ་ནམ་མཁའི་ཁམས་ལ་རྟོག་པར་བྱེད། ། ཅེས་ཕྱོགས་སྔ་ཉིད་དུ་བཞག་ནས་དེར་རྟོག་པ་ཕྱག་རྒྱ་ཆེན་པོའི་ལྟ་སྒོམ་དུ་མི་འགྱུར་བར་བཤད་པའི་ཕྱིར།
དེས་ན་སྔགས་ལམ་གྱི་བསྐྱེད་རྫོགས་ཀྱི་སོར་བསྡུད་ཀྱི་བསམ་གཏན་ཡན་ལག་ལྔ་ལྡན་སྒྲུབ་པའི་བསམ་གཏན་ནི། འཇིག་རྟེན་པའི་བསམ་གཏན་དང་པོར་གྲགས་པ་ཉན་རང་དང་ཐེག་ཆེན་གྱི་འཕགས་ལམ་ཐོབ་པའི་སེམས་རྟེན་བྱེད་པའི་བསམ་གཏན་ས་དྲུག་གི་ཟླས་ཕྱེ་བའི་བསམ་གཏན་དེ་ཡིན་ནམ་ཞེ་ན། མ་ཡིན་ཏེ། ། འདིའི་བསམ་གཏན་ནི་རྡོ་རྗེ་ཐེག་པ་སྔགས་ཀྱི་འཕགས་ལམ་ཐོབ་པའི་སེམས་རྟེན་བྱེད་པའི་བསམ་གཏན་ཁྱད་ཅན་སོ་སོ་སྐྱེ་བོའི་རྒྱུད་ལ་འབྱུང་ཡང་ཁམས་གསུམ་པའི་སས་བསྡུས་ཀྱི་བསམ་གཏན་མ་ཡིན་པའི་ཕྱིར་ཏེ། དེའི་བསམ་གཏན་ནི་གནས་ལུགས་སངས་རྒྱས་ཀྱི་སྙིང་པོ་བདེ་བ་ཆེན་པོ་ཉིད་ཀྱི་བསམ་གཏན་དུ་སེམས་འགྲེལ་གསུམ་སོགས་ལས་རྒྱ་ཆེར་བཤད་པའི་ཕྱིར། གནད་འདི་མ་རྟོགས་པར་བོད་གང་དག་རྫོགས་རིམ་སྦྱོར་དྲུག་གི་བསམ་གཏན་སྒྲུབ་བྱེད་ཀྱི་སོར་བསྡུད་དང་ཡུམ་གྱི་མདོ་དང་མངོན་པའི་མདོ་སོགས་ནས་བཤད་པའི་བསམ་གཏན་གྱི་ཉེར་བསྡོགས་དོད་མཚུངས་དང་དོད་མཐུན་སྦྱར་ནས་ངལ་བ་ཆེན་པོས་བཤད་པ་ནི་ནོར་བ་འབའ་ཞིག་ཡིན་ནོ། ། སྨྲས་པ། འདི་སྐབས་ འདིའི་ཀུན་གཞི་ཆོས་དབྱིངས་ཡེ་ཤེས་ཀྱི་རྒྱུ་ཐུན་མོང་མིན་པ་ལ་འཆད་དགོས་པས་རྒྱས་པར་དགོངས་གཅིག་ཆེན་མོར་ཡོད། མཆན། ཀུན་གཞི་བདེན་བཞི་ཡིས། །
ཆོས་ཉིད་བདེན་པ་བདེ་ཆེན་དུ། ། མཐོང་ལ་དགོངས་ཀྱི་དེ་ཡི་ཕྱིར། ། གང་གི་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། ཞེས་སོགས་གསུངས་པའི་དོན་དེ་འོ། ། དེ་ལས་གཞན་དུ་ཀུན་གཞི་ཡི། ། རྣམ་པར་ཤེས་པ་དགོངས་མིན་ཏེ། ། ཡིན་ན་དངོས་ལ་གནོད་བྱེད་ཡོད། ། ཀུན་གཞི་རྣམ་པར་ཤེས་པ་ནི། ། སེམས་ཙམ་པ་ཡི་ལས་འབྲས་རྟེན། །
འཇོག་བྱེད་རྣམ་གཞག་དེ་འདྲ་བ། ། མ་གསུངས་ཆད་པར་ལྟ་བའི་ཉེན། ། སྤང་ཕྱིར་དྲང་བའི་དོན་དུ་བཞག ། ཡང་དག་ཐ་སྙད་བདེན་པར་ཡང༌། ། ཀུན་གཞིའི་རྣམ་ཤེས་ཡོད་མིན་ཏེ། ། ཡོད་ན་ཚོགས་དྲུག་ཤེས་པ་ལས། ། གཞན་དུ་ཉམས་སུ་མྱོང་དགོས་ན། ། མ་གྲུབ་དེ་ཕྱིར་ཟླ་བས་ཀྱང༌། ། གང་དག་ཀུན་གཞི་ཡོད་ཅེས་པ། ། སྟོང་ཉིད་བསྟན་པར་མི་འོས་ལ། །
བསྟན་གྱི་ཡང་དག་མིན་ཞེས་བཤད། ། ཚུལ་འདིར་འཆད་ན་འབྲི་ཁུང་པ། ། ཡབ་སྲས་ཞབས་ལ་སེང་ཁྲི་ཡི། ། སྟེགས་བུ་ཡིན་གྱི་དེ་ལས་གཞན། ། འཆད་ན་སྲད་བུ་ནག་པོ་ནི། ། བཏགས་ནས་འཐེན་པ་ཉིད་དུ་གོ ། ཅེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། འཁོར་བ་ལས་སོ་སོ་ཐར་པའི་ཐབས་ཀྱི་སྡོམ་གསུམ་གྱི་ཆོས་ཐམས་ཅད་ཐབས་ཤེས་གཉིས་སུ་འདུ་བྱ་བ་ལ། སྨྲས་པ།
ཅི་ལྟའི་དོན་ལ་སྒྲིབ་བྱེད་ཐམས་ཅད་པ། ། ཤེས་རབ་ཆ་སྟེ་ཡེ་ཤེས་ཚོགས་ཀྱིས་སྦྱངས། ། ཇི་སྙེད་དོན་ལ་སྒྲིབ་བྱེད་ཐམས་ཅད་པ། ། ཐབས་ཀྱི་ཆ་སྟེ་བསོད་ནམས་ཚོགས་ཀྱིས་སྦྱང༌། ། ཐབས་ཤེས་དབྱེར་མེད་ལམ་མཆོག་གོམས་པ་ལས། ། གཤོག་གཉིས་ལྡན་པའི་བྱ་ནི་ནམ་མཁའ་ལ། ། གར་གྱི་རོལ་པ་ཇི་བཞིན་སངས་རྒྱས་པའི། ། མཛད་པའི་མཁའ་ལ་རོལ་གར་སྣ་ཚོགས་འབྱུང༌། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ། ། གཞུང་དུ།
ཆོས་ཀུན་སོ་སོ་ཐར་པའི་སྡོམ་གསུམ་རེ་རེར་འདུ་བྱ་བ་ནི་ཡི་གེ་འཁྲུགས་པས་དོན་ཡང་འཁྲུགས་པས་གོ་རྒྱུ་ཅི་ཡང་མི་སྣང་ངོ༌། ། རྡོར་གསུང་འདི་ཆེས་དག་པར་བཏོན་ན། འདོན་ཚུལ་གསུམ་དུ་འགྱུར་ཏེ། བཅོམ་ལྡན་འདས་ཀྱི་ཆོས་བསྟན་པ་ཐམས་ཅད་ལམ་གྱི་རིམ་པ་གསུམ་དུ་འདུས་བྱ་བ་འདི་བཞུགས། ཞེས་དང༌། ཡང་སྡོམ་གསུམ་སོ་སོ་རེ་རེ་སྤང་བླང་དགག་སྒྲུབ་ཀྱི་ཆོས་ཀུན་གོང་ནས་གོང་དུ་ཟབ་རྒྱས་སུ་འགྲོ་བྱ་བ་འདི་བཞུགས། ཡང་སངས་རྒྱས་ཀྱི་གྲུབ་མཐའ་སྨྲ་བའི་ཆོས་སོ་སོ་ལས་རེ་རེ་ཞིང་དབུ་མར་སྨྲ་བ་ལས་འོག་མ་གསུམ་དབུ་མར་རློམ་པ་ལས་དབུ་མར་མཚན་ཉིད་པ་མ་ཡིན་བྱ་བ་འདི་བཞུགས། ཞེས་པ་ལས་དང་པོ་ནི། སངས་རྒྱས་ཀྱི་ཆོས་བསྟན་པ་ཐམས་ཅད་གདུལ་བྱ་མངོན་མཐོ་ངེས་ལེགས་གཉིས་སུ་འགོད་ཕྱིར་ཡིན་ལ། མངོན་མཐོ་ཐར་པ་སྒྲུབ་ནུས་མ་ཡིན་པའི་མངོན་མཐོའི་ལུས་ཙམ་པོ་བ་ཆེད་དུ་མི་གཉེར་བས།
ཉན་རང་དང་རྒྱུ་འབྲས་ཀྱི་ཐེག་པའི་ལམ་སྐྱེ་བ་ལ་ལས་དང་ཉོན་མོངས་དང་རྣམ་སྨིན་གྱི་སྒྲིབ་པ་གསུམ་དང་བྲལ་བའི་ལུས་སེམས་ཀྱི་རྟེན་ཁྱད་པར་ཅན་ཐོབ་བྱེད་ཀྱི་སྐྱེས་བུ་ཆུང་ངུའི་ལམ་རིམ་སྟེ། ཆོས་འདི་པ་དག་གི་སོ་ཐར་རིས་བརྒྱད་སོགས་ནོད་པ་མ་ཉམས་པར་བསྲུང་བས་བདེ་འགྲོ་ལྷ་མིའི་ལུས་རྟེན་དལ་འབྱོར་བཅོ་བརྒྱད་དང་ལྡན་པ་ཐོབ་པ་དང༌། ཡང་ཐར་པ་ཆ་མཐུན་གྱི་རྒྱུ་སྙོམས་འཇུག་གི་བསམ་གཏན་ཁྱད་ཅན་འདུ་བྱས་པ་ཟག་མེད་ཀྱི་ཤེས་རབ་སྐྱེ་རུང་གི་འབྲས་བུ་སྐྱེ་བའི་བསམ་གཏན་གྱི་གནས་པར་སྐྱེ་བར་འགྱུར་བའི་རྒྱུ་འབྲས་ནི་སྐྱེས་བུ་ཆུང་ངུའི་ལམ་རིམ་མོ། ། ངེས་ལེགས་ལ་ཉན་རང་གི་ངེས་ལེགས་དང་ཐེག་ཆེན་གྱི་རྒྱུ་འབྲས་ཀྱི་ངེས་ལེགས་བཞི་ཡོད་ཀྱང༌། དང་པོ་གཉིས་གཅིག་ཏུ་བསྡུས། ཕྱི་མ་གཉིས་གཅིག་ཏུ་བསྡུས་ནས་ལམ་རིམ་གཉིས་སུ་བྱས་པའི་དང་པོ་ནི་བདེན་བཞི་ལ་ཁམས་གསུམ་ས་དགུའི་མཐོང་སྒོམ་གྱི་ལོག་ཞུགས་སྤངས་ནས་ཏེ་འཁོར་བ་ལ་ཆགས་བྲལ་བྱས་ནས་ལས་ཉོན་གྱི་དབང་གིས་འཁོར་བར་ཡང་སྲིད་མི་ལེན་པའི་རྒྱུ་འབྲས་ཀྱི་རྣམ་གྲོལ་ནི་སྐྱེས་བུ་འབྲིང་གི་ལམ་རིམ་མོ། ། གཉིས་པ་ནི་བདེན་པ་གཉིས་ཀྱི་ཤེས་བྱ་ཐམས་ཅད་ཐར་པ་དང་ཐམས་ཅད་མཁྱེན་པ་ལ་གེགས་བྱེད་ཀྱི་སྒྲིབ་གསུམ་སྤངས་ནས་སྲིད་ཞི་གཉིས་ལ་ཆགས་བྲལ་བྱས་ནས་འཁོར་བ་མ་སྟོངས་ཀྱི་བར་དུ་སྐུ་དང་ཡེ་ཤེས་རྒྱུན་མི་འཆད་པས་སེམས་ཅན་གྱི་དོན་མཛད་པའི་རྒྱུ་འབྲས་ཀྱི་རྣམ་གྲོལ་ནི་སྐྱེས་བུ་ཆེན་པོའི་ལམ་རིམ་མོ། ། དེ་དག་ན་འབྲས་བུ་དེ་དག་ཀྱང་ལམ་རིམ་ཞེས་ཇི་ལྟར་འཇོག་ཅེ་ན། གང་གིས་ཕྱིན་བྱེད་སློབ་པའི་ལམ་དང་གང་དུ་ཕྱིན་བྱ་མི་སློབ་པའི་ལམ་གཉིས་ཀ་ལམ་དུ་རྣམ་པར་བཞག་གོ ། འོ་ན་འབྲས་བུ་རྡོ་རྗེ་ཐེག་པ་ཕུལ་དུ་དབྱུང་དུ་མེད་པའི་རྣམ་གྲོལ་ནི་རྒྱུའི་ཐེག་པའི་རྣམ་གྲོལ་དུ་མི་འདུ་བས་ལམ་རིམ་བཞི་པར་མི་འཇོག་པ་ཅི་ཞེ་ན།
གསང་སྔགས་ཀྱི་སྐལ་བ་མེད་པ་ལ་ཆེས་གསང་བར་བྱ་དགོས་པས་སྐྱེས་བུ་ཆེན་པོའི་ལམ་རིམ་གྱི་ཁོངས་སུ་སྦས་ཏེ་བསྟན་པ་ཡིན་ནོ། ། གཉིས་པ་ནི་ཉན་ཐོས་སོ་ཐར་གྱི་སྡོམ་པའི་སྤང་བྱ་ནི་དངོས་སུ་མི་དགེ་བ་བཅུ་སྟེ་རང་བཞིན་གྱི་ཁ་ན་མ་ཐོ་བ་དང༌། ལུང་སྡེ་བཞི་ནས་བཤད་པའི་བཅས་པའི་ཁ་ན་མ་ཐོ་བ་དང༌། བླང་བྱ་ནི་འདུལ་བའི་གནང་བའི་བཅས་པ་རྗེས་བཅས་དག་ཡིན་ལ། བརྒྱུད་ནས་སྤང་བྱ་ནི་ཁམས་གསུམ་གྱི་ཉོན་མོངས་པའི་ཕྲ་རྒྱས་དང༌། བླང་བྱ་ནི་ཐེག་དམན་གྱི་བསླབ་གསུམ་མཐའ་དག་གོ ། བྱང་སེམས་སྨོན་འཇུག་གི་སྡོམ་པའི་སྤང་བྱ་ནི་དངོས་སུ་བྱང་སེམས་ལས་དང་པོ་ལ་དགག་བྱར་མཛད་པ་བྱང་སེམས་ཀྱི་བཀའ་བསྟན་བཅོས་ནས་བྱང་སྡོམ་དང་འགལ་བའི་རྩ་བའི་ལྟུང་བ་དང༌། སྦོམ་པོ་དང་ཉེས་བྱས་སོ། ། བླང་བྱ་ནི་སེམས་ཅན་གྱི་དོན་དུ་འགྱུར་ཞིང་རང་གི་བསླབ་སྡོམ་དག་པར་བྱེད་ཆེད་ཀྱི་བསླབ་བྱ་རྣམས་སོ། ། བརྒྱུད་ནས་སྤང་བྱ་ནི་ཐེག་ཆེན་གྱི་ལམ་འབྲས་ཀྱི་སྤང་བྱ་མཐའ་དག་གོ །
བླང་བྱ་ནི་ཐེག་ཆེན་གྱི་ས་ལམ་གྱི་ཡོན་ཏན་མཐའ་དག་གོ ། རྡོ་རྗེ་ཐེག་པའི་སྔགས་སྡོམ་གྱི་སྤང་བྱ་ནི་དངོས་སུ་རྒྱུད་སྡེ་ནས་བཤད་པའི་ལས་དང་པོ་པ་ལ་རྩ་ལྟུང་སྦོམ་པོ་ཉེས་བྱས་སུ་བཤད་པ་རྣམས་ཡིན་ལ། བླང་བྱ་ནི་རང་གི་སྒྲུབ་ནུས་ཀྱི་ལྷ་སྔགས་ཟབ་གསལ་བདེ་བ་རང་རིག་དབང་སྡོམ་གྱི་ངོ་བོར་མྱོང་བའི་སྤྱད་པ་སྤྱོད་པའོ། ། བརྒྱུད་ནས་སྤང་བྱ་ནི་འཁོར་བའི་རྩ་བ་སེམས་མི་ཤིགས་པའི་འོད་གསལ་གཞན་དབང་ཀུན་གཞི་ལ་སྒྲིབས་ལུང་མ་བསྟན་སེམས་ཆོས་དང་བཅས་པ་དང་དེ་ལ་བརྟེན་ནས་སྣང་བ་གསུམ་གྱི་འཛག་སྒྲིབ་དང་བཅས་པའོ། ། བླང་བྱ་ནི་ཐོག་མེད་ནས་ཡོད་པའི་རྡོར་པད་ཀྱི་སྦྱོར་བ་དང་འདུ་བྲལ་མེད་པའི་སོ་སོར་རང་རིག་གི་བདེ་སྟོང་གི་མྱོང་བ་ཚུལ་ཁྲིམས་སོགས་ཟག་མེད་ཀྱི་ཕུང་ལྔའི་ཆོས་མཐའ་དག་གོ ། གསུམ་པ་ནི་གྲུབ་མཐའ་བཞི་ལ་རང་རང་གི་གྲུབ་མཐའ་དབུ་མར་འཇོག་པ་ལ་རྟག་ཆད་སྤོང་ཚུལ་མི་འདྲ་བ་བཞིའི་སྒོ་ནས་འཇོག་སྟེ། བྱེ་སྨྲས། འདུས་བྱས་རྣམས་སྐད་ཅིག་གིས་འཇིག་པས་རྟག་མཐའ་སྤོང་ལ། རྒྱུན་མ་ཆད་པར་འཇུག་པས་ཆད་མཐའ་སྤོང་ངོ༌། ། མདོ་སྡེ་པས་རྒྱུ་རང་གི་ངོ་བོ་འགག་པས་རྟག་མཐའ་གྲོལ་ལ།
རང་དང་རྗེས་སུ་མཐུན་པའི་འབྲས་བུ་འབྱིན་པས་ཆད་མཐའ་གྲོལ་ཞེས་ཟེར་རོ། ། སེམས་ཙམ་པས་ཀུན་བཏགས་རང་བཞིན་མེད་པས་རྟག་མཐའ་སྤོང་ལ། གཞན་དབང་བདེན་གྲུབ་པས་ཆད་མཐའ་སྤོང་ངོ་ཟེར་རོ། ། སྡེ་པ་དེ་དག་གིས་རྟག་ཆད་སྤོང་བའི་དབུ་མ་དེ་ནི་དབུ་མ་མ་ཡིན་ཏེ། གང་ལ་དངོས་པོ་བདེན་པ་པའི་ཆོས་ཁས་ལེན་པའི་ཕྱིར་ཏེ། གང་དངོས་པོ་བདེན་པ་ཁས་བླངས་པ་དེ་ལ་ནི་དེ་ཉིད་ཀྱི་ཆོས་བདེན་པས་རྟག་པ་དང་དེ་ལས་གཞན་པའི་ཆོས་རྫུན་པས་ཆད་མཐར་ཁས་བླངས་པའི་ཕྱིར། འོ་ན་དབུ་མ་པ་དག་ཀྱང་ཆོས་མཐའ་དག་བདེན་གཉིས་སུ་བརྗོད་ནས་བདེན་རྫུན་གྱི་རྣམ་དབྱེ་བྱས་པས་རྟག་ཆད་དུ་སྨྲས་པས་དབུ་མར་གནས་པར་མི་འགྱུར་ཞེ་ན། དབུ་མ་པས་ནི་འཇིག་རྟེན་གཞན་གྲགས་ཙམ་དུ་བདེན་གཉིས་ཀྱི་བདེན་རྫུན་གྱི་ཚུལ་གཞན་ངོར་བརྗོད་ཀྱི་རང་ལུགས་ལ་བདེན་གཉིས་ཀྱིས་བསྡུས་པའི་ཆོས་ལ་བདེན་རྫུན་གང་དུའང་གྲུབ་པར་མ་བརྗོད་ན་མཐའ་དང་དབུས་གང་གིའང་སྤྲོས་མཚན་གྱི་འདམ་ལ་གནས་པར་འགྱུར་བའི་སྐབས་མ་ཡིན་ནོ། ། གངས་ཅན་འདིར་ཙོང་ཁ་པ་ན་རེ། ཀུན་རྫོབ་ཚད་གྲུབ་ཀྱི་ཆད་མཐའ་སེལ།
དོན་དམ་བདེན་སྟོང་གིས་རྟག་མཐའ་སེལ་བ་མགོན་པོར་ཀླུ་སྒྲུབ་ཀྱི་དབུ་མའི་ལུགས་ཡིན་ཟེར་བ་ནི། ཀླུ་སྒྲུབ་ཀྱིས་གང་མི་བཞེད་པ་དེའི་བཞེད་པར་སྨྲས་པས་ཀླུ་སྒྲུབ་ལ་སྨོད་ཚིག་བླ་ན་མེད་པར་འགྱུར་ཏེ། མགོན་པོ་ཀླུ་སྒྲུབ་དེས་ཚད་གྲུབ་དང་དོན་དམ་བདེན་སྟོང་གཞི་གྲུབ་ཀྱི་ཆོས་བདེན་པ་གཉིས་ཀར་འགར་ཡང་མི་བཞེད་པའི་ཕྱིར། ཀུན་རྫོབ་ཚད་གྲུབ་འཇིག་རྟེན་གྱི་བློ་དང་མཐུན་པར་ཐ་སྙད་དུ་དངོས་པོའི་བྱ་བ་བྱེད་པའི་རང་བཞིན་ཅན་དུ་ཡོད་ན་དེ་ལས་རྟག་པ་ཅི་ཞིག་དང༌། སྔོན་བདེན་ཆོས་སུ་སྣང་བ་ཞིག་ཡོད་པ་ཕྱིས་སྒོམ་སྟོབས་ཀྱིས་མེད་པར་རྟོགས་ནས་བདེན་མེད་གཞི་གྲུབ་བདེན་གྲུབ་ཀྱི་དངོས་གཉེན་དང་དངོས་འགལ་བྱེད་པའི་ཆོས་ཞིག་ཡོད་ན་དེ་ལས་ཆད་པ་ཅི་ཞིག་ཡོད་པའི་ཕྱིར་ཏེ། འཕགས་པ་ཀླུས། དངོས་པོར་ཁས་ལེན་ཡོད་ན་ནི། ། དེ་ལ་ཆད་སོགས་འཇིགས་པ་འབྱུང༌། ། ཞེས་དང༌། གལ་ཏེ་རང་བཞིན་གྱིས་ཡོད་ན། །
དེ་ནི་མེད་པ་མིན་པས་རྟག ། སྔོན་བྱུང་ད་ལྟ་མེད་ཅེས་པ། ། དེ་ནི་ཆད་པར་ཐལ་བར་འགྱུར། ། ཞེས་འབྱུང་ངོ༌། ། འོ་ན་དབུ་མ་པ་ཉིད་ཀྱི་རྟག་ཆད་ཇི་ལྟར་སྤངས་པས་དབུ་མ་པར་འགྱུར་ཞེ་ན། ཀུན་རྫོབ་ཇི་ལྟར་སྣང་བ་ལ་མེད་པར་མི་སྒྲུབ་པས་ཆད་མཐའ་ལས་གྲོལ། དེ་ཉིད་དེ་གྲུབ་ཏུ་མི་སྒྲུབ་པས་རྟག་མཐའ་ལས་གྲོལ་བ་གཞི་དབུ་མ། ཤེས་རབ་ཀྱི་ཆོས་གང་ལའང་མཚན་མར་མི་ལྟ་བས་རྟག་མཐའ་ལས་གྲོལ། སྙིང་རྗེས་གཞན་དོན་དུ་ཚོགས་གཉིས་གཞལ་མེད་བསགས་པས་ཆད་མཐའ་ལས་གྲོལ་བ་ལམ་དབུ་མ། སྤྲོས་མཚན་ཞི་བའི་ཆོས་སྐུ་བརྙེས་པས་རྟག་མཐའ་ལས་གྲོལ་ལ།
གཟུགས་སྐུ་གཉིས་འཁོར་བ་མ་སྟོང་བར་གཞན་ངོར་གཞན་དོན་ལ་འཇུག་པས་ཆད་མཐའ་སྤངས་ཏེ་འབྲས་བུ་དབུ་མའོ། ། དེས་ན་ཇི་ལྟར་གནང་བའི་རྟེན་འབྲེལ་གྱི་ཆོས་འདི་དག་མཐའ་བརྒྱད་དང་བཅས་པའི་ཕྱོགས་མཐའ་དག་མི་འཛིན་པ་དེ་ལ་རྟག་ཆད་ཀྱི་ཉེས་པར་མི་འགྱུར་ཏེ། དེ་ལྟར་ལྷུར་བྱེད་པ་ལ་རང་གཞན་གྱི་ཕྱོགས་གང་ལའང་མི་བསྟེན་པའི་ཕྱིར། རིགས་པ་དྲུག་ཅུ་པར། རྩོད་མེད་ཆེ་བའི་བདག་ཉིད་ཅན། ། དེ་རྣམས་ལ་ནི་ཕྱོགས་ཉིད་མེད། ། གང་རྣམས་ལ་ནི་ཕྱོགས་མེད་པ། ། དེ་ལ་གཞན་ཕྱོགས་གང་ལ་ཡོད། ། ཅེས་འབྱུང་ངོ༌། ། ཡང་རྡོར་གསུང་འདི་འདི་ལྟར་བཏོན་ནའང་དག་པར་འགྱུར་ཏེ།
ཐེག་གསུམ་གྱི་ཆོས་ཀུན་ཐེག་ཆེན་གྱི་ཐེག་པ་རེ་རེ་བ་སྟེ་མཆོག་ལ་འདུ་བྱ་བ་འདི་བཞུགས། ཞེས་སོ། ། དེ་ཡང༌། ཤེར་ཕྱིན་སོགས་ཐེག་ཆེན་གྱི་མདོ་སྡེ་དག་ལས། ཆོས་ཀྱི་རྣམ་གྲངས་འདི་བཤད་པའི་ཚེ་དགེ་སློང་འདི་སྙེད་ཅིག་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། ། འདི་ཉིད་གཅིག་གིས་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་པ་ཐོབ་བོ། ། ཞེས་འབྱུང་བས་ཀྱང་ཤེས་པར་བྱ་བ་ཡིན་ཏེ། ཤེར་ཕྱིན་བསྟན་པས་གདུལ་བྱ་ཉན་རང་གི་རིགས་ཅན་ཡང་སྲིད་ལེན་པ་མེད་པར་གྲོལ་བ་ཐོབ་པར་བཤད་པའི་ཕྱིར། དེ་ཡང༌། བཅོམ་ལྡན་འདས་ཀྱིས་ཀུན་རྫོབ་པའི་ཆོས་ཐམས་ཅད་འདུས་བྱས་སུ་གསུངས་ཤིང་གང་རྫུན་པའི་ཆོས་དེ་ཐམས་ཅད་བསླུ་བ་དང་རང་གི་ངོ་བོར་མ་གྲུབ་པར་གསུངས་ན།
གང་ཟག་དང་ཆོས་སོགས་རང་གི་ངོ་བོ་ཉིད་ཀྱིས་མ་གྲུབ་པར་བསྟན་པས་དེ་བརྟེན་གྱི་ལས་ཉོན་སོག་པ་མེད་པར་ཉན་ཐོས་དེ་དག་སེམས་རྣམ་པར་གྲོལ་བ་ནི་ཤིན་ཏུ་རིགས་པའི་ཕྱིར་ཏེ། དབུ་མར། བཅོམ་ལྡན་འདས་ཀྱི་ཆོས་གང་ཞིག ། བསླུ་བ་དེ་ནི་རྫུན་ཞེས་གསུངས། ། འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་རྫུན་པ་ཡིན། ། བཅོམ་ལྡན་འདས་ཀྱིས་དེ་གསུངས་པ། ། སྟོང་ཉིད་ཡོངས་སུ་བསྒྲགས་པ་ཡིན། ། ཞེས་འབྱུང་བའི་ཕྱིར། དེ་ལྟ་ན་སྟོན་པས་ཉན་རང་ལ་ཆོས་ཀྱི་བདག་མེད་ཀྱང་དངོས་སུ་གསུངས་པར་འགྱུར་རམ་ཞེ་ན།
གསུངས་པ་ཡིན་ཏེ། དབུ་མར། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀཱ་ཏྱ་ཡ་ན་ཡི། ། གདམས་ངག་ལས་ཀྱི་ཡོད་པ་དང༌། ། མེད་པ་གཉིས་ཀ་དགག་པར་མཛད། ། ཅེས་འབྱུང་ལ། དེ་ལྟ་ནའང་ཤེར་ཕྱིན་ཟབ་མོ་དེ་ཐེག་པ་ཆེ་ཆུང་གི་ཁྱད་པར་ལས། དོན་གཅིག་ཀྱང་སྒྲའི་འཇུག་པས་སྟོན་ཚུལ་མི་གཅིག་པ་ཡོད་དེ། ། ཐེག་ཆེན་དུ་ཆོས་ཐམས་ཅད་སྐྱེ་བ་མེད་པ་དང༌།
ཐེག་དམན་དུ་ནི་གང་དངོས་པོར་རྟག་པ་མིན་པ་ཟད་པའམ་ཡོངས་སུ་གཏུགས་པས་གནས་པ་མ་ཡིན་པ་ཉིད་ཀྱི་རང་བཞིན་གྱིས་སྟོང་པར་བསྟན་པའི་ཕྱིར། ཇི་སྐད་དུ། ཐེག་པ་ཆེ་ལས་སྐྱེ་མེད་བསྟན། ། གཞན་གྱི་ཟད་པ་སྟོང་པ་ཉིད། ། ཟད་དང་མི་སྐྱེ་ཤེས་པ་ནི། ། གཅིག་པ་དེ་ཕྱིར་བཟོད་པར་གྱིས། ། ཞེས་འབྱུང་ངོ༌། ། དེས་ན་ཉན་རང་གི་ཐེག་པའང་ཤེར་ཕྱིན་གྱི་དོན་ཅན་ཐེག་པ་ཆེན་པོ་ལ་མ་བརྟེན་པར་འབྱུང་བ་མ་ཡིན་པས་ཐེག་པ་མཐའ་དག་ཐེག་པ་མཆོག་ཉིད་ཀྱི་ཡན་ལག་ཏུ་ཤེས་ན་ཐེག་པ་ཆེན་པོ་ནི་ཐེག་པ་མཐའ་དག་གི་ལུས་ཡོངས་རྫོགས་སུ་ཤེས་པར་འགྱུར་བ་སྟེ། འཕགས་པ་ཡོན་ཏན་རིན་ཆེན་སྡུད་པར། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། །
རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། དཔེར་ན་ཕ་རོལ་ཚུ་རོལ་འགྲོ་ངོགས་མི་མཐོང་བཞིན། ། ཞེས་འབྱུང་ངོ༌། ། འོ་ན་བཟོད་པ་འདི་ཅི་ལྟ་བུ་ཞེ་ན། བྱང་ཆུབ་ཀྱི་སེམས་ཀྱིས་ཉེ་བར་བླངས་པའི་སྦྱིན་སོགས་རྣམ་པ་ཀུན་ལྡན་གྱི་བདག་མེད་རྟོགས་པའི་ཤེས་རབ་ཁྱད་པར་ཅན་གྱི་སྒྲིབ་གཉིས་སྤོང་བར་བྱེད་པ་ཡིན་ལ། འོ་ན་དེ་ལྟའི་བསགས་སྦྱང་བྱེད་པའི་རྒྱུ་ལས་རྫོགས་སངས་རྒྱ་བའི་འབྲས་བུ་འབྱུང་བ་དེ་ལྟ་ན་རྒྱུ་བསགས་སྦྱང་གི་ལས་དེ་འགགས་པ་ལས་འབྲས་བུ་སངས་རྒྱས་དེ་འབྱུང་ངམ་མ་འགགས་པ་ལས་འབྱུང་ཞེ་ན། འདི་ལ་ཙོང་ཁ་པ་ན་རེ། དངོས་པོ་ཐམས་ཅད་ནི་རྒྱུ་ཞིག་པའི་དངོས་པོ་ལས་སྐྱེ་བ་དབུ་མ་ཐལ་འགྱུར་བའི་ལུགས་ཡིན་ནོ་ཞེས་སྨྲ་བར་བྱེད་དོ། ། ཅི་ཞིག་པ་དང་ཤི་བ་དང་འདས་པ་དངོས་པོར་ཡོད་པར་ཐ་སྙད་བྱེད་པ་སུས་ཀྱང་མ་གྲུབ་པ་ཉམས་སུ་མྱོང་བའི་ཚད་མ་བསྙོན་མེད་ལས་བརྒལ་བ་དབུ་མ་པའི་ཐུན་མོང་མིན་པའི་ལུགས་སུ་ཇི་ལྟར་འགྱུར་ཏེ།
དབུ་མ་ཐལ་འགྱུར་བ་རང་ལ་ནི། རང་ལུགས་འདི་ཞེས་མེད་ལ། གཞན་གྲགས་སུ་བརྗོད་པ་ན་དབུ་མ་པས་འཇིག་རྟེན་གྱི་གྲགས་པ་ལས་བརྒལ་བའི་ཞིག་འགགས་ཀྱི་དངོས་པོ་ཡོད་པར་མི་བརྗོད་པའི་ཕྱིར། ཁྱད་པར་ལས་ཞིག་པ་ལ་དངོས་པོའི་རང་བཞིན་དང་རྗེས་སུ་འབྲེལ་བས་འབྲས་བུ་བསྐྱེད་ན་ལས་རྟག་པར་འགྱུར་ཏེ། མགོན་པོ་ཀླུས། གལ་ཏེ་ལས་ལ་རང་བཞིན་ཡོད། ། རྟག་པར་འགྱུར་བར་ཐེ་ཚོམ་མེད། ། ཅེས་འབྱུང་བའི་ཕྱིར་ཞེས་འབྱུང་བས་གནོད་པར་འགྱུར་ལ། དེས་ན། རྒྱུ་ལས་དེ་ཉིད་རྒྱུ་ལས་དེའི་དངོས་པོའི་རང་བཞིན་དུ་ཡོད་ན་རྟག་པར་འགྱུར་ལ།
རང་བཞིན་དང་བྲལ་བས་རྟག་པ་ཡང་མ་ཡིན་ལ། རང་བཞིན་མེད་པས་མ་སྐྱེས་ལ། མ་སྐྱེས་པའི་ཕྱིར་འགག་པར་མི་འགྱུར་ཏེ། འགག་པ་ནི་སྐྱེ་བ་སྔོན་དུ་འགྲོ་བ་ཅན་ཡིན་པའི་ཕྱིར། དེ་ལྟ་ན་མ་འགག་པའི་ལས་ལས་ཀྱང་འབྲས་བུ་འབྱུང་བ་མི་འགལ་ཏེ་སྟོང་པ་ཉིད་ལ་རྒྱུ་འབྲས་སུ་བཏགས་ཙམ་གྱི་དེར་ལྟོས་ཀྱི་ཆོས་འབྱུང་དུ་རུང་བའི་ཕྱིར། ལས་འབྲས་ཆུད་ཟོས་པ་དང་ཆད་མཐར་ལྷུང་བ་མ་ཡིན་ཏེ། ཇི་སྐད་དུ། གང་ཕྱིར་ལས་ནི་སྐྱེ་བ་མེད། ། འདི་ལྟར་རང་བཞིན་མེད་པའི་ཕྱིར། ། གང་ཕྱིར་དེ་ནི་མ་འགག་པ། །
དེ་ཕྱིར་ཆུད་མི་ཟ་བར་འགྱུར། ། ཞེས་འབྱུང་བ་འདི་ལྟ་བུ་ཟབ་གསང་གོ་ན་ཞིག་པ་དངོས་པོ་བས་འབྲས་བུ་བསྐྱེད་ཅེས་པའི་དངོས་པོར་ཞེན་པའི་ལོག་ལྟའི་དུག་ནད་ཐམས་ཅད་ཞི་བར་འགྱུར་རོ།། །། ༈ རྡོ་རྗེ་གསུང༌། ལམ་གྱི་བགྲོད་པ་ཐམས་ཅད་ས་བཅུ་བགྲོད་བྱ་བ་ལ་ནི་གསུང་བརྒྱ་ལྔ་བཅུ་པར་བཤད་ཡོད་པའི་ཟིན་རིས་སུ་བཏབ་པ་དེ་ཀ་ཡིན། རྡོར་གསུང་འདི་ཆེས་དག་པར་བཏོན་ན། རྡོ་རྗེ་ཐེག་པའི་རྣལ་འབྱོར་པར་འཇོག་པ་ལ་རྡོ་རྗེ་ཐེག་པ་བླ་མེད་རང་ལུགས་ཀྱི་ས་བཅུ་མ་ཐོབ་པར་འཇོག་མི་ནུས་ཤིང༌། དེའི་ཤུགས་ལས་གྲུབ་པ་ཐོབ་པ་འཇིག་རྟེན་པའི་དབང་བཞི་པའི་བྱེད་པ་རྫོགས་པ་སློབ་ལམ་ས་བཅུ་གཅིག་པ་ཐོབ་པ་ཉིད་ལ་འཇོག་ཅེས་བྱ་བ་འདི་བཞུགས། ཞེས་པ་སྟེ། དེ་ཡང་གསང་སྔགས་རྡོ་རྗེ་ཐེག་པའི་ས་འདི་དག་ནི་གློ་བུར་དྲི་མའི་ཤེས་པའི་སས་བསྡུས་པའི་མདོ་ལུགས་ཀྱི་སངས་རྒྱས་ཀྱི་ས་ཐོབ་བྱེད་ཀྱི་སློབ་པ་ས་བཅུ་ལས་ཁྱད་པར་དུ་འཕགས་པར་ཤེས་པར་བྱ་དགོས་ཏེ། ས་འདི་དག་ནི་གཉུག་མ་བདེ་གཤེགས་སྙིང་པོ་ཉིད་དྲི་མས་དག་ཆ་ལ་སློབ་པའི་ས་ཉིད་དུ་རྣམ་པར་བཞག་པའི་ཕྱིར།
འགྲེལ་ཆེན་ལས། བཅོམ་ལྡན་འདས་ཀྱིས་རྣལ་འབྱོར་པ་རྣམས་ཀྱི་རྣམ་པར་བཞག་པ་རྣམ་པ་བཅུ་གསུངས་ཏེ། སེམས་དང་པོ་བསྐྱེད་པའི་རྣལ་འབྱོར་པ་དང༌། ཕྱི་ནས་བྱིས་པར་འགྱུར་བ་དང༌། གཞོན་ནུར་པ་དང༌། ལས་དང་པོ་པ་དང༌། རྣལ་འབྱོར་སྤྱོད་པའི་སྐྱེ་བར་སྐྱེས་པ་དང༌། སྦྱོར་བ་ཕུན་སུམ་ཚོགས་པ་དང༌། བསམ་པ་ཕུན་སུམ་ཚོགས་པ་དང༌། ཕྱིར་མི་ལྡོག་པ་དང༌།
དབང་བསྐུར་བ་ཐོབ་པ་དང༌། སྐྱེ་བ་གཅིག་གིས་ཐོགས་པའོ། ། དེ་ནས་བྱང་ཆུབ་སེམས་དཔའ་དབང་བཅུ་སྟེ་ཚེ་ལ་དབང་བ་དང་ལས་ལ་དབང་བ་དང་ཡོ་བྱད་ལ་དབང་བ་དང་མོས་པ་ལ་དབང་བ་དང་སྨོན་ལམ་ལ་དབང་བ་དང༌། ཆོས་ལ་དབང་བ་དང༌། སེམས་ལ་དབང་བ་དང་སྐྱེ་བ་ལ་དབང་བ་དང་རྫུ་འཕྲུལ་ལ་དབང་བ་དང་ཡེ་ཤེས་ལ་དབང་བའོ། ། དེ་བཞིན་དུ་ས་བཅུ་རྣམས་ཏེ་རབ་ཏུ་དགའ་བ་དང་དྲི་མ་མེད་པ་དང་འོད་བྱེད་པ་དང་འོད་འཕྲོ་བ་དང་སྦྱང་དཀའ་བ་དང་མངོན་དུ་གྱུར་པ་དང་རིང་དུ་སོང་བ་དང་མི་གཡོ་བ་དང་ལེགས་པའི་བློ་གྲོས་དང་ཆོས་ཀྱི་སྤྲིན་ནོ། ། དེ་བཞིན་དུ་ཕ་རོལ་ཏུ་ཕྱིན་པ་བཅུ་ཡོངས་སུ་རྫོགས་པར་འགྱུར་ཏེ་སྦྱིན་པ་དང་ཚུལ་ཁྲིམས་དང་བཟོད་པ་དང་བརྩོན་འགྲུས་དང་བསམ་གཏན་དང་ཤེས་རབ་དང་ཐབས་དང་སྨོན་ལམ་དང་སྟོབས་དང་ཡེ་ཤེས་ཀྱི་ཕ་རོལ་ཏུ་ཕྱིན་པའོ། ། དེ་ལྟར་རྣལ་འབྱོར་པ་བྱང་ཆུབ་སེམས་དཔར་འགྱུར་རོ། ། བཅོམ་ལྡན་འདས་ཀྱིས་མཚན་ཡང་དག་པར་བརྗོད་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་བསྟོད་པ་ལས་ཚིགས་སུ་བཅད་པ་གསུམ་པ་དང་བཞི་པ་དག་གིས་གསུངས་པ་འདི་ལྟ་སྟེ། ཕ་རོལ་ཕྱིན་བཅུ་ཐོབ་པ་སྟེ། །
ཕ་རོལ་ཕྱིན་པ་བཅུ་ལ་གནས། ། ཕ་རོལ་ཕྱིན་བཅུ་དག་པ་སྟེ། ། ཕ་རོལ་ཕྱིན་པ་བཅུ་ཡི་ཚུལ། ། མགོན་པོ་ས་བཅུའི་དབང་ཕྱུག་སྟེ། ། ས་བཅུ་ལ་ནི་གནས་པ་པོ། ། ཤེས་བཅུ་རྣམ་དག་བདག་ཉིད་ཅན། ། ཤེས་བཅུ་རྣམ་དག་འཆང་བ་པོ། ། ཞེས་པ་སྟེ། དེའི་ཕྱིར་རྣལ་འབྱོར་པ་སེམས་རྣམ་པར་དག་པ་ནི་བྱང་ཆུབ་སེམས་དཔར་བཅོམ་ལྡན་འདས་ཀྱིས་གསུངས་སོ། ། ཞེས་འབྱུང་ལ།
དེ་ཡང་རྡོ་རྗེ་ཐེག་པ་འདིར་ལས་དང་པོ་པ་དང་རྣལ་འབྱོར་པ་དང་གྲུབ་པ་ཐོབ་པ་དང་ཐམས་ཅད་མཁྱེན་པ་སྟེ་གང་ཟག་བཞིར་བཞག་པས་ཕྱི་མ་ཕྱི་མར་མ་གྱུར་པས་སྔ་མའི་སྤྱོད་པ་མི་བྱ་བར་གསུང་པ་ན། འོ་ན་ལས་དང་པོ་པས་རྣལ་འབྱོར་པའི་སྤྱོད་པ་མི་བྱ་ན། རྣལ་འབྱོར་པ་དེ་ཇི་ལྟ་བུ་ཞིག་ལ་འཇོག་ཅེས་པ་ལ། སྔགས་ལུགས་ཀྱི་སེམས་འོད་གསལ་དག་པས་སྔགས་ལམ་གྱི་ས་ཐོབ་པ་ནས་འཇོག་ཅེས་དྲངས་མ་ཐག་པའི་ལུང་དེ་དྲངས་པ་ཡིན་ནོ། ། འོ་ན་སྔགས་ཀྱི་ས་བཅུ་པོ་དེ་ལ་རྣལ་འབྱོར་པར་འཇོག་ནས་ས་བཅུ་གཅིག་པ་གྲུབ་པ་ཐོབ་པ་དང་བཅུ་གཉིས་པ་ཐམས་ཅད་མཁྱེན་པར་འཇོག་རིགས་ཏེ། པཎ་ཆེན་ནགས་རིན་གྱི་གསུང་ལོ་ཆེན་ལ་གདམས་པར། བྱིས་པ་འཇུག་པའི་དབང་བདུན་གྱི་བྱེད་པ་ས་བདུན་དུ་རྫོགས། འཇིག་རྟེན་པའི་བུམ་གསང་ཤེས་རབ་ཡེ་ཤེས་ཀྱི་བྱེད་པས་ས་ལྷག་མ་གསུམ་རྫོགས། འཇིག་རྟེན་པའི་དབང་བཞི་པའི་བྱེད་པས་ས་བཅུ་གཅིག་པ་གྲུབ་པ་བླ་ན་མེད་པ་རྫོགས། འཇིག་རྟེན་ལས་འདས་པའི་དབང་བཞིའི་བྱེད་པས་ས་བཅུ་གཉིས་ཐམས་ཅད་མཁྱེན་པ་གནས་བརྟན་རྒན་པོ་སྐྱེ་དགུའི་བདག་པོར་རྫོགས་སོ་ཞེས་གསུང་པ་རྣམས་དོན་གཅིག་ཏུ་འབྱོར་བས་རྡོར་གསུངས་འདི་ལྟ་ན་སྔགས་ཀྱི་རྣལ་འབྱོར་པའང་ཆེས་དཀོན་པར་གོའོ།། །།
༈ རྡོ་རྗེའི་གསུང༌། བསླབ་པ་གསུམ་པོ་གསང་སྔགས་རྡོ་རྗེ་ཐེག་པའི་ལམ་རིམ་ཡིན་བྱ་བ་ནི། གསུང་དེ་ཉིད་སྒྲ་ཇི་བཞིན་པས་གོ་བར་ཟད་དོ། ། རྡོར་གསུང་འདི་དག་པར་བཏོན་ན། མདོ་ལུགས་ཀྱི་བསླབ་གསུམ་སྟོན་པའི་བསྟན་པའང་སྔགས་ཀྱི་སྐལ་མེད་རིམ་གྱིས་པའི་དབང་དུ་བྱས་ན་སྔགས་ཀྱི་ལམ་སྟེགས་སུ་འགྱུར་ལ། སྔགས་ཀྱི་སྐལ་ལྡན་ཅིག་ཅར་བའི་དབང་དུ་བྱས་ན་དེར་ངེས་པ་མ་ཡིན་ཞེས་བྱ་བ་འདི་བཞུགས། ཞེས་པའོ། ། དེ་ཡང་དང་པོར་ཉན་ཐོས་ཀྱི་བསླབ་པ་སྦྱིན་པས་ཉན་ཐོས་ཀྱི་གྲུབ་མཐའ་ལ་བསླབས་སྟེ་ཉན་རང་གི་ལམ་དུ་དང་པོར་རིགས་སད་པར་མ་བྱས་པ་ཐེག་ཆེན་དུ་མི་འཇུག་པ་ཉན་རང་གི་དགྲ་བཅོམ་ཐོབ་པར་བྱས་ནས་དེ་ནས་ཐེག་ཆེན་དུ་འཇུག་ནས་རྒྱུ་ལམ་བྱེད་པའི་སངས་འཕགས་ཐོབ་པར་བྱས་ནས་དབང་རྟུལ་རྟོག་པ་བུལ་པོ་དེ་གདོད་སྔགས་ལམ་ནས་འཇུག་པར་བྱ་སྟེ། ཇི་སྐད་དུ། དང་པོར་གསོ་སྦྱོང་སྦྱིན་པར་བྱ། །
དེ་རྗེས་བསླབ་པའི་གནས་བཅུ་ཉིད། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ལ་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མར་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེའི་རྡོ་རྗེ་བརྩམ། ། ཞེས་འབྱུང་བ་ནི་སྐལ་མེད་རིམ་འཇུག་པའི་དབང་དུ་བྱས་ལ། དེ་ལྟ་ན་ཐེག་པ་དང་གྲུབ་མཐའ་འོག་མ་ཐམས་ཅད་རྡོ་རྗེ་ཐེག་པ་འདིའི་ལམ་སྟེགས་སམ་ལམ་གྱི་འཇུག་ངོགས་ཡིན་ལ། སྐལ་ལྡན་ཅིག་ཅར་བ་ནི་རང་བཞིན་གྱིས་དང་པོ་ནས་རྡོ་རྗེའི་རྣལ་འབྱོར་རིས་མེད་ཅིང་དབང་པོ་རྣོ་བ་དང་རྟོགས་པ་མྱུར་བས་རྡོ་རྗེ་ཐེག་པ་ཉིད་ལ་འཇུག་པ་ལམ་གཞན་བརྒྱུད་མི་དགོས་ཏེ།
ཇི་སྐད་དུ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་འབྱུང་ལ། གནད་འདི་མ་གཏོགས་པར་སྔགས་རྙིང་མ་བས་གསང་སྔགས་ཀྱི་ལམ་ལ་ཐེག་པ་རིམ་དགུར་ངེས་པར་དམ་བཅའ་བ་དང༌། བོད་ཁ་ཅིག་དང་པོར་གསོ་སྦྱོང་སྦྱིན་པ་སོགས་ཀྱིས་སྔགས་ལ་འཇུག་པ་རྣམས་གྲུབ་མཐའ་དེ་དག་གི་སློབ་གཉེར་དཔྱིས་མ་ཕྱིན་ན་སྔགས་ལ་འཇུག་ཀྱང་འབྲས་བུ་མི་ཐོབ་པར་འདོད་པ་ཐམས་ཅད་གྱི་ནའོ།། །། ༈ རྡོ་རྗེའི་གསུང༌། ཕ་རོལ་ཏུ་ཕྱིན་པ་དྲུག་ཏུ་ཐེག་པ་གསུམ་གྱི་ཡོན་ཏན་ཡར་ལྡན་བྱ་བ་ལ། རྡོར་གསུང་འདི་ཆེས་དག་པར་བཏོན་ན། སྔགས་ཀྱི་ཐེག་པས་ཐེག་པ་ལྔ་ཀ་འགྲུབ་ཞེས་བྱ་བ་བཞུགས།

ཞེས་སོ། ། དེ་ལ་ཐེག་པ་ལྔ་ནི་ལང་གཤེགས་ལས་ལྷའི་ཐེག་པ་དང༌། ཚངས་པའི་ཐེག་པ་དང༌། ཉན་རང་དང་རྫོགས་བྱང་གི་ཐེག་པ་ལྔར་བཤད་ལ། ལྔ་པོ་དེ་གསང་སྔགས་ཀྱི་ལམ་གྱིས་ཇི་ལྟར་བསྒྲུབ་པ་ནི། བཅོམ་ལྡན་འདས་དུས་ཀྱི་འཁོར་ལོ་རྒྱས་པར་འབྱུང་བ་ངག་དོན་དུ་བསྡུས་ཏེ་བརྗོད་ན། དང་པོ་ལྷའི་ཐེག་པ་ནི་འདོད་པའི་མི་དང་ལྷ་གཉིས་ལས། དང་པོ་ནི། སྔགས་ལ་ཞུགས་པའི་གང་ཟག་གི་སྔགས་ལ་བརྟེན་པའི་བསོད་ཚོགས་ཀྱི་རིགས་སྔགས་ཟློས་པ་དང་རྫས་དང་ནོར་བུ་དང་སྨན་གྱི་མཐུས་ཚེ་འདི་ཉིད་དུ་འཁོར་ལོ་བསྒྱུར་བ་ཐོབ་པའམ་ཚེ་ཕྱི་མར་མིའི་འགྲོ་བ་མཆོག་ཏུ་སྐྱེ་བར་བྱེད་པའོ། ། གཉིས་པ་ལྷ་ནི། སྔགས་ཀྱི་རྟེན་ལ་བསོད་ནམས་ཀྱི་འདུ་བྱ་སྟེ།
རླུང་གི་སྦྱོར་བ་དང་ལས་རྒྱ་ལ་གོམས་པས་ཚེ་འདིར་འདོད་ལྷ་དང་སྐལ་བ་མཉམ་པའི་རིགས་པ་འཛིན་པར་སྐྱེ་བའམ་ཕྱི་མ་འདོད་ལྷ་དྲུག་གི་ནང་དུ་སྐྱེ་བ་སྟེ། དེ་ཡང་ལས་རྒྱའི་ཕྱག་རྒྱའི་མཐུས་ཕྲ་ཡང་གར་ཕྱིན་པ་སོགས་འཇིག་རྟེན་པའི་དབང་ཕྱུག་བརྒྱད་མངོན་དུ་བྱས་ནས་རང་དང་འཚམས་པའི་དངོས་གྲུབ་ཀྱི་སྤྱོད་ཡུལ་ལ་བདེ་བར་རྒྱུ་བའོ། ། ཚངས་པའི་ཐེག་པ་ནི་གཟུགས་དང་གཟུགས་མེད་གཉིས་ཀས་བསྡུས་ཏེ། ཡེ་ཤེས་ཀྱི་ཕྱག་རྒྱ་ལ་བརྟེན་པའི་རླུང་གི་སྦྱོར་བས་སྐྱེ་བ་ཕྱི་མར་གཟུགས་ཀྱི་གནས་རིས་བཅུ་བདུན་པོར་འགྲོ་བ་དང་བརྩོན་པ་དང་ལྡན་ན་ཚེ་དེ་ཉིད་ལ་དེར་འགྱུར་བ་སྟེ། ཇི་སྐད་དུ། སྔགས་ལ་བསྟེན་པའི་རིག་པ་ཡིས། ། ཚེ་ལ་དབང་བའི་རིག་འཛིན་སྒྲུབ། ། རིག་པ་འཛིན་པའི་ཚེ་ཉིད་ཀྱིས། ། སངས་རྒྱས་ཐོབ་པས་བཞེད་པ་ཡིན། ། ཞེས་འབྱུང་ངོ༌། །
གཟུགས་མེད་དུ་འགྲོ་ཚུལ་སྔགས་ལམ་ལ་བསྟེན་པའི་ཟད་པར་གྱི་ཏིང་ངེ་འཛིན་གྱི་མཐུས་ཚོགས་ཆུང་ངུས་གཟུགས་མེད་དུ་སྐྱེ་བར་བྱེད་ལ། གཟུགས་མེད་གཟུགས་ལས་ཆགས་པ་དང་བྲལ་བས་ལས་ཡེའི་ཕྱག་རྒྱ་ལ་བསྟེན་ནས་དེར་སྐྱེ་བ་ནི་མ་ཡིན་ལ། དེས་ན་དཀྱིལ་འཁོར་གྱི་འཁོར་ལོ་སྒོམ་པ་སོགས་བསྐྱེད་རིམ་གྱི་དངོས་འབྲས་འོག་མིན་གྱི་མཐར་ཐུག་ལས་སྲིད་རྩེའི་མཐར་ཐུག་པར་འགྲོ་བར་མ་བཤད་པའི་རྒྱུ་མཚན་ཡང་དེ་ཉིད་ཡིན་ནོ། ། དེར་མ་ཟད་སྔགས་ཀྱི་ཐེག་པར་ལྷ་ཆེན་པོ་གསུམ་གྱི་རྒྱུད་དང༌། དེའི་དཀྱིལ་འཁོར་དུ་འཇུག་ཅིང་དབང་བསྐུར་ཞིང་དམ་ཚིག་དང་སྡོམ་པ་འཛིན་ཅིང་ལྷ་སྒོམ་སྔགས་བཟླ་ཕྱག་རྒྱ་གཉིས་ལ་བརྟེན་ནས་རླུང་སྦྱོར་བྱེད་པ་སོགས་ཀྱི་འདོད་གཟུགས་ཀྱི་ལྷའི་གོ་འཕང་ཐོབ་པར་བྱེད་པ་ཡོད་ལ། འོ་ན་དེ་ལྟའི་བྱེད་པ་ཕྱི་རོལ་པའི་སྔགས་ཆོས་ལའང་ཡོད་པར་གྲགས་པ་དང་ཁྱད་མེད་དུ་མི་འགྱུར་རམ་ཞེ་ན། མི་འགྱུར་ཏེ། འདིར་ནི་སངས་རྒྱས་པའི་སྟོང་པ་ཉིད་དང་སྙིང་རྗེས་ཁྱད་པར་དུ་ཟིན་པའི་བྱང་ཆུབ་ཀྱི་ཆེད་དུ་ཡིན་ཏེ། དེས་ན་རྡོ་རྗེ་སྙིང་འགྲེལ་ལས། རིག་བྱེད་གྲུབ་མཐའ་རྣལ་འབྱོར་སོགས། །
དབང་ཕྱུག་སོགས་ཀྱིས་བྱས་པ་དང༌། ། སངས་རྒྱས་པ་ཡི་སྔགས་རྒྱུད་ལ། ། སྟོང་པ་ཉིད་ལ་ཁྱད་པར་ཆེ། ། ཞེས་འབྱུང་ངོ༌། ། ཉན་རང་ཐེག་པ་སྔགས་ལམ་ལ་བསྟེན་ནས་སྒྲུབ་པ་ནི། རང་དོན་ཡིད་བྱེད་ཀྱི་དཀྱིལ་འཁོར་དུ་ཞུགས་ནས་རང་རིགས་ཀྱི་མེ་ཏོག་དགྲ་བཅོམ་པ་ཤཱ་རིའི་བུ་ལྟ་བུ་དང༌། རང་རྒྱལ་གདུང་བ་མེད་པ་ལྟ་བུ་ལ་ཕོག་ན་དེ་ཉིད་ཡིད་དམ་དུ་བཟུང་ནས་ལྷ་སྒོམ་སྔགས་བཟླས་ཏིང་ངེ་འཛིན་གྱི་ཁམས་གསུམ་ལ་ཆགས་བྲལ་བྱེད་པར་འཇམ་དཔལ་རྩ་རྒྱུད་ཀྱི་རྟོག་པར་གསུངས་སྔགས་ལམ་གྱི་རྒྱུའི་ཐེག་པའི་སངས་རྒྱས་ཀྱང་སྔགས་ཀྱི་སངས་རྒྱས་ཐོབ་པར་བྱེད་པའི་ཞར་ལ་གྲུབ་པའང་ཡོད་ལ་སྔགས་ལམ་གྱི་སྔར་རང་ལུགས་ཀྱི་སངས་རྒྱས་སྒྲུབ་པར་བྱེད་པ་ལའང་རྒྱུད་སྡེ་བཞིའི་ལམ་སོ་སོ་བ་བཞིའི་འཇུག་ངོགས་ནས་འཇུག་པར་གསུངས་པ་ལས་རྒྱུད་སྡེ་འོག་མ་གསུམ་ནི་དང་པོ་ནས་གསང་སྔགས་བླ་ན་མེད་པའི་ལམ་དུ་འཇུག་མ་ནུས་པ་ལ་འཇུག་ངོགས་དེ་དག་ནས་བཀྲི་བ་ཡིན་ལ། ཕྱིས་རྟོགས་པ་ཐོབ་ནས་ནི་བླ་མེད་ཀྱི་རང་ལམ་མ་བགྲོད་པར་སྔགས་ལམ་གྱི་སངས་རྒྱས་ཐོབ་པ་མ་ཡིན་ཏེ། རྒྱུ་རྒྱུད་བདེ་གཤེགས་སྙིང་པོ་ལ་རྒོད་བལྟ་ལག་བཅང་གཉིས་འཁྱུད་ཀྱི་འཁོར་བའི་བག་ཆགས་བཞིའི་སྒྲིབ་པ་ཡོད་ལ། དེ་སྦྱོང་བྱེད་འབྲས་རྒྱུད་བདེ་གཤེགས་སྙིང་པོའི་བཅོམ་ལྡན་འདས་དུས་འཁོར་གྱི་ཞལ་བཞི་ལས་རྒྱུད་སྡེ་བཞིའི་ཆོས་སོ་སོར་གསུང་བའི་ལམ་རྒྱུད་དེ་ཉིད་ཀྱི་དྲི་མ་སོ་སོར་སྦྱང་བར་མ་བྱས་པར་རྒྱུ་རྒྱུད་འབྲས་རྒྱུད་དུ་དག་པར་མི་འགྱུར་བའི་ཕྱིར་ཞེས་ཁོ་བོའི་ཕ་རས་པ་ཆེན་པོས་གསུངས་སོ། །
འོ་ན་རྒྱུའི་ཐེག་པའི་སངས་རྒྱས་དེ་གདོད་སྔགས་ཀྱི་ལམ་ནས་སངས་རྒྱས་པར་བྱེད་དགོས་སམ་མི་དགོས། མི་དགོས་ན་རྒྱུའི་ཐེག་པ་ལས་འབྲས་བུའི་ཐེག་པ་ཁྱད་འཕགས་སུ་མ་གྲུབ། དགོས་ན་མདོའི་སངས་རྒྱས་སླར་སྔགས་ལམ་གྱི་སངས་རྒྱས་སུ་བསྒྲུབ་དགོས་ན་ཧ་ཅང་ཐལ་ལོ་སྙམ་ན་སྐྱོན་མེད་དེ། མདོ་ལུགས་ཀྱི་འོག་མིན་དུ་སངས་རྒྱས་པའི་ལོངས་སྐུའི་སྤྲུལ་སྐུ་དེས་སླར་ནཻ་རཉྫ་ནའི་འགྲམ་དུ་སྤྲུལ་པའི་ལུས་བཞག་ནས་ཐུགས་འོག་མིན་དུ་སྔགས་ཀྱི་ཆོས་ཞུ་བར་བྱོན་ནས་སྔགས་ལམ་གྱིས་སངས་རྒྱས་པའམ། དེར་མ་ཟད་རྒྱུའི་ཐེག་པའི་སངས་རྒྱས་དེ་སླར་རྡོ་རྗེ་གདན་དུ་སངས་རྒྱས་ཐམས་ཅད་ཀྱི་མངོན་བྱང་ལྔའི་མངོན་པར་བྱང་ཆུབ་པའི་རིམ་པས་མངོན་པར་བྱང་ཆུབ་པར་མཛད་པ་ཡིན་ལ། དོན་འདི་ཉིད་རིགས་པར་ལྡན་པའི་གནས་ཀྱིས་དབང་འདི་གྲུབ་སྟེ། རྡོ་རྗེ་རྩེ་མོ་ལས། བསྐལ་པ་གྲངས་མེད་གསུམ་སྔོན་དུ། ། བཅོམ་ལྡན་བྱང་ཆུབ་མཛད་པ་གང༌། ། ཞེས་དེ་འདྲ་བའི་སངས་རྒྱས་སླར་ལམ་འདིར་འཇུག་ནས་སངས་རྒྱས་པར་བཤད་པའི་ཕྱིར།
སྨྲས་པ། ཐེག་པ་ཆེན་པོའི་ས་མ་ཐོབ་ཀྱི་བར། ། ཕར་ཕྱིན་དྲུག་ཀྱང་མཚན་ཉིད་པ་མེད་ལ། ། གང་གི་ས་དང་ཕར་ཕྱིན་ཐོབ་པའི་ཚེ། ། ཉན་རང་སྤང་རྟོགས་ཐམས་ཅད་ཡོངས་སུ་རྫོགས། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། ཕྱག་ཆེན་ལ་དགེ་བས་མི་སྒྲིབ་བྱ་ལ། འདིར་ས་སྐྱ་པཎྜི་ཏས། དེ་ལྟ་ན་ནི་ཆོས་ཀྱི་དབྱིངས། །
དགེ་སྡིག་མེད་པར་བཤད་ཟིན་ཏོ། ། ཞེས་དང༌། ལ་ལ་བདེ་གཤེགས་སྙིང་པོའི་སྒྲ། ། ཆོས་ཀྱི་དབྱིངས་ལ་མི་ཟེར་བ། ། སེམས་ཅན་ཁོ་ནའི་ཁམས་ལ་ཡོད། ། ཅེས་གསུངས་པ་ལ་བརྟེན། དེང་སང་ས་སྐྱ་པར་གྲགས་པ་ཁ་ཅིག ། མདོ་སྔགས་ཀྱི་ལྟ་བ་དང་མཐར་ཐུག་གི་རྒྱུ་འབྲས་ཐམས་ཅད་གཅིག་པ་ཡིན་པས་མདོ་ཕྱོགས་ནས་བཤད་པའི་ཆོས་དབྱིངས་དེ་ཉིད་སྔགས་ནས་བཤད་པའི་ཕྱག་ཆེན་ཡང་ཡིན་པས། དེའི་ངོ་བོ་ཀུན་གཞི་རྒྱུ་རྒྱུད་མིང་གཞན་གཞི་ཕྱག་ཆེན་དེའང་དགེ་མི་དགེ་གང་དུའང་ལུང་མ་བསྟན་པའོ། ། ཞེས་ཟེར་རོ། །
ཕྱིས་ཀྱི་ས་སྐྱ་པའི་ཕྱོགས་འཛིན་པ་ཁྱེད་ཅག་ལ་ཁོ་བོས་ཅང་མི་སྨྲའོ། ། ས་པཎ་དེ་སྐད་གསུང་བ་ནི་ཕྱོགས་གཅིག་རྒྱུ་མཚན་དུ་བྱས་ནས་ཕྱོགས་གཅིག་གཡང་སྐྱུར་དུ་མཛད་པར་གོ་སྟེ། མགོན་པོ་ཀླུའི་རིགས་ཚོགས་ལ་སོགས་པར་ཆོས་དབྱིངས་སྟོང་ཉིད་སྤྲོས་བྲལ་ལ་བཤད་ནས་དེ་འཁོར་འདས་ཐམས་ཅད་རྟེན་ཅིང་འབྲེལ་པར་འབྱུང་རུང་གི་རྒྱུ་རྐྱེན་དུ་རྣམ་འཇོག་མཛད་པ་དེ་ཁོ་ནའི་དབང་དུ་མཛད་ན་མི་འཐད་པ་མེད་ཀྱང་ཆོས་དབྱིངས་བདེ་གཤེགས་སྙིང་པོ་ཐ་སྙད་དུ་སངས་རྒྱས་ཀྱི་རྒྱུ་དང་ས་བོན་ལ་བཞག་པའི་དབང་དུ་མཛད་ནས་མདོ་སྔགས་ཀྱི་གཞུང་ལུགས་ཆེན་པོ་རྣམས་ལས་གཞི་ལམ་འབྲས་བུའི་སངས་རྒྱས་ཀྱི་རྒྱུ་འབྲས་ཀྱི་དགེ་བ་ཇི་སྙེད་གསུངས་པ་དེ་ཐམས་ཅད་མི་འཐད་པར་འཆད་ན་ནི་ཆེས་མི་རིགས་པའི་ཕྱིར་ཏེ། འབྲས་བུ་རྫོགས་པའི་སངས་རྒྱས་ཀྱི་འབྲས་རྒྱུད་ནི་བདེ་བ་ཕུན་སུམ་ཚོགས་པའི་མངའ་བདག་ཡིན་ལ། དེ་ནི་རྒྱུ་མེད་ལས་མི་འབྱུང་ལ་དེའི་རྒྱུ་བདེ་གཤེགས་སྙིང་པོ་རྒྱུ་རྒྱུད་ནི་དགེ་བ་མ་ཡིན་ན་འབྲས་བུ་རྒྱུ་མེད་དུ་འགྱུར་བ་ལས། དེ་ལྟ་མ་ཡིན་པར་སངས་རྒྱས་ཀྱི་རྒྱུ་བདེ་གཤེགས་སྙིང་པོ་ནི་དགེ་བའི་བདག་གཙང་བདེ་བ་ཁོ་ནར་རྟག་པར་སྙིང་པོར་སྟོན་པའི་མདོ་སྔགས་ཐམས་ཅད་ནས་བཤད་པར་སྣང་བའི་ཕྱིར་ཏེ། ལང་གཤེགས་ལས། སེམས་ནི་རང་བཞིན་འོད་གསལ་བ། ། དེ་བཞིན་གཤེགས་པའི་སྙིང་པོ་དགེ ། ཞེས་དང༌།
བདེར་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། སེམས་ནི་རྒྱ་ཆེན་མཆོག་ཏུ་རབ་བསྐྱེད་དེ། ། ཞེས་འབྱུང་བས་བདེ་གཤེགས་སྙིང་པོ་འགྲོ་ཀུན་ལ་ཁྱབ་པའི་སངས་རྒྱས་ཀྱི་རྒྱུ་དགེ་བ་མིན་ན་དེ་གང་ཟག་གིས་དགེ་སེམས་བསྐྱེད་ཀྱང་དུག་སྨན་དུ་མི་འགྱུར་བ་ལྟ་བུའོ། ། བརྺི་བས་ཀྱང༌། འདི་ཉིད་གསལ་ཞིང་སྟོང་པ་དང༌། ། རིག་པ་དེ་ཉིད་མ་འགགས་པ། ། ཞེས་པ་ནས། འདི་ནི་རང་བཞིན་སྐུ་གསུམ་དང༌། ཡེ་ཤེས་ལྔ་ཡི་བདག་ཉིད་ཅན། ། སངས་རྒྱས་རྣམས་ནི་སངས་རྒྱས་ཉིད། །
སངས་རྒྱས་གཞན་དུ་བསྟན་དུ་མེད། ། ཅེས་གཞི་དུས་ཀྱི་གཤེགས་སྙིང་གི་སྐུ་དང་ཡེ་ཤེས་དེ་ཐམས་ཅད་གཞི་དུས་ཀྱི་སངས་རྒྱས་སུ་བཞག་ན་དགེ་བར་མ་གྱུར་པའི་སངས་རྒྱས་མི་འབྱུང་བ་ལ། ཀུན་སྤྱོད་ལས། དེ་ཉིད་སྲོག་ཆགས་རྣམས་ཀྱི་སྲོག ། དེ་ཉིད་མི་འགྱུར་དམ་པ་ཡིན། ། དེ་ཉིད་ཐམས་ཅད་ཁྱབ་པ་སྟེ། ། ལུས་ཀུན་ལ་ནི་རྣམ་པར་གནས། ། དེ་ཉིད་སངས་རྒྱས་ཡེ་ཤེས་ཏེ། ། ཤྲཱི་ཧེ་རུ་ཀ་ཡིན་པར་བཤད། ། ཅེས་རྒྱུ་རྒྱུད་བདེ་གཤེགས་སྙིང་པོ་སངས་རྒྱས་ཀྱི་ཡེ་ཤེས་སུ་བཤད་ན་ཡེ་ཤེས་དགེ་བ་མ་ཡིན་པར་མི་འཐད་པ་དང༌།
དེ་ཉིད་གསུམ་གྱི་གླུར། ནམ་མཁའ་ལས་བྱུང་མཚན་ལྡན་ཕྱིར། ། ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། ། རྡོ་རྗེ་སེམས་པར་དེ་གྲུབ་མཛོད། ། ཅེས་རྒྱུ་རྒྱུད་རྡོ་རྗེ་སེམས་དཔའི་རང་བཞིན་དགེ་བ་མ་ཡིན་ན་དེ་འབྲས་བུ་རྡོ་རྗེ་སེམས་དཔར་ད་མཛོད་བྱས་ཀྱང་དེར་མི་འགྱུར་བའི་ཕྱིར། ཡང་སམ་ཊི་ལས། རང་གི་ལུས་ལ་སངས་རྒྱས་བཞུགས། ། གཞན་ནི་གང་དུའང་སངས་རྒྱས་མེད། ། མི་ཤེས་མུན་པས་སྒྲིབས་པ་རྣམས། །
ལུས་ལས་སངས་རྒྱས་གཞན་དུ་འདོད། ། རྟོག་པ་ཐམས་ཅད་རྣམ་སྤངས་པའི། ། ཡེ་ཤེས་ཆེན་པོ་ལུས་ལ་གནས། ། དངོས་པོ་ཀུན་ལ་ཁྱབ་པ་པོ། ། ལུས་ལ་གནས་ཀྱང་ལུས་སྐྱེས་མིན། ། ཞེས་ལས་ཉོན་དྲི་མ་གློ་བུར་བའི་ལུས་སེམས་དང་ལྷན་ཅིག་གནས་ཀྱང་གློ་བུར་དྲི་མའི་ལུས་སེམས་རྒྱུར་བྱས་ལས་སྐྱེས་པ་མིན་པའི་དྲི་མེད་ཡེ་ཤེས་དང་རྡོ་རྗེའི་སྐུར་བཞག་ལ་གཞི་དུས་ཀྱི་བདེར་སྙིང་གི་ཡེ་ཤེས་དང༌། ལུས་དྲི་མེད་ལ་ཆོས་དབྱིངས་སུའང་འཇོག་དགོས་ཏེ། སློབ་དཔོན་ཀླུས། གང་ཞིག་ཀུན་ཏུ་མི་ཤེས་པས། ། སྲིད་པ་གསུམ་དུ་རྣམ་འཁོར་བའི། །
སེམས་ཅན་ཀུན་ལ་ངེས་གནས་པ། ། ཆོས་ཀྱི་དབྱིངས་ལ་ཕྱག་འཚལ་ལོ། ། ཞེས་འབྱུང་ངོ༌། ། འདི་ལྟའི་གཞི་རྒྱུད་ཕྱག་རྒྱ་ཆེན་པོ་ལ་ཡུལ་ཟག་བཅས་སྲིད་པའི་བདེ་བ་སྐྱེད་བྱེད་མ་ཡིན་པ་ཟག་མེད་ཀྱི་བདེ་བ་བསྐྱེད་པའི་ཡུལ་ཤེས་རབ་མ་དང་ཡུལ་ཅན་ཟག་བཅས་ཀྱི་རྐྱེན་གྱི་ཚོར་བདེ་རེས་འགའ་བ་མ་ཡིན་པ་ཟག་མེད་གཏན་དུ་བ་མི་འཕོ་བའི་བདེ་བ་ཆེན་པོ་ཡུལ་ཅན་ཐབས་ཀྱི་ངོ་བོར་གནས་པ་དང་དེ་གཉིས་ཐོག་མ་མེད་པ་ནས་འབྲལ་མི་ཤེས་པར་ཁ་སྦྱོར་དུ་ཡོད་པ་དེ་རྡོ་རྗེ་ཐེག་པ་བླ་མེད་ཀྱི་ལམ་རྒྱུད་ཀྱི་རྡོ་རྗེ་སློབ་དཔོན་ཆེན་པོ་རྡོ་རྗེ་ཐུགས་ཀྱི་དམ་ཚིག་དང༌། དྲིལ་བུ་གསུང་གི་དམ་ཚིག་དང༌། ཕྱག་རྒྱ་སྐུའི་དམ་ཚིག་སྟེ་དམ་ཚིག་གསུམ་གྱི་དབང་བསྐུར་བས་འབྲས་རྒྱུད་དབང་དེ་ཉིད་ཀྱི་རྟོགས་པ་མཐར་ཕྱིན་དུ་དབང་བརྙེས་ནས་ཡབ་ཡུམ་ཟུང་འཇུག་ལས་འཕོ་མེད་ཀྱི་ཤྲཱི་ཧེ་རུ་ཀའི་གོ་འཕང་ཐོབ་ལ། འདི་ལྟའི་ཕྱག་རྒྱའི་བདེ་བའང་ལས་དང་ཡེ་ཤེས་ཀྱི་ཕྱག་རྒྱ་ནི་ཡུལ་ཡིད་འོང་དང་ཕྲད་པའི་རྐྱེན་གྱིས་ཚོར་བ་བདེ་བ་ལྟ་བུས་མི་སྒྲུབ་པར་ཐོག་མེད་ནས་ཡོད་པའི་བུ་རམ་གྱི་མངར་བ་ལྟ་བུའི་རྣམ་ཀུན་མཆོག་ལྡན་མའི་ཤེས་རབ་མའི་ཕྱག་རྒྱ་ལ་བརྟེན་ནས་དམ་ཚིག་གསུམ་གྱི་རྡོ་རྗེ་སློབ་དཔོན་གྱི་དབང་བསྐུར་བ་ནི་བཅོམ་ལྡན་འདས་དུས་ཀྱི་འཁོར་ལོའི་ཁྱད་ཆོས་སྟེ། དེས་ན་འདིའི་བདེ་བའི་ཆ་ནས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། །
ཞེས་དང༌། འདི་སྐྱེད་བྱེད་ཤེས་རབ་མ་སྟོང་པ་ཆོས་འབྱུང་སྐྱེ་གནས་ཀྱི་ཆ་ནས། སྲིད་པའི་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། ཞེས་དང༌། དེ་ཉིད་ཐར་པ་གྲུབ་བདེ་ལས། ། ཕྱིར་ལྡོག་མེད་པར་བསྟན་ཆ་ནས། ། རྡོ་རྗེ་ཆེ་དང་དྲིལ་བུ་ཆེ། ། ཟུང་ཞིག་རྡོ་རྗེར་བྱིན་གྱིས་རློབས། ། ཞེས་འབྱུང་ངོ༌། །
དེས་ན་སྔགས་བླ་མེད་ཀྱི་རྡོ་རྗེ་སློབ་དཔོན་གྱི་དབང་མཚན་ཉིད་པ་མེད་པར་དེར་ལྟོས་ཀྱི་རིགས་ལྔ་མཚན་ཉིད་པའི་སྡོམ་པ་མེད་པ་དང༌། དེ་ལྟའི་དམ་སྡོམ་མཚན་ཉིད་པ་དང་དེ་འབྲེལ་གྱི་ལྟ་སྒོམ་སྤྱོད་པ་མེད་ན་ཟུང་འཇུག་རྡོ་རྗེ་འཆང་གི་གོ་འཕང་མི་ཐོབ་པས་རྣལ་འབྱོར་རྒྱུད་ཕྱིན་ལ་དངོས་སུ་གཉིས་འཁྱུད་ཀྱི་བདེ་བ་ལ་བརྟེན་པའི་དམ་ཚིག་གསུམ་བྱིན་པའི་རྡོ་རྗེ་སློབ་དཔོན་གྱི་དབང་དང་དེ་འབྲེལ་གྱི་རིགས་ལྔའི་སྡོམ་པ་འཛིན་པ་མེད་པས་རྣལ་འབྱོར་རྒྱུད་ཕྱིན་གྱི་ལམ་རང་རྐང་གི་སྔགས་ལམ་གྱི་སངས་རྒྱས་ཡོངས་རྫོགས་ཐོབ་པར་མི་འགྱུར་ཞེས་ཟེར་བའི་གནད་ཀྱང་དེའོ། །
དེས་ན་གཞི་ལམ་འབྲས་བུའི་ཕྱག་རྒྱ་ཆེན་པོ་ནི་བོད་ཁ་ཅིག ། ཆོས་ཉིད་སྟོང་པ་ཉིད་དགེ་མེད་སྡིག་མེད་རང་བཞིན་རྣམ་དག་ཡིན་ཟེར་བ་ནི་རྡོ་རྗེ་འཆང་གི་དགོངས་པ་ལས་ཕྱིན་ཅི་ལོག་ཏུ་སྨྲས་པ་ཡིན་ཏེ། ཕྱག་རྒྱ་ཆེན་པོ་ནི་ཤེར་ཕྱིན་དང་སངས་རྒྱས་ཐམས་ཅད་བསྐྱེད་མཛད་མ་དང་ཕ་རོལ་ཏུ་ཕྱིན་པ་དྲུག་གི་རྣམ་པ་ཐམས་ཅད་དང་ལྡན་པའི་ཡེ་ཤེས་ཡུམ་བཅས་ཁོ་ནར་བཤད་ན། དེ་དགེ་བ་ལས་དགེ་མེད་སྡིག་མེད་ཀྱི་ཅང་མེད་ལ་མི་རུང་བའི་ཕྱིར། དྲི་མེད་འོད་ལས། ཕྱག་རྒྱ་ཆེན་པོ་ནི་རང་བཞིན་པའི་ཆོས་ཐམས་ཅད་ཀྱི་མཚན་ཉིད་ཅན་རྣམ་པ་ཐམས་ཅད་མཆོག་དང་ལྡན་པ་ཤེས་རབ་ཀྱི་ཕ་རོལ་ཕྱིན་པ་སངས་རྒྱས་བསྐྱེད་པར་མཛད་པའོ། ། ཞེས་དང༌། རྡོ་རྗེ་གུར་ལས།
ནམ་མཁའི་ཁམས་ནི་ཇི་སྙེད་པར། ། འཇིག་རྟེན་ཁམས་ནི་སྟོང་ཕྲག་ན། ། བདེ་ཆེན་ཕུན་ཚོགས་ཕྱག་རྒྱ་ཆེ། ། སངས་རྒྱས་ནམ་མཁའ་འདྲ་བར་བཞུགས། ། ཞེས་བདེ་བ་དང་དགེ་བ་རྣམ་གྲངས་པ་ཉིད་དུ་གསུངས་སོ། ། ཡང་ཕྱག་རྡོར་སྟོད་འགྲེལ་ལས། དངོས་གྲུབ་ནི་ཕྱག་རྒྱ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པ་ཐམས་ཅད་ཀྱི་མཆོག་དང་ལྡན་པའོ། ། ཞེས་དང༌། ཕྱག་རྒྱ་ཆེན་པོ་འདོད་པའི་དངོས་གྲུབ་དེ་ནི་ཐམས་ཅད་མཁྱེན་པ་ཉིད་དང་ལམ་གྱི་རྣམ་པ་མཁྱེན་པ་ཉིད་དང་སྟོབས་བཅུ་དང་མི་འཇིགས་བཞི་ལ་སོགས་པ་སངས་རྒྱས་ཀྱི་ཡོན་ཏན་མཐའ་དག་སྟེར་བར་བྱེད་པ་མོ་སྟེ། ཞེས་དང༌།
དེ་ནི་རྡོ་རྗེ་རྣལ་འབྱོར་མ་རང་གི་སེམས་ཀྱི་སྣང་བ་ཙམ་ཕྱག་རྒྱ་ཆེན་པོར་རྣམ་པ་ཐམས་ཅད་ཀྱི་མཆོག་དང་ལྡན་པ་ཤེས་རབ་ཀྱི་ཕ་རོལ་ཕྱིན་པ་སྟོང་པ་ཉིད་དང༌། དེ་བཞིན་དུ་རིགས་ལྡན་མ་དང་པདྨ་ཞེས་བརྗོད་པར་བྱའོ། ། ཞེས་དང༌། དགྱེས་པ་རྡོ་རྗེ་ལས། དེ་ཉིད་བཅོམ་ལྡན་ཤེས་རབ་མ། ། དེ་ནི་རིང་མིན་ཐུང་བ་མིན། ། གྲུ་བཞི་མ་ཡིན་ཟླུམ་པོ་མིན། ། དྲི་དང་རོ་དང་མྱ་ངན་འདས། ། ལྷན་ཅིག་སྐྱེས་དགའ་བྱེད་པ་ཅན། ། དེ་ལས་སྐྱེས་པའི་རྣལ་འབྱོར་པ། །
དེ་ཡི་བདེ་བ་ཟ་བ་ཉིད། ། དེ་དང་ལྷན་ཅིག་ཕྱག་རྒྱ་ཆེ། ། ཞེས་དང༌། དེ་ཉིད་ལྷན་ཅིག་སྐྱེས་པའི་གཟུགས། ། བདེ་ཆེན་བཟང་པོའི་རྣལ་འབྱོར་མ། ། དེ་ཉིད་དཀྱིལ་འཁོར་འཁོར་ལོ་དག ། ཡེ་ཤེས་ལྔ་ཡི་རང་བཞིན་ཅན། ། དེ་ནི་མེ་ལོང་ཡེ་ཤེས་གཟུགས། ། མཉམ་ཉིད་ཡེ་ཤེས་དངོས་པོ་ཅན། ། ཡང་དག་གྱུར་པ་སོ་སོར་རྟོག །
དེ་ནི་བྱ་བ་ནན་ཏན་ཏེ། ། ཆོས་དབྱིངས་ཤིན་ཏུ་རྣམ་དག་པ། ། དེ་ཉིད་དཀྱིལ་འཁོར་བདག་པོ་དང༌། ། དེ་ཉིད་བདག་མེད་རྣལ་འབྱོར་མ། ། ཆོས་ཀྱི་དབྱིངས་ཀྱི་རང་བཞིན་ཅན། ། ཞེས་དང༌། དེ་ལྟར་ན་ཕྱག་རྒྱ་ཆེན་པོའི་མིང་གི་རྣམ་གྲངས་སུ། ཕྱག་རྒྱ་ཆེན་མོ་དང་ཡུམ་ཆེན་མོ་དང་ཨེ་ཝཾ་ཟུང་སྦྱོར་དང༌། རྣམ་པ་ཐམས་ཅད་པའི་ཕྱིན་དྲུག་དང༌། འཕོ་མེད་ཀྱི་ཚངས་སྤྱོད་དང༌།
འགྱུར་མེད་ཀྱི་བདེ་བ་དང༌། འཛག་མེད་ཀྱི་ཤུ་ཀྲ་དང༌། རྡོར་པད་ཁ་སྦྱོར་དང༌། ལྷན་སྐྱེས་ཀྱི་དགའ་བ་དང༌། རིག་པའི་རྒྱལ་པོ་དང་ལྷན་སྐྱེས་ཀྱི་ཡེ་ཤེས་དང་རྡོ་རྗེ་རྣལ་འབྱོར་མ་དང་རིགས་ལྡན་མ་དང་གསང་གནས་ཆེན་མོ་དང༌། མཁའ་འགྲོའི་གསང་བ་དང༌། བཙུན་མོའི་བྷ་ག་དང༌། རྡོ་རྗེ་རོལ་པ་དང༌། བདེ་བ་ཅན་མ་ལ་སོགས་དུ་མར་བརྗོད་དེ། གུར་ལས།
བདེ་བ་ཅན་དང་གྲུ་གསུམ་དང༌། ། རྡུལ་མེད་པ་དང་སྐྱོན་བྲལ་དང༌། ། རྡུལ་བྲལ་དང་ནི་སྡིག་བཅོམ་དང༌། ། རང་བཞིན་རྦ་རླབས་མེད་པ་དང༌། ། མཐའི་བདེ་དང་བདེ་རིག་དང༌། ། གསང་བ་མཆོག་དང་དགྱེས་པ་དང༌། ། ཞེས་སོགས་འབྱུང་ངོ༌། ། སྨྲས་པ། དགེ་བ་ཅི་བྱས་མངོན་མཐོ་ངེས་ལེགས་ཀྱི། ། རྒྱུ་ཉིད་ཡིན་ཕྱིར་ཕྱག་ཆེན་རྟོགས་པ་ལ། །
སྒྲིབ་བྱེད་མིན་གྱི་དེ་ཡིས་སྒྲིབ་ཅེས་པ། ། ཧ་ཤང་དང་ནི་རྫོགས་ཆེན་པ་ཡིས་སྨྲ། ། ཞེས་བརྗོད་པས་དོན་ཁྲོལ་ལོ།། །། ༈ རྡོ་རྗེའི་གསུང༌། བྲལ་འབྲས་ཐམས་ཅད་རྒྱུ་དང་ལྡན་པར་བཏགས་བྱ་བ་ལ། དགོངས་གཅིག་རྙིང་མར་བྲལ་འབྲས་རྒྱུ་དང་བཅས་ཟེར་བ་དེས་སངས་རྒྱས་ཀྱི་ཆོས་སྐུའི་ཡོན་ཏན་སྟོབས་སོགས་ལ་ཉེར་ལེན་གྱི་རྒྱུ་ཡོད་པ་དང༌། ཐེག་པ་ཐུན་མོང་དུ་འགོག་བདེན་བྲལ་འབྲས་ལ་ཉེར་ལེན་གྱི་རྒྱུ་མེད་པར་བཤད་པའི་བྲལ་འབྲས་ཀྱི་འཇོག་ཚུལ་གཉིས་འབྱུང་བ་མ་ཕྱེད་པའི་རྣམ་འགྱུར་གྱི་སྐྱོན་བག་ཙམ་བྱུང་སྣང་ངོ༌། ། སྨྲས་པ། བྲལ་བ་བློ་ཡི་ཟད་པ་སྟེ། ། འགོག་པའི་བདེན་པ་དེ་ཉིད་ཀྱང༌། །
ཟད་བྱེད་ལམ་བདེན་མེད་པ་ན། ། མི་འབྱུང་ཙམ་ལ་རྒྱུ་འབྲས་བཏགས། ། འབྲས་བུ་ཡིན་ན་དངོས་རྒྱུ་ཡིས། ། བསྐྱེད་པས་མ་ངེས་བྲལ་འབྲས་བཞིན། ། མཁས་པའི་བསྟན་བཅོས་བརྡ་ལ་གྲགས། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ། ། འདིའི་དོན་བྲལ་རྒྱུ་ལ་ཉེར་ལེན་གྱི་རྒྱུ་ཡོད་མི་དགོས་ཏེ། འཇིག་རྟེན་དུའང་ཆར་མ་བབ་པས་ལོ་ཉེས་འབྲས་བུར་བྱུང་བ་དང༌། ཤེས་རབ་དམན་པས་དོན་ཁོང་དུ་མ་ཆུབ་པའི་འབྲས་བུ་འབྱུང་ལ། དེའང་ཆར་པ་ཆད་པས་འབྲས་བུ་ཉེས་པའི་རྒྱུར་འཇོག་གི །
དེ་དག་གི་མེད་འགག་རྒྱུ་འབྲས་སུ་འཇོག་པ་ནི་མ་ཡིན་ཏེ། ཡིན་ན་ཞིག་པ་དངོས་མེད་དངོས་པོའི་རྒྱུ་ཡིན་ཞེས་དགེ་ལུགས་པ་དག་ཟེར་བ་ལྟར་འགྱུར་ལ། དེ་ལྟ་ན་ཆེས་མི་འཐད་དེ། དངོས་པོ་ཐམས་ཅད་སྐྱེ་བ་ལ་དེ་མ་ཐག་རྐྱེན་རྒྱུར་འཇོག་པ་ནའང་སྔ་མ་སྔ་མ་འགག་པའི་ཆ་རྒྱུར་བརྗོད་རིགས་པ་ལས་ཀྱང་དེའི་ཆ་ནས་དེ་དངོས་པོ་སྐྱེ་བའི་རྒྱུ་རྐྱེན་དུ་འཇོག་པ་མ་ཡིན་པའི་ཕྱིར་ཏེ། སྔ་མ་སྔ་མ་འགགས་སྟོབས་ཀྱིས་རིགས་འདྲ་ཕྱི་མ་སྐྱེ་བའི་གོ་ཕྱེ་བའི་ཆ་ནས་དངོས་པོ་དེ་བསྐྱེད་པ་ལ་སྔ་མའི་དངོས་པོ་འགག་མ་ཐག་པ་དེ་དེར་འཇོག་པའི་ཕྱིར། དེས་ན་འཆི་བས་འདུ་བྱེད་འཇིག་པར་བྱེད་ཅིང་མ་རིག་པ་བསྐྱེད་པར་གསུངས་པའང་ཞིག་པ་དངོས་མེད་ཀྱི་རྒྱུས་མ་རིག་པ་བསྐྱེད་པ་མ་ཡིན་གྱི། འཆི་བའི་དངོས་པོ་དེས་ཚེའི་འདུ་བྱེད་འཇིག་འགྱུར་གྱི་བྱ་བ་ཞར་ལ་བྱེད་ལ། དངོས་པོ་དེ་ལ་ཡོད་པའི་དངོས་འཛིན་གྱི་མ་རིག་པ་དེའི་རིགས་འདྲ་སྔ་མ་དེས་ཕྱི་མ་དེ་ཉེ་བར་ལེན་པའི་རྒྱུར་སྟོན་ལ་དེ་ལྟ་ནའང་འཆི་བ་འགགས་པའི་དངོས་མེད་ནི་དངོས་པོའི་ཉེར་ལེན་དུ་ནམ་ཡང་མི་འགྱུར་བའི་ཕྱིར། དཔེར་ན། རྒྱུ་རས་སྣུམ་ཟད་པ་མེད་དགག་རྒྱུ་དང༌།
མར་མེ་ཤི་བ་མེད་དགག་འབྲས་བུར་སྟོན་པ་མ་ཡིན་གྱི། རྒྱུ་རས་སྣུམ་འགགས་པས་འབྲས་བུ་མར་མེ་འགགས་པའི་རྒྱུར་ཐ་སྙད་བྱེད་དོ། ། འདི་ནི་ཐེག་པ་ཐུན་མོང་ཙམ་གྱི་ཐ་སྙད་དང་བསྟུན་ནས་སྨྲས་ལ། སྡེ་པས་འདོད་ཚུལ་ནི་ལུགས་དེ་ལ་རྟོག་བཏགས་སྣ་ཚོགས་པས་འདིར་བརྗོད་མ་ལང་སྟེ། ཤེས་པར་འདོད་ན་ཁོ་བོའི་མཛོད་ཊཱིཀ་ཏུ་རྒྱས་པར་འབྱུང༌། ཤར་ཙོང་ཁ་པ་དག་ཞིག་པ་དངོས་པོ་ཡིན་པ་དབུ་མ་ཐལ་འགྱུར་བའི་ཁྱད་ཆོས་ཡིན་ནོ་ཞེ་ན། ཐལ་འགྱུར་བ་དེ་ལྟར་བཞེད་ན་ལུགས་དེ་ཀླུ་སྒྲུབ་ཞབས་ཀྱིས་བཀག་པར་མཐོང་སྟེ། རྩ་ཤེར། འགགས་ན་རྐྱེན་ཡང་གང་ཞིག་ཡིན། ། ཞེས་དང༌།
དེའི་ཚིག་གསལ་དུ། ས་བོན་འགགས་ཏེ་མེད་པར་གྱུར་ན་མྱུ་གུའི་རྐྱེན་ཡང་གང་ཞིག་ཡིན་ལ། ཞེས་དང༌། ཚིག་གསལ་དུ། སྐྱེ་བ་འདི་བརྟགས་པ་ན། དངོས་པོ་ད་ལྟར་བ་མི་རྟག་པ་དང་རྗེས་སུ་འབྲེལ་བ་འགག་བཞིན་པ་དང་འདས་པ་དང་མ་འོངས་པ་མི་རྟག་པ་ཉིད་དང་བྲལ་བ་འགག་བཞིན་པ་ཡིན་པ་གང་ཞིག་རྟོག་དྲང་ན། གཉིས་ཀ་ལྟར་ཡང་མི་འཐད་དོ། ། ཞེས་དང༌། ཡང་ཇི་སྐད་དུ། དངོས་པོ་འགགས་བཞིན་ཉིད་ལ་ནི། །
སྐྱེ་བ་འཐད་པར་མི་འགྱུར་རོ། ། གང་གི་འགགས་བཞིན་མ་ཡིན་པ། ། དེ་ནི་དངོས་པོར་མི་འཐད་དོ། ། ད་ལྟ་བ་འགགས་བཞིན་པ་ལ་ནི་སྐྱེ་བ་འཐད་པ་མ་ཡིན་ཏེ། ཡོད་པའི་ཕྱིར། འདས་པ་དང་མ་འོངས་པ་འཇིག་པ་དང་བྲལ་བ། དངོས་པོའི་མཚན་ཉིད་དང་བྲལ་བ་མི་མཐུན་པ་འགགས་བཞིན་པ་མ་ཡིན་པ་ལ་ཡང་ནམ་མཁའི་མེ་ཏོག་ལྟར་སྐྱེ་བ་ཡོད་པ་མ་ཡིན་ནོ། ། ཞེས་ཚིག་གསལ་ལས་ལྷག་པར་ཞིག་པ་མེད་དགག་དངོས་པོར་རུང་ན། དངོས་པོ་རང་གི་རྒྱུ་རྐྱེན་ལ་ཐ་སྙད་དུ་བརྟགས་ནས་སྐྱེ་བ་འཕགས་པ་ཀླུ་སྒྲུབ་ཀྱི་བཞེད་པ་དེའང་ཁྱོད་ཀྱིས་འགོག་པར་འགྱུར་བའི་ཕྱིར་ཏེ། རྩ་བར།
དངོས་པོ་རང་གི་རྒྱུ་ཚོགས་ལས། ། བརྟེན་ནས་མིན་པ་འགའ་ཡང་མིན། ། ཞེས་འབྱུང་བའི་ཕྱིར། ལེགས་པར་སོམས་ལ་འཐད་ལྡན་གྱི་རྗེས་སུ་འབྲང་བར་རིགས་སོ། ། གཞན་ཡང་བྱེ་སྨྲས་དངོས་པོ་འདས་པའི་རྒྱུ་ལས་ཀྱང་བདེ་སྡུག་སོགས་འབྲས་བུ་ལོངས་སྤྱོད་ཁྱད་པར་ཅན་བསྐྱེད་དོ་ཞེས་སྨྲ་བ་ལྟར་སྨྲའོ་སྙམ་ན། དེའང་ཆེས་མི་རིགས་ཏེ། ཐེག་པ་ཆེན་པོའི་ཤིང་རྟ་ཆེན་པོ་དག་གིས་སྔ་ནས་བཀག་ཟིན་པའི་ཕྱིར་ཏེ། བདག་ཉིད་ཆེན་པོ་ཀ་མ་ལ་ཤཱི་ལས། དབུ་མ་སྣང་བར། དེ་ལ་རེ་ཤིག་འདས་པ་ལས་ཞེས་བྱ་བ་ནི་རིགས་མ་ཡིན་ཏེ།
འདས་པ་ནི་མེད་པའི་ཕྱིར། དེ་ལས་སྐྱེ་བར་ཁས་ལེན་ན་ནི་རྒྱུ་མེད་པ་ཉིད་དུ་ཡང་འགྱུར་རོ། ། འདི་ལྟར་འདས་པ་ཞེས་བྱ་བ་ཅི་ལ་བྱ། གང་རང་གི་ངོ་བོ་ཉམས་པ་ཡིན་དྲང༌། ད་ལྟ་མ་ཡིན་ན་ནི་ད་ལྟ་བ་བཞིན་དུ་མ་ཉམས་པའི་བདག་ཉིད་ཡིན་པའི་ཕྱིར་ཇི་ལྟར་འདས་པར་འགྱུར། ཉམས་པའི་ངོ་བོ་གང་ཡིན་པ་དེ་ཡང་རང་གི་ངོ་བོ་ཡོད་པ་མ་ཡིན་པའི་ཕྱིར་ཇི་ལྟར་འབྲས་བུ་ཉེ་བར་བསྐྱེད་པར་འགྱུར་ཏེ། དོན་བྱེད་པ་ནི་རང་གི་ངོ་བོ་ལ་རག་ལས་པའི་ཕྱིར། ཞེས་འབྱུང་ངོ༌། ། ཡང་བྱེ་སྨྲ་འདས་པའི་དངོས་པོ་ཞིག་པ་དེས་དངོས་པོ་ཕྱི་མ་མི་བསྐྱེད་ཀྱང༌། འདས་པའི་དངོས་པོའི་བྱེད་པ་མ་ཞིག་པ་དེས་དངོས་པོ་ཕྱི་མ་བསྐྱེད་དོ་ཞེ་ན།
འོ་ན་འདས་པའི་དངོས་པོ་དང་དེའི་བྱེད་པ་གཉིས་ཐ་དད་དམ་གཅིག ། དང་པོ་ལྟར་ན་འདས་པ་ཞིག་པའི་དངོས་པོ་དངོས་པོ་ཕྱི་མ་བསྐྱེད་བྱེད་དུ་མ་སོང་ལ། གཅིག་ན་བྱེད་པ་མ་ཞིག་པར་མ་གྲུབ་པར་དངོས་པོ་ཕྱི་མ་སྐྱེད་བྱེད་དུ་ཡང་མ་གྲུབ་བོ་ཞེས། ཡང་དེར། བྱེད་པ་དོན་གཞན་ཉིད་ཡིན་ནའང་དངོས་རྒྱུ་མ་ཡིན་པ་ཉིད་དུ་འགྱུར་ཏེ། བྱེད་པ་ཁོ་ན་ལས་འབྲས་བུ་སྐྱེ་བའི་ཕྱིར། དེའི་ཕྱིར་དངོས་པོ་མེད་པ་ཉིད་དུ་ཐལ་བ་ཡིན་ཏེ། དངོས་པོའི་མཚན་ཉིད་ནི་དོན་བྱེད་ནུས་པ་ཡིན་པའི་ཕྱིར། ཞེས་དང༌། ཡང་དེར།
བྱེད་པ་དངོས་པོ་ལས་ཐ་མི་དད་པ་གཉིས་ཀའི་ངོ་བོ་དེ་ཞིག་སྟེ་རང་གི་ངོ་བོ་ཉམས་པའི་མཚན་ཉིད་ཡིན་ན་དངོས་པོ་ཡང་དེ་དང་ཐ་མི་དད་པ་ཡིན་པའི་ཕྱིར། རང་གི་ངོ་བོ་ཉམས་པ་ཡིན་པས་ཇི་ལྟར་འདས་པ་ཡོད་པ་ཡོད་པ་ཉིད་དུ་འགྱུར་ཞེས་འབྱུང་བས། ཆོས་ཀྱི་སྤྱན་མངའ་བའི་འཕགས་པ་དག་གིས་ལེགས་པར་བཀག་པའི་མི་རིགས་པར་སྨྲ་བ་དེ་དག་གངས་ཅན་གྱི་ལྗོངས་འདིར་སྐྱེ་བོ་ཁ་ཅིག་མངོན་པའི་ང་རྒྱལ་གྱི་ངོ་མཚར་གྱི་ཁྱད་ཆོས་སུ་སྨྲ་བའང་སྣང་ངོ༌། ། དེ་ལྟ་ནའང་ཀླུ་སྒྲུབ་ཀྱི་དགོངས་པ་ནི། དཔྱད་པ་དང་འཕགས་པའི་གཟིགས་ངོ་ན་ལས་རྒྱུ་འབྲས་བསླུ་མི་བསླུའི་སྐྱེ་འགག་མ་གྲུབ་ཀྱང་མ་དཔྱད་གྲགས་ངོར་ལས་རྒྱུ་འབྲས་ཆུད་མི་ཟ་བར་རུང་སྟེ། གང་དུ་རྒྱུ་འབྲས་ལ་དངོས་པོའི་རང་བཞིན་ཡོད་ན་རྟག་ཆད་གང་རུང་དུ་འགྱུར་བས་རྒྱུ་འབྲས་ཆུད་ཟ་བར་འགྱུར་བའི་ཕྱིར། ཞེས་ཇི་སྐད་དུ། གང་ཕྱིར་ལས་ནི་སྐྱེ་བ་མེད། ། འདི་ལྟར་རང་བཞིན་མེད་པའི་ཕྱིར། ། གང་ཕྱིར་དེ་ནི་མ་འགགས་པ། །
དེ་ཕྱིར་ཆུད་ཟར་མི་འགྱུར་རོ། ། ཞེས་འབྱུང་ངོ༌།། །། ༈ རྡོ་རྗེའི་གསུང༌། བསྒོམ་བྱ་སྒོམ་བྱེད་གཉིས་མེད་ནམ་མཁའ་གཉིས་འདྲེས་ནི་ཉན་ཐོས་ཀྱི་མངོན་རྟོགས་ལ་ཡང་ཡོད་བྱ་བ་ལ། ཡང་རྡོར་གསུང་འདི་ཆེས་གཙང་བར་བསྟན་ན། ཉན་ཐོས་དགྲ་བཅོམ་གང་ཟག་གི་བདག་མེད་པར་མཁའ་དང་ལག་མཐིལ་མཚུངས་པར་བལྟའོ་ཞེས་འདོན་རྒྱུ་ཡིན་ལ། དེ་ལྟ་ན་ཉེར་ལེན་ཕུང་པོའི་སྟེང་ན་བདག་རྫས་གྲུབ་མེད་པའི་རྟོག་པ་གཤའ་མ་སྐྱེས་པ་ན། ནམ་མཁའ་ལ་ཡང་བདག་ཏུ་མི་བལྟ་བཞིན། ། ཕུང་པོ་ལ་ཡང་བདག་ལྟའི་འཛིན་སྟངས་བཟློག ། ཅེས་བརྗོད་དོ། །
རྡོར་གསུང་འདི་དག་ཤིན་ཏུ་དག་པར་བཏོན་ན། ཉན་རང་དགྲ་བཅོམ་ལྷག་མེད་ཀྱི་དབྱིངས་མྱ་ངན་ལས་འདའ་བ་ནི་རིག་རྒྱུན་ཆད་པར་སྟོན་པས་བསྟན་པ་ནི་ཐེག་དམན་གྱི་གདུལ་བྱ་ཐེག་ཆེན་ལ་སྐྲག་པ་ཅན་ལ་དེ་སྐད་བསྟན་ཀྱང་དོན་དུ་ལྷག་མེད་ཀྱི་མྱང་འདས་སུ་བཞུགས་པ་ནའང༌། དེའི་རིག་རྒྱུན་ཏིང་ངེ་འཛིན་དང་ཤེས་རབ་ཀྱི་ངང་ལས་གཞན་དུ་བསྐྱོད་པ་མེད་ཅིང༌། དེ་ལྟའི་ཤེས་རབ་དེས་ཆོས་གང་ཟག་བདག་མེད་པར་རྟོགས་པ་ན། བདག་མེད་པ་དེའང་བདག་ལྟར་ཐ་སྙད་དུའང་གཞི་མ་གྲུབ་བོ་ཞེས་བྱ་བ་འདི་བཞུགས། ཞེས་ལེགས་པར་འཆད་པ་ཡིན་ཏེ། དེ་ཡང་ཉན་ཐོས་པ་རང་ལུགས་ལ་ལྷག་མེད་དུ་སྙོམས་པར་བཞུགས་པ་ན་ཕུང་ལྔའི་རྒྱུན་མར་མེ་རྣལ་མ་ལྟར་སེམས་ཕྱི་མ་དང་མཚམས་སྦྱོར་བ་ཆད་པར་འདོད་ཀྱང༌། དེ་དོན་ལ་མི་གནས་ཏེ། སེམས་ཅན་གྱི་རྒྱུད་ལ་དག་པ་བདེ་གཤེགས་སྙིང་པོའི་སེམས་ནི་ཐོག་མཐའ་མེད་པར་རྒྱུན་ཆགས་པ་རྡོ་རྗེ་མི་ཤིགས་པ་གཞོམ་དུ་མེད་པ་ཉིད་ཀྱི་ཕྱིར་དང༌། གློ་བུར་དྲི་མའི་སེམས་རྒྱུན་ཀྱང་དེའི་ཚེ་རྒྱུན་ཆད་མི་རིགས་ཏེ།
ཉན་རང་དགྲ་བཅོམ་གྱི་རྒྱུད་ལ་རང་ཉིད་འཁོར་བར་འཆིང་བྱེད་ཀྱི་ཉོན་སྒྲིབ་ཀྱི་སེམས་སེམས་བྱུང་ཙམ་སྤངས་པས་རབ་ཏུ་ཕྱེ་བའི་སེམས་རྒྱུན་ཆད་ཆུག་ཀྱང༌། ཐེག་པ་ཆེན་པོའི་མཐོང་སྒོམ་གྱི་སྤང་བྱ་མཐུན་མོང་མིན་པ་སྒྲིབ་གསུམ་གྱི་ཆོས་དང་དེ་བརྟེན་པའི་སེམས་སེམས་བྱུང་གི་ཆ་སྤངས་པར་མ་བྱས་པས་རྒྱུན་ཆད་པ་མ་ཡིན་པའི་ཕྱིར། དེས་ན་བདེན་བཞི་ལ། གང་ཟག་གི་བདག་མེད་ཙམ་རྟོགས་ཀྱང་ཆོས་ཐམས་ཅད་རང་བཞིན་མེད་པར་རྟོགས་པའི་སྟོང་ཉིད་སེམས་ཅན་ཐམས་ཅད་རྫོགས་བྱང་དུ་འགོད་པའི་བྱང་སེམས་མེད་ན་བྱང་ཆུབ་དམ་པ་ཐོབ་པ་མ་ཡིན་ཏེ། དེའི་དྭོགས་པ་སློབ་དཔོན་ཞི་བ་ལྷས་བསླང་བར་མཛད་དེ། སྡེ་པ་དག་ཇི་སྐད་དུ། བདེན་པ་མཐོང་བས་གྲོལ་འགྱུར་གྱི། ། སྟོང་ཉིད་རྟོགས་པའི་ཅི་ཞིག་བྱ། ། ཞེས་རྩོད་པ་ན། དེའི་ལན་དུ།
གང་ཕྱིར་ལུང་ལས་ལམ་འདི་ནི། ། མེད་པར་བྱང་ཆུབ་མེད་པར་གསུངས། ། ཞེས་དྭོགས་པ་སེལ་བར་མཛད་པ་ཡིན་ནོ། ། འོ་ན་ལྷག་མེད་མྱང་འདས་སུ་ཞུགས་པ་ན་རིག་རྒྱུན་ཆད་པ་བདེན་ན། དེ་ཕྱིས་ཐེག་ཆེན་གྱི་ལམ་དུ་འཇུག་ནས་འཚང་རྒྱ་བར་མི་འགྱུར་བ་ཞིག་ཏུ་འོང་བར་རིགས་པ་ལས་དེ་ལྟར་ཡང་མ་ཡིན་པའི་ཕྱིར་ཏེ། ལྷག་མེད་ཀྱི་མྱང་འདས་སུ་ཞུགས་པ་ཡང་སྔོན་དགེ་བའི་བག་ཆགས་ཀྱི་ནུས་པ་བརྟས་པའི་རྒྱུ་དང༌། སངས་རྒྱས་ཀྱི་ཐུགས་རྗེའི་འོད་ཟེར་གྱིས་བསྐུལ་བའི་རྐྱེན་ལས་བྱང་ཆུབ་ཆེན་པོར་འཇུག་པའི་ཕྱིར་ཏེ། བྱང་ཆུབ་སེམས་འགྲེལ་ལས། ཇི་སྲིད་སངས་རྒྱས་ཀྱིས་མ་བསྐུལ། ། དེ་སྲིད་ཡེ་ཤེས་ལུས་དངོས་ཅན། །
ཏིང་འཛིན་མྱོས་པའི་བརྒྱལ་གྱུར་པའི། ། ཉན་ཐོས་དེ་དག་གནས་པར་འགྱུར། ། བསྐུལ་ན་སྣ་ཚོགས་གཟུགས་ཀྱིས་ནི། ། སེམས་ཅན་དོན་ལ་རབ་ཆགས་ཤིང༌། ། བསོད་ནམས་ཡེ་ཤེས་ཚོགས་བསགས་ནས། ། སངས་རྒྱས་བྱང་ཆུབ་ཐོབ་པར་འགྱུར། ། ཅེས་གསུངས་ལ། འཕགས་པ་ལང་གཤེགས་ལས། དེ་དག་ཉོན་མོངས་བག་ཆགས་འབྲེལ། ། ཀུན་ནས་ལྡང་དང་ལྡན་མ་ཡིན། །
ཏིང་ངེ་འཛིན་གྱི་མྱོས་པས་མྱོས། ། ཟག་པ་མེད་པའི་ཁམས་ལ་གནས། ། དེ་ལ་མཐར་ཐུག་ཡོད་མིན་ཞིང༌། ། ཕྱིར་ལྡོག་པ་ཡང་ཡོད་མ་ཡིན། ། ཏིང་ངེ་འཛིན་གྱི་ལུས་ཐོབ་ནས། ། བསྐལ་པའི་བར་དུ་མི་སད་དོ། ། དཔེར་ན་སྐྱེས་བུ་མྱོས་པ་ནི། ། མྱོས་འགྱུར་མེད་ནས་སངས་པ་ལྟར། ། དེ་ནི་དེ་དག་ང་ཡི་སྐུ། ། སངས་རྒྱས་ཆོས་ཞེས་བྱ་བ་ཐོབ། །
ཞེས་འབྱུང་ངོ༌། ། དེ་ལྟ་ཡིན་ན་བཅོམ་ལྡན་འདས་ཀྱི་ཉན་རང་གི་གདུལ་བྱ་ལ་ལྷག་མེད་དུ་ཞུགས་ན་རིག་རྒྱུན་ཆད་པར་འགྱུར་རོ་ཞེས་བཀའ་མི་སྩལ་བར་རིགས་སོ་ཞེ་ན། ། དེ་ལྟར་མ་ཡིན་ཏེ། ཉན་རང་གི་རིགས་ཅན་འཁོར་བ་ལ་ཆེས་སྐྲག་ནས་རེ་ཞིག་དམན་པའི་མྱང་འདས་སུ་ངལ་གསོར་བཅུག་ནས་མཐར་བྱང་ཆེན་ལ་འཇུག་འགྱུར་གྱི་གང་ཟག་ལ་དགྲ་བཅོམ་ཐོབ་ནས་རིག་རྒྱུན་ཆད་པ་དང་ཡང་སྲིད་ཕྱི་མའི་རྒྱུད་ཆད་དོ་ཞེས་མ་བསྟན་ན་དགྲ་བཅོམ་ཐོབ་ཀྱང་ད་དུང་སྐྱེ་རྒྱུན་མི་ཆད་ན་ཉན་རང་གི་ཐར་པ་ལའང་ཡིད་བརྟན་མེད་དོ་ཞེས་སྐྲག་པ་ཟ་བའི་ངོ་བོ་དེ་སྐད་བཀའ་སྩལ་བ་རིགས་པ་དང་ལྡན་པའི་ཕྱིར་རོ། །
དགོངས་གཅིག་རྙིང་མར། ཡུལ་བདག་མེད་སྟོང་པ་དང་དེ་འཛིན་གྱི་ཤེས་པ་ཡུལ་ཅན་བདག་མེད་སྟོང་པ་གཉིས་འཇུག་པ་གཅིག་ཏུ་སོང་ནས་རིག་རྒྱུན་ཆད་པ་དེ་ཉན་ཐོས་ཀྱི་མངོན་རྟོགས་ཡིན་པ་ལྟར་བྲིས་པ་ནི་འབྲི་ཁུང་པའི་དགོངས་པ་མ་ཡིན་ཏེ། མངོན་རྟོགས་ནི་ཤེས་བྱའི་ཡུལ་མ་ཤེས་པ་དང་མ་རྟོགས་པ་རྟོགས་པ་དང་མ་རིག་པ་རིག་པ་ལ་མངོན་རྟོགས་སུ་བརྗོད་པ་ཡིན་གྱི། རིག་པ་ཆད་ནས་མ་རིག་པ་གནས་པ་ལ་མངོན་རྟོགས་ཡོང་བའི་གནས་མེད་པའི་ཕྱིར། ཉན་རང་ལྷག་མེད་དུ་བསྐལ་པ་མང་པོར་ཏིང་ངེ་འཛིན་ལྡང་མི་ནུས་པར་ཞི་བ་ཉིད་ཀྱིས་ཉན་རང་ནི་འཚང་རྒྱ་བ་ལ་བྱང་ཆུབ་སེམས་དཔའ་ལས་དང་པོ་ལས་ཆེས་རིང་ཞིང་ཞི་གནས་གཙོ་ཆེ་བས་མྱོས་ཏེ་ཤེས་རབ་མི་གསལ་བས་བྱང་སེམས་སོ་སྐྱེ་ལས་ཀྱང་རྟོགས་པ་རྟུལ་ཞིང་བུལ་བ་ཡིན་ནོ། ། ཡང་ཉན་རང་དེ་དག་གི་ཕུང་སོགས་ལ་བདག་གི་དངོས་པོ་མ་རྙེད་པས།
བདག་མེད་རྟོགས་པའི་སྒྲུབ་བྱེད་ཀྱི་ཤེས་རབ་དེའི་ངོ་ན་བདག་དེ་ཐོག་མེད་ནས་འཛིན་སྟངས་འཁྲུལ་ཏེ་བཟུང་བ་ཙམ་ལས་བདག་མེད་དེའང་བདག་དེར་འཛིན་ལས་གྲོལ་བ་ཙམ་ལ་བདག་མེད་རྟོགས་ཞེས་བཏགས་པ་ཙམ་ལས་བདག་བཀག་རྗེས་བསྒྲུབ་བྱ་བདག་མེད་པ་ཞིག་དེར་འོང་བ་དང་དེར་ཡོད་པ་དང་དེར་གྲུབ་པ་ཡོད་པ་ནི་མ་ཡིན་ཏེ། ཡིན་ན་བདག་མེད་དེ་ཉིད་བདག་ཏུ་འགྱུར་བའི་ཕྱིར་ཏེ། བདག་མེད་ཀྱི་ཆོས་ཞིག་བློ་ཡུལ་དེར་བདག་མེད་ཀྱི་བདག་ཉིད་དུ་གྲུབ་པར་འགྱུར་བའི་ཕྱིར། འདི་ལ་ཙོང་ཁ་པ་ན་རེ། བདག་འགག་རྗེས་བདག་མེད་དེར་གཞི་མ་གྲུབ་ན་ད་དུང་དགག་པ་གཉིས་རྣལ་མར་གོ་བས་བདག་ལྟ་མི་སྤོང་བར་འགྱུར་བ་དང་བདག་མེད་སྟོང་ཉིད་ལ་སྐུར་འདེབས་བྱས་པར་འགྱུར་ཞིང་བདག་མེད་གཞི་མ་གྲུབ་ན་ཆད་ལྟར་འགྱུར་རོ་ཞེས་ཟེར་བ་ནི་རང་ཉིད་རྟག་ཆད་ཀྱི་ལྟ་བ་ཆེན་པོ་ལ་གནས་པ་གཞན་གྱིས་ཤེས་དྭོགས་པའི་རྫུན་སྐྱོབ་ཀྱི་ཚིག་ཏུ་གསལ་ཏེ། བདག་མེད་དང་སྟོང་ཉིད་དེ་དེར་གཞི་གྲུབ་ཏུ་ཡོད་ན་མེད་པ་མེད་པར་ཡོད་པ་ལས་ཆད་ལྟ་བ་སུ་ཞིག་ཡོད་པ་དང༌། བདག་མེད་ཀྱང་དེ་དེར་གཞི་མ་གྲུབ་ན་བདག་དེ་དེར་གཞི་གྲུབ་ཏུ་ཡོད་དགོས་ན་དེ་ལས་རྟག་པར་ལྟ་བ་ཅི་ཞིག་ཡོད་པའི་ཕྱིར་དང༌། བདག་མེད་དང་སྟོང་ཉིད་ཀྱང་མིང་ཙམ་ལས་དོན་བྱེད་པར་མ་གྲུབ་ཅིང་མིང་ཡང་མིང་ཙམ་གྱིས་སྟོང་པ་ལས་གཞན་དུ་མ་དམིགས་པར་བརྗོད་ན་དོན་དམ་ལ་སྐུར་འདེབས་སུ་འགྲོ་ན་བཅོམ་ལྡན་འདས་ཀྱང་སྐུར་འདེབས་པར་འགྱུར་ཏེ། བཅོམ་ལྡན་འདས་ཀྱིས་གང་ཟག་གི་བདག་གང་དུའང་གྲུབ་པ་མེད་བཞིན་བདག་མེད་པ་ཉིད་ཀྱང་དེ་དང་འདྲ་བར་གང་དུ་ཡང་གྲུབ་པ་མེད་པར་གསུངས་པའི་ཕྱིར་ཏེ། འཕགས་པ་བརྒྱད་སྟོང་པ་ལས།
བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བགྱི་བ་འདི་ཡང་མིང་ཙམ་མོ། ། མིང་དེ་ཡང་མངོན་པར་མ་གྲུབ་སྟེ། བཅོམ་ལྡན་འདས་ཇི་ལྟར་བདག་བདག་ཅེས་བརྗོད་ཀྱང་བཅོམ་ལྡན་འདས་བདག་ཤིན་ཏུ་མངོན་པར་མ་གྲུབ་པ་བཞིན་ནོ། ། ཞེས་འབྱུང་བའི་ཕྱིར། འདི་ལྟ་བུའི་བཅོམ་ལྡན་འདས་ཀྱི་གསུང་ལ་མངོན་སུམ་བསྙོན་ཐབས་ཀྱི་འདོར་ནས་བཀའི་དགོངས་པ་ཕྱིན་ཅི་ལོག་ཏུ་བཀྲལ་བ་ནི། ཡུམ་རྣམས་སུ་བདུད་ཀྱི་ལས་སུ་གསུངས་པ་དྲན་པར་མ་གྱུར་ཏམ། ཁྱད་པར་རིག་པ་ཚད་མ་དང་རྣལ་འབྱོར་མངོན་སུམ་ཚད་མས་ཀུན་རྫོབ་ཀྱི་ཕུང་ལྔ་སོགས་ཀྱི་རྫུན་ཆོས་ཀྱི་དམིགས་པ་དེ་གྲུབ་ཀྱི་སྤྲོས་པ་བསལ་ནས་སྤྲོས་མེད་ཀྱི་འཇུག་པར་ཡང་མི་གནས་པའི་ཞི་བ་མཐའ་གཉིས་སྤངས་ཏེ་དབུ་མའི་ངང་ཚུལ་སྨྲ་བསམ་བརྗོད་མེད་འདི་ནི་བྱང་ཆེན་གྱི་ལམ་མཆོག་ཏུ་ངེས་དོན་གྱི་མདོ་ཡུམ་སོགས་ནས་རྒྱ་ཆེར་གསུངས་པ་ལ། ཙོང་ཁ་པ་ཆེན་པོས། རིགས་པ་དང་རྣལ་འབྱོར་ཚད་མ་ཕུང་ལྔ་སོགས་ཀུན་རྫོབ་རྫུན་ཆོས་ཀྱི་དམིགས་མཚན་བཀག་པ་མ་ཡིན། འོ་ན་ཤེས་བྱར་མེད་པའི་ཕུང་ལྔ་ཡུལ་རང་ངོས་ནས་བདེན་གྲུབ་པར་སྣང་བ་དེ་བཀག་པ་ཡིན་ཟེར་བ་ནི།
རྒྱལ་བའི་ཡུམ་སོགས་ངེས་དོན་གྱི་དགོངས་པ་ཕྱིན་ཅི་ལོག་ཏུ་བཀྲལ་བ་ཡིན་ཏེ། ཡུམ་གྱི་ངེས་དོན་བཀྲལ་བར་ལུང་བསྟན་པའི་སློབ་དཔོན་ཀླུ་སྒྲུབ་ཐོགས་མེད་སོགས་ཀྱིས་བཀྲལ་ཚུལ་དང་མི་མཐུན་པར་ཁྱོད་རང་གིས་དབང་ཟ་བའི་བཤད་པར་སྣང་བའི་ཕྱིར་དང༌། དེ་ལྟར་བཤད་པ་འཁྲུལ་བཤད་ཉིད་དུ་སོང་སྟེ། ཤེས་བྱ་ལ་མེད་པ་ཡུལ་རང་ངོས་ནས་གྲུབ་པའི་བདེན་སྣང་དེ་གང་ཟག་ལ་འཆར་རམ་མི་འཆར། འཆར་ན་ཤེས་བྱ་མ་ཡིན་པར་མི་འགྱུར་བ་དང༌། མི་འཆར་ན་ཡུལ་རང་ངོ་ནས་གྲུབ་པའི་བདེན་སྣང་ལ་སུ་ཞིག་འཁྲུལ་བར་འགྱུར། དེས་ན་རྫུན་ཚིག་ཅལ་ཅོལ་གྱི་ཡུམ་གྱི་དགོངས་པ་ཕྱིན་ཅི་ལོག་ཏུ་བཀྲལ་བ་ནི། བྱང་ཆེན་གྱི་ཐར་པ་འདོད་པ་དག་ལམ་གཞན་དུ་བསྒྱུར་བར་བྱེད་པ་ཁོ་ནར་ཟད་དེ། བཅོམ་ལྡན་འདས་ཀྱི་དགོངས་པ་ཟབ་མོ་མངོན་སུམ་དུ་གཞན་དུ་འདྲེན་པར་བྱེད་པ་ཉིད་ཀྱི་ཕྱིར་ཏེ། བཅོམ་ལྡན་འདས་ཀྱིས་ནི་ཕུང་པོ་ལྔ་སོགས་ཀུན་རྫོབ་པའི་ཆོས་འདི་ཉིད་འདི་ཉིད་ཀྱི་རང་ངོར་གྲུབ་པར་སྣང་བ་དེ་བསླུ་བརྫུན་ཉིད་ཀྱིས་སྟོང་པ་ཉིད་དུ་གྲུབ་ལ་དེ་ལས་གཞན་ཤེས་བྱར་མི་སྲིད་པ་སྟོང་པས་ཕུང་ལྔ་སོགས་ཀུན་རྫོབ་ཤེས་བྱའི་ཆོས་སྟོང་པའི་གོ་མི་ཆོད་པར་གསུངས་པའི་ཕྱིར་ཏེ།
དཔེར་ན། མོ་གཤམ་གྱི་བུ་ཤི་བར་བརྗོད་པས་ལྷ་སྦྱིན་གྱི་བུ་ཤི་བར་མི་འགྲུབ་པ་བཞིན། དེས་ན་ཕུང་ལྔ་སོགས་ཀྱི་ཆོས་འདི་ཚད་མས་མ་གྲུབ་པར། ཇི་ལྟར་བྱིས་པའི་ཚད་མས་གྲུབ་པ་ལྟར་བསླུ་བརྫུན་ཉིད་ཀྱི་སྟོང་པ་ནི། འཕགས་པ་བརྒྱད་སྟོང་པར། དེ་ལྟར་ཆོས་ཐམས་ཅད་ངོ་བོ་ཉིད་མ་མཆིས་པ་ལ་གང་ཞིག་བཟུང་དུ་མ་མཆིས་ཤིང་མངོན་པར་མ་གྲུབ་པའི་གཟུགས་དེ་གང་ལགས། ཚོར་བ་དང་འདུ་ཤེས་དང་འདུ་བྱེད་རྣམས་དེ་གང་ལགས། གང་ཞིག་ཟུང་དུ་མ་མཆིས་ཤིང་མངོན་པར་མི་གྲུབ་པའི་རྣམ་པར་ཤེས་པ་དེ་གང་ལགས། དེ་ལྟར་ཆོས་དེ་དག་ཐམས་ཅད་ཀྱི་ངོ་བོ་ཉིད་མ་མཆིས་པ་གང་ལགས་པ་དེ་ནི་མངོན་པར་མ་གྲུབ་པ་ལགས་ལ། གང་ཆོས་ཐམས་ཅད་ཀྱི་མངོན་པར་མ་གྲུབ་པ་གང་ལགས་པ་དེ་ཡང༌།
ཆོས་མ་ལགས་ཏེ། དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མངོན་པར་མ་གྲུབ་པས་མངོན་པར་མ་གྲུབ་པ་ལ་ཅི་ཞིག་གདམས་ཤིང་རྗེས་སུ་བསྟན་པར་བགྱི། བཅོམ་ལྡན་འདས་མངོན་པར་མ་གྲུབ་པ་ལས་གཞན་ནི་ཆོས་ཐམས་ཅད་དམ་སངས་རྒྱས་ཀྱི་ཆོས་སམ་བྱང་ཆུབ་སེམས་པའི་ཆོས་གང་བྱང་ཆུབ་ཏུ་སྤྱོད་པ་ཡང་མི་དམིགས་སོ། ། ཞེས་སོགས་རྒྱ་ཆེར་འབྱུང་ངོ༌། ། སྨྲས་པ། ཉན་ཐོས་པ་དང་གང་ཟག་གི ། བདག་མེད་བསྒོམ་བྱའི་བདག་མེད་ཀྱང༌། ། ནམ་མཁའ་འདྲ་བར་ཉིད་ཤེས་ན། ། དེ་སྒོམ་བྱེད་པའི་བདག་མེད་ཀྱི། ། འཛིན་སྟངས་དེས་ཀྱང་གང་ཟག་བདག །
མི་ལྟ་ནམ་མཁའ་ལྟ་བུ་ལ། ། ཁྱད་པར་མེད་པར་དགོངས་པ་ཡིན། ། ཞེས་བརྗོད་ན་དོན་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། རླུང་མི་འཛིན་པ་ལྷུག་པར་འཇོག་པ་ཟབ་བྱ་བ་ལ། རྡོ་རྗེ་ཐེག་པ་བླ་ན་མེད་པའི་ལམ་གྱིས་ཚེ་གཅིག་ལུས་གཅིག་ཏུ་རྡོ་རྗེ་འཆང་གི་གོ་འཕང་ཐོབ་པར་འགྱུར་བའི་མྱུར་གནད་འདི། ལུས་སེམས་ཀྱི་དྲི་མ་མ་དག་པ་དང་དག་པ་གཉིས་ཕན་ཚུན་རྟེན་འབྲེལ་གྱི་གནད་བཅིངས་པས་ལྕགས་ལས་གསེར་འགྱུར་སྒྲུབ་པ་ན་ལྕགས་སྦྱངས་ཏེ་གསེར་མངོན་དུ་བྱེད་པ་བཞིན། མ་དག་པའི་ལུས་སེམས་སྦྱངས་ནས་དག་པར་རང་བྱུང་གཉུག་མ་ལྷན་ཅིག་སྐྱེས་པའི་ལུས་སེམས་མངོན་དུ་བྱེད་དགོས་པ་ལས། དང་པོར་མ་དག་པའི་རྣམ་ཤེས་དང་འབྲེལ་བའི་དགེ་སོགས་བཅུ་གཅིག་པོ་ལ་ལྷ་སྔགས་བདེ་བ་སྟོང་པ་རང་རིག་རང་བཞིན་གྱི་དག་པ་སྟེ་རིགས་དྲུག་གི་དེ་ཁོ་ན་ཉིད་དང་འབྲེལ་བའི་བསྐྱེད་རིམ་གྱི་བསྙེན་སྒྲུབ་ཡན་ལག་དྲུག་ལ་བརྟེན་ནས་ཚོགས་གཉིས་རྫོགས་ནས་གློ་བུར་དྲི་མ་རྣམ་ཤེས་ཀྱི་ཆའི་འཁྲུལ་པ། མངོན་གྱུར་བ་གཟུགས་འཛིན་གྱི་ཆ་ལོག་པའི་འོག་ཏུ་རང་བྱུང་གཉུག་མ་ལྷན་ཅིག་སྐྱེས་པ་བདེ་གཤེགས་སྙིང་པོའི་ཡུལ་དང་ཡུལ་ཅན་མངོན་དུ་འགྱུར་བར་བྱེད་དགོས་ལ།
དེའང་དང་པོར་རང་བྱུང་ལྷན་ཅིག་སྐྱེས་པའི་གཤེགས་སྙིང་གི་གཟུགས་སྒྲ་དྲི་རོ་རེག་བྱའི་གནས་དོན་ལུས་ཏེ་ཡུལ་དང་དེ་འཛིན་གྱི་ཤེས་པ་སྟེ་སྐུ་རྡོ་རྗེའི་གསལ་སྣང་རབ་འབྱམས་མངོན་སུམ་དུ་འཆར་བར་བྱེད་དགོས་ལ། དེ་འཆར་ཐབས་རྫོགས་རིམ་གྱི་བསྙེན་སྒྲུབ་ཡན་ལག་དྲུག་ལ་བརྟེན་དགོས་ལ། དེའི་ཡང་དང་པོར་སོར་སམ་སྐུ་རྡོ་རྗེ་སྒྲུབ་པའི་བྱེད་པ་ཉིད་དེའི་ཐབས་སུ་འགྱུར་བས། དེའང་པྲ་ཏྱཱ་ཧ་ར་ཞེས་སོ་སོར་སྡུད་པ་སྟེ། པྲ་ཏི་སོ་སོ་དང༌། ཨཱ་ཧ་ར་སྡུད་པ་ལ་རྣམ་ཤེས་དང་འབྲེལ་བའི་དབང་ཤེས་ལྔའི་གཟུང་འཛིན་འགོག་པ་དང༌། སྡུད་པར་བྱེད་པ་དང༌། ཡང་པྲ་ཏི་ཟློས་པ་ལའང་འཇུག་པས། རྣམ་ཤེས་ཀྱི་དབང་ཤེས་ལྔ་སྡུད་པའམ་བཀག་རྗེས་གཤེགས་སྙིང་གི་སྐུ་རྡོ་རྗེའི་ཆར་གྱུར་གྱི་ཡུལ་ལྔ་དང་དེའི་ཡུལ་ཅན་ལེན་པར་ཡང་བཤད་ལ། སོར་སྡུད་ཀྱི་སྔར་རྣམ་ཤེས་ཀྱི་ཡུལ་ཡུལ་ཅན་ལེན་པ་དུས་འཁོར་དུ་བཤད་པའི་ཟབ་གསང་རེ་མདའ་པ་ལྟ་བུས་ཀྱང་མ་རྙེད་ནས་དུས་འཁོར་གྱི་སྦྱོར་དྲུག་གི་སོར་སྡུད་ཀྱི་སྒྲ་བཤད་ལ་དགག་པ་བྱས་པ་ནི་རང་ཉིད་སོར་སྡུད་ཀྱི་སྒྲ་བཤད་ལེགས་སྦྱར་གྱི་སྐད་དང་སྦྱར་བའི་གནས་ལ་ངེས་པ་མེད་དོ་ཞེས་གསལ་བར་སྟོན་པ་ཡིན་ནོ། །
དེ་ཡང་རྣམ་ཤེས་ཡུལ་བཅས་དགག་པ་དང་ཡེ་ཤེས་ཡུལ་བཅས་ཅི་ལྟར་སྒྲུབ་ན། རྣམ་ཤེས་ནི་རོ་རྐྱང་གི་ཆའི་རླུང་སེམས་ཀྱི་གཟུགས་འཛིན་རྒྱས་པར་བྱེད་པ་ཡིན་ལ། དེ་ཡང་རྐྱང་མའི་ཆ་ནས་མཚན་སྣང་རྨི་ལམ་སོགས་ཀྱི་ཡུལ་སྣང་གི་ཆ་དང་རོ་མའི་ཆ་ནས་ཉིན་སྣང་སད་པའི་ཡུལ་སྣང་གི་ཆ་རྒྱས་པར་བྱེད་ལ། དེའང་རྐྱང་མའི་བྱེད་པ་ཉིན་མོའི་རྣལ་འབྱོར་གྱི་འགོག་པ་དང་རོ་མའི་བྱེད་པ་མཚན་མོའི་རྣལ་འབྱོར་གྱི་འགོག་པ་ཐབས་ཤེས་ལུགས་བཟློག་གི་རྟེན་འབྲེལ་ཕན་ཚུན་ཟླ་དགྲར་འགྱུར་བ་ཉིད་ཀྱི་སོར་བསྡུད་ལ་ཉིན་མོ་དང་མཚན་མོའི་རྣལ་འབྱོར་གཉིས་སུ་འགྱུར་བ་སྟེ། ཇི་སྐད་དུ། ཉིན་མོ་བཅོམ་ལྡན་རྡོ་རྗེ་འཛིན། ། མཚན་མོ་ཤེས་རབ་ཅན་དུ་བརྗོད། ། ཅེས་འབྱུང་ལ། ཟབ་གསང་གི་གནད་འདི་མ་རྟོགས་པར་དགེ་ལྡན་པའི་དར་མ་རིན་ཆེན་སོགས་དེ་ཕྱོགས་པ་མང་པོས་འདིའི་ཉིན་མཚན་གྱི་རྣལ་འབྱོར་ལ་དགག་པ་བྱས་པར་སྣང་བ་ནི་བཅོམ་ལྡན་འདས་ཉིད་ཀྱི་རྒྱུ་དང་དེའི་རང་སྲས་སེམས་དཔའ་རྣམས་ཀྱི་འགྲེལ་པ་བཀག་པར་བྱེད་པ་ཡིན་པས་དེའི་རྗེས་བཟློས་ཙམ་བྱེད་པ་དེ་དག་ཀྱང་ཆེས་ཡ་ང་བ་ཡིན་ནོ། ། འོ་ན་རྣམ་ཤེས་དང་ཡེ་ཤེས་ཀྱི་དགག་སྒྲུབ་དེའི་ཚེ་རླུང་གི་བྱེད་པ་ཇི་ལྟ་བུ་ཞིག་དགོས་ཞེ་ན།
རྣམ་ཤེས་ཀྱི་དབང་ཤེས་ཡུལ་བཅས་དེ་དག་འཁོར་བ་པའི་རླུང་བཅུ་བསྐྱེད་པས་དབང་ཤེས་ཡུལ་བཅས་བདེན་སྣང་ལྟར་ཤར་བ་དེའང་ཡིད་རྟོག་གི་བག་ཆགས་དྲག་པོའི་མཐུ་ལས་ཡིན་པས་ཡིད་ཀྱི་གནད་ཅི་ཡང་རྣམ་པར་མི་རྟོག་པ་ཉིད་ལ་རག་པས། ཇི་སྐད་དུ། སེམས་ནི་ནམ་མཁའ་འདྲ་བར་གཟུང་བྱ་སྟེ། ། ནམ་མཁའི་རང་བཞིན་ཉིད་དུ་སེམས་ཉིད་བཟུང༌། ། ཡིད་དེ་ཡིད་མ་ཡིན་པར་བྱེད་གྱུར་ན། ། དེས་ནི་བླ་མེད་བྱང་ཆུབ་ཐོབ་པར་འགྱུར། ། མཁའ་འདྲ་བྱས་ན་རླུང་ནི་རྣམ་པར་འཆིང༌། ། མཉམ་ཉིད་རབ་ཏུ་རྟོགས་ན་ཡོངས་སུ་གྲོལ། ། མདའ་བསྣུན་གྱི་སྨྲས་ནམ་ཞིག་ནུས་ལྡན་ནམ། ། མི་རྟོག་གཡོ་བ་མྱུར་དུ་སྤོང་བར་འགྱུར། །
ཞེས་དང༌། ཡང་དཔལ་ས་ར་ཧས། རྨོངས་པ་ནམ་མཁའི་ཚད་མ་ནི། ། གལ་ཏེ་ཤེས་ན་རྨོངས་ཚོགས་གཅོད། ། དང་པོར་རྣམ་དག་ནམ་མཁའ་ལ། ། བལྟས་ཤིང་བལྟས་ཤིང་མཐོང་བ་དགག ། ཅེས་འབྱུང་ལ། དེ་ནས་རྣམ་ཤེས་ཡུལ་བཅས་འགགས་ནས་ཡེ་ཤེས་ཡུལ་བཅས་ཤར་བའི་ཚེ་རྣམ་པར་དག་པའི་སྙིང་གའི་རྩ་འདབ་ནུས་མ་བཅུའི་རླུང་སེམས་ཀྱི་ཡུལ་སྣང་མཆེད་པ་ན་སླར་མ་དག་པའི་དྲུག་ཡིད་ཀྱི་ཡུལ་དེ་དག་ལ་ཆོས་ཀྱི་སྐྱེ་མཆེད་པར། གཟུང་འཛིན་དུ་རྟོགས་པའི་ཡིད་རླུང་གཡོ་བ་ཤས་ཆེ་བས། ཡིད་རླུང་ཕྲ་མོ་དེ་སད་པར་བྱས་པ་ལའང་ཡིད་རྟོག་གི་རྩོལ་བའི་རྒྱུ་བ་ཉིད་བཀག་སྟེ་མ་བཅོས་པ་ན་དེའི་བཞོན་པའི་ཡིད་རླུང་ཉིད་ཀྱང་དགག་སྒྲུབ་མེད་པར་རང་བབས་སུ་བཞག་པས་རང་ཆད་དུ་ལུས་སེམས་ནང་གི་བྱེད་པས་རང་འགག་ཏུ་འགྲོ་བ་ནི་རྡོ་རྗེའི་ལུས་སེམས་ཀྱི་རྟེན་འབྲེལ་ཏེ།
རླུང་སེམས་ཚོགས་པ་གཅིག་པ་ཉིད་ཀྱིས་འབྲེལ་ཟླ་མ་གྲུབ་ན་འབྲེལ་ཟླ་འགོག་པར་འགྱུར་བའི་ཕྱིར། དཔལ་ས་ར་ཧས། འཇུར་བུས་བཅིངས་པའི་སེམས་ཉིད་ནི། ། གློད་ན་གྲོལ་བར་ཐེ་ཚོམ་མེད། ། ཅེས་དང༌། མི་གཡོ་བླ་མེད་ཀྱི་རྒྱུད་ལས། སེམས་ནི་བཅིངས་པར་གྱུར་པ་ཡིས། ། རླུང་ཡང་འཆིང་བར་འགྱུར་བ་ཉིད། ། ཅེས་དང༌། གྲུབ་ཆེན་མི་ཏྲ་ཛོ་གིས།
ཅིར་སྣང་རང་སར་བཞག་ན་བྱ་བྲལ་ལྷུན་གྱིས་གྲུབ། ། ཅེས་དང༌། ཁྱད་པར་རྒྱུད་སྡེ་རིན་པོ་ཆེ་རྣམས་དང་དེའི་མན་ངག་ལས། རླུང་མི་རྟོག་རྒྱ་ཡན་དུ་བཅིང་བ། ཞེས་བྱ་བའང་འདི་ཉིད་དོ་སྟེ། སྦྱོར་བ་ཡན་ལག་དྲུག་པ་པཎ་ཆེན་ནགས་རིན་གྱིས་འཆད་པ་ན་སོར་བསམ་གྱི་བཤད་པ་རྒྱས་པར་མཛད་སྐབས་ཐམས་ཅད་མཁྱེན་པ་མགོས་གཞོན་དཔལ་དང་ཐམས་ཅད་མཁྱེན་པ་བྱམས་པ་གླིང་པ་དག་གིས་པཎ་ཆེན་གྱིས་གསུངས་པ་འདི་དང་མཐུན་པར་རྒྱལ་བ་འབྲི་ཁུང་པས་རླུང་མི་འཛིན་པ་ལྷུག་པར་འཇོག་པ་ཟབ་ཅེས་བྱ་བའི་རྡོར་གསུང་ཡོད་ཅེས་རྒྱུ་མཚན་གསོལ་བས། པཎ་ཆེན་ཐུགས་ཀར་ཐལ་མོ་སྦྱར་ནས། ནཱ་ག་རྫུ་ན་ཕ་ལ་ཕ་ལ་ན་མ་ན་མ་ཞེས་སྤྱན་ཚུམ་ཚུམ་མཛད་སྐད་པར་གདའ། དེས་ན་མ་དག་པའི་རླུང་སེམས་ཀྱི་བྱེད་བཅིངས་རྩོལ་མེད་མ་བཅོས་པའི་སྒོ་ནས་དགག་པ་མེད་ན་འཁྲུལ་སྤྲོས་ཀྱི་མྱོང་འཛིན་ཞེན་པའི་གཞི་རྟེན་ཐམས་ཅད་མི་ལོག་སྟེ་སློབ་དཔོན་སངས་རྒྱས་གསང་བས། མྱོང་བ་བྱུང་ན་ཞེན་པའི་རྟེན། །
ཞེན་པ་བྱུང་ན་འཛིན་པའི་གཞི། ། འཛིན་པས་བཅིངས་ཕྱིར་གྲོལ་མི་འགྱུར། ། ཞེས་འབྱུང་ལ། འཁྲུལ་པའི་སྤྲོས་སྣང་འགག་པ་ལའང་མྱོང་ཞེན་རྟོག་འཛིན་ཉིད་དགག་དགོས་ལ། དེ་འགགས་པ་ན་འཁྲུལ་བྲལ་སྤྲོས་མེད་ཀྱི་སྣང་བ་རབ་འབྱམས་སུ་འགྱུར་ཏེ། དཔལ་ས་ར་ཧས། རྨད་བྱུང་ནམ་མཁའི་དཀྱིལ་ཤར་བྷུ་སུ་ཀུ། ། སྟོང་ཉིད་གཟུགས་མཛེས་ལྟོས་ཤིག་བྷུ་སུ་ཀུ། ། ཞེས་སོགས་རྒྱས་པར་འབྱུང་ལ། སོར་སྡུད་ཀྱི་སྐབས་འདིར།
རྗེ་ཙོང་ཁ་པས། རྟགས་ཀྱི་དགག་བྱ་བཀག་པའི་རྟོག་དཔྱོད་ཀྱི་དྲན་ཤེས་མ་ཉམས་པའི་སྟོང་ཉིད་ལ་བློ་བཞག་པ་ལས་མ་བཅོས་པར་ཡུལ་སོ་སོར་དང་དུ་མི་ལེན་པ་སོ་སོར་བསྡུད་ཀྱི་དོན་དུ་འདོད་ལུགས་དེ་བོད་སྟོན་རྣམས་དང་ལོ་ཆེན་རྣམས་ཀྱིས་པཎ་ཆེན་ནགས་རིན་ལ་ཞུས་པས། པཎ་ཆེན་ཐུགས་རྟབ་རྟབ་པར་གྱུར་ཏེ། པཎ་ཆེན་ཞལ་ནས། གུ་རུ་ཛྷུ་ཌ་ཛྷུ་ཌ་དེ་ལྟ་ན་དཔལ་ས་ར་ཧ་སོགས་གྲུབ་ཐོབ་ཐམས་ཅད་ཀྱིས་རྒྱུད་སྡེའི་དགོངས་པ་བླངས་པ་དོན་མེད་དུ་འགྱུར་ཏེ། རྟོག་དཔྱོད་ཉམས་ན་གནས་ལུགས་རྟོགས་པའི་བློ་གྲོས་ཉམས་པར་འགྱུར་བས་རྟོག་དཔྱོད་ཀྱི་ངང་ནས་སོར་སྡུད་ཉམས་སུ་ལེན་པར་བྱེད་དོ་ཞེས་པ་ནི་ཤིན་ཏུ་ཐ་ཆད་ལ། རྟོག་པ་དང་བྲལ་བའི་བློ་བཟང་ཡིད་ལ་མི་བྱེད་པ་ལ་གནས་ལུགས་ཕྱག་ཆེན་འོད་གསལ་བ་འཆར་རོ་ཞེས། རྟོག་པ་ཉམས་པས་བློ་ཉམས་ཏེ། ། བློ་ངན་རྗེས་སུ་རྟོག་བྱེད་ལོ། ། དེ་ཉིད་ལས་ནི་བློ་བཟང་ལ། །
ནམ་མཁའ་ལས་ལྷག་ཅི་ཡང་འབྱུང༌། ། ཞེས་སོགས་འབྱུང་བས་བོད་ཀྱི་ཨུ་པ་དེ་ཤ་ཞེས་ཁྲེལ་བརྒད་ཆེན་པོ་མཛད་ཅེས་ཐམས་ཅད་མཁྱེན་པ་ཁྲུས་ཁང་ལོ་ཙཱའི་སྦྱོར་དྲུག་ཁྲིད་ཀྱི་གསུང་རྒྱུན་ལས་འབྱུང་བས་སངས་རྒྱས་དང་བྱམས་སེམས་ཐམས་ཅད་དགོངས་པ་གཅིག་མགྲིན་གཅིག་དབྱངས་གཅིག་ཏུ་འདུག་གོ ། འདི་ལྟར་རྒྱལ་བ་སྲས་བཅས་དེ་དག་དབྱངས་གཅིག་པར་མི་འོང་ཡང་ཀ་མེད་པ་ཡིན་ཏེ། མ་དག་པའི་དབུ་རྐྱང་རོ་གསུམ་གྱི་རྩ་རླུང་ཐིག་ལེའི་རྟེན་འབྲེལ་ལས་ཁམས་གསུམ་གྱི་ཆོས་འདི་དག་བྱུང་བ་ཡིན་ལ། མ་དག་པའི་དྲི་མ་དེ་ཉིད་ཀྱང་སྣང་གསུམ་གྱི་སྒྲིབ་པ་དབྲལ་དཀའ་ཤོས་ཡིན་པས་སྒྲིབ་པ་དེ་དག་སྔར་བཅོས་རྩོལ་དགག་སྒྲུབ་དུ་མ་བྱས་པས་འཕེལ་ནས་འཁོར་བ་འདི་དག་བྱུང་བ་ཡིན་པས། ད་མ་དག་པའི་དབུ་རྐྱང་རོ་གསུམ་གྱི་རླུང་གི་རྒྱུ་བ་ལ་བཅོས་རྩོལ་བཀག་སྟེ་མ་བཅོས་ལྷུག་པར་བཞག་པ་ན་དེའི་ཤུལ་དུ་དག་པའི་དབུ་རྐྱང་རོ་གསུམ་གྱི་རླུང་གེགས་མེད་དུ་མ་བཅོས་པར་རྒྱུ་བ་ན། དེ་ཉིད་ལ་མ་བཅོས་གོང་འཕེལ་དུ་བཞག་པས་དག་པའི་དབུ་རྐྱང་རོ་གསུམ་གྱི་རྒྱུ་བ་དེ་ཉིད་རང་བཞིན་ལྷུན་གྲུབ་ཀྱི་སྐུ་གསུང་ཐུགས་ཀྱི་རྡོར་ཟླས་སུ་ཆེར་གོམས་པས་སྐུ་གསུམ་ཐོབ་བྱེད་ཀྱི་དགེ་ཚོགས་ཆོས་ཕུང་བརྒྱད་ཁྲི་བཞི་སྟོང་གི་རྩ་བ་དབྱངས་གསལ་གྱི་བརྗོད་དོན་ཐམས་ཅད་རྟེན་འབྲེལ་གྱི་དབང་གིས་དུས་སྐད་ཅིག་ཏུ་ཉམས་སུ་ལོངས་ནས་མངོན་པར་རྫོགས་པར་སངས་རྒྱས་པའི་གནད་ནི་སྲོག་རྩོལ་མཆོག་གི་དབུགས་འབྱིན་ཁོ་ན་ལ་རག་སྟེ། དེའི་ཕྱིར་རྒྱུད་ལས། རླུང་ཞེས་བྱ་བ་བྱང་ཆུབ་སེམས། ། དབང་པོ་ཀུན་གྱི་རྩ་བ་སྟེ། །
འདི་ལྟར་མི་མངོན་ཕྲ་བ་ལ། ། རྟག་ཏུ་གསལ་བར་བརྗོད་པ་ཡིན། ། ཞེས་འབྱུང་བའི་ཕྱིར། དེས་ན་མ་བཅོས་པའི་རྡོར་བཟླས་ཇི་ལྟར་བྱ་ཞེ་ན་འདིའི་ཚུལ་རྒྱུད་སྡེའི་མན་ངག་ནས་བྱུང་བ་ལྟར། ཁོ་བོའི་རྗེ་བཙུན་ཆེན་པོ་སངས་རྒྱས་མཉན་པ་གྲུབ་ཐོབ་ཀྱི་བཞེད་པ་ཞི་བ་དང་དྲག་པོ་དང་ཤིན་ཏུ་ཞི་བ་དང་ཤིན་ཏུ་དྲག་པོ་སོགས་ཀྱི་སྦྱོར་བ་དུ་མ་ཡོད་ཀྱང་སྐལ་ལྡན་ལ་མ་གཏོགས་འདིར་གསང་བའི་རྒྱ་ཡིས་བསྡམས་སོ། །
སྨྲས་པ། འཆི་ལྟས་རླུང་གི་རྒྱུ་བ་དུས་མིན་དང༌། ། དུག་གསུམ་མངོན་གྱུར་ལ་སོགས་སྐྱེས་དུས་ཀྱི། ། རླུང་ངན་ནང་དུ་མི་འཛིན་ལྷུག་པ་རུ། ། འཇོག་ན་ཉེས་པ་མི་བསྐྱེད་ཡོན་ཏན་འཕེལ། །
ཞེས་པའི་མན་ངག་བླ་མའི་ཐུགས་ཀྱི་བཅུད། ། གདམས་ངག་ལོགས་སུ་བསྟན་ཞེས་འདི་ཉིད་དོ། ། ཞེས་སྨྲས་ན་དོན་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། མཆོག་གི་འཕོ་བ་རྣམ་ཤེས་བླ་མར་འོད་གསལ་བ་གཅིག་དགོས་བྱ་བ་ལ། རྡོར་གསུང་འདིའི་དོན་ནི། སློབ་པ་དང་མི་སློབ་པའི་རྣལ་འབྱོར་པ་སྒྱུ་ལུས་གྲུབ་པའི་རྟེན་ལ། འོད་གསལ་ཆོས་ཀྱི་སྐུ་མངོན་དུ་མཛད་པ་ན་གློ་བུར་དྲི་མའི་རྣམ་ཤེས་ཀྱི་རྒྱུན་འཆད་པ་ན་འཁོར་བའི་ཚེ་སྲོག་ཆད་པས་སྐབས་དེར་སྒྲུབ་པ་པོ་འཁོར་བའི་གནས་པ་མ་ལུས་པ་ལས་གྲོལ་ནས་མི་གནས་པའི་ཟུང་འཇུག་རྡོ་རྗེ་འཆང་གི་གོ་འཕང་དུ་འཕོ་བ་ཞེས་རྣམ་པར་འཇོག་ལ། ཚུལ་འདི་ནི་རྡོ་རྗེ་འཆང་ཆེན་པོའི་མན་ངག་མཐར་ཐུག་པ་སྟེ། འདི་ལ་དགོངས་ནས་དཔལ་ཀརྨ་པ་མཁའ་སྤྱོད་དབང་པོའི་ཞལ་སྔ་ནས།
དོན་དམ་གསང་ཆེན་གྱི་འཕོ་བ་ཞེས་ཐ་སྙད་མཛད་པ་ཡིན་ལ། དེ་ལྟར་གཉུག་མ་ལྷན་ཅིག་སྐྱེས་པའི་སྒྱུ་ལུས་རྡོ་རྗེའི་སྐུ་ཟླ་བའི་ཆ་སོ་གཉིས་དག་པའི་མཚན་བཟང་པོས་བརྒྱན་པའི་སྒྲིབ་བྲལ་གྱིས་སྐུ་བརྙེས་པ་ན། སྐུ་དེ་ལ་གནས་པའི་ཨ་ཧཾ་ཡབ་ཡུམ་སྙོམས་པར་འཇུག་པའི་ཟག་མེད་ཀྱི་བདེ་བས་རྒྱུད་ཡང་དག་པར་ཆགས་ཆེན་དུ་གྱུར་པས་ཟག་བཅས་ཀྱི་ཚོར་བ་བདེ་སྡུག་ལུང་མ་བསྟན་ཐམས་ཅད་ལས་རྣམ་པར་གྲོལ་བའི་སྐུ་མཉེས་པར་འགྱུར་ཏེ། འདུས་པ་རྡོ་རྗེ་འཕྲེང་བར། འདི་ནི་ཨ་ལས་ཟླ་བར་བཤད། ། འོད་ཟེར་སྟོང་འགྱེད་པ་ཡི་ཧཾ། ། འདིར་ཡང་ཨ་ཡི་མིང་ལ་བརྟེན། ། བརྟེན་པ་ཧཾ་དུ་རབ་ཏུ་གྲགས། ། ཞེས་དང༌། རྣམ་དག་བྲལ་བའི་གནས་པ་ནི། །
ཨ་ཧཾ་གང་དུའང་གནས་པ་མེད། ། གཞན་ནི་འགའ་ཞིག་འདི་ལ་ཡང༌། ། དོན་དམ་པར་ནི་དམིགས་སུ་མེད། ། དེ་ལྟར་ཨ་ཧཾ་ང་ཡིས་བཤད། ། ཅེས་འབྱུང་ལ། འདི་ནི་རྣལ་འབྱོར་པ་གང་སློབ་པ་དང་མི་སློབ་པའི་འོད་གསལ་བའི་དབྱིངས་རིག་དབྱེར་མེད་དུ་གློ་བུར་དྲི་མའི་ལུས་སེམས་ཀྱི་བདག་གམ་གང་ཟག་གི་ཆ་རྒྱུན་ཆད་ནས་སློབ་པའི་ཟུང་འཇུག་གི་སྐུ་དང་མི་སློབ་པའི་ཟུང་འཇུག་གི་སྐུ་བརྙེས་ཏེ་ཟུང་འཇུག་གི་རྣལ་འབྱོར་པའམ་གང་ཟག་ཅེས་པར་མིང་དོན་འཕོ་བ་ནས་འཕོ་བར་བརྗོད་དེ། ཞལ་ལུང་ལས། བདག་སེམས་དབྱིངས་སུ་ཞུགས་པའི་ཚེ། ། གསལ་ཞིང་རབ་དགའ་མཁའ་འདྲ་རྟོགས། ། ཞེས་པའི་འགྲེལ་པར།
བདག་སེམས་དབྱིངས་སུ་ཞུགས་པའི་ཚེ། ། ཞེས་པ་ནི་ཁྱད་པར་བྱེད་པ་གནས་ལས་གཡོས་པའི་ཚེ་ན་རྣམ་པར་རྟོག་པར་ཐམས་ཅད་དང་བྲལ་བའི་བདེ་བའི་རོ་མྱོང་བས་དེའི་དུས་ཆོས་སྐུ་གསལ་ཞིང་རབ་དགའ་མཁའ་འདྲ་རྟོགས་ཤེས་སོ། ། ཞེས་སོགས་འབྱུང་བས་ཁྱད་པར་མི་སློབ་པའི་ཆོས་སྐུ་མངོན་དུ་མཛད་མ་ཐག་པར་གཟུགས་སྐུ་གཉིས་འགྲོ་དོན་དུ་འབད་པ་མེད་པར་འབྱུང་ངོ༌། ། འཕོ་བ་འདི་ལ་དོན་དམ་གསང་ཆེན་གྱི་འཕོ་བ་ཞེས་བཏགས་པའི་རྒྱུ་མཚན་ཅི་ཞེ་ན། འབྲས་རྒྱུད་ཀྱི་བདེ་གཤེགས་སྙིང་པོ་འོད་གསལ་བའི་སེམས་ཆེན་པོ་དང་དེའི་ཆོས་ཉིད་དོན་དམ་བདེན་པ་ཆེས་ཕྲ་བ་ནི་སྔགས་ལུགས་ཀྱི་སངས་རྒྱས་མ་གཏོགས་སངས་རྒྱས་འོག་མ་དག་གི་སྤྱོད་ཡུལ་མིན་པས་དེ་ལྟར་བརྗོད་པ་ཡིན་ནོ། ། བླ་མར་འོད་གསལ་བ་ཞེས་པ་ནི། སྔགས་ལུགས་ཀྱི་སངས་རྒྱས་ཀྱི་གོང་དུ་བླ་མ་གཞན་མེད་པ་ཉིད་ཀྱི་བླ་མ་དེའི་གོ་འཕང་ཐོབ་པའི་ཐབས་ཀྱི་འཕོ་བ་ཉིད་དུ་བསྔགས་པ་ཡིན་ནོ། ། འདི་ལྟ་བུའི་འཕོ་བ་ཚེ་གཅིག་ལུས་གཅིག་ཏུ་གྲུབ་ན། ལས་ཀྱིས་འཕངས་པའི་རྣམ་སྨིན་གྱིས་ལུས་ཀྱང་དེ་ཉིད་དུ་རྡོ་རྗེའི་སྐུར་དག་པར་འགྱུར་བ་ལས། བོད་ཁ་ཅིག་ལུགས་ལྟར་རྡོ་རྗེའི་སྐུ་འགྲུབ་པ་ན།
རྣམ་སྨིན་གྱི་ལུས་ངེས་པར་ཕྱིས་ལྟར་འདོར་དགོས་ཞེས་པ་ནི་མི་རིགས་ཏེ། རྣམ་སྣང་མངོན་བྱང་ལས། རྣམ་པར་སྨིན་པ་འདིར་སྨིན་པ། ། ལས་རྣམས་ཀྱི་ནི་འབྲས་བུ་ཡོད། ། གང་གི་ཚེ་ན་གྲུབ་པ་ཐོབ། ། དེ་ཡི་ཚེ་ན་ལས་རྣམས་བཟློག ། སེམས་ནི་རང་དངོས་མེད་ཕྱིར་དང༌། ། འབྲས་བུ་རྒྱུ་རྣམས་སྤངས་པའི་ཕྱིར། ། ལས་ཀྱི་སྐྱེ་བ་རྣམས་ལས་ཐར། ། སྐྱེ་བ་ནམ་མཁའ་ལྟ་བུ་ཡིན། །
ཞེས་འབྱུང་ལ། དེའི་དོན་ཡང༌། སློབ་དཔོན་ཛྙ་ན་ཤྲཱི་གསང་སྔགས་ཀྱི་ཆོས་མདོ་ལས་ཟབ་ཁྱད་བཅུ་གཅིག་གསུངས་པའི་སྐུ་གསུང་ཐུགས་ལ་སྦྱར་བ་ལ། སྐུ་ལ་སྦྱར་བ་ལ་ཡོན་ཏན་བཞི་བསྐྱེད་དེ། ཐ་མལ་པའི་སྤྲོས་པའི་བག་ཆགས་མྱུར་དུ་བཟློག་པ་དང༌། ལས་ཀྱི་རྣམ་པར་སྨིན་པ་མྱུར་དུ་བཟློག་པ་དང༌། བསོད་ནམས་ཀྱི་ཚོགས་ཆེན་པོ་སོག་པ་དང༌། ཆོས་ཀྱི་བདག་མེད་པ་ལ་རང་བཞིན་གྱིས་འཇུག་པའོ། ། ཞེས་འབྱུང་བའི་རྣམ་སྨིན་བཟློག་པའི་དོན་དུ་འཆད་པ་འདི་ཉིད་རྡོ་རྗེ་འཆང་གི་དགོངས་པ་བླ་ན་མེད་པར་གྲུབ་སྟེ། ཞག་འགས།
རྣམ་སྨིན་གྱི་ལས་གཟུགས་བདེ་ཆེན་རྡོ་རྗེ་ཡེ་ཤེས་ཀྱི་སྐུར་བསྒྱུར་བར་བྱེད་པའི་ཕྱིར། དུས་འཁོར་དུ། དེ་ནས་ཏིང་ངེ་འཛིན་གྱི་དག་པ་ཉིན་ཞག་འགའ་ཞིག་རྣམས་ཀྱི་ཡེ་ཤེས་སྐུ་ནི་འགྲུབ་པར་འགྱུར། ། ཞེས་པའི་འགྲེལ་ཆེན་ལས། གཟུགས་ཀྱང་འགྱུར་བ་མེད་པའི་བདེ་བར་འགྱུར་ཏེ། དེ་ཉིད་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་སོ། ། ཞེས་འབྱུང་ངོ༌། ། དེ་ལྟར་དོན་དམ་གསང་ཆེན་གྱི་འཕོ་བའི་ནུས་པ་མ་ཐོབ་པ་དག ། སེམས་དབེན་ཐུགས་རྡོ་རྗེའི་རྣལ་འབྱོར་ཕྱག་རྒྱ་ཆེན་པོ་བདེ་སྟོང་གཉིས་སུ་མེད་པའི་ཡེ་ཤེས་ཐོབ་པའི་འདའ་ཀ་མ་དེ་ཇི་ལྟར་བྱ་ཞེ་ན། འདི་ལ་དཔལ་ཀརྨ་པ་མཁའ་སྤྱོད་དབང་པོའི་ཞལ་སྔ་ནས།
གཤིས་ལུགས་གཉུག་མའི་འཕོ་བ་ཞེས་བྱ་བ་དགོས་པར་གསུངས་ཏེ། གཤིས་ལུགས་གཉུག་མའི་འཕོ་བ་ནི། རྣམ་ཤེས་ཀྱི་སྣང་གསུམ་འོད་གསལ་དང་བཅས་པ་བསྡུས་ནས། རང་བྱུང་ལྷན་ཅིག་པའི་འོད་གསལ་གྱི་ལུས་སེམས་ཀྱི་བདག་ཉིད་ལ་ཡེ་ཤེས་རྣམ་པར་དག་པའི་སྣང་གསུམ་གྱི་བྱིན་རླབས་པར་བྱས་པའི་སྒྱུ་ལུས་སུ་འཕོ་བ་སྟེ། འདིར་སྒྱུ་མ་ཙམ་གྱི་དག་པའི་སྐུར་འཕོ་བ་དང་ཐབས་གང་གི་འཕོ་བ་དང༌། ལུས་གང་འཕོ་བའི་འཁོར་གསུམ་གྱི་སྤྲོས་པ་ཐམས་ཅད་སྤྲོས་བྲལ་སྟོང་པ་ཉིད་དུ་རྟོགས་བཞིན་པ་ཉིད་ཀྱི་སྐུ་གསུང་ཐུགས་ཀྱི་རྟེན་འབྲེལ་སྒྱུ་མ་ལྟར་གཤེགས་བཞུད་སྤྲུལ་བསྒྱུར་ལ་སོགས་པ་གང་དུ་ཡང་འཕོ་རུང་བ་སྟེ། འདི་ནི་འོད་གསལ་བའི་འཕོ་བ་ཞེས་གྲུབ་ཆེན་རྣམས་ཀྱི་ཞལ་ལུང་ལས་ལེགས་པར་འབྱུང་བའི་ཕྱིར་ཏེ། ཆོས་དྲུག་ཀ་དཔེ་སྔ་མར། འཆི་ཀའི་ཤེས་པ་གསལ་བྱས་ཏེ། ། འཆི་བའི་རྟགས་རྣམས་ཚང་བ་དང༌། །
སྔར་གོམས་པ་ལ་སེམས་བཞག་སྟེ། ། འོད་གསལ་བར་ནི་འཇུག་པར་བྱ། ། ཞེས་འབྱུང་ལ། འདི་ལྟ་བུ་འོད་གསལ་ཕྱག་རྒྱ་ཆེན་པོའི་འཕོ་བ་ཡང་མཚན་མེད་ཤེས་རབ་ཀྱི་ཆ་ནས་དང༌། མཚན་བཅས་ཐབས་ཀྱི་ཆ་གཉིས་ཡོད་པ་ལས་གཉིས་ཀས་ཀྱང་འགྲུབ་མོད་ཀྱི། ཉེ་བར་འགྲུབ་པ་ནི་སྔ་མ་ཉིད་མཆོག་ཏུ་བསྔགས་ཏེ། རྣམ་སྣང་མངོན་བྱང་ལས། མཚན་མར་བཅས་པས་མཚན་བཅས་ཀྱི། ། དངོས་གྲུབ་རྒྱལ་བ་དམ་པ་བཞེད། ། མཚན་མ་མེད་ལ་གནས་པས་ནི། །
མཚན་མར་བཅས་པའང་འགྲུབ་པར་འགྱུར། ། ཞེས་གསུངས་ལ། ཕྱི་མ་ནི་ཀ་དཔེ་དང་པོར། འོད་གསལ་བར་ནི་འཕོ་བ་ལ། ། འཆི་བའི་དུས་ནི་ཤེས་བྱས་ཏེ། ། འོད་གསལ་བ་ལ་སེམས་གནས་ཏེ། ། ལུས་ཀྱི་རྩོལ་བ་དག་གིས་སོ། ། ཞེས་འབྱུང་ངོ༌། ། འདིའི་ལུས་སེམས་ཀྱི་རྩོལ་བ་ཇི་ལྟར་བྱ་བ་ནི། རྣལ་འབྱོར་དབང་ཕྱུག་བརྺི་པའི་ལམ་འབྲས་སུ།
དབང་བཞི་པའི་འདའ་ཁ་མ་ལམ་ཕྱག་རྒྱ་ཆེན་པོ་ནས་འཕོ་བ་ཞེས་པ་དེར་རྒྱས་པར་འབྱུང་ལ་མཆོག་ཏུ་ཟབ་པའི་བཞི་པའི་འདའ་ཀ་མ་ནི་གྲུབ་ཆེན་ཏེ་ལོ་ན་རོའི་མན་ངག་ཁོ་བོའི་ཕ་རས་པ་ཆེན་པོའི་ཐུགས་སུ་བྱོན་པའི་ཕྱོགས་ཅུང་ཟད་བདག་ལྟ་བུའི་གློ་བར་ཡང་ཆུད་དོ། ། འདིར་གཤིས་ལུགས་གཉུག་མའི་འཕོ་བ་ཞེས་པ་ནི་གཤིས་ལུགས་ཨ་ཧཾ་དབྱེར་མེད་ཀྱི་རང་བཞིན་དག་པའི་བདག་ཉིད་གཉུག་མར་འབྱུང་བ་འབྲས་དུས་ཀྱི་དཔལ་རྡོ་རྗེ་སེམས་དཔའ་བདག་ཉིད་ཀྱི་ང་རྒྱལ་དུ་འཕོ་བའི་དོན་ཏེ། འདི་ལ་དཔལ་འདུས་པར་སྒྱུ་ལུས་ཀྱི་རིམ་པ་ཞེས་འཆད་དོ། ། སྨྲས་པ། སངས་རྒྱས་ཀུན་དངོས་བླ་མ་རྡོ་རྗེ་འཛིན། ། སྒྲིབ་གསུམ་བྲལ་བའི་འོད་གསལ་ འདི་སྐབས་ཀྱི་བླ་མའི་འོད་གསལ་ཞེས་པ་ནི་བླ་མའི་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་དབང་དུ་བྱས་པའོ། ། ངོ་བོ་དེ། ། སྐལ་ལྡན་མཆོག་གི་མོས་གུས་ཕུལ་བྱུང་གིས། ། ཐུགས་ཡིད་གཅིག་ཏུ་འདྲེས་པར་བྱེད་པ་ན། ། རྣམ་ཤེས་བཟོད་མེད་འཇིག་ཅིང་ཡེ་ཤེས་སུ། །
འཕོ་བ་དེ་ནི་རྗེ་བཙུན་ཆེན་པོ་སྟེ། ། བདག་གི་བླ་མ་སངས་རྒྱས་མཉན་པའི་ལུགས། ། དེང་སང་འདི་ན་སྐལ་ལྡན་འགའ་སྲིད་ན། ། ཚུལ་འདིར་ཞུགས་ནས་དྭགས་པོ་བཀའ་བརྒྱུད་ཀྱི། ། བཞེད་དོན་མ་ལུས་བསྒྲུབ་ན་ཅི་མ་རུང༌། ། ཞེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ།། །། ༈ རྡོ་རྗེའི་གསུང༌། སངས་རྒྱས་ནི་བྱང་ཆུབ་སེམས་ཀྱི་རང་འབྲས་དང་རང་བཞིན་ཡིན་བྱ་བ་ལ་སྨྲས་པ། རྫོགས་སངས་རྒྱས་ནི་དྲི་མ་བྱང་ལས་འཁྲུངས། ། ཡེ་ཤེས་མ་ལུས་ཁོང་དུ་ཆུབ་ལས་སྐྱེས། །
དེ་ལྟའི་སངས་རྒྱས་དེའི་ཐུགས་ཉིད་ནི། ། བྱང་དང་ཆུབ་པའི་རང་བཞིན་ཉིད་དུ་བཞུགས། ། རྡོར་གསུང་འདི་ཆེས་དག་པར་བཏོན་ན། སྔགས་ལུགས་ཀྱི་སངས་རྒྱས་ཐོབ་པར་བྱེད་པ་ལ་ཀུན་རྫོབ་དང་དོན་དམ་པའི་སེམས་སྐྱེ་བའི་རྟེན་གྱི་དཀར་དམར་ཞུ་བའི་བདེ་བ་མེད་ན་མི་འབྱུང་བྱ་བ་འདི་བཞུགས། ཞེས་སོ། ། དེ་ཡང་རྒྱུ་རྒྱུད་བདེ་གཤེགས་སྙིང་པོའི་བདེ་སྟོང་དབྱེར་མེད་བསྐྱེད་པའི་ཡེ་ཤེས་ཀྱི་རླུང་གིས་བདེ་སྟོང་དབྱེར་མེད་བསྐྱེད་པའི་དཀར་དམར། བདེ་སྟོང་དབྱེར་མེད་བསྐྱེད་པའི་རྩའི་ནང་ནས་བཞུས་ནས་བདེ་སྟོང་དབྱེར་མེད་ཀྱི་རྟོགས་པ་བསྐྱེད་ན་ཟག་མེད་བདེ་གཤེགས་སྙིང་པོའི་རླུང་ཐིག་སེམས་བཅས་དེ་རྟེན་འབྲེལ་ཡན་ལག་བཅུ་གཉིས་བསྐྱེད་པའི་རྩ་རླུང་ཐིག་ལེ་སེམས་བཅས་ཀྱི་འཕོ་བ་བཅུ་གཉིས་དང་ཆུ་ཚོད་རེ་བཞི་དང༌། དབུགས་ཉི་ཁྲི་ཆིག་སྟོང་དྲུག་བརྒྱ་དང་དེ་ལ་བརྟེན་པའི་ཉོན་མོངས་བརྒྱད་ཁྲི་བཞི་སྟོང་དང་ལོ་བརྒྱའི་རྒྱུ་བའི་གྲངས་ཀྱི་དབུགས་དང་རྣམ་རྟོག་ལ་སོགས་སྦྱོང་བར་བྱེད་པ་ཡིན་ཏེ། དེ་ལྟའི་རྩ་རླུང་ཐིག་ལེ་ཡེ་ཤེས་བདེ་བའི་ཚོགས་པ་དེས་འཁོར་བའི་རྟེན་བྱེད་པའི་རྩ་ཐམས་ཅད་ཀྱི་མདུད་པ་ཞིག་པར་བྱེད་ཅིང༌། རླུང་གི་རྒྱུ་བ་བཀག་ནས་ཐིག་ལེ་ཟག་པར་བྱས་ནས་དེ་དང་ལྷན་ཅིག་པའི་རྣམ་ཤེས་མངོན་གྱུར་ས་བོན་གནས་ངན་ལེན་རྣམས་སྦྱོང་བ་བྱེད་པའི་ཕྱིར་ཏེ།
དུས་འཁོར་རྩ་རྒྱུད་ལས། སྲོག་སོགས་ལས་རླུང་མ་དག་པ། ། ཡན་ལག་བཅུ་གཉིས་རིགས་འབྱུང་བ། ། དེ་རྣམས་ཁྱིམ་དུ་ཡང་དག་བཤད། ། དེ་རྣམས་ལ་ནི་གཟའ་རྣམས་འབྱུང༌། ། རྣམ་པ་བཅུ་གཉིས་འཁོར་ལོ་ནི། ། ཡན་ལག་བཅུ་གཉིས་སྲིད་པར་བཤད། ། ཡན་ལག་བཅུ་གཉིས་འགགས་པ་ཡིས། ། འཇིག་རྟེན་འདྲེན་པ་རྫོགས་སངས་རྒྱས། ། ཞེས་འབྱུང་ངོ༌། །
དེ་ཡང་གནས་ལུགས་བདེ་གཤེགས་སྙིང་པོའི་རྩ་རླུང་ཐིག་ལེ་ཡེ་ཤེས་སྦྱོར་བས་རྟེན་འབྲེལ་ཡན་ལག་བཅུ་གཉིས་བཟློག་པ་ན་བདེ་གཤེགས་སྙིང་པོ་ཉིད་ཀྱི་ཆ་ཤས་ས་བཅུ་གཉིས་ཀྱི་ངོ་བོ་བདེན་དོན་བཅུ་གཉིས་ཀྱང་མངོན་དུ་བྱེད་དེ། དབང་མདོར་བསྟན་ལས། ཉི་ཁྲི་བརྒྱད་གཉིས་བརྒྱ་ཡི་དབུགས། ། འགྱུར་མེད་སྐད་ཅིག་ཟོས་རྣམས་ཀྱིས། ། ཕྱོགས་གཉིས་ཡང་དག་ནོན་པ་ནི། ། ས་རྣམས་ཀྱིས་ནི་ཡོགས་སུ་རྫོགས། ། བདེན་དོན་རྣམ་པ་བཅུ་གཉིས་པ། ། ཞེས་འབྱུང་བའི་ཕྱིར། དེས་ན་རྟེན་དག་པའི་དཀར་དམར་གཉིས་ཞུ་བ་མེད་པར་ཐོག་མ་ཐ་མ་མེད་པའི་སྟོང་པ་དང་སྙིང་རྗེའི་བྱང་སེམས་རྒྱུད་ལ་སྐྱེ་བ་མ་ཡིན་ལ། དེ་མ་སྐྱེས་པས་ན་མདོའི་སྟོང་ཉིད་སྙིང་རྗེ་དང་བྱང་སེམས་རྒྱུད་ལ་སྐྱེས་སྔགས་ལུགས་ཀྱི་སངས་རྒྱས་མི་ཐོབ་པ་ཡང་གནད་འདི་ཉིད་ཀྱི་དབང་ཡིན་ཏེ།
འདུས་པ་རྒྱུད་ཕྱི་མར། ཐོག་མ་ཐ་མ་མེད་ཞི་བ། ། དངོས་དང་དངོས་མེད་མི་ཟད་གཙོ། ། སྟོང་ཉིད་སྙིང་རྗེ་མི་ཕྱེད་པ། ། བྱང་ཆུབ་སེམས་ཞེས་བཤད་པ་ཡིན། ། ཞེས་འབྱུང་བའི་ཕྱིར། དེས་ན་རྒྱུ་དཀར་དམར་ཞུ་བའི་བྱང་སེམས་དེ་ལ་འབྲས་བུ་ངེས་པར་བདེ་ཆེན་འབྱུང་བས་བདེ་ཆེན་དང་བྱང་སེམས་ནི་སྔགས་ཀྱི་ཐེག་པ་འདིར་མིང་གི་རྣམ་གྲངས་ཡིན་ཏེ། ཟླ་གསང་ནོར་བུའི་ཐེག་ལེའི་རྒྱུད་ལས། བྱང་ཆུབ་སེམས་ལས་མ་གཏོགས་པའི། ། བདེ་གཤེགས་སྲིད་པ་གསུམ་ན་མེད། །
བྱང་ཆུབ་སེམས་དངོས་བདེ་བ་ནི། ། བདེ་བ་ཐམས་ཅད་བསྐྱེད་པའོ། ། ཞེས་འབྱུང་བའི་ཕྱིར། དེས་རྟེན་དཀར་དམར་ཞུ་བའི་བརྟེན་པ་བྱང་སེམས་མེད་ན། དེས་ཀུན་ནས་བསླངས་པའི་ཁྲོ་ཆགས་རྨོངས་པ་ལ་སོགས་གར་དགུའི་ཉམས་ལྡན་གྱི་སངས་རྒྱས་ཀྱི་མཚན་དཔེ་འབྱུང་བ་མ་ཡིན་ཏེ། དེའི་རྒྱུའི་ཨཱ་ལི་ཀཱ་ལི་རྣམ་པར་མ་དག་པའི་ཕྱིར། དེས་ན་དཀར་དམར་གྱི་ཨཱ་ལི་ཀཱ་ལི་རྣམ་དག་ལས་སྔགས་བླ་ན་མེད་པར་མཚན་དཔེ་འབྱུང་བའི་དོན་ནི། ཇི་སྐད་དུ། སྟོན་པ་སུམ་བཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་བཅུར་ལྡན། །
ཁུ་བ་ཞེས་བྱར་རྣམ་པར་གནས། ། དེ་མེད་པས་ན་བདེ་མེད་འགྱུ། ། བདེ་བ་མེད་ན་དེ་མེད་འགྱུར། ། ཞེས་འབྱུང་ལ། དཀར་དམར་རམ་ཨཱ་ལི་ཀཱ་ལི་རྣམ་པར་མ་དག་ན་གསང་སྔགས་ཀྱི་རྟེན་དང་བརྟེན་པའི་དཀྱིལ་འཁོར་གང་ཡང་མི་གྲུབ་སྟེ། དཔེར་ན་དཀྱིལ་འཁོར་ལ་དཀར་ཆ་ལ་ཨཱ་ལི་དག་པས་དེའི་ཆད་ཆ་ཆེན་བཅུ་དྲུག་པ་དང༌། དམར་ཆ་ཀཱ་ལི་དག་པས་ས་བཅུ་གཉིས་ཀྱི་དག་པས་སྐུ་གསུང་ཐུགས་ཀྱི་འཁོར་ལོའི་རྟེན་བརྟེན་པའི་ལྷ་ཚོགས་ཀྱང་ཆ་བཅུ་གཉིས་སུ་གནས་པ་སོགས་ཆེས་མང་དུ་འབྱུང་ངོ༌། ། ཚུལ་འདིར་བསམས་ནས་བྱང་ཆུབ་སེམས་ཉིད་ལ། ། རྒྱལ་དང་རྒྱལ་སྲས་རྣམས་ཀྱིས་བསྔགས་མཛད་དོ། ། ཅེས་བརྗོད་ན་དོན་གྱི་ཁོག་ཁྲོལ་བར་འགྱུར་རོ། །
ད་ནི་མཇུག་བསྡུས་ཏེ་བརྗོད་ན། མཉམ་མེད་བླ་མ་སྐྱོབ་པ་རིན་ཆེན་དཔལ། ། གང་གི་དབོན་པོ་སྐྱེ་དགུ་ཐམས་ཅད་ཀྱི། ། མིག་ལ་བདུད་རྩིའི་དགའ་སྟོན་འགྱེད་པ་པོ། ། ཆོས་མིན་དྲི་མའི་ཕྱོགས་ལས་རྣམ་རྒྱལ་བ། ། དམ་ཆོས་ཕྱག་རྒྱ་ཆེ་ཡི་དོན་གྱི་བརྒྱུད། ། དམ་ཉམས་འདྲེས་ཁྱེར་བརྒྱུད་པས་མ་བསླད་པར། ། གྲགས་པ་ཚད་མར་ལྡན་པའི་སྤྲུལ་སྐུ་ལས། ། དོན་བཟང་ལེགས་བཤད་ཚིམ་པའི་མྱོང་བ་དེས། ། རྗེ་བཙུན་ཁྱོད་ཞབས་དགུང་ལོ་བརྒྱར་འཚོ་ཞིང༌། །
མཁའ་དང་མཉམ་པའི་སེམས་ཅན་མགོན་ཉིད་དུ། ། མཉམ་མེད་འབྲི་ཁུང་དམ་ཆོས་འཁོར་ལོ་ཡིས། ། སྐྱེ་དགུའི་སྙིང་མུན་སྐམ་པོར་བགྱིད་མཛད་གསོལ། ། བདག་གིས་འདིར་འབད་དགེ་བ་གང་ཐོབ་ཀྱང༌། ། རྗེ་བཙུན་ཁྱོད་ཀྱི་བཞེད་པ་གང་མཆིས་པ། ། བསྟན་དང་འགྲོ་བའི་ཉེར་འཚོའི་གཞི་གང་ཡིན། ། དེ་ཡི་ཆེད་དུ་བསྔོ་ལགས་དེར་འགྲུབ་ཤོག ། ཞེས་བྱ་བ་འདི་ནི་ཀརྨ་པ་མི་བསྐྱེད་རྡོ་རྗེས་དབུར་སྟོད་ཐ་བ་ཁར་སྦྱར་བའོ། ། བློ་ཡི་དྲི་ལ་སྐྱོན་ཅན་གྱིས། ། རྣམ་མཁྱེན་ཉི་མ་མགོ་བྱེད་ལོ། །
འབྲི་ཁུང་སྲིད་གསུམ་སྐྱོབ་བྱེད་ལ། ། སྲིད་པ་འདི་པས་དགྲ་ལྟར་རྒོལ། ། ཀྱེ་མ་དཔལ་ལྡན་དྭགས་བརྒྱུད་ཀྱི། ། བསྟན་ལ་ཅོ་འདྲིའི་ངུད་མོ་ནི། ། ཝ་སྐྱེས་བརྒྱལ་བཞིན་ལེན་པའི་ཚེ། ། དཔལ་ཆེན་ཀརྨ་པ་དེ་ཡིས། ། སེང་གེའི་སྒྲ་ཆེན་བསྒྲགས་པ་ལས། ། ལེགས་སྤྱད་ཟླ་དང་བྲལ་བ་དེ། ། འགྲོ་ཀུན་རྒྱལ་བ་འབྲི་ཁུང་པའི། ། གོ་འཕང་མྱུར་དུ་འགྲུབ་ཕྱིར་བསྔོ། །
ཞེས་གསུངས་བཞི་བཅུ་པའི་དོན་ཚིགས་སུ་བཅད་པར་བསྡེབས་པ་ལ་སླར་མཆན་བུ་འགོད་པ་པོའང་མི་བསྐྱོད་རྡོ་རྗེར་འབོད་པའི་ཀརྨ་པར་གྲགས་པ་རང་ཉིད་ཀྱིས་སོ། ། བཀྲ་ཤིས་དཔལ་འབར་ཤེས་བྱ་མུན་སེལ་རྒྱན་དུ་ཤོག། །། ཅེས་བྱ་བ་འདི་ནི་ཁོ་བོ་ཀརྨ་པ་མི་བསྐྱོད་རྡོ་རྗེས་རང་ལོ་སུམ་ཅུ་པར་མ་ག་དྷ་རྡོ་རྗེ་གདན་འབྲི་སེ་བ་བྱང་ཆུབ་ཀྱི་གླིང་དུ་རྒྱལ་བ་འབྲི་ཁུང་པའི་དབོན་པོ་ལ་དམ་ཆོས་དགོངས་པ་གཅིག་པ་རབ་ཏུ་རྒྱས་པར་འཆད་པ་ན། གསུང་བཞི་བཅུ་པ་འདི་ཚིགས་སུ་བཅད་པར་བསྡེབས་པ་ལས། ཕྱིས་རང་ལོ་བཞི་བཅུ་པར་བབ་པ་ན། རྒྱལ་བ་འབྲི་ཁུང་པ་དང་ཐམས་ཅད་མཁྱེན་པ་ཀརྨ་པ་སོགས་མཉམ་མེད་དྭགས་པོ་བཀའ་བརྒྱུད་ཀྱི་དགོངས་དོན་ཐམས་ཅད་དྲི་མ་མེད་པའི་སྙིང་གི་ཐིག་ལེར་རྗེ་བཙུན་སངས་རྒྱས་མཉན་པ་ཆེན་པོའི་བཀའ་དྲིན་ལས་ལེགས་པར་བསྩལ་བའི་མཐུ་ཐོབ་པས་ཡེ་ཤེས་ཀྱི་རྡོ་རྗེ་གཞན་དྲིང་ལ་མ་ལྟོས་པར་ཚིགས་སུ་བཅད་པ་དེ་དག་ལ་ཆེས་རྣམ་པར་དཔྱད་པའི་མཆན་འདི་ནི་དཔལ་ལྡན་ཟུལ་ཕུའི་ཆོས་གྲྭར་སྦྱར་བའི་དགེ་བས་འབྱུང་པོའི་ཚོགས་བདེ་བར་གྱུར་ཅིག ། ཕྱི་མོ་གཉིས་དང་བསྟུན་ཅིང་ལེགས་པར་ཞུས་ཤིང་ཅུང་ཟད་སོམ་ཉིར་འདུག་པ་རྣམས་ལ་ཟེར་མཆན་དང་རྟགས་རེ་ཡོད་པས་སླར་ལེགས་པར་མཁས་པ་རྣམས་ཀྱི་དཔྱད་ཅིང་ཞུ་དག་ཞུས་ལགས། ཤུ་བྷཾ།། །།
༄༅། །ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། །
བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། ། བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། ། སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། ། བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། ། བསྟན་འགྲོའི་དོན་ཆེན་བླ་མེད་མཛད་བཞིན་དུ། །
དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། ། མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག ། དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། ། མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག ། འཇིག་རྟེན་དབང་ཕྱུག་ཕྱག་ན་པདྨོ་ཡི། །
ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག ། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། ། བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། ། ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། ། ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག །
ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། ། མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་ ༧ རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
