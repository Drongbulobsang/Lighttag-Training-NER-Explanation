འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༢
ཆོས་དང་ཆོས་མ་ཡིན་པར་རྣམ་པར་འབྱེད་པའི་གཏམ་ཆེན་པོ་ཟབ་མོར་རློམ་པའི་ནང་དོན་འཁྲུལ་པར་ངོ་སྤྲོད།
)$ ༄༅། །ཆོས་དང་ཆོས་མ་ཡིན་པར་རྣམ་པར་འབྱེད་པའི་གཏམ་ཆེན་པོ་ཟབ་མོར་རློམ་པའི་ ནང་དོན་འཁྲུལ་པར་ངོ་སྤྲོད་པར་བྱེད་པ་དགོངས་གཅིག་ གྲུབ་མཐའི་སྤྱི་ཆིངས་བཞུགས། ། ༄༅། །སྭསྟི། ཚུལ་རོལ་ཕྱོགས་ཞེས་ཉེར་མི་བཟུང༌། ། ཕ་རོལ་ཕྱོགས་ཞེས་རིང་མི་འཛིན། ། ཕྱོགས་ལྷུང་མེད་པར་སྙོམས་པ་ཡི། ། བརྩེ་ཆེན་ཐུབ་དབང་རྒྱལ་གྱུར་ཅིག ༈ །བྱང་གི་ཕྱོགས་འདིར་ཆོས་མིན་པ། ། དམ་ཆོས་ལྟར་བརྫུས་འབྱམས་ཀླས་འགྱུར། ། དེ་ཚེ་བཟོད་པར་མ་འཚལ་ཏེ། །
བསྟན་ལ་བསམས་ནས་ངོ་བསྲུང་སོགས། ། མི་བྱ་གནས་ལུགས་བརྗོད་པར་བྱ། ༈ །བདག་ནི་བྱིས་པའི་དུས་ཉིད་ནས། ། དིང་སང་ཟབ་མོར་གྲགས་པ་ཡི། ། ཆོས་ལུགས་རྣམས་དང་དེ་འཛིན་བྱེད། ། སྐྱེས་བུ་རྣམས་ལ་ཕྱོགས་ལྷུང་གིས། ། རྨོངས་ཞེན་གྱི་ནི་མོས་པ་ཡོད། ། དེ་ཚེ་དེ་ཡི་ཆོས་གང་ཟག ། ཀུན་ལ་བརྟག་དཔྱད་འདྲིས་པར་བྱས། ། དུས་དེར་དེ་ཡི་ཆོས་དང་ནི། །
གང་ཟག་བཅས་པའི་སྐྱོན་ཡོན་ཀུན། ། གནས་ཚུལ་དོན་དང་མཐུན་པར་རྟོགས། ། གནས་ཚུལ་དེ་ནི་ཇི་ལྟར་ན། ། སངས་རྒྱས་བསྟན་ལས་ཕྱིར་གྱུར་པའི། ། བོན་དང་མུ་སྟེགས་འདྲ་ལ་མིན། ། དེ་ལྟའི་མཚན་ཉིད་མཐོང་བས་ན། ། རྨོངས་ཞེན་མོས་པ་ལོག་པར་གྱུར། ༈ །དང་པོའི་ལོག་པར་མོས་པ་དེ། ། ཚད་མས་བསལ་ཚུལ་གཞན་རྣམས་ལ། ། བསྟན་ན་ཟང་ཟིང་ལ་གནོད་པས། །
དེ་སྐད་ཁྱོད་ཀྱིས་མ་སྨྲ་ཞེས། ། ཟང་ཟིང་གཉེར་བ་འགའ་ཡིས་ཟེར། ། འོན་ཀྱང་བདག་གི་བསམ་པ་ལ། ། དད་ཅན་ལོག་པར་བསླུ་ཐབས་འདིས། ། འོག་ནས་འོག་ཏུ་འདྲེན་རྟོགས་པ། ། ཁོང་དུ་བཟུང་བར་མ་ཐུབ་སྟེ། ། བློ་ནས་གང་ཤར་བླ་རྡོལ་གྱུར། ༈ །དེ་ཚེ་གཞན་ལུགས་ངན་པ་རྣམས། ། མི་དགག་བཏང་སྙོམས་བྱ་རིགས་ཟེར། ། ཆོས་ལོག་བཏང་སྙོམས་འཇོག་པ་ནི། །
ཚུལ་མ་ཡིན་པའི་རྒྱུ་མཚན་བཤད། ། ཆོས་མིན་ཆོས་ལྟར་སྣང་བ་ལ། ། དམ་ཆོས་མིན་པར་མ་བརྗོད་ན། ། ཆོས་སྤང་པ་ཡི་སྡིག་འགྱུར་ཞེས། ། མདོ་རྒྱུད་ཀུན་ཏུ་སྟོན་པས་གསུངས། ༈ །དམ་ཆོས་ཡིན་མིན་ཐེ་ཚོམ་དུ། ། གྱུར་ཚེ་བཏང་སྙོམས་འཇོག་མིན་ནམ། ། ཞེ་ན་ཆོས་མིན་ཆོས་མིན་པའི། ། སྒྲོ་འདོགས་ཆོད་ཚེ་བཏང་སྙོམས་སུ། ། འཇོག་དང་ལུས་པ་གར་སྲིད་དེ། །
ཐེ་ཚོམ་ཚད་མས་བསལ་ཟིན་ཏོ། ། ཆོས་མིན་ན་ཡང་སྐྱོན་བརྗོད་པས། ། རྣམ་སྨིན་སྡུག་བསྔལ་མི་སྐྱེད་དམ། ། ཞེ་ན་ཆོས་མིན་པ་ལ་ཡང༌། ། བསམ་པ་ཀུན་དཀྲིས་ཀུན་སློང་ནས། ། སྦྱོར་བ་སྐྱོན་མིན་སྐྱོན་ཉིད་དུ། ། བརྗོད་ཅིང་མཐར་ཐུག་ཕ་རོལ་ལ། ། གནོད་བསྐྱེད་རྣམ་སྨིན་ལྕི་འགྱུར་ཀྱང༌། ། བྱམས་དང་སྙིང་རྗེས་ཀུན་བསླང་ནས། ། སྦྱོར་བ་སྐྱོན་ཉིད་སྐྱོན་ཉིད་དུ། །
བརྗོད་ཅིང་མཐར་ཐུག་རང་གཞན་རྒྱུད། ། རྨོངས་པའི་དྲི་མ་སེལ་ནུས་པའི། ། དགག་པས་བསོད་ནམས་ཐོབ་པ་དང༌། ། སངས་རྒྱས་བསྟན་ལ་ཕན་པར་གསུངས། ༈ །ཁ་ཅིག་ཟབ་མོའི་རྒྱུད་མཐོང་ཚེ། ། གལ་ཏེ་མོས་པར་མ་གྱུར་ན། ། ཆོས་ཉིད་བསམ་གྱིས་མི་ཁྱབ་པ། ། དྲན་པས་ལེན་པར་གདམས་པ་བཞིན། ། འདིར་ཡང་དམ་ཆོས་ལྟར་སྣང་བ། ། མཐོང་ཚེ་བསམ་མི་ཁྱབ་དྲན་གྱི། །
སྒོ་ནས་ཆོས་སུ་ལེན་པ་ན། ། ཉེས་མིན་ལེགས་པ་འབྱུང་ངོ་ཞེས། ། དེ་གཉིས་མཚུངས་པ་མ་ཡིན་པས། ། འདི་ལེན་ཉེས་པ་བསྐྱེད་ཚུལ་བཤད། ། དཔེར་ན་ལྷ་ཆེན་པོ་ཡི་རྒྱུད། ། མཐོང་ཚེ་བསམ་མི་ཁྱབ་དྲན་གྱི། ། སྒོ་ནས་ལུང་དེ་ཚད་མ་རུ། ། ཞེན་ཏེ་དངོས་སུ་ལེན་པ་ན། ། ལུང་དོན་བྱེད་པོ་ཚད་མ་ཡི། ། སྐྱེས་བུར་ཞེན་ནས་གུས་བཏུད་ན། །
ཤུགས་ཀྱིས་སྐྱབས་སུ་བླངས་པ་ཡིན། ། དེ་ཚོ་གཞན་གྱི་སྟོན་པ་དང༌། ། བསྟན་ལ་སྐྱབས་སུ་སོང་བའི་ཕྱིར། ། རང་གི་སྟོན་སོགས་སྐྱབས་གནས་སུ། ། བཟུང་བའི་དམ་བཅའ་ལས་ཆེར་ཉམས། ༈ །ཁ་ཅིག་རྒྱུད་དང་རྒྱུད་བྱེད་པོ། ། ཀུན་ཀྱང་སངས་རྒྱས་པ་དག་གིས། ། བསྟན་དང་སྟོན་པ་ཡིན་སྙམ་ནས། ། འཁྲུལ་ཕྱིར་སྐྱབས་གནས་འཁྲུལ་པ་ཡི། ། ཉེས་པ་དེ་ཡང་མི་འོངས་ཟེར། །
འོན་ཏེ་འཁྲུལ་ཡང་འཇུག་ཡུལ་ལ། ། མི་བསླུ་ཐོབ་པར་ནུས་ན་ནི། ། དེ་ལྟའི་ཉེས་པ་མེད་ན་ཡང༌། ། འདིར་ནི་འཁྲུལ་ལས་འཇུག་པའི་ཡུལ། ། མི་ཐོབ་ཕྱིར་ན་སྐྱོན་སྤོང་འཁྲུལ། ། མདོར་ན་བདག་ནི་ལོག་འཚོའི་ཕྱིར། ། རྫུན་རྒྱབ་རྫུན་གྱིས་མ་བརྟེན་པས། ། རྫུན་མས་གཤིས་དང་བཟོད་པར་འོས། ༈ །ད་ནི་ཐར་པ་འདོད་པ་དག ། ཡང་དག་ལྟ་བ་གཅེས་པའི་ཕྱིར། །
ལྟ་ལ་ནོར་བ་མཆིས་པ་འགའ། ། འཁྲུལ་པ་ཉིད་དུ་ངོ་སྤྲོད་གདབ། ། དེ་ཡང་སངས་རྒྱས་པ་དག་གི ། གྲུབ་མཐའ་སྨྲ་བ་བཞི་པོ་ལ། ། རང་རང་དབུ་མར་འདོད་པ་ཡི། ། གྲུབ་པའི་ལྟ་བ་བཞི་རུ་ཡོད། ། ལྟ་བ་དེ་བཞིར་མ་གཏོགས་པའི། ། ལྟ་དེ་སངས་རྒྱས་པ་ཡིས་སྤོང༌། ༈ །ལྟ་ཡུལ་དེ་ཡང་གངས་ཅན་པ། ། མཐུན་པར་འཁོར་འདས་བྱེད་པོ་ཡི། །
སེམས་ཉིད་དེར་ནི་ལྟ་བྱེད་ལོ། ། འཆིང་གྲོལ་བྱེད་པོ་སེམས་ཉིད་དུ། ། སངས་རྒྱས་པ་ཡི་ལུགས་ལ་མིན། ། ངོ་མཚར་ཅན་འགས་སྒྲོགས་ཞེས་གྲགས། ༈ །ལས་ཀྱི་ཀུན་སློང་སེམས་ཡིན་པས། ། དེ་ལ་བྱེད་པོའི་ཐ་སྙད་ཞིག ། སྦྱར་ཕྱིར་ཕྱི་པའི་ལུགས་མིན་ལོ། ། སློང་བྱེད་ཡིན་པས་བྱེད་པོ་ཡི། ། བརྡ་དོན་སྦྱོར་ན་ཧ་ཅང་ཐལ། ། ལས་ཀྱི་བྱེད་པོ་སེམས་ཡིན་པས། །
འཆིང་གྲོལ་བྱེད་པོར་སེམས་འགྱུར་ན། མུ་སྟེགས་ཀྱི་མངོན་བརྗོད། ། མ་ཁྱབ་ལ་སོགས་སྐྱོན་གསུམ་གནས། ། ལྟ་པོ་དེ་ཡང་བོད་འགའ་ཞིག ༈ །སྣང་སྟོང་འགག་མེད་ལྷུན་གྲུབ་པའི། ། ད་ལྟའི་ཤེས་འདིས་བལྟས་པའི་ཚེ། ། བལྟ་བྱའང་ད་ལྟའི་རང་རིག་ལོ། ། ད་ལྟ་ཤེས་པ་རང་མཚན་པ། ། རྒྱུ་རྐྱེན་ལས་བསྐྱེད་ལྷུན་གྲུབ་མིན། ། ཡོད་ཕྱིར་མི་འགག་རྟག་པ་མིན། །
ད་ལྟའི་ཤེས་ཀྱིས་ད་ལྟའི་ཤེས། ། བལྟར་རློམ་བལྟ་བྱ་ལྟ་བྱེད་ཀུན། ། རྣམ་རྟོག་ཡིན་གྱི་རང་རིག་མིན། ། དེ་ལྟར་བལྟས་པའི་ལྟ་བ་ཡང༌། ། དབང་ཕྱུག་ཆེན་པོར་གྱུར་ཁ་ཅིག ། གཤིས་ལ་སྐྱེ་བ་མེད་བཞིན་དུ། ། གདངས་ནི་འགག་མེད་འཆར་བ་ཡིན། ། གདངས་ཀྱི་འགག་པ་མེད་པ་དེ། ། སྙིང་རྗེ་ཆེན་པོའི་རྩལ་དུ་ཤར། ། ཤར་བ་དེ་ཡང་གཤིས་ཉིད་ཀྱི། །
སྟོང་ཉིད་ངང་དུ་འཇུག་པས་ན། ། སྟོང་ཉིད་སྙེང་རྗེ་སྣང་སྟོང་དག ། ཟུང་འཇུག་ཕྱག་ཆེན་བལྟ་བ་ལོ། ། སྐྱེ་བ་མེད་པ་སྐྱེ་བ་རུ། ། འཆར་བ་སྲིད་པ་མ་ཡིན་ནོ། ། སྐྱེ་མེད་སྐྱེ་བ་ལ་ལྟོས་ནས། ། སྐྱེ་མེད་སྐྱེ་བར་སྐྱེ་ཞེ་ན། ། ལྟོས་བཅས་ཕྱིར་ན་རང་བཞིན་གྱི། ། མ་གྲུབ་ཕྱིར་ན་སྐྱེས་ཙམ་ཡང༌། ། མི་སྲིད་དེ་ཕྱིར་སྐྱེ་མེད་ནི། །
སྐྱེ་བའི་ངོ་བོར་ག་ལ་འཆར། ། དབུ་མ་པ་རྣམས་སྐྱེ་བ་དང༌། ། མི་སྐྱེ་ལ་སོགས་ཀུན་རྫོབ་ཆོས། ། ཇི་སྲིད་རྣམ་གཞག་བྱེད་པ་ན། ། འཇིག་རྟེན་དང་ནི་བསྟན་བཅོས་ལུགས། ། ཐད་སོར་འཇོག་པ་མ་གཏོགས་པ། ། སྐྱེ་མེད་སྐྱེ་བར་ཁས་ལེན་སོགས། ། བདེན་གཉིས་རིགས་པས་གནོད་པའི་ཕྱིར། ། ཞལ་གྱི་བཞེས་པའི་གནས་སྐབས་མེད། ། སོ་སྐྱེའི་རྣམ་ཤེས་གསལ་བའི་ཆ། །
འཕགས་པའི་ཡེ་ཤེས་སྙིང་རྗེ་ཆེར། ། འཆར་ན་དེ་གཉིས་གཅིག་པའམ། ། ཐ་དད་ཚུལ་གྱིས་འཆར་བ་ཡིན། ། དང་པོ་ལྟར་ན་དེ་གཉིས་ནི། ། ཡུལ་དུས་རང་བཞིན་གཅིག་མི་སྲིད། ། གཉིས་པ་ཐ་དད་འབྲེལ་ཡོད་དམ། ། འབྲེལ་མེད་གང་གིས་འཆར་བ་ཡིན། ། དང་པོ་ལྟར་ན་རྣམ་ཤེས་དང༌། ། ཡེ་ཤེས་ཐ་དད་དེ་བྱུང་གི ། འབྲེལ་མེད་གཉིས་པ་ལྟར་ན་ཡང༌། །
རྟ་ལ་བ་ལང་ཅིས་མི་འཆར། ། གཤིས་ཀྱིས་མ་འགགས་མ་སྐྱེས་པའི། ། སྟོང་ཉིད་འདུས་མ་བྱས་དེ་དང༌། ། གདངས་ཀྱི་སྐྱེ་ལ་རིགས་འདྲ་ཡང༌། ། གནས་སྐབས་འགག་མེད་འདུས་བྱས་གཉིས། ། ཟུང་འཇུག་གཅིག་པ་ཉིད་སྲིད་ན། ། བུམ་པ་དང་ནི་ནམ་མཁའ་གཉིས། ། གཅིག་ཏུའང་ཟུང་འཇུག་ཅིས་མི་འཐད། ། དེ་གཉིས་གཅིག་ཏུ་འཇུག་ཚུལ་ལ། ། ད་དུང་འདི་ལྟར་དཔྱད་པར་བྱ། །
ཁྱད་གཞི་གཤིས་ཀྱིས་མ་སྐྱེས་པར། ། ཁྱད་ཆོས་མདངས་ཀྱི་སྐྱེ་བ་དེ། ། གཅིག་ཏུ་འཇུག་པ་དེ་ཡི་ཚེ། ། ཁྱད་ཆོས་གདངས་ཀྱི་འགག་མེད་དེ། ། ཁྱད་གཞི་དེ་དང་གཅིག་ཉིད་དུ། ། འགྱུར་རམ་མི་འགྱུར་གང་ཡིན་འདྲི། ། འགྱུར་ན་སྐྱེ་བ་སྐྱེ་མེད་དུ། ། འགྱུར་བ་ཤེས་བྱར་མི་སྲིད་དེ། ། སྐྱེས་པའི་སྐྱེ་བ་ཞིག་ན་ཡང༌། ། སྐྱེ་བ་སྐྱེ་མེད་གྱུར་མིན་ཕྱིར། །
མི་འགྱུར་གཅིག་ཏུ་འཇུག་ལུགས་མེད། ། ཡང་ན་ཁྱད་གཞི་གདངས་སྐྱེ་དང༌། ། ཁྱད་ཆོས་གཤིས་ཀྱི་སྐྱེ་མེད་གཉིས། ། གཅིག་ཏུ་འཇུག་ནའང་སྐྱོན་འདི་གནས། ༈ །འགའ་ཞིག་ད་ལྟའི་ཤེས་པ་ལ། ། སྟོང་པའི་ཆ་དང་གསལ་བའི་ཆ། ། གཉིས་ཡོད་ཕྱིར་ན་གཤིས་ཉིད་ཀྱི། ། སྐྱེ་མེད་དང་ནི་གདངས་འགག་མེད། ། རང་གྲུབ་སྐྱོན་བརྗོད་གནོད་མེད་ཟེར། ། ཤེས་པ་རང་མཚན་གཅིག་ཉིད་ལ། །
རྫས་ཀྱི་སྟོང་གསལ་ཆ་གཉིས་མེད། ། ཆ་གཉིས་བློ་ཡི་ལྡོག་པ་ཡིན། ། སྟོང་གསལ་ཆ་གཉིས་ཡོད་ཆུག་ཀྱང༌། ། སྐྱེ་མེད་སྐྱེ་བའི་ཕྱོགས་ཆོས་མིན། ། སྐྱེ་མེད་སྐྱེ་བར་སྒྲུབ་པ་ལ། ། ཕྱོགས་ཆོས་ཚད་མ་གཅིག་ཀྱང་མེད། ། དེས་ན་སྐྱོན་སྤོང་ངལ་བར་ཟད། ། བློ་གྲོས་རྒན་པོར་མ་གྱུར་རྣམས། ། ཕྱག་ཆེན་དོན་ཡང་འདི་ལྟར་སྟོན། ། ཕྱག་རྒྱ་ཆེ་དེ་མེད་མིན་ཏེ། །
འཁོར་འདས་རྟེན་ཕྱིར་ཡོད་གྲུབ་ལོ། ། ཕྱག་རྒྱ་ཆེ་དེས་འཁོར་འདས་ཀུན། ། རྟེན་བྱེད་མིན་ཚུལ་བཤད་པར་བྱ། ། ཐེག་ཆེན་ལུགས་ལ་ཀུན་གཞི་ཡི། ། རྣམ་པར་བཞག་པ་འདི་ལྟ་སྟེ། ། རྣམ་སྨིན་ས་བོན་ཟག་མེད་ཁམས། ། གསུམ་དུ་བཤད་ལ་དང་པོ་གཉིས། ། འཁོར་བའི་རྟེན་གཞི་བྱེད་པར་གསུངས། ། གསུམ་པ་མྱ་ངན་འདས་ཀྱི་རྒྱུ། ། རྒྱས་འགྱུར་རིགས་སོགས་རྟེན་བྱེད་པའི། །
སྐྱེ་མཆེད་དྲུག་པོ་མཐུན་མོང་བ། ། མིན་པའི་ཁྱད་པར་ཆོས་སྐུ་ཡི། ། རྒྱུ་མཐུན་ཉིད་དུ་གསུངས་པ་ཡིན། ། ཀུན་གཞིས་འཁོར་བ་རྟེན་ཚུལ་ཡང༌། ། ཀུན་འབྱུང་འདུ་བྱེད་ཁམས་གང་གི ། ས་བོན་ཚུལ་གྱིས་བརྟེན་པ་ཡིན། ། ཁམས་གསུམ་སྡུག་བསྔལ་གསུམ་སོགས་ཀྱི། ། རྣམ་སྨིན་ཚུལ་གྱིས་བརྟེན་པ་ཡིན། ། ཐོས་བསམ་སྒོམ་པ་ལ་སོགས་པས། ། བག་ཆགས་རིམ་གྱིས་སད་པ་ནི། །
ཟག་མེད་ཁམས་ལ་མྱ་ངན་འདས། ། བསྐྱེད་བྱ་སྐྱེད་བྱེད་ཉིད་དུ་བསྟན། ། དེས་ན་འཁོར་འདས་བརྟེན་པ་ཡི། ། རྣམ་གཞག་ཀུན་གཞི་ཉིད་ལ་གྱིས། ། ཕྱག་ཆེན་རྟེན་གཞིར་བྱེད་པ་སོགས། ། ཐུབ་པའི་དབང་པོའི་དགོངས་པ་མིན། ། སྔགས་སུ་ཕྱག་རྒྱ་ཆེན་པོ་དང༌། ། འཁོར་ལོ་ཐ་མའི་གཤེགས་སྙིང་དང༌། ། འཁོར་ལོ་བར་པར་ཤེར་ཕྱིན་སོགས། ། དགོངས་གཅིག་སྟོན་ཚུལ་ཁྱད་པར་ཡིན། །
དེ་ལས་རང་བཞིན་ཤེར་ཕྱིན་གྱིས། ། འཁོར་འདས་གང་ཡང་མི་བརྟེན་ཏེ། ། འཁོར་འདས་ལ་སོགས་སྤྲོས་ཚོགས་ཀུན། ། རང་བཞིན་གདོད་ནས་དབེན་ཕྱིར་རོ། ། དེས་ན་སྟོང་ཉིད་དགག་ཙམ་ལ། ། བརྟེན་ན་རྟེན་གཞི་མ་གྲུབ་ལ། ། ཆོས་རྣམས་ཐམས་ཅད་བརྟེན་པར་ཐལ། ། དེ་ལྟ་ན་ནི་ཐུག་མེད་འགྱུར། ༈ །ཁ་ཅིག་སྟོང་པ་ཉིད་དེ་ནི། ། ཆོས་ཀུན་འབྱུང་བའི་སྒོ་ཡིན་ཕྱིར། །
རང་བཞིན་སྟོང་ཉིད་ཤེར་ཕྱིན་ཡང༌། ། འཁོར་འདས་ཀུན་གཞིར་འཐད་དོ་ཟེར། ། བཤད་མོད་དེ་ཡི་དགོངས་པ་ནི། ། སྟོང་ཉིད་ཡིན་ཕྱིར་འཁོར་འདས་ཀུན། ། འབྱུང་ལ་གེགས་ཡོད་མ་བྱས་པས། ། སྟོང་ཉིད་ལ་ནི་བརྟེན་ཞེས་འདོགས། ། དེ་ལྟ་ན་ཡང་སྟོང་ཉིད་ཀྱིས། ། དངོས་སུ་བརྟེན་པའི་རྒྱུ་དང་ནི། ། འཁོར་འདས་བརྟེན་པའི་འབྲས་བུར་ནི། ། མ་བྱས་ལྟོས་ནས་བཞག་ཙམ་ཡིན། །
རྣམ་གཞག་འདི་ཡང་དྲང་དོན་ཙམ། ། ངེས་པའི་དོན་གྱི་དབང་བྱས་ནས། ། རང་བཞིན་སྟོང་ཉིད་ཤེར་ཕྱིན་ལ། ། ཆོས་ཀུན་འབྱུང་བ་མེད་པར་གསུངས། ། རྟེན་དང་བརྟེན་པའི་སྤྲོས་པ་ཀུན། ། རང་བཞིན་ཤེར་ཕྱིན་སྒྲིབ་བྱེད་ཡིན། ། དེས་ན་ཞིབ་མོར་མ་བསམས་པའི། ། རྒོལ་པའི་ལན་གདབ་ནོར་བར་ཟད། ། དེ་བཞིན་བདེ་གཤེགས་སྙིང་པོས་ཀྱང༌། ། འཁོར་བ་བརྟེན་མིན་སྒྲིབ་བྲལ་གྱིས། །
སྒྲིབ་པ་བརྟེན་པ་མི་སྲིད་དེ། ། ནམ་མཁའ་སྤྲིན་སྔོན་མི་བརྟེན་བཞིན། ། སྙིང་པོ་སྒྲིབ་བྲལ་དེ་ཉིད་ཀྱིས། ། སྒྲིབ་བྲལ་མྱང་འདས་གཉིས་པ་ཞིག ། རྟེན་དང་བརྟེན་པར་མི་འཇོག་སྟེ། ། རང་ངོ་སྒྲིབ་པ་བྲལ་བ་ལ། ། སྒྲིབ་བྲལ་གཞན་ལ་མི་ལྟོས་ཕྱིར། ། གཤེགས་སྙིང་འཁོར་འདས་བརྟེན་མ་ཡིན། ། དེ་བཞིན་ཕྱག་རྒྱ་ཆེན་པོ་ཡང༌། ། ཆོས་ཉིད་ཀུན་གྱི་མཆོག་ཉིད་དང༌། །
བདེ་གཤེགས་སྙིང་པོ་ཡིན་པའི་ཕྱིར། ། འཁོར་བའི་གནས་པ་ངན་པ་ཀུན། ། ལེན་པའི་རྟེན་དུ་ག་ལ་རུང༌། ། མྱ་ངན་འདས་པ་མཐར་ཐུག་ནི། ། ཕྱག་རྒྱ་ཆེན་པོ་ཡིན་པའི་ཕྱིར། ། རང་ལ་རང་ཉིད་མི་བརྟེན་ཏེ། ། རང་གིས་རང་ཉིད་ཕྲག་པ་རུ། ། ཞོན་ནས་འགྲོ་བ་ཡོད་དམ་ཅི། ། གཞན་ཡང་བརྟེན་པ་རྟེན་ཙམ་གྱིས། ། བརྟེན་དེ་དེར་ཡོད་མི་འགྲུབ་སྟེ། །
ཤེས་པ་སྐད་ཅིག་སྔ་མ་རྣམས། ། ཤེས་པ་ཕྱི་མའི་རྟེན་ཡིན་ཀྱང༌། ། སྔ་མའི་ཤེས་པ་ཕྱི་མའི་དུས། ། ཡོད་པ་མིན་བཞིན་གོ་བར་གྱིས། ། ཡང་ན་ཤེས་པ་སྔ་ཕྱི་རྣམས། ། རྟོག་པ་ཕན་ཚུན་བརྟེན་པའི་ཕྱིར། ། ཤེས་པ་ཕྱི་མ་རྟེན་ཉིད་དང༌། ། སྔ་མ་བརྟེན་པར་འཇོག་ན་ཡང༌། ། ཕྱི་མ་སྔ་མར་ཡོད་མི་དགོས། ། རྟེན་དང་བརྟེན་པའི་རྣམ་གཞག་དང༌། །
རྒྱུ་དང་འབྲས་བུའི་རྣམ་གཞག་ལ། ། བསྐྱེད་བྱ་སྐྱེད་བྱེད་མི་དགོས་ལ། ། ལྟོས་པ་ཙམ་གྱིས་རུང་བ་ནི། ། དབུ་མ་ཆེན་པོའི་དགོངས་པ་ཡིན། ། གཞན་ཡང་ཕྱག་རྒྱ་ཆེན་པོ་ནི། ། ཡོད་ན་མི་རྟག་པ་ཉིད་ཀྱི། ། མི་རྟག་པ་ཡི་ཕྱག་ཆེན་དེས། ། འཁོར་འདས་རྒྱུན་གྱིས་རྟག་པ་གཉིས། ། བརྟེན་ན་མི་རྟག་པ་ཡིས་ནི། ། རྟག་པ་བརྟེན་པར་བྱེད་མི་དགོས། །
གཞན་ཡང་ཕྱག་རྒྱ་ཆེན་པོ་དེ། ། རྒྱལ་བས་མ་གཟིགས་ཡོད་མིན་ཟེར། ། ཕྱག་རྒྱ་ཆེ་དེ་དོན་དམ་བདེན། ། མཐར་ཐུག་ཡིན་ཕྱིར་རྒྱལ་བས་གཟིགས། ། དེ་མ་གཟིགས་ན་བདུད་ཚོགས་ལས། ། གང་གིས་རྒྱལ་བར་ནུས་པ་ཡིན། ། དེས་ན་ཕྱག་རྒྱ་ཆེན་པོ་དེ། ། བདེ་ཆེན་བདེན་པར་ཡོད་པའི་ཕྱིར། ། སངས་རྒྱས་གཟིགས་པ་འདིར་མ་ལོག ། རྫོགས་སངས་རྒྱས་ཀྱིས་མ་གཟིགས་ན། །
ཡོད་པ་མིན་པ་དེ་ལའང་གྲུབ། ། དཔེར་ན་ཀུན་རྫོབ་དོན་དམ་པའི། ། བདེན་པར་སངས་རྒྱས་ཀྱིས་མ་གཟིགས། ། དེ་ཕྱིར་དོན་དམ་བདེན་པ་ནི། ། ཀུན་རྫོབ་ཉིད་དུ་ཡོད་མ་ཡིན། ། འཁྲུལ་པའི་ཀུན་རྫོབ་སངས་རྒྱས་ཀྱིས། ། མ་གཟིགས་ན་ཡང་ཁྱོད་ཉིད་ཀྱིས། ། ཡོད་པར་འདོད་པས་ཁྱབ་པ་བུད། ། གལ་ཏེ་འཁྲུལ་པའི་ཀུན་རྫོབ་ནི། ། སངས་རྒྱས་ཀྱིས་ཀྱང་གཟིགས་ཤེ་ན། །
ཀུན་རྫོབ་སྣང་ཙམ་སྟེང་འདི་ཡི། ། ཡོད་མེད་བདེན་དང་བདེན་མིན་སོགས། ། འཁྲུལ་པའི་དྲི་མ་ཐམས་ཅད་པ། ། འཁྲུལ་རྒྱུའི་མ་རིག་ལོག་པའི་ཚེ། ། འཁྲུལ་པ་གཟིགས་པར་མི་འགྱུར་ཏེ། ། རབ་རིབ་ལོག་པའི་སྐྲ་བཞིན་ནོ། ༈ །འགའ་ཞིག་རང་བཞིན་འོད་གསལ་སེམས། ། སངས་རྒྱས་ཀྱིས་ཀྱང་མ་གཟིགས་ཞེས། ། མདོ་སྡེ་ལས་གསུངས་དེ་ཡི་ཕྱིར། ། ཕྱག་ཆེན་དེ་ཡང་མ་གཟིགས་ཟེར། །
དེ་དོན་སྤྲོས་པའི་མཚན་མ་རུ། ། མ་གཟིགས་པ་ལ་དགོངས་ཏེ་གསུངས། ། སྒྲས་ཟིན་ལྟར་ན་རྫོགས་སངས་རྒྱས། ། རང་བློ་རང་ལ་ལྐོག་གྱུར་འགྱུར། ། དེ་བཞིན་ཕྱག་རྒྱ་ཆེན་པོ་དེ། ། འགལ་འདུ་མིན་ཕྱིར་ཟུང་འཇུག་པའི། ། དབུ་མའི་ལམ་དེ་ཕྱག་ཆེན་ཟེར། ། འགལ་བ་འདུ་བ་མ་ཡིན་པས། ། འབྲེལ་འདུའི་ཟུང་འཇུག་བསམས་ན་ཡང༌། ། འབྲེལ་འདུའི་ཟུང་འཇུག་ལ་སོགས་པ། །
དབུ་མའི་ལྟ་སྒོམ་ག་ལ་ཡིན། ། སྤྱིར་ཡང་གཞི་ལམ་དབུ་མས་ནི། ། ཕྱག་ཆེན་དོན་ལ་སྙེགས་པར་དཀའ། ། འབྲས་བུའི་དབུ་མ་གང་ཡིན་པ། ། ཕྱག་རྒྱ་ཆེན་པོ་མཚན་ཉིད་པར། ། སྟོང་པའི་ཆ་ནས་དགོངས་པ་ནི། ། མཐུན་ཙམ་སྲིད་ཀྱང་ཕྱག་རྒྱ་ཆེ། ། མཚན་ཉིད་པ་རུ་འཆད་དཀའ་སྟེ། ། རྣལ་འབྱོར་བྲམ་ཟེ་ཆེན་པོ་ཡིས། ། ཕག་དང་གླང་པོའི་དཔེས་གསུངས་པའི། །
དོན་དེ་མྱོང་བ་ཅན་ལ་དྲིས། ། དེས་ན་ཕྱག་རྒྱ་ཆེན་པོ་ནི། ། མེད་མིན་འཁོར་འདས་ཀུན་རྟེན་དང༌། ། ཡོད་མིན་རྒྱལ་བས་མ་གཟིགས་དང༌། ། ཡོད་མེད་མི་འགལ་དེ་གཉིས་ཀྱང༌། ། དབུ་མའི་ལམ་འདིར་ཟུང་འཇུག་གཅིག ། ཅེས་པའི་ངེས་དོན་དུག་བཞིན་སྤོང༌། ༈ །སྔགས་ཚུལ་ལྟར་སྟོན་ཁ་ཅིག་གིས། ། ལྟ་བའི་རྣམ་པར་འཇོག་པ་ལ། ། ཁྱབ་བྱེད་ཀུན་ཏུ་བཟང་པོ་ཡི། །
ཁྱབ་བྱ་མཁའ་ཀློང་ཡངས་པའི་ཕྱིར། ། ཀུན་ཁྱབ་གདལ་བར་བལྟའོ་ཟེར། ། ཁྱབ་བྱེད་ཁེགས་ན་ཁྱབ་བྱ་ཁེགས། ། ཁྱབ་བྱ་གྲུབ་ན་ཁྱབ་བྱེད་གྲུབ། ། འདི་ནི་ཁྱབ་བྱ་ཁྱབ་བྱེད་ཀྱི། ། རྣམ་པར་གཞག་བྱ་འཇོག་བྱེད་ཡིན། ། གཞན་དུ་ཁྱབ་བྱ་ཡངས་དོག་གིས། ། དེ་ཡི་ཁྱབ་བྱེད་ཡིན་པ་དང༌། ། མིན་པའི་རྣམ་གཞག་བྱེད་པ་སོགས། ། བླུན་པོས་རྣམ་རྟོག་རྒྱུ་མཚན་ཅི། །
སྐབས་འགར་ཀུན་བཟང་འཁོར་འདས་ལ། ། ཁྱབ་བྱེད་ཁྱབ་པར་སྨྲ་བཞིན་དུ། ། ཀུན་ཏུ་བཟང་པོ་དེ་ཉིད་ནི། ། འཁོར་འདས་གང་གིའང་མ་བསྡུས་སོགས། ། ནང་འགལ་འབྲེལ་མེད་ཅི་ཡང་བརྗོད། ། སྟོན་པ་ཀུན་བཟང་རྟག་དངོས་སོགས། ། དཔལ་ལྡན་གྲགས་པས་བཀག་ཟིན་ཏོ། ། གཞན་ཡང་ཀུན་བཟང་རང་མཚན་དེ། ། གཅིག་ཏུ་གྲུབ་བམ་དུ་མར་འགྲུབ། ། གཅིག་ཡིན་ཀུན་ལ་རྗེས་འགྲོ་ན། །
བྱེད་བཅས་བྱེད་མེད་གང་གིས་འགྲོ། ། བྱེད་ལ་སེམས་བྱུང་འདུ་བྱེད་དང༌། ། ལྡན་མིན་འདུ་བྱེད་གང་གིས་འགྲོ། ། སེམས་བྱུང་འདུ་བྱེད་ཀྱིས་འགྲོ་ན། ། ཀུན་བཟང་མྱ་ངན་འདས་པ་ལ། ། རྗེས་སུ་འགྲོ་བར་མི་འགྱུར་ཏེ། ། བེམ་ཤེས་ལྡན་མིན་འདུ་བྱེད་ཀྱིས། ། མྱ་ངན་འདས་པ་དེ་ཉིད་ནི། ། སེམས་དང་སེམས་བྱུང་དབེན་ཕྱིར་རོ། ། ལྡན་མིན་འདུ་བྱེད་ཀྱིས་འགྲོ་ན། །
ཀུན་བཟང་བེམས་པོ་ཤེས་པ་ལ། ། རྗེས་སུ་འགྲོ་བར་མི་འགྱུར་ཏེ། ། བེམས་ཤེས་ལྡན་མིན་འདུ་བྱེད་ཀྱིས། ། རྣམ་པ་ཀུན་ཏུ་དབེན་པ་ཡིན། ། བྱེད་པ་མེད་པར་རྗེས་འགྲོ་ན། ། རྗེས་འགྲོ་མིང་ཙམ་ཉིད་དུ་ཟད། ། དེས་ན་རང་མཚན་གཅིག་ཉིད་ཀྱིས། ། བསལ་བ་ཀུན་ལ་ཁྱབ་པ་ནི། ། ཕྱི་རོལ་པ་ཡི་རྣམ་གཞག་སྟེ། ། སངས་རྒྱས་པ་ལ་འདི་འདྲ་མེད། །
འགའ་ཞིག་ནམ་མཁས་དངོས་ཀུན་ལ། ། ཇི་ལྟར་ཁྱབ་བཞིན་འདིར་ཁྱབ་ལོ། ། ནམ་མཁའ་ཡོད་པར་སེམས་པ་ཡང༌། ། བླུན་པོའི་རྣམ་པར་རྟོག་པ་ཡིན། ། མེད་དགག་ཀུན་ལ་ཁྱབ་རུང་ན། ། རི་བོང་རྭ་སྤུས་ཅི་མ་ཁྱབ། ། འོན་ཏེ་དུ་མས་རྗེས་འགྲོ་ན། ། སེམས་ཅན་ཐམས་ཅད་རྒྱུད་ལ་ཡང༌། ། ཀུན་བཟང་ཁྱབ་པར་ཐལ་བ་ལས། ། ཀུན་བཟང་སེམས་ཅན་ཤེས་རྒྱུད་དང༌། །
མ་འདྲེས་གདོད་ནས་གྲོལ་བ་ཡི། ། མགོན་པོ་འོད་མི་འགྱུར་ཡིན་པར། ། ཁྱོད་རང་འདོད་པ་མ་ཡིན་ནམ། ༈ །ཡང་ན་ལྷུན་གྱིས་གྲུབ་པ་ཡི། ། ངང་ནས་ལྟ་བར་བྱེད་དོ་ལོ། ། རྟག་པ་ལྷུན་གྱིས་གྲུབ་པ་དང༌། ། བྱེད་པ་མི་རྟག་གཉིས་བསྡོམས་ནས། ། ལྟ་བའི་ལས་ཤིག་ག་ལ་སྲིད། ༈ །འགའ་ཞིག་སངས་རྒྱས་གོ་འཕང་ཡང༌། ། ཨར་སངས་ཡེ་ནས་མེད་པ་ལ། །
མེད་པར་ངོ་ཤེས་ལྟ་བ་ཡིན། ། མེད་པར་ཐག་ཆོད་འབྲས་བུར་བཏགས། ། འདི་ལྟའི་རྟོགས་པ་ཐོབ་པ་ན། ། ལྟ་སྒོམ་སྤྱོད་འབྲས་སྟོར་རོ་ཟེར། ། རྫོགས་སངས་རྒྱས་ཀྱི་གོ་འཕང་ནི། ། མེད་པར་མུ་སྟེགས་ཁ་ཅིག་འདོད། ། ཨར་སངས་ཡེ་སངས་ཕྱལ་སངས་སོགས། ། བོན་པོ་རྣམས་ཀྱིས་ཐ་སྙད་ཡིན། ། མེད་པ་མཐོང་དུ་མི་རུང་ལ། ། མེད་པར་རློམ་པ་ལོག་རྟོག་ཡིན། །
མེད་ངེས་འབྲས་བུར་བཏགས་པ་ལ། ། ཐར་འདོད་དགོས་པ་གང་ཡང་མེད། ། ལྟ་སྒོམ་སྟོར་སོགས་ཚིག་དྲོན་ཡིན། ། དེས་ན་ལྟ་བ་ཞེས་པ་དང༌། ། བདག་མེད་གཉིས་ཀྱིས་ཤེས་རབ་དེ། ། ཐོས་བསམ་སྒོམ་ལས་བྱུང་བ་ཡི། ། ལྷག་མཐོང་ཉིད་ལ་འཇུག་པ་ཡིན། ། ཡང་དག་པ་ཡི་ལྟ་བ་ནི། ། སྐྱོན་མེད་སར་ཞུགས་རྣམས་ལ་ཡིན། ། ནང་དུ་མཉམ་གཞག་སེམས་ཀུན་ལ། །
བོད་རྣམས་ལྟ་བར་མིང་འདོགས་འཁྲུལ། ༈ །འགའ་ཞིག་ད་ལྟའི་ཤེས་པ་འདི། ། རྟོགས་ན་སངས་རྒྱས་མ་རྟོགས་ན། ། སེམས་ཅན་ཉིད་དུ་འཇོག་པའི་ཕྱིར། ། རྟོག་པའི་གཤིས་ལ་ལྟའོ་ཟེར། ། ད་ལྟའི་ཤེས་པ་བདག་གཉིས་ཀྱི། ། འཛིན་པ་བྲལ་ལམ་མ་བྲལ་བའི། ། ཤེས་པ་གང་གིས་རྟོགས་པ་ཡིན། ། བདག་འཛིན་གཉིས་བྲལ་ཤེས་པ་ནི། ། རྟོགས་བྱ་རྟོགས་བྱེད་རྟོགས་པ་གསུམ། །
བྲལ་ཕྱིར་ད་ལྟའི་ཤེས་པ་ལ། ། རྟོགས་པར་བྱེད་པ་མ་ཡིན་ནོ། ། བདག་འཛིན་ཅན་གྱི་ཤེས་པ་ནི། ། ཤེས་པ་རང་ལ་རྟོགས་བྱེད་ཀྱང༌། ། གྲོལ་བ་ཐོབ་ལ་མི་ཕན་ཏེ། ། ཕག་པའི་ དུད་འགྲོ་ རྒྱུད་ཀྱི་རང་རིག་བཞིན། ། ད་ལྟ་སོ་སྐྱེའི་ཤེས་པ་འདི། ། ས་ཐོབ་ཡན་དུ་མི་འགྲོ་ན། ། རྟོགས་ཙམ་རིག་ཙམ་མྱོང་བ་ནི། ། སངས་རྒྱས་ཉིད་དུ་ཅི་སྟེ་འགྱུར། །
སོ་སྐྱེའི་ཤེས་འདི་སེམས་ཅན་གྱི། ། ཤེས་པར་གནས་ན་འདི་རྟོགས་ཀྱང༌། ། སངས་རྒྱས་མི་འགྱུར་སེམས་ཅན་གྱི། ། ཤེས་པ་དེ་ཉིད་ཡིན་ཕྱིར་རོ། ། སོ་སྐྱེའི་ཤེས་པ་སངས་རྒྱས་ཀྱི། ། མཁྱེན་པ་ཡིན་ན་མ་རྟོགས་ཀྱང༌། ། སེམས་ཅན་ཉིད་དུ་མི་འགྱུར་གྱི། ། དེ་ཉིད་སངས་རྒྱས་ཡིན་ཕྱིར་རོ། ། ད་ལྟའི་ཤེས་པ་འདི་ཉིད་ལ། ། རྟོགས་དང་མ་རྟོགས་ཁྱད་པར་གྱིས། །
སངས་རྒྱས་སེམས་ཅན་བཟང་ངན་དུ། ། འབྱེད་ཅིང་ད་ལྟ་ཤེས་པ་ལ། ། སངས་རྒྱས་དང་ནི་སེམས་ཅན་གྱི། ། བཟང་ངན་གང་ཡང་མེད་དོ་ཟེར། ། གདོན་གྱིས་བསླད་པའི་ཚིག་ལྟར་བཅོལ། ༈ །ཁ་ཅིག་སྣང་ཙམ་ཚད་གྲུབ་ཏུ། ། སྨྲ་ཞིང་དེ་ཡི་སྟོང་ཉིད་དུ། ། བདག་ཚད་བདེན་ཚད་ལ་སོགས་པ། ། ཁེགས་པའི་སྟོང་པ་དེ་ཉིད་ལ། ། ལྟ་བ་བྱེད་པ་ཡིན་ནོ་ལོ། །
གཉིས་སྣང་འཁྲུལ་པའི་མཚན་མ་ཀུན། ། ཚད་མིན་དོན་དམ་བདེན་པར་བསླུ། ། དེ་ཕྱིར་གཉིས་སྣང་ལ་སོགས་པ། ། ཇི་སྲིད་སེལ་བར་མ་བྱས་པར། ། གཉིས་མེད་ཡེ་ཤེས་མངོན་མི་འགྱུར། ། བདག་ཚད་བདེན་ཚད་མ་བཀག་ཀྱང༌། ། བདག་འཛིན་བདེན་འཛིན་བག་ཆགས་བཅས། ། ཁེགས་པས་གྲོལ་བ་ཐོབ་པ་ཡིན། ༈ །ལུགས་དེའི་ལྟ་བ་སྐྱོང་ཚུལ་ཡང༌། ། རྟག་ཏུ་འཛིན་སྟངས་ཤུགས་དྲག་ཟེར། །
རྣམ་རྟོག་བྲལ་བའི་རྣལ་འབྱོར་ལ། ། འཛིན་སྟངས་ཤུགས་དྲག་མེད་པའི་ཕྱིར། ། ལྟ་བ་སྒོམ་པས་ཅི་ལྟར་སྐྱོང༌། ། དེས་ན་འདི་ཡི་འཁྲུལ་པའི་ཆ། ། རོང་སྟོན་ཤེས་བྱ་ཀུན་རིག་སོགས། ། མཁྱེན་བཟང་མང་པོས་སུན་ཕྱུང་བས། ། འདིར་ཡང་བརྗོད་པར་མ་བྱས་སོ། ། ལྟ་སྒོམ་འཁྲུལ་པར་སྟོན་པ་ཡི། ། འཇམ་དཔལ་ནག་པོ་ལ་སོགས་པ། ། རྗེ་བཙུན་ཡིན་མིན་ཐེ་ཚོམ་ཟ། །
སངས་རྒྱས་གསུངས་དང་འགལ་བའི་ཚིག ། སུ་ཡིས་སྨྲས་ཀྱང་ཚད་མ་མིན། ༈ །འགའ་ཞིག་གཟུང་འཛིན་སྤྲོས་སོགས་ཀུན། ། ད་ལྟའི་ཤེས་པའི་སྟེང་ཉིད་དུ། ། བློ་ལས་འདས་པར་འཇོག་གོ་ལོ། ། གཟུང་འཛིན་སྤྲོས་པའི་མཚན་མ་ཀུན། ། ད་ལྟའི་ཤེས་པའི་བློ་ངོ་ན། ། གནས་ཕྱིར་བློ་ལས་འདས་མི་སྲིད། ། བློ་ལ་གནས་ཀྱང་བློ་འདས་སུ། ། འཇོག་ཐབས་ཚུར་ཤོག་སྟོན་པར་གྱིས། །
ཁྱུ་མཆོག་མགྲིན་པར་ཞོན་བཞིན་དུ། ། དུག་སྦྲུལ་མགྲིན་པར་ཞོན་ནུས་སམ། ༈ །ལ་ལས་སྣང་ཙམ་གང་དུ་ཡང༌། ། མ་གྲུབ་ཅིར་ཡང་མི་འཛིན་པར། ། ལྟ་ལ་མཉམ་པར་གཞག་གོ་ལོ། ། སྣང་ཙམ་ཡུལ་དུ་གྲུབ་པའི་ཕྱིར། ། སྣང་ཙམ་གང་དུའང་མ་གྲུབ་པ། ། མངོན་སུམ་ཉིད་ཀྱིས་བསལ་བ་ཡིན། ། ཤེས་པའི་ཡུལ་གྱི་སྣང་ཆ་རྣམས། ། ཏིང་ངེ་འཛིན་དང་རྩ་རླུང་གི །
བྱེད་བཅིངས་རྫས་སམ་གཉིད་སྟུག་དུས། ། མ་གཏོགས་རང་གར་འགག་མ་ཡིན། ། མདོར་ན་སྣང་ཙམ་སྣང་བ་ལྟར། ། མ་གྲུབ་པ་རུ་རྟོགས་པ་ནི། ། བཟུང་མེད་རྟོགས་པ་ཡན་ཆོད་ལ། ། ཡིན་གྱི་སོ་སྐྱེ་ཕལ་པ་མིན། ། འཛིན་བྱེད་ཤེས་པས་སྣང་བ་ཙམ། ། མི་འཛིན་ན་ནི་སྣང་བར་འགལ། ། འཛིན་ན་ཅིར་ཡང་མི་འཛིན་པར། ། འཇོག་སོགས་ཚིག་ལ་རྫུན་ཟོལ་ཡོད།
༈ །ཁ་ཅིག་རྒྱུད་ལ་གང་ཤར་བ། ། ཤར་ཙམ་ཉིད་ནས་རང་གྲོལ་དུ། ། ལྟ་བར་བྱེད་པ་ཡིན་ནོ་ལོ། ། སོ་སྐྱེ་ངན་པ་སྦྲུལ་གདུག་ལྟའི། ། རྒྱུད་ལ་གང་ཤར་རང་ག་རུ། ། རང་གྲོལ་ཡིན་སྙམ་འཇོག་པ་ན། ། ཡིད་ལ་ཅི་ཆར་རང་ལ་དྲིས། ། གང་ཤར་གང་དྲན་བྱེད་ཕོད་དམ། ༈ །ཁ་ཅིག་ཀ་དག་མེད་པ་དང༌། ། ལྷུན་གྲུབ་ཡེ་ནས་ཡོད་པ་གཉིས། །
ངོ་བོ་དབྱེ་བ་མེད་པའི་གཤིས། ། ཆོས་ཀྱི་སྐུ་ལ་བལྟའོ་ཟེར། ། ཡོད་མེད་ངོ་བོ་གཅིག་མི་སྲིད། ། སོ་སྐྱེས་ཆོས་སྐུ་བལྟ་མི་ནུས། ། འདི་ཀུན་འཁྲུལ་པར་ཤེས་པར་གྱིས། ། སྔོན་བྱོན་བཀའ་གདམས་མན་ངག་པས། ། ངོ་བོ་ཉིད་མེད་དབུ་མ་ཡི། ། མན་ངག་བཞིན་དུ་མ་རྟོག་དང༌། ། ཆོས་སྐུ་གཉིས་ཀ་རང་སྟོང་དུ། ། མཉམ་པར་གསུངས་པའི་དོན་དེ་ཉིད། །
རྗེ་བཙུན་ཟླ་འོད་གཞོན་ནུ་ཡི། ། ཚོགས་ཆོས་རྣམས་ལས་གསུངས་པ་ཡང༌། ། སྔོན་གྱི་དུས་སུ་ལེགས་བཤད་དེ། ། དེང་སང་ཉེས་བཤད་འདི་འདྲར་གྱུར། ། ཉེས་པར་གྱུར་ཚུལ་འདི་ལྟ་སྟེ། ། རྩ་ཉོན་ཉེ་ཉོན་ལ་སོགས་པའི། ། རྣམ་པར་རྟོག་པ་ཐམས་ཅད་པ། ། ཡེ་ཤེས་ཉིད་དུ་ཀྲོང་ངེར་བསྐྱེད། ༈ །ལམ་མེར་ཁྱེར་འདི་གསང་སྔགས་ལྟར། ། ཡིན་ཅིང་དྭགས་པོའི་དགོངས་པ་ཡང༌། །
འདི་ཁོ་བཞིན་དུ་གནས་སོ་ཟེར། ། རྗེ་བཙུན་དྭགས་པོའི་བཞེད་མིན་པ། ། དྭགས་པོའི་བཞེད་དང་བསྲེས་པ་ནི། ། སྟོན་ན་བཞེད་དེ་ཇི་ལྟར་འགྱུར། ། ཕྱི་ས་ལྷ་ཡི་བདུད་རྩི་ལ། ། བསྲེས་ན་རོ་དེ་ཅི་ལྟར་འགྱུར། ། རྗེ་བཙུན་དཔལ་ལྡན་སྒམ་པོ་པས། ། རྣམ་རྟོག་ཆོས་སྐུར་མི་བཞེད་པར། ། ལམ་རིམ་ཐར་རྒྱན་ཉིད་དུ་གསལ། ༈ །འགའ་ཞིག་རྣམ་རྟོག་ཆོས་སྐུ་ནི། །
མིན་ན་གསང་སྔགས་བླ་མེད་དུ། ། རྣམ་རྟོག་ཉིད་ཀྱིས་རྣམ་རྟོག་གི ། གཉེན་པོར་གསུངས་པའང་མི་འཐད་འགྱུར། ། དེ་བཞིན་རྒྱུ་ཡི་ཐེག་པར་ཡང༌། ། སྒྲིབ་པ་མ་སྤངས་རང་དག་སོགས། ། གསུངས་དེའང་འཐད་པར་མི་འགྱུར་ཞེས། ། ཅལ་གྱི་སྒྲ་བཞིན་ཀུ་ཅོར་བྱེད། ། སྔགས་ནས་རྣམ་རྟོག་ལ་སོགས་པ། ། རྣམ་རྟོག་ཉིད་ཀྱི་གཉེན་པོ་རུ། ། གསུངས་པའི་རྣམ་པར་རྟོག་པ་དེ། །
རྣམ་རྟོག་མིན་གྱིས་ཡེ་ཤེས་ཡིན། ། དཔེར་ན་དུག་ནི་སྨན་ཉིད་དུ། ། གསུངས་ཚེ་དུག་ནི་སྔགས་ཉིད་ཀྱིས། ། བཅོམ་ནས་སྨན་དུ་འགྱུར་བ་ཡིན། ། དེ་ཚེ་དུག་མིན་སྨན་ཡིན་པས། ། དུག་གི་ངོ་བོར་གནས་པ་མེད། ། དེ་བཞིན་རྣམ་པར་རྟོག་པ་སོགས། ། ལམ་ཟབ་སྒོམ་པའི་ཡེ་ཤེས་ཀྱིས། ། སྤངས་པར་བྱས་པའི་འོད་གསལ་སེམས། ། རྣམ་རྟོག་གཉེན་པོར་གསུངས་པ་ཡིན། །
ངེས་པའི་དོན་གྱི་མདོ་སྡེ་ལས། ། སྒྲིབ་ཚོགས་རང་བཞིན་གྱིས་སྟོང་ཕྱིར། ། གདོད་ནས་རྣམ་པར་དག་པ་ལ། ། དགོངས་ནས་མ་སྤངས་རང་དག་ཅེས། ། གསུངས་པའི་དགོངས་པའང་དེ་བཞིན་ནོ། ༈ །དེ་ལྟའི་དགོངས་དང་ལྡེམ་དགོངས་ལ། ། འབྲས་བུའི་ཐེག་པ་ཕྲ་ཞིང་ཟབ། ། འབྲས་བུའི་ཐེག་པ་དེར་ལྟོས་ནས། ། རྒྱུ་ཡི་ཐེག་པ་ཕྲ་ཟབ་མིན། ། འོན་ཀྱང་རྒྱུ་ཡི་ཐེག་པ་ལ། །
དགོངས་དང་ལྡེམ་དགོངས་ཡོད་ཚུལ་བཤད། ། དེ་ཡང་སྦྱིན་ལས་ལྡེམ་དགོངས་ཏེ། ། སེར་སྣ་ལ་སོགས་འཕེལ་བྱེད་ལྔ། ། ཚུལ་ཁྲིམས་ལ་སོགས་ལྡེམ་དགོངས་ནི། ། འཁྲིག་སོགས་ལྔ་ཡི་བྱང་ཆུབ་རྒྱུར། ། གསུངས་པ་ལྟ་བུ་ཤིན་ཏུ་མང༌། ། དེས་ན་རྒྱུ་ཡི་ཐེག་པར་ཡང༌། ། དོན་གཞན་དུ་ནི་འདྲེན་དགོས་པའི། ། ལྡེམ་དགོངས་དེ་ལྟར་བཤད་དཀའ་ན། ། འབྲས་བུའི་ཐེག་པ་ལས་འབྱུང་བ། །
ལྡེམ་དགོངས་བཤད་པ་ཤིན་ཏུ་དཀའ། ། དེས་ན་རྒྱུད་སྡེའི་སྒྲ་དོན་རྣམས། ། ཤེས་འདོད་རྒྱུད་སྡེ་ཆེ་ཀུན་གྱི། ། ཤེས་ཐབས་མ་ལུས་ཤེས་པར་བྱོས། ། ཤེས་ནས་རྒྱུད་སྡེ་ཚུལ་བཞིན་སློབས། ། ཚུལ་བཞིན་ཤེས་པ་དེ་ཡི་ཚེ། ། ལྡེམ་དགོངས་དངོས་བསྟན་སྒྲས་ཟིན་དུ། ། རྣམ་པར་རྟོག་པ་ལྡོག་པར་འགྱུར། ༈ །དེང་སང་བོད་ལ་གནོད་པ་ཡི། ། རྒྱུད་སྡེའི་ལྡེམ་དགོངས་དངོས་བསྟན་ལྟར། །
འཆད་ཅིང་འཛིན་པའི་ལུགས་ངན་རྣམས། ། སྔོན་ནས་སྤྲུལ་པའི་ལོ་པཎ་དང༌། ། ཆོས་རྒྱལ་ཀུན་གྱིས་མགྲིན་སྡེབས་ནས། ། དགག་པའི་རྗེས་སུ་མི་འབྲངས་བར། ། གཏི་མུག་རྫུན་ཅན་རྗེས་འབྲངས་བ། ། བསྐལ་པར་གསོར་མི་རུང་བར་གོ ༈ །ཁ་ཅིག་ད་ལྟའི་ཤེས་པ་འདི། ། ཡེ་སངས་རྒྱས་པ་ཡིན་པའི་ཕྱིར། ། ཡིན་ལུགས་ཤེས་བཞིན་སྐྱོང་ངོ་ལོ། ། སེམས་ཅན་གྱིས་ནི་ཤེས་པ་འདི། །
ཡེ་སངས་རྒྱས་པ་ཉིད་ཡིན་ན། ། སེམས་ཅན་ཤེས་པར་ག་ལ་འགྱུར། ། ཡིན་ན་ཡིན་པས་སྐྱོང་མི་དགོས། ། དེ་ཉིད་ཡིན་པས་ཆོག་ཕྱིར་རོ། ། ཅི་ནས་སེམས་ཅན་ཤེས་པ་འདི། ། རང་བཞིན་འོད་གསལ་བྱང་ཆུབ་པའི། ། སེམས་ཀྱི་རྡོ་རྗེ་ཡིན་པ་དང༌། ། རྫོགས་པའི་སངས་རྒྱས་ཡིན་གྲང་ན། ། སྤང་གཉེན་རྣམ་བཞག་བྱེད་པ་ཡི། ། ཤེས་ཀུན་དགོས་པ་མེད་པར་ཐལ། །
སེམས་ཅན་ཤེས་པ་དེ་ཉིད་ནི། ། ཡེ་ནས་རྫོགས་སངས་རྒྱས་ཡིན་ཕྱིར། ། འདོད་ན་སེམས་ཅན་ཐམས་ཅད་ཀུན། ། འབད་པ་མེད་པར་གྲོལ་བར་འགྱུར། ༈ །སེམས་ཅན་རྣམས་ཀྱིས་ཤེས་པ་འདིར། ། རྫོགས་པའི་སངས་རྒྱས་ངོ་བོ་དང༌། ། རང་བཞིན་ཐུགས་རྗེ་སྐུ་གསུམ་གྱི། ། གྲུབ་བདེ་རྫས་གཅིག་ཡིན་ནོ་ཟེར། ། ངོ་བོ་རང་བཞིན་ཐུགས་རྗེ་གསུམ། ། སྐུ་གསུམ་ཉིད་དུ་སྒྲ་སྦྱོར་བ། །
འཕགས་ཡུལ་གསུང་རབས་བརྡ་ལ་མེད། ། ངོ་བོ་རང་བཞིན་སྒྲ་ཡང་ཟློས། ། དེས་ན་སེམས་ཅན་ཤེས་པ་ལ། ། སྐུ་གསུམ་ཚང་དང་སྐུ་གསུམ་ཡིན། ། སྨྲ་སོགས་གསར་དུ་བཅོས་པར་སྣང༌། ། རྒྱུད་སྡེ་ཁུངས་ཐུབ་འགའ་ཤས་སུ། ། རྣམ་པར་རིག་ཙམ་ཁྱད་པར་ལ། ། སྐུ་གསུམ་པོ་དང་སྦྱར་བ་ཡི། ། དྲང་དོན་ཚིག་རིས་ཡོད་མོད་ཀྱི། ། དེ་ཡི་དགོངས་དོན་མཐའ་ཡས་ཤིང༌། །
ཕལ་ཆེར་འགྱུར་གྱི་དབང་གིས་ཀྱང༌། ། ལྷང་པོར་བདེ་བར་མ་གྱུར་པའི། ། ཉེས་པ་ཅུང་ཟད་འབྱུང་ཡང་སྲིད། ། དེ་ཕྱིར་ཚིག་ལ་རྟོན་མི་བྱ། ༈ །སྤུ་རྒྱལ་བོད་ཀྱི་ས་ཕྱོགས་འདིར། ། ཀུན་རྫོབ་པ་ཡི་ཆོས་རྣམས་ཀུན། ། རང་རང་ངོ་བོས་སྟོང་པའི་ཕྱིར། ། ཀུན་རྫོབ་འཁྲུལ་པའི་ཆོས་ཀུན་ཡང༌། ། དོན་དམ་མ་འཁྲུལ་ཆོས་ཉིད་ལོ། ། འདི་ལ་ལུང་རིག་ཁས་བླངས་འགལ། །
ཐེག་གསུམ་གསུང་རབ་གང་ན་ཡང༌། ། རྫུན་པ་བདེན་པ་ཡིན་པ་དང༌། ། འཁྲུལ་པ་འཁྲུལ་མེད་ཡིན་པར་ནི། ། ལྡེམ་པོར་དགོངས་ཏེ་གསུངས་སྲིད་ཀྱང༌། ། ཇི་བཞིན་སྒྲ་ལྟར་ཡིན་ན་ནི། ། རྫོགས་སངས་རྒྱས་ཀྱིས་ཆོས་རྣམས་ཀུན། ། ཕྱིན་ཅི་ལོག་ཏུ་གསུངས་འགྱུར་ཏེ། ། དངོས་དོན་བཟློག་སྟེ་གསུང་ཕྱིར་རོ། ། ཀུན་རྫོབ་ཆོས་ཅན་ཆོས་ཅན་དུ། ། བཟུང་ནས་རང་སྟོང་རྟགས་ཉིད་དུ། །
བཀོད་ནས་ཕྱོགས་ཆོས་འགྲུབ་མོད་ཀྱི། ། རྟགས་དེ་ཀུན་རྫོབ་དོན་དམ་དང༌། ། འཁྲུལ་པ་འཁྲུལ་མེད་ཡིན་པ་དང༌། ། ཆོས་ཅན་ཆོས་ཉིད་ཡིན་པ་རུ། ། སྒྲུབ་ལ་རྗེས་སུ་འགྲོ་ལྡོག་འཁྲུལ། ། ཀུན་རྫོབ་དོན་དམ་ཡིན་པ་སོགས། ། རང་གི་ཚིག་ཀྱང་སྔ་ཕྱིར་འགལ། ༈ །ཁ་ཅིག་ཀུན་རྫོབ་ཆོས་རྣམས་ལ། ། སྣང་ཞིང་སྟོང་ལ་སྟོང་ཞིང་སྣང༌། ། གསལ་ཞིང་སྟོང་ལ་སྟོང་ཞིང་གསལ། །
རིག་ཅིང་སྟོང་ལ་སྟོང་ཞིང་རིག ། དེ་གཉིས་དབྱེར་མེད་གཅིག་པར་ནི། ། ལྟ་བ་ལྟ་བ་མཆོག་ཡིན་ཟེར། ། སྣང་གསལ་རིག་པ་རྫས་ཆོས་ཡིན། ། སྟོང་པ་མེད་པར་དགག་པ་ཡིན། ། དེ་ཕྱིར་ཡོད་དང་མེད་པ་གཉིས། ། དབྱེར་མེད་གཅིག་པའི་ལྟ་ཚུལ་འདི། ། བདེ་གཤེགས་བཀའ་ལས་ཕྱི་རོལ་ཡིན། ། དངོས་སྟོབས་རིག་པ་རྣམས་དང་འགལ། ། མདོར་ན་ཐེག་ཆེན་ལྟ་བ་ནི། །
སྣང་དང་སྟོང་པ་ལ་སོགས་ཀྱི། ། གཉིས་སྣང་ནུབ་པའི་རང་བཞིན་ཡིན། ། གཉིས་སྣང་གཅིག་ཏུ་ཟུང་འཇུག་དང༌། ། གཉིས་སྣང་གཅིག་པར་མཉམ་གཞག་སོགས། ། ལྟ་དང་མཉམ་གཞག་འཁྲུལ་བཅས་ཡིན། ༈ །འགའ་ཞིག་ཐེག་ཆེན་འཕགས་པ་ཡི། ། སྣང་བཅས་མཉམ་གཞག་ཁས་ལེན་ནས། ། གཉིས་འཛིན་རྒྱུ་ལྟར་ལྟའོ་ཟེར། ། སྣང་བཅས་ཡེ་ཤེས་ཁས་ལེན་ཀྱང༌། ། གཉིས་སྣང་སྒྱུ་ལྟར་ལྟ་བ་ཡིན། །
གཉིས་སུ་འཛིན་པ་ཡོད་གྱུར་ན། ། ཐེག་ཆེན་འཕགས་པའི་མཉམ་གཞག་མིན། ༈ །ཁ་ཅིག་ཐེག་ཆེན་འཕགས་པ་ཡི། ། སར་ཞུགས་ཚེ་ན་སོ་སྐྱེ་ཡི། ། རྣམ་པར་ཤེས་འདིས་འཁྲུལ་སྣང་ཀུན། ། སྒྱུ་མ་ལྟ་བུར་ལྟ་འོ་ཟེར། ། ཐེག་ཆེན་འཕགས་པའི་ས་ཐོབ་ཚེ། ། སྒོ་ལྔའི་རྣམ་ཤེས་གནས་གྱུར་ཅིང༌། ། དྲུག་པ་ཡིད་ཀྱི་ཤེས་པ་ཡང༌། ། རང་བཞིན་མེད་པར་རྟོགས་ཕྱིར་དང༌། །
ཉོན་ཡིད་མངོན་དུ་མི་འགྱུར་དང༌། ། ཀུན་གཞིའི་རྣམ་ཤེས་ཡུལ་ཅན་ནི། ། ལྟ་བའི་བྱེད་པ་མ་ཡིན་པས། ། ས་དེར་སོ་སྐྱེའི་ཤེས་པ་ནི། ། ལྟ་པོ་མིན་པར་ཤེས་པར་བྱོས། ༈ །སྟོན་པ་གཉིས་པར་བྱེད་པ་འགས། ། ལྟ་བའི་མཐར་ཐུག་འདི་ལྟར་སྟོན། ། ཚུར་མཐོང་ཤེས་པ་འདི་ཉིད་ལ། ། བཅོས་མེད་ཨོཾ་ནི་སྭ་རེ་བ། ། མ་ཡེངས་ཧད་དེར་ལྟ་འོ་ཟེར། །
ཤེས་པ་ཀུན་གྱི་སྐྱེ་འཇིག་ཆ། ། སྐྱེས་ཙམ་ཉིད་ནས་འཇིག་པ་ལ། ། འཇིག་རྐྱེན་བཅོས་མ་གཞན་མི་དགོས། ། དེས་ན་ཤེས་པའི་སྐད་ཅིག་ལ། ། ཤེས་པའི་སྐྱེ་འཇིག་བཅོས་ཙམ་ལས། ། བཅོས་མ་གཞན་པ་མེད་པ་ཡང༌། ། རྣལ་འབྱོར་ཐོབ་པའི་ཁྱད་ཆོས་ཡིན། ། ཧད་དེ་བ་དང་ཨོཾ་སྭ་རེ། ། ཐ་སྙད་རྣམས་ཀྱང་རང་དྲན་ཡིན། ༈ །ཁ་ཅིག་ཕྱག་ཆེན་ལྟ་བ་ནི། །
ཀུན་རྫོབ་སྣང་ཆ་གསལ་ཙམ་ལ། ། ཤེས་པ་རང་སྟོང་དུ་བལྟས་པ། ། ཤེས་པ་ཉིད་ཀྱང་སྟོང་ཉིད་དུ། ། རང་གྲོལ་ཉིད་དུ་འགྲོ་འོ་ཟེར། ༈ །ལྟ་ཚུལ་དེ་ལ་སོ་སྐྱེ་ལ། ། ཕྱག་ཆེན་རྗེས་མཐུན་པ་ཉིད་དང༌། ། འཕགས་རྒྱུད་ཕྱག་ཆེན་མཚན་ཉིད་པ། ། གང་དུ་ཡང་ནི་མི་འགྱུར་ཏེ། ། སོ་སྐྱེ་ཡང་དག་ལྟ་བ་དང༌། ། ཕྱག་ཆེན་ལྟ་བ་རྗེས་མཐུན་པ། །
རྒྱུད་ལ་སྐྱེ་བར་བྱེད་པ་ལ། ། དངོས་སྟོབས་རིགས་པས་དྲངས་པ་ཡི། ། ཚད་མ་སྐྱེད་པར་བྱེད་པ་དང༌། ། རྡོ་རྗེ་འཛིན་པའི་བྱིན་རླབས་ཀྱིས། ། ཕྱག་རྒྱ་ཆེན་པོ་མཚན་ཉིད་པ། ། མཚོན་པའི་བདེ་སྟོང་མྱོང་བ་དགོས། ། དེ་ལྟ་མིན་པའི་ཡིད་དཔྱོད་ཀྱིས། ། ཀུན་རྫོབ་རང་སྟོང་རྟོགས་སྙམ་བློ། ། ཚད་མིན་བློ་ཡིན་ཕྱག་ཆེན་མིན། ། འཕགས་རྒྱུད་མཉམ་གཞག་དབང་ཤེས་ལྔ། །
ནང་དུ་ཡང་དག་བསྡུས་ཕྱིར་དང༌། ། དབང་ཤེས་ཡིན་ཕྱིར་ཡིད་དཔྱོད་མེད། ། ཡིད་ཤེས་དཔྱོད་པའང་དེར་མེད་དེ། ། སྨྲ་བསམ་བརྗོད་མེད་རྣལ་འབྱོར་ཡིན། ། ཀུན་རྫོབ་སྟོང་པའི་ཡིད་དཔྱོད་ཀྱིས། ། ཤེས་པ་སྟོང་པར་གྲོལ་མི་ནུས། ། སྟོང་པར་གྲོལ་ལ་སྟོང་ཉིད་ནི། ། མངོན་སུམ་རྟོགས་པའི་ཡེ་ཤེས་དགོས། ༈ །རྣལ་འབྱོར་གྲུབ་པ་འགའ་ཞིག་ཀྱང༌། ། མོས་པའི་དབང་གིས་འདི་སྐད་གསུངས། །
འཁྲུལ་པའི་དེ་ཉིད་ཤེས་པ་ཡིས། ། རྣམ་པར་དཔྱོད་ཚེ་ཐ་མལ་ཤེས། ། རང་ངོ་མཐོང་ཚེ་གསལ་སྟོང་དང༌། ། འཛིན་མེད་སེམས་སུ་ཐག་ཆོད་ནས། ། ཅིར་སྣང་ཆོས་སྐུར་ལྟ་འོ་སྐད། ། འདི་ལན་མགོ་སྙོམས་རྣལ་མར་གདབ། ། དེ་ལས་དང་པོ་འདི་ལྟ་སྟེ། ། བུམ་པའི་དེ་ཉིད་ཤེས་པ་ཡི། ། རྣམ་པར་དཔྱོད་པས་རྣམ་འཛིན་གྱི། ། ཤེས་པའི་རང་ངོ་རིག་པའི་ཚེ། །
གསལ་མྱོང་ཉིད་དུ་ཐག་ཆོད་ནས། ། ཅིར་སྣང་དཀའ་བར་ལྟ་འོ་མཚུངས། ། རྣལ་མའི་ལན་ནི་འདི་ཡིན་གྱིས། ། འཁྲུལ་པའི་དེ་ཉིད་ཤེས་པ་ཡི། ། རྣམ་དཔྱོད་འདི་ལ་གསུམ་དུ་ཡོད། ། མ་རིག་པ་སོགས་རྒྱུ་རྐྱེན་ལས། ། འཁྲུལ་པའི་དེ་ཉིད་ཤེས་པ་ཡི། ། རྣམ་དཔྱོད་འདི་ནི་འཁོར་བ་ཡི། ། ཉེས་དམིགས་མྱང་འདས་ཕན་ཡོན་སོགས། ། རྒྱུད་ལ་སྐྱེད་པར་བྱེད་པ་ཡིན། །
འཁྲུལ་པ་འཁྲུལ་ལྟར་མ་གྲུབ་པའི། ། དེ་ཉིད་ཤེས་པའི་རྣམ་དཔྱོད་ཀྱིས། ། འཁྲུལ་པའི་འཛིན་པ་བཟློག་བྱེད་ཡིན། ། གང་ལ་འཁྲུལ་པའི་སྟོང་ཉིད་དོན། ། ཇི་བཞིན་དེ་ཉིད་ཤེས་པ་ཡི། ། རྣམ་དཔྱོད་འདིས་ནི་ཟད་པ་དང༌། ། མི་སྐྱེའི་ཡེ་ཤེས་བསྐྱེད་པ་ཡིན། ། རྣམ་དཔྱོད་དབྱེ་བ་མ་ཕྱེད་པར། ། རྣམ་དཔྱོད་ཙམ་པོར་འཛིན་པ་ནི། ། བློ་གྲོས་རྩིང་པོར་གསལ་བར་མཛད། །
དེས་ན་རྣམ་པར་དཔྱོད་དེ་ཡིས། ། རྣམ་པར་དཔྱོད་པ་རང་རྒྱུད་ཀྱི། ། ཐ་མལ་ཤེས་པ་རང་ངོ་དེ། ། མཐོང་ངམ་གཞན་གྱི་རྒྱུད་ཀྱི་ནི། ། ཐ་མལ་ཤེས་པའི་རང་ངོ་མཐོང༌། ། དང་པོ་ལྟར་ཡང་མི་རུང་སྟེ། ། རང་གི་རྣམ་དཔྱོད་རྟོག་པ་ཡིས། ། རང་ངོའི་རང་རིག་མི་མཐོང་སྟེ། ། རང་རིག་ཡུལ་ལ་རྣམ་རྟོག་ནི། ། ཡུལ་ཅན་སྦྱོར་ནས་མཐོང་བ་མིན། །
གཉིས་པ་ལྟར་ཡང་མི་རུང་སྟེ། ། གཞན་གྱི་ཤེས་པ་ཐ་མལ་པའི། ། རང་ངོའི་རང་རིག་དེ་ཉིད་ཀྱང༌། ། གཞན་གྱི་རྟོག་པའི་ཡུལ་མིན་ཏེ། ། རང་མཚན་རྟོག་པའི་ཡུལ་མིན་ཕྱིར། ། དཔྱོད་པས་རང་རིག་མཐོང་བར་དཀའ། ། རང་ངོའི་རང་རིག་མཐོང་བ་ན། ། ཤེས་པའི་གསལ་སྟོང་ལ་སོགས་པ། ། མཐོང་བས་སླར་ཡང་གསལ་སྟོང་སོགས། ། སེམས་ཉིད་ངང་དུ་ཐག་ཆོད་ཅེས། །
ཚིག་ལའང་ཟློས་པའི་སྐྱོན་ཡང་ཡོད། ། སེམས་ཀྱི་གསལ་སྟོང་ཙམ་མྱོང་བས། ། གང་སྣང་ཆོས་སྐུར་ལྟ་ནུས་ན། ། ཁྱི་ཕག་རྣམས་ཀྱང་སྐལ་ལྡན་འགྱུར། ། ཐ་མལ་ཤེས་པ་ཞེས་པ་ཡང༌། ། རྣམ་ཤེས་ཡིན་ན་ཐ་སྙད་རུང༌། ། ཡེ་ཤེས་ཡིན་ན་ཐ་སྙད་འགལ། ། ཡེ་ཤེས་འཕགས་པའི་མཁྱེན་པ་ལ། ། ཐ་མལ་སྒྲ་འདི་ཤིན་ཏུ་ངན། ༈ །ཁ་ཅིག་ཚུར་མཐོང་རྒྱུད་འདི་ཉིད། །
གཞི་ལམ་འབྲས་གསུམ་ཡེ་ཚང་དང༌། ། ཡེ་ནས་ཡེ་ལྟ་བྱེད་དོ་ལོ། ། དུས་གསུམ་སྐད་ཅིག་མ་གཅིག་ལ། ། མི་ཤོང་རྒྱུ་དང་གཞི་གཉིས་པོ། ། དོན་གཅིག་མིང་གི་རྣམ་གྲངས་ཡིན། ། ཐ་སྙད་འདི་འདྲར་འཁྲུལ་དོགས་ཡོད། ༈ །ཁ་ཅིག་ཤེས་པ་གང་ཤར་ཐོག ། བདེ་གསལ་མི་རྟོག་ཤེས་པ་ཞིག ། འབོལ་ལེ་ས་ལེ་ཧྲིག་གེ་བར། ། ཡང་ཡང་འཇོག་བཞིན་ལྟ་བྱེད་ལོ། །
གང་ཤར་ཤེས་པ་དེ་ཉིད་ནི། ། སྐྱེས་ཙམ་འཇིག་པར་གསལ་བའི་ཕྱིར། ། བདེ་གསལ་མི་རྟོག་ཤེས་གཞན་རྣམས། ། ཡང་ཡང་གང་ཤར་སྔ་མའི་སྟེང༌། ། འཇོག་དང་ལྟ་རུ་ག་ལ་ནུས། ༈ །གལ་ཏེ་སྐད་ཅིག་གཅིག་ལ་ནི། ། སྐད་ཅིག་གཞན་བཞག་མི་ཐུབ་བདེན། ། དེ་ལྟ་ན་ཡང་ཤེས་པ་ཡི། ། མཚན་ཉིད་བདེ་གསལ་མི་རྟོག་པར། ། སྐྱེས་དེ་སྐྱེས་པར་འཇོག་གོ་ལོ། །
ཤེས་པའི་མཚན་ཉིད་གསལ་རིག་ཡིན། ། ཤེས་པའི་མཚན་ཉིད་བདེ་བ་མིན། ། ཡིན་ན་སྡུག་བསྔལ་བཏང་སྙོམས་ཀྱི། ། ཤེས་པ་མེད་པར་ཐལ་བར་འགྱུར། ། སྐྱེས་པ་སྐྱེས་པར་འཇོག་ནུས་ན། ། སྐྱེས་པ་ཡང་ནི་རྟག་པར་འགྱུར། ༈ །ཁ་ཅིག་སོ་སྐྱེའི་ཤེས་པ་ལ། ། བདེ་གསལ་མི་རྟོག་གསུམ་པོ་དེ། ། རྫོགས་སངས་རྒྱས་ཀྱི་སྐུ་གསུམ་ཡིན། ། ངོ་མ་ཕྲོད་པར་གོལ་བ་ན། །
ཁམས་གསུམ་ལྟུང་རྒྱུའང་ཡིན་ནོ་ལོ། ། སྐུ་གསུམ་ཡིན་ན་ཁམས་གསུམ་རྒྱུར། ། མི་སྲིད་སྐུ་གསུམ་ཁམས་གསུམ་དུ། ། གོལ་བྱེད་བདེ་གསལ་མི་རྟོག་པ། ། ཡིན་ན་བདེ་གསལ་མི་རྟོག་པ། ། རྣམ་པ་ཀུན་ཏུ་སྤང་བར་གྱིས། ། ངོ་མ་ཕྲོད་སོགས་ཟོལ་ཚིག་ཡིན། ༈ །ཁ་ཅིག་གང་ཟག་གཅིག་གིས་ནི། ། རྒྱུད་ལ་རྣམ་པར་རྟོག་པ་དང༌། ། རྟོག་མེད་ལྷན་དུ་མི་འབྱུང་ཕྱིར། །
འཁྲུལ་དང་ཡེ་ཤེས་དུམ་བུར་བཏུབས། ། དུམ་བུར་གནས་ཤིང་དུམ་བུར་འཐུད། ། མི་གཡེང་རྩོལ་བས་གློད་དོ་ལོ། ། རྟོག་པ་དང་ནི་རྟོག་མེད་ཀྱི། ། ཤེས་པ་སྤེལ་མར་སྐྱེ་ན་ཡང༌། ། འཇུག་པ་མྱུར་ཕྱིར་དུས་གཅིག་ཏུ། ། སྐྱེ་བ་ལྟ་བུར་སྣང་ངོ་ཞེས། ། མུ་སྟེགས་པ་དག་སྨྲ་བ་ཡིན། ། ཁྱོད་ཀྱང་རྗེས་ཟློས་བྱེད་དམ་ཅི། ། ཚོགས་དྲུག་ཅིག་ཅར་སྐྱེ་བའི་ཕྱིར། །
རྟོག་པ་དང་ནི་རྟོག་མེད་གཉིས། ། ལྷན་ཅིག་དག་ཏུ་འབྱུང་བ་ཡོད། ། འཁྲུལ་ཡེ་དུམ་བུར་གནས་ན་ནི། ། དུམ་བུར་འཐུད་དུ་ག་ལ་བཏུབ། ། འཐུད་དགོས་ན་ནི་གཏུབ་དོན་མེད། ། རྩོལ་བ་དེ་ཉིད་གཡེང་པ་ཡིན། ༈ །ཁ་ཅིག་ཤེས་པ་འདི་ཀ་ལ། ། ཡེ་ཤེས་བསྐྱེད་ཕྱིར་ངར་འདོན་ལོ། ། གྲི་སོགས་རྣོན་པོར་བྱེད་པ་དང༌། ། སྨན་གྱི་ནུས་པ་བསྐྱེད་པ་ལ། །
རྫས་ཀྱི་ངར་འདོན་རུང་བ་བཞིན། ། བེམས་པོའི་ཆོས་ཀྱི་ཁྱད་པར་རྣམས། ། ཤེས་ལ་སྦྱར་ཡང་མཚུངས་པ་མིན། ༈ །ཁ་ཅིག་ཕྱག་ཆེན་ཡེ་ཤེས་ནི། ། སྐད་ཅིག་གཅིག་གི་བདག་ཉིད་ཅན། ། དཔེར་ན་ཉེར་དགུའི་ཟླ་བ་བཞིན། ། ཤར་ཙམ་ཉིད་ནས་འགགས་ཟིན་པས། ། སྔར་འདས་དོན་ལ་འཇོག་གོ་ལོ། ། ཕྱག་རྒྱ་ཆེན་པོའི་ཡེ་ཤེས་ནི། ། བདེ་དང་སྟོང་པའི་འོད་གསལ་ལ། །
མངོན་སུམ་ཉིད་ཡིན་འགགས་ཟིན་ལ། ། འཇུག་པའི་བཅད་ཤེས་ག་ལ་ཡིན། ༈ །དེ་ལ་དཔེ་ཡི་ཡེ་ཤེས་ནི། ། སྐད་ཅིག་གཅིག་པ་ཡིན་པའི་ཕྱིར། ། ཕྱག་ཆེན་ཡེ་ཤེས་དེ་ཉིད་ཀྱང༌། ། སྐད་ཅིག་ཉིད་དུ་ཐལ་ལོ་ཟེར། ། དེ་ཡི་དགོངས་པ་འདི་ཡིན་ཏེ། ། དཔེ་ཞེས་དེ་ཡི་མཐུན་ཚུལ་ནི། ། དོན་གྱི་ཡེ་ཤེས་ཁྱད་པར་བ། ། དེ་ཉིད་བདེ་སྟོང་ཡིན་པ་དང༌། །
འཛག་བྲལ་སྡོམ་པར་མཚོན་པ་ལ། ། གསུམ་པའི་ཡེ་ཤེས་ཉིད་ཀྱིས་ཀྱང༌། ། བདེ་སྟོང་ཉམས་དང་ཚོར་བདེ་བྲལ། ། ཟག་ལ་གཅོད་པའི་སྒོ་ནས་མཚོན། ། དེ་ལྟ་ན་ཡང་དཔེ་དོན་གྱི། ། ཡེ་ཤེས་འབྱེད་པའི་ཁྱད་པར་ཡོད། ། དཔེ་དེས་འཛག་བདེ་ལ་སོགས་པ། ། མངོན་གྱུར་ཙམ་ཞིག་འབྲལ་བྱེད་ཡིན། ། གཅིག་ཤོས་ས་བོན་སྤངས་པ་ཡིས། ། ལམ་གྱི་མཆོག་ཏུ་སྟོན་པས་བསྔགས། །
ཡང་ན་དཔེ་ཡི་ཡེ་ཤེས་ནི། ། དོན་གྱི་ཡེ་ཤེས་དེ་ཉིད་དང༌། ། དམིགས་རྣམས་མཐུན་ཕྱིར་ཡེ་ཤེས་སུ། ། གདགས་ཀྱི་ཕྱག་ཆེན་ཡེ་ཤེས་ནི། ། དངོས་ཉིད་མིན་གསུངས་དཔེའི་ཡེ་ཤེས། ། སྐད་ཅིག་གྲུབ་ཀྱང་ཕྱག་ཆེན་གྱི། ། ཡེ་ཤེས་སྐད་ཅིག་ཅིས་ཏེ་འགྱུར། ། ཡང་ན་དཔེ་ཡི་ཡེ་ཤེས་ནི། ། རྡོ་རྗེའི་གསང་སྔགས་སྒྲུབ་པ་དེས། ། ནུས་པའི་མཐུ་ལས་སྐལ་ལྡན་གྱི། །
རྣམ་ཤེས་སྐད་ཅིག་དེར་འགགས་ནས། ། ཡེ་ཤེས་འོད་ཟེར་སྣང་ན་ཡང༌། ། དེ་ནི་སྐད་ཅིག་ཆ་བྲལ་ཏེ། ། དེ་ལ་དུས་ཀྱི་རྣམ་དབྱེར་མེད། ༈ །ཁ་ཅིག་ཕྱག་ཆེན་སྐད་ཅིག་ཏུ། ། མི་འདོད་ན་ནི་མཆོག་མི་འགྱུར། ། བདེ་བའི་སྐད་ཅིག་ཉི་ཁྲི་དང༌། ། ཆིག་སྟོང་དྲུག་བརྒྱ་ཕྱག་ཆེན་གྱི། ། ཡེ་ཤེས་མིན་པར་ཐལ་ལོ་ཟེར། ། དེ་དག་ཐིག་རླུང་སེམས་གསུམ་གྱི། །
སྐད་ཅིག་ཉི་ཁྲི་ཆིག་སྟོང་གི ། འཛག་པ་སོ་སོར་སྡོམ་པ་ཡིན། ། སྡོམ་བྱེད་མཆོག་མི་འགྱུར་བ་ཡི། ། ཡེ་ཤེས་ལ་ནི་སྐད་ཅིག་མེད། ། དཔེར་ན་སེམས་ཅན་ཕུང་པོ་ལ། ། ལྔ་རུ་ངེས་པའི་ལྡོག་པ་ཡིས། ། སངས་རྒྱས་ལ་ཡང་རིགས་ལྔར་བཞག ། དོན་དུ་སངས་རྒྱས་རིས་མེད་དང༌། ། ཡང་ན་སངས་རྒྱས་རིགས་ལྔ་རུ། ། མ་ཟད་རིགས་ནི་མཐའ་ཡས་པར། །
སངས་རྒྱས་རིགས་ཀྱི་གྲངས་གར་ལང༌། ། མདོར་ན་སྐད་ཅིག་ཆོས་སྐུ་སོགས། ། བླུན་པོའི་འཕྲལ་དྲན་གསར་རྩོམ་ཡིན། ༈ །ཁ་ཅིག་སེམས་དང་སེམས་བྱུང་ཆོས། ། དངོས་པོའི་རྫས་རིགས་དུ་མ་རྣམས། ། ཤེས་པའི་སྐད་ཅིག་མར་བསྡུས་ནས། ། བློ་བྲལ་ངང་དུ་བསྐྱང་ངོ་ལོ། ། སེམས་དང་སེམས་བྱུང་ཡུལ་དུས་དང༌། ། རང་བཞིན་རྫས་ཐ་དད་པ་རྣམས། ། སངས་རྒྱས་ཀྱིས་ཀྱང་ཤེས་པ་ཡི། །
སྐད་ཅིག་གཅིག་ལ་བསྡུ་མི་ནུས། ། ནུས་ན་སྐྱེ་འཕགས་ལ་སོགས་པའི། ། སེམས་དང་སེམས་ལས་བྱུང་བ་ཡི། ། སོ་སོའི་རྫས་ཀྱང་རྒྱུད་གཅིག་ཏུ། ། བསྡུས་ཤིང་མཉམ་པར་གཞག་རུང་འགྱུར། ། དེ་འདྲ་ཤེས་བྱར་སྲིད་མ་ཡིན། ༈ །འགའ་ཞིག་དྲན་ཤེས་ཏུ་རེ་བ། ། དེ་ཉིད་ཕྱག་ཆེན་ལྟ་བ་ལོ། ། དྲན་པ་འདས་མྱོང་འཛིན་པ་ཡི། ། སྤྲོས་པའི་མཚན་མ་གཙོ་ཆེ་བས། །
སྟོབས་དང་དབང་པོར་མ་གྱུར་ཅིང༌། ། བདེ་སྟོང་ཕྱག་རྒྱས་མ་ཟིན་པའི། ། དྲན་ཤེས་ཙམ་པོ་ཕྱག་ཆེན་གྱི། ། ལྟ་དང་ཡེ་ཤེས་ག་ལ་ཡིན། ། འོ་ན་ཏིང་ངེ་འཛིན་རྣམས་ཀྱིས། ། ཉེས་དྲུག་སེལ་བའི་གཉེན་པོ་རུ། ། སྤོང་བའི་འདུ་བྱེད་བརྒྱད་པོ་ཡི། ། དྲན་པ་ཏིང་འཛིན་མིན་པ་དང༌། ། སངས་རྒྱས་པ་ཡི་དྲན་ཉེ་སོགས། ། སྤྲོས་པའི་མཚན་མར་ཐལ་ལོ་ན། །
འདུ་བྱེད་བརྒྱད་ཀྱི་དབྱེ་བ་ཡི། ། དྲན་པ་དེ་ནི་ཏིང་འཛིན་རྣམས། ། སྒྲུབ་བྱེད་ཡིན་གྱི་བསྒྲུབ་བྱ་མིན། ། སེམས་ཅན་རྣམས་ཀྱི་སེམས་དང་ནི། ། སེམས་བྱུང་དྲན་སོགས་སངས་རྒྱས་སར། ། གནས་འགྱུར་ཐོབ་བྱེད་སངས་རྒྱས་སུ། ། གྱུར་ཚེ་དེ་ཡི་དྲན་ཉེ་སོགས། ། སྤྲོས་པའི་མཚན་མར་ཅི་སྟེ་ཐལ། ༈ །རྨོངས་པར་སྟོན་པ་ཁ་ཅིག་གིས། ། དམིགས་བྱ་སྣང་བ་དེ་ཉིད་ནི། །
དམིགས་པར་བྱེད་པའི་དུས་ཉིད་ནས། ། དམིགས་བྱ་རང་བཞིན་མེད་པ་དང༌། ། དམིགས་བྱེད་རང་བཞིན་མེད་ལྟ་བས། ། ཐད་སོར་ངང་གིས་འཇོག་གོ་ལོ། ། གཟུང་འཛིན་རང་བཞིན་སྟོང་ཉིད་ནི། ། ཡིན་ཀྱང་དེ་ལྟར་མཁྱེན་གཟིགས་པ། ། ཐེག་ཆེན་འཕགས་པ་ལ་ཡིན་གྱི། ། སོ་སྐྱེའི་སྣང་ཡུལ་འཁྲུལ་པའི་དངོས། ། དམིགས་ཚེ་དེ་ཉིད་འཁྲུལ་སྟོབས་ཀྱིས། ། རང་བཞིན་མེད་པར་སྣང་མི་སྲིད། །
བལྟ་བྱེད་སོ་སྐྱེའི་ཤེས་པས་ཀྱང༌། ། གཟུང་འཛིན་དངོས་པོ་འཛིན་ཉིད་ཀྱི། ། རང་བཞིན་མེད་པར་སྣང་བལྟ་བའི། ། ཉམས་མྱོང་ཚད་མ་སྲིད་མ་ཡིན། ། གཞན་ཡང་སོ་སྐྱེའི་ཤེས་པ་ལ། ། འཕྲལ་གྱི་འཁྲུལ་རྒྱུས་མ་བསྐྱེད་པར། ། གང་སྣང་མཚན་མའི་རང་བཞིན་དུ། ། སྣང་བ་ཀུན་རྫོབ་ཆོས་ཉིད་ཡིན། ། དེ་ལ་རྣམ་པར་རྟོག་པ་ཡིས། ། རང་བཞིན་མེད་པར་ཞེན་ན་ཡང༌། །
སྣང་བ་ཐད་སོར་འཇོག་ཅེས་པ། ། རང་གི་ཁས་བླངས་དམ་བཅའ་བུད། ༈ །ཁ་ཅིག་དེང་སང་འདི་སྐད་ཟེར། ། འཁོར་བ་མྱང་འདས་ཉིད་ཡིན་དང༌། ། མྱ་ངན་འདས་ཀྱང་འཁོར་བར་སྨྲ། ། འགའ་ཞིག་དེ་ཡང་སྐྱོན་བཅས་ཞེས། ། སྨྲས་ནས་འཁོར་བ་མྱ་ངན་འདས། ། ཡིན་ཀྱང་མྱང་འདས་འཁོར་བ་ནི། ། མིན་ཞེས་གླང་ཆེན་ཁྲུས་ལྟར་སྨྲ། ། དེ་ཉིད་འཁོར་འདས་དབྱེར་མེད་ཀྱི། །
དོན་དུའང་ཕལ་ཆེར་སྒྲོགས་པར་བྱེད། ། ཟབ་མོའི་རྒྱུད་སྡེ་ལས་གསུངས་པའི། ། འཁོར་འདས་དབྱེ་བ་མེད་ཚུལ་བཤད། ། རྡོ་རྗེ་ཐེག་པ་བླ་མེད་ཀྱི། ། སྔགས་ཀྱི་དབུ་མར་འཁོར་བ་དང༌། ། མྱང་འདས་དབྱེར་མེད་ཅེས་པའི་ལྟ། ། གཏན་ལ་འབེབས་པར་འདོད་པ་ན། ། རྒྱ་ཆེན་རྣལ་འབྱོར་སྤྱོད་པ་དང༌། ། ཟབ་མོ་ངོ་བོ་ཉིད་མེད་དུ། ། སྨྲ་བའི་དབུ་མ་གང་རུང་ཞིག །
ཁས་བླངས་སྒོ་ནས་གསང་སྔགས་ཀྱི། ། ལྟ་བ་དེ་ལ་འཇུག་དགོས་ཀྱིས། ། རིམ་པ་གང་ཡང་མི་ཤེས་པར། ། སྔགས་ཀྱི་དབུ་མའི་འཁོར་བ་དང༌། ། མྱང་འདས་དབྱེར་མེད་ལྟ་བ་སོགས། ། ཕྱོགས་ཙམ་ཤེས་པར་ག་ལ་ནུས། ། དེ་ཡང་ཟབ་མོའི་ངོ་བོ་ཉིད། ། མེད་པར་སྨྲ་བ་གཞིར་བྱས་ནས། ། འདི་ཉིད་ལ་ནི་འཇུག་པ་ན། ། འཁོར་བའི་རང་བཞིན་གང་ཡིན་པ། །
རྡོ་རྗེའི་ལམ་དུ་འོད་གསལ་ནས། ། དག་པའི་ཟུང་འཇུག་དེ་ཉིད་ནི། ། མྱང་འདས་ཡིན་གྱི་དེ་ཉིད་ལས། ། མྱ་ངན་འདས་པ་གཞན་དུ་མེད། ། དེ་ཡི་རང་ངོ་དེ་ཉིད་ནས། ། མྱང་འདས་འདས་པ་མ་གཏོགས་པ། ། འཁོར་བའི་རང་བཞིན་གྲུབ་པ་མེད། ། ཤེས་རབ་ཟབ་མོ་དེ་ཉིད་ཀྱང༌། ། གསང་སྔགས་ཐབས་ཀྱིས་ཟིན་པ་ན། ། གསང་སྔགས་དབུ་མའི་ལྟ་བ་ཡིན། །
རྒྱ་ཆེར་རྣལ་འབྱོར་སྤྱོད་པ་ལྟར། ། གཞིར་བྱས་འདི་ལ་འཇུག་པ་ན། ། མདོར་ན་གནས་སྐབས་གསུམ་ཉིད་ཀྱི། ། ཆོས་ཉིད་འགྱུར་མེད་དེ་ཉིད་ལ། ། གསང་སྔགས་ལམ་གྱི་བསྐྱེད་རྫོགས་ཀྱིས། ། རང་རིག་ཉིད་དུ་གསལ་བ་ལ། ། འཁོར་འདས་གང་གིས་བརྗོད་གྱུར་ཀྱང༌། ། དེ་ཉིད་མཚོན་པ་མེད་པའི་ཕྱིར། ། འཁོར་དང་མྱ་ངན་འདས་པ་ཡི། ། ཐ་སྙད་གཉིས་ཀར་འགལ་བ་མེད། །
དོན་གྱི་གནས་ལུགས་སྤྲོས་བྲལ་བའི། ། གཉིས་མེད་ཨེ་ཝཾ་ཁོ་ན་ཡིན། ། དེ་ལྟའི་ཤེས་རབ་གསང་སྔགས་ཀྱི། ། ཐབས་ཀྱིས་ཟིན་ན་གསང་སྔགས་ལུགས། ། དབུ་མའི་ལྟ་བ་འཁྲུལ་མེད་ཡིན། ༈ །ཟོལ་གྱི་སྙིང་པོ་འབའ་ཞིག་པས། ། བདེ་བར་གཤེགས་པའི་སྙིང་པོ་ནི། ། དེ་མ་ཐག་ཡིད་ཡིན་པའི་ཕྱིར། ། རྣམ་པར་ཤེས་པ་ཚོགས་དྲུག་པོ། ། སྐྱེད་བྱེད་ཉིད་དུ་གནས་པ་སྟེ། །
དེ་ཡི་ཆ་ཤས་ཚོགས་དྲུག་ལ། ། མ་འདྲེས་ཆ་ཞིག་ཡོད་པ་དེ། ། ཆོས་དབྱིངས་ངོ་བོ་ཡིན་པའི་ཕྱིར། ། བལྟ་བྱའི་ཡུལ་ཡང་ཡིན་ནོ་ལོ། ། བདུན་ཡིད་བདེ་གཤེགས་སྙིང་པོ་ནི། ། འཁྲུལ་གཞི་དྲི་མ་མེད་ཡིད་ལ། ། བརྟེན་ནས་འཁྲུལ་པ་སྐྱེས་པར་གོ ། ཡེ་ཤེས་རྣམ་ཤེས་ལྷན་ཅིག་ཏུ། ། བདག་རྐྱེན་གཅིག་གིས་བསྐྱེད་བྱས་ནས། ། རྣམ་ཤེས་དང་ནི་ཡེ་ཤེས་ཀྱི། །
འཇུག་པ་གཅིག་ཏུ་ག་ལ་ཡོད། ། རྒྱས་འགྱུར་རིགས་དང་བདུན་ཡིད་དང༌། ། དེ་མ་ཐག་པ་གཞི་དུས་ཀྱི། ། མཉམ་ཉིད་ཡེ་ཤེས་ཡིན་པ་སོགས། ། ཁྱོད་ལ་རང་ལུགས་ངེས་པ་མེད། ༈ ས། ལོག་པར་སྨྲ་བ་ཁ་ཅིག་ནི། ། ཐོགས་བཅས་གཟུགས་ལ་ཐོགས་མེད་དུ། ། ལོངས་སྤྱོད་ནུས་ན་སྣང་སེམས་གཉིས། ། འདྲེས་པའི་ཚད་ཀྱང་ཡིན་པའི་ཕྱིར། །
དེ་ལྟའི་རྟོགས་ཐོབ་རྣལ་འབྱོར་པས། ། སྣང་སེམས་འདྲེས་པའི་ལྟ་བ་ལ། ། མཉམ་པར་བཞག་ཚེ་ལྷ་རྣམས་ཀྱིས། ། མེ་ཏོག་མཆོད་སོགས་བྱེད་དོ་ལོ། ། རྣམ་རིག་སྨྲ་བ་ཡན་ཆད་ལ། ། གང་སྣང་སེམས་སུ་འདོད་པའི་ཕྱིར། ། སླར་ཡང་དེ་གཉིས་འདྲེས་མི་དགོས། ། སྣང་སེམས་འདྲེས་པ་ཐམས་ཅད་ལ། ། ལྷ་རྫས་དག་གིས་མཆོད་འགྱུར་ན། ། ངན་སོང་ལ་སོགས་འགྲོ་ཀུན་ལ། །
ལྷ་ཡི་མེ་ཏོག་གཏོར་སོགས་ཐལ། ། ཐོགས་བཅས་དག་ལ་ཐོགས་མེད་དུ། ། བར་སྲིད་སོགས་ཀྱིས་སྒྲོད་ནུས་ཀྱང༌། ། ཐར་པ་འདོད་ལ་ཉེར་མཁོ་མེད། ། སྡིག་ཅན་དམྱལ་སྣང་འཆར་རྣམས་ལ། ། མཐོ་རིས་ལོངས་སྤྱོད་མི་དབང་ཕྱིར། ། སྡིག་ཅན་ཤི་བའི་དུས་ཀྱི་ཚེ། ། ལྷ་ཡི་མཆོད་རྫས་རྫུན་དུ་གསལ། ༈ །ཁ་ཅིག་དེ་མ་ཐག་ཡིད་ནི། ། ཤེས་པའི་རྣལ་འབྱོར་བཟང་པོ་ནི། །
སྨོས་ཅི་དགོས་ཏེ་དུད་འགྲོ་སོགས། ། ཙཱ་རིར་སྡད་ཙམ་ཕྱག་རྒྱ་ཆེ། ། རྒྱུད་ལ་སྐྱེ་བས་རིང་བསྲེལ་དང༌། ། གྲུབ་རྟགས་མངོན་སུམ་སྟོན་ནོ་ལོ། ། དེ་མ་ཐག་ཡིད་མི་ཤེས་པས། ། འཁོར་བའི་རྩ་བར་འཇོག་ལ་སོགས། ། ལེགས་པར་སྦྱངས་པ་མ་ཡིན་པས། ། མཁས་པའི་བསྟན་བཅོས་ཆེན་པོ་ལ། ། འགྲེལ་བཤད་བྱས་པའི་རྣམ་འགྱུར་ཡིན། ། བེམ་པོའི་ནུས་པས་དུད་འགྲོ་ལ། །
ཕྱག་ཆེན་སྐྱེ་བར་གང་དུ་བཤད། ། དུད་འགྲོ་ལ་ནི་སྐུ་གཟུགས་དང༌། ། རིང་བསྲེལ་བདེན་པའི་སྟོབས་ཀྱིས་ནི། ། འབྱུང་ན་ཀུན་མཁྱེན་ག་ལ་བདེན། ། རྡོ་ལ་རྗེས་སོགས་ལས་ནུས་ཡིན། ༈ །ཁ་ཅིག་ཕྱག་ཆེན་ལྟ་བ་ནི། ། ལས་ཉོན་མཚན་ཉིད་ཅི་འཆར་ཡང༌། ། ཤར་བའི་སྣང་བ་སྣ་ཚོགས་པ། ། གནས་ལུགས་རྗེན་པ་ཡིན་པའི་ཕྱིར། ། ཀུན་རྫོབ་སྣང་ཆ་མི་འགེགས་ཤིང༌། །
མི་ཞེན་ངང་ནས་རང་གི་སེམས། ། གཟའ་གཏད་བྲལ་བར་མཐའ་གོལ་བ། ། མ་སྤངས་གནས་ལུགས་ངང་ཉིད་དུ། ། ཡིན་ལུགས་ཤེས་པས་ལྟའོ་ལོ། ། ལས་ཉོན་སྣང་ཆ་གནས་ལུགས་ཀྱི། ། ཆོས་ཉིད་རྗེན་པ་ཡིན་པ་དང༌། ། སླར་ཡང་དེ་ཉིད་ཀུན་རྫོབ་ཀྱི། ། སྣང་ཆ་ཡིན་པར་རང་ཚིག་འགལ། ། མཐའ་དང་གོལ་ས་མ་སྤངས་པའི། ། གཟའ་གཏད་བྲལ་བ་སྨྱོན་པ་པ། །
ལྟ་བུའི་སེམས་འདི་གནས་ལུགས་ཀྱི། ། ཤེས་པའི་ལྟ་བར་གྲོལ་ན་ནི། ། དཀོན་མཆོག་གསུམ་འདི་ཤིན་ཏུ་རྫུན། ། གཏི་མུག་ཆེན་པོས་སྨྱོ་བ་ཡི། ། སྡིག་ཅན་འདི་ནི་སྐྱབས་སུ་གྲུབ། ༈ །ཁ་ཅིག་གདུལ་བྱའི་མོས་བློ་ལ། ། བཀྲི་བའི་ཐབས་སུ་འདི་ལྟར་གསུངས། ། གྲུབ་མཐས་དྲངས་ཤིང་མན་ངག་གིས། ། མྱོང་བའི་ལྟ་བ་ཤིན་ཏུ་དམན། ། ཐ་མལ་ལྟ་བ་མཆོག་ཡིན་ལོ། །
འདི་ནི་ཇི་བཞིན་ཁས་ལེན་ན། ། སོ་སྐྱེའི་ཐ་མལ་ལྟ་བ་ནི། ། རྩ་ཉོན་ལྔ་པ་ཡིན་པའི་ཕྱིར། ། དེ་འདྲའི་ངང་ལ་འཇོག་ན་ནི། ། མཐའ་མེད་འཁོར་བར་འཁྱམ་འདོད་ཡིན། ། མདོར་ན་སྨོས་པའི་ལྟ་བ་རྣམས། ། འཇིག་ཚོགས་ལྟ་དང་མཐར་འཛིན་ལྟ། ། ལོག་པའི་ལྟ་བར་སོང་ཚུལ་བརྗོད། ༈ །དེ་ཡང་འཇིག་ལྟར་སོང་བའི་ཚུལ། ། ཕུང་པོ་ལྔ་ཡི་གཟུང་འཛིན་ཆོས། །
བདག་ཏུ་འཛིན་པ་མི་འགེགས་པར། ། རང་བཞིན་གྱིས་ནི་གྲུབ་རློམ་དེར། ། བདག་མེད་ལ་སོགས་མི་སྒོམ་པར། ། ཕྱག་ཆེན་རང་བཞིན་ངོ་བོ་ལོ། ། ཕུང་པོ་ལྔ་ལ་ངོ་བོར་ནི། ། རྫས་གྲུབ་དམིགས་ཚུལ་འདི་འདྲ་བ། ། ཕྱག་ཆེན་ང་ཡི་ཁྱེར་སོགས་ཀྱི། ། ཟོལ་གྱི་སྒྲིབས་ཀྱང་འཇིག་ལྟ་ལས། ། འདའ་བ་མེད་པར་ཤེས་པར་བྱོས། ༈ །མཐར་འཛིན་ལྟ་བར་སོང་ཚུལ་ནི། །
སྣང་གཞིའི་ཆོས་ཀུན་ཚད་གྲུབ་ལ། ། དེ་ཡོད་དེ་ཡི་བདེན་ཚད་ཀྱིས། ། སྟོང་པའི་བདེན་མེད་དེ་གཉིས་ནི། ། མི་འགལ་དབུ་མའི་ལམ་ཡིན་ལ། ། སྣང་གཞི་ཚད་གྲུབ་མེད་མིན་དང༌། ། དེ་ཡི་བདེན་ཚད་ཡོད་མིན་པ། ། ཡོད་མེད་ཡ་བྲལ་ཟུང་སྦྲེལ་བའི། ། རྟག་ཆད་སྦྱར་བའི་ལྟ་བ་ལ། ། དབུ་མའི་ལྟ་དེ་ཤིན་ཏུ་མཚར། ༈ །ཁ་ཅིག་དོན་བྱེད་ནུས་པ་ཡི། །
དངོས་པོ་བདེན་པའི་རྫས་མེད་ཕྱིར། ། དེ་ཉིད་བདེན་མེད་དངོས་མེད་པས། ། དངོས་པོ་ཉིད་ཀྱང་དངོས་མེད་དུ། ། བལྟས་པས་ངོས་འཛིན་གདོན་གྲོལ་ལོ། ། དངོས་པོ་རྫས་མིན་ཞེས་པ་དང༌། ། དངོས་པོར་ཁས་ལེན་བྱེད་པ་འགལ། ། དངོས་པོ་བདེན་པར་མེད་གྱུར་ཀྱང༌། ། དངོས་མེད་ཡིན་པའི་ཁྱབ་པ་འཁྲུལ། ། དངོས་པོ་དངོས་མེད་ཉིད་དུ་ནི། ། གཞི་གཅིག་སྟེང་དུ་འགལ་བ་ལ། །
མི་འཁྲུལ་ཚད་མར་ལྟ་བ་ནི། ། མཐར་འཛིན་མིན་ན་མཐར་འཛིན་ཅི། ༈ །གཞན་ཡང་བདེན་ན་མེད་པ་དང༌། ། རྫུན་ན་ཡོད་པར་ལྟ་བ་ནི། ། སྒྲོ་འདོགས་སྐུར་འདེབས་མཐའ་སྤོང་ལོ། ། བདེན་དང་རྫུན་པའི་ཁྱད་པར་གྱིས། ། ཡོད་དང་མེད་པར་འཇོག་པ་ནི། ། བདེན་གཉིས་རྣམ་འབྱེད་གྲུབ་པའི་མཐའ། ། རྣམ་བཞག་ཕྱིན་ཅི་ལོག་བྱེད་པ། ། མཐར་འཛིན་ལྟ་བའི་དུག་ཡིན་ནོ།
༈ །ཁ་ཅིག་དོན་དམ་གནས་ཚུལ་གྱི། ། ལྟ་ལ་མཉམ་པར་བཞག་པ་ན། ། ཀུན་རྫོབ་དངོས་པོའི་རྒྱུ་འབྲས་རྣམས། ། བདེན་པ་ཉིད་དུ་མ་ལྟས་ན། ། བདེན་གཉིས་ཟུང་འཇུག་མི་འབྱུང་བས། ། བདེན་གཉིས་ལྷན་དུ་བདེན་ལྟ་ལོ། ། དབུ་མའི་ལྟ་ལ་བཞག་པ་ན། ། དངོས་པོ་བདེན་པར་ལྟ་བ་དང༌། ། དངོས་པོ་བདེན་མེད་ཉིད་དུ་ཡང༌། ། ལྟ་སོགས་མཐར་འཛིན་ཁོ་ན་ཡིན།
༈ །ད་ནི་ལོག་ལྟར་སོང་ཚུལ་བཤད། ། སོ་ཐར་སྡོམ་པའི་ངོ་བོ་ནི། ། སེམས་ཙམ་པ་ཡི་སྤོང་སེམས་ལ། ། འཆད་པ་ཤིན་ཏུ་དམན་པ་ཡིན། ། འོ་ན་དེ་ཡི་ངོ་བོ་ནི། ། རྣམ་རིག་མིན་པའི་གཟུགས་བྱ་བ། ། ཉམས་མེད་རྣམས་ལ་དབང་པོ་དང༌། ། ལྡན་ཞིང་ཉམས་པ་རྣམས་ལ་ཡང༌། ། དབང་རྟེན་ཞར་བ་ལ་སོགས་ཀྱི། ། སྐྱེས་བུའི་གཟུགས་སུ་ཡོད་པ་དེ། །
གང་ཟག་བཞི་ཡིས་མཐོང་ངོ་ལོ། ། འཁྲུལ་གཏམ་འདི་ཙམ་འབྱུང་བ་ནི། ། བསམ་གཏན་ཉེར་བསྡོགས་ཙམ་ཐོབ་པ། ། ལྡང་སེམས་གསལ་སྣང་ཅུང་ཟད་ཀྱིས། ། འཁྲུལ་གཞི་བྱས་པའི་ཡིད་དཔྱོད་དམ། ། ཡང་ན་ཤེས་པ་འཁྲུལ་ངོ་ཡི། ། རྨི་ལམ་ལྟ་བུའི་ལོག་ཤེས་ཤིག ། མངོན་སུམ་ལྟ་བུར་འཁྲུལ་གྱུར་ཏམ། ། འདི་འདྲའི་རིགས་ཅན་ཐམས་ཅད་པ། ། ལོག་ལྟའི་རྒྱུ་རུ་བདེ་གཤེགས་ཀྱིས། །
མདོ་སྡེ་ཚངས་པའི་དྲ་བར་གསུངས། ། འབྲི་གུང་རིན་ཆེན་ཡབ་སྲས་ཀྱི། ། དགོངས་པ་ཟབ་མོ་སངས་རྒྱས་ཡིན། ། ཁ་ཅིག་རང་ངོ་མ་ཤེས་པའི། ། འཁྲུལ་དེ་གནས་སྐབས་གསུམ་གྱི་དུས། ། གང་ལ་འབྱུང་ཞེས་དན་དྷུའི་ཚོགས། ། ཕན་ཚུན་མུ་ཅོར་གླེང་ངོ་གྲགས། ། འཁྲུལ་པའི་དོན་ནི་རྫུན་པ་སྟེ། ། དེ་ཡི་ཐོག་མ་ཐ་མའང་རྫུན། ། དེ་ལ་སྔ་ཕྱི་ག་ལ་ཡོད། །
འཁྲུལ་དུས་ངོས་འཛིན་བྱེད་པ་སོགས། ། ལུང་མ་བསྟན་གྱི་ལྟ་བར་འགྱུར། ། ཁ་ཅིག་ཕྱག་རྒྱ་ཆེན་པོའི་ལྟ། ། སྣང་བའི་ངོ་བོ་གསལ་ཙམ་ལ། ། འདི་ལ་དུས་གསུམ་སྤྲོས་པ་ཀུན། ། ཅིག་ཅར་བཅད་ནས་གནང་བ་དེ། ། དུས་དང་བྲལ་བར་ལྟ་བ་ལས། ། ཟབ་པ་ཡོད་རེ་ཀན་སོགས་སྨྲ། ། སྣང་བ་ཐམས་ཅད་འདུས་བྱས་ཡིན། ། འདུས་བྱས་ཐམས་ཅད་འགྱུར་བ་ཡིན། །
འགྱུར་བ་དེ་ལ་དུས་སུ་བཞག ། དུས་གསུམ་གང་ཡང་མ་ཡིན་པའི། ། གསལ་ཙམ་སྣང་བའང་འགྲུབ་པར་དཀའ། ༈ །ཁ་ཅིག་ཤེས་པ་འདི་ཉིད་ལ། ། བླ་མས་རང་ངོ་འཕྲོད་པར་སྤྲོད། ། འཕྲོད་ན་ཆོས་སྐུར་འཆར་རོ་ལོ། ། རང་རིག་ཡོད་ཚད་རང་ངོ་ནི། ། མི་ཤེས་མི་སྲིད་དེ་ཡི་ཕྱིར། ། རང་ངོ་འཕྲོད་པ་བླ་མ་ལ། ། མ་རག་ཚུལ་འདི་སྔོན་ཉིད་ནས། །
བློ་ཆེན་རྣམས་ཀྱིས་བསལ་ཟིན་ཏོ། ༈ །ཁ་ཅིག་འདོད་ཆགས་ལྟ་བུ་ལ། ། ལྟ་བའི་ངོ་ཏི་བྱེད་པའི་ཚེ། ། ཕྲ་ཐིག་སྲོག་རྩོལ་ལ་སོགས་པ། ། བཅོས་སྒོམ་རྒྱས་འདེབས་སྤངས་ནས་ནི། ། མ་བཅོས་ཆགས་པར་ལྟ་བོ་ཟེར། ། འདོད་ཆགས་ལ་སོགས་དམ་ཆོས་སུ། ། སྨྲ་བ་མུ་སྟེགས་གསང་སྔགས་ཡིན། ། མཚན་མར་འཛིན་པ་ཡོད་ཀྱི་བར། ། མཚན་བཅས་བསྐྱེད་རྫོགས་ལམ་དུ་བསྔགས། །
ཇི་སྲིད་མཚན་མེད་གྱུར་པ་ན། ། ཁྱོད་ཀྱི་དུག་ལྔ་ཇི་ལྟར་ལུས། ། སྡུག་བསྔལ་རྒྱུ་ལ་ཐར་པ་ཞེས། ། བདུད་ཀྱི་སྟོབས་ལས་བྱུང་བ་ཡིན། ༈ །ཁ་ཅིག་རྡོ་རྗེ་ཐེག་པ་ཡི། ། ལམ་གྱིས་ཕུང་པོ་ལྷག་མེད་དུ། ། སངས་རྒྱས་སྒྲུབ་ཕྱིར་འདོད་ཡོན་ལྔ། ། རྣམ་རྟོག་མེད་པར་ལོངས་སྤྱོད་ལོ། ། རྒྱུད་ནས་འདོད་ཡོན་བསྟེན་པ་སོགས། ། དགོངས་པའི་དབང་གིས་གསུངས་པ་ཡིན། །
འདོད་པའི་ཡོན་ཏན་གང་བྱུང་བ། ། ཅི་ཙམ་ལོངས་སྤྱོད་བྱེད་པ་ཡང༌། ། ལས་ཀྱི་འབྲས་བུར་སྤྱོད་པ་ཡིན། ། རྡོ་རྗེ་འཆང་གི་རྒྱུར་མི་འགྲོ། ། སྤྱིར་ཡང་ཕུང་པོ་ལྷག་མེད་དུ། ། སངས་རྒྱས་ཐེག་པ་ཆེ་ལས་བཀག ། རྡོ་རྗེ་ཐེག་པ་བླ་མེད་དུ། ། ཁམས་དྲུག་ལྡན་པའི་ལུས་འདི་ཉིད། ། སྒྲིབ་བྲལ་བྱས་ནས་ཡེ་ཤེས་སྐུ། ། འཁོར་བ་ཇི་སྲིད་ལྷག་བཅས་འདོད། །
འགའ་ལ་རླུང་གི་ནུས་པ་ཡིས། ། རང་ལུས་འཇའ་ལྟར་སྣང་བ་ཡོད། ། དེ་ཙམ་ཐར་པ་མ་ཡིན་ཏེ། ། ལས་གཏུམ་ལ་སོགས་བྱེད་པ་ཡིས། ། མུ་སྟེགས་ལ་ཡང་དེ་འདྲ་ཡོད། ༈ །ཁ་ཅིག་སྟོན་པ་སངས་རྒྱས་ཀྱང༌། ། འདས་གྲོངས་ལ་སོགས་མངའ་བའི་ཕྱིར། ། འཆི་མེད་རིག་འཛིན་མ་གྲུབ་ལོ། ། འདི་ནི་བོན་གྱི་ཟེར་སྒྲོས་ཡིན། ། རིག་པ་འཛིན་པའི་གནས་ཞེས་པ། །
འདོད་ལྷ་དྲུག་གི་དབེན་གནས་འགར། ། གསང་སྔགས་སྤྱོད་པའི་ཡུལ་ཡོད་ཀྱི། ། རིག་འཛིན་གནས་ཞེས་དེ་ལ་བརྗོད། ། གཞན་དུ་མཁའ་སྤྱོད་རིག་འཛིན་གནས། ། གནས་ཆེན་སོ་བདུན་ལ་སོགས་པ། ། སྤྲུལ་པའི་ཞིང་ཁམས་རྣམས་ལ་གྲགས། ༈ །གཞན་ཡང་རྫོགས་ཆེན་ལྟ་བ་ནི། ། ཀུན་བཟང་ཐུགས་ཉིད་ཡིན་ཕྱིར་དང༌། ། ཐེག་དགུའི་རྩེ་མོ་ཡིན་པའི་ཕྱིར། ། འདི་ལས་ལྷག་པའི་ལྟ་བ་མེད། །
ཐེག་བརྒྱད་ལ་སོགས་ལྟ་བ་ནི། ། སྙིང་མེད་གཞོབ་སྟོང་འདྲའོ་ལོ། ། རྫོགས་པ་ཆེན་པོ་ཞེས་བྱ་བའི། ། ལྟ་དང་གྲུབ་མཐའི་དབྱེ་བ་ནི། ། སངས་རྒྱས་བསྟན་ལ་འགར་ཡང་མེད། ། བོན་དང་རྒྱ་ནག་ཆོས་ལུགས་ཡིན། ། རྫོགས་ཆེན་ལྟ་བ་མཆོག་གྱུར་པའི། ། སྒྲུབ་བྱེད་བསྒྲུབ་བྱ་ཉིད་དང་མཚུངས། ༈ །ཁ་ཅིག་དམ་པ་རྒྱ་གར་གྱི། ། དམ་ཆོས་ཞི་བྱེད་ལྟ་བ་ཡང༌། །
ཕ་རོལ་ཕྱིན་པའི་ལྟ་བ་དེ། ། རིག་པ་གཅེར་མཐོང་ཁོ་ནས་གྲོལ། ། དེ་ལས་ཐབས་གཞན་མི་དགོས་ལོ། ། ཐེག་ཆེན་འཕགས་པ་ཐོབ་པ་ན། ། སྟོང་ཉིད་ཁོ་ནར་སྙོམས་འཇུག་ན། ། དུས་མ་ཡིན་པར་ཡང་དག་མཐའ། ། མངོན་སུམ་བྱས་པའི་སྐྱོན་ཡོད་ན། ། སོ་སྐྱེས་ཐབས་ཆ་ཀུན་བཀག་སྟེ། ། རིག་པ་གཅེར་མཐོང་ཞེས་བྱ་བ། ། རིག་པ་དྭངས་ཤིང་གྲུབ་ཙམ་གྱིས། །
ཕར་ཕྱིན་ལྟ་བར་འགྱུར་རམ་ཅི། ༈ །ཨ་མ་ལབ་མའི་གཅོད་ལུགས་ལ། ། མ་གཅིག་མོ་རང་ལ་སོགས་ཀྱིས། ། དཀྱིལ་འཁོར་བཞེངས་ནས་དབང་བསྐུར་ལོ། ། བསླབ་པ་འཆའ་དང་དཀྱིལ་འཁོར་གྱི། ། གཙོ་བོར་བཞེངས་ནས་དབང་བསྐུར་སོགས། ། ཆོ་ག་སངས་རྒྱས་སྤྱོད་ཡུལ་ཡིན། ། ཕལ་པའི་དབང་སོགས་ནུས་པ་མེད། ༈ །མདོར་ན་གངས་ཅན་ཁྲོད་འདི་ནི། ། ཆོས་རྒྱལ་ལོ་པཎ་བཀའ་དྲིན་ཆེ། །
དེ་ཕྱིར་བཙན་པོ་ཁྲི་སྲོང་གིས། ། ལྟ་བ་ཀླུ་སྒྲུབ་ལུགས་བཞིན་གྱིས། ། སྤྱོད་པ་མཁན་པོའི་ལུགས་ལྟར་སློབས། ། བཀའ་རྩིགས་འདི་ཉིད་བཙན་པ་ན། ། སྐྱེ་དགུ་བདེ་ལེགས་ཉིད་དུ་བྱེད། ། ཆོས་དང་ཆོས་མིན་དབྱེ་བའི་གཏམ། ། ལྟ་བའི་ལེའུ་དང་པོའོ།། ༈ །།རྫོགས་པའི་སངས་རྒྱས་བསྒྲུབ་པ་ལ། ། སྒྲིབ་སོགས་རྣམ་པར་བྱང་བ་དགོས། ། དེ་དག་བྱང་བར་བྱེད་པ་ལ། །
གཉེན་པོའི་ཡེ་ཤེས་གང་ཡིན་པ། ། གསལ་སྣང་ཐོབ་ལ་སྒོམ་པ་གཅེས། ། དེ་ཕྱིར་སྒོམ་ལ་ནན་ཏན་གྱིས། ། བསྒོམ་པར་བྱ་བའི་སྒོམ་པ་ཡང༌། ། ཞི་གནས་དང་ནི་ལྷག་མཐོང་གི ། སྒོམ་པ་རྣམ་པ་གཉིས་སུ་ཡོད། ། ཞི་གནས་དེ་ནི་ཤིན་སྦྱངས་ཀྱི། ། ཏིང་འཛིན་རྩེ་གཅིག་པ་ཡིན་ཕྱིར། ། དེ་ཉིད་ལ་ཡང་ཟག་བཅས་དང༌། ། ཟག་མེད་དག་གི་དབྱེ་བ་དང༌། །
སྒོམ་ཚུལ་ལ་ཡང་ཐུན་མོང་དང༌། ། ཐུན་མོང་མིན་པ་ཤེས་པར་བྱོས། ༈ །ལྷག་མཐོང་དེ་ནི་བདག་མེད་པ། ། རྟོགས་པའི་ཤེས་རབ་རྣམ་འབྱེད་ཡིན། ། དེ་ཉིད་ལ་ཡང་འཇིག་རྟེན་དང༌། ། འཇིག་རྟེན་འདས་པའི་དབྱེ་བ་དང༌། ། སྒོམ་ཚུལ་ལ་ཡང་ཐུན་མོང་དང༌། ། ཐུན་མོང་མིན་པ་ཤེས་པར་བྱོས། ། སངས་རྒྱས་གོ་འཕང་སྒྲུབ་པ་ལ། ། སྒོམ་ཚུལ་འདི་ལྟར་མི་ཤེས་ཤིང༌། །
མན་ངག་ཚད་མ་མེད་བཞིན་དུ། ། ཤེས་པ་འདི་ཀ་ཞི་གནས་དང༌། ། ལྷག་མཐོང་ཉིད་དུ་སྒོམ་ཞེས་ཟེར། ། ཞི་གནས་སྒོམ་པར་བྱེད་པ་ལ། ། ཡུལ་གྱི་རྣམ་གཡེང་ཉེས་དམིགས་སུ། ། མཐོང་ནས་ཉེ་བར་ཞི་བ་དགོས། ། ལྷག་མཐོང་སྒོམ་པར་བྱེད་པ་ལ། ། ཆོས་ཀུན་སྤྲོས་བཅས་མ་ཞི་བར། ། མཐོང་ནས་སྤྲོས་མེད་སྒོམ་པ་དགོས། ། རྣམ་གཡེང་ཤེས་པ་སོར་བཞག་འདིས། །
ཞི་ལྷག་སྒོམ་གྱི་གོ་གར་ཆོད། ། རྣམ་གཡེང་ལ་སོགས་སྒྲིབ་པ་རྣམས། ། ཞི་ལྷག་སྒོམ་དུ་བྱེད་པ་སོགས། ། སངས་རྒྱས་བསྟན་དང་མི་མཐུན་པས། ། རྒྱུད་ཁུངས་ཉེ་བ་གསར་དུ་སྨོས། ། རང་རྒྱུད་ཁོ་ནས་མྱོང་ཆོས་ཕྱིར། ། སྐལ་མེད་གཞན་གྱི་བློ་བར་ནི། ། འདི་འདྲ་འབབ་པ་མ་ཡིན་སོགས། ། རྨོངས་པས་ཀུན་ནས་བསླངས་ཏེ་བརྗོད། ༈ །མི་དགེ་བ་ཡི་སྤྱོད་ལམ་སོགས། །
ཕྱག་ཆེན་སྒོམ་གྱིས་བྱེད་དོ་ཟེར། ། ཕྱག་ཆེན་ངང་ནས་སྤྱོད་ལམ་སོགས། ། ཏིང་འཛིན་མ་ཐོབ་པ་ལ་མིན། ། ཏིང་འཛིན་ཅན་ལ་སྡིག་སྤྱོད་མེད། ། སྡིག་པ་རང་གི་ངོ་བོ་ཡང༌། ། དོན་ལྡོག་གཞན་དུ་འགྱུར་མེད་ཕྱིར། ། ཕྱག་ཆེན་སྒོམ་དུ་ག་ལ་འགྲོ། ། ཁ་ཅིག་གནས་ལུགས་ཕྱག་ཆེན་ནི། ། བཙན་ཐབས་ཉིད་དུ་སྒོམ་པ་ན། ། དབང་གིས་སྨིན་དང་བསྐྱེད་རྫོགས་ཀྱིས། །
གྲོལ་བའི་རྣམ་གཞག་མི་དགོས་ལ། ། དེ་ལས་དམན་པ་བདེ་སྟོང་གི ། ཕྱག་ཆེན་སྒོམ་པའི་དབང་བྱས་ནས། ། སྨིན་གྲོལ་ཕྱག་རྒྱ་ལ་སོགས་ཀྱིས། ། རྣམ་གཞག་བྱས་པ་ཡིན་ནོ་ལོ། ། དབང་བཞི་དང་ནི་རིམ་གཉིས་ལ། ། མ་བརྟེན་ཕྱག་རྒྱ་ཆེན་པོ་ནི། ། མེད་ཕྱིར་དབང་བཞི་རིམ་གཉིས་ལ། ། ཕྱག་རྒྱ་ཆེན་པོའི་རིང་རྒྱུད་དང༌། ། ཉེ་རྒྱུད་དག་གི་ཁྱད་པར་ཡོད། །
གནས་ལུགས་ཕྱག་ཆེན་བཙན་འདེབས་སོགས། ། བླུན་ལ་གྲགས་པའི་ཁྱད་པར་ཡིན། ༈ །ཁ་ཅིག་ཟབ་མོའི་དབང་བླངས་ནས། ། སྡིག་སྤྱད་དམ་ཚིག་མ་བསྲུངས་ཀྱང༌། ། ཐོབ་པ་གཅིག་པུས་གྲོལ་བའི་ཕྱིར། ། སྒོམ་ཡང་དེ་ཡིས་གོ་ཆོད་ལོ། ། ཚུལ་བཞིན་དབང་ཐོབ་སྡོམ་ལྡན་ན། ། སྡིག་སྤྱད་དམ་ཉམས་མནར་མེད་ལྟུང༌། ། དབང་ཙམ་བསྐུར་ཡང་སྔགས་སྡོམ་ནི། ། མ་སྐྱེས་པ་ཡིས་སྡིག་བྱས་ཀྱང༌། །
དབང་གིས་ཐོབ་པའི་དམ་ཚིག་ནི། ། ཉམས་པ་མེད་ཀྱང་གསང་སྔགས་ལ། ། ཅོ་འདྲི་བྱས་པའི་ཆོས་སྤོང་གིས། ། ངན་སོང་གནས་སུ་སྐྱེ་བ་ལས། ། ངེས་ལེགས་ཐབས་སུ་ག་ལ་འགྲོ། ༈ །དེ་ལ་ཁ་ཅིག་རང་རང་གིས། ། ལྟ་སྒོམ་སངས་རྒྱས་དགོངས་པ་དང༌། ། མ་མཐུན་པ་ཡི་རྫུན་རྒྱབ་ལ། ། ངེད་ཀྱི་ལྟ་སྒོམ་བཟང་པོ་འདི། ། སྤྲུལ་པའི་ཡེ་ཤེས་དཀྱིལ་འཁོར་ལ། །
དབང་བླངས་ནས་ནི་རྟོགས་པའི་ཕྱིར། ། གཞན་གྱི་མྱོང་བར་མི་འདྲ་ལོ། ། སྤྲུལ་པའི་འཁོར་ལོར་དབང་ལེན་པའི། ། སྐལ་ལྡན་ཡིན་ན་ཚེ་འདི་ལ། ། མཆོག་གི་དངོས་གྲུབ་ཐོབ་གྱུར་ཅིང༌། ། དེ་ཐོབ་དུས་ན་རང་ཉིད་ཀྱིས། ། རྟོགས་དོན་གཞན་ལ་འདོམས་པ་ཡིན། ། ཁ་ཅིག་མར་མེ་ཤེལ་གོང་དང༌། ། ཉི་ཟེར་རྨ་བྱའི་མདོངས་དང་ནི། ། སེང་རས་མིག་ལ་བཀབ་པ་དང༌། །
དྲག་པོར་མིག་གཉིས་བཙིར་ནས་ནི། ། འོད་གསལ་མངོན་དུ་བྱེད་དོ་ལོ། ། མིག་དབང་བསླད་པའི་སྣང་ཆ་རྣམས། ། མེད་པར་གསལ་བར་སྣང་བ་ཡི། ། རྟོག་མེད་འཁྲུལ་ཤེས་ཡིན་པའི་ཕྱིར། ། མངོན་སུམ་ལྟར་སྣང་ཚད་མ་མིན། ༈ །ཁ་ཅིག་དེང་སང་སངས་རྒྱས་ཀྱིས། ། གསུངས་པའི་བསྒོམ་རིམ་ཐམས་ཅད་ལ། ། ཚོང་འདུས་འོ་མ་ལྟ་བུ་ཡིས། ། བསྲེས་བསླད་མ་བྱས་གཅིག་ཀྱང་མེད། །
དེས་ན་གཏེར་ནས་འཐོན་པ་ཡི། ། འཁྲུལ་མེད་དོན་ཞིག་སྒོམ་ཟེར་ལོ། ། བོད་འདིར་ཇོ་བོ་ལྷ་གཅིག་གིས། ། ལྷ་སའི་དཀར་ཆག་ཀ་བ་ལས། ། མཁའ་འགྲོས་བསྟན་ནས་བཏོན་པ་འདི། ། མ་གཏོགས་གཏེར་ནས་དམ་པའི་ཆོས། ། ཡིད་བརྟན་རུང་བ་ན་གཅིག་མེད། ། གཏེར་ཆོས་རྣམས་ནི་རང་བཟོ་ཡིན། ༈ །ཁ་ཅིག་དྲན་རིག་ཤེས་པ་ཀུན། ། མི་དགག་མི་བསྐྱིལ་ཤེས་པ་རྣམས། །
སྟོང་པ་ཉིད་དུ་དྲན་ཙམ་གྱིས། ། མ་བརྗེད་ཕྱག་རྒྱ་ཆེན་པོ་ལོ། ། ཤེས་པ་ཐམས་ཅད་ཀུན་ལ་ཡང༌། ། སྟོང་པ་ཉིད་ཀྱི་དྲན་འཛིན་སོགས། ། ཐོས་བསམ་ལས་བྱུང་ཤེས་རབ་ཀྱི། ། རྒྱས་འདེབས་ཙམ་ཞིག་སྒོམ་བྱེད་པ། ། དངོས་པོར་འཛིན་པ་ལྡོག་བྱེད་ཡིན། ། སྒོམ་པའི་སྟོབས་ཀྱིས་རྒྱས་འདེབས་ན། ། དུས་དེར་དྲན་རིག་ཤེས་སོགས་ཀྱང༌། ། རང་བཞིན་སྟོང་པ་ཉིད་དུ་ནི། །
ཆུ་ལ་ཆུ་བཞག་བཞིན་སོང་བས། ། དྲན་རིག་མི་འགག་གང་དུ་ལུས། ། དེ་ལྟ་ན་ཡང་དེ་ཙམ་གྱིས། ། ཕྱག་ཆེན་སྒོམ་པར་མི་འགྱུར་རོ། ། ཕྱག་རྒྱ་ཆེན་པོའི་སྒོམ་ཐབས་ནི། ། ཡན་ལག་དྲུག་གམ་རིམ་པ་ལྔ། ། བསྙེན་སྒྲུབ་བཞི་ལས་མ་གཏོགས་པ། ། སྒོམ་པའི་ཐབས་གཞན་ཡོད་མ་ཡིན། ༈ །ཁ་ཅིག་སེམས་ཀྱི་རྩ་བ་ནི། ། སེམས་སུ་ཐག་ཆོད་སེམས་ཉིད་དུ། །
གྲུབ་པར་རྟོགས་པས་གྲོལ་ལོ་ཟེར། ། སེམས་ཉིད་སེམས་སུ་གྲུབ་པ་རུ། ། འདོད་ཅིང་སེམས་ཙམ་ཡན་ཆད་ལ། ། སེམས་ལ་རྒྱུ་རྐྱེན་རང་དབང་ཅན། ། མ་གྲུབ་ཕྱིར་ན་གཞི་རྩ་སོགས། ། བྲལ་བར་དབུ་མའི་གཞུང་དུ་གསལ། ༈ །རིག་པ་སྐད་ཅིག་མ་གཅིག་ལ། ། བྱང་ཕྱོགས་སོ་བདུན་ལ་སོགས་ཆོས། ། རྫོགས་པར་བསྒོམ་ཤིང་ཡོད་ཅེས་ཟེར། ། སྐད་ཅིག་གཅིག་ལ་སོ་བདུན་སོགས། །
སྒོམ་ལ་རང་དབང་ཐོབ་པ་ནི། ། འཕགས་ཆེན་མ་གཏོགས་གཞན་ལ་མེད། ། སོ་སྐྱེ་རྣམས་ཀྱི་ཤེས་པ་ནི། ། མཚུངས་ལྡན་རྣམ་པ་ལྔས་མཚུངས་ཀྱིས། ། ཉི་ཚེའི་ཤེས་པ་ཁོ་ནར་ཟད། ༈ །ཁ་ཅིག་སེམས་ཀྱི་སྐད་ཅིག་གྲངས། ། འདུས་བྱས་ཡིན་ཕྱིར་གྲངས་ཤིག་ཡོད། ། གྲངས་དེ་འཛིན་པར་བློས་ལྕོགས་ན། ། ཚད་རྫོགས་འཁོར་བ་ཟད་པ་ཡིན། ། ཇི་སྲིད་གྲངས་དེ་མ་ཟིན་པས། །
གོ་རིམ་འཁྲུགས་པས་སྲིད་འདིར་འཁྱམས། ། འདི་ནི་སྒོམ་པས་གྲུབ་བོ་ལོ། ། ཀྱེ་མ་བླུན་པོས་ཅི་ཡང་དྲན། ། རིག་པ་སྔ་མཐའ་ཕྱི་མཐའ་ནི། ། ཐུག་མེད་ཡིན་ཕྱིར་སྐད་ཅིག་ལ། ། གྲངས་ཚད་ཡོད་པར་ག་ལ་འགྱུར། ༈ །དེང་སང་ས་ཐོབ་འདོད་པ་འགའ། ། ཀློག་ཙམ་ལ་ཡང་རྨོངས་པ་ན། ། ངེད་ཅག་ཤེས་རབ་གཅིག་པུས་ནི། ། བསྒོམས་པས་ཤེས་རབ་རྐྱང་གྲོལ་ལོ། །
ཐེག་པ་ཆེ་ཡི་འབྲས་བུ་ལ། ། ཤེས་རབ་རྐྱང་གྲོལ་རྣམ་གཞག་མེད། ། ལྷག་པར་གསང་སྔགས་ལ་བརྟེན་པའི། ། ས་ཐོབ་དབང་པོ་སྨིན་པའི་ཕྱིར། ། ཤེས་རབ་དབང་པོ་རྒྱས་པ་ཡིན། ༈ །དེང་སང་འདི་ན་ལ་ལ་དག ། སྐྲ་བཅས་སྐྲ་མེད་བུད་མེད་ཀྱི། ། ཁྱིམ་ཐབས་བདག་ཏུ་བཟུང་བྱས་ནས། ། བདེ་བ་ཆེན་པོའི་སྒོམ་ཞེས་ལོ། ། ཁྱིམ་ཐབ་སྡུག་བསྔལ་རྒྱུ་ཡིན་ཕྱིར། །
བདེ་ཆེན་སྒོམ་པའི་རྟེན་མི་རུང༌། ། བཅོམ་ལྡན་ཕྲིན་ལས་ཕྱག་རྒྱ་ནི། ། མི་མོའི་ལུས་ལ་མཚན་དཔེ་ལྡན། ། མཆོག་གི་སྤྲུལ་སྐུ་ཡིན་པའི་ཕྱིར། ། ཁྱིམ་ཐབས་བདག་འཛིན་ཡུལ་མ་ཡིན། ། དེ་ཕྱིར་དེ་ལ་སྔགས་སྐྱེས་དང༌། ། ཞིང་སྐྱེས་རིགས་སྐྱེས་ལ་སོགས་པ། ། རྣལ་འབྱོར་ཅན་ལ་སྣང་རུང་གི ། རྣལ་འབྱོར་མེད་ལ་སྣང་མ་ཡིན། ། མི་གཙང་ཕུང་པོ་ལས་རྒྱ་མིན། །
སྡུག་ཕུང་འདི་ལ་བྱིན་རླབས་མེད། ༈ །བློ་གྲོས་ཆུང་ངུའི་རྣམ་རྟོག་ལ། ། ཁྱིམ་པ་རྡོར་འཛིན་བཤད་པའི་ཕྱིར། ། ཁྱིམ་ཐབ་ལ་སོགས་སྤྱོད་པ་ཡང༌། ། གསང་སྔགས་ལམ་ལ་རུང་ངོ་ལོ། ། དགེ་བསྙེན་ཙམ་གྱི་བརྟེན་ལ་ནི། ། སྔགས་སྤྱོད་རུང་བར་བཤད་པ་ཡང༌། ། ཚངས་སྤྱོད་དགེ་བསྙེན་ཉིད་དུ་གསལ། ། ཁྱིམ་པ་རྡོ་རྗེ་འཛིན་པ་ཡང༌། ། སྤྲུལ་པའི་གང་ཟག་རྣམས་ལ་དགོངས། །
བདག་ནི་འཁྲིག་པའི་བདེ་བ་དང༌། ། དེ་ཉིད་ལམ་དུ་སྟོན་པ་ཡི། ། དམ་ཆོས་བླ་མར་བཅས་པ་ཀུན། ། སྐྱེ་བ་ཀུན་ཏུ་མཐོང་མ་འགྱུར། ། འདི་ནས་འཆི་འཕོས་གྱུར་པ་ན། ། དགའ་ལྡན་མི་ཕམ་མདུན་དྲུང་དུ། ། ཐེ་ཚོམ་མཐའ་དག་ལེགས་ཆོད་དེ། ། འཇིག་རྟེན་རབ་རིབ་སེལ་བྱེད་ཤོག ། ཆོས་དང་ཆོས་མིན་འབྱེད་པའི་གཏམ། ། སྒོམ་པའི་ལེའུ་གཉིས་པའོ།།
༈ །།ཐར་པ་སྒྲུབ་པར་འདོད་པ་དག ། ལུས་ངག་ཡིད་ཀྱི་སྤྱོད་པ་ཀུན། ། སྡོམ་པའི་དགེ་རྩས་ཟིན་པ་དགོས། ། དེས་ན་སྡོམ་པའི་རྣམ་གཞག་ཀུན། ། ཐེག་པ་རང་རང་སོ་སོ་ནས། ། ཇི་ལྟར་བསྟན་བཞིན་བསླབ་པར་གྱིས། ༈ །ཁ་ཅིག་དགེ་བ་བཅུ་སྤྱོད་ན། ། སྡོམ་པ་ཚུལ་བཞིན་མ་བླངས་ཀྱང༌། ། སངས་རྒྱས་བསྟན་པའི་སྡོམ་པ་སྟེ། ། ཆོ་ག་གཞན་དག་མི་དགོས་ལོ། །
རྫོགས་སངས་རྒྱས་ཀྱི་བསྟན་པ་ཡི། ། སྡོམ་པའི་རྣམ་པར་བཞག་པ་ལ། ། རགས་པ་བརྡ་ཡིས་བླངས་པ་དང༌། ། ཕྲ་བ་ཆོས་ཉིད་ཀྱིས་ཐོབ་པ། ། གཉིས་ལས་གཞན་དུ་མེད་པ་ལ། ། རགས་པ་བརྡ་བྱུང་དབང་དུ་ན། ། ཆོ་གའི་སྒོ་ནས་མ་བླངས་པའི། ། དགེ་བའང་བར་མ་ཙམ་ཡིན་གྱིས། ། བདེ་གཤེགས་བསྟན་པའི་སྡོམ་པ་མིན། ༈ །ཁ་ཅིག་སེམས་ཉིད་རྟོགས་ཐབས་ལ། །
སྡོམ་པ་བསྲུངས་བར་བྱེད་པ་ཡིན། ། སེམས་ཉིད་རྟོགས་པའི་དུས་དེར་ནས། ། སྡོམ་པ་སྦུན་པ་བཞིན་དུ་གྲོལ། ། སྡོམ་པ་སེམས་ཉིད་ཡེ་སྲུང་ལོ། ། སྡོམ་པ་སོ་སོ་རང་རང་གི ། གཏོང་རྒྱུས་གཏོང་བར་མ་བྱས་ན། ། ཆོས་ཉིད་མཐོང་བས་ཅི་སྟེ་གཏོང༌། ། ཡེ་སྲུང་ཡིན་ན་ཐོབ་ཤོར་མེད། ༈ །དེང་སང་འདི་ན་ཆེར་རློམ་འགའ། ། སྡིག་པ་བབ་ཅོལ་སྤྱོད་བཞིན་དུ། །
བྱང་སེམས་སྤྱོད་པ་ཡིན་པའི་ཕྱིར། ། སྡོམ་གསུམ་གང་ལའང་ཉེས་མེད་ལོ། ། བྱང་ཆུབ་སེམས་དཔའ་ལས་དང་པོས། ། ཉེས་སྤྱོད་གཙོ་ཆེར་སྡོམ་དགོས་ན། ། སྡིག་པ་བྱེད་པ་ག་ལ་སྲིད། ། བྱང་སེམས་རབ་དགའི་ས་ལ་སོགས། ། བཞུགས་པ་རྣམས་ཀྱིས་འཁོར་ལོས་བསྒྱུར། ། རྒྱལ་པོ་ལ་སོགས་ལུས་འཛིན་ནས། ། སེམས་ཅན་ཀུན་དོན་མཛད་པ་ལ། ། མཚོན་གྱི་ཆད་པ་ལ་སོགས་པའི། །
ཁ་ན་མ་ཐོའི་དྲི་མ་བྲལ། ༈ །ཁ་ཅིག་ཆགས་སྡང་སྤྱོད་པ་ཡང༌། ། དྲག་པོའི་འཕྲིན་ལས་ཡིན་པ་དང༌། ། ངེད་ཀྱི་དགེ་བའི་མཛད་པ་ཡང༌། ། ཁྱོད་ཀྱི་སྐལ་པའི་ཉེས་པ་ཡིས། ། མི་དགེ་བ་རུ་མཐོང་ངོ་ལོ། ། དྲག་པོའི་འཕྲིན་ལས་ཞེས་པ་ནི། ། སྐལ་བ་མཆོག་ཏུ་གྱུར་རྣམས་ལ། ། གཉེན་པོ་མྱུར་དུ་འདྲེན་པ་དང༌། ། སྤང་བྱ་མྱུར་སྤོང་ལས་ལ་ཟེར། །
ཆགས་སྡང་སྤྱོད་པ་འདོར་ཕྱིར་ཡིན། ། ཁམས་དྭངས་པ་ཡིས་སྣང་མཐུན་ངོར། ། སྣང་བ་མི་འདྲར་སྟོན་ནུས་ན། ། ངེད་ཀྱི་སྐལ་བའི་ཉེས་པར་སྲིད། ། སྣང་མཐུན་ཀུན་གྱི་སྣང་ཚུལ་ལ། ། སྡིག་སྤྱོད་འབའ་ཞིག་གྲུབ་པའི་ཕྱིར། ། འདི་ནི་དགེ་བ་ཨེ་ཡིན་ནམ། ༈ །ཁ་ཅིག་སོ་ཐར་སྡོམ་ལྡན་གྱིས། ། རབ་བྱུང་ཆ་ལུགས་འཛིན་དགོས་བཞིན། ། རིག་འཛིན་སྡོམ་ལ་གནས་པ་ཡང༌། །
ཧེ་རུ་ཀ་ཡི་ཆ་ལུགས་ནི། ། མི་ཚེ་རིལ་པོར་བྱེད་པས་ན། ། དུད་འགྲོ་ལ་སོགས་བསད་ན་ཡང༌། ། ཉེས་མེད་ཤ་བ་རི་བཞིན་ལོ། ། དེ་གཉིས་མཚུངས་པ་མ་ཡིན་ཏེ། ། དེ་བཞིན་གཤེགས་པ་རང་ཉིད་ཀྱི། ། རབ་བྱུང་སོ་ཐར་སྡོམ་ལྡན་ལ། ། རྣམ་པ་ཀུན་ཏུ་རབ་བྱུང་གི ། ཆ་ལུགས་འཛིན་པར་སྟོན་པས་བཅས། ། རིག་འཛིན་སྡོམ་ལྡན་ཀུན་ལ་ཡང༌། །
ཧེ་རུ་ཀ་ཡི་ཆ་ལུགས་ནི། ། ཐུན་མོང་སྐྱེ་བོ་ཐམས་ཅད་ངོར། ། འཛིན་པར་མི་རུང་སྟོན་པས་བཅས། ། ཤ་བ་རི་པས་སྤྲུལ་པའི་ཕག ། བསད་ཚུལ་ཡིན་གྱིས་རང་རྒྱུད་མིན། ། འདི་ན་ཁྱིམ་ཐབ་སྦྲེལ་བ་ལ། ། སྔོན་གྱི་ལུང་བསྟན་ཡོད་པ་དང༌། ། ལུང་སྟོང་ཀུན་ཏུ་བརྒྱུས་ནས་ནི། ། གནས་སྒོ་གསར་དུ་འབྱེད་ཅེས་དང༌། ། ཡི་དམ་ཞལ་གཟིགས་རྟོགས་ཆོས་འཆད། །
ཧེ་རུ་ཀ་དང་རྣལ་འབྱོར་མ། ། རིགས་གསུམ་མགོན་པོ་ལ་སོགས་ཀྱི། ། སྐུ་སྐྱེར་ཁས་ལེན་བྱེད་པ་སོགས། ། རྟགས་ཙམ་འཛིན་པའི་དུས་འདི་རུ། ། བདུད་ཀྱིས་བྱས་པ་མིན་ན་རུང༌། ། སངས་རྒྱས་མི་ལྤགས་གོན་པ་དང༌། ། ཟོག་པོས་བླུན་པོ་བསླུ་བ་གཉིས། ། ཤེས་རབ་ཅན་ལ་ག་ལ་འདྲ། ། ཆོས་དང་ཆོས་མིན་འབྱེད་པའི་གཏམ། ། སྤྱོད་པའི་སྐབས་ཏེ་གསུམ་པའོ།།
༈ །།མཆོག་གི་དངོས་གྲུབ་འབྲས་བུ་ནི། ། དབང་བཞིས་སྨིན་ཅིང་ཕྱག་རྒྱ་བཞིས། ། བསྐྱེད་ཅིང་སྟོང་བཞི་དགའ་བཞི་དང༌། ། སྣང་བཞིའི་ངོ་བོར་མྱོང་བ་ཡིས། ། སྐད་ཅིག་གཅིག་དང་མངོན་བྱང་ལྔ། ། རྣམ་པ་ཉི་ཤུ་སྒྱུ་དྲ་ཡི། ། མངོན་བྱང་ཆུབ་པའི་རྫོགས་སངས་རྒྱས། ། སྐུ་བཞིའི་ངོ་བོར་གྲུབ་པའོ། ། ཀརྨ་རང་བྱུང་ཞབས་ཉིད་ཀྱིས། ། ཟབ་མོ་ནང་དོན་བརྗོད་དོན་དུ། །
ཐམས་ཅད་མཁྱེན་གཟིགས་སྒྲ་བཟློས་ཟེར། ། ཇི་ལྟ་ཇི་སྙེད་ཡེ་ཤེས་ཀྱི། ། བདེན་པ་གཉིས་པོ་ཀུན་མཁྱེན་ཅིང༌། ། དེ་ཡང་ཡུལ་གྱི་བདེན་པ་གཉིས། ། ཡུལ་ཅན་ཚད་མས་མངོན་སུམ་དུ། ། གཟིགས་པའི་ཕྱིར་ན་སྒྲ་ཟློས་མེད། ༈ །ཐམས་ཅད་མཁྱེན་དང་ཡེ་ཤེས་སྐུ། ། གཉིས་ལ་ཚིག་ཟློས་ཡོད་དོ་ལོ། ། ཐམས་ཅད་མཁྱེན་དང་ཡེ་ཤེས་སྐུ། ། བདེ་ཆེན་སྡོམ་པར་རོ་གཅིག་ཀྱང༌། །
ཉན་རང་ལུགས་ལས་ཁྱད་འབྱེད་པའི། ། ཚིག་ལ་རྣམ་བཅད་ཡོངས་གཅོད་ཡོད། ༈ །ཡེ་ཤེས་སྐུ་ནི་མུན་པ་དང༌། ། བྲལ་ཕྱིར་ཉིན་མོར་བྱེད་བཟློས་ལོ། ། སེམས་ཙམ་པ་ཡི་ཡེ་ཤེས་སྐུ། ། རྣམ་པར་ཤེས་ལ་གཞག་པ་ནི། ། བསལ་ཕྱིར་རྣམ་ཤེས་མུན་པ་དང༌། ། བྲལ་ཕྱིར་ཉིན་མོར་བྱེད་ཅེས་བརྗོད། ༈ །གལ་ཏེ་པད་འདབ་རྒྱས་པའི་སྤྱན། ། མངའ་ན་ཡེ་ཤེས་སྐུ་སོགས་ཀྱང༌། །
གཟུགས་ཅན་ཉིད་དུ་ཐལ་ལོ་སྨྲ། ། དཔེ་ལ་འཁྲུལ་བར་མི་བྱ་ཡི། ། གཟུགས་ཀྱི་དམིགས་ཅིག་སྟོན་པ་མིན། ། ཆགས་ཐོགས་བྲལ་བའི་ཐུགས་རྗེ་ལ། ། པད་འདབ་སྤྱན་དུ་བཏགས་པ་ཡིན། ༈ །ཁ་ཅིག་ཟླ་གྲགས་དགོངས་པ་ཞེས། ། སངས་རྒྱས་ལ་ནི་ཡེ་ཤེས་མེད། ། བེམས་པོས་གཞན་དོན་བྱེད་པ་ནི། ། མཁའ་ལྡིང་མཆོད་སྡོང་བཞིན་ནོ་ལོ། ། རྣམ་ཤེས་གནས་པར་གྱུར་ན་ཡང༌། །
འདུ་བྱེད་དག་གིས་མ་བསྒྲུབས་པའི། ། སྟོང་ཉིད་ཡེ་ཤེས་བསམ་མི་ཁྱབ། ། ཡེ་ཤེས་མེད་ན་སྟོབས་སོགས་ཀྱི། ། ཡོན་ཏན་ཕྲིན་ལས་ཅི་ལ་གཞག ། ཕུང་ཁམས་སྐྱེ་མཆེད་ཀུན་སྤངས་ནས། ། སངས་རྒྱས་བེམས་པོར་ག་ལ་སྲིད། ། ཁྱབ་བདག་རྒྱུན་ཆད་མེད་པ་ཡི། ། འཕྲིན་ལས་མངའ་བའི་རྫོགས་སངས་རྒྱས། ། བདག་ནི་འདི་ལ་སྙིང་ནས་དད། ། ཆོས་དང་ཆོས་མིན་འབྱེད་པའི་གཏམ། །
འབྲས་བུའི་སྐབས་ཏེ་བཞི་པའོ།། ༈ །།མཆོག་གི་དབང་ཕྱུག་མངའ་བ་ཡི། ། ཐམས་ཅད་མཁྱེན་པ་སངས་རྒྱས་རྗེ། ། མཉན་པ་གྲུབ་ཐོབ་ཞེས་བྱ་བའི། ། ཚད་ལྡན་རྡོ་རྗེའི་བཀའ་འདི་ནི། ། སྲིད་པའི་འཇིགས་པ་གཅོད་པའི་ཕྱིར། ། ལམ་འདི་ཁྱོད་ལ་ངས་བཤད་པས། ། ཁྱོད་ཀྱིས་ཅིས་ཀྱང་སྒྲུབ་པར་བྱོས། ། དེ་བཞིན་གཤེགས་གསུངས་ཚད་མ་ཡིན། ། བདག་གི་སྡེ་སྣོད་གསུམ་པོ་ཤེས། །
རྒྱུད་སྡེ་བཞི་ཡི་ཕྱོགས་ཙམ་མཐོང༌། ། རྡོ་རྗེ་འཛིན་པ་མགུ་བར་བྱས། ། འཁྲུལ་པ་བྲལ་བའི་མིག་བུ་ཐོབ། ། བདེ་གཤེགས་བརྒྱུད་པའི་མན་ངག་ལྡན། ། སངས་རྒྱས་འབའ་ཞིག་བླ་མར་བརྒྱུད། ། དམ་ཆོས་ཚུལ་བཞིན་རྒྱུད་ལ་ལོངས། ། སྙིང་རྗེ་བཟོད་མེད་ནང་ནས་སྐྱེས། ། ཕྱོགས་ལྷུང་ཞེན་བྲལ་མོས་གུས་ཡོད། ། དགག་སྒྲུབ་རྣམ་གཞག་འདི་ཀུན་ཀྱང༌། ། རྨོངས་པས་ཀུན་ནས་བསླངས་པ་ཡི། །
རྣམ་པར་རྟོག་པ་ཡོད་རེ་སྐན། །

རྣལ་འབྱོར་ཅན་འགའི་དགོངས་པ་ཅན། ། གསུངས་རྣམས་ལོག་པར་འཆད་མཐོང་ནས། ། རྣལ་འབྱོར་ཅན་གྱིས་གསུངས་འགའ་ཞིག ། ཕྱོགས་སྔ་ལྟ་བུར་བཀོད་ན་ཡང༌། ། འཁྱོག་པོའི་ཤིང་བཞིན་འདིར་བཀུག་ནས། ། རྣལ་འབྱོར་ཆེན་པོའི་དགོངས་པ་རྣམས། ། སངས་རྒྱས་གསུང་དང་མི་འགལ་བར། ། བདག་གིས་ཟབ་མོའི་མན་ངག་ཏུ། ། རྒྱ་ཆེར་བཤད་པ་རྣམས་སུ་ལྟོས། ། རྟོགས་ལྡན་བརྒྱུད་པའི་མྱོང་བ་ཡིས། ། དོན་དམ་བདེན་པའི་གནས་ལུགས་ཕྱེ། །
ཤེས་བྱ་མཁས་པར་སྦྱངས་པའི་མཐུས། ། ཀུན་རྫོབ་བདེན་པའི་སྣང་ཚུལ་ཤེས། ། སྙིང་ནས་ཐར་པ་འདོད་པ་ལ། ། ཀུན་མཁྱེན་གོ་འཕང་སྦྱིན་ཚུལ་ཤེས། ། གསོལ་བ་གཤའ་མར་འདེབས་པ་ལ། ། ཐུགས་རྗེ་བྱིན་གྱིས་རློབས་པ་ཡིན།། ༈ །།འཁོར་བའི་གནས་འདིར་རྨོངས་པ་མཐའ་ཡས་པས། ། འགྲོ་བ་ལོང་བར་གྱུར་པ་དེ་དག་ཀུན། ། སྒྲིབ་བྲལ་མཁས་པའི་དྲུང་དུ་བདེན་བཞིའི་དོན། ། ཤེས་བྱ་ཀུན་ལ་སྒྲོ་འདོགས་ཆོད་པར་བགྱིས། །
ཅུང་ཟད་ཤེས་ནས་རང་ལ་ང་རྒྱལ་དང༌། ། གཞན་ལ་ལོག་ལྟ་གཞན་སྐྱོན་བརྗོད་པ་དང༌། ། རང་བསྟོད་ལ་སོགས་ལས་སུ་མ་རུངས་པའི། ། བློ་གྲོས་ངན་པའི་དྲི་མ་ཀུན་སྤངས་ནས། ། སྲིད་པར་མི་འཁྲུལ་ཞི་བར་མི་གནས་པའི། ། ལམ་གྱི་སྙིང་པོ་ཁོ་ནར་འབད་པ་ལས། ། བསམ་རྒྱུ་གཞན་དུ་མེད་པའི་གོ་ཁུར་ཏེ། ། མགོ་ཐོད་མེ་འབར་བཤུགས་པའི་བརྩོན་འགྲུས་ལྟར། ། བྱང་ཆུབ་སྤྱོད་པའི་ཐབས་ཤེས་སྦྱང་བར་གྱིས། ། ཐ་སྙད་ལ་ནི་སྙིང་པོ་མེད་པའི་ཕྱིར། །
ཆོས་བརྒྱད་ཚེ་འདིའི་འདོད་པ་གཏན་བཏང་ནས། ། བླ་མ་སངས་རྒྱས་ཞིག་གི་ཞབས་དྲུང་དུ། ། རང་རྒྱུད་གྱོང་པོ་མ་འདི་ཨེ་ཁུགས་ལྟོས། ། འདིར་འབད་དགེ་བ་གང་ཐོབ་ཁམས་གསུམ་བདེ་བ་འདི། ། རོ་ལྟར་རྟོགས་ནས་སྙིང་རྗེ་ཆེན་པོས་སེམས་ཅན་ཀུན། ། རྫོགས་སངས་རྒྱས་ཀྱི་གོ་འཕང་མཆོག་ལ་འགོད་ནུས་པའི། ། དབང་ཕྱུག་སེམས་ཅན་ཀུན་ལ་སྙོམས་པར་ཐོབ་པ་ནས། ། བདག་ནི་ལྷག་པར་སངས་རྒྱས་མཉན་པ་ཆེན་པོ་ཡི། ། བཀའ་ཡི་དགོངས་པ་ཇི་བཞིན་འཁོར་བར་འཁྱམས་གྱུར་ཅིག ། ཅེས་བྱ་བ་འདི་ནི་བདེ་བར་གཤེགས་པ་ཀརྨ་པ་ཡི་མཚན་གྱི་བྱིན་རླབས་དང་ལྡན་པ། །
ཚེ་རབས་སྔ་མ་དང་ཕྱི་མ་མཐོང་བའི་མིག་ཅན། ། འཕགས་པ་སྤྱན་རས་གཟིགས་དབང་ཕྱུག་གི་སྤྱན་ཆབ་ཀྱིས་ཉིན་རེ་བཞིན་ཁྲུས་བགྱིད་པ། ། སངས་རྒྱས་མཉན་པ་ཆེན་པོ་དང་སྐད་ཅིག་ཀྱང་འབྲལ་བ་མེད་པ་རྣལ་འབྱོར་པ་ཆེན་པོའི་བརྟུལ་ཞུགས་འཛིན་པ་རྡོ་རྗེའི་དབྱངས་ཨ་ལ་ལ་ལ་ལ་ལ་ཧོར་སྒྲོགས་པས་སྦྱར་བའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
