འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༣
ཚོམས་དང་པོའི་རྣམ་བཤད་ཀརྨ་བཀའ་བརྒྱུད་ཀྱི་མཁྱེན་པ་རབ་གསལ་བཀའི་མེ་ལོང་མཆོག་ཏུ་འབར་བ།
)$ ༄༅། །འཇིག་རྟེན་གསུམ་གྱི་མགོན་པོ་འབྲི་གུང་པ་ཆེན་པོའི་དམ་ཆོས་དགོངས་པ་གཅིག་ པའི་ཀར་ཊཱིཀ་ལས། ཚོམས་དང་པོའི་རྣམ་བཤད་ཀརྨ་བཀའ་བརྒྱུད་ཀྱི་མཁྱེན་པ་ རབ་གསལ་བཀའི་མེ་ལོང་མཆོག་ཏུ་འབར་བ་བཞུགས་སོ། ། ༄༅༅། །ཨོཾ་སྭསྟི། རིས་མེད་མ་རྒན་མཐའ་ཀླས་དོན་གྱི་ཕྱིར། ། ཚོགས་གཉིས་བསགས་ནས་སྒྲིབ་གཉིས་གཏན་བཅོམ་སྟེ། ། ཕྲིན་ལས་སྲིད་མཐའི་བར་དུ་རྗེས་རོལ་བའི། ། རྫོགས་སངས་རྒྱས་གྱུར་ཀུན་ལ་ཕྱག་འཚལ་མཆོད། ། རིགས་དྲུག་འཁོར་ལོས་བསྒྱུར་རྒྱལ་རྡོ་རྗེ་སེམས། ། ཡེ་ཤེས་མཁའ་འགྲོ་ཏཻ་ལོ་ནཱ་རོ་དང༌། །
མར་པ་མི་ལ་རྗེ་བཙུན་སྒམ་པོ་པ། ། དུས་གསུམ་མཁྱེན་པ་ཕག་གྲུ་འབྲི་གུང་ཞབས། ། རྫོགས་པའི་སངས་རྒྱས་མཆོག་གི་སྤྲུལ་སྐུ་དང༌། ། སྐྱེ་བ་སྤྲུལ་སྐུར་བརྒྱུད་པའི་རྩ་བརྒྱུད་ཀྱི། ། བླ་མའི་ཚོགས་ལ་དང་བས་མ་བཟོད་ནས། ། དངོས་པོ་ཀུན་གྱིས་ཕྱག་འཚལ་མཆོད་ཅིང་བསྟོད། ། ཁྱད་པར་གྲུབ་མཆོག་ཀརྨ་པཀྴི་ཡི། ། རིང་ལུགས་ཆེན་པོ་རྫོགས་པའི་སངས་རྒྱས་ཆེ། ། འགྲོ་བའི་མཉན་པ་ཆེན་པོར་གྱུར་དེ་ལ། ། བཀའ་དྲིན་དྲན་པའི་མཆོད་བསྟོད་ཕྱག་རབ་འཚལ། །
འདིར་ནམ་མཁའི་མཐའ་དང་ཆོས་ཀྱི་དབྱིངས་ཀྱི་མཐའ་ཀླས་པའི་ཁོངས་སུ་བཞུགས་སོ་འཚལ་གྱི་རྫོགས་པའི་སངས་རྒྱས་གང་དག་མཆིས་པ་དང༌། དེ་དག་གི་རྗེས་སུ་སློབ་པའི་དག་པ་དང་མ་དག་པའི་སར་གནས་པ་དང༌། ཉན་རང་སློབ་པ་དང་མི་སློབ་པ་དང༌། གཞན་ཡང་ཐེག་པ་གསུམ་གྱི་མོས་སྤྱོད་ཀྱི་སར་གནས་པ་སོགས་མདོར་ན་ཤེས་བྱའི་གནས་ལུགས་དང་མཐུན་པར་རིགས་པར་སྨྲའོ་ཅོག་ཐམས་ཅད་ཀྱི་མཁྱེན་པ་དང་རིག་པ་དང་ཤེས་པ་དང་དགོངས་པ་ནི་ཐ་སྙད་རྟེན་འབྱུང་གི་ངོར་ཚད་མར་གྱུར་པ་བསླུ་བ་མེད་པ་འབའ་ཞིག་པ་དེ་ཁོ་ནར་གཅིག་པ་ཉིད་དོ་ཞེས། སློབ་དཔོན་ཆེན་པོ་ཀླུ་སྒྲུབ་ཀྱི་ཞལ་སྔ་ནས་སངས་རྒྱས་ཀྱི་བསྟན་པ་ལྔ་བརྒྱ་ཐ་མར་ནུབ་ཏུ་ཉེ་བ་ན་བསྟན་པ་རིན་པོ་ཆེ་སླར་གསོ་བར་འབྱོན་པར་ཞལ་གྱིས་བཞེས་པའི་སློབ་དཔོན་ཆེན་པོ་དེའི་སྤྲུལ་པའི་སྐུ་འཇིག་རྟེན་གསུམ་གྱི་མགོན་པོ་འབྲི་གུང་པ་དེས་འཇིགས་པ་མེད་པའི་དམ་བཅའ་བའི་ཆོས་ཀྱི་འཁོར་ལོ་བླ་ན་མེད་པར་བཀའ་བསྩལ་བ་ལས། དག་པ་དང་མ་དག་པའི་འཇིག་རྟེན་གྱི་ཁམས་མཐའ་དང་མུ་བྲལ་བའི་ཞིང་རབ་འབྱམས་སུ་དམ་པའི་ཆོས་དགོངས་པ་གཅིག་པའོ་ཞེས་གྲགས་པ་གང་ལ་བདེན་པ་གཉིས་ཀྱི་ཆོས་ཉིད་དང་མཐུན་པར་སྨྲ་བའི་རྒོལ་བས་གླགས་དང་རྩོད་པའི་གོ་སྐབས་ཕྱེད་པར་ག་ལ་འགྱུར་ཏེ། མི་འཇིགས་པར་སྨྲ་བའི་ཁྱུ་མཆོག་གི་ངག་ཡིན་པའི་ཕྱིར། དེ་ལྟ་ནའང་ཐ་སྙད་རྟེན་འབྱུང་གི་ངོར་ཤེས་བྱའི་གནས་ལུགས་བདེན་གཉིས་མི་འཁྲུལ་བར་ཤེས་པའི་མཁྱེན་པ་ཐམས་ཅད་ཚད་མ་བསླུ་བ་བྲལ་བའི་དོན་ཅན་འབའ་ཞིག་པར་གཅིག་པ་དེའང་དོན་དམ་པར་དཔྱོད་ན་ནི་དེ་ལྟ་བུ་དགོངས་པ་དང་མཁྱེན་པ་དང་རིགས་པ་ཚད་མར་གཅིག་པར་ཡང་བཞག་མི་ནུས་ཏེ། དཔྱད་ན་བཟོད་པའི་ཆོས་སྲིད་པ་མིན་པའི་ཕྱིར་ཞེས་པ་མགོན་པོ་འདིའི་བཞེས་པ་མཐར་ཐུག་པ་ཡིན་པའི་ཕྱིར། དེ་ལྟ་ན་རང་ཚིག་འགལ་ལོ་ཞེས་ཀྱང་སྨྲ་བར་མི་བྱ་སྟེ།
ཀུན་རྫོབ་ཏུ་དོན་དམ་པ་ལས་བརྩམས་པའི་ཀླན་ཀ་དང༌། དོན་དམ་དུ་ཀུན་རྫོབ་ལས་བརྩམས་པའི་ཀླན་ཀ་མི་འཇུག་པའི་ཕྱིར། རྗེ་ཆེན་པོ་མི་ལས། ཀུན་རྫོབ་བདེན་པའི་དབང་དུ་ན། ། ཐམས་ཅད་ཡོད་ཅེས་ཐུབ་པས་གསུངས། ། དོན་དམ་བདེན་པའི་དབང་དུ་ན། ། བགེགས་ལས་སངས་རྒྱས་ཉིད་ཀྱང་མེད། ། ཅེས་འབྱུང་ངོ༌། ། འོ་ན་གཏམ་དུ་གྲགས་པ་ལས། སློབ་དཔོན་ཆེན་པོ་ཀླུ་སྒྲུབ་ཞབས་ཀྱིས་དབུ་སྦྱིན་པར་རྩལ་ནས་དབུ་དང་སྐུ་ལུས་རྡོར་བྱིན་གྱིས་བརླབས་ཏེ་དབུ་དང་སྐུ་རྒྱང་རིང་པོས་ཆོད་པར་གནས་པ་རིམ་གྱིས་ཇེ་ཉེར་ཡོང་ནས་སླར་དེ་གཉིས་འབྱར་བའི་རྟེན་ལ་སློན་དཔོན་ཆེན་པོ་ཉིད་ཞུགས་ཏེ་འཇིག་རྟེན་དུ་འབྱོན་པར་གྲགས་པ་ལས།
ཁྱོད་ཀྱི་སྐྱོབ་པ་འབྲི་གུང་པ་ནི་དེ་ལྟ་མ་ཡིན་པའི་ཕྱིར་སྙམ་ན། གཏམ་དུ་དེ་ལྟར་གྲགས་མོད། དེ་ནི་ངེད་ཀྱི་སྒྲུབ་བྱེད་དུ་འགྱུར་གྱི་གནོད་བྱེད་དུ་མི་འགྱུར་ཏེ། འཕགས་པ་འདི་དག་གི་མཛད་ཕྲིན་ནི་གཅིག་གོ་གཅིག་གིས་མི་འགེགས་པར་བསམ་གྱིས་མི་ཁྱབ་པའི་འབྱོར་བས་ཅིར་ཡང་འདོད་དགུར་མངའ་མཛད་པའི་ཕྱིར། གདུང་རྡོར་བྱིན་གྱིས་བརླབས་པ་ལས་བཞེངས་པ་བསྐྱོད་དམ་མ་སྐྱོད་པ་གང་ཡང་རུང་བ་དེ་དག་གིས་ནི་བྱང་ཕྱོགས་གངས་རིའི་ཁྲོད་འདིར་མགོན་པོ་ཀླུ་སྒྲུབ་དངོས་སུ་འབྱོན་པ་ལ་གེགས་འགར་ཡང་བྱས་པ་མེད་པའི་ཕྱིར། གལ་ཏེ་སྐུ་གདུང་བཞེངས་པ་ལས་མ་བསྐྱོད་པས་འདིར་དེ་འབྱུང་བའི་གེགས་བྱེད་ན། མདོར་ལུང་བསྟན་པ་ལས་སྐུ་ལུས་འདི་ཉིད་ཀྱིས་བདེ་བ་ཅན་དུ་གཤེགས་པ་དང༌། སྔགས་ལུགས་སུ་སྐུའི་རྟེན་དེ་ཉིད་ལ་རྡོ་རྗེ་འཆང་གི་གོ་འཕང་མཛད་པར་གྲགས་པ་ལའང་དེས་གེགས་བྱས་པས་དེར་མི་འགྲུབ་པར་འགྱུར་བའི་ཕྱིར། དེས་ན་འཕགས་ཆེན་རྣམས་དུས་གསུམ་དུ་བསྟན་པ་གསོ་བའི་ཆེད་ཀྱིས་མཛད་ཕྲིན་ལ། འདི་ནས་འདིའི་བར་འབྱུང་ངོ༌། །
འདི་ནས་འདིའི་བར་དུ་མི་འབྱུང་ངོ་ཞེས་མཐར་བསྐྱུད་པ་མངའ་བ་ནི་མ་ཡིན་ཏེ། སེམས་ཅན་གང་ལ་ཕྲིན་ལས་སུ་བྱ་བའི་ཡུལ་ལ་དམིགས་ཀྱིས་བསལ་བ་ཡོད་པ་མིན་པ་ཉིད་ཀྱིས་ཕྲིན་ལས་བྱེད་པའི་ཕྱིར། གྲུབ་དབང་ཀརྨ་པཀྴིས། ང་ནི་དུས་གསུམ་སྔོན་ཡང་བྱུང༌། ། ང་ནི་དུས་གསུམ་ད་ལྟ་གནས། ། ང་ནི་དུས་གསུམ་ཕྱིས་ཀྱང་འབྱུང༌། ། ཞེས་གསུངས་སོ། ། དེ་ལྟར་མགོན་པོ་ཀླུ་སྒྲུབ་དེའི་ཕྲིན་ལས་བསྐོང་བའི་སླད་དུ་དཔལ་ལྡན་ཟླ་བ་གྲགས་པ་དེ་ཉིད་སྤྱན་སྔ་འབྲི་གུང་གླིང་པར་སྤྲུལ་ནས་དམ་ཆོས་དགོངས་པ་གཅིག་པའི་ཆོས་ཀྱི་སྒོ་དང་ཚུལ་དང་སྣང་བ་ཆེན་པོ་མུ་མེད་པ་སྐད་ཅིག་ཙམ་དུ་ཕྱོགས་པའི་ཡུན་ལའང་སེམས་ཅན་གང་དག་ཉན་རང་གི་འབྲས་བུ་ལ་བཀོད་པ་དང༌། མི་སྐྱེ་བའི་ཆོས་ལ་བཟོད་པ་ཆེན་པོ་ཐོབ་པ་ལ་བཀོད་པ་དང༌། མངོན་པར་མཐོ་བའི་རྟེན་ལ་བཀོད་པའི་གྲངས་ནི་འཕགས་ཆེན་རྣམས་ཀྱིས་ཀྱང་བགྲང་བར་ག་ལ་ནུས།
དེ་ཉིད་ཀྱིས་ཕྱིར་ཆོས་ཚུལ་དེའི་གླེགས་བམ་གྱི་གྲངས་ཀྱང་གངྒཱའི་ཀླུང་གི་བྱེ་མ་སྙེད་ཀྱིས་ཀྱང་བགྲང་བས་མཚོན་པར་མི་ནུས་པ་ལས། བསྟན་པ་འཕེལ་འགྲིབ་ཀྱིས་དབང་གིས་དེང་སང་ནི་དགོངས་གཅིག་གི་ཆོས་ཀྱི་གཏམ་ལ་རིན་ཤེས་དང་རྡོར་བྱང་ཞེས་བཏགས་པའི་བསྟན་བཅོས་ཆུང་ངུ་གཉིས་ལས་མི་སྣང་ཞིང༌། དེ་ཡང་དུས་ཀྱིས་དབང་གིས་འཇིག་རྟེན་གསུམ་གྱི་མགོན་པོ་ཡབ་སྲས་ཀྱི་རྡོ་རྗེའི་བཀའ་མདུད་ཕལ་ཆེ་བའི་འདོན་པ་ཉམས་པ་དང༌། རྡོ་རྗེའི་བཀའ་མདུད་ཀྱི་དགོངས་པ་འགྲེལ་བའི་ཚིག་ཕལ་ཆེ་བ་ནི་དགོངས་པ་ལས་ཕྱིན་ཅི་ལོག་འབའ་ཞིག་ཏུ་སོང་བར་ཁོ་བོའི་བློ་གྲོས་ཀྱིས་རྟོགས་ནས་འདིར་སྤོབས་པ་བསྐྱེད་དེ་སྨྲ་བར་བྱེད་དོ།། དེ་ཡང་ཁོ་བོའི་ལག་ཏུ་དགོངས་གཅིག་གི་གླེགས་བམ་རྡོར་ཤེ་མ་ལས་རིན་བྱང་མར་གྲགས་པ་དེའང་མ་འཁོར་བས་རྡོ་རྗེ་ཤེས་རབ་པ་ཞེས་མིང་པ་དེའི་བསྟན་བཅོས་ལ་བཏགས་པ་ན་ཤེས་རབ་ཀྱི་ནོར་ཅན་ནི་མ་ཡིན་པར་མངོན་ཞིང༌། འོན་ཀྱང་དད་པའི་ནོར་ཅན་དུ་རིགས་པས་གང་ཟག་དེས་ཆོས་ཚུལ་འདི་ལ་ལེགས་པར་སྤྱད་པའི་ཆ་གང་མཆིས་པ་ལ་རྗེས་སུ་ཡི་རང་བའི་དགེ་རྩ་བསགས་པའི་སླད་དུ། དེས་བསྟན་བཅོས་དེར་མགོན་པོ་གང་ལ་བསྟོད་པ་ཤོ་ལོ་ཀ་གཅིག་ཕུལ་འདུག་པ་འདིར་དྲངས་ནས་དེའི་དོན་ལ་དྭོགས་པ་ཅུང་ཟད་ཅིག་གཅོད་པར་འབྱེད་དེ། ཇི་སྐད་དུ། དྲི་མེད་འོད་གསལ་ཐུགས་ཀྱི་དཀྱིལ་འཁོར་དུ། ། མ་འདྲེས་ཤེས་བྱའི་དངོས་པོ་ཇི་ལྟ་བར། །
ཐམས་ཅད་གཟིགས་པ་ཀུན་མཁྱེན་ཆོས་ཀྱི་རྗེ། ། མཉམ་མེད་འབྲི་གུང་རིན་ཆེན་ལ་ཕྱག་འཚལ་ལོ། ། ཞེས་སོ། ། ༈ རྫོགས་པའི་སངས་རྒྱས་འབྲི་གུང་པས་ཐམས་ཅད་མཁྱེན་པའི་ཚུལ་དེས་སངས་རྒྱས་བཅོམ་ལྡན་འདས་ཐམས་ཅད་ཀྱིས་ཤེས་བྱ་མཁྱེན་ཚུལ་ཇི་ལྟར་ཡིན་ཤེས་དྭོགས་པ་ལས། སངས་རྒྱས་ཀྱིས་ཤེས་བྱ་མཁྱེན་ཚུལ། གངས་ཅན་དུ་ཕྱིས་བྱུང་གི་ཆེན་པོ་གྲགས་ལྡན་གྱིས་འདོད་པ་རྟོག་བཏགས་སུ་བསྟན། སངས་རྒྱས་པའི་གྲུབ་མཐའ་ལ་རྒྱ་བོད་དུ་སྔར་གྲགས་པའི་མཁྱེན་ཚུལ་གཟུར་གནས་གཞན་གྱིས་ཇི་ལྟར་བརྗོད་པ་རྣམ་གྲངས་སུ་བཀོད། བླ་མ་རྗེ་བཙུན་པ་ཆེན་པོའི་བཞེད་པ་ལེགས་པར་བཤད་པའོ། ། དང་པོ་ལ། ཤར་ཙོང་ཁ་པ་ཆེན་པོས་ཇི་ལྟར་བརྟགས་པ།
ཟི་ལུང་པ་མཆོག་ལྡན་ཆེན་པོས་ཇི་ལྟར་བརྟགས་པ། རྟ་ནག་གོ་བོ་ཆེན་པོས་ཇི་ལྟར་བརྟགས་པ་རྣམས་རིམ་བཞིན་མི་འཐད་པར་བསྟན། དེ་དག་གིས་བརྟགས་པ་ལྟར་རྟོག་བཟོ་འཕྲལ་རྩོམ་ཐམས་ཅད་མཚུངས་པར་འཁྲུལ་པ་ཉིད་དུ་ཤེས་དགོས་པར་གདམས་པ་ལས། དང་པོ་ནི། དེས་སྦྱར་བའི་འཇུག་འགྲེལ་དུ། ཡེ་ཤེས་གཅིག་གིས་བདེན་པ་གཉིས་ཀྱིས་ཤེས་བྱ་ཐམས་ཅད་མཁྱེན་པར་འདོད་དགོས་སོ། ། གང་གི་ཚེ་ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དེའི་ཚེ་བློ་དེའི་ངོར་གཉིས་སུ་སྣང་བ་ཐམས་ཅད་ཉེ་བར་ཞི་བས་ཡེ་ཤེས་དེ་ཆུ་ལ་ཆུ་བཞག་པ་བཞིན་དུ་རོ་གཅིག་ཏུ་ཞུགས་པ་ཡིན་ལ། གང་གི་ཚེ་ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པར་སོང་བ་དེའི་ཚེ་ཡུལ་ཡུལ་ཅན་སོ་སོར་སྣང་བའི་གཉིས་སྣང་ཡོད་ཀྱང༌། གཉིས་སྣང་འཁྲུལ་པའི་བག་ཆགས་དྲུངས་ཕྱུངས་པས། སྣང་ཡུལ་ལ་མ་འཁྲུལ་པའི་གཉིས་སྣང་ཡིན་གྱི།
འཁྲུལ་པའི་གཉིས་སྣང་མ་ཡིན་ཏེ། ཞེས་བྲིས་གདའ་ལ། དེའི་དགོངས་པ་ལྕང་ར་དགེ་ལེགས་པས་བཀྲལ་བའི་ཡེ་གེར། སློབ་ལམ་གྱི་གནས་སྐབས་སུ་བདེན་གཉིས་ཐ་དད་དུ་འཛིན་པའི་གཉིས་སྣང་འཁྲུལ་པའི་བག་ཆགས་ཀྱི་དྲི་མ་མ་སྤངས་པས། བློ་གཅིག་ལ་དོན་དམ་དང་ཀུན་རྫོབ་གཉིས་ཀ་གཅིག་ཅར་མངོན་སུམ་དུ་སྣང་བ་མི་སྲིད་པའི་ཕྱིར་མཉམ་རྗེས་རེས་འཇོག་ཁོ་ན་ཡིན་ཅིང༌། མཉམ་རྗེས་ངོ་བོ་ཐ་དད་པ་ཡིན་ནོ། ། སངས་རྒྱས་ཀྱིས་སར་ནི་གཉིས་སྣང་འཁྲུལ་པའི་བག་ཆགས་མ་ལུས་པར་སྤངས་པའི་ཕྱིར། ཡེ་ཤེས་གཅིག་གིས་བདེན་པ་གཉིས་ཀྱིས་བསྡུས་པའི་ཆོས་ཐམས་ཅད་གཅིག་ཅར་མངོན་དུ་མཁྱེན་པ་ཡིན་ཅིང༌། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་དང་མཉམ་རྗེས་ཀྱི་ཡེ་ཤེས་གཉིས་ཀྱང་ངོ་བོ་གཅིག་ལ་ལྡོག་པས་འབྱེད་པ་ཡིན་ནོ། ། དེ་ཡང་འདི་ལྟར།
སངས་རྒྱས་ཀྱིས་ཡེ་ཤེས་དེ་ཁོ་ན་ཉིད་ལ་ཆུ་ལ་ཆུ་བཞག་བཞིན་སོང་བའི་ཚེ་ན། ཡེ་ཤེས་དེ་ཉིད་ལ་ཀུན་རྫོབ་ཀྱི་ཆོས་རྣམས་རང་ལས་རྒྱ་ཆད་ཀྱིས་གཉིས་སུ་སྣང་བའི་སྒོ་ནས་གཅིག་ཅར་མངོན་སུམ་དུ་མཁྱེན་པ་ཡིན་ཞིང་གཉིས་སྣང་ཡོད་ཀྱང་གཉིས་སྣང་འཁྲུལ་པ་ཡིན་མི་དགོས་སོ། ། དེས་ན་ཡེ་ཤེས་དེ་ཉིད་སྤྱིར་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་ཀ་ཡིན་ཀྱང་ཡེ་ཤེས་དེ་ཆོས་ཉིད་ལ་ཇི་ལྟ་བ་མཁྱེན་པ་ཡིན་གྱིས་ཇི་སྙེད་པ་མཁྱེན་པ་མ་ཡིན་ལ། ཀུན་རྫོབ་ལ་ཇི་སྙེད་པ་མཁྱེན་པ་ཡིན་གྱི་ཇི་ལྟ་བ་མཁྱེན་པ་མ་ཡིན་ཅིང་གཉིས་སྣང་ནུབ་པའི་སྒོ་ནས་ཆོས་ཉིད་ལ་ཇི་ལྟ་བ་མཁྱེན་པར་སོང་བའི་ཆ་དེ་ལ་མཉམ་གཞག་དང་གཉིས་སྣང་དང་བཅས་པའི་སྒོ་ནས་ཀུན་རྫོབ་ལ་ཇི་སྙེད་པ་མཁྱེན་པར་སོང་བའི་ཆ་དེ་ལ་རྗེས་ཐོབ་ཅེས་བྱ་སྟེ། ཞེས་བྲིས་ཤིང༌། འདི་དཔོན་སློབ་བདེན་གཉིས་ངོ་བོ་གཅིག་པར་འདོད་པས། དེར་བདེན་གཉིས་ངོ་བོ་གཅིག་ལ་ལྡོག་པ་ཐ་དད་ཅིང་མེད་ན་མི་འབྱུང་བས་བདག་གཅིག་འབྲེལ་གྲུབ་པ་བྱས་མི་རྟག་ལྟ་བུ་ཡིན་ནོ། ། ཞེས་བྲིས་སྣང་ངོ༌། ། དེའི་དང་པོ་འཇུག་འགྲེལ་ཉིད་ལ་དཔྱད་པར་བྱ་སྟེ། ཡེ་ཤེས་གཅིག་གིས་ཞེས་པའི་ཡེ་ཤེས་གཅིག་པོ་དེས་ཤེས་བྱ་ཐམས་ཅད་མཁྱེན་པར་འདོད་དགོས་སོ་ཞེས་སྨྲས་ཀྱང་དེར་འདོད་མི་རིགས་པར་ཐལ།
ཡེ་ཤེས་གཅིག་དེ་ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དེའི་ཚེ་དེས་ཀུན་རྫོབ་བདེན་པ་མ་མཁྱེན་ཅིང༌། དེ་ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པར་སོང་བའི་ཚེ་དེས་དོན་དམ་བདེན་པ་མ་མཁྱེན་པའི་ཕྱིར། དེ་ལ་ཁྱབ་པ་མེད་དོ། ། ཡེ་ཤེས་ཀྱི་ལུས་ཡོངས་རྫོགས་གཅིག་གིས་ཤེས་བྱ་བདེན་གཉིས་ཀྱིས་ཆོས་ཐམས་ཅད་མཁྱེན་པའི་ཕྱིར་སྙམ་ན། འོ་ན་མཁྱེན་གཉིས་ཀྱི་ཡེ་ཤེས་ཆོས་ཅན། ངོ་བོ་གཅིག་མ་ཡིན་པར་ཐལ། བདེན་གཉིས་ཀྱི་ངོ་བོ་མ་འདྲེས་པར་ཐ་དད་དུ་མཁྱེན་པའི་ཡེ་ཤེས་གཉིས་སུ་གྱུར་པའི་ཕྱིར། མ་གྲུབ་ན་དེར་ཐལ། ཡེ་ཤེས་གཅིག་པོ་དེ་ཆོས་ཉིད་དང་ཆོས་ཅན་ལ་ལྟོས་ཏེ་ཇི་ལྟ་བ་དང་ཇི་སྙེད་པའི་ཡེ་ཤེས་ཀྱི་ངོ་བོར་སོང་བའི་ཕྱིར། དེ་ལ་དེར་སོང་བ་ཙམ་ལ་ཁྱབ་པ་མེད།
དེའི་ངོ་བོར་སོང་བ་མ་གྲུབ་སྙམ་ན། འོ་ན་ཡེ་ཤེས་གཅིག་དེ་ཆོས་ཉིད་དང་ཆོས་ཅན་ལ་ལྟོས་ཏེ་མཁྱེན་པ་གཉིས་སུ་མ་སོང་བར་ཐལ། དེའི་ཚེ་དེ་གཉིས་ལ་ལྟོས་པའི་མཁྱེན་གཉིས་ཀྱི་ངོ་བོར་མ་སོང་བའི་ཕྱིར། གཞན་ཡང་སངས་རྒྱས་ཀྱི་ཡེ་ཤེས་ཀྱི་ལུས་ཡོངས་རྫོགས་གཅིག་གིས་བདེན་གཉིས་ཀྱི་ཤེས་བྱ་ཐམས་ཅད་མཁྱེན་མ་ནུས་པར་ཐལ། ཡེ་ཤེས་གཅིག་ཕྱེད་མར་བཤགས་ནས་བདེན་གཉིས་སོ་སོར་མཁྱེན་པ་ཁས་བླངས་པ་གང་ཞིག ། དེ་བླངས་ན་ཡེ་ཤེས་ཀྱི་ལུས་ཡོངས་རྫོགས་གཅིག་གིས་བདེན་གཉིས་ཀྱི་ཤེས་བྱ་ཐམས་ཅད་མཁྱེན་པ་ལེགས་པར་བསལ་བའི་ཕྱིར། སངས་རྒྱས་ལ་ཡུལ་ཡུལ་ཅན་སོ་སོར་སྣང་བའི་གཉིས་སྣང་ཡོད་ཀྱང་སྣང་ཡུལ་ལ་མ་འཁྲུལ་པའི་གཉིས་སྣང་ཡིན་གྱི་འཁྲུལ་པའི་གཉིས་སྣང་མིན་ཏེ། གཉིས་སྣང་འཁྲུལ་པའི་བག་ཆགས་དྲུངས་ཕྱུངས་བའི་ཕྱིར། ཞེས་པའི་ངག་དོན་ཆོས་ཅན། ཟོལ་སྦྱོར་གྱི་སྒོ་ནས་སྤྲོས་མཚན་གྱི་གཟུང་བ་དང་འཛིན་པའི་ཡུལ་དང་ཡུལ་ཅན་རིག་བྱ་རིག་བྱེད་མི་འགོག་པའི་ཆེད་ཀྱི་རྟོག་གེའི་སྒྱུ་ཚིག་གིས་ཐར་ལམ་ཆེན་པོ་གཞན་དུ་སྒྱུར་བར་བྱེད་པའི་ཐར་འདོད་བསླུ་བའི་སྦྱོར་ངག་ཡིན་ཏེ།
གཉིས་སྣང་འཁྲུལ་པའི་བག་ཆགས་དྲུངས་ཕྱུངས་རྗེས་ཀྱང་གཉིས་སྣང་བྱུང་ན་ནོར་བ་སྤོང་བར་འདོད་པ་དག ། གཉིས་སྣང་འཁྲུལ་པའི་བག་ཆགས་དྲུངས་ཕྱུངས་པ་ལ་སུ་ཞིག་ཡིད་རྟོན་ནུས་པས་འཁྲུལ་པའི་བག་ཆགས་དྲུངས་འབྱིན་པ་ལ་རྩོམ་པོའང་སྤྲོ་ཞི་བར་འགྱུར་ལ། གཉིས་སུ་སྣང་ཡང་མ་འཁྲུལ་པའི་གཉིས་སྣང་ཡང་དག་པ་བ་ཞིག་ཡོད་ན། གཉིས་སྣང་འཁྲུལ་པའི་བག་ཆགས་སམ་དེ་དྲུངས་ཕྱུངས་པ་ལ་དགོས་པ་མེད་པའི་ཕྱིར་ཏེ། གཉིས་སྣང་དེ་འཁྲུལ་བྲལ་ཡང་དག་པ་ཡིན་པའི་ཕྱིར། དེས་ན་ཟོལ་ཚིག་འདི་ལྟ་བུ་བརྗོད་པའི་སྒོ་ནས་ཐུགས་རྗེ་ཆེན་པོ་མངའ་བའི་བཅོམ་ལྡན་འདས་ཀྱིས་གཟུང་འཛིན་གྱི་མཚན་མའི་ཡུལ་ཡུལ་ཅན་ཐམས་ཅད་འཁྲུལ་པ་ཉིད་ཀྱི་ཕྱིར་དོན་དམ་པའམ་ཡང་དག་པའམ་དེ་ཉིད་དུ་སྟོང་པ་ཉིད་དོ་ཞེས་ཞལ་གྱིས་འཆེས་པ་འགོག་པར་བྱེད་བཞིན་པར་ད་དུང་ཁོ་བོ་ནི་སློབ་དཔོན་ཀླུ་སྒྲུབ་བཞེད་པའི་དབུ་མའི་རིགས་པ་སྨྲ་བ་པོའོ་ཞེས་དྲིལ་བསྒྲགས་པ་འདི་འདྲ་ལས་ལྷ་དང་བཅས་པའི་འཇིག་རྟེན་དུ་ངོ་ཚ་དང་ཁྲེལ་མེད་པ་ཅི་ཞིག་ཡོད། ཡང་ཁྱོད་གཉིས་སྣང་འཁྲུལ་པའི་བག་ཆགས་དྲུངས་ཕྱུངས་ཞེས་པའི་ཕྱུང་རྒྱུ་དེ། ཀ་བུམ་དང་དེ་འཛིན་མངོན་སུམ་གྱི་ཡུལ་ཡུལ་ཅན་གྱི་གཟུང་འཛིན་གྱིས་གཉིས་སུ་སྣང་བ་ལ་སོགས་པ་འདི་དག་གི་བག་ཆགས་དང་ས་བོན་ལ་མི་བྱ་སྟེ་ཀ་བུམ་སོགས་གཟུང་འཛིན་གྱི་ཡུལ་དང་ཡུལ་ཅན་གཉིས་སུ་སྣང་བ་ནི་མ་འཁྲུལ་བའི་ཕྱིར། འོ་ན་གཉིས་སྣང་འཁྲུལ་པའི་བག་ཆགས་དྲུང་ཕྱུང་རྒྱུ་དེ་རྟགས་ཀྱི་དགག་བྱར་གྱུར་པའི་གཉིས་སྣང་ཞིག་ཡོད་པ་དེའི་བག་ཆགས་དེ་ཡིན་པས། ཟབ་གསང་གི་གནད་འདི་བདག་ཅག་དཔོན་སློབ་ཀྱིས་འཇམ་དབྱངས་ལས་རྙེད་པས།
བག་ཆགས་དེ་ལྟ་བུ་དྲུང་ཕྱུང་བ་ལ་བྱེད་པས་སངས་རྒྱས་ལ་གཉིས་སྣང་ཡོད་ཀྱང་འཁྲུལ་པའི་གཉིས་སྣང་མེད་དོ་ཞེས་བསྙེངས་པ་དང་བྲལ་བར་སྨྲ་བར་རློམ་ན་ཅི། རྫོགས་པའི་སངས་རྒྱས་རྗེ་བཙུན་བྱམས་པ་འཇམ་དབྱངས་སློབ་དཔོན་ཀླུ་སྒྲུབ་ཐོགས་མེད་ཞབས་སོགས་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མ་འདི་སྙེད་པ་ཞིག་གིས་མདོ་རྒྱུད་བཀའ་བསྟན་བཅོས་འགར་ཡང་སྔོན་ཆད་མ་གསུངས་ཤིང་དེ་ལྟར་གསུངས་པའི་ཡི་གེ་ན་གཅིག་ཀྱང་སྟོན་རྒྱུ་མེད་པར་ཁྱོད་འབའ་ཞིག་ལ་འཇམ་དབྱངས་ཀྱིས་བསྟན་པའི་རྟགས་ཀྱིས་དགག་བྱ་ཟབ་ཁྱད་ཅན་དེ་ལྟ་བུ་མ་རྟོགས་ན་ཐར་འདོད་དག་དབུ་མའི་ལྟ་སྒོམ་འཁྲུལ་མེད་ལ་ལོངས་སྤྱད་བྱར་མེད་དོ་ཞེས་འཆད་པ་ལ་དཔྱོད་ལྡན་སུ་ཞིག་ཡིད་ཆེས། ཁྱེད་ཀྱིས་དེ་ལྟ་ན། ཟླ་བ་གཅིག་ལ་ཟླ་བ་གཉིས་སུ་སྣང་བ་ནའང་སྣང་ཡུལ་ལ་མ་འཁྲུལ་བའི་གཉིས་སྣང་ཡིན་གྱི་འཁྲུལ་པའི་གཉིས་སྣང་མིན་ཏེ། དེ་ལྟར་སྣང་བ་ལ་རི་བོང་རྭས་བསྐྱེད་པའི་གཉིས་སྣང་འཁྲུལ་པའི་བག་ཆགས་དྲུངས་ཕྱུངས་པར་བྱས་པའི་ཕྱིར་ཞེས་བརྗོད་ན་ཁྱེད་ཅིས་འགོག །
གཉིས་པ་དེའི་དགོངས་པ་འགྲེལ་བའི་ལུགས་ལ་དཔྱད་པར་བྱ་སྟེ། ཁྱེད་ཀྱིས་སློབ་ལམ་ན་བློ་གཅིག་ལ་བདེན་པ་གཉིས་གཅིག་ཅར་སྣང་བ་མི་སྲིད་དེ་སློབ་ལམ་དུ་བདེན་གཉིས་ཐ་དད་དུ་འཛིན་པའི་འཁྲུལ་པའི་བག་ཆགས་མ་ལུས་པ་མ་སྤངས་པའི་ཕྱིར། སངས་རྒྱས་ཀྱིས་སར་ནི་དེ་ལྟར་རུང་སྟེ། དེར་དེ་གཉིས་ཐ་དད་དུ་འཛིན་པའི་བག་ཆགས་མ་ལུས་པ་སྤངས་པའི་ཕྱིར། ཞེས་པ་འདི་ལ་ཁྱབ་པ་ཡོད་པར་རློམ་ན་ཞེན་དོན་ལ་འདིར་སོང་སྟེ།
བདེན་གཉིས་ངོ་བོ་གཅིག་མིན་དུ་འཁྲུལ་བ་དང་མ་འཁྲུལ་བའི་དབང་གིས་ཤེས་པ་ལ་བདེན་གཉིས་གཅིག་ཅར་མི་སྣང་བ་དང་སྣང་རུང་བར་གྲུབ་བོ། ། དེ་ལྟ་ན་ཡེ་ཤེས་གཅིག་པོ་དེ་ཉིད་ཆོས་ཉིད་ལ་ཇི་ལྟ་བ་མཁྱེན་པ་ཡིན་གྱི་ཇི་སྙེད་པ་མཁྱེན་པ་མ་ཡིན་ལ། ཀུན་རྫོབ་ལ་ཇི་སྙེད་པ་མཁྱེན་པ་ཡིན་གྱི་ཇི་ལྟ་བ་མཁྱེན་པ་མ་ཡིན་ཞེས་མཁྱེན་པ་གཉིས་མཁྱེན་ཚུལ་མི་གཅིག་པར་བཤད་པ་མི་འཐད་པར་ཐལ། དེའི་ཚེ་ཆོས་ཉིད་ལ་ཇི་ལྟ་བར་མཁྱེན་པ་ཉིད་ཇི་སྙེད་པ་མཁྱེན་པ་དང༌། ཆོས་ཅན་ལ་ཇི་སྙེད་པ་མཁྱེན་པ་ཉིད་ཇི་ལྟ་བ་མཁྱེན་པའི་ཡེ་ཤེས་ཡིན་པའི་ཕྱིར། མ་གྲུབ་ན། གྲུབ་པར་ཐལ། བདེན་པ་གཉིས་བྱས་མི་རྟག་ལྟར་རང་བཞིན་ནམ་ངོ་བོ་གཅིག་ཡིན་པར་ཁྱོད་དཔོན་སློབ་འདོད་པ་གང་ཞིག ། རང་བཞིན་གཅིག་མངོན་དུ་བྱས་པའི་ཡུལ་ཅན་ལ་དེ་མངོན་དུ་བྱས་མ་བྱས་ཀྱི་ཡུལ་ཅན་གྱི་ཆ་གཉིས་མི་སྲིད་པའི་ཕྱིར། དཔེར་ན་ཉན་ཤེས་མངོན་སུམ་གྱིས་སྒྲའི་བྱས་པ་བཟུང་བའི་ཆས་མི་རྟག་པ་མ་བཟུང་བ་མ་ཡིན་པ་བཞིན་ནོ། །
ཡང་ཁྱོད་བདེན་གཉིས་ངོ་བོ་གཅིག་ན་གཅིག་པས་མ་ཁྱབ་པས། ཡེ་ཤེས་གཅིག་ལ་བདེན་གཉིས་གཅིག་ཅར་སྣང་བའི་ཚེ་མཁྱེན་གཉིས་ཀྱི་མཁྱེན་ཚུལ་ལ་བདེན་གཉིས་ཀྱི་ཆ་སྣང་མི་སྣང་གཉིས་ཡོད་པ་མི་འགལ་ལོ་སྙམ་ན། སྒྲུབ་བྱེད་དེ་ལ་བསམས་ནས་ཁྱེད་རང་གི་ཡི་གེར། རྣམ་འགྲེལ་ལས། ཐ་དད་པ། ། མེད་ན་གཅིག་ཅར་སྐྱེ་འཇིག་འགྱུར། ། ཞེས་སོགས་གསུངས་པའི་དོན་ཕྱིན་ཅི་ལོག་ཏུ་གོ་བ་ལ་བརྟེན་ནས་ངོ་བོ་གཅིག་ན་གཅིག་ཡིན་དགོས་སོ་སྙམ་དུ་འཁྲུལ་པའི་མུན་སྤྲུལ་ཏེ། བུམ་པ་དང་ཤེས་བྱ་ངོ་བོ་གཅིག་གམ་ཐ་དད། ཐ་དད་ན་བུམ་པ་ཤེས་བྱ་མ་ཡིན་པར་ཐལ་ལོ། ། ངོ་བོ་གཅིག་ན་བུམ་པ་སྐྱེ་འཇིག་བྱེད་པ་ན་ཤེས་བྱ་སྐྱེ་འཇིག་བྱེད་པར་འགྱུར་རོ་ཞེས་བརྗོད་ན་ལན་ཅི་ཡོད་ཅེས་བྲིས་སྣང་མོད།
དེ་ལྟར་སྨྲ་བ་ནི་གྲུབ་མཐའ་བཅའ་ཉེས་པ་ལ་རིགས་པས་གནོད་པར་མཐོང་ནས་བསྙོན་དོར་གྱི་སྨྲེ་སྔགས་སུ་གོ་སྟེ། རྣམ་འགྲེལ་དུ། དངོས་པོ་གང་ལ་རང་བཞིན་ནམ་ངོ་བོ་ཐ་དད་པ་མེད་ན་གཅིག་ཅར་སྐྱེ་འཇིག་འགྱུར་ཞེས་པའི་དངོས་བསྟན་འདི་ཁྱེད་ལྟར་ན་དངོས་བསྟན་ལྟར་བཤད་པ་མིན་ན་དོན་ཕྱིན་ཅི་མ་ལོག་པའི་ལེགས་བཤད་དུ་འགྱུར་ལ། དངོས་བསྟན་ལྟར་བཤད་ན་དོན་ཕྱིན་ཅི་ལོག་པའི་ཉེས་བཤད་དུ་འགྱུར་ཞེས་སྨྲ་ཕོད་དམ། དེ་ལྟ་ན་དཔལ་ཆོས་ཀྱི་གྲགས་པ་ལའང་སྐུར་པ་བཏབ་པ་ཡིན་ཏེ། དེ་སྐབས་ཀྱི་རྩོད་པ་དང་དེའི་ལན་དུ་མཛད་པའི་དངོས་བསྟན་གྱི་དོན་ཕྱིན་ཅི་ལོག་ཏུ་སོང་བའི་ཕྱིར། དེ་ལྟར་སྨྲ་མི་ཕོད་པས་དངོས་བསྟན་གྱི་ལུང་དོན་དེ་ལྟར་སྒྲ་ཇི་བཞིན་པར་འཆད་ན་ཁོ་བོའི་གྲུབ་མཐའ་ལ་གནོད་པའི་ཕྱིར། ལུང་དོན་དེ་ཕྱིན་ཅི་ལོག་གོ་ཞེ་ན། ལུང་དེ་ལ་སྡང་བར་ཟད་པ་ཉིད་ཀྱི་ཕྱིར། ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །
ཅེས་པའི་ཕྱོགས་ལ་བག་ཟ་བར་གྱིས་ཤིག ། ཁྱད་པར་བུམ་པ་དང་ཤེས་བྱ་ངོ་བོ་གཅིག་གམ་ཐ་དད་ཅེས་པའི་དྲི་བ་ནུས་འདོན་དང་བཅས་པ་འདི་ནི་རང་ལ་བློ་རྩེ་ཅུང་ཟད་ཀྱང་གཏད་ས་མེད་དོ་ཞེས་གསལ་བར་བསྟན་པ་ཡིན་ཏེ། བུམ་པ་དང་ཤེས་བྱ་ངོ་བོ་གཅིག་ཡིན་ན་གཅིག་ཡིན་མི་དགོས་སོ་ཞེས་ཚིག་དོན་གཉིས་ཀ་ལ་དངོས་ཤུགས་འགལ་ཞིང་དོན་ལ་རང་ཚིག་ཀྱང་འགལ་བ་ཉིད་དུ་སྨྲས་པའི་ཕྱིར། བུམ་པ་དང་ཤེས་བྱ་ངོ་བོ་གཅིག་ཡིན་པ་དང་དེ་ཡིན་ན་གཅིག་ཡིན་མི་དགོས་སོ་ཞེས་སྙམ་པ་དེ་ནི་ཆེས་ཐ་ཆད་པ་ཡིན་ཏེ། བུམ་པ་དང་ཤེས་བྱ་ངོ་བོ་གཅིག་པར་སངས་རྒྱས་པའི་གྲུབ་མཐའ་ལ་མེད་པའི་ཕྱིར་ཏེ། བུམ་པ་དང་ཤེས་བྱ་ལ་སོགས་པ་ནི་གཞན་སེལ་གྱི་སྒྲོ་བཏགས་ནས་སྒྲ་དང་བློའི་བརྗོད་པ་ཙམ་དུ་ཟད་པ་ལས་དེ་ལ་རང་གི་ངོ་བོ་མེད་པའི་ཕྱིར། ཇི་སྐད་དུ། བུམ་ཆུ་བཞིན་དུ་ཀུན་རྫོབ་ཏུ། ། ཞེས་དང༌། ལྡོག་པ་ངོ་བོ་ཉིད་མེད་ཕྱིར། །
ཞེས་དང༌། དངོས་མེད་ངོ་བོ་མེད་པའི་ཕྱིར། ། ངོ་བོ་སྦྱར་བ་དཔྱད་བྱ་མིན། ཞེས་འབྱུང་ལ། ཡང་ཁྱེད་བུམ་པ་དང་ཤེས་བྱའི་གཞི་མཐུན་པ་ཡོད་པ་ལ་བསམས་ནས་ལྡོག་པའི་ངོ་བོ་གཅིག་པས་བུམ་པ་དང་ཤེས་བྱ་གཅིག་ཡིན་མི་དགོས་སོ་སྙམ་ནའང༌། ལྡོག་པར་གྱུར་པའི་བུམ་པ་དང་ཤེས་བྱ་ལ་ངོ་བོ་གཅིག་པ་ཞིག་ཡོད་ན་ལྡོག་པར་གྱུར་པའི་བུམ་པ་དང་ཤེས་བྱ་གཅིག་ཡིན་པ་ལ་ཅི་ཡང་མི་གནོད་དེ། ལྡོག་པར་གྱུར་པའི་ཤེས་བྱ་དེ་དང་ལྡོག་པར་གྱུར་པའི་བུམ་པ་ཁྱབ་བྱེད་དང་ཁྱབ་བྱའི་ཚུལ་གྱི་རང་བཞིན་ནི་གཅིག་པར་བློ་ལ་སྣང་བའི་ཕྱིར། མདོར་ན་ཁྱེད་ཀྱིས། ངོ་བོ་གཅིག་ན་གཅིག་མི་དགོས་སོ་ཞེས་སྨྲ་བ་འདི་ལ་དཔྱད་ན། སྣང་བའི་ངོ་བོ་དང་སེལ་བའི་ངོ་བོར་སྒྲོ་འདོགས་པ་གཉིས་ལས།
ཕྱི་མའི་དབང་དུ་ན་རྫས་ཀྱི་བྱས་མི་རྟག་ངོ་བོ་གཅིག་ཀྱང་རྟོག་ངོའི་བྱས་མི་རྟག་གི་ཆ་གཉིས་གཅིག་པར་མི་འཛིན་ཡང་དང་པོའི་དབང་དུ་ངོ་བོ་གཅིག་ན་གཅིག་མ་ཡིན་པ་མི་རུང་སྟེ། དངོས་པོ་ལ་ངོ་བོ་ཡོད་ན་ངོ་བོ་གཅིག་དང་ཐ་དད་པ་ལས་མ་གཏོགས་པའི་ངོ་བོ་མེད་ལ། ངོ་བོ་གཅིག་ཏུ་ཡོད་ན་གཅིག་པས་མ་ཁྱབ་ན་ངོ་བོ་ཐ་དད་དུ་ཁས་མི་ལེན་ཀ་མེད་དུ་སོང་བའི་ཕྱིར། དེ་ལྟ་ན་བདེན་གཉིས་ངོ་བོ་གཅིག་ཀྱང་གཅིག་པས་མ་ཁྱབ་བོ་ཞེས་སྨྲ་ན་ནི་བདེན་གཉིས་ངོ་བོ་ཐ་དད་པར་དོན་གྱིས་སོང་ངོ༌། ། ཡང་བུམ་པ་དང་ཤེས་བྱའི་གདགས་གཞི་རྡུལ་རྫས་དང་དེ་མིག་ཤེས་ཀྱི་ཤེས་བྱར་སོང་བའི་རྫས་རང་མཚན་པ་ངོ་བོ་གཅིག་པ་དེ་ལ་གཅིག་པས་ཁྱབ་པ་དེ་གཉིས་གཅིག་ཅར་སྐྱེ་འཇིག་བྱེད་པ་ཡོད་པས་དེ་ཙམ་ལ་བསམས་ནས་བུམ་པར་གྱུར་པའི་ཤེས་བྱ་སྐྱེ་འཇིག་བྱེད་པ་ན་བུམ་པའི་ཤེས་བྱ་སྐྱེ་འཇིག་བྱེད་དོ་ཞེས་ཐ་སྙད་ཟོར་ཡང་བར་འཇིག་རྟེན་དང་བསྟན་བཅོས་ན་དེ་ལྟར་གྲགས་པ་ཡང་དགག་ཏུ་མེད་པས་ཁྱེད་ཀྱིས་ཇི་སྐད་སྨྲས་པ་དེ་ཐམས་ཅད་ཁ་ན་མ་ཐོ་བ་འབའ་ཞིག་སྨྲས་པར་སྣང་ངོ༌། ། དེ་ལྟར་བསྒྲུབ་བྱ་དེ་སྒྲུབ་བྱེད་དུ་བཀོད་པའི་སྒྲུབ་བྱེད་གྲུལ་མ་ཐུབ་པར་བརྗོད་ནས། ད་ནི་བསྒྲུབ་བྱ་ལ་དཔྱད་ན། ཡེ་ཤེས་གཅིག་ལ་བདེན་གཉིས་གཅིག་ཅར་སྣང་བའི་ཚེ་བདེན་གཉིས་ཀྱི་སྣང་མི་སྣང་གི་ཆ་གཉིས་ཡོད་ཅེས་སྨྲས་པ་དེ་ཁས་བླངས་འགལ་བ་ཞིག་དམ་བཅས་པར་སོང་བ་ཡིན་ཏེ། ཚིག་ཟིན་ལ་ཡེ་ཤེས་གཅིག་ལ་བདེན་གཉིས་གཅིག་ཅར་སྣང་ཆེ་ཞེས་སྨྲས་ཀྱང་དོན་ལ་ཡེ་ཤེས་གཅིག་གི་མཁྱེན་པ་ལ་བདེན་གཉིས་གཅིག་ཅར་སྣང་བ་རང་གི་ཁས་བླངས་ཉེས་པས་བཀག་འདུག་པའི་ཕྱིར། མ་གྲུབ་སྙམ་ན་དེར་ཐལ།
ཡེ་ཤེས་གཅིག་གི་མཁྱེན་པས་བདེན་གཉིས་མཁྱེན་པ་ན་མཁྱེན་ཚུལ་གཉིས་ལ་མ་རག་པར་ནི་མཁྱེན་མ་ནུས། མཁྱེན་ཚུལ་ལ་ལྟོས་ནས་མཁྱེན་པའི་ཚེ་ཡེ་ཤེས་ཀྱི་མཁྱེན་པ་གཅིག་དེ་ཡུལ་ལ་ལྟོས་ནས་ཇི་ལྟ་ཇི་སྙེད་ཀྱི་མཁྱེན་པ་གཉིས་སུ་སོང༌། དེ་གཉིས་ལས་རེ་རེའི་ངོར་ནི་གཅིག་ཅར་བདེན་པ་གཉིས་མ་སྣང༌། དེ་མ་སྣང་ན་མཁྱེན་ཚུལ་གྱི་ཡེ་ཤེས་གཉིས་ལས་མ་གཏོགས་པའི་དེ་ལྟར་སྣང་བའི་མཁྱེན་པའི་ཡེ་ཤེས་ཤིག་ཟུར་དུ་གཞི་མ་གྲུབ་པའི་ཕྱིར། ཁྱེད་དཔོན་སློབ་རྣམས་འདི་ལྟ་བུའི་ཚིག་གི་ཟོལ་རང་གཞན་གྱི་རྟོགས་ལྡན་སུས་ཀྱང་གོ་བྱའི་སྙིང་པོ་མེད་པ་ལ་ཟབ་གནད་བླ་ན་མེད་པ་ཡོད་པ་སྐད་བྱས་ནས་གུང་རུ་རྒྱན་བཟང་གི་ཡི་གེར། མཁྱེན་པ་ཙམ་ལ་དྭོགས་པ་གཅོད་པ་མ་ཡིན་གྱི། མཁྱེན་ཚུལ་ལ་དྭོགས་པ་གཅོད་པ་ཡིན་པའི་ཕྱིར་ཞེས་སྨྲས་མོད། རང་ལ་བློ་གཏད་པའི་སློབ་མ་རྣམས་འཁྲུལ་དུ་འཇུག་པ་ལ་དགོས་པ་ཅི་ཞིག་ཡོད། ཡང་ཁྱེད་ཡེ་ཤེས་གཅིག་གི་མཁྱེན་པ་ལ་བདེན་པ་གཉིས་གཅིག་ཅར་སྣང་བའི་ཚིག་གིས་སྒྲུབས་ནས་དོན་གྱིས་བཀག་མོད། སྐྱོན་ཅི་ཡོད་སྙམ་ན།
དེ་ལྟ་ན་སངས་རྒྱས་ཀྱི་རྣམ་མཁྱེན་ལ་ཤེས་བྱ་ཐམས་ཅད་མི་སྣང་བར་བསྒྲུབས་པས་ཕྱི་རོལ་པ་ཁ་ཅིག་ལྟར་ཐམས་ཅད་མཁྱེན་པ་འགོག་བཞིན་པར་ཁོ་བོ་ཅག་དབུ་མ་པ་ཡང་དག་པའོ་ཞེས་སྨྲ་བའི་དབུ་མ་པ་དེ་ཅི་ལྟ་བུ་ཞིག་གོ ། ཡང་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་དང་མཉམ་རྗེས་ཀྱི་ཡེ་ཤེས་གཉིས་ཀྱང་ངོ་བོ་གཅིག་ལ་ལྡོག་པས་འབྱེད་པ་ཡིན་ཞེས་བཤད་པ་དེ་ཁྱེད་རང་གི་ཕྱོགས་ལ་མི་འགྲུབ་པར་ཐལ། ངོ་བོ་གཅིག་ལ་ལྡོག་པ་ཐ་དད་པ་ནི་སྒྲའི་བྱས་པ་དང་མི་རྟག་པ་ལྟར། སྒྲ་མ་བྱས་པ་དང་རྟག་པ་ལས་ལོག་པར་རབ་ཏུ་ཕྱེ་བ་ལྟ་བུ་ཞིག་ལ་ལྡོག་པ་ཐ་དད་པར་འཇོག་པ་གང་ཞིག ། ཁྱོད་ཀྱིས་ཡེ་ཤེས་དེ་གཉིས་བདེན་པ་གཉིས་ལ་རིམ་བཞིན་གཉིས་སྣང་ནུབ་པའི་ཆ་ནས་དངོས་སུ་རིག་པ་དང༌། གཉིས་སུ་སྣང་བའི་ཆ་ནས་དངོས་སུ་རིག་པའི་མཁྱེན་ཚུལ་གྱི་ཤེས་པའི་རྫས་ཐ་དད་པ་ཉིད་དོན་གྱི་ཁས་བླངས་པས་མཁྱེན་གཉིས་ངོ་བོ་གཅིག་པའང་བཀག་འདུག་པའི་ཕྱིར། དེ་ལ་མཁྱེན་ཚུལ་རྫས་ཐ་དད་པར་དོན་གྱིས་ཁས་བླངས་པ་མ་གྲུབ་བོ་སྙམ་ན། དེར་ཐལ། ཡེ་ཤེས་ཀྱི་རྫས་གཅིག་ལ་སྣང་མི་སྣང་གི་ཆ་གཉིས་མི་རུང་བ་གང་ཞིག ། དེ་མི་རུང་ན་ཡེ་ཤེས་ཀྱི་རྫས་གཉིས་ལ་སྣང་མི་སྣང་གི་ཆ་གཉིས་གྲུབ་པ་ལས་འོས་མེད་པའི་ཕྱིར།
ཡང་རྩ་བར་མ་ཁྱབ་སྟེ། ངེད་མཁྱེན་ཚུལ་རྫས་སམ་ལྡོག་པ་གང་ཡང་རུང་བའི་ཐ་དད་པ་ཡིན་ཀྱང་མཁྱེན་པའི་ངོ་བོ་ཐ་དད་པར་མི་འཇོག་པའི་ཕྱིར་ཞེ་ན། འོ་ན་མཁྱེན་པ་ཆོས་ཅན། ཁྱོད་ཀྱིས་བདེན་གཉིས་མི་མཁྱེན་པར་ཐལ། ཇི་ལྟ་ཇི་སྙེད་ཀྱི་མཁྱེན་ཚུལ་ཐ་དད་པས་བདེན་གཉིས་སོར་མཁྱེན་པའི་ཚེ་མཁྱེན་པ་གཉིས་ཐ་དད་པར་མ་སོང་བར་ངོ་བོ་གཅིག་ཏུ་ལུས་པའི་ཕྱིར། རྟགས་ཁས་བླངས། ཁྱབ་པ་ཤེས་བྱ་ལ་གྲུབ། འདོད་ན། ཁྱོད་ཀྱི་སངས་རྒྱས་ཀྱི་མཁྱེན་ཚུལ་དེས་བདེན་གཉིས་མཁྱེན་གྱི། མཁྱེན་པས་བདེན་གཉིས་མི་མཁྱེན་ཞེས་བརྗོད་རིགས་པར་ཐལ།
འདོད་པ་དེའི་ཕྱིར། དེས་ན་རྣམ་པར་འཁྱམས་པའི་ངག་ཀྱལ་འདི་ལྟར་འདོན་བཞིན་ཞིབ་ཆར་རློམ་པའི་གདུང་དབྱངས་དེས་ཅི་ཞིག་བྱ། ཡང༌། ཁྱེད་བདེན་གཉིས་ཐ་དད་པར་འཛིན་པ་ཡོད་རིང་བདེན་གཉིས་ངོ་བོ་གཅིག་ཡིན་ཀྱང་ཤེས་པ་ལ་གཅིག་ཅར་སྣང་མི་སྲིད་པའི་ཁྱབ་པ་འདི་ངེས་ན། སྒྲ་དང་བྱས་པ་ཐ་དད་པར་འཛིན་པ་ནམ་ཡོད་རིང་ཚུར་མཐོང་གི་ཉན་ཤེས་ལའང་སྒྲ་བྱས་ངོ་བོ་གཅིག་པ་གཅིག་ཅར་སྣང་མི་རུང་བར་ཐལ། རྒྱུ་མཚན་མཚུངས་པའི་ཕྱིར། དེས་ན་ངོ་བོ་གཅིག་པའི་ཆོས་ཤིག་ཤེས་པ་དེ་ལ་སྣང་ན་དེའི་ཁྱད་པར་རྣམས་སྤངས་ཏེ་སྣང་བ་མ་ཡིན་ཏེ། རིགས་པར་སྨྲ་བ་ཆོས་ཀྱི་གྲགས་པས། དོན་གྱིས་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། །
ཚད་མ་རྣམས་ཀྱི་བརྟགས་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་དང༌། དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་འབྱུང་བའི་ཕྱིར། རང་གི་ངོ་བོ་གཅིག་པའི་ཆོས་ལ་ཐ་དད་པའི་ཆ་སོ་སོར་སེལ་ངོར་རྟོགས་ཀྱང་སྣང་ངོར་ཐ་དད་དུ་སྣང་བ་འདི་ནི་ཡེ་མི་སྲིད་དེ། ཇི་སྐད་དུ། གང་ཕྱིར་དོན་གཅིག་རྟོག་པ་ནའང༌། ། གཞན་དག་མཐོང་བ་དེ་ཕྱིར་ཡང༌། །
རྟོག་པ་མེད་པར་གྲུབ་པ་ཡིན། ། ཞེས་དང༌། དམ་པའི་དོན་གྱི་དོན་རྣམས་ནི། ། རང་གི་འདྲེ་དང་ཐ་དད་མེད། ། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཞེས་འབྱུང་བའི་ཕྱིར། དེས་ན་སློབ་ལམ་པའི་ཤེས་པ་ལ་བདེན་པ་གཉིས་གཅིག་ཅར་མི་སྣང་ཞེས་པའང་སྨྲས་པ་ཙམ་དུ་ཟད་ཀྱི་དེ་སྒྲུབ་ཀྱི་གཏན་ཚིགས་ལྟར་སྣང་ལས་ཡང་དག་འགོད་རྒྱུ་ནི་རིགས་པར་སྨྲ་བ་དག་གིས་ཤེས་བྱ་ལ་མཐའ་བཀག་པའང་ཞར་ལ་ཤེས་པར་བྱོས་ཤིག ། ཡང་ཁྱེད་ཀྱིས། སངས་རྒྱས་ཀྱི་ཡེ་ཤེས་ཀྱིས་ཤེས་བྱ་བདེན་གཉིས་སོ་སོར་མཁྱེན་ཀྱང་སྒྲ་དོན་འཛིན་པའི་རྟོག་པས་མཁྱེན་པ་མ་ཡིན་པར་སྨྲ་བ་དང༌།
བདེན་གཉིས་ཀྱི་ཆོས་མཁྱེན་ཚུལ་གྱི་མཁྱེན་གཉིས་ལྡོག་པས་ཕྱེ་བར་སྨྲ་བའང་འགལ་བ་ཉིད་དུ་གོ་བས་དེའི་ཆེད་དུ་བརྗོད་ན། ཀུན་མཁྱེན་ལ་སྒྲ་དོན་འཛིན་པའི་རྟོག་པ་ཡོད་པར་ཐལ། སངས་རྒྱས་ཀྱི་ཡེ་ཤེས་གཅིག་གིས་རྟགས་ཀྱི་དགག་བྱ་གཉིས་སྣང་མ་མཐོང་བའི་ཆ་ནས་དོན་དམ་ཇི་ལྟ་བར་མཁྱེན་ཞེས་ལྡོག་པ་ཙམ་ཞིག་གིས་རབ་ཏུ་ཕྱེ་ནས་དེར་འཇོག་ལ། གཟུང་འཛིན་གྱི་ཡུལ་ཡུལ་ཅན་མཐོང་བའི་ཆ་ནས་ཀུན་རྫོབ་ཇི་སྙེད་མཁྱེན་ཅེས་ལྡོག་པ་ཙམ་ཞིག་གིས་རབ་ཏུ་ཕྱེ་ནས་འཇོག་པ་གང་ཞིག ། རང་གཞན་གྱི་ཆོས་ལྡོག་པས་ཕྱེ་བ་ཅན་ཡིན་ན་བློ་རྟོག་པས་རབ་ཏུ་ཕྱེ་བའི་བདག་ཉིད་ཡིན་དགོས་པའི་ཕྱིར། མ་ཁྱབ་བོ་ཞེ་ན། མཁྱེན་གཉིས་ལྡོག་པས་རབ་ཏུ་ཕྱེ་བའི་ཤེས་པའི་བདག་ཉིད་ཡིན་ན། མཁྱེན་གཉིས་སྒྲ་དོན་འདྲེས་འཛིན་གྱི་རྟོག་པ་མ་ཡིན་པར་བུད། ཅེས་སྟོང་གསུམ་དུ་གྲགས་པའི་ལྷའི་རྔ་བོ་ཆེ་བརྡུང་བར་བྱའོ། ། ཡང་མཁྱེན་གཉིས་ལྡོག་པས་རབ་ཏུ་ཕྱེ་བའི་ཤེས་པའི་བདག་ཉིད་ཡིན་ཀྱང་མཁྱེན་གཉིས་ལྡོག་པས་རབ་ཏུ་ཕྱེ་བའི་བདག་ཉིད་ཅན་མ་ཡིན་པས་མཁྱེན་གཉིས་སྒྲ་དོན་འཛིན་པའི་རྟོག་པར་མ་གྲུབ་བོ་སྙམ་ན།
ལྡོག་པས་རབ་ཏུ་ཕྱེ་བའི་ཤེས་པའི་བདག་ཉིད་ཅན་ཡིན་པ་རྟོག་པས་རབ་ཏུ་ཕྱེ་བའི་ཤེས་པའི་བདག་ཉིད་ཅན་ཡིན་མི་དགོས་ན་ལྡོག་པ་གཅིག་པ་དང་ཐ་དད་པར་འཇོག་བྱེད་གྲུབ་པ་བུད་ཅེས་སྲིད་པ་གསུམ་དུ་གྲགས་པའི་ལྷའི་རྔ་ཆེན་གཉིས་པ་ཞིག་བརྡུངས་བར་བྱའོ། ། ཡང༌། རྩ་རྟགས་ཕྱི་མ་མ་གྲུབ་བོ་སྙམ་ན། གྲུབ་པར་ཐལ། མཁྱེན་གཉིས་ལྡོག་པས་ཕྱེ་བ་གང་ཞིག ། ལྡོག་པས་ཕྱེ་ན་རྟོག་པས་ཕྱེ་དགོས་པས་མཁྱེན་གཉིས་ཀྱི་ལྡོག་པ་ཐ་དད་རྟོག་པ་ཐ་དད་པས་རབ་ཏུ་ཕྱེ་བའི་བདག་ཉིད་ཡིན་པའི་ཕྱིར། དེ་ལ་ཁོས་མཁྱེན་གཉིས་ལྡོག་པས་དབྱེ་ཞེས་པ་དེ་སངས་རྒྱས་རང་གི་མཁྱེན་པས་ལྡོག་པ་ཐ་དད་དུ་དབྱེ་བ་མིན། ལྡོག་པ་དེ་ཉིད་ཀྱི་ཐ་དད་དུ་ཕྱེ་བའམ་ཡང་སེམས་ཅན་གཞན་གྱི་བློ་རྟོག་པས་མཁྱེན་པ་དེའི་ལྡོག་ཆ་སོ་སོར་ཕྱེ་བ་ཡིན་པས། འཇམ་དབྱངས་ཀྱིས་བསྟན་པའི་ཟབ་གསང་གི་གནད་འདི་ཁྱོད་ཀྱི་གློ་བར་ཆུད་པར་འགྱུར་རེ་ཀན་ཞེས་སྨྲ་ན། འོ་ན་སངས་རྒྱས་ལ་མཁྱེན་པ་གཉིས་དོན་ལ་མི་ལྡན་པར་ཐལ།
སངས་རྒྱས་ཀྱི་མཁྱེན་པ་ལ་མཁྱེན་པ་རང་གི་མཁྱེན་ཚུལ་གཉིས་ཀྱི་ལྡོག་པས་ཐ་དད་པར་རབ་ཏུ་ནི་མ་ཕྱེ། སེམས་ཅན་གཞན་གྱིས་ཕྱེ་ཡང་སངས་རྒྱས་རང་ཉིད་ཀྱི་མཁྱེན་པ་གཉིས་ལྡོག་པ་ཐ་དད་པར་མི་འགྱུར། ལྡོག་པ་ཞེས་སྒྲོ་བཏགས་ཀྱི་ཆ་དེ་གཉིས་ཀྱིས་ཀྱང་མཁྱེན་གཉིས་སོ་སོར་ཕྱེ་མི་ནུས་པའི་ཕྱིར། རྟགས་དང་པོ་མ་གྲུབ་ན། སངས་རྒྱས་ལ་སྒྲ་དོན་འདྲེས་འཛིན་གྱི་རྟོགས་པ་ཡོད་པར་ཐལ། སངས་རྒྱས་ཀྱི་མཁྱེན་པ་ལ་མཁྱེན་པ་རང་གི་མཁྱེན་ཚུལ་གཉིས་ཀྱི་ལྡོག་པས་ཐ་དད་པར་རབ་ཏུ་ཕྱེས་པའི་ཕྱིར། རྟགས་གཉིས་པ་མ་གྲུབ་ན། སེམས་ཅན་གྱི་རྟོགས་པས་སངས་རྒྱས་ཀྱི་མཁྱེན་པའི་ལྡོག་པ་ལ་ངན་སོང་གསུམ་གྱི་ལྡོག་པར་རབ་ཏུ་ཕྱེ་བས་ཀྱང་ལྡོག་པ་ཐ་དད་པར་འགྱུར་བར་ཐལ། མ་གྲུབ་པ་དེའི་ཕྱིར། རྟགས་གསུམ་པ་མ་གྲུབ་ན།
ལྡོག་པ་དེ་དེ་དང་དེ་མིན་ལ་ལོག་ཙམ་གྱིས་ཆོས་དེར་བཏགས་པའི་དངོས་མེད་མ་ཡིན་པར་ཐལ། ལྡོག་པ་དེ་གཅིག་དང་ཐ་དད་ལ་སོགས་པར་རབ་ཏུ་ཕྱེ་བར་བྱེད་པའི་བྱ་བ་ཅན་ཡིན་པའི་ཕྱིར། རྩ་བའི་རྟགས་གཞན་དུ་སྲིད་པར་དྭོགས་པའི་རིགས་པས་གྲུབ། ཁྱབ་པ་ཤེས་བྱ་ལ་གྲགས། འདོད་ན། སངས་རྒྱས་ལ་མཁྱེན་གཉིས་དོན་ལ་མི་ལྡན་པར་བརྗོད་པའི་འཇམ་དབྱངས་དེས་ནི་དེ་སྐད་གསུངས་པ་དེ་ཇི་ཞིག་ལ་དགོངས་ཞེས་དགོངས་གཞི་འཚོལ་བའི་དུས་ལ་བབ་པར་མཐོང་སྟེ། སྒྲ་ཇི་བཞིན་པར་བཟུང་ན་དངོས་ལ་གནོད་བྱེད་དམིགས་པའི་ཕྱིར། དེས་ན་དཔྱད་པར་བྱ་བ་འདི་བཟང་པོ་མ་ཡིན་པ་ཉིད་ཀྱི་ཕྱིར། རྣམ་དཔྱོད་ཀྱི་མཐུ་ཆེན་སྟག་ཚང་ལོ་ཙཱ་བས་ཀྱང་ཚུལ་དེ་ལ་འདི་སྐད་དུ་བརྗོད་དེ། ཀུན་མཁྱེན་ཡེ་ཤེས་ཆོས་ཀུན་འཇལ་བ་དང༌། །
ཤེས་བྱ་ཕྱེད་ལ་ཚད་མ་མིན་པ་འགལ། ། ཞེས་གཟུ་བོར་སྨྲས་སོ། །
འདིར་སྨྲས་པ། ཐ་སྙད་ཚད་མས་ཀུན་རྫོབ་བདེན་པ་དང༌། ། རིག་ཤེས་ཚད་མས་དོན་དམ་རྙེད་དོན་གྱི། ། བདེན་གཉིས་བཞག་པའི་ཆ་གྲུབ་ཉེས་པ་ལས། ། ཐམས་ཅད་མཁྱེན་པ་ཀུན་མཁྱེན་མ་ཡིན་ཞེས། ། དོན་གྱིས་ཁས་ལེན་བྱེད་དགོས་བྱུང་བ་འདི། ། ཐར་འདོད་རྣམས་ཀྱིས་ལེགས་པར་གོ་བར་གྱིས། ། ཡང་ཤར་ཙོང་ཁ་པ་ཆེན་པོ་ཉིད་ཀྱིས་གཉིས་སྣང་ནུབ་པའི་སྒོ་ནས་མཁྱེན་བྱ་ཡིན་ན་དོན་དམ་བདེན་པ་ཡིན་པས་ཁྱབ་པར་བཤད་པ་ལ།
ལྕང་ར་དགེ་ལེགས་པས་ངེས་ཤེས་གཏིང་མ་ཚུགས་པར་དེས་བྱས་པའི་ཡི་གེར། སངས་རྒྱས་ཀྱི་ཡེ་ཤེས་སངས་རྒྱས་ཀྱི་ཡེ་ཤེས་ཀྱིས་མཁྱེན་པའི་སྒྲུབ་བྱེད་དུ་འདི་ལྟར་བྲིས་སྣང་སྟེ། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་སངས་རྒྱས་ཀྱི་ཡེ་ཤེས་ཀྱིས་གཉིས་སྣང་ནུབ་པའི་སྒོ་ནས་དངོས་སུ་རྟོགས་ན་ཁྱོད་དོན་དམ་བདེན་པ་མིན་དགོས་པར་ཐལ། ཁྱོད་སངས་རྒྱས་ཀྱི་ཡེ་ཤེས་ཀྱིས་གཉིས་སྣང་ནུབ་པའི་སྒོ་ནས་དངོས་སུ་རྟོགས་ན་ཁྱོད་སངས་རྒྱས་ཀྱི་ཡེ་ཤེས་དང་གཅིག་ཡིན་པའི་རྒྱུ་མཚན་གྱིས་སངས་རྒྱས་ཀྱི་ཡེ་ཤེས་ཁྱོད་ལ་གཉིས་སྣང་ནུབ་པ་ཡིན་དགོས། སངས་རྒྱས་ཀྱི་ཡེ་ཤེས་དང་གཅིག་ཡིན་ན་ཀུན་རྫོབ་ཡིན་དགོས་པའི་ཕྱིར། ཞེས་ཁྱེད་རང་གི་བླ་མའི་གྲུབ་མཐའ་ཁྱེད་རང་གིས་སུན་དབྱུང་བར་ཡང་བྱས་མོད། སུན་འབྱིན་དེའི་རྟགས་ཟུར་དང་པོ་ལྟར་ན་སངས་རྒྱས་ཀྱི་ཡེ་ཤེས་ཀྱིས་མཁྱེན་པའི་ཚེ་དེ་གཉིས་གཅིག་པས་ཁྱོད་ལ་གཉིས་སྣང་ནུབ་དགོས་ཞེས་པའི་རྟགས་ཀྱི་ཁྱབ་པ་གྲུབ་ན་རྒྱུ་མཚན་དེ་ཉིད་ཀྱི་ཕྱིར་དེ་ལྟར་དེར་མཁྱེན་པའི་མཁྱེན་པའང་ནུབ་དགོས་སོ་ཞེས་སྨྲ་ན་ལན་ཅི་འདེབས། གཞན་དུ་རིགས་པར་སྨྲ་བ་ཐམས་ཅད་ཀྱི་ལུགས་ལྟར་ན་སངས་རྒྱས་དང་སེམས་ཅན་སུ་ལའང་རུང་རང་བློ་རང་གིས་རྟོགས་པ་ན་དེ་གཉིས་གཅིག་པས་རང་བློ་རང་ལ་སྣང་མི་དགོས་ཞེས་སྨྲ་བ་གཏན་མི་སྲིད་དེ། དེ་ལྟར་སྲིད་ན་རང་བློ་རང་ལ་མངོན་སུམ་དུ་སོང་བའི་ཚེ་རང་བློ་རང་ལ་ལྐོག་གྱུར་དུ་སོང་ཞེས་སྨྲ་དགོས་པར་འགྱུར་བའི་ཕྱིར་ཏེ།
རང་བློ་རང་ལ་མི་སྣང་བའི་ཕྱིར། དེས་ན་དཔྱད་པ་འདི་འདྲའི་རིགས་ཐམས་ཅད་ཡིད་ཤེས་བསླད་པ་ལས་བྱུང་བའི་གླག་བཅོལ་ལོ། ། གཞན་ཡང་ཁྱེད་དཔོན་སློབ་དོན་དམ་བདེན་པ་མེད་དགག་གཉིས་སྣང་ནུབ་པའི་ཚུལ་གྱིས་དངོས་སུ་རིག་པར་འདོད་པ་ནི་རྟོག་གེ་དང་ངེས་དོན་མཐར་ཐུག་དབུ་མ་ཐལ་རང་གིས་ལུགས་ཐམས་ཅད་དང་འགལ་བར་སྨྲས་པ་ཡིན་ཏེ། དངོས་སུ་རིག་བྱར་ཡོད་ན་མེད་དགག་མ་ཡིན་པར་འགྱུར་བའི་ཕྱིར། ཆོས་ཀྱི་གྲགས་པའི་རང་འགྲེལ་སྟོང་ཕྲག་ཕྱེད་བཞི་པར། མེད་པར་དགག་པ་ནི་ཅིར་ཡང་མི་རུང་ལ། ཞེས་འབྱུང་ལ། མེད་པར་དངོས་སུ་མངོན་སུམ་གྱི་རིག་བྱར་ཡོད་ན་དེ་ཡོད་པ་ཉིད་དུ་འགྱུར་བ་ནི་གནག་རྫི་མོ་ཇི་ལྟར་བླུན་པས་ཀྱང་ཤེས་ནུས་སོ། ། དེས་ན་མེད་དགག་དངོས་སུ་རིག་བྱ་རིག་པ་གཉིས་ཀ་མེད་པ་ལ་དགོངས་ནས། དོན་དམ་བདེན་པ་ལི་ཙ་བི་དྲི་མ་མེད་པར་གྲགས་པས་འཇམ་དབྱངས་ལ་དྲིས་པ་ནའང་ལན་མ་བསྟན་ལ།
བདེན་གཉིས་འགྲེལ་པར། དོན་དམ་པའི་བདེན་པ་ལ་ལྟ་བའི་གནས་མི་ཐོད་པ་སྟེ། ཞེས་དང༌། འཇུག་འགྲེལ་ལས། དེ་ཕྱིར་བཏགས་པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་བཞག་གིས། དངོས་སུ་ན་འགའ་ཞིག་འགའ་ཞིག་གིས་ཤེས་པ་ནི་མ་ཡིན་ཏེ། ཤེས་པ་དང་ཤེས་བྱ་གཉིས་ཀ་ཡང་མ་སྐྱེས་པའི་ཕྱིར། ཞེས་འབྱུང་ལ། དོན་གྱི་དབང་འདི་གཟིགས་ནས་ལོ་ཙཱ་བ་ཆེན་པོས་རིག་ཤེས་ཡུལ་མེད་དུ་གསུངས་པ་དང༌། གཙང་ནག་པ་དང་རྨ་བྱ་བས་དོན་དམ་བདེན་པའི་མཚན་གཞི་འཇོག་མི་ནུས་ཞེས་དང༌།
ས་སྐྱ་གྲགས་པའི་མཚན་ཅན་གྱིས། དོམ་དམ་པའི་བདེན་པ་གཞི་མ་གྲུབ། ཅེས་སྔོན་བྱོན་གྱི་སྐྱེས་བུ་དམ་པ་དེ་དག་གིས་དབྱངས་གཅིག་མགྲིན་གཅིག་ཏུ་གསུངས་པ་ནི་དབུ་མའི་ཟབ་དོན་ཤིང་རྟ་ཆེན་པོ་དེ་དག་གིས་བཀྲལ་བའི་ཆོས་ཚུལ་ཞལ་དང་ཐུགས་ནས་སྙན་བརྒྱུད་བར་མ་ཆད་དུ་ཡོད་པའི་དབང་ལས་ཡིན་གྱི། དེང་སང་དེ་ལས་བཟློག་སྟེ་སྨྲ་བ་ནི་དེ་ལྟའི་ཟབ་དོན་གྱི་སྙན་བརྒྱུད་བཀའ་ཆད་པ་ཟེར་འཁྱམས་དང༌། མངོན་སུམ་དང་རྗེས་དཔག་ལྟར་སྣང་ལ་ཤར་བའི་སྒྲོ་འདོགས་ལ་མ་ནོར་བའི་རིང་ལུགས་སུ་ཞེན་པས་ལྟ་བའི་སྙིགས་མ་འདི་ལྟ་བུར་གྱུར་ཏོ། ། གཞན་ཡང༌། ཁྱེད་དཔོན་སློབ་ཀྱིས་སངས་རྒྱས་ཀྱིས་དུས་གསུམ་མཁྱེན་ཚུལ་ལ་འདི་ལྟར་ཡང་ཤེས་པར་སྣང་སྟེ། གུང་རུའི་ཡི་གེར། འདས་མ་འོངས་གཉིས་ད་ལྟར་མངོན་སུམ་དུ་མཁྱེན་པ་ཡིན་ཏེ། དཔེར་ན་སྔར་འདས་པའི་ཆོས་དེ་ད་ལྟར་མེད་ཀྱང་སྔར་འདས་པའི་དུས་ན་ཇི་ལྟར་ཡོད་པ་བཞིན་མཁྱེན་པ་དང༌།
སྟོན་གྱི་དུས་སུ་ལོ་ཐོག་འབྱུང་བ་དེ་ད་ལྟར་མེད་ཀྱང་མངོན་སུམ་དུ་མཁྱེན་པ་མི་འགལ་ཏེ། ད་གཟོད་སྟོན་གྱིས་དུས་སུ་ཇི་ལྟར་ཡོད་པ་བཞིན་མཁྱེན་ནོ་ཞེས་བྲིས་སྣང་ལ། དྭོགས་གཅོད་འདི་ལྟ་བུ་ནི་ཆོས་ཚུལ་འདི་ལ་ཅུང་ཟད་ཙམ་ཡང་མ་བསམས་པར་བརྗོད་པར་ཟད་དོ། ། ཅི་འདས་མ་འོངས་གྲུབ་པའི་གོ་བ་དེ་མཐུན་དུ་དེ་མཁྱེན་པའི་མངོན་སུམ་དེ་ཡོད་དམ་མེད། ཡོད་ན་འདས་མ་འོངས་ད་ལྟར་མངོན་སུམ་དུ་མཁྱེན་པ་དང་འགལ། མེད་ན་དེ་གཉིས་ད་ལྟར་མེད་ན་འདས་མ་འོངས་ད་ལྟར་མངོན་སུམ་དུ་མཁྱེན་ཞེས་བརྗོད་ཀྱང་མཁྱེན་མི་ནུས་པར་ཐལ། འདས་མ་འོངས་གྲུབ་པའི་གོ་བ་དེ་མཐུན་དུ་དེ་མཁྱེན་པའི་མངོན་སུམ་མེད་པའི་ཕྱིར། འདི་འདྲའི་རྣམ་གཞག་གནག་རྫི་མོ་ཆེས་བླུན་པོ་ལའང་དྭོགས་པ་མི་སྐྱེ་སྟེ། འདས་མ་འོངས་གཉིས་ད་ལྟར་མེད་ན་འདས་མ་འོངས་ད་ལྟར་མངོན་སུམ་དུ་མཁྱེན་པ་བུད་པ་ཙམ་ཞིག་བརྡ་བྱེད་ཀྱི་སྐྱེ་བོ་ཀུན་གྱི་བློ་ལྡན་སྐྱེས་ལ་ཡོད་པའི་ཕྱིར། སྤྲོས་པ་ཆོག་གོ །
གཉིས་པ་ནི། དེས་བྱས་པའི་དབུ་མའི་སྟོང་ཐུན་ཆེན་པོར། དབུ་མའི་ལུགས་ལ་གསུམ་སྟེ། སློབ་དཔོན་ཡེ་ཤེས་སྙིང་པོ་ལ་སོགས་པ་མདོ་སྡེ་སྤྱོད་པའི་དབུ་མ་པ་དག་གི་ལུགས་དང༌། ཞི་འཚོ་ཡབ་སྲས་སོགས་རྣལ་འབྱོར་སྤྱོད་པའི་དབུ་མ་པ་དག་གི་ལུགས་དང༌། ཟླ་བའི་ཞབས་སོགས་འཇིག་རྟེན་གྲགས་སྡེ་སྤྱོད་པའི་དབུ་མ་པ་དག་གི་ལུགས་སོ། ། ལུགས་འདི་དག་ཀྱང་ཇི་ལྟ་བ་མཁྱེན་པའི་ཚུལ་ལ་ཁྱད་པར་བཞེད་པ་མིན་ཏེ། སངས་རྒྱས་ལ་མཉམ་རྗེས་མི་མངའ་བ་དང༌། ཆོས་དབྱིངས་ལ་མཉམ་པར་གཞག་པ་ལས་ལྡང་བ་མི་སྲིད་པའི་ཚུལ་ལ་ཐམས་ཅད་མཐུན་པའི་ཕྱིར། ཇི་སྙེད་མཁྱེན་ཚུལ་ལ་མི་མཐུན་ཏེ།
དང་པོས་ཤེས་པ་དང་ཤེས་བྱའི་བདག་ཉིད་མི་མཐོང་ཞེས་གཟུང་འཛིན་གཉིས་སུ་མི་སྣང་ཡང་ཀུན་རྫོབ་ཀྱི་སྣང་བ་འཆར་བ་ནི་ཐ་མལ་པའི་མེ་ལོང་བཞིན་ཡེ་ཤེས་ཀྱི་མེ་ལོང་ལ་འཆར་བའོ། ། ཞེས་དང༌། ཡང་དེར། གཉིས་པས་ནི་སངས་རྒྱས་ཀྱི་མཉམ་རྗེས་གཉིས་ལས་མཉམ་བཞག་ལ་ཀུན་རྫོབ་ཀྱི་སྣང་བ་ཅི་ཡང་མི་འཆར་ཞིང་དེ་ཉིད་མ་འཁྲུལ་བ་ཡིན་ལ། རྗེས་ཐོབ་ཏུ་འཇིག་རྟེན་ལ་གྲགས་པའི་རྫུན་སྣང་ཇི་སྙེད་ཀྱི་སྣང་བ་འཆར་ཞིང་དེ་ཐམས་ཅད་འཁྲུལ་པ་ཡིན་ཏེ། མེད་བཞིན་དུ་སྣང་བའི་ཕྱིར། ཞེས་དང༌། ཡང་དེར། གསུམ་པས་ནི་སངས་རྒྱས་ཆོས་ཀྱི་སྐུའི་ཡེ་ཤེས་ལ་ཤེས་བྱ་ཇི་སྙེད་པ་རྣམས་སྣང་ནས་མཁྱེན་པ་མ་ཡིན་ཏེ། དེའི་རང་སྣང་ལ་དེ་སྣང་བའི་རྒྱུ་མཚན་མ་ཚང་བའི་ཕྱིར།
དེ་ལྟ་ནའང་དེ་ཐམས་ཅད་མི་མཁྱེན་པའང་མ་ཡིན་ཏེ། སྣང་བ་མེད་པའི་ཚུལ་གྱིས་མཁྱེན་པའི་ཕྱིར། མི་སྣང་ཡང་མཁྱེན་པར་མི་འགལ་ཏེ། ཆོས་ཉིད་བཞིན། དེ་ལྟ་ནའང་ཡེ་ཤེས་གཅིག་ཉིད་ཀྱིས་ཆོས་ཉིད་སྣང་བ་མེད་པའི་ཚུལ་གྱིས་མཁྱེན་པའི་ཆ་དེ་ལ་ཇི་ལྟ་བ་མཁྱེན་པ་དང༌། ཆོས་ཅན་ཇི་སྙེད་པ་སྣང་བ་མེད་པའི་ཚུལ་གྱིས་མཁྱེན་པ་ལ་ཇི་སྙེད་མཁྱེན་པ་ཞེས་བརྗོད་དོ། ། ཞེས་དང༌། ཡང་དེར། ལུགས་གསུམ་པ་འདིས་གཟུགས་ཀྱི་གནས་ཚུལ་དོན་དམ་པ་དེ་མངོན་སུམ་དུ་མཁྱེན་ན་གཟུགས་མཁྱེན་དགོས་ཏེ། གཟུགས་ཀུན་རྫོབ་ཀྱི་ངོ་བོ་མཐོང་བ་ཙམ་གྱིས་དེ་མཐོང་བའི་གོ་མི་ཆོད་པའི་ཚུལ་ལན་གཅིག་མིན་པར་གསུངས་པའི་ཕྱིར།
དེ་དོན་དམ་པའི་གནས་ཚུལ་ལ་གེགས་བྱེད་ཀྱི་སྒྲིབས་པ་སྤངས་པ་ན། དེའི་ཀུན་རྫོབ་ཀྱི་གནས་ཚུལ་འཆད་པ་ལ་ཐོགས་པ་མི་མངའ་བའི་ཕྱིར། ཞེས་དང༌། ཡང་དེར། དེ་ལྟ་ན་ཀུན་རྫོབ་ཀྱི་བདེན་པ་མཐའ་དག་མི་སྣང་ཡང་མཁྱེན་པའི་ཚུལ་ནི་འདི་ཡིན་ཏེ། དེ་མཁྱེན་པ་ལ་གེགས་བྱེད་ཀྱི་ཤེས་བྱའི་སྒྲིབ་པ་མ་ལུས་པར་སྤངས་པའི་རྒྱུ་མཚན་གྱིས་མ་རིག་པའི་འཁྲུལ་སྣང་ཅན་རྣམས་ལ་ཀུན་རྫོབ་ཀྱི་སྣང་ཚུལ་མ་ལུས་པར་མཁྱེན་པར་འཆད་ནུས་པའོ། ། དེ་སྐད་དུ་ཡང༌། འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་སོ་ཞེས་ཡང་དག་པ་ཇི་ལྟ་བ་རབ་ཏུ་མཁྱེན་ཏོ། ། ཞེས་པ་བཞིན་མེ་ལོང་ལྟ་བུའི་ཡེ་ཤེས་ལ་ཤེས་བྱ་ཐམས་ཅད་གཟུགས་བརྙན་གྱི་ཚུལ་དུ་འཆར། སོ་སོར་རྟོག་པའི་ཤེས་རབ་ཀྱིས་མ་འདྲེས་པར་འབྱེད།
བྱ་གྲུབ་ཡེ་ཤེས་ཀྱིས་རང་གིས་མཁྱེན་པ་བཞིན་གཞན་ལ་སྟོན་པར་མཛད་པ་ཡིན་ལ། དེ་ལྟར་སྟོན་པ་ན་རང་སྣང་ལ་དེ་དང་དེའི་སྣང་བ་ཤར་ནས་སྟོན་པ་ནི་ཐ་སྙད་བརྗོད་བདེ་བའི་དབང་དུ་བྱས་པ་དང༌། གདུལ་བྱ་རྣམས་ཡིད་ཆེས་ནས་བསྟན་པ་ལ་རིམ་གྱིས་གཞུག་པར་བྱ་བའི་ཆེད་ཡིན་ནོ་ཞེས་བྲིས་པར་སྣང་མོད། སྨྲས་པ་དེ་ཐམས་ཅད་ཀྱི་ཚིག་དོན་འགལ་ཞིང་འཁྲུག་པ་ཁོ་ནར་ཟད་དོ། ། དབུ་མ་པ་དེ་གསུམ་གྱིས་ལུགས་ལ། སངས་རྒྱས་ལ་མཉམ་རྗེས་མི་མངའ་བར་འཆད་ཅེས་དང༌། ལུགས་གཉིས་པ་དེས་མཉམ་བཞག་འཁྲུལ་མེད་དང་རྗེས་ཐོབ་འཁྲུལ་བཅས་སུ་འདོད་ཅེས་ཞིབ་ཆ་དང་བཅས་ཏེ་སྨྲས་པས་དྲན་པ་མ་རྣལ་བའི་རང་ཚིག་འགལ་བ་དང༌། དབུ་མ་རང་རྒྱུད་པ་དག་རང་བཞིན་མེད་བཞིན་དུ་རྟེན་འབྲེལ་གྱིས་སྣང་བ་ལ་འཁྲུལ་སྣང་གིས་ཁྱབ་པའི་ཁྱབ་པ་ཞལ་གྱིས་མཐའ་གཅིག་ཏུ་བཞེས་དགོས་སོ་ཞེས་པ་དེ་ལྟ་ན། ལུགས་དེར་འཕགས་པ་ལ་སྣང་བའི་ཀུན་རྫོབ་ཙམ་པོའང་འཁྲུལ་སྣང་དུ་འགྱུར་བ་དང༌། རང་རྒྱུད་པས་རྗེས་ཐོབ་ཀྱིས་ཀུན་རྫོབ་སྒྱུ་མ་དང་རྨི་ལམ་ལྟར་རྟོགས་པར་མ་ཟད་ཆོས་ཉིད་ལ་མཉམ་པར་བཞག་པ་ནའང་ཀུན་རྫོབ་སྒྱུ་མ་དང་རྨི་ལམ་ལྟ་བུའི་སྒོ་ནས་སྣང་བཅས་སུ་ཁས་ལེན་པས་དེ་ལྟ་ན་མཉམ་པར་བཞག་ངོའི་སྣང་བཅས་ཀྱི་ཡེ་ཤེས་དེ་ཐམས་ཅད་འཁྲུལ་པར་འགྱུར་ལ།
དེས་ན་ཞི་འཚོ་ཡབ་སྲས་སོགས་རང་རྒྱུད་པ་དག་ཆོས་ཉིད་ལ་སྣང་བ་དང་བཅས་པའི་མཉམ་བཞག་ཐམས་ཅད་འཁྲུལ་པར་བཞེད་དོ་ཞེས་སྨྲ་ན་ནི་སློབ་དཔོན་ཆེན་པོ་དེ་དག་ལ་དེ་ལས་སྐུར་འདེབས་སུ་བྱ་བ་ཅི་ཞིག་ཡོད། ཡེ་ཤེས་སྙིང་པོའི་ལུགས་སུ་བརྗོད་པ་དེ་ལྟ་ན་གཟུང་འཛིན་གྱི་སྣང་བ་ཀུན་རྫོབ་ཀྱི་ཆོས་མ་ཡིན་པར་ཐལ། སངས་རྒྱས་ཀྱི་ཇི་སྙེད་མཁྱེན་པའི་ཡེ་ཤེས་ལ་ཀུན་རྫོབ་ཀྱིས་སྣང་བ་ཐམས་ཅད་འཆར་བ་གང་ཞིག ། གཟུང་འཛིན་ནི་གཉིས་སུ་སྣང་བར་འཆར་མི་རུང་ཞིང་གཅིག་ཏུ་ཡང་སྣང་བར་འཆར་མི་རུང་བའི་ཕྱིར། ཡང་དེ་ལ་གཟུང་འཛིན་གཉིས་སམ་གཅིག་ཏུ་སྣང་བར་འཆར་མི་རུང་བ་རྟགས་མ་གྲུབ། གཉིས་སམ་གཅིག་ཏུ་སྣང་བར་མི་རུང་བའི་ཕྱིར། ཁྱབ་པ་མེད་དོ་སྙམ་ན། དེ་ནི་ཚིག་ལ་འཛེམ་པར་ཟད་ཀྱི། སྣང་བར་འཆར་དུ་རུང་ན་སྣང་བར་རུང་བའི་དོན་གྲུབ་པས་རྟགས་སོང༌། ཁྱབ་པ་ཚད།
འདོད་ན། གཟུང་འཛིན་གྱི་གཉིས་སྣང་ཆོས་ཅན། ཁྱོད་དོན་དམ་བདེན་པའི་ཆོས་ཡིན་པར་ཐལ། ཁྱོད་བདེན་གཉིས་ཀྱིས་བསྡུས་པའི་ཆོས་ཡིན་པ་གང་ཞིག ། དེ་ཀུན་རྫོབ་ཀྱིས་བསྡུས་པའི་ཆོས་ནི་མ་ཡིན་ན་གཅིག་ཤོས་ལས་འོས་མེད་པའི་ཕྱིར། ཡང་སངས་རྒྱས་ཀྱིས་ཇི་སྙེད་མཁྱེན་པའི་ཡེ་ཤེས་ཀྱི་མེ་ལོང་ལ་སྐྱེས་བུ་ལྷས་བྱིན་གྱི་ཤེས་པ་དང་དེ་ཡུལ་གྱི་གཉིས་སུ་སྣང་བ་དང་བཅས་པ་ཐ་མལ་གྱི་མེ་ལོང་ལ་བྱད་བཞིན་འཆར་བ་མི་འཆར་བར་ཐལ། དེ་འཆར་ན་ལྷས་བྱིན་གྱི་ཤེས་པ་ཡུལ་བཅས་ལྷས་བྱིན་རང་ལ་གཉིས་སུ་སྣང་བ་ལྟར་མི་འཆར་བའི་ཕྱིར། རྟགས་ཁས་བླངས། མ་ཁྱབ་ན། ཇི་སྙེད་མཁྱེན་པའི་ཡེ་ཤེས་ཀྱི་ངོར་ཆོས་ཅན།
སྐྱེས་བུ་ལྷས་བྱིན་གྱི་ཤེས་པ་ཡུལ་བཅས་སྐྱེས་བུ་ལྷས་བྱིན་རང་ལ་གཟུང་འཛིན་གྱི་སྣང་བ་མ་ཡིན་པར་འཆར་བར་ཐལ། དེ་འཆར་བ་གང་ཞིག་ལྷས་བྱིན་རང་ལ་གཟུང་འཛིན་གཉིས་སུ་སྣང་བ་ལྟར་མི་འཆར་བའི་ཕྱིར། འདོད་ན། སྐྱེས་བུ་ལྷས་བྱིན་གཟུང་འཛིན་གཉིས་སྣང་དང་བྲལ་བའི་སྐྱེས་བུར་ཐལ། ཇི་སྙེད་མཁྱེན་པའི་ཡེ་ཤེས་མ་འཁྲུལ་བས་སྐྱེས་བུ་ལྷས་བྱིན་གྱིས་ཤེས་པ་ཡུལ་བཅས་སྐྱེས་བུ་ལྷས་བྱིན་རང་ལ་གཟུང་འཛིན་གཉིས་སྣང་ཅན་དུ་མི་འཆར་བར་མཁྱེན་པའི་ཕྱིར། རྩ་བར་འདོད་ན། ཇི་སྙེད་མཁྱེན་པའི་ཡེ་ཤེས་ཆོས་ཅན། ཇི་སྙེད་མཁྱེན་པའི་ཡེ་ཤེས་མ་ཡིན་པར་ཐལ། སྐྱེས་བུ་ལྷས་བྱིན་གྱི་ཤེས་པ་དང་དེ་ཡུལ་གྱི་གཉིས་སུ་སྣང་བ་དང་བཅས་པ་ཐ་མལ་གྱི་མེ་ལོང་ལ་འཆར་བ་བཞིན་དེ་ལ་མི་འཆར་བའི་ཕྱིར། ལུགས་གསུམ་པར་བརྗོད་པ་དེ་ལ་དཔྱད་ན།
ཆོས་ཉིད་ཇི་ལྟ་བ་དང་ཆོས་ཅན་ཇི་སྙེད་པ་སྣང་བ་མེད་པའི་ཚུལ་གྱིས་མཁྱེན་པ་ལ་མཁྱེན་པ་གཉིས་སུ་བརྗོད་དོ་ཞེས་པའང་ཕོངས་པའི་ཟོལ་ཚིག་ཡིན་ནོ། ། དེ་ལྟ་ན་མཁྱེན་པ་གཉིས་ཀྱི་རང་ངོ་ནས་མཁྱེན་གཉིས་ཀྱིས་འཇོག་བྱེད་མ་ཚང་བའི་ཕྱིར། གྲུབ་སྟེ། ཇི་ལྟ་ཇི་སྙེད་གཉིས་ཀ་སྣང་བ་མེད་པ་ནི་ཇི་ལྟ་བ་མཁྱེན་པས་ཀྱང་མཁྱེན་ལ་དེ་ལས་ལྷག་པའི་མཁྱེན་པ་ནི་ཇི་སྙེད་མཁྱེན་པས་ཀྱང་མཁྱེན་པ་ལྷག་ཏུ་མ་གྱུར་པའི་ཕྱིར། དེ་ལ་ཁྱེད་ཅག་མ་གྲུབ་སྟེ། ཇི་ལྟ་བ་མཁྱེན་པས་ཆོས་ཉིད་ཁོ་ན་སྣང་མེད་དུ་མཁྱེན་གྱི་ཆོས་ཅན་སྣང་མེད་དུ་མི་མཁྱེན་ལ། ཅིག་ཤོས་ཀྱིས་ཀྱང་དེ་ལྟ་ཉིད་ཀྱི་ཕྱིར་རོ་ཞེས་དྭོགས་ན། བདེན་གཉིས་ངོ་བོ་ཐ་དད་ཅིང་མཁྱེན་གཉིས་ཀྱང་ངོ་བོ་ཐ་དད་པར་ཐལ། ཆོས་ཅན་མཁྱེན་པས་ཆོས་ཉིད་མི་མཁྱེན་ཆོས་ཉིད་མཁྱེན་པས་ཆོས་ཅན་མི་མཁྱེན་པའི་ཕྱིར། དེ་ལ་ཁྱེད་ཅག་མ་ཁྱབ་སྟེ།
ངོ་བོ་གཅིག་ཀྱང་བྱེད་པ་ཐ་དད་པའི་ཕྱིར་ཞེས་དྭོགས་ན། དེའི་བྱེད་པ་ལ་དེའི་ངོ་བོས་ཁྱབ་བམ་མ་ཁྱབ། ཁྱབ་ན་བྱེད་པ་ཐ་དད་པ་གཉིས་ཀྱང་ཐ་མི་དད་པར་ཐལ། དེ་གཉིས་ངོ་བོ་གཅིག་པས་ཁྱབ་པའི་ཕྱིར། མ་ཁྱབ་ན། བྱེད་པ་དེ་ཆོས་ཅན། ངོ་བོ་གཅིག་པ་དེའི་བྱེད་པ་མ་ཡིན་པར་ཐལ། ཁྱོད་ལ་ངོ་བོ་དེས་མ་ཁྱབ་པའི་ཕྱིར། ཡང༌། གཟུགས་ཀྱི་གནས་ཚུལ་མཁྱེན་ན་གཟུགས་མཁྱེན་དགོས་ཏེ།
གཟུགས་ཀུན་རྫོབ་ཀྱི་ངོ་བོ་མཐོང་བ་ཙམ་གྱིས་གཟུགས་མཐོང་བའི་གོ་མི་ཆོད་པའི་ཕྱིར་ཞེས་པའི་ཁྱབ་པ་འདི་ལྟ་ན། ཉན་ཤེས་ཀྱི་སྒྲ་སྡུག་བསྔལ་བདེན་པར་རྟོགས་ན་སྒྲ་རྟོགས་པས་ཁྱབ་ལ། དེ་ལས་གཞན་དུ་སྒྲ་རང་གི་ངོ་བོ་ཉན་ཤེས་ཀྱིས་ཐོས་པ་ཙམ་གྱིས་སྒྲ་ཐོས་པ་དང་རྟོགས་པའི་གོ་ཆོད་པ་བུད་ཅེས་སྨྲ་ནའང་ཅིས་མི་མཚུངས། དེས་ན་ཁྱབ་པ་འདི་ལྟའི་རིགས་དཔལ་ལྡན་ཟླ་བས་དམ་འཆའོ་ཞེས་སྐུར་པ་འདེབས་པར་ཕོད་པ་དེ་ལས་ཧ་ལས་པ་ཅི་ཞིག་ཡོད། ཡང༌། ཡེ་ཤེས་དེས་དོན་དམ་པའི་གནས་ཚུལ་མཐོང་བ་ལ་གེགས་བྱེད་ཀྱི་དྲི་མ་སྤངས་ན་ཡེ་ཤེས་དེས་ཀུན་རྫོབ་ཀྱི་གནས་ཚུལ་འཆད་པ་ལ་ཐོགས་པ་མི་མངའ་བ་ཡང་ཁྱེད་རང་ལྟར་ན་མི་འགྲུབ་པར་ཐལ། ཡེ་ཤེས་དེ་ལ་བདེན་པ་གཉིས་ཀར་གནས་ཚུལ་ཅི་ཡང་སྣང་བ་མེད་པའི་ཕྱིར། ཀུན་རྫོབ་ཏུ་ནམ་མཁའི་གནས་ཚུལ་ཇི་ལྟར་བར་འཆད་མི་ནུས་པ་བཞིན། ཡང༌། ཀུན་རྫོབ་ཀྱི་བདེན་པ་མཐའ་དག་ཇི་སྙེད་མཁྱེན་པ་ལ་མི་སྣང་ཞིང་མི་མཁྱེན་པ་མིན་པའི་སྒྲུབ་བྱེད་དུ་དེ་ལྟར་མཁྱེན་པ་ལ་གེགས་བྱེད་ཤེས་བྱའི་སྒྲིབ་པ་མ་ལུས་པ་སྤངས་པའི་ཕྱིར་ཞེས་བཀོད་པ་སྒྲུབ་བྱེད་ལེགས་བཤད་ཡིན་མོད།
བསྒྲུབ་བྱ་དེར་ལྟོས་ཀྱི་འགལ་ཁྱབ་ཏུ་སོང་བ་ཡིན་ཏེ། ཀུན་རྫོབ་ཇི་སྙེད་མཁྱེན་པས་ཤེས་བྱ་ཀུན་རྫོབ་བདེན་པ་མཐའ་དག་མཁྱེན་པ་ལ་གེགས་བྱེད་ཀྱི་ཤེས་སྒྲིབ་སྤངས་ནས་དེ་མཁྱེན་པ་ན་ཀུན་རྫོབ་བདེན་པ་གཏན་མི་སྣང་ན་ཀུན་རྫོབ་བདེན་པ་མི་མཁྱེན་པར་ཐལ་བར་འགྱུར་བའི་ཕྱིར། གྲུབ་སྟེ། ཀུན་རྫོབ་པའི་ཤེས་བྱ་དེ་མཁྱེན་པའི་སྒྲིབ་པ་སྤངས་རྗེས་ཀུན་རྫོབ་པ་དེ་འགར་ཡང་སྣང་བ་དང་དམིགས་བྱར་མེད་ཅིང་གཟིགས་པ་ལོག་པའི་ཕྱིར། ཆུ་ལ་སྨིག་རྒྱུར་འཁྲུལ་བ་ན་སྨིག་རྒྱུ་གསལ་བའི་རྗེས་སུ་གཞི་དེ་ཆུར་མཁྱེན་མི་རུང་བ་བཞིན་ནོ། །
ཡང༌། མ་ཁྱབ་བོ་ཞེས་དྭོགས་ན། དེ་མཁྱེན་པའི་ཤེས་སྒྲིབ་སྤངས་རྗེས་སྣང་བ་དང་དམིགས་པ་མེད་ཅིང་གཟིགས་པ་ལོག་ན་དེ་མཁྱེན་བྱ་མ་ཡིན་པར་ཐལ། དེ་མཁྱེན་པ་ལ་གེགས་བྱེད་ཀྱི་སྒྲིབ་པ་སྤངས་རྗེས་ཀྱང་དེ་མཁྱེན་པ་ན་གཞལ་བྱར་གྱུར་པའི་མཁྱེན་པ་ཅན་མ་ཡིན་པའི་ཕྱིར། མ་གྲུབ་བོ་ཞེ་ན་གྲུབ་པར་ཐལ།
དེ་དངོས་སུ་སྣང་བ་དང་གཟིགས་པའི་སྒོ་ནས་ནི་གཞལ་བྱར་ཡོངས་སུ་བཅད་པ་མེད་ཅིང་སྣང་བ་དང་གཟིགས་པ་མེད་པའི་སྒོ་ནས་གཞལ་བྱར་ཡོངས་སུ་བཅད་པའང་མེད་པའི་ཕྱིར། རྟགས་ཕྱི་མ་མ་གྲུབ་བོ་ཞེས་དྭོགས་ན། འོ་ན་ཇི་སྙེད་མཁྱེན་པས་ཀུན་རྫོབ་མཁྱེན་པའི་ཆ་དེའང་ཇི་ལྟ་མཁྱེན་པས་དོན་དམ་མཁྱེན་པ་དེ་ཉིད་དུ་ཐལ། སྣང་བ་དང་དམིགས་པ་དང་གཟིགས་པ་མེད་པའི་སྒོ་ནས་གཞལ་བྱར་ཡོངས་སུ་བཅད་པའི་སྒྲར་བཏགས་པ་ཙམ་ལས་གཞན་དུ་མཁྱེན་པའི་མངོན་སུམ་མེད་པའི་ཕྱིར། མ་གྲུབ་བོ་སྙམ་ན། མེད་དགག་མངོན་སུམ་གྱིས་མི་གཞལ་བར་ཁྱེད་རང་གིས་ཀྱང་གྲུབ་མཐའ་བཞི་ཀའི་སྐབས་སུ་འདོད་བཞིན་པ་མ་ཡིན་ནམ། འདོད་དོ་ཞེ་ན། སངས་རྒྱས་ལ་མཁྱེན་གཅིག་ལས་མཁྱེན་གཉིས་མེད་པར་ཐལ། འདོད་པ་དེའི་ཕྱིར། དེར་མ་ཟད།
ལུགས་འདིར་ཀུན་རྫོབ་ཀྱི་བདེན་པ་མཐའ་དག་ཇི་སྙེད་མཁྱེན་པའི་ཡེ་ཤེས་ལ་མི་སྣང་ངོ་ཞེས་ཟེར་བ་དང༌། མེ་ལོང་ལྟ་བུའི་ཡེ་ཤེས་ལ་ཤེས་བྱ་ཐམས་ཅད་གཟུགས་བརྙན་གྱི་ཚུལ་དུ་འཆར་ཞེས་པ་ནང་འགལ་བླ་ན་མེད་པ་ཡིན་ཏེ། མེ་ལོང་ལ་གཟུགས་བརྙན་བཞིན་སྣང་བ་དང་གསལ་བ་དང་འཆར་བ་དང་ཤར་བ་ཞེས་པ་རྣམས་དོན་གཅིག་མིང་གི་རྣམ་གྲངས་ཡིན་པའི་ཕྱིར་དང༌། མེ་ལོང་ལ་གཟུགས་བརྙན་གྱི་ཆ་སྣང་བ་མེད་ན་དེ་ལ་དེ་འཆར་ཐབས་མེད་པའི་ཕྱིར། བྱད་བཞིན་གྱི་གཟུགས་བརྙན་བྱད་བཞིན་དུ་མི་སྣང་ན་བྱད་བཞིན་གྱི་གཟུགས་བརྙན་འཆར་ཐབས་མེད་པ་བཞིན་ནོ། ། ངག་དོན། ཞིབ་ཆ་འདི་འདྲ་བ་ནི་མིག་ཤེས་ལ་གཟུགས་མི་སྣང༌། མིག་ཤེས་ཀྱི་གཟུང་བྱའི་སྣང་བ་འཆར་ཞེས་བརྗོད་པ་ལྟ་བུའི་རང་ལུགས་འཁྲུལ་མེད་འཇོག་མ་ནུས་པའི་ཅི་ཟེར་དང་འདི་ཟེར་མེད་པའི་གཡོ་སྒྱུའི་ཚིག་ཆེས་ཕོངས་པའི་རྣམ་འགྱུར་གྱི་གཏམ་ཐ་ཆད་པའོ། ། དེར་མ་ཟད་མེ་ལོང་ལྟ་བུའི་ཡེ་ཤེས་ལ་ཤེས་བྱ་ཐམས་ཅད་གཟུགས་བརྙན་གྱི་ཚུལ་དུ་འཆར་བ་དང༌། སོར་རྟོག་ཤེས་རབ་ཀྱིས་མ་འདྲེས་པར་མཁྱེན་པ་དང༌།
བྱ་གྲུབ་ཡེ་ཤེས་ཀྱིས་མཁྱེན་བཞིན་བསྟན་པའང་ཐ་སྙད་བརྗོད་བདེ་བ་དང་གདུལ་བྱ་ལ་ཡིད་ཆེས་གཞུག་ཐབས་སུ་མི་འགྱུར་བར་ཐལ། སངས་རྒྱས་རང་ལ་ནི་ཀུན་རྫོབ་པའི་ཤེས་བྱ་ཐམས་ཅད་མི་སྣང་ཞིང་མི་འཆར་བ་གང་ཞིག ། དེ་མི་སྣང་ཞིང་མི་འཆར་ན་མེད་བཞིན་གཞན་ལ་ཡོད་པ་སྐད་བཅོས་ནས་བསྟན་ཀྱང་འཁྲུལ་བཅས་ཀྱི་ངག་ཚིག་དོན་ལ་མི་འཁྲུལ་བ་མ་ཡིན་པས་ཐ་སྙད་བརྗོད་པར་མི་བདེ་ཞིང༌། དེ་ལྟར་བསྟན་པས་རྟོགས་ལྡན་དག་ཡིད་ཆེས་སུ་མི་འཛིན་པའི་ཕྱིར། རྟགས་དང་པོ་མ་གྲུབ་བོ་ཞེ་ན། ཁྱེད་རང་གི་ཡི་གེ་དེར། འོ་ན་འཇིག་རྟེན་གྱི་ཀུན་རྫོབ་བདེན་པ་རྣམས་སངས་རྒྱས་ཀྱིས་རང་སྣང་ལ་མི་འཆར་མོད། ཡང་ཡོངས་སུ་དག་པའི་འཇིག་རྟེན་གྱི་ཁམས་ལ་སོགས་དག་པའི་སྣང་བ་རྣམས་འཆར་དགོས་པ་མ་ཡིན་ནམ་ཞེ་ན། ཚོགས་གཉིས་ཡོངས་སུ་རྫོགས་པའི་མཐུ་ལས་དག་པའི་སྣང་བ་རབ་འབྱམས་གདུལ་བྱ་གཞན་ལ་སྟོན་པར་ནུས་པ་ཡིན་མོད། གདུལ་བྱ་ལ་ཇི་ལྟར་སྣང་བ་ལྟར་སངས་རྒྱས་རང་ལ་སྣང་བ་ནི་མ་ཡིན་ཏེ།
དེ་ལྟར་སྣང་བའི་རྒྱུ་གཟུང་འཛིན་གཉིས་སྣང་གི་བག་ཆགས་དྲུངས་ཕྱུང་བའི་ཕྱིར་ཞེས་པར་ཁས་བླངས་སོ། ། དེ་ལྟར་ཁས་བླངས་པས་སངས་རྒྱས་རང་གིས་དག་པའི་སྣང་བ་རབ་འབྱམས་གདུལ་བྱ་ལ་སྟོན་ནུས་པའི་ནུས་པ་དེ་བདེན་པ་གཉིས་ལས་ཀུན་རྫོབ་བདེན་པ་ལས་འོས་མེད། དེ་ལྟ་ན་སངས་རྒྱས་རང་གི་དག་པའི་སྣང་བ་རབ་འབྱམས་གདུལ་བྱ་ལ་སྟོན་ནུས་པ་ཉིད་ཀྱི་ཕྱིར། ནུས་པ་དེའི་མཐུས་དག་པ་རབ་འབྱམས་ཀྱི་སྣང་བ་རབ་འབྱམས་དེ་སངས་རྒྱས་རང་ཉིད་ལའང་ཅིས་སྟོན་མི་ནུས་ཏེ་ནུས་པར་ཐལ་ཞེས་ལེགས་པར་བསམ་དགོས་པ་ཡིན་ནོ། ། རིགས་པ་འདི་ཐམས་ཅད་ཁྱོད་ལའང་མཚུངས་སོ་ཞེ་ན། ཁོ་བོ་ཅག ། ཁྱོད་ལ་འཆར་ན་ཁྱོད་ལ་སྣང་བ་བུད། ཅེས་སོགས་ཀྱི་ཁྱབ་པ་ཕྱིན་ཅི་ལོག་ལ་མོས་པ་མི་ལྡོག་པར་བརྟན་ན་མཚུངས་པའི་གླགས་རྙེད་པ་སྲིད་དུ་ཆུག་ཀྱང་དེ་ལྟ་བུ་རྨི་ལམ་དུའང་རྨི་བར་མི་སྲིད་པའི་ཕྱིར། གསུམ་པ་ནི། དེས་བྱས་པའི་དབུ་མའི་ཡིག་ཆ་ཆེ་བ་དེར།
སངས་རྒྱས་ཀྱི་སར་བདེན་གཉིས་ཡོད་མེད་ལ་དཔྱད། སྣང་བ་ཡོད་མེད་ལ་དཔྱད། ཡེ་ཤེས་ཡོད་མེད་ལ་དཔྱད། སེམས་སེམས་བྱུང་ཡོད་མེད་ལ་དཔྱད། སྐྱེ་འགག་ཡོད་མེད་ལ་དཔྱད། ཟེར་བའི་དང་པོ་དེར། མཐོང་བ་རྫུན་པའི་ཡུལ་དང་ཡུལ་ཅན་གྱི་ཀུན་རྫོབ་བདེན་པ་ནི་སངས་རྒྱས་ཀྱི་སར་མེད་དེ། བདེན་གཉིས་ཟུང་དུ་འཇུག་རྒྱུ་རང་སྣང་གི་ཀུན་རྫོབ་བདེན་པ་ནི་ཡོད་དོ། ། ཞེས་དང༌། གཉིས་པ་ལ་ཡང་དེར།
གདུལ་བྱ་ལ་བསྟན་པའི་བདེན་གཉིས་ཀྱི་ཡ་གྱལ་གྱི་ཀུན་རྫོབ་བདེན་པའི་སྣང་བ་མེད་ཀྱང་དབྱིངས་རིག་དབྱེར་མེད་ཀྱི་དོན་དམ་པའི་སྣང་བ་ཡོད་དེ། གོམས་པ་མཐར་ཐུག་གི་ཆོས་དབྱིངས་མི་སྣང་ན། ཆོས་དབྱིངས་སྣང་བའི་ཡེ་ཤེས་མཐར་ཐུག་པ་མེད་པར་ཐལ་བའི་ཕྱིར། དེར་མ་ཟད་མཚན་དཔེས་རྒྱན་པའི་གཟུགས་སྐུའི་སྣང་བ་ཡོད་དེ། རྒྱུད་བླར་སྐུ་གསུམ་ཀ་སངས་རྒྱས་རང་གི་རིག་བྱར་གསུངས་པའི་ཕྱིར། དེ་ལྟ་ནའང་གདུལ་བྱར་སྣང་བའི་གཟུགས་སྐུ་གཉིས་ནི་སངས་རྒྱས་རང་གི་རིག་བྱ་མིན་ལ། སངས་རྒྱས་རང་གི་རིག་བྱའི་མཚན་དཔེ་དེ་གཉིས་སྣང་དང་བཅས་པར་སྣང་བ་ནི་མ་ཡིན་ཏེ། འཁྲུལ་པའི་བག་ཆགས་མ་ལུས་པ་སྤངས་པའི་ཕྱིར། གསུམ་པ་ལ་ཡང་དེར། རྩང་ནག་པས།
སངས་རྒྱས་ལ་ཡེ་ཤེས་མེད་དེ། ཡོད་ན་ཀུན་རྫོབ་རྫུན་པས་དེ་འཛིན་གྱི་ཡེ་ཤེས་འཁྲུལ་པར་འགྱུར་བའི་ཕྱིར། ཞེས་སོགས་སྒྲུབ་བྱེད་དུ་སྨྲ་བ་རྣམས་མི་འཐད་དེ། རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་གྱི་ཤེས་བྱ་སྐྱེ་འགག་རྟག་ཆད་ལ་སོགས་པའི་སྤྲོས་པའི་བུད་ཤིང་བསྲེགས་ནས་སྤྲོས་པ་མཐའ་དག་ཞི་བའི་ཆོས་དབྱིངས་དང་སྔར་གྱི་རིག་པའི་རྒྱུན་དེ་ཡང་སྐྱེ་འགག་ལ་སོགས་པའི་སྤྲོས་པ་མཐའ་དག་ཞི་ནས་དེ་གཉིས་དབྱེར་མེད་དུ་གྱུར་པ་ལ་ཡེ་ཤེས་སུ་འཇོག་གོ ། ཞེས་སངས་རྒྱས་ཀྱིས་ཡེ་ཤེས་བརྙེས་པའི་ལུང་ཁ་ཤས་སྟོན་སྣང་ངོ༌། ། བཞི་པ་ལ་དེར། སངས་རྒྱས་ལ་སེམས་སེམས་བྱུང་མེད་དེ། ཞེས་སྒྲུབ་བྱེད་དུ་དབུས་མཐའི། སེམས་དང་སེམས་བྱུང་ཁམས་གསུམ་པ། ཞེས་པའི་ཤོ་ལོ་ཀ་དེ་དང༌།
འཇུག་པའི། ཤེས་བྱའི་བུད་ཤིང་སྐམ་པོ་མ་ལུས་པའི། ། ཞེས་རྩ་འགྲེལ་དེ་སོགས་དྲངས་བར་བྱས་སོ། ། ལྔ་པ་ལ་ཡང་དེར། སངས་རྒྱས་ཀྱི་སར་སྐྱེ་འགག་མེད་དེ། ཡོད་ན་བརྟེན་བྱུང་སྐྱེ་མེད་ཀྱི་དོན་མངོན་དུ་མ་གྱུར་པར་ཀླུ་སྒྲུབ་ཀྱིས་གསུངས་པའི་ཕྱིར། ཇི་སྐད་དུ། ཆོས་ཤེས་པ་ཡི་འོག་ཏུ་ནི། ། འདི་ལ་བྱེ་བྲག་དབྱེར་ཡོད་ན། ། ཤིན་ཏུ་ཕྲ་བའི་དངོས་རྣམས་ལ། །
གང་གི་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང༌། ། ཞེས་དང༌། གཞན་ཡང་འབྲེལ་མེད་ཀྱི་ལུང་ཁ་ཤས་དྲངས་རྗེས་གདུལ་བྱའི་ངོར་སངས་རྒྱས་སྐྱེ་འགག་ཏུ་སྣང་བ་གཞན་སྣང་ལ་ཡིན་གྱི་རང་སྣང་ལ་མིན་སྟེ། རྒྱུད་བླར། དགེ་བ་སྐྱེ་དང་འཇིག་པས་ན། ། སངས་རྒྱས་སྐུ་ནི་སྐྱེ་དང་འཇིག ། བརྒྱ་བྱིན་བཞིན་དུ་ཐུབ་པ་ནི། ། ཆོས་ཀྱི་སྐུ་ནི་སྐྱེ་འཇིག་མེད། །
ཅེས་དྲངས་ཤིང༌། སངས་རྒྱས་ཀྱི་སར་སྐྱེ་འགག་མེད་ཀྱང་དེར་སྐྱེ་འགག་རྟོགས་ཏེ། ཐེག་ཆེན་གྱི་མཐོང་ལམ་སྤྲོས་པ་སོ་གཉིས་དང་བྲལ་བའི་ཆོས་དབྱིངས་མངོན་དུ་གྱུར་པ་ལ་མི་རྟག་སོགས་བཅུ་དྲུག་མི་སྣང་ཡང་དེ་ལ་སྒྲོ་འདོགས་ཆོད་པའི་ངེས་པ་འདྲེན་པས་རྟོགས་པར་བཞག་པ་བཞིན་ནོ། ། ཞེས་དང༌། ཡང་དེར། མཁྱེན་གཉིས་དང་ཡེ་ཤེས་བཞི་སོགས་ཀྱང་རང་སྣང་ལ་མི་འདྲ་བའི་དབྱེ་བ་མེད་ཀྱང་ཡེ་ཤེས་གཅིག་ཉིད་རྒྱུ་དང་ཡོན་ཏན་གྱི་ལྡོག་པས་གཞན་སྣང་ལ་མཁྱེན་གཉིས་དང་ཡེ་ཤེས་བཞིའི་དབྱེ་བ་བྱས་སོ་ཞེས་བྲིས་སོ། ། སྨྲས་པ། དེ་ཐམས་ཅད་རང་ལ་གདེང་ཁེལ་བའི་ཞེན་དོན་ལ་བློ་རྩེ་ཅུང་ཟད་ཀྱང་གཏད་རྒྱུ་མེད་པར་ཡེ་འབྲོག་ཆེན་པོས་བཏབ་པའི་ཧལ་ཐབས་ཀྱི་ལྡབ་ལྡིབ་ཏུ་བརྗོད་པར་ཟད་དོ། ། སངས་རྒྱས་ཀྱི་རང་སྣང་ལ་བདེན་གཉིས་ཟུང་དུ་འཇུག་རྒྱུའི་ཀུན་རྫོབ་བདེན་པ་དེ་ཆོས་ཅན། རྫུན་པ་དང་བསླུ་བ་དང་འཁྲུལ་པ་མེད་པའི་བདེན་པར་ཐལ།
དེའི་ཡུལ་ཅན་མཐོང་བ་རྫུན་པ་ཅན་མེད་པས་དེའི་ཡུལ་རྫུན་པ་དང་བསླུ་བ་དང་འཁྲུལ་པ་མེད་པའི་ཕྱིར། རྟགས་ཁས། ཁྱབ་པ་མེད་ན། དེ་འདྲའི་ཀུན་རྫོབ་བདེན་པ་ཆོས་ཅན། ཁྱོད་ཀུན་རྫོབ་ཀྱི་བདེན་པ་མ་ཡིན་པར་ཐལ། ཁྱོད་ཡང་དག་པར་རམ་ཀུན་ཏུའམ་ཀུན་ནས་རྫུན་པའི་བདེན་པ་མ་ཡིན་པར་ཁྱེད་མི་བསླུ་བ་དང་མི་རྫུན་པར་བདེན་པའི་བདེན་པ་ཡིན་པའི་ཕྱིར། རྟགས་ཁས་བླངས། ཁྱབ་པ་ཚད། འདོད་ན། དེ་འདྲའི་བདེན་པ་དེ་ཆོས་ཅན།
ཁྱོད་དོན་དམ་བདེན་པར་ཐལ། སྐྱེས་བུ་དམ་པ་རྫོགས་པའི་སངས་རྒྱས་ཀྱི་དོན་ཏེ་ཡུལ་དུ་བདེན་པ་གང་ཞིག ། དེ་ཀུན་རྫོབ་བདེན་པ་མིན་ན་དོན་དམ་བདེན་པ་ཡིན་དགོས་པའི་ཕྱིར་ཏེ། བདེན་གཉིས་ལ་གཉིས་མིན་གྱི་ཕུང་གསུམ་པ་ནི་མི་སྲིད་པའི་ཕྱིར། ཡང་སངས་རྒྱས་ལ་སྣང་བ་ཡོད་པའི་དབྱིངས་རིག་དབྱེར་མེད་ཆོས་དབྱིངས་ཀྱི་སྣང་བ་དང༌། སངས་རྒྱས་རང་གིས་རིག་བྱའི་མཚན་དཔེའི་སྣང་བ་ཅན་གྱི་སྐུ་གསུམ་པོ་སྣང་ཞེས་པ་དེ་དོན་དམ་ཡིན་ནམ་ཀུན་རྫོབ་ཡིན། ཀུན་རྫོབ་ཡིན་ནོ་ཞེ་ན། དེ་མི་འཐད་པར་ཐལ། ཁྱེད་རང་གིས་སངས་རྒྱས་ལ་གདུལ་བྱ་ལ་བསྟན་པའི་བདེན་གཉིས་ཀྱི་ཡ་གྱལ་གྱི་ཀུན་རྫོབ་བདེན་པའི་སྣང་བ་མེད་པ་འདོད་པའི་ཕྱིར། དེ་ལ་ཁྱེད་ན་རེ།
མ་ཁྱབ་སྟེ། སངས་རྒྱས་ཀྱིས་གདུལ་བྱ་ལ་བསྟན་པའི་བདེན་གཉིས་དང་སངས་རྒྱས་རང་ཉིད་ལ་ཐུན་མོང་མ་ཡིན་པར་སྣང་ནས་ཁོང་དུ་ཆུབ་བྱའི་བདེན་གཉིས་མི་གཅིག་པའི་ཕྱིར་སྙམ་ན། དེ་ལྟ་ན་ཤེས་བྱ་ལ་བདེན་པ་གཉིས་སུ་ཁ་ཚོན་མ་ཆོད་པར་ཐལ། གདུལ་བྱ་ལ་སངས་རྒྱས་ཀྱིས་བསྟན་པའི་བདེན་གཉིས་དང་སངས་རྒྱས་རང་ཉིད་ཀྱི་ཐུན་མོང་མིན་པའི་ཁོང་དུ་ཆུབ་བྱའི་བདེན་གཉིས་ཐ་དད་པ་ཉིད་ཀྱི་བདེན་པ་བཞིར་འགྱུར་བའི་ཕྱིར། ཁྱེད་རང་ཆོས་དབྱིངས་ཀྱི་སྣང་བ་དེ་ཀུན་རྫོབ་པར་ཁས་ལེན་ན། ཆོས་དབྱིངས་དེ་སྟོང་ཉིད་མེད་དགག་ལ་འདོད་ན་ཀུན་རྫོབ་པར་འགལ་ལ། ཡང་དེ་རང་རིག་གི་ཡེ་ཤེས་ཀྱི་སྣང་བར་འདོད་ན་སེམས་ཙམ་པའི་ལུགས་སུ་འགྱུར་ལ། དེ་ལྟ་ན་ལུགས་དེས་དེ་ལྟའི་སྣང་བ་དེ་དོན་དམ་པར་ཁས་ལེན་གྱི་ཀུན་རྫོབ་པར་ཁས་མི་ལེན་པས་དེ་ཀུན་རྫོབ་པར་བརྗོད་ག་ལ་རིགས། ཡང་སྣང་བ་དེ་དོན་དམ་པའི་བདེན་པ་ཡིན་ནོ་ཞེ་ན། དེ་མ་ཡིན་པར་ཐལ།
དོན་དམ་པའི་བདེན་པ་ནི་སྣང་བ་དང་དམིགས་པ་དང་མྱོང་བ་ཐམས་ཅད་དང་བྲལ་བར་ཟབ་རྒྱས་དབུ་མའི་རིང་ལུགས་ཉིད་ནས་འབྱུང་བའི་ཕྱིར། གདུལ་བྱ་ལ་སྣང་བའི་གཟུགས་སྐུ་ཆོས་ཅན། ཁྱོད་སངས་རྒྱས་ཀྱི་ཐོབ་བྱ་མ་ཡིན་པར་ཐལ། ཁྱོད་སངས་རྒྱས་ཀྱི་རིག་བྱ་མ་ཡིན་པའི་ཕྱིར། མ་ཁྱབ་བོ་སྙམ་ན། སངས་རྒྱས་ཀྱི་གཟུགས་སྐུ་སངས་རྒྱས་ཀྱི་ཐོབ་བྱ་ཡིན་ལ་རིག་བྱ་མིན་པ་དེ་ཆོས་ཅན། སངས་རྒྱས་རང་ཉིད་ཀྱིས་ཟིན་པའི་རྒྱུད་ཀྱིས་བསྡུས་པ་མིན་པར་ཐལ། སངས་རྒྱས་ཀྱི་ཐོབ་བྱ་ཡིན་ཀྱང་མྱོང་བྱའམ་རིག་བྱ་མ་ཡིན་པའི་ཕྱིར། དཔེར་ན་རྒྱལ་པོས་ཐོབ་པའི་ཁང་མཁར་དེ་དེ་རྒྱུད་ཀྱིས་མ་ཟིན་པ་བཞིན། རྟགས་ཁས་བླངས།
ཁྱབ་པ་ཚད། འདོད་ན། གདུལ་བྱ་ལ་སྣང་བའི་སངས་རྒྱས་ཀྱི་གཟུགས་སྐུ་དེ་ཆོས་ཅན། ཁྱོད་གདུལ་བྱ་ལ་སྣང་བའི་གཟུགས་སྐུ་མ་ཡིན་པར་ཐལ། ཁྱོད་སངས་རྒྱས་རང་རྒྱུད་ཀྱིས་ཟིན་པའི་བདག་གཅིག་པ་དང་དེ་བྱུང་འབྲེལ་གང་གིས་ཀྱང་མ་བསྡུས་པའི་ཕྱིར། དཔེར་ན་གང་ཟག་གི་སྐྲ་སེན་བཞིན། རྟགས་ཁས་བླངས། ཁྱབ་པ་ཚད། འདོད་ན། ཅི་འགྱུར་སེམས།
རྩ་བར་འདོད་ན། དེ་ལྟ་བུའི་གཟུགས་སྐུ་དེ་ཆོས་ཅན། སེམས་ཅན་གྱིས་ཐོབ་པར་ཐལ། ཁྱོད་ཐོབ་བྱ་ནི་ཡིན། ཐོབ་ན་སངས་རྒྱས་དང་སེམས་ཅན་གང་ཡང་རུང་བས་ཐོབ་དགོས་པ་ལས་སངས་རྒྱས་ཀྱིས་མ་ཐོབ་ན་དེས་ཐོབ་པ་ལས་འོས་མེད་པའི་ཕྱིར། ཡང༌། དེ་ལྟའི་གཟུགས་སྐུ་ཐོབ་བྱ་ཡིན་པར་མ་གྲུབ་བོ་ཞེ་ན། འོ་ན་དེ་ལྟ་བུ་དེ་ཆོས་ཅན། དེར་སངས་རྒྱས་པའི་སྐྱེས་བུ་དེས་སྔོན་སློབ་ལམ་ནས་གདུལ་བྱ་ལ་སྣང་བའི་གཟུགས་སྐུ་དེ་དེས་བསྒྲུབ་བྱ་མ་ཡིན་པར་ཐལ། དེས་བསྒྲུབས་ཀྱང་ཐོབ་བྱ་ཙམ་མིན་པའི་ཕྱིར།
རྟགས་ཁས་བླངས། ཁྱབ་པ་ཚད། འདོད་ན། དེ་ལྟའི་གདུལ་བྱ་གཞན་སྣང་གི་སྐུ་དེ་རྒྱུ་མེད་ལས་སྐྱེ་བར་འགྱུར་བས་ནམ་མཁའི་མེ་ཏོག་ལྟར་མི་འགྱུར་རམ། ཡང༌། རྩང་ནག་པས། སངས་རྒྱས་ལ་ཡེ་ཤེས་མེད་པར་འདོད་པ་ལ་གནོད་བྱེད་ན་གཅིག་ཀྱང་བརྗོད་རྒྱུ་མ་བྱུང་བར། ཐལ་འགྱུར་བ་སྔར་རབས་པ་དག་སངས་རྒྱས་ལ་ཐ་སྙད་དུའང་རང་རྒྱུད་ཀྱིས་བསྡུས་པའི་ཡེ་ཤེས་མེད་ཀྱང་ཐ་སྙད་དུ་སངས་རྒྱས་ཀྱི་ཡེ་ཤེས་བརྙེས་སོ་ཞེས་ཐ་སྙད་བྱེད་པ་མི་འགལ་ཏེ། རྡོར་ཏིང་གི་བྱེད་པས་ཤེས་བྱ་དང་ཤེས་པ་ཀུན་རྫོབ་པའི་མ་རིག་པའི་བསླད་པ་ཐམས་ཅད་སངས་པར་བྱས་རྗེས་འཁྲུལ་པ་ཐམས་ཅད་དང་བྲལ་བ་ན་ཐམས་ཅད་མཁྱེན་པའི་ཡེ་ཤེས་བརྙེས་པར་བརྗོད་པའི་ཕྱིར། ཞེས་འདོན་པ་དེ་ཁྱེད་ཅག་གིས་ཡིད་ཀྱིས་འདོན་པར་འདོད་ཀྱང་ངག་ལམ་ནས་དཔྱིས་མ་ཕྱིན་པ་ཞིག་དེར་བཀོད་སྣང་བ་ནི།
སངས་རྒྱས་ལ་ཡེ་ཤེས་ཡོད་པའི་སྒྲུབ་བྱེད་དུ་ཡེ་ཤེས་མེད་པར་འདོད་པའི་ཟེར་སྒྲོས་གཙང་པོ་མིན་པ་ཞིག་སྐྱོར་བ་དེ་ལས་ཡིད་མུག་པ་ཅི་ཡོད། དབུ་མའི་ལུགས་འདིར་སངས་རྒྱས་ལ་སེམས་སེམས་བྱུང་མེད་པའི་ལུང་དུ་སེམས་ཙམ་པས་དབུས་མཐར། རྣམ་རིག་གནས་མ་གྱུར་པའི་གཞན་དབང་ཁམས་གསུམ་པའི་སེམས་སེམས་བྱུང་གི་རྣམ་པ་ཅན་དུ་བཤད་ནས། དེ་གནས་འགྱུར་གྱི་སངས་རྒྱས་པའི་ཡེ་ཤེས་ལ་སེམས་དང་སེམས་བྱུང་ཡོད་པར་བཤད་པ་ནི་མངོན་པ་ཀུན་ལས་བཏུས་སོགས་སེམས་ཙམ་པའི་ལུགས་ཡིན་པ་རྒྱུས་མེད་པར་ལུང་དེ་སངས་རྒྱས་ལ་སེམས་སེམས་བྱུང་མེད་པའི་ཁུངས་སུ་འདྲེན་པ་དང༌། ཐལ་འགྱུར་བས་སངས་རྒྱས་ཀྱི་ས་ན་ཤེས་བྱ་ཐམས་ཅད་དང་བྲལ་བའི་ལུང་དེ་ཤེས་བྱ་ཉི་ཚེ་བའི་སེམས་སེམས་བྱུང་མེད་པའི་ལུང་དུ་འདྲེན་པའང་འབྲེལ་ཆེར་མ་ཆགས་སོ། ། ཡང་སྐྱེ་འགག་ཡོད་པར་ཤེས་ན་སྐྱེ་མེད་མ་རྟོགས་པའི་ཁྱབ་པ་ཁྱེད་ཀྱིས་འཆའ་བ་དེ་ནི་སྤྲོས་པའི་སྐྱེ་འགག་གི་འཛིན་པ་ཕྱིན་ཅི་ལོག་དང་བྲལ་ནས་རྟེན་འབྲེལ་གྱི་སྐྱེ་འགག་མངོན་དུ་གྱུར་པ་དེས་སྐྱེ་མེད་ཀྱི་དོན་མངོན་དུ་གྱུར་པར་ཀླུ་སྒྲུབ་ཀྱིས་གསུངས་པ་ཁྱོད་ཅག་གིས་ཐོས་རེ་ཀན་གྱི་མནའ་ཆུ་འཐུང་བར་བྱེད་པ་ནི་ཁྱོད་རང་གི་དྲང་གཏམ་ཉིད་དུ་བྱས་པར་གོར་མ་ཆག་གོ ། འཕགས་པས་མཐོང་ལམ་ཆོས་བཟོད་ཀྱི་འོག་ཆོས་ཤེས་ནས་ཆོས་ཉིད་ལ་སྐྱེ་འགག་ཅན་གྱི་ཆ་ཤས་སུ་དབྱེར་ཡོད་པའི་ཆ་ནས་མཐོང་བྱར་མེད་པའི་ལུང་དེ་སངས་རྒྱས་ཀྱི་སྐུ་དང་ཡེ་ཤེས་ཙམ་ལྡོག་ནས་སྐྱེ་འགག་མེད་པའི་ལུང་དུ་འདྲེན་པ་དང༌། དེར་མ་ཟད། སངས་རྒྱས་ཀྱི་ཀུན་རྫོབ་གཟུགས་ཀྱི་སྐུ་སྐྱེ་འགག་ཅན་དང༌། དོན་དམ་ཆོས་སྐུ་སྐྱེ་འགག་དང་བྲལ་བར་རྒྱུད་བླར་བཤད་པས་སངས་རྒྱས་ལ་སྐྱེ་འགག་མེད་པར་སྒྲུབ་པ་ནི་གཟུགས་སྐུ་སངས་རྒྱས་མ་ཡིན་པར་ཁས་ལེན་དགོས་པར་ཡང་འགྱུར་རོ། །
སངས་རྒྱས་ཀྱི་སར་སྐྱེ་འགག་མེད་ཀྱང་སྐྱེ་འགག་རྟོགས་རུང་བའི་དཔེར་མཐོང་ལམ་གྱི་ཆོས་ཉིད་སྣང་ཚུལ་དང་དེ་ལ་ངེས་པ་འདྲེན་ཚུལ་དཔེར་བཀོད་པ་མཐུན་དཔེར་བཟུང་བ་ཡིན་ནམ་མི་མཐུན་དཔེར་བཟུང་བ་ཡིན། ཕྱི་མ་ལྟར་ན་ཡིན་དུ་ཆུག ། སྔ་མ་ལྟར་ན་སངས་རྒྱས་ལ་སྒྲ་དོན་འདྲེས་འཛིན་གྱི་རྟོག་པའང་ཡོད་པར་ཐལ་ཏེ། མཐོང་ལམ་ཐོབ་རྗེས་རྗེས་ཀྱི་རྟོག་པས་དེར་རྟོགས་ཀྱི་ངེས་པ་འདྲེན་པ་བཞིན་སངས་རྒྱས་ཀྱི་སར་ཡང་སྐྱེ་འགག་སོགས་དེར་རྟོག་ལ་དེའི་ངེས་པ་འདྲེན་པར་མཚུངས་པར་སྨྲས་པ་ཉིད་ཀྱི་ཕྱིར། ཡང༌། སངས་རྒྱས་རང་སྣང་ལ་མཁྱེན་པ་དང་ཡེ་ཤེས་གཅིག་ལས་མི་འདྲ་བའི་དབྱེ་བ་མེད་ཀྱང་ལྡོག་པས་གཞན་ངོར་དུ་མར་བཞག་ཟེར་བ་འདི་ནི་དཔལ་ལྡན་ཟླ་བ་དག་གིས་ཆེར་བཀག་པ་ཡིན་ཏེ། ཁྱེད་ཅག་ཐལ་འགྱུར་པའི་དབུ་མའི་སྤྱི་དོན་རྩོམ་པ་ན་དཔལ་ལྡན་ཟླ་བའི་བཞེད་པ་ལ་མཐིང་བསླད་བྱེད་པ་ནི་སློབ་དཔོན་དེ་ལ་ཁྱེད་ཆེས་མོས་པ་ཆེ་བའི་རྟགས་ཡང་དག་ཏུ་གསལ་བའི་ཕྱིར་ཏེ། སློབ་དཔོན་དེས་ཡང་དག་པར་ན་ནི་ཡེ་ཤེས་དང་མཁྱེན་པ་སོགས་ཤེས་བྱའི་ཆོས་ཐམས་ཅད་གཅིག་དང་དུ་མ་ཡང་མ་གྲུབ་ལ། ཐ་སྙད་དུ་ནི་ཐ་སྙད་ལ་ཇི་ལྟར་སྣང་གྲགས་ལྟར་བཞག་གི་ཀུན་རྫོབ་ལ་རིགས་པའི་འཐད་པ་བཅུག་ནས་རང་སྣང་ལ་གཅིག་དང་གཞན་སྣང་ལ་གཉིས་སོགས་འདོད་པ་དེ་ལེགས་པར་བཀག་པའི་ཕྱིར། དེ་ལྟར་མི་འགོག་ན་ཆེས་ཉེས་པ་བསྐྱེད་པ་ཡིན་ཏེ།
ཀུན་རྫོབ་བདེན་པའི་རྣམ་པར་བཞག་པ་འཇོག་ལུགས་ལས་ཡང་དག་པར་ཉམས་སོ་ཞེས་དགོངས་པ་བླ་ན་མེད་པའི་ཕྱིར་ཏེ། ཚིག་གསལ་ལས། བཤད་པར་བྱ་སྟེ། དཔྱད་པ་ཞིབ་མོ་འཇིག་རྟེན་གྱི་ཐ་སྙད་ལ་བཅུག་པ་འདིས་ཅི་དགོས་ཞེས་ཁོ་བོ་ཅག་དེ་སྐད་དུ་སྨྲ་སྟེ། ཀུན་རྫོབ་ཕྱིན་ཅི་ལོག་ཙམ་གྱིས་བདག་གི་ངོ་བོ་ཡོད་པར་བརྙེད་པ་ཐར་པ་འདོད་པ་རྣམས་ཀྱི་ཐར་པ་འདྲེན་པར་བྱེད་པའི་དགེ་བའི་རྩ་བ་སོག་པའི་རྒྱུད་གྱུར་པ་འདི་ནི་ཇི་སྲིད་དེ་ཁོ་ན་ཉིད་མ་རྟོགས་པ་དེ་སྲིད་དུ་གནས་པར་འགྱུར་མོད། ཁྱོད་ནི་དོན་དམ་པ་དང་ཀུན་རྫོབ་ཀྱི་བདེན་པ་ལ་མི་མཁས་པས་ལ་ལར་འཐད་པ་བཅུག་ནས་རིགས་པ་མ་ཡིན་པ་ལས་དེ་འཇིག་པར་བྱེད་པ་ཡིན་ནོ། ། ཁོ་བོ་ནི་ཀུན་རྫོབ་ཀྱི་བདེན་པ་འཇོག་པ་ལ་མཁས་པའི་ཕྱིར། འཇིག་རྟེན་པའི་ཕྱོགས་ཉིད་ལ་གནས་ཏེ། ཀུན་རྫོབ་ཀྱི་ཕྱོགས་གཅིག་བསལ་བའི་ཕྱིར་བཀོད་པའི་འཐད་པ་གཞན་གྱིས་ཟློག་པར་བྱེད་ཅིང་འཇིག་རྟེན་གྱི་རྒན་རབས་ལྟར་འཇིག་རྟེན་གྱིས་ཆོས་ལུགས་ལས་ཉམས་པ་ཁྱོད་ཁོ་ནས་ཟློག་པར་བྱེད་པ་ཡིན་གྱི་ཀུན་རྫོབ་ནི་མ་ཡིན་ནོ། ། ཞེས་སོགས་རྒྱ་ཆེར་འབྱུང་བ་ཡིན་ནོ། །
དེས་ན་ཕྱོགས་སྔ་མ་སྨྲ་བ་འདི་ལྟ་བུས་དབུ་མ་པ་དག་གིས་བདེན་པ་གཉིས་ཇི་ལྟར་འཇོག་ཙམ་ལའང་བློ་ཁ་མ་ཕྱོགས་པར་དཔལ་ལྡན་ས་སྐྱ་པའི་བསྟན་པའི་ཤིང་རྟར་ཁས་བླངས་ནས་འཁྲུལ་ཟད་དྭགས་པོ་བཀའ་བརྒྱུད་མཆོག་ལ་སྐུར་འདེབས་མི་བཟད་པར་བྱེད་པ་དེ་ནི་དམ་པའི་ལས་སུ་སྙིང་ཡོད་གང་གིས་རྟོག ། དེས་ན་ངན་སྐྱུག་ཁྲོན་པ་སུ་ཞིག་རློག་པར་བྱེད་པའི་དཔེས་སྤྲོས་པ་ཆོག་སྟེ། ཅུང་ཟད་ཙམ་མ་སྨོས་ན་ལུགས་འདིར་ཞེན་པ་འགས་ཚུལ་འདི་ལ་བརྗོད་པར་བྱ་བ་ཅུང་ཟད་ཀྱང་གླེང་མ་བསླང་བར་སྣང་བས་ལུགས་ཡང་དག་པ་ཞིག་གོ་ཞེས་སླར་ལོག་པར་ཞེན་པ་འཕེལ་གྱིས་དྭོགས་ནས་བརྗོད་པར་བྱས་སོ། ། བཞི་པ་ལ། ཁ་ཅིག་སངས་རྒྱས་ལ་ཡེ་ཤེས་ཡོད་པ་དང་མེད་པ་གཉིས་ཀ་འགོག་གི་ཡེ་ཤེས་ཡོད་པ་བཀག་ནས་མེད་པར་མི་སྒྲུབ། མེད་པ་བཀག་ནས་ཡོད་པར་མི་སྒྲུབ་པའི་ཕྱིར། དབུ་མ་པ་རང་ལུགས་ལ་ཡེ་ཤེས་ཡོད་མེད་གང་དུའང་སྨྲ་བསམ་གྱི་བརྗོད་བྱེད་དང་བརྗོད་བྱར་མི་སྤོབས། ཞེས་དང༌། ཁ་ཅིག་སངས་རྒྱས་ལ་ཡེ་ཤེས་ཡོད་མེད་ཁྱོད་རང་གང་དགའ་བ་དེ་བྱས་ཆོག་སྟེ། ཁྱེད་ཡེ་ཤེས་ཡོད་པར་འདོད་པ་ལ་དགའ་ན་ཀུན་རྫོབ་ཏུ་ཡོད་ཀྱི།
ཁྱོད་མེད་པར་འདོད་པ་ལ་དགའ་ན་དོན་དམ་དུ་མེད་ཀྱི། ང་རང་ཡོད་མེད་གཉིས་གང་བྱས་ཀྱང་ཆོག་པའི་ཕྱིར། ཁྱེད་ཅག་ཕྱོགས་རེ་བའི་སྒྲོག་གིས་བཅིངས་པ་རྣམས་དང་མི་འདྲ་སྟེ། ཐེག་མཆོག་ཟབ་ཡངས་ཀྱི་གནས་ལ་མངའ་བརྙེས་པའི་ཕྱིར། ཞེས་ཟེར་ལོ། དེ་ལྟར་སྨྲ་བ་དེ་དག་རིམ་པ་ལྟར་མི་འཐད་དེ། དེ་ལྟ་ན་སངས་རྒྱས་ལ་ཡེ་ཤེས་ཡོད་མེད་ཀྱི་འཇོག་མཚམས་དེ་ལྟར་སྨྲས་པས་བདེན་པ་གཉིས་ཀའི་འཇོག་ཚུལ་རྣམ་པར་འཁྱམས་པར་འགྱུར་བའི་ཕྱིར། དང་པོ་ལྟར་ན། ཐ་སྙད་ཀུན་རྫོབ་བདེན་པ་ཁས་བླངས་ནས་ཡེ་ཤེས་ཡོད་མེད་དགག་སྒྲུབ་བྱེད་དམ། དམ་པའི་དོན་གྱི་བདེན་པ་ཁས་བླངས་དང་བྲལ་བའི་ཆ་ནས་དགག་སྒྲུབ་བྱེད་པ་ཡིན།
གཉིས་པ་ལྟར་ན། ཡེ་ཤེས་ཡོད་མེད་གཉིས་ཀ་དགག་མི་རིགས་ཏེ། ཡིད་དང་ངག་གི་བརྗོད་པའི་ཁས་བླངས་ཐམས་ཅད་དང་བྲལ་ན་དགག་སྒྲུབ་བྱར་མི་ནུས་པའི་ཕྱིར། ནམ་མཁའ་ལ་ཡིག་སོགས་འགོད་པར་མི་ནུས་པ་བཞིན་ནོ། ། དང་པོ་ལྟར་ན་ཡེ་ཤེས་ཡོད་པ་བཀག་ནས་མེད་པར་གཞན་གྲགས་སུ་སྒྲུབ་རིགས་པར་ཐལ། ཐ་སྙད་ཀུན་རྫོབ་ཁས་བླངས་ནས་དགག་སྒྲུབ་བྱེད་པའི་སྐབས་ཡིན་པ་གང་ཞིག ། དགག་པ་བྱེད་པའི་སྐབས་འཐད་ལྡན་ཡིན་ན་སྒྲུབ་པ་བྱེད་པའི་སྐབས་འཐད་ལྡན་ཀྱང་ཡིན་པའི་ཕྱིར། རྟགས་ཕྱི་མ་མ་གྲུབ་ན་ཐ་སྙད་ཀུན་རྫོབ་ཁས་བླངས་པ་ནས་དགག་སྒྲུབ་བྱེད་པའི་སྐབས་སུ་དགག་པ་བྱེད་པའི་སྐབས་འཐད་ལྡན་མ་ཡིན་པར་ཐལ། སྒྲུབ་པར་བྱེད་པའི་སྐབས་དང་འཐད་ལྡན་མ་ཡིན་པའི་ཕྱིར། མ་ཁྱབ་ན་དགག་པ་བྱེད་པ་དོན་མེད་པར་ཐལ།
དེས་སྒྲུབ་པར་བྱེད་པ་འགའ་ཡང་མེད་པའི་ཕྱིར། མ་ཁྱབ་ན། དེ་ལྟར་དགག་པ་བྱེད་པ་ན་ཆོས་ཅན། བསྒྲུབ་བྱ་ཡོད་པར་ཐལ། དགག་པ་བྱེད་པ་དོན་ཡོད་པའི་ཕྱིར། རྩ་བར་འདོད་ན། དབུ་མ་པས་དགག་བྱ་བཀག་ནས་གནས་ལུགས་ཀྱི་དོན་རྒྱ་ཆེན་པོ་རྟོགས་པར་བྱེད་པའི་དོན་མེད་པར་ཐལ། དགག་པ་བྱེད་པ་དོན་མེད་པའི་ཕྱིར། འདོད་ན། དབུ་མ་པའི་དོན་ཆེན་པོ་རྟོགས་པའི་ཆེད་དུ་དགག་པ་བྱས་པ་དེ་ཆོས་ཅན།
ངལ་བ་འབྲས་བུ་མེད་པའི་ལས་སུ་ཐལ། འདོད་པ་དེའི་ཕྱིར། འདོད་དོ་ཞེ་ན་དེ་ལས་ཐ་ཆད་པའི་ལན་ཅི་ཡོད། རང་ལུགས་ལ་ཡེ་ཤེས་ཡོད་མེད་གང་དུ་ཡང་སྨྲ་བསམ་གྱི་བརྗོད་བྱེད་དང་བརྗོད་བྱ་མི་སྤོབས་ཞེས་པ་དེ་དོམ་དམ་ལས་བརྩམས་ཏེ་བརྗོད་དམ། ཀུན་རྫོབ་ལས་བརྩམ་ནས་བརྗོད། དང་པོ་ལྟར་ན་ནི། ཡེ་ཤེས་ཡོད་མེད་གང་དུའང་སྨྲ་བསམ་གྱི་བརྗོད་བྱེད་དང་བརྗོད་བྱར་སྤོབས་པ་དང་མི་སྤོབས་པ་གཉིས་ཀ་མི་འཐད་པའི་ཕྱིར། གཅིག་ཁོ་ན་ངེས་བཟུང་དུ་བྱ་ཅི་དགོས། གཉིས་པ་ལྟར་ན་ཀུན་རྫོབ་ཀྱི་ཐ་སྙད་དུ་སངས་རྒྱས་ལ་ཡེ་ཤེས་ཀྱི་རྣམ་གཞག་བྱེད་དམ་མི་བྱེད། མི་བྱེད་ན་དེར་བས།
བྱེད་ན་དེ་ཐ་སྙད་དུ་རྟག་པ་ཡིན་ནམ་མི་རྟག་པ་ཡིན། རྟག་པ་ཡིན་ན་ཡེ་ཤེས་སུ་འགལ། མི་རྟག་པ་ཡིན་ན་མེད་པར་འགལ་ཞིང་ཡོད་པ་གཞིར་བྱས་ལ་དེ་ཡོད་མེད་གང་དུ་བརྗོད་བྱ་རྗོད་བྱེད་དུ་མ་སྤོབས་ཞེས་པ་དེ་ལས་རྨོངས་པ་ཅི་ཞིག་ཡོད། གཉིས་པ་ལྟར་ན། དེ་ལྟར་སྨྲ་བ་དེས་དབུ་མ་པའི་བདེན་གཉིས་ཀྱི་འཇོག་མཚམས་ཅུང་ཟད་ཀྱང་རྒྱུས་མེད་པར་ཟད་དེ། སངས་རྒྱས་ལ་ཡེ་ཤེས་ཡོད་མེད་སྤྱོད་པ་ནི། ཐ་སྙད་ཀུན་རྫོབ་ཀྱི་དབང་དུ་བྱས་ནས་སངས་རྒྱས་ལ་ཡེ་ཤེས་ཡོད་མེད་དཔྱོད་པའི་སྐབས་ཡིན་པའི་ཕྱིར་དང༌། དོན་དམ་པའི་དབང་དུ་ན་སངས་རྒྱས་ལ་ཡེ་ཤེས་མེད་པར་སྒྲུབ་པ་ནི་ལུགས་ལས་འབྱུང་བ་མ་ཡིན་པའི་ཕྱིར་ཏེ། དེར་ནི་ཡོད་མེད་ཀྱི་སྤྲོས་པ་ཐམས་ཅད་ཉེ་བར་ཞི་བ་ཉིད་དུ་སྨྲས་པའི་ཕྱིར། ང་རང་ལ་སངས་རྒྱས་ལ་ཡེ་ཤེས་ཡོད་མེད་གཉིས་ཀ་གང་བྱས་ཀྱང་ཆོག་པས་ཁྱེད་ལ་ཡེ་ཤེས་ཡོད་མེད་དུ་འདོད་པ་ཁྱེད་རང་གང་དགའ་གྱིས་ཟེར་བ་དེ་ལྟ་ན།
འོ་ན་སངས་རྒྱས་ལ་ཡེ་ཤེས་ཡོད་མེད་གཉིས་ཀ་འདོད་པ་ཞིག་དེ་ལྟར་སྨྲ་བ་དེའི་གམ་དུ་འོངས་པ་ན་སངས་རྒྱས་ལ་ཡེ་ཤེས་ཡོད་མེད་གཉིས་ཀ་གྱིས་ཟེར་དགོས་པ་ལས་འོས་མེད་དེ།

ཡོད་པར་འདོད་པ་འོང་དུས་ཡོད་པར་གྱིས་དང༌། མེད་པར་འདོད་པ་འོང་དུས་མེད་པར་གྱིས་ཞེས་པའི་ལན་འདེབས་རིགས་པར་སྨྲ་བ་དེ་མཚུངས་པའི་ཕྱིར། འདོད་ན་སངས་རྒྱས་ལ་ཡེ་ཤེས་ཡོད་མེད་གཉིས་ཀ་གྱིས་ཞེས་པ་དེའི་ཞེན་དོན་ལ་ཡེ་ཤེས་དེ་ཡོད་མེད་གཉིས་ཀ་གྱིས་ཞེས་འགལ་བ་འདུ་བའི་ཚིག་ཏུ་སོང་བས་མྱུ་གུ་དེ་རྟག་མི་རྟག་གཉིས་ཀར་འདོད་པའི་བླུན་པོ་ཞིག་ལ་དེ་ལས་ཀྱང་ཆེར་བླུན་པ་གཞན་ཞིག་གིས་ཁྱོད་རང་ལ་མྱུ་གུ་དེ་རྟག་མི་རྟག་གཉིས་ཀར་གྱིས་ཤིག་ཅེས་བརྗོད་པ་ལྟར་སོང་བས་སྨྲ་བ་དེ་ལྟ་བུ་ནི་རྗེས་དཔག་ཡང་དག་འདྲེན་པར་བྱེད་པ་ལ་བར་དུ་གཅོད་པར་བྱེད་པའི་ངག་ཀྱལ་གྲུབ་ཐོབ་དང་འཁྲུལ་ཞིག་ཏུ་བརྫུ་བ་དག་གིས་འཕོངས་གཏམ་ཞིག་གོ ། ཁྱེད་ཅག་ཕྱོགས་མེད་ཀྱི་རྒྱ་ཁྲོལ་ཞིང་ཕྱོགས་རེ་བའི་སྒྲོག་གིས་མ་བཅིངས་ཞེས་འདོན་བཞིན་པར་ཡོད་མེད་གཉིས་ཀའི་ཕྱོགས་རེ་ཁས་ལེན་པ་དེ་ནི་ཆེས་ངོ་མཚར་རོ། ། གཉིས་པ་ནི། ཕྱིས་བྱོན་པའི་དོལ་ཕུ་བ་དང༌། དགེ་ལྡན་པ་དང༌། བོ་དོང་པ་དང༌། རྟ་ཟི་འབྲས་གསུམ་སོགས་ས་སྐྱ་པར་ཁས་འཆེ་བ་དག་གིས་འདོད་རྒྱལ་དུ་བཏགས་པའི་སྒྲོས་ཅུང་ཟད་ཀྱང་མི་འཛིན་པར་སྔོན་རབས་མཛངས་པའི་རྗེས་ཟློས་བྱེད་པོ་ལོ་ཆེན་སྐྱབས་མཆོག་བཟང་པོ་ན་རེ། འདིར་སངས་རྒྱས་ཀྱི་ཤེས་བྱ་མཁྱེན་ཚུལ་ལ་མཐའ་ཅུང་ཟད་དཔྱད་ན། ཉན་ཐོས་སྡེ་པ་དག་ཇི་ལྟ་བ་མཁྱེན་པའི་ཚུལ།
མཛོད་ལས། དྲི་མེད་བཅུ་དྲུག་གཞན་རྣམས་མེད། ། ཅེས་པ་ལྟར་ཐེག་པ་གསུམ་གྱི་འཕགས་པ་གང་གི་ཇི་ལྟ་བ་མཁྱེན་པའི་ཡེ་ཤེས་ཡིན་ཀྱང་བདེན་པ་བཞི་ལ་དམིགས་ནས་མི་རྟག་སོགས་བཅུ་དྲུག་གང་ཡང་རུང་བའི་རྣམ་པ་ཅན་དུ་འདོད་ལ། ཇི་སྙེད་པ་མཁྱེན་པའི་ཡེ་ཤེས་ཀྱང༌། མཛོད་འགྲེལ་ལས། ཁོ་བོ་ཅག་ནི་ཐམས་ཅད་མཁྱེན་པ་མངོན་སུམ་དུ་གྱུར་པའི་ཕྱིར་སངས་རྒྱས་ཐམས་ཅད་མཁྱེན་པ་ཡིན་པར་མི་སྨྲའོ། ། ཞེས་དང༌། རྒྱུན་གྱི་སྤྱོད་པའི་ཕྱིར་ན་དཔེར། ། མེ་ཡིས་ཐམས་ཅད་བསྲེག་འདོད་ལྟར། ། དེ་བཞིན་ཐམས་ཅད་མཁྱེན་འདོད་བྱའི། །
ཅིག་ཅར་ཐམས་ཅད་མཁྱེན་ཕྱིར་མིན། ། ཞེས་དང༌། ཤེས་པ་གཅིག་གིས་ཆོས་ཐམས་ཅད་ཤེས་པར་འགྱུར་བ་ཡོད་དམ་ཞེ་ན། མེད་མོད། འོན་ཀྱང༌། ཀུན་རྫོབ་གཅིག་པུས་རང་ཚོགས་ལས། ། གཞན་ནི་བདག་མེད་ཉིད་རིགས་འགྱུར། ། ཞེས་པ་ལྟར། ཡེ་ཤེས་སྐད་ཅིག་མ་གཅིག་གིས་ཤེས་བྱ་ཐམས་ཅད་ཅིག་ཅར་མཁྱེན་པ་མིན་གྱི། རིམ་གྱིས་མཁྱེན་པ་དང་མང་པོ་མཁྱེན་པ་ལ་ཐམས་ཅད་མཁྱེན་པར་ཐ་སྙད་བྱས།
ཞེས་དང༌། དེའང་རང་མི་རིག་ཅིང་གཟུང་འཛིན་གཉིས་དང་བཅས་པ་ཡིན་ཅིང༌། གཟུང་འཛིན་གཉིས་མེད་ན་ཀུན་མཁྱེན་དུ་མི་རུང་ཟེར་ཏེ། ཕྱི་རོལ་དོན་གྲུབ་ལས། གཉིས་རྣམ་གྲོལ་བའི་ཤེས་པ་ལ། ། རྣམ་པ་ཀུན་ཏུ་ཀུན་རིག་ཅེས། ། བྱ་བ་འདི་ནི་ཡ་མཚན་ཆེ། ། དེ་ཕྱིར་འཛིན་པའི་ངོ་བོར་ཡོད། ། ཅེས་དང༌། རིང་དང་ཕྲ་སོགས་ཤེས་པ་ལས། །
རྣལ་འབྱོར་ཅན་ཞེས་བྱེ་བྲག་དབྱེའི། ། ཐམས་ཅད་མཁྱེན་མིན་ཐལ་འགྱུར་ཕྱིར། ། གཉིས་ཀྱི་རྣམ་པ་ལས་གྲོལ་མིན། ། ཞེས་ཟེར་རོ། ། རྣམ་རིག་པ་དག་ནི། ཇི་ལྟ་བ་མཁྱེན་པས་བདག་གཉིས་མེད་པའམ་གཟུང་འཛིན་གཉིས་མེད་པའི་ཡོངས་གྲུབ་མངོན་སུམ་དུ་གཟིགས་ཤིང༌། ཇི་སྙེད་པ་མཁྱེན་པས་ཡང་དག་པ་མིན་པའི་ཀུན་ཏུ་རྟོག་པའམ་རྣམ་རིག་ཙམ་གྱིས་གཞན་དབང་གཟིགས་ཤིང༌། ཀུན་བཏགས་ནི་མཉམ་བཞག་རྗེས་ཐོབ་གང་ལའང་མི་སྣང་ཟེར་རོ། ། དབུ་མ་རང་རྒྱུད་པ་ཁ་ཅིག ། མཉམ་གཞག་ཏུ་ཆོས་ཐམས་ཅད་སྤྲོས་པ་དང་མཚན་མ་ཐམས་ཅད་ཉེ་བར་ཞི་བ་དེ་གཟིགས་ཤིང་རྗེས་ཐོབ་ཏུ་རྟེན་འབྲེལ་སྣ་ཚོགས་སུ་སྣང་བ་འདི་སྒྲོ་མ་བཏགས་པར་གཟིགས་ཟེར་ཞིང༌།
ཁ་ཅིག་རྗེས་ཐོབ་ཏུ་རྣམ་པར་རྟོག་པ་ཡོད་པར་འདོད་ལ། ཁ་ཅིག་མཉམ་བཞག་ཏུའང་སྣང་བ་སྣ་ཚོགས་སུ་སྣང་བ་འདི་མངོན་སུམ་དུ་གཟིགས་པར་འདོད་ཅིང༌། འདས་མ་འོངས་མཁྱེན་ཚུལ་ལ་ཡང་བྱེ་བྲག་སྨྲ་བས། འདས་པའི་ཤུགས་ལ་མ་འོངས་པ་རྟོགས་པ་དང༌། ཁ་ཅིག་མ་འོངས་པའི་མཚན་མ་ལ་བརྟེན་ནས་རྟོགས་ཟེར་ཞིང༌། མདོ་སྡེ་པ་དང་རྣལ་འབྱོར་སྤྱོད་པ་བ་ཁ་ཅིག་བསམ་གྱིས་མི་ཁྱབ་པར་སྨྲ་བ་དང༌། ཁ་ཅིག་འདས་མ་འོངས་རྣལ་འབྱོར་པའི་མཉམ་གཞག་ལ་མངོན་སུམ་དུ་སྣང་བས་ད་ལྟར་བ་ཡིན་ཅིང༌། རྗེས་ཐོབ་དང་འཇིག་རྟེན་པ་རྣམས་ལ་འདས་མ་འོངས་ཡིན་ཟེར་རོ། ། ཁ་ཅིག་འདས་པ་དང་མ་འོངས་པའི་ཡུན་གྱི་རྗེས་དཔག་ལ་རྟེན་ནས་སངས་རྒྱས་ཀྱི་འདས་མ་འོངས་མངོན་སུམ་དུ་རྟོགས་པར་འདོད། དབུ་མ་པ་ཁ་ཅིག་དུས་གཉིས་པོ་དེ་ལྟར་གྱི་ཤུགས་ལ་རྟོགས་པར་འདོད་ཅིང༌།
ཁ་ཅིག་ཡུལ་གཞན་གྱི་ཤེས་བྱ་མངོན་སུམ་དུ་རྟོགས་པ་བཞིན་དུ་དུས་གཉིས་པོ་མངོན་སུམ་དུ་རྟོགས་པར་འདོད་ལ། བོད་ཁ་ཅིག ། དུས་གཉིས་ཀྱི་རྣམ་པ་སྣང་ནས་རྟོགས་ཞེས་དང༌། ཁ་ཅིག་འདས་འོངས་ཀྱི་རིགས་ལ་ཚད་མ་ཡིན་ཅིང༌། རྫས་མེད་པས་མ་མཁྱེན་ཀྱང་སྐྱོན་མེད་ཅེས་སྨྲ་ལ། ཁ་ཅིག་སྣང་བ་སྣ་ཚོགས་འདི་དག་མི་སྣང་བའི་ཚུལ་གྱིས་མངོན་སུམ་དུ་གཟིགས་ཟེར་བ་དང༌། ཁ་ཅིག་མཉམ་གཞག་གི་ཡེ་ཤེས་ཀྱིས་ཆོས་ཅན་སྒྱུ་མ་ལྟ་བུ་མངོན་སུམ་དུ་རྟོགས་པས་ཆོས་ཉིད་ལ་ཤུགས་རྟོགས་ཀྱི་མངོན་སུམ་ཡིན་ཟེར་བ་དང༌། ཁ་ཅིག་མཉམ་གཞག་ཆོས་ཉིད་ལ་ཚད་མ་མིན་ཞིང༌། ཆོས་ཅན་གྱི་སྐད་ཅིག་ལ་ཚད་མ་དང་རིགས་ལ་དཔྱད་ཤེས་ཡིན་པ་སོགས་སྣ་ཚོགས་སུ་སྨྲའོ། ། དེ་ལ་དངོས་པོར་སྨྲ་བ་དག་གི་ཇི་ལྟ་བ་དང་ཇི་སྙེད་པ་མཁྱེན་པ་ནི་མི་འཐད་དེ།
དེ་དག་གིས་བཏགས་པའི་དངོས་པོ་ཐམས་ཅད་མཐའ་བཞིའི་སྐྱེ་བ་དགག་པ་དང་རྣམ་པ་བདུན་གྱིས་དཔྱད་པ་སོགས་རིགས་པའི་ཚོགས་དུ་མས་དཔྱད་ན་མི་འཐད་པའི་ཕྱིར་དང༌། དངོས་པོ་རང་བཞིན་གྱིས་ཡོད་པར་ཁས་བླངས་ན་རྟག་ཆད་ཀྱི་མཐར་ལྟུང་བས་དབུ་མའི་ལམ་གྱི་ངེས་པར་མི་འབྱུང་བའི་ཕྱིར་དང༌། དངོས་པོ་རང་བཞིན་གྱིས་ཡོད་ན་ལས་འབྲས་དང་གཞི་ལམ་འབྲས་གསུམ་སོགས་འཇིག་རྟེན་དང་འཇིག་རྟེན་ལས་འདས་པའི་ཐ་སྙད་ཐམས་ཅད་མི་རུང་བའི་ཕྱིར་དང༌། ཆོས་རྣམས་ཀྱི་གནས་ལུགས་མི་རྟག་སོགས་དང་གཉིས་མེད་དུ་ཡོད་པ་ལ་རིགས་པས་གནོད་པའི་ཕྱིར་དང༌། དེ་དག་གིས་ནི་སྟོང་གཞི་དང་སྟོང་ཉིད་ཡོད་པ་ལ་ཡོད་པར་རྟོགས་པ་དང༌། སྟོང་ཆོས་མེད་པ་ལ་མེད་པར་རྟོགས་པ་ཡང་དག་པའི་ལྟ་བར་འདོད་པ་ཡིན་ལ། ཡོད་པ་དང་མེད་པར་ཞེན་པ་ལ་ནི་བྱེད་པོ་ལས་ལ་བརྟེན་བྱས་ཤིང༌། ཞེས་སོགས་ཀྱི་སྐབས་ནས་བཤད་པ་ལྟར་བརྟེན་ནས་གདགས་པའི་རྣམ་པར་བཞག་པ་ཇི་སྐད་བཤད་པ་ཐམས་ཅད་མི་རུང་སྟེ། ཡོད་པ་དང་མེད་པ་གང་ལ་ཡང་ལྟོས་པ་མི་འཐད་པའི་ཕྱིར་རོ། ། བརྟེན་ནས་གདགས་པའི་རྣམ་པར་བཞག་པ་ཐམས་ཅད་མི་རུང་བའི་ཕྱིར།
བདེན་པ་གཉིས་ཀ་ལས་ཉམས་པ་ཡིན་ནོ། ། ཁྱད་པར་དུ། བྱེ་སྨྲས་ཤེས་བྱ་ཐམས་ཅད་གཅིག་ཅར་དང་ཀུན་མི་མཁྱེན་པ་རྒྱུ་མེད་དང་རྒྱུ་གཞན་མི་རུང་བས་མ་རིག་པ་ལས་ཡིན་པར་འགྱུར་ཏེ། དུས་ཐམས་ཅད་རྫས་སུ་གྲུབ་པ་ལས་མི་མཁྱེན་པའི་ཕྱིར། གཞན་དངོས་སྨྲ་བ་དང་བོད་རྣམས་ལྟར་ན། སངས་རྒྱས་ཀྱི་ཡེ་ཤེས་ཀྱིས་འདས་མ་འོངས་མངོན་སུམ་དུ་གཟིགས་ན་དེ་དག་རྫས་སུ་ཡོད་པར་འགྱུར་ཞིང༌། མ་གཟིགས་ན་མངོན་ཤེས་དྲུག་དང་སྟོབས་བཅུ་དང་མ་འདྲེས་པ་བཅོ་བརྒྱད་ལ་སོགས་པ་དུས་གསུམ་ལ་ཆགས་ཐོགས་མེད་པའི་ཡེ་ཤེས་རྣམས་མ་འཁྲུལ་བའི་ཡེ་ཤེས་སུ་འདོད་པ་དང་འགལ་ལོ། ། འདས་མ་འོངས་གཉིས་མངོན་སུམ་གྱི་ཤུགས་རྟོགས་སུ་འདོད་པའང་མི་འཐད་དེ། དེ་དག་ཡོད་ན་མི་སྣང་བར་འགལ་ཞིང༌། སྣང་ན་མངོན་སུམ་དུ་མི་རྟོགས་པར་མེད་ན་ཤུགས་ཀྱིས་སྒྲུབ་པའི་ཚུལ་དུ་རྟོགས་པ་མི་འཐད་པའི་ཕྱིར།
མཉམ་གཞག་ལ་འདས་མ་འོངས་ད་ལྟར་བ་ཡིན་པའང་མི་འཐད་དེ། འདས་མ་འོངས་ཡོད་ན་ད་ལྟར་བར་མི་འཐད་ལ། ཁས་བླངས་དང་འགལ་ཞིང༌། མེད་ནའང་ད་ལྟར་བར་མི་འཐད་ཅིང་མཉམ་གཞག་ལ་མི་སྣང་བ་མི་འཐད་པའི་ཕྱིར་རོ། ། སངས་རྒྱས་ལ་རྗེས་དཔག་ཡོད་པར་ཡང་མི་འཐད་དེ། ཡུལ་ལ་ལྐོག་ཏུ་མ་གྱུར་པ་ནི་རྗེས་དཔག་ཏུ་མི་འཐད་ལ། ལྐོག་ཏུ་འགྱུར་ན་ནི་ཤེས་བྱ་ཐམས་ཅད་ལ་མངོན་སུམ་པའི་སྤྱན་ཅན་དུ་མི་འཐད་པའི་ཕྱིར། འདས་མ་འོངས་ཀྱི་རྣམ་པ་མངོན་སུམ་དུ་རྟོགས་པས་དེ་དག་མངོན་སུམ་དུ་རྟོགས་པའང་གྲུབ་མཐའ་ཐམས་ཅད་དང་འགལ་ཏེ། བྱེ་སྨྲ་ནི་རྣམ་པའི་སྒོ་ནས་རྟོག་པར་མི་འདོད་ལ། མདོ་སྡེ་པས་ནི་རྣམ་པ་གཏོད་བྱེད་ཀྱི་དོན་ཡོད་ན་དེ་དག་རྫས་གྲུབ་ཏུ་འགྱུར་ལ།
མེད་ན་བློ་འཁྲུལ་ཤེས་སུ་འགྱུར་བའི་ཕྱིར་རོ། ། རྣམ་བདེན་པས་ནི་རྣམ་པ་ལས་ཐ་དད་པའི་དོན་མི་འདོད་ཅིང༌། རྣམ་རྫུན་པས་ནི་དོན་དང་རྣམ་པ་གཉིས་ཀ་ཁས་མི་ལེན་པའི་ཕྱིར་རོ། ། རང་རྒྱུད་པ་རྣམས་ཀྱང་ཐ་སྙད་རྣམ་གཞག་ཕལ་ཆེར་གྲུབ་མཐའ་སྨྲ་བ་དང་མཐུན་ཞིང༌། ཐལ་འགྱུར་བ་ནི་དོན་དང་རྣམ་པ་ལ་སོགས་དཔྱད་ནས་ཁས་མི་ལེན་ཅིང༌། དེ་དག་སངས་རྒྱས་ཀྱི་ཡེ་ཤེས་ལ་དངོས་སུ་སྣང་བར་ཁས་མི་ལེན་པའི་ཕྱིར། ཡུལ་གཞན་ན་ཡོད་པ་མཁྱེན་པ་བཞིན་དུ་དུས་གཞན་ན་ཡོད་པ་མངོན་སུམ་དུ་མཁྱེན་ཟེར་བ་མི་འཐད་དེ། ཡུལ་དུས་དེར་དོན་ལ་ཡོད་ན་ནི་ཡུལ་དུས་གཞན་དུ་ཡོད་པར་འགལ་ལ། མེད་ན་ནི་མངོན་སུམ་དུ་སྣང་བ་མི་འཐད་པས་དུས་ད་ལྟར་ཡུལ་ལའང་བརྒལ་ཞིང་བརྟགས་པ་མཚུངས་པའི་ཕྱིར་རོ། ། རྣལ་འབྱོར་སྤྱོད་པ་བ་རྣམས་ཀྱི་ཐམས་ཅད་མཁྱེན་པའང་མི་འཐད་དེ།
བི་མ་ལ་མི་ཏྲས། གཉིས་སུ་མེད་པའི་ཤེས་པ་དོན་དམ་པར་ཡོད་པར་ཁས་ལེན་པའང་རྒྱུད་ཐ་དད་པར་འཇུག་པ་རྣམས་ལ། ཁྱེད་རྣམས་ཀྱི་ཤེས་པ་རྣམས་འཛིན་ན་ནི་ཇི་ལྟར་གཉིས་སུ་མེད་པ་ཡིན། འོན་ཏེ་དོན་དམ་པར་ཡོད་པ་ལ་མི་འཛིན་ན་ཇི་ལྟར་ཐམས་ཅད་མཁྱེན་པ་ཡིན་ཞེས་དང༌། ཕྱི་རོལ་དོན་གྲུབ་ལས། རང་སེམས་ཙམ་ཞིག་རྣམ་ཤེས་ཕྱིར། ། ཐམས་ཅད་མཁྱེན་ཞེས་བཏགས་པར་ཟད། ། ལོགས་ཤིག་པ་གཅིག་ཤེས་ན་ནི། ། བློ་ཙམ་ལྟ་བར་མི་འགྱུར་རོ། ། ཞེས་པ་ལྟར་རྒྱུད་གཞན་མཁྱེན་ན་གཞན་རིག་མེད་པའི་གྲུབ་མཐའ་དང་འགལ་ལ།
མི་མཁྱེན་ན་ཐམས་ཅད་མཁྱེན་པར་འགལ་བའི་ཕྱིར། གཞན་ཡང་རྣམ་པ་དང་བཅས་པའི་ཚུལ་དུ་མཁྱེན་ན། རྣམ་པ་ཐམས་ཅད་གཅིག་ཏུ་ཐལ་བའི་ཡེ་ཤེས་གཅིག་ཉིད་དུ་མར་ཐལ་བར་འགྱུར་ཞིང༌། རྣམ་པ་མེད་པར་རིག་ན་ཡང་ཐམས་ཅད་ཀྱིས་ཐམས་ཅད་རིག་པར་འགྱུར་བ་སོགས་ཀྱིས་སྐྱོན་ཡོད་པའི་ཕྱིར་རོ། ། བདེན་གཉིས་ལས། གང་ལ་དོན་གཞན་ཡོངས་སྤྱོད་པའི། ། ཤེས་པ་ཅུང་ཟད་ཀྱང་མེད་པ། ། དེ་ཡི་ཐམས་ཅད་མཁྱེན་པ་འདིར། ། བཏགས་ཡིན་ཅུང་ཟད་འགལ་བ་མེད། ། ཅེས་སོ། །
དུས་གཞན་དང་རྒྱུད་གཞན་སོགས་མངོན་སུམ་དུ་མཁྱེན་པ་བསམ་གྱིས་མི་ཁྱབ་ཟེར་བའང་དངོས་པོར་སྨྲ་བའི་གྲུབ་མཐའི་ནང་འགལ་མ་སྤོངས་པ་དང༌། དེ་ལ་བརྟེན་པའི་མ་རྟོགས་པའི་རྣམ་འགྱུར་ཏེ། ཡུལ་ཡོད་པ་དང་མེད་པ་དང་གཉིས་ཀ་ཡིན་པ་དང་གཉིས་ཀ་མིན་པ་སོགས་ཁས་བླངས་ནས་ཡུལ་ཅན་གྱི་བློས་དེ་རྟོགས་པའི་ཚུལ་བསམ་གྱིས་མི་ཁྱབ་པར་ཁྱབ་པ་འགལ་བའི་ཕྱིར། མཐའ་བཞི་དང་བྲལ་བའི་དེ་ཁོ་ན་ཉིད་དང༌། དེའི་ཡུལ་ཅན་རྫོགས་པའི་སངས་རྒྱས་ཀྱི་ཡེ་ཤེས་ལ་སོགས་པ་ཡིན་ན་རྟོག་གེའི་བློས་བསམ་གྱིས་མི་ཁྱབ་པར་རིགས་པ་ཡིན་གྱི། རང་གིས་མ་ཤེས་པ་དང་གྲུབ་མཐའི་ནང་འགལ་རྟོག་པས་བཏགས་པ་རྣམས་རྟོག་གེའི་བློས་བསམ་གྱིས་མི་ཁྱབ་པ་མ་ཡིན་པའི་ཕྱིར། སྣ་ཚོགས་སུ་སྣང་བ་འདི་དག་སངས་རྒྱས་ལ་སྣང་བ་མི་འཐད་དེ། མ་དག་པའི་སྣང་བའམ་དག་པ་ཡེ་ཤེས་ཀྱི་སྣང་བའམ་སྟོང་པ་ཉིད་ཀྱི་སྣང་བའང་རུང་སྟེ། སྣང་བ་དེ་དག་སྣང་བ་ལྟར་ཡོད་ན་ནི་དེ་རིགས་པས་དགག་མི་ནུས་པ་དང༌། རང་གི་ངོ་བོས་མི་སྟོང་བ་དང༌།
དེར་འཛིན་གྱི་བློ་སྤང་དུ་མི་རུང་བ་དང༌། བྱིས་པའི་བློ་མ་འཁྲུལ་བ་སོགས་སུ་འགྱུར་ཞིང་སྣང་བ་ལྟར་མེད་ན་མཉམ་བཞག་གི་ཡེ་ཤེས་འཁྲུལ་ཤེས་སུ་འགྱུར་ཏེ། རྨི་ལམ་དང་རབ་རིབ་ལ་སོགས་པའི་བློ་བཞིན་ནོ། ། ཅི་སྟེ་འཁྲུལ་པར་མི་འགྱུར་ཏེ། མི་བདེན་པ་ལ་མི་བདེན་པར་ཤེས་པའི་ཕྱིར་ཞེ་ན། དེ་ལྟ་ན་སྐྲ་ཤད་དང་ཟླ་གཉིས་དང་གཟུགས་བརྙན་སོགས་སུ་སྣང་བའི་ཤེས་པ་རྣམས་ཀྱང་མ་འཁྲུལ་བར་འགྱུར་ཏེ། དེ་དག་ལ་བདེན་པར་མངོན་པར་ཞེན་པ་མེད་པའི་ཕྱིར། གཞན་ཡང༌། སྔོན་པོར་སྣང་བ་དེ་སྔོན་པོ་ཡིན་ན་གོང་དུ་ཇི་སྐད་བཤད་པའི་སྐྱོན་བྱུང་ཞིང་མ་ཡིན་ན་མཉམ་གཞག་ཡེ་ཤེས་འཁྲུལ་བར་འགྱུར་ཏེ་སྔོན་པོ་མ་ཡིན་པ་སྔོན་པོར་སྣང་ཞིང་སྣང་བ་ལྟར་རྗེས་ཐོབ་ཀྱིས་ཞེན་པའི་ཕྱིར་རོ༌། ། གཞན་ཡང་སྣ་ཚོགས་སུ་སྣང་བ་འདི་དག་རྒྱུ་མེད་པ་ནི་མི་རིགས་ཤིང་ཡེ་ཤེས་ཀྱི་རྒྱུ་ལས་བྱུང་བ་མ་ཡིན་ཏེ།
སེམས་ཅན་ཐམས་ཅད་ལ་ཐོག་མ་མེད་པ་ནས་སྣང་བའི་ཕྱིར་རོ། ། མ་རིག་པའི་རྒྱུ་ལས་བྱུང་ན་མཉམ་གཞག་ལ་སྣང་བར་མི་རིགས་ཏེ། མཉམ་གཞག་གི་ཡེ་ཤེས་ནི་མ་རིག་པ་འཇོམས་པའི་མཉེན་པོ་ཡིན་པར་ཁས་བླངས་པའི་ཕྱིར་རོ། ། སྣ་ཚོགས་འདི་དག་མི་སྣང་བར་མངོན་སུམ་དུ་གཟིགས་པ་ཡང་མི་འཐད་དེ། ཡོད་ན་མི་སྣང་བར་འགལ་ལ། མེད་ན་མངོན་སུམ་དུ་གཟིགས་པ་མི་འཐད་པའི་ཕྱིར་རོ། ། དེས་ན་ཁ་ཅིག་མ་དག་པའི་སྣང་བ་འདི་དག་ཡོད་བཞིན་སངས་རྒྱས་ཀྱི་ཡེ་ཤེས་ལ་མི་སྣང་བར་འདོད་པ་ཡང་མི་འཐད་དོ། ། སྣ་ཚོགས་འདི་དག་ཆོས་ཉིད་དུ་གཟིགས་ཟེར་བ་མི་འཐད་དེ། འདི་དག་ཆོས་ཉིད་མ་ཡིན་ན་ནི་འཁྲུལ་ཤེས་སུ་འགྱུར་ལ། ཆོས་ཉིད་ཡིན་ན།
འདི་དག་ཡོད་ནའང་ཆོས་ཉིད་དུ་མི་རུང་ལ་མེད་ནའང་ཆོས་ཉིད་དུ་མི་རུང་བའི་ཕྱིར། མཉམ་གཞག་ཆོས་ཉིད་ལ་ཚད་མ་མིན་པ་མི་འཐད་དེ། གཉིས་ཀ་ཡོད་པར་ཁས་བླངས་པ་དང་འགལ་བའི་ཕྱིར་རོ། ། ཁ་ཅིག་རྣམ་མཁྱེན་སྐད་ཅིག་དང་པོས་ཤེས་བྱ་ཐམས་ཅད་ཐུགས་སུ་ཆུད་པས་གཉིས་པ་ཕན་ཆད་དཔྱད་ཤེས་ཁོ་ན་ཡིན་ཟེར་བ་མི་འཐད་དེ། དང་པོའི་ཚེ་དུས་གསུམ་ཐམས་ཅད་ཡོད་ན་དུས་གསུམ་རྟག་པར་འགྱུར་ཞིང་མེད་ན་ཡེ་ཤེས་ལ་སྣང་བ་མི་འཐད་པའི་ཕྱིར་དང༌། རྣམ་མཁྱེན་སྐད་ཅིག་གཉིས་པ་ཕན་ཆད་ཚད་མ་མིན་པའི་རིག་པ་ཡིན་ན་ཡེ་ཤེས་འཁྲུལ་པ་ཉིད་དུ་འགྱུར་བས་མི་འཐད་པའི་ཕྱིར་རོ། ། ཁ་ཅིག་ཡེ་ཤེས་མེད་པས་དུས་གསུམ་མཁྱེན་པ་མེད་ཟེར་བའང་མི་འཐད་དེ་ཡུལ་ཡོད་ན་ཡེ་ཤེས་མེད་པ་མི་འཐད་པའི་ཕྱིར་རོ། ། ཁ་ཅིག་སྣང་མེད་ཀྱི་ཡེ་ཤེས་ཙམ་ཡོད་ཟེར་བའང་མི་འཐད་དེ། ཡུལ་མེད་པའི་ཤེས་པ་མི་སྲིད་པའི་ཕྱིར།
མདོར་ན་དངོས་པོར་སྨྲ་བ་རྣམས་ཀྱིས་ནི་སངས་རྒྱས་ཀྱིས་ཤེས་བྱ་མཁྱེན་ཚུལ་ཤིན་ཏུ་དཔྱད་དཀའ་སྟེ།
སངས་རྒྱས་ཀྱིས་ཤེས་བྱ་ཐམས་ཅད་མངོན་སུམ་དུ་གཟིགས་པར་ཁས་བླངས་ལ། འདས་མ་འོངས་སོགས་རྫས་སུ་མ་གྲུབ་པར་ཡང་ཁས་བླངས་ཤིང༌། མངོན་སུམ་གྱིས་གཟིགས་ན་ཡོད་པར་ཁས་བླང་ཤིང༌། ཡུལ་སྣང་བ་ལྟར་མེད་ན་བློ་འཁྲུལ་པ་ཡིན་པར་ཁས་བླངས་པས་ནང་འགལ་དུ་མ་ཡོད་པའི་ཕྱིར་རོ། ། དེ་བས་རང་རྒྱུད་པ་རྣམས་ཀྱིས་ཤེས་བྱ་མཁྱེན་ཚུལ་ཤིན་ཏུ་སླ་སྟེ། ཆོས་ཐམས་ཅད་རྨི་ལམ་དང་སྒྱུ་མ་དང་གཟུགས་བརྙན་ལ་སོགས་པ་བཞིན་དུ་རང་བཞིན་མེད་པའི་ཕྱིར་དང༌། རང་བཞིན་མེད་ཀྱང་མངོན་སུམ་དུ་མཐོང་བ་མི་འགལ་བའི་ཕྱིར་དང༌། སྣང་ཡང་སྣང་བ་ལྟར་དོན་ལ་བདེན་པར་ཞེན་པ་མེད་པའི་ཕྱིར་རོ། ། དེ་བས་ཀྱང་ཐལ་འགྱུར་བའི་ཤེས་བྱ་མཁྱེན་ཚུལ་ཤིན་ཏུ་སླ་སྟེ། སྣ་ཚོགས་སུ་སྣང་བ་འདི་དག་ཐམས་ཅད་མ་རིག་པའི་དབང་གིས་བྱུང་བ་སྟེ།
མ་རིག་པ་ལ་བརྟེན་ནས་འདུ་བྱེད་སོགས་རྟེན་འབྲེལ་བཅུ་གཉིས་དང་སྣོད་བཅུད་ཀྱི་འཇིག་རྟེན་དང་ཕུང་ཁམས་སྐྱེ་མཆེད་ལ་སོགས་པ་སྣ་ཚོགས་སུ་སྣང་བ་འདི་དག་ཐམས་ཅད་དང་འདི་རྣམས་ལ་ངོ་བོ་ཉིད་དང་ཁྱད་པར་དུ་སྒྲོ་བཏགས་པ་ཐམས་ཅད་འབྱུང་བ་ཡིན་པས། གཞིའི་གནས་ལུགས་ཆོས་འདི་དག་ཐམས་ཅད་གདོད་མ་ནས་སྤྲོས་པ་དང་མཚན་མ་ཐམས་ཅད་དང་བྲལ་བར་ཡང་ནས་ཡང་དུ་བསྒོམས་པས་འདི་དག་ལ་མངོན་པར་ཞེན་པའི་མ་རིག་པ་བག་ཆགས་དང་བཅས་པ་བཟློག་ཅིང༌། དེ་དག་ལོག་པས་ཆོས་ཐམས་ཅད་ཀྱིས་གནས་ལུགས་ཇི་ལྟ་བ་བཞིན་དུ་མངོན་དུ་འགྱུར་བའི་ཕྱིར། གོང་དུ་བཤད་པའི་དངོས་པོར་སྨྲ་བ་སོགས་ཀྱི་ཤེས་བྱ་མཁྱེན་ཚུལ་གྱི་མཐའ་མ་ཆོད་པ་ནི་གཞིའི་གནས་ལུགས་ཇི་ལྟ་བ་བཞིན་མ་རྟོགས་པའི་ཕྱིར་གཞི་ནས་མཐའ་མ་ཆོད་ཅིང༌། ཀུན་རྫོབ་ལ་རིག་པས་དཔྱད་པས་ལན་པ་ཡིན་ནོ། ། དབུ་མ་པ་ལྟར་ན་ཇི་སྙེད་མཁྱེན་པ་ཡང་ཤིན་ཏུ་འཐད་དེ། གཟུགས་ནས་རྣམ་མཁྱེན་གྱི་བར་གྱི་ཤེས་བྱ་ཐམས་ཅད་ལ་རང་རིག་དང༌། གཞན་རིག་དང༌། སྣང་བཅས་དང༌། སྣང་མེད་དང༌།
རྣམ་པ་དང་བཅས་པ་དང༌། རྣམ་པ་མེད་པ་དང༌། མངོན་སུམ་དུ་རྟོགས་པ་དང༌། ཤུགས་ལས་རྟོགས་པ་སོགས་ཀྱི་དཔྱད་པ་མི་བྱེད་པར་འཇིག་རྟེན་ན་ཇི་ལྟར་གྲགས་པ་ཙམ་ཞིག་འཇིག་རྟེན་པ་གཞུག་པའི་དོན་དུ་གཞན་ངོར་མཁྱེན་པར་འཇོག་པའི་ཕྱིར་དང༌། ཇི་སྙེད་པའི་ཆོས་ཐམས་ཅད་ལ་སྒྲོ་འདོགས་དང་འཁྲུལ་པ་མཐའ་དག་ཆོད་པའི་ཕྱིར་དང༌། ཆོས་ཐམས་ཅད་ཀྱི་གནས་ལུགས་ལ་ཇི་ལྟ་བ་བཞིན་ཞུགས་པའི་ཕྱིར་རོ། ། ཇི་ལྟ་བ་རྟོགས་པ་ནི་ཤིན་ཏུ་ཡང་འཐད་དེ། དེ་བཞིན་ཉིད་ཇི་ལྟ་བ་བཞིན་དུ་རྟོགས་བྱ་དང་རྟོགས་བྱེད་དང་བྲལ་བའི་ཚུལ་གྱིས་ཡིན་ལུགས་མངོན་དུ་གྱུར་པའི་ཕྱིར་རོ། ། དེ་དག་ཀྱང་དབུ་མ་པ་རང་གི་ལུགས་ལ་མཁྱེན་བྱ་མཁྱེན་བྱེད་ལ་སོགས་པ་སྒྲུབ་པ་ནི་མ་ཡིན་གྱི། འཇིག་རྟེན་གྱི་ལོག་རྟོག་སེལ་ཞིང་ཐ་སྙད་རྣམ་པར་གཞག་པ་ཙམ་ཡིན་པའི་ཕྱིར།
ཞེས་འཆད་པ་དེ་ནི། སྤྱིར་གྲུབ་མཐའ་སྨྲ་བ་དག་གིས་སངས་རྒྱས་ཀྱིས་ཤེས་བྱ་མཁྱེན་ཚུལ་དང༌། ཁྱད་པར་གྲུབ་མཐའ་སྨྲ་བ་བཞིའི་རྩེ་མོར་བྱོན་པ་དབུ་མ་པ་དག་གི་ལུགས་ལས་སློབ་དཔོན་ཆེན་པོ་སོ་སོའི་བཞེད་ཚུལ་སྒྲོ་སྐུར་དང་བྲལ་བ་རྒྱ་བོད་དུ་རླུང་ལྟར་གྲགས་པ་ལས་བརྩམས་ནས་དགག་སྒྲུབ་མཐའ་ཆོད་པར་བྱས་འདུག་པ་ལེགས་བཤད་དུ་མཐོང་ནས་འདིར་ཡང་རྣམ་གྲངས་སུ་བཀོད་དོ། ། གསུམ་པ་ནི། བླ་མ་རྗེ་བཙུན་མཉན་པ་ཆེན་པོའི་བཞེད་པ་ནི་འདིར་གནས་ཏེ། དངོས་པོར་སྨྲ་བ་དག་གིས་སངས་རྒྱས་ཀྱིས་ཤེས་བྱ་མཁྱེན་ཚུལ་གྱིས་རྣམ་གཞག་བྱས་པ་དེ་ནི་སྐྱེ་འཕགས་དག་གིས་བདེན་གཉིས་ཀྱི་ཚུལ་ལ་ཐ་སྙད་དུ་འཇུག་ལྡོག་སྒྲོ་སྐུར་དང་བྲལ་བར་བྱེད་པ་ལས་ཆེས་ཕྱིན་ཅི་ལོག་ཏུ་བཏགས་པས་མི་འཐད་ལ། འཐད་པའི་ཕྱོགས་ནི་དབུ་མ་པའི་ལུགས་ཡིན་ཏེ། དེས་ནི་ཐ་སྙད་དུ་བདེན་གཉིས་ཀྱི་གནས་སྣང་ཕྱིན་ཅི་མ་ལོག་པར་ཁོང་དུ་ཆུབ་ནས་སྨྲ་བར་བྱེད་པའི་ཕྱིར། དབུ་མའི་ལུགས་དེ་ལའང་རྒྱུ་ལམ་དུ་བྱེད་པའི་དབུ་མའི་ལུགས་ལ་སངས་རྒྱས་ལ་ཡེ་ཤེས་ཀྱི་འཇུག་པ་དཔྱད་པ་དང༌། འབྲས་བུ་ལམ་དུ་བྱེད་པའི་དབུ་མའི་ལུགས་ལ་སངས་རྒྱས་ལ་ཡེ་ཤེས་ཀྱི་འཇུག་པ་དཔྱད་པའོ། །
དང་པོ་ལའང༌། དབུ་མ་རང་རྒྱུད་པས་ཀུན་རྫོབ་ཀྱི་ཆོས་ཡིན་ན་མ་རིག་པས་བསླད་པ་ལས་བྱུང་བ་ཡིན་པས་མ་ཁྱབ་སྟེ། ཤེས་བྱ་རྟེན་འབྲེལ་གྱི་སྣང་བ་ཀུན་རྫོབ་པ་འདི་ཐམས་ཅད་འཁྲུལ་པས་དབྱེན་མ་བཅོས་པར་སངས་རྒྱས་ཀྱིས་ཇི་སྙེད་མཁྱེན་པའི་ཡེ་ཤེས་ཀྱིས་མཁྱེན་པ་དང་གཟིགས་པའི་ཕྱིར། བདེན་གཉིས་རྩ་འགྲེལ་ལས། བརྟགས་པའི་ངོ་བོས་དབེན་པ་ཡིས། ། ཇི་ལྟར་སྣང་བ་འདི་ཁོ་ན། ། བརྟེན་ཏེ་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། དངོས་པོ་རྣམས་ངོ་བོ་ཉིད་མེད་བཞིན་དུ་ཡང་ཇི་ལྟར་སྣང་བ་ལ། ཡང་དག་པར་སྐྱེ་བ་ལ་སོགས་པས་དབེན་པ་བརྟེན་ནས་སྐྱེས་པ་ཁོ་ནའི་དངོས་པོ་ཐམས་ཅད་དུས་ཅིག་ཅར་མངོན་སུམ་དུ་མཁྱེན་པས་ན་ཐམས་ཅད་མཁྱེན་པ་ཞེས་བྱའོ། །
ཞེས་འབྱུང་ངོ༌། ། དེ་ལྟར་ནའང་སྐྱེ་འཕགས་དག་གི་མ་རིག་པའི་བསླད་དབང་གིས་འཁྲུལ་པའི་བཏགས་ཆའི་ཕྱིན་ཅི་ལོག་གི་སྣང་བ་རྣམས་རྟེན་འབྲེལ་གྱི་སྣང་བ་དང་མི་མཐུན་པས་ཕྱིན་ཅི་ལོག་པ་ཉིད་ཀྱིས་སྣང་ནས་སངས་རྒྱས་ཀྱིས་མི་མཁྱེན་ཀྱང༌། སྤྱིར་དེ་དག་གིས་མ་རིག་པའི་འཁྲུལ་ཆ་དེ་སངས་རྒྱས་ཀྱིས་མི་མཁྱེན་པའམ་ཁོང་དུ་མ་ཆུབ་པ་མིན་ཏེ། འཁྲུལ་པ་དེ་ངོར་ཇི་ལྟར་འཁྲུལ་ལྟར་འཁྲུལ་པ་ཉིད་དུ་རྟོག་པ་མེད་པའི་ཡེ་ཤེས་ཀྱིས་ཡོངས་སུ་གཅོད་ནས་འཁྲུལ་པ་དེ་འཁྲུལ་པ་ཉིད་དུ་གཞན་ལ་སྟོན་པའི་ཕྱིར། དཔེར་ན་བྱང་འཕགས་ཆོས་ཉིད་ལ་མཉམ་པར་བཞག་པ་ན་མཐའ་བཞི་གཟུང་འཛིན་གྱི་སྣང་བ་མེད་ཀྱང་གཞན་འཁྲུལ་པོ་ལ་མཐའ་བཞིའི་གཟུང་འཛིན་གྱི་འཁྲུལ་པ་ཇི་སྙེད་ཀྱི་འཁྲུལ་པར་བྱས་ཤིང་འཁྲུལ་པ་དེ་དང་འཁྲུལ་གཞི་དང་བཅས་པ་ལེགས་པར་ཁོང་དུ་ཆུབ་ནས་འཁྲུལ་པ་དེ་སེལ་བའི་ཆེད་དུ་འཁྲུལ་པོ་གདུལ་བྱ་སྐལ་ལྡན་ལ་འཁྲུལ་པའི་མཚང་སྟོན་པར་མཛད་པ་བཞིན། དབུ་མའི་ལུགས་འདིར་དག་མ་དག་གི་ཀུན་རྫོབ་པའི་ཆོས་ཇི་སྙེད་པ་འདི་མཁྱེན་པ་འཐད་ཀྱི། སེམས་ཙམ་པ་གཉིས་མེད་ཀྱི་ཤེས་པ་ལས་གཞན་རིག་པའི་ཚད་མ་མེད་པར་འདོད་པ་ལ་ནི་ཐམས་ཅད་མཁྱེན་པའི་ཡེ་ཤེས་མི་རུང་ངོ་ཞེས། བདེན་གཉིས་རྩ་འགྲེལ་ལས། གང་ལ་དོན་ཡོངས་གཅོད་པ་ཡི། ། ཤེས་པ་ཅུང་ཟད་ཀྱང་མེད་པ། །
དེ་ཡི་ཐམས་ཅད་མཁྱེན་པ་འདིར། ། བརྟགས་མིན་ཅུང་ཟད་འགལ་བ་མེད། ། ཤེས་བྱ་ནང་གི་ཡིན་པར་སྨྲ་བའི་ལྟར་ན་ཐམས་ཅད་མཁྱེན་པ་བརྟགས་པ་ཁོ་ན་ཡིན་པར་འགྱུར་ཏེ། བློ་རྣམ་པ་དང་བཅས་པ་དང་ཅིག་ཤོས་ཡོངས་སུ་གཅོད་པར་མི་ནུས་པའི་ཕྱིར། རྒྱུད་གཞན་ལ་ཡོད་པའི་དངོས་པོ་ཡོངས་སུ་མི་གཅོད་པའི་ཕྱིར། རང་གི་རྒྱུད་ལ་ཡོད་པ་ཡང་དེ་དང་འདྲའོ། ། ངོ་བོ་ཉིད་མེད་པར་སྨྲ་བའི་ལྟར་ན་ནི་ཇི་ལྟར་གྲགས་པ་བཞིན་ཡོངས་སུ་གཅོད་པའི་ཕྱིར་ཉེས་པ་མེད་དོ། ། ཞེས་འབྱུང་ངོ༌། ། དབུ་མ་ཐལ་འགྱུར་བས་ནི་སངས་རྒྱས་ལ་ཡེ་ཤེས་རང་སྣང་ལ་ཡོད་མེད་ཀྱི་སྤྲོས་པ་དང་བྲལ་ཞིང༌། གདུལ་བྱ་གཞན་སྣང་གི་ངོར་མཁྱེན་པ་གཉིས་ཀ་ཡོད་དེ།
གདུལ་བྱའི་ངོར་ཡེ་ཤེས་དེ་ཆོས་ཅན་དང་ཆོས་ཉིད་གང་ལ་སྤྲོས་བྲལ་དུ་སོང་བ་དེ་ལ་ཇི་ལྟར་མཁྱེན་པར་འཇོག་ལ། ཡེ་ཤེས་དེ་འཇིག་རྟེན་པའི་ཁམས་དབང་མོས་པ་དང་མཐུན་པར་ཇི་ལྟར་གྲགས་མྱོང་ལྟར་ཡོངས་སུ་བཅད་དེ་མཁྱེན་ནས་ཀུན་རྫོབ་ཀྱི་ཆོས་གཞན་ལ་སྟོན་པར་མཛད་པའི་ཕྱིར། འདིར་འཇིག་རྟེན་པ་ནི་ས་བཅུ་པ་ལའང་གཟུང་སྟེ། གང་མ་རིག་པས་བསླད་པ་སྣང་འཛིན་ཅན་དེ་ཐམས་ཅད་འཇིག་རྟེན་པར་འཇོག་པའི་ཕྱིར། དེ་ལྟ་ན་ཀུན་རྫོབ་ཀྱི་ཆོས་ཐམས་ཅད་མ་རིག་པས་བསླད་ནས་བྱུང་བ་ཉིད་ཀྱིས། སངས་རྒྱས་རང་ངོ་ནས་ཀུན་རྫོབ་གཞལ་བའི་ཡེ་ཤེས་ཡོད་པར་མི་བཞེད་དོ། ། ལུགས་གཉིས་པ་འདིར་སངས་རྒྱས་ཀྱི་ཡེ་ཤེས་དེས་དག་མ་དག་གི་ཆོས་དང་ཆོས་ཉིད་ཐམས་ཅད་མཁྱེན་ཏེ། མཁྱེན་བྱའི་ཆོས་རང་གཞན་གང་གི་རྒྱུད་ཀྱིས་བསྡུས་ཀྱང་བླའི། མ་རིག་པ་དང་རིག་པ་ཡེ་ཤེས་གང་གིས་དབང་གིས་བྱུང་ཡང་རུང༌། སངས་རྒྱས་ཀྱིས་དེ་མཁྱེན་པ་ལ་སྤངས་པ་དང་རྟོགས་པ་གཉིས་ཀའི་ཆ་ནས་མཁྱེན་པར་རིགས་པ་ཉིད་ཀྱིས་ཕྱིར་ཏེ།
སྤངས་པ་ནི་དེ་ལྟར་མཁྱེན་པ་དེས་ཤེས་བྱའི་ཆོས་ཐམས་ཅད་ལ་སྒྲིབ་པའི་ཤེས་སྒྲིབ་མཐའ་དག་དྲུངས་ཕྱུངས་པར་བྱས་པའི་མཐུ་ལས་དེ་ལྟར་མཁྱེན་པའི་ཕྱིར་དང༌། དེ་མཁྱེན་ན་མཁྱེན་བྱ་མ་དག་པའི་དམྱལ་བ་ལྕགས་སྲེག་གི་ཚ་བ་ལྟ་བུ་ལ་སངས་རྒྱས་རང་རྒྱུད་ཀྱིས་ཟིན་པར་མྱོང་བའི་ལས་བསགས་སྔོན་སོང་གི་སྒོ་ནས་སངས་རྒྱས་རང་ཉིད་ཚོར་བ་སྲེག་གདུང་གི་སྡུག་བསྔལ་རྣམས་སུ་མྱོང་ནས་གཞལ་ཅིང་མཁྱེན་རྟོགས་དང་གཟིགས་པར་བྱ་མི་དགོས་པའི་ཕྱིར། རྟོགས་པ་དེ་ནི་དེ་ལྟ་བུའི་སངས་རྒྱས་ཀྱི་ཡེ་ཤེས་དེ་རྒྱུ་དུས་ནས་ཆོས་ཐམས་ཅད་ཤེས་པའི་རྒྱུའི་ངོ་བོར་གནས་ཤིང༌། དེ་ལམ་དུས་སུ་ཆོས་ཐམས་ཅད་མཁྱེན་པ་ལ་རྒྱུ་ཚོགས་ཚང་བར་སྒྲུབ་སྟེ། དེ་མཁྱེན་པ་ལ་གེགས་བྱེད་མ་ལུས་པ་བསལ་ནས་འབྲས་བུའི་དུས་སུ་ཆོས་ཐམས་ཅད་མཁྱེན་པའི་ཡེ་ཤེས་ཀྱི་འབྲས་བུ་ནི་དེའི་རང་རྒྱུད་ལས་གེགས་མེད་དུ་གྲུབ་པའི་ཕྱིར། དཔེར་ན་བུམ་པ་ལ་སོགས་པའི་གཟུགས་རྟོགས་པ་ལ་ལྷན་ཅིག་བྱེད་རྐྱེན་སྣང་བ་དགོས་ཀྱང༌། མིག་དང་ལྡན་ན་སྣང་བའི་འགལ་ཟླ་སྣང་བ་དེ་འཇོམས་བྱེད་ཀྱི་མུན་པའང་མཐོང་བ་བཞིན། མ་འཁྲུལ་བའི་ཆོས་ཉིད་མཐོང་བ་ལ་ལྷན་ཅིག་བྱེད་རྐྱེན་ཆོས་ཅན་འཁྲུལ་ཆོས་དང་བྲལ་དགོས་ཀྱང་ཀུན་མཁྱེན་ཡེ་ཤེས་དང་ལྡན་ན་འཁྲུལ་བྲལ་ཆོས་ཉིད་ཀྱི་འགལ་ཟླ་དེ་སྒྲིབ་བྱེད་ཀྱི་ཆོས་འཁྲུལ་པའང་མཐོང་བ་དང་གཟིགས་རུང་ཞེས་པ་འདིས་ཅིས་མི་འགྲུབ། འདི་ལ་ཐལ་འགྱུར་སྨྲ་བ་སོགས་ཁ་ཅིག་འདི་ལྟར་དྭོགས་ཏེ། མ་དག་འཁྲུལ་པའི་རྒྱུ་འབྲས་ངོ་བོ་ཉིད་གསུམ་མཁྱེན་ཅིང་གཟིགས་ན་འཁྲུལ་པོ་ལ་ཇི་ལྟར་སྣང་བ་ལྟར་མཁྱེན་ནམ་མི་མཁྱེན།
མི་མཁྱེན་ན་ནི་དེ་མཁྱེན་ཞེས་པ་ཚིག་ཙམ་དུ་སོང༌། མཁྱེན་ན་སངས་རྒྱས་ཀྱི་ཡེ་ཤེས་འཁྲུལ་པར་འགྱུར་ཏེ། འཁྲུལ་པ་འཇལ་བྱེད་དམ་མཁྱེན་བྱེད་ཀྱི་བློར་སོང་བའི་ཕྱིར་ཞེས་དྭོགས་ན། ཁྱོད་རང་ལ་ཡང་མཚུངས་པ་དང༌། ལུགས་འདིར་དེ་ལ་མ་ཁྱབ་པའི་མ་ངེས་པ་བསྟན་པའོ། ། དང་པོ་ནི། འོ་ན་སངས་རྒྱས་ཀྱིས་ཇི་སྙེད་མཁྱེན་པའི་ཡེ་ཤེས་དེ་འཁྲུལ་པར་ཐལ། ཁྱེད་ཅག་གདུལ་བྱ་གཞན་ངོར་ཇི་སྙེད་མཁྱེན་པའི་ཡེ་ཤེས་ཁས་ལེན་ཅིང་མཁྱེན་པ་དེའང་འཇིག་རྟེན་གྱི་གྲགས་པ་དང་མཐུན་པར་ཡུལ་ཡོངས་སུ་གཅོད་པའི་སྒོ་ནས་མཁྱེན་པར་འདོད་པ་གང་ཞིག ། འཇིག་རྟེན་གྱི་གྲགས་པ་ནི་འཁྲུལ་པར་ཁྱོད་འདོད་ལ། ཇི་སྙེད་མཁྱེན་པའི་ཡེ་ཤེས་དེའང་དེ་འཇལ་བྱེད་དང་མཁྱེན་བྱེད་ཀྱི་བློ་ཡིན་པའི་ཕྱིར།
རྟགས་ཁྱབ་ཁས། འདོད་ན་ཅིར་འགྱུར་སོམས་ཤིག ། ཡང་ཁྱེད་ཅག་དོན་དམ་པར་སངས་རྒྱས་ལ་ཡེ་ཤེས་ཡོད་པར་མི་འདོད་པས་མི་ཉེས་སོ་སྙམ་ན། སྔགས་ཀྱི་ལུགས་འདིར་ཡང་དོན་དམ་པར་སངས་རྒྱས་ལ་ཡེ་ཤེས་ཡོད་པར་མི་འདོད་པ་ཉིད་ཀྱི་ཕྱིར་དང༌། ཀུན་རྫོབ་ཏུ་སངས་རྒྱས་ལ་མ་དག་པ་དང་འཁྲུལ་པར་མཇལ་བྱེད་ཀྱི་ཡེ་ཤེས་ཡོད་མེད་རྩོད་པའི་སྐབས་ཡིན་པས་ཁྱེད་རང་ལ་སླར་བརྗོད་པའི་མཚུངས་པ་ཁྱོད་ཀྱིས་སྤོང་བར་ནུས་པ་མ་ཡིན་ནོ། ། གཉིས་པ་ནི། ཐེག་ཆེན་མཐོང་ལམ་པའི་ལམ་བདེན་དེས་གཟུང་འཛིན་གྱི་ས་བོན་འཁྲུལ་པའི་ཆ་སྤོང་བ་ཆོས་ཅན། ཁྱེད་འཁྲུལ་པར་ཐལ། ཁྱེད་ཀྱིས་གཟུང་འཛིན་གྱིས་འཁྲུལ་ཆོས་རྣམས་མ་འཁྲུལ་བར་མི་བདེན་པར་འཁྲུལ་པ་བདེན་པ་མེད་པར་མཇལ་བའི་སྒོ་ནས་སྤང་བྱ་དེ་དག་སྤོང་བའི་ཕྱིར། མ་གྲུབ་སྙམ་ན།
འོ་ན་དེས་དེ་སྤོང་བ་ན་གཟུང་འཛིན་འཁྲུལ་ཆའི་ས་བོན་མི་ལྡོག་པར་ཐལ། ལམ་བདེན་དེས་གཟུང་འཛིན་གྱི་འཁྲུལ་ཆའི་ས་བོན་རྣམས་འཁྲུལ་པ་དང་མི་བདེན་པ་ཉིད་དུ་མཇལ་བའམ་མཁྱེན་པ་མ་ཡིན་པའི་ཕྱིར། རྟགས་ཁས་ཁྱབ་པ་མེད་ན། གཟུང་འཛིན་གྱི་འཁྲུལ་ཆའི་ས་བོན་ཆོས་ཅན། ཁྱོད་མ་འཁྲུལ་བར་ཐལ། ཁྱོད་འཁྲུལ་བ་དང་ནོར་བ་དང་སྒྲིབ་པ་དང་སྤང་བྱར་རྟོགས་བྱེད་ཀྱི་ལམ་བདེན་དེས་ཁྱོད་འཁྲུལ་པ་དང་སྒྲིབ་པ་དང་སྤང་བྱར་མཁྱེན་པ་དང་རྟོགས་པས་འཇལ་བའི་སྒོ་ནས་ཁྱེད་སྤང་བར་མ་བྱས་པའི་ཕྱིར། རྟགས་ཁས། ཁྱབ་པ་ཚད། འདོད་ན་ཅིར་འགྱུར། དེས་ན་རྩ་བའི་ཁྱབ་པ་མ་གྲུབ་ན་སྔ་མར་བཅས་པའི་ཁྱབ་པའང་མ་ངེས་པ་དང་པོའོ། །
དེར་མ་ཟད་ལྷས་བྱིན་གྱི་ཤེས་པ་འཁྲུལ་པར་འཇལ་ནས་འཁྲུལ་པར་རྟོགས་པའི་མཆོད་སྦྱིན་གྱི་བློ་མ་འཁྲུལ་བ་ཆོས་ཅན། ཁྱོད་འཁྲུལ་བར་ཐལ། འཁྲུལ་པ་མཇལ་བྱེད་ཀྱི་བློ་ཡིན་པའི་ཕྱིར། དེའང་མ་ཁྱབ་པའི་མ་ངེས་པ་གཉིས་པའོ། ། ཡང་ཐེག་ཆེན་འཕགས་པའི་སྡུག་བསྔལ་ཆོས་བཟོད་ཆོས་ཅན། ཁྱོད་འཁྲུལ་པར་ཐལ། སྡུག་བདེན་འཁྲུལ་པ་ཡིན་པ་གང་ཞིག ། དེ་མཇལ་བྱེད་ཀྱི་བློ་ཡིན་པའི་ཕྱིར། རྟགས་དང་པོ་གྲུབ་སྟེ། དེ་ཀུན་རྫོབ་བདེན་པ་ཡུལ་གྱི་གནས་ཚུལ་དུ་མ་ཞུགས་པ་མཐོང་བ་རྫུན་པའི་རྙེད་དོན་ཕྱིན་ཅི་ལོག་དེ་ཡིན་པའི་ཕྱིར།
གཉིས་པ་མ་གྲུབ་བོ་སྙམ་ན། གྲུབ་པར་ཐལ། སྡུག་བསྔལ་ཆོས་བཟོད་དེས་སྡུག་བདེན་ཡུལ་དུ་བྱས་ན་ཁྱོད་ལ་རྟག་མི་རྟག་གཉིས་ཀའི་སྒྲོ་སྐུར་གྱི་སྤྲོས་པ་གཅོད་བྱེད་ཀྱི་མཁྱེན་པ་ཡིན་པའི་ཕྱིར། མ་ཁྱབ་པའི་མ་ངེས་པ་གསུམ་པའོ། ། སྨྲས་པ། དེ་དག་གི་གྲུབ་དོན་ནི་འདི་ལྟ་སྟེ། ལུགས་འདིར་སངས་རྒྱས་ཀྱི་ཡེ་ཤེས་ནི། དག་མ་དག་གི་ཆོས་ཐམས་ཅད་མངོན་སུམ་དུ་མཁྱེན་པ་ཡིན་ཏེ། རྟེན་འབྲེལ་གྱི་ཆོས་ཙམ་པོ་ཐ་སྙད་དུ་མཉམ་པར་བཞག་པ་དེ་སྲིད་དུ་མཉམ་བཞག་དེ་ཐམས་ཅད་རྟོགས་བྱེད་དང་མཁྱེན་བྱེད་ཀྱི་ཤེས་པ་ཞིག་ཀྱང་ལྟོས་ནས་འཇོག་དགོས་པ་གང་ཞིག ། དེ་འཇོག་ན་ཀུན་མཁྱེན་ཡེ་ཤེས་ལས་གཞན་དུ་འཇོག་མི་རིགས་པའི་ཕྱིར་ཏེ།
གཞན་དུ་རྟེན་འབྲེལ་གྱི་ཆོས་ཐམས་ཅད་མཁྱེན་པའི་ཤེས་རིག་མི་སྲིད་པའི་ཕྱིར་ཏེ། སེམས་ཅན་གྱིས་ཤེས་པ་ཐམས་ཅད་ཡུལ་ཉི་ཚེ་བ་རྟོགས་པའི་ཤེས་པ་ལས་ཡུལ་ཁྱབ་པར་རྟོགས་པའི་བློ་མ་ཡིན་པའི་ཕྱིར། རྩ་རྟགས་དང་པོ་མ་གྲུབ་བོ་སྙམ་ན། གྲུབ་པར་ཐལ། རྟེན་འབྲེལ་གྱི་ཆོས་ཙམ་ཐ་སྙད་དུ་རྣམ་པར་བཞག་པ་དེ་སྲིད་དུ་རྣམ་གཞག་དེ་རྟོགས་བྱེད་ཀྱི་མཁྱེན་པ་ལྟོས་ནས་འཇོག་མི་དགོས་ན་ཐ་སྙད་དུའང་རྟེན་འབྲེལ་གྱི་ཆོས་ཙམ་གྱི་རྣམ་གཞག་ཀྱང་མི་འགྲུབ་པའི་ཕྱིར་ཏེ། དེ་དེ་ལ་ལྟོས་ནས་རྣམ་པར་བཞག་འཇོག་བྱས་པ་གང་ཞིག ། ཁྱོད་ཀྱིས་དེར་ཁས་མི་ལེན་པའི་ཕྱིར། རྟེན་འབྲེལ་གྱི་བདེན་གཉིས་ཀྱི་ཆོས་ལ་སྐུར་པ་འདེབས་ན་ཁོ་བོས་ཅི་བྱར་ཡོད། འོ་ན་སངས་རྒྱས་ཀྱིས་ཇི་སྙེད་མཁྱེན་ཚུལ་སྔགས་ཀྱི་ལུགས་འདིར་བཤད་པ་དང་དབུ་མ་རང་རྒྱུད་པས་བཤད་པའི་ཚུལ་གཉིས་ཁྱད་མེད་དུ་འགྱུར་རམ་ཞེ་ན། མི་འགྱུར་ཏེ།
རང་རྒྱུད་པས་འཁྲུལ་པ་མ་དག་པ་དང་མ་འཁྲུལ་བ་དག་པའི་སྒྲོ་སྐུར་གང་གིས་ཀྱང་དབེན་པའི་རྟེན་འབྲེལ་གྱི་ཆོས་ཙམ་ཞིག་སྣང་བར་འདོད་ལ། འདིར་ནི་མ་དག་པའི་འཁྲུལ་ཆོས་སོགས་ཀྱང་མཁྱེན་པར་འཇོག་ན་རྟེན་འབྱུང་ལས་གཞན་པའི་ཆོས་གཞི་མ་གྲུབ་པ་ཉིད་ཀྱི་ཕྱིར། དེ་ལྟའི་རྟེན་འབྲེལ་གྱི་ཆོས་དེ་སངས་རྒྱས་ཀྱི་ཡེ་ཤེས་ཀྱིས་མངོན་སུམ་དུ་མཁྱེན་ནོ་ཞེས་རྣམ་འཇོག་བྱེད་དེ། དཔེར་ན་མེ་ལོང་གི་ངོས་སུ་བྱད་བཞིན་གྱི་གཟུགས་བརྙན་དེ་སྤྲེའུ་ཞིག་གི་བྱད་བཞིན་དུ་དངོས་སུ་འཁྲུལ་ནས་དེ་མ་འཁྲུལ་པའི་བྱད་བཞིན་དངོས་སུ་བློས་བཟུང་ལ། བརྡ་ཤེས་རྒན་པོས་མེ་ལོང་གི་ངོས་ཀྱི་བྱད་བཞིན་གྱི་གཟུགས་བརྙན་དེ་སྤྲེའུས་བྱད་བཞིན་དུ་དངོས་སུ་འཁྲུལ་བའི་དབང་གིས་དེ་མ་འཁྲུལ་བའི་བྱད་བཞིན་གྱི་གཟུགས་བརྙན་བྱད་བཞིན་དུ་བློས་བཟུང་བའི་འཁྲུལ་ཆ་ཡང་ཤེས་ཤིང་རྟོགས། བརྡ་ཤེས་རྒན་པོ་རང་གིས་མེ་ལོང་གི་བྱད་བཞིན་དེ་བྱད་བཞིན་གྱི་གཟུགས་བརྙན་དུ་རྟོགས་པའི་དབང་གིས་བྱད་བཞིན་གྱི་གཟུགས་བརྙན་ལས་མ་གཏོགས་པའི་བྱད་བཞིན་དངོས་ཀྱི་ཆ་དེ་འཁྲུལ་པར་བློས་གཟུང་བྱའི་ཡུལ་བྱད་བཞིན་གྱི་གཟུགས་བརྙན་དེ་ལ་མ་འཁྲུལ་བར་ཡང་ཤེས་ཤིང་རྟོགས་པ་བཞིན་ནོ། །
ངག་དོན། སྒྱུ་མའི་རྟེན་འབྲེལ་གྱིས་རྡེའུ་ཞིག་ལ་ཕྱོགས་བཅུ་ནས་འོངས་པའི་མི་བཅུ་ལ་སྔགས་ཀྱི་རྐྱེན་གྱིས་སྲོག་ཆགས་བཅུ་མི་བཅུ་པོ་དེ་ལ་སོ་སོར་སྣང་བར་བྱས་ནས་བཅུ་གར་མི་སྣང་ལ། སྒྱུ་མ་མཁན་རང་ཉིད་ལ་བཅུ་གར་ཡང་སྣང་བར་བྱས་པའི་རྟེན་འབྲེལ་གྱི་དབང་གིས་སྒྱུ་མ་མཁན་རང་ལ་རྡེའུ་དེ་སྲོག་ཆགས་བཅུ་གར་སྣང་དུའང་རུང༌། རྡེའུ་དེ་སྲོག་ཆགས་བཅུ་གར་མ་གྲུབ་པར་རྟོགས་སུ་ཡང་རུང་བ་ལྟ་བུའོ། །
མི་བཟད་པར་རབ་ཏུ་བླུན་པ་ཁ་ཅིག ། དཔེ་དེ་དག་ནི་སྒྲ་དོན་འཛིན་རྟོག་གིས་འཁྲུལ་པ་ཤེས་ཚུལ་ཡིན་ལ། དེ་ལྟ་ན་སངས་རྒྱས་ལ་སྒྲ་དོན་འཛིན་པའི་རྟོག་པ་ཡོད་པའི་དཔེར་སོང་བ་མ་ཡིན་ནམ་ཞེས་གཟེངས་བསྟོད་དེ་སྨྲ་བར་བྱེད་མོད། མཐའ་གཅིག་ཏུ་སངས་རྒྱས་ལ་སྒྲ་དོན་འདྲེས་འཛིན་གྱི་རྟོག་པ་མི་མངའ་བར་འཆད་པ་ཐེག་པ་ཆེན་པོའི་གཞུང་འདིར་ཧ་ཅང་མཚུངས་བྲལ་གྱི་ལེགས་བཤད་དུ་ཁ་མཐུན་པའང་མ་ཡིན་ཏེ། རྒྱ་བོད་ཀྱི་ཆེན་པོ་དག་འདུ་ཤེས་ཀྱི་ཕུང་པོ་གནས་གྱུར་སོར་རྟོག་ཡེ་ཤེས་ཀྱང་མིང་དང་རྒྱུ་མཚན་རྗེས་སུ་འཛིན་པར་བྱེད་པའི་སྒྲ་དོན་འདྲེས་འཛིན་གྱི་རྟོག་པ་ཅན་དུའང་བཤད་པའི་ཕྱིར། དེ་ལྟ་ནའང་ཕྱོགས་དེ་གཟུང་ནས་འདིར་ལན་མི་འདེབས་ཀྱང་ཁོ་བོས་དཔེར་བཀོད་དུ་བཟུང་བ་དེ་བློ་མ་འཁྲུལ་བས་འཁྲུལ་པ་ཡུལ་དུ་བྱེད་རུང་གི་དཔེར་བཀོད་པ་ཡིན་གྱི་སྒྲ་དོན་འཛིན་རྟོག་གི་འཁྲུལ་པ་ཤེས་ཚུལ་དཔེར་བྱེད་པ་ག་ལ་ཡིན། དེ་ལྟ་ན་ཡུལ་ཅན་མ་འཁྲུལ་བས་འཁྲུལ་བསླུ་རྫུན་པ་ཡུལ་དུ་བྱེད་ན་ཡུལ་བསླུ་བས་ཡུལ་ཅན་འཁྲུལ་པར་མི་འགྲུབ་བོ་ཞེ་ན། ཡུལ་ཅན་གྱི་བློ་འཁྲུལ་པའི་སྒྲོ་འདོགས་གཅོད་ནུས་ཀྱི་ཤེས་རབ་དང་མཚུངས་ལྡན་མིན་པའི་སློབ་མའི་བློ་ལ་ཁྱབ་པ་དེ་ལྟར་ཡོད་ཆུག ། ཡུལ་ཅན་གྱི་བློ་འཁྲུལ་པའི་སྒྲོ་འདོགས་གཅོད་ནུས་ཀྱི་ཤེས་རབ་དང་མཚུངས་ལྡན་གྱི་མི་སློབ་པའི་ཀུན་མཁྱེན་ཡེ་ཤེས་ལ་ཁྱབ་པ་དེ་ལྟ་མ་ཡིན་ཏེ། མ་འཁྲུལ་བས་འཁྲུལ་རྫུན་བསླུ་ཆོས་འཁྲུལ་རྫུན་བསླུ་བ་ཉིད་ཀྱིས་དེ་དང་དེར་མ་གྲུབ་པར་སྣང་ཞིང་ཡུལ་དུ་བྱེད་པར་སོང་བས།
ཡུལ་ཅན་ཉིད་མ་འཁྲུལ་བའི་ཤེས་པར་སོང་བའི་ཕྱིར། ཞེས་འཆད་ནའང་མི་བཟང་བ་མ་ཡིན་ཀྱང་དེ་ལྟ་ནའང༌། རྫུན་པ་དང་བསླུ་བ་དེ་དེ་མ་གྲུབ་རུང་སྣང་བ་ཡུལ་དུ་བྱེད་པས་མི་བསླུ་བར་ཞལ་གཞེས་པར་སོང་ལ། དེ་ལྟ་ན་བསླུ་སྣང་དེ་མི་བསླུ་བའི་སྣང་བར་སོང་ངོ༌། ། ཞེས་ཚིག་ཏུ་བརྗོད་པར་སོང་བས་བློ་ལ་འཛིན་དཀའ་བར་སྣང་བས་ཡུལ་བསླུ་ན་ཡུལ་ཅན་འཁྲུལ་པས་ཁྱབ་པའི་ཁྱབ་པ་སོགས་ནི་དབུ་མ་པ་དག་གི་རྟོགས་པས་ལྟོས་བཞག་ཏུ་བརྗོད་པ་ན་ཡུལ་བསླུ་ན་ཡུལ་ཅན་འཁྲུལ་པ་དང༌། ཡུལ་ཅན་མ་འཁྲུལ་ན་ཡུལ་མི་བསླུ་བ་གཉིས་ཀར་བརྗོད་དུ་རུང་ལ། དེའི་ཚེ་ན་ཡུལ་བསླུ་ན་ཡུལ་ཅན་འཁྲུལ་བ་ནི། འཁྲུལ་རྒྱུ་གནས་ལ་ཡོད་པས་ཡུལ་ཅན་འཁྲུལ་པར་བསྐྱེད་པའི་དབང་དུ་བྱས་པ་སྟེ། འཁྲུལ་རྒྱུ་གནས་ལ་ཡོད་པར་སྒྲོ་བཏགས་པ་དེས་འཁྲུལ་རྒྱུ་ཡུལ་ཅན་དེ་མ་ཐག་པ་ལ་ཡོད་པ་དེ་བསླད་ནས་ཡུལ་ཅན་འཁྲུལ་པར་བྱས་པའི་གང་ཟག་ལ་ཡིན་གྱི། འཁྲུལ་རྒྱུ་ཕྱི་ན་གནས་ལ་ཡོད་མེད་ཅི་ཡིན་ཀྱང་བླའི།
འཁྲུལ་རྒྱུ་ནང་དེ་མ་ཐག་རྐྱེན་ལ་མེད་པས། ནང་ཡུལ་ཅན་ཤེས་པ་འཁྲུལ་མི་ནུས་པའི་མ་འཁྲུལ་བའི་བློ་དེ་ངོར་གྱི་ཆོས་དེ་ཐ་སྙད་དུ་བདེན་རྫུན་དང་དག་མ་དག་ཇི་ལྟར་སྣང་ཡང་ཡུལ་སྣང་བ་བསླུ་བྱེད་ཀྱི་ཆོས་མ་ཡིན་ཏེ། བསླུ་བྱེད་ཡིན་ན་བྲོས་པ་དེ་འབྲིད་བྱེད་ཀྱི་སྒོ་ནས་འཁྲུལ་བྱེད་ཡིན་དགོས་པ་གང་ཞིག ། དེ་ལྟའི་སྣང་བ་དེས་དེ་ལྟའི་ཡུན་དེ་འབྲིད་མི་ནུས་པའི་ཕྱིར། དེ་ལྟ་བུའི་འཇོག་ཚུལ་ཟབ་གནད་འདི་ཆོས་ཐམས་ཅད་བཏགས་བཞག་ཙམ་དུ་སྨྲ་བ་ལ་འཐད་ཀྱི་ཕྱོགས་གཞན་དུ་སྨྲ་བ་ལ་ནི་མ་ཡིན་ནོ། ། མཆན། སྒྲ་བྱས་ཀྱི་མཐུན་དཔེར་བུམ་པ་བཀོད་པའི་ཚེ་བྱས་པ་མཐུན་དཔེར་བྱས་ཀྱི་བུམ་པའི་ཆུ་སྐྱོར་ལྟོ་ལྡིར་མཐུན་དཔེར་བྱས་པ་ག་ལ་ཡིན། དེས་ན་ཐེག་པ་ཆེན་པོའི་གསུང་རབ་ཏུ་རྫོགས་པའི་སངས་རྒྱས་ཀྱི་ཡེ་ཤེས་རྟོག་པ་མེད་པ་ཅིག་གིས་དག་མ་དག་འཁྲུལ་མ་འཁྲུལ་གྱི་ཤེས་བྱའི་ཆོས་ཀུན་མཁྱེན་པར་འཐད་དེ། སངས་རྒྱས་ཀྱི་ཀུན་མཁྱེན་ཡེ་ཤེས་དེ་གནས་གྱུར་མཐར་ཐུག་པ་བརྙེས་པ་ཉིད་ཀྱིས་ཆོས་ཐམས་ཅད་མཁྱེན་པ་ལ་བཞེད་དགུར་མངའ་དབང་འབྱོར་བའི་ཕྱིར། དཔེར་ན་སངས་རྒྱས་ཀྱི་མིག་ཤེས་གཅིག་གིས་ཀྱང་གཟུགས་སོགས་ཡུལ་དྲུག་ཀར་མངོན་སུམ་དུ་མཁྱེན་ལ།
སོ་སོ་སྐྱེ་བོ་ལྟར་རྟོག་པའི་ཡུལ་ཡིན་ན་སྤྱི་མཚན་ཡིན་ལ། རྟོག་མེད་ཀྱི་ཤེས་ཡུལ་ཡིན་ན་རང་མཚན་ཡིན་དགོས་པའི་རིས་སུ་ཆད་པ་མ་ཡིན་པ་བཞིན་ནོ། ། འོ་ན་ཁྱོད་ཀྱིས་གནས་གྱུར་གྱི་ཡེ་ཤེས་དོན་ལ་མི་གནས་སོ་ཞེས་མ་སྨྲས་སམ་ཞེ་ན། ཁོ་བོ་ཅག་འཕགས་མཆོག་ཀླུའི་དགོངས་པ་ཟླ་གྲགས་ཞབས་ཀྱི་འགྲེལ་པའི་སྐབས་སུ་སེམས་ཙམ་པའི་རྣམ་ཤེས་ཚོགས་བརྒྱད་ཀྱི་གནས་ཡེ་ཤེས་ལྔར་འགྱུར་བའི་རྣམ་གཞག་མ་དྲང་བའི་དོན་ཅན་ཏོ་ཞེས་སྔོན་ཉིད་ནས་ལེགས་པར་བཤད་སྣང་བས་དེའི་རྗེས་སུ་འབྲངས་ཏེ་བཤད་པ་ཡིན་མོད། གསང་ཆེན་རྡོ་རྗེ་ཐེག་པའི་ལུགས་འདིར་ཁོ་བོས་རྒྱུ་བདེ་གཤེགས་སྙིང་པོའི་ཡེ་ཤེས་ཀྱི་གནས་པ་འབྲས་བུ་བདེ་གཤེགས་སྙིང་པོའི་ཡེ་ཤེས་སུ་འགྱུར་བ་འགར་ཡང་དགག་པ་ལྟ་ཞོག་ལེགས་པར་འབད་ནས་སྒྲུབ་པར་བྱས་པ་མ་ཡིན་ནམ། དེས་ན་སྔགས་ཀྱི་ཐེག་པར་དག་པ་དང་མ་དག་པའི་སྦྱོང་བྱེད་གཉུག་མ་དང་སྦྱང་བྱ་གློ་བུར་དྲི་མའི་སྲིད་པ་གསུམ་གར་གཅིག་ཅར་མཁྱེན་ཅིང་སེམས་པའི་ཡེ་ཤེས་བཅད་དུ་མེད་པ་རྡོ་རྗེ་དང་འདྲ་བ་གང་ལ་མངའ་བ་དེ་ལ་དཔལ་རྡོ་རྗེ་སེམས་དཔའ་ཞེས་སྔགས་ལུགས་ཀྱི་སངས་རྒྱས་སུ་ཆེས་བསྔགས་པ་ཡིན་ཏེ། དུས་འཁོར་རྩ་རྒྱུད་ལེའུ་ལྔ་པར། ཡེ་ཤེས་ཀུན་ནས་བཅད་དུ་མེད། ། རྡོ་རྗེ་ཞེས་ནི་མངོན་པར་བརྗོད། ། སྲིད་གསུམ་གཅིག་ཉིད་སེམས་དཔའ་སྟེ། །
རྡོ་རྗེ་སེམས་དཔའ་ཞེས་པར་བཤད། ། ཅེས་དང༌། གྲོལ་ཐིག་ལས། དེ་འདྲའི་རྡོ་རྗེ་འཆང་ཆེན་པོ། ། ཆོས་རྣམས་ཀུན་གྱི་ཆོས་ཉིད་དེ། ། ཞེས་འབྱུང་ལ། གཞན་ཀུན་རྫོབ་བདེན་པའི་ཆོས་ཅན་གྱི་ཁམས་དང་དོན་དམ་བདེན་པ་ཆོས་དབྱིངས་དམ་པའི་ཁམས་མཐའ་མེད་པ་སྟེ་ཟད་པ་མེད་པ་གང་ཞིག ། སངས་རྒྱས་ཀྱི་ཀུན་མཁྱེན་ཡེ་ཤེས་ཀུན་རྟོག་གི་སྒྲིབ་པ་ཐམས་ཅད་སྤངས་པས་སངས་རྒྱས་རང་ངོས་ནས་མཚན་མར་མི་རྟོག་པ་དེས་སེམས་ཅན་ཐམས་ཅད་ཀྱི་དོན་ཆེན་པོ་སྒྲུབ་པའི་ཆོས་ཅན་ཡེ་ཤེས་བཞི་དང་མཚུངས་པར་ལྡན་པའི་ཆོས་ཀྱི་དབྱིངས་ཀྱི་ཡེ་ཤེས་དེ་ཤེས་བྱ་ཐམས་ཅད་མཁྱེན་པ་ཡིན་ཅིང༌། ཡེ་ཤེས་དེ་ལ་དེ་བཞིན་གཤེགས་པ་ཉིད་ཀྱིས་ཀྱང་བསྟོད་པ་མཛད་པ་ནི། དུས་འཁོར་འགྲེལ་ཆེན་དུ།
བཅོམ་ལྡན་འདས་ཀྱི་མཚན་ཡང་དག་པར་བརྗོད་པ་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པ་ལས་ཚིགས་སུ་བཅད་པ་བཅོ་ལྔ་གསུངས་པ་འདི་ལྟ་སྟེ། དོན་གྲུབ་བསམ་པ་གྲུབ་པ་སྟེ། ། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་ཁམས་མི་ཟད། ། ཆོས་དབྱིངས་དམ་པ་ཟད་མི་ཤེས། ། ཞེས་སོགས་རྒྱས་པར་འབྱུང་བའི་སྔགས་ལུགས་ཀྱི་ཡེ་ཤེས་ནི་རང་གཞན་གྱི་ཤེས་བྱའི་ཆོས་མཐའ་དག་རང་བློ་འཁྲུལ་ནས་དེའི་དབང་གིས་དེར་སྣང་ཡུལ་དུ་མངོན་སུམ་པ་ལྟར་མཁྱེན་པ་མ་ཡིན་ལ། འོ་ན་ཇི་ལྟར་མཁྱེན་སྙམ་ན་པྲ་ཕབ་པ་ལྟ་བུའི་སྣང་བས་ཤེས་བྱ་མཐའ་དག་ཡོངས་སུ་གཅོད་ཀྱང་སྣང་བ་དེ་ཉིད་དམིགས་པ་མེད་པའི་བདེ་བ་ཆེན་པོའི་མ་སྙིང་རྗེའི་ངོ་བོ་ཡིན་པས་འཁྲུལ་པ་མེད་བཞིན་མཁྱེན་པས་སེམས་ཅན་གྱི་དོན་སྒྲུབ་པར་བྱེད་པ་ཡིན་ཏེ། ཤེས་བྱ་འཁྲུལ་ཆོས་གཞན་གྱིས་གཏད་པའི་རྣམ་པ་མིན་ཀྱང་ཡེ་ཤེས་རང་ཉིད་ལ་རང་གཞན་གྱི་ཤེས་བྱ་ཐམས་ཅད་ཀྱི་རྣམ་པ་ཀུན་རྟེན་འབྲེལ་གྱི་དབང་གིས་འཆར་དུ་རུང་བ་ཉིད་ཀྱི་ཕྱིར། ཐེག་པ་སྤྱི་སྐད་དུ་མེ་ལོང་ལྟ་བུའི་ཡེ་ཤེས་ཞེས་གྲགས་པ་བཞིན། དེས་ན་འཇམ་དཔལ་ལུང་ལས།
ཆོས་རྣམས་གཟུགས་ལ་སོགས་པ་རྣམས། ། ཀུན་མཁྱེན་བར་གྱི་རང་བཞིན་ནི། ། ནམ་མཁའི་དཀྱིལ་ལྟར་རྣམ་དག་པའི། ། ཟབ་གསལ་གཉིས་མེད་ཡེ་ཤེས་ཏེ། ། ཞེས་འབྱུང་ལ། སྔགས་ལུགས་ཀྱི་ཡེ་ཤེས་ཀྱི་འཇོག་ཚུལ་ཟབ་མོའི་འདི་རྟོགས་ན། སེམས་ཅན་གྱི་ལས་སྣང་འཁྲུལ་པ་མངོན་སུམ་དུ་རང་ཉམས་སུ་མྱོང་བའི་སྒོ་ནས་མཁྱེན་པ་དང༌། དེ་མཁྱེན་པ་ཇི་སྙེད་མཁྱེན་པའི་ཡེ་ཤེས་འཁྲུལ་པར་འཇོག་པ་དང༌། འཁྲུལ་ཡང་འཁྲུལ་པར་མཁྱེན་པའི་ཡེ་ཤེས་མ་འཁྲུལ་པའི་སྐྱོན་སྤོང་བྱེད་ནས་ལོག་པར་རྟོག་པ་རྒྱུན་མར་སྨྲ་བ་དག་བརྗོད་དགོས་པའི་གནས་ཡོད་པ་མ་ཡིན་ནོ། ། དེས་ན་སྔགས་ཀྱི་ཐེག་པར་ཟླ་གྲགས་བཞེད་པའི་སངས་རྒྱས་ལ་ཡེ་ཤེས་མེད་པ་འདི་བཀག་པ་ཡིན་ཏེ།
རྒྱལ་པོ་ཨིནྡྲ་བྷུ་ཏིས། ཡིད་བཞིན་ནོར་བུ་མཆོག་བཞིན་དུ། ། སྨོན་ལམ་གྱི་ནི་སེམས་ཅན་དོན། ། མཛད་ཅེས་པ་ནི་རིགས་མིན་ཏེ། ། འདི་ན་ཡོད་པ་སྣང་བར་འགྱུར། ། སེམས་ཅན་ཀུན་དོན་ལེགས་སྒྲུབ་ཕྱིར། ། གང་ཚེ་ངེས་པ་ཉིད་གྱུར་པས། ། ཡེ་ཤེས་ཡིད་བཞིན་ནོར་བུར་བཤད། ། བེམས་པོའི་བདག་ཉིད་མ་ཡིན་ནོ། ། ཞེས་འབྱུང་ངོ༌། །
མདོར་ན་ཚུལ་འདི་ནི། པྲ་ཕབ་པའི་ཡུལ་གྱི་མཁྱེན་པ་འཇོག་ལུགས་འདི་ལྟ་བུ་ནི་ཡུལ་དེ་གཞལ་ལུགས་རང་རྒྱུད་པ་བདེན་རྫུན་གང་དུའང་གྲུབ་པ་དང་མ་གྲུབ་པ་གང་དུ་ཡང་མ་གྲུབ་བཞིན་དུ་གཞལ་བྱར་འཇོག་རུང་འཇིག་རྟེན་གྱི་གྲགས་སྤྱོད་དང་བསྟུན་པ་ཡིན་ཏེ། ཀུན་རྫོབ་སྣང་བའི་ཆོས་མེད་བཞིན་སྣང་བ་དེ་ཐམས་ཅད་པ་ལའང་ཡེ་ཤེས་ཀྱི་འཇུག་པ་མེད་བཞིན་སྣང་བ་དེ་ལྟར་འཇུག་པ་མི་འགལ་བའི་ཕྱིར་ཏེ། སེམས་ཅན་གྱི་ལས་ཉོན་གྱི་རྒྱུ་འབྲས་ཐམས་ཅད་དང་སངས་རྒྱས་ཀྱི་ཡེ་ཤེས་ལྷན་ཅིག་འཇུག་ཀྱང་ཕན་ཚུན་སྒྲིབ་པས་གནོད་པར་མི་འགྱུར་བའི་ཕྱིར། སྨན་གྱི་བྱེད་པ་དུག་དང་ལྷན་ཅིག་འཇུག་ནས་དུག་སྦྱང་བའི་བྱ་བ་བྱེད་ཀྱང་སྨན་དུག་ཏུ་མི་འགྱུར་བ་བཞིན་ཡིན་ལ། རིང་ལུགས་འདི་ནི་གྲུབ་མཆོག་ཀརྨ་བཀའ་བརྒྱུད་ཀྱི་བཞེད་པ་མཐར་ཐུག་པ་ཡིན་ཏེ། དཔལ་རང་བྱུང་ཞབས་ཀྱི་ཟབ་མོ་ནང་དོན་དུ། སེམས་ཅན་ཉོན་མོངས་ལྷན་ཅིག་འཇུག་ཀྱང་ཁྱོད་ལ་གོས་པ་མེད། ། ཅེས་དང༌། དེའི་རང་འགྲེལ་ལས།
དེ་ལྟ་བུའི་སྐུ་གསུང་ཐུགས་ཀྱི་ཕྲིན་ལས་ཀྱི་ཁྱད་པར་སེམས་ཅན་གྱི་ཁམས་ཇི་སྙེད་པའི་ཉོན་མོངས་པ་ཐམས་ཅད་དང་ལྷན་ཅིག་ཏུ་འཇུག་ཅིང་མཁྱེན་ཀྱང༌། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཁྱོད་ཀྱི་སྐུ་གསུང་ཐུགས་ཡེ་ཤེས་ལ་ཉེས་པའི་ཚོགས་ཀྱིས་ཅུང་ཟད་ཀྱང་གོས་པ་མེད་པར་ཞུགས་ཏེ། ཉི་མའི་འོད་ཟེར་ནི་རིན་པོ་ཆེའི་རི་དང་ས་གཞི་དང་ནགས་ཚལ་དང་མི་གཙང་བའི་ལྗན་ལྗིན་གྱི་ཁྲོད་རྣམས་སུ་ཞུགས་ཤིང་སྣང་བར་བྱེད། སྐམ་པར་བྱེད། སྲེག་པར་བྱེད་ཀྱང་དེ་དག་གིས་གོས་པ་མེད་པ་བཞིན་ནོ། ། ཞེས་འབྱུང་བས་རྫོགས་སངས་རྒྱས་ཀྱི་འཁོར་འདས་ཀྱི་ཀུན་རྫོབ་པའི་ཆོས་ཐམས་ཅད་མཁྱེན་པ་དང་གཟིགས་ཀྱང་དེ་ལྟའི་ཡེ་ཤེས་ཡུལ་གྱི་དབང་གིས་འཁྲུལ་པར་འགྱུར་བ་མ་ཡིན་ནོ། ། དེས་ན་རང་རྒྱུད་ཀྱི་གློ་བུར་དྲི་མས་བསྡུས་པའི་དུས་གསུམ་དང་སྲིད་གསུམ་འགགས་ཀྱང་སྒྲིབ་བྲལ་བདེ་གཤེགས་སྙིང་པོའི་དུས་གསུམ་པའི་སྲིད་གསུམ་མཐའ་དག་ལ་རྟོགས་པའི་ཡེ་ཤེས་ཀྱི་སྤྱན་དེ་ནི་རང་གཞན་གྱི་ཤེས་བྱ་ཐམས་ཅད་ཁོང་དུ་ཆུབ་བྱེད་ཡིན་ཏེ། དེ་ལྟ་བུའི་སྤྱན་དེའང་སྙིང་པོ་ཉིད་ཀྱི་རྡོ་རྗེའི་སྤྱན་མཐར་ཐུག་པ་ཡིན་པའི་ཕྱིར་ཏེ། གནས་འགྱུར་གྱི་མིག་འོག་མ་ཉི་ཚེ་བ་ཙམ་ལས་ཁྱད་པར་དུ་འཕགས་པའི་སྤྱན་ཡོངས་སུ་འོད་གསལ་བ་ཉིད་ཡིན་པའི་ཕྱིར། དུས་འཁོར་འགྲེལ་ཆེན་ལས།
ལས་དང་པོ་པའི་རྣལ་འབྱོར་པས་མངོན་ཤེས་མེད་པས་ཤའི་མིག་གིས་སྣ་ཚོགས་མཐོང་ངོ༌། ། དེས་ན་མངོན་པར་ཤེས་པའི་དབང་གིས་ལྷའི་མིག་གིས་མཐོང་ངོ༌། ། དེས་ན་ཆགས་པ་དང་བྲལ་བའི་མཚམས་ཀྱི་དབང་གིས་སངས་རྒྱས་ཀྱི་སྤྱན་གྱིས་གཟིགས་སོ། ། དེས་ནས་བྱང་ཆུབ་སེམས་དཔའི་མཚམས་ཀྱི་དབང་གིས་ཤེས་རབ་ཀྱི་སྤྱན་གྱིས་གཟིགས་སོ། ། དེ་ནས་ཡང་དག་པར་རྫོགས་པའི་སངས་རྒྱས་ཀྱི་མཚམས་ཀྱི་ཐུགས་ཀྱི་དབང་གིས་ཡེ་ཤེས་ཀྱི་སྤྱན་གྱིས་གཟིགས་ཏེ། ལྷག་མ་ཀུན་ལས་རྣམ་གྲོལ་ཞིང༌། ། ཞེས་འབྱུང་ངོ༌། ། དེ་ཙམ་དུ་བཤད་པས་སྤྲོས་པ་ཆོག་སྟེ། ལུང་གིས་ཤེས་བྱེད་དུ་མ་དང་བཅས་ཏེ་ལེའུ་བདུན་པར་ཡང་གསལ་བར་བྱས་པས་དེར་ཤེས་པར་གྱིས་ཤིག ། ཆོས་ཚུལ་འཁྲུལ་པ་ཐམས་ཅད་དང་བྲལ་བ་འདི་ལྟ་བུ་ནི།
ཡབ་རྗེ་ཆེན་པོ་རྗེ་བཙུན་རི་ཁྲོད་རས་པའི་ཞབས་ལ་བདག་གིས་མོས་དགེའི་ཚོགས་རྒྱ་ཆེན་པོ་གོམས་པ་ལས་བྱུང་བའི་བཀའ་དྲིན་གྱི་བགོ་སྐལ་ལས་ཡིན་གྱི། ཕྱིས་འབྱུང་གངས་ཅན་དུ་གྲགས་པའི་མཁས་གྲུབ་བཟང་གསུམ་ཐམས་ཅད་ཀྱིས་རྟོགས་རེ་སྐན་གྱི་གསང་ཚིག་ཏུ་ཟད་དོ། ། ༈ རྡོ་རྗེའི་གསུང༌། བརྒྱུད་པ་ནས་བརྒྱུད་པའི་ཆོས་ཟབ་ཅིང་ངོ་མཚར་བ་ཡིན་ཅེས་པ་འདི་བཞུགས། ཞེས་པ་རྗེ་འཇིག་རྟེན་གསུམ་གྱི་རྡོ་རྗེའི་གསུང་ལྷད་དང་བྲལ་བར་སྣང་བས། ཆོས་ཚུལ་དེ་འབྲི་གུང་གླིང་པ་ཆེན་པོའི་ཞལ་སྔའི་དགོངས་པ་ལྟར་བཤད་པ་དང༌། འདིའི་ཐད་ཀྱི་དགོངས་གཅིག་སྔ་མའི་སྒྲོས་ལ་ལྷད་བསལ་བའོ། ། དང་པོ་ནི། བརྒྱུད་པ་ནས་བརྒྱུད་བྱ་བའི་བརྒྱུད་པ་འདི་ལ་དོན་གཉེར་གང་ཞིག་བླ་ན་མེད་པའི་བྱང་ཆུབ་ལ་འཇུག་པས་རྒྱུད་ལ་གཉེར་བྱའི་འབྲས་བུ་ཐོབ་ནས་དེ་ལས་བརྒྱུད་པའི་ཆོས་ནི་ཟབ་ཅིང་ངོ་མཚར་བ་ཡིན་ཏེ། ཐེག་པ་ཆེན་པོ་བླ་ན་མེད་པའི་ཕྱིར་ཞེས་དགོངས་སོ། །
དེ་ཡང་བྱང་ཆེན་དོན་དུ་མི་གཉེར་བར་ཉན་རང་གི་བྱང་ཆུབ་ཙམ་དོན་དུ་གཉེར་བྱ་གང་ཡིན་པ་དེས་ནི་ཉན་རང་གི་རིགས་སམ་རྒྱུ་ཉིད་ལས་དེའི་ལམ་རྒྱུད་ལ་བསྐྱེད་པར་བརྒྱུད་ནས་དེའི་འབྲས་བུ་མངོན་དུ་བྱས་པ་ན་ཉན་རང་དེ་དག་གི་ཐེག་པར་བརྒྱུད་པའི་ཐེག་པ་གསུམ་གྱི་ཆོས་འབྱུང་མོད་ཀྱི། ཐེག་པ་དེའང་དེ་བཞིན་གཤེགས་པས་མ་བསྟན་པར་ཉན་རང་དགྲ་བཅོམ་པ་ཉིད་ཀྱི་རང་སྟོབས་ཀྱིས་སྟོན་པར་ཡང་མི་ནུས་ལ། སྟོན་པས་ཉན་རང་གི་གདུལ་བྱ་ལ་འཁོར་ལོ་དང་པོ་ལ་སོགས་པར་ཉན་རང་གི་ཐེག་པ་བསྟན་ཅིང༌། ལུགས་དེར་ཐེག་པ་གསུམ་གའི་རྣམ་གཞག་བསྟན་ཀྱང༌། དེར་བསྟན་གྱི་ཐེག་ཆེན་གྱི་ཆོས་ཚུལ་དེའང་མིང་སྨོས་པ་ཙམ་ལས་དེར་ཐེག་ཆེན་གྱི་ཆོས་ཚུལ་ཇི་ལྟ་བ་བསྟན་ཀྱང་དོན་དུ་མི་འགྱུར་བས་དེར་བསྟན་གྱི་ཐེག་ཆེན་གྱི་ལམ་དེ་སྒོམ་པ་ལས་བརྒྱུད་པས་ཐེག་ཆེན་གྱི་འབྲས་བུ་མི་ཐོབ་པར་འགྱུར་བས། ཉན་རང་དགྲ་བཅོམ་དེ་དག་ལ་ཐེག་པ་ཆེན་པོའི་ཆོས་ཟབ་ཅིང་ངོ་མཚར་བ་བརྒྱུད་པ་ལས་བརྒྱུད་པ་ནི་ཡོད་པ་མ་ཡིན་ལ། ཉན་རང་གི་རིགས་སད་པར་བྱེད་པ་ལས་བརྒྱུད་ནས་དེའི་འབྲས་བུ་མངོན་དུ་བྱས་པས་རང་གི་རྟོགས་དོན་ཁོང་དུ་ཆུབ་པས་གཞན་ལ་བསྟན་པའི་ཆོས་ཀྱང་འཁོར་བ་དང་ངན་སོང་ལས་སྐྱོབ་བྱེད་ཀྱི་ཆོས་ངོ་མཚར་ཞིང་ཟབ་པ་ཡིན་ཀྱང༌། ཐེག་ཆེན་གྱི་ཆོས་ལ་ལྟོས་ན་ཟབ་ཅིང་ངོ་མཚར་བ་མ་ཡིན་ཏེ། ཞི་བ་ཉན་རང་གི་མཐར་གཞུག་བྱེད་ཙམ་ལས་མི་གནས་པའི་མྱང་འདས་ཀྱི་སར་གཞུག་བྱེད་ཀྱི་ཆོས་ཟབ་ཅིང་ངོ་མཚར་བ་མ་ཡིན་པའི་ཕྱིར། འོ་ན་ཉན་རང་གི་ཆོས་ཚུལ་དེ་ལ་སྨད་པར་འགྱུར་རམ་ཞེ་ན་མི་འགྱུར་ཏེ།
རྟོག་གེ་འབར་པར། དེ་ལ་ཉན་ཐོས་དང་རང་སངས་རྒྱས་ཀྱི་ཐེག་པ་བ་དག་ནི་དོན་ཉུང་བ་དང་བྱ་བ་ཉུང་བ་དང་གཞན་ལ་ཕན་པར་རྒྱབ་ཀྱིས་ཕྱོགས་པ། བདག་ཉིད་དུལ་བ་དང་ཞི་བ་ལ་མངོན་པར་སྦྱོར་བ་དང༌། ཐར་པའི་ས་བོན་ཅུང་ཞིག་ལ་བརྟེན་ནས་ཡུངས་ཀར་གྱི་ནང་སྲིན་བུས་ཟོས་པའི་ནམ་མཁའི་ཚད་ཙམ་གྱི་ཟག་པ་མེད་པའི་ཡེ་ཤེས་ཐོབ་པ་དེ་རྣམས་སུ་ཞིག་སྨད་པ་ཡིན། བྱང་ཆུབ་སེམས་དཔའ་རྣམས་ནི་བསྐལ་པ་བྱེ་བ་བརྒྱ་སྟོང་དཔག་ཏུ་མེད་པ་རྣམས་སུ་དགེ་བའི་རྩ་བ་ཉེ་བར་བསགས་པ་གཞན་སྡུག་བསྔལ་བས་སྡུག་བསྔལ་བར་གྱུར་པ་སེམས་ཅན་མ་ལུས་པ་གྲོལ་བར་བྱ་བའི་ཕྱིར། དད་པ་དང་ལྡན་པའི་བློ་ཅན་ནམ་མཁའི་ཁམས་མ་ལུས་པ་དང་མཉམ་པའི་ཟག་པ་མེད་པའི་ཡེ་ཤེས་ཀུན་ལ་བསྒྲུབས་པའི་ཕྱིར་བཙོན་པ་དང་ལྡན་པ་རྣམས་ནི་བདག་ཉིད་མཐུ་ཆེན་པོ་མཐའ་མེད་པ་དང་ལྡན་པར་གྱུར་པ་དེ་རྣམས་ནི་སུ་ཞིག་གི་བསྟོད་པ་ཡིན་ཏེ། ཇི་སྐད་དུ། ཀུན་ཀྱང་ས་བོན་ཆུང་ངུ་ལས། ། འབྲས་བུ་ཤིན་ཏུ་ཡངས་པ་འབྱུང༌། ། སངས་རྒྱས་རྒྱུ་ནི་དཔག་མེད་ལས། །
འབྲས་བུ་དཔག་མེད་བསམ་ཅི་དགོས། ། ཞེས་ཀྱང་འབྱུང་ཞེས་བསྟན་ཏོ། །
འོ་ན་བྱང་ཆེན་དོན་གཉེར་གྱི་བྱང་ཆུབ་ལ་བརྒྱུད་པར་བྱེད་པ་རྒྱུའི་གཙོ་བོ་ནི་གང་ཞེ་ན། ཐེག་པ་ཆེན་པའི་རིགས་ཡིན་ལ་རིགས་སམ་རྒྱུའི་མཆོག་འདི་ཉིད་སྦྱངས་པ་ལས་བརྒྱུད་པའི་མངོན་པར་རྫོགས་པའི་སངས་རྒྱས་དེས་གདུལ་བྱ་ཐེག་པ་ཆེན་པོ་ལ་བསྟན་པའི་ཆོས་ཟབ་ཅིང་ངོ་མཚར་བ་དེ་འབྱུང་གི ། རྒྱུ་དེ་མ་སྦྱངས་པར་ཐེག་པ་ཆེན་པོའི་དཀོན་མཆོག་གསུམ་འབྱུང་བ་མ་ཡིན་ཏེ། མདོ་སྡེ་རྒྱན་དུ། དེ་དག་ཁྱད་པར་འཕགས་པ་དང༌། ། ཐམས་ཅད་དང་ནི་དོན་ཆེན་དང༌། ། མི་ཟད་པ་ཡི་རྒྱུ་མཚན་ཕྱིར། ། རིགས་མཆོག་ཉིད་ཅེས་བརྗོད་པ་ཡིན། །
ཞེས་དང༌། ཡང་དེར། ཡོན་ཏན་ཤིན་ཏུ་རྒྱ་ཆེ་བྱང་ཆུབ་ཤིང་བསྐྱེད་ཕྱིར། ། བདེ་དང་སྡུག་བསྔལ་ཆེན་པོ་ཞི་བ་ཐོབ་བྱའི་ཕྱིར། ། བདག་དང་གཞན་ལ་ཕན་བདེ་བྱེད་པ་འབྲས་བུའི་ཕྱིར། ། རིགས་མཆོག་དེ་ནི་རྩ་བ་བཟང་པོ་ལྟ་བུ་ཡིན། ། ཞེས་འབྱུང་བའི་ཕྱིར་དང༌། ཁྱད་པར་སངས་རྒྱས་ཀྱི་རིགས་བདེ་གཤེགས་སྙིང་པོ་ཞེས་ཐེག་པ་ཆེན་པོའི་ཐུན་མོང་མིན་པའི་མདོར་བྱུང་བའི་རྒྱུ་ཁྱད་ཅན་དེ་མ་སྦྱངས་པར་དེ་མི་འབྱུང་ཞེས་པ་ནི། རྒྱུད་བླར། དྲི་བཅས་དེ་བཞིན་ཉིད་དང་དྲི་མ་མེད། །
དྲི་མེད་སངས་རྒྱས་ཡོན་ཏན་རྒྱལ་བའི་མཛད། ། གང་ལས་དཀོན་མཆོག་དགེ་བ་གསུམ་འབྱུང་བ། ། དོན་དམ་གཟིགས་པ་རྣམས་ཀྱི་ཡུལ་ཉིད་དོ། ། ཞེས་འབྱུང་བའི་ཕྱིར། རིགས་དམན་པ་ལས་འབྲས་བུ་རྒྱ་ཆེར་མི་འབྱུང་བ་ནི། རིན་ཆེན་འཕྲེང་བར། གང་ཚེ་སངས་རྒྱས་གཟུགས་སྐུ་ཡི། ། རྒྱུ་ཡང་དེ་ལྟར་འཇིག་རྟེན་བཞིན། ། གཞལ་མེད་དེ་ཚེ་ཆོས་སྐུ་ཡི། ། རྒྱུ་ལྟ་ཇི་ལྟ་གཞལ་དུ་ཡོད། །
ཐམས་ཅད་ཀྱི་ནི་རྒྱུ་ཆུང་ཡང༌། ། འབྲས་བུ་རྒྱ་ཆེན་སྐྱེ་འགྱུར་ན། ། སངས་རྒྱས་རྒྱུ་ནི་དཔག་མེད་ལ། ། འབྲས་བུ་དཔག་ཡོད་བསམ་ཐག་ཆད། ། ཅེས་འབྱུང་ངོ༌། ། འོ་ན་ཉན་རང་གི་རིགས་དེ་བྱང་ཆུབ་ཆེན་པོའི་རིགས་ལས་གཞན་དུ་འདོད་དམ་དེ་ཉིད་དུ་འདོད་ཅེ་ན། ཐེག་པ་ཆེན་པོ་སེམས་ཙམ་པའི་ལུགས་དང༌། དབུ་མ་པའི་ལུགས་གཉིས་ལས། སེམས་ཙམ་པས་ནི་བྱང་ཆུབ་ཆེན་པོའི་རིགས་ལས་གཞན་དུ་འདོད་དེ། མདོ་སྡེ་རྒྱན་རྩ་འགྲེལ་ལས།
ཁམས་རྣམས་དང་ནི་མོས་པ་དང༌། ། སྒྲུབ་པ་ཐ་དད་དབྱེ་བ་དང༌། ། འབྲས་བུ་ཐ་དད་དམིགས་པའི་ཕྱིར། ། རིགས་ཡོད་ཉིད་དུ་ངེས་པར་བརྗོད། ། སེམས་ཅན་རྣམས་ནི་ཁམས་སྣ་ཚོགས་པ་ཡིན་པའི་ཕྱིར་ཁམས་ཀྱི་དབྱེ་བ་དཔག་ཏུ་མེད་དེ། ཇི་སྐད་དུ། བ་རུ་རའི་མདོ་ལས་བཤད་པ་ལྟ་བུའོ། ། དེ་བས་ན་ཁམས་ཀྱི་དབྱེ་བ་དེ་ལྟ་བུ་ཡང་ཡིད་ཆེས་པར་བྱ་དགོས་པས། ཐེག་པ་གསུམ་གྱི་རིགས་ཐ་དད་པ་ཡང་ཡོད་དོ། ། སེམས་ཅན་རྣམས་ཀྱི་མོས་པ་ཐ་དད་པ་ཡང་དམིགས་ཏེ།
ཐོག་མ་ཁོ་ནར་ལ་ལར་ཐེག་པ་འོག་མ་ཁོ་ན་ལ་མོས་པར་འགྱུར་རོ། ། རྐྱེན་གྱི་དབང་གིས་མོས་པ་བསྐྱེད་དུ་ཟིན་ཀྱང་སྒྲུབ་པ་ཐ་དད་པར་དམིགས་ཏེ་ཁ་ཅིག་ནི་ངེས་པར་སྒྲུབ་ལ། ཁ་ཅིག་ནི་མ་ཡིན་ནོ། ། དེ་ཡང་རིགས་ཀྱི་དབྱེ་བ་མེད་པར་མི་འགྱུར་རོ། ། འབྲས་བུ་ཐ་དད་པ་བྱང་ཆུབ་དམན་པ་དང་འབྲིང་དང་ཁྱད་པར་ཅན་རྣམས་ཀྱང་དམིགས་ཏེ། དེ་ཡང་འབྲས་བུ་ནི་ས་བོན་གྱི་ངོ་བོ་དང་མཐུན་པའི་ཕྱིར་རིགས་ཀྱི་དབྱེ་བ་མེད་པར་མི་འགྱུར་རོ། ། ཞེས་འབྱུང་བའི་ཕྱིར། དབུ་མ་པ་ལའང༌། ཉན་རང་གི་རིགས་དེ་བྱང་ཆུབ་ཆེན་པོའི་རིགས་ལས་གཞན་དུ་མི་འདོད་དེ། འབྲས་བུའི་ཐེག་པ་གཅིག་ཉིད་དུ་འདོད་པའི་ཕྱིར།
འདི་ལ་ཁ་ཅིག ། གནས་སྐབས་ཉན་རང་གི་འབྲས་བུའི་ཐེག་པ་ཡང་མི་གནས་པའི་མྱང་འདས་ཀྱི་འབྲས་བུ་གོ་ཆོད་པོ་མ་ཡིན་པའི་ཕྱིར་ན་འབྲས་བུ་དེའི་རྒྱུ་རིགས་རང་དབང་ཅན་གོ་ཆོད་པོ་ཞིག་མེད་ཀྱང༌། དེ་ལྟ་ནའང་ཉན་རང་ལ་མོས་པ་གང་དག་དེར་འཇུག་འདོད་ཀྱི་སེམས་དང་སེམས་བྱུང་ལ་རིགས་སུ་བཏགས་ཞེས་པ་དང༌། ཁ་ཅིག་སངས་རྒྱས་ཀྱི་རྒྱུ་བདེ་གཤེགས་སྙིང་པོ་ལ་རང་བཞིན་དུ་གནས་པའི་རིགས་དང༌། རྒྱས་འགྱུར་གྱི་རིགས་གཉིས་ལས། རང་བཞིན་གནས་རིགས་ལ་རིགས་གསུམ་དུ་མེད་ཀྱང་རྒྱས་འགྱུར་གྱི་རིགས་ལ་གསུམ་དུ་ཡོད་པར་སྨྲའོ། ། དེ་ལ་གཟུ་བོར་གླེང་བ་དག་སེམས་ཅན་ཐམས་ཅད་ལ་བྱང་ཆེན་གྱི་རིགས་གང་ལ་ཡོད་པ་དེ་ཐམས་ཅད་ལ་ཉན་རང་གི་རིགས་ཡོད་པ་ཡིན་ཏེ། དམན་པའི་བྱང་ཆུབ་ཀྱང་བྱང་ཆུབ་ཆེན་པོའི་ཁྱད་པར་ཉིད་ཡིན་པས། ཉན་རང་གི་རིགས་ཀྱང་ཐ་སྙད་དུ་དངོས་པོར་མེད་པ་དང༌། ཡོད་ཀྱང་དེའི་རིགས་དེ་ཐོག་མེད་ནས་རང་བཞིན་དུ་མི་གནས་པའང་མིན་པའི་ཕྱིར་ཏེ།
ཉན་རང་གི་རང་བཞིན་གནས་རིགས་ཀྱང་ཉན་རང་གི་སྤང་བྱ་སྤོང་ནུས་དང་རྟོགས་བྱ་རྟོགས་ནུས་ཀྱི་རྒྱུ་ཡིན་པ་གང་ཞིག ། དེ་ཡང་སེམས་ཅན་ཐམས་ཅད་ལ་ཐོག་མེད་ནས་ཡོད་པ་ཉིད་ཀྱི་ཕྱིར། དེ་ལྟ་བུའི་བྱང་ཆེན་གྱི་རིགས་དེ་ཡང་མངོན་པར་རྟོགས་པ་རྒྱན་གྱི་ལུགས་ལས་རིགས་འདུས་མ་བྱས་སུ་བཤད་པ་དང༌། རྒྱུད་བླ་མར། རིགས་འདུས་བྱས་སུ་བཤད་པ་གཉིས་འབྱུང་བ་ལས་འགལ་བར་ཡང་མི་བསམ་སྟེ། བྱང་ཆུབ་ཆེན་པོའི་རྒྱུ་བདེ་གཤེགས་སྙིང་པོའི་ཁམས་དེའི་ཆོས་ཅན་དང་ཆོས་ཉིད་ལ་དགོངས་ནས་དེ་ལྟར་གསུངས་པ་ཉིད་ཀྱི་ཕྱིར། དེས་ན། ཆོས་ཀྱི་དབྱིངས་ནི་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། ཞེས་པ་སྔ་འགྲེལ་དུ་ཉི་ཁྲི་སྣང་བར།
འོ་ན་སྒྲུབ་པའི་རྟེན་གྱི་མཚན་ཉིད་གང་ཡིན་སྙམ་ན། རབ་འབྱོར། བྱང་ཆུབ་སེམས་དཔའ་ཆེན་པོ་ནི་རྟོག་པ་མེད་པ་དང༌། རྣམ་པར་རྟོག་པ་མེད་པའི་ཕྱིར་ཆོས་ཐམས་ཅད་ཀྱི་ཆགས་པ་མེད་པ་ཉིད་དང་ཡོད་པར་གྱུར་པ་མ་ཡིན་པ་ཉིད་ལ་བསླབ་པར་བྱ་སྟེ། རྟོག་པ་མེད་པ་དང༌། རྣམ་པར་རྟོག་པ་མེད་པས་སོ། ། ཞེས་གསུངསོ། ། དེ་ལ་རྟོག་པ་དང་རྣམ་པར་རྟོག་པ་ནི། དངོས་པོ་དང་དེའི་མཚན་མ་ལ་མངོན་པར་ཞེན་པ་སྟེ། དེ་མེད་པའི་ཕྱིར་ཆགས་པ་མེད་པ་ཉིད་དུ་རིག་པར་བྱའོ། །
ཡོད་པར་མ་གྱུར་པ་ཉིད་ནི་ཆོས་ཐམས་ཅད་ཀྱི་དེ་བཞིན་ཉིད་དོ། ། དེས་ན་འདིས་ནི་ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར། རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ་ཞེས་སྟོན་པར་བྱེད་དོ། ། ཞེས་དང༌། ཡང༌། རྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་རབ་ཏུ་བརྗོད། ། ཅེས་པའི་འགྲེལ་པ་ཉི་སྣང་ལས། ཇི་སྐད་དུ། གང་ལ་འདུ་བྱེད་ཅུང་ཟད་ཀྱང་མེད་པ་དེ་ནི་འདུས་མ་བྱས་པ་ཡིན་ལ།
འདུས་མ་བྱས་པ་གང་ཡིན་པ་དེ་ནི་འཕགས་པ་རྣམས་ཀྱི་རིགས་ཡིན་ཏེ། རིགས་དེ་ནི་ནམ་མཁའ་དང་མཉམ་པ་ཉིད་ཀྱི་ཁྱད་པར་མེད་པའོ། ། རིགས་དེ་ཐམས་ཅད་ཀྱི་ཚེ་ཆོས་ཀྱི་དེ་བཞིན་ཉིད་ཡིན་པས་ཆོས་ཀྱི་རོ་གཅིག་ཏུ་གྱུར་པ་ཉིད་ཀྱིས་རྟག་པའོ། ། ཞེས་བྱ་བ་ལ་སོགས་པ་གསུངས་སོ། ། ཞེས་དང༌། འགྲེལ་པ་དོན་གསལ་བར། ཐེག་པ་གསུམ་རྣམ་པར་བཞག་པ་ནི་དགོངས་པ་ཅན་ཡིན་གྱི་མཚན་ཉིད་པ་ནི་མ་ཡིན་ནོ། ། ཞེས་ལུགས་ལས་འབྱུང་བ་སྐྱེ་བོ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པ་ཅན་ཡིན་ཏེ། དེའི་ཕྱིར་འདོད་ཆགས་དང་བྲལ་བ་དང༌། གཅིག་ཤོས་ཀྱི་རྣལ་འབྱོར་པས་ཀྱང་སངས་རྒྱས་ཉིད་ཐོབ་པར་བྱ་བའི་ཕྱིར་ལམ་ཤེས་པ་ཉིད་སྒོམ་པར་བྱ་བས་ཁྱབ་པ་ཡིན།
ཞེས་འབྱུང་ལ། དེ་ལྟ་ན་ལུགས་འདི་ལ་གནས་སྐབས་ཉན་རང་གི་རིགས་ཞེས་བརྗོད་པ་ནི་དེ་དག་གི་བསླབ་པའམ་བསྒྲུབ་པར་བྱ་བའི་ཆོས་ཀྱི་ཁྱད་པར་ལས་དེར་འཇོག་གོ་ཞེས་འཆད་ལ། རྒྱུད་བླར། སངས་རྒྱས་ཀྱི་སྙིང་པོ་འཆད་པ་ན། ངོ་བོ་རྒྱུ་འབྲས་ལས་ལྡན་འཇུག་པ་དང༌། ། གནས་སྐབས་དེ་བཞིན་ཀུན་ཏུ་འགྲོ་བའི་དོན། ། རྟག་ཏུ་མི་འགྱུར་ཡོན་ཏན་དབྱེར་མེད་ནི། ། དོན་དམ་དབྱིངས་ཀྱི་དགོངས་དོན་ཡིན་ཞེས་བྱ། ། ཞེས་དོན་དམ་ནི་ཡང་དག་པར་ཏེ་དབྱིངས་ནི་རྒྱུའི་དོན་ཡིན་པས་ཡང་དག་པར་སངས་རྒྱས་ཀྱི་རྒྱུ་ནི་དོན་བཅུ་རྣམ་པར་བཞག་པ་འདི་ནི་བཅོམ་ལྡན་འདས་ཀྱི་དགོངས་དོན་ཡིན་ཞེས་འབྱུང་བས། རྣམ་གཞག་བཅུ་པོ་འདུས་བྱས་ལ་འཐད་དེ།
འདུས་མ་བྱས་ལ་དོན་འདི་དག་བཞག་ཏུ་མེད་པའི་ཕྱིར། ཁྱད་པར་ངོ་བོ་དང་རྒྱུ་དང་འབྲས་བུ་གསུམ་རྣམ་པར་གཞག་པའང་དོན་བྱེད་ནུས་ཀྱི་དངོས་པོའི་ཐོག་ནས་འཇོག་པ་ལས་དངོས་མེད་འདུས་མ་བྱས་ཀྱི་ཆ་ནས་བཞག་པ་མ་ཡིན་པ་དང༌། དེ་ལའང་ངོ་བོ་དང་རྒྱུའང་ཟག་པ་མེད་པའི་སེམས་བྱུང་མོས་པ་དང་ཤེས་རབ་དང་ཏིང་འཛིན་དང་སྙིང་རྗེའི་ངོ་བོར་གྱུར་པའི་སངས་རྒྱས་ཀྱིས་སྙིང་པོ་ཉིད་ལ་བཤད་དེ། རྒྱུད་བླ་འགྲེལ་པར། དེ་ལ་ངོ་བོའི་དོན་དང་རྒྱུའི་དོན་ལས་བརྩམས་ནས་ཚིགས་སུ་བཅད་པ། རིན་ཆེན་ནམ་མཁའ་ཆུ་དག་བཞིན། ། རྟག་ཏུ་རང་བཞིན་ཉོན་མོངས་མེད། ། ཆོས་མོས་ལྷག་པའི་ཤེས་རབ་དང༌། ། ཏིང་འཛིན་སྙིང་རྗེ་ལས་བྱུང་བ། ། ཞེས་འབྱུང་ལ།
ཁྱད་པར་སངས་རྒྱས་ཀྱི་སྙིང་པོ་སྟེ་རྒྱུ་ཁམས་འདི་འདུས་མ་བྱས་ཡིན་ན་དོན་འདི་སྒྲིབ་པས་སྒྲིབ་པའི་དཔེ་དོན་བཅུ་པོ་འདི་ལ་འདུས་མ་བྱས་ཀྱི་དཔེ་དོན་ནམ་མཁའི་པད་མ་ལ་སོགས་པ་དང་སྦྱར་དགོས་པ་ཁོ་ན་ལས་དེ་ལྟར་མ་སྦྱར་བ་འདུས་བྱས་ཀྱི་དཔེ་དོན་ཁོ་ན་དང་སྦྱར་བས་ཀྱང་དེ་འདུས་བྱས་སུ་བསྟན་པ་ཡིན་ཏེ། སངས་རྒྱས་པད་ངན་སྦྲང་རྩི་སྦྲང་མ་ལ། ། སྦུན་ལ་སྙིང་པོ་མི་གཙང་ནང་ན་གསེར། ། ས་ལ་གཏེར་དང་མྱུག་སོགས་འབྲས་ཆུང་དང༌། ། གོས་ཧྲུལ་ནང་ན་རྒྱལ་བའི་སྐུ་དང་ནི། ། བུད་མེད་ངན་མའི་ལྟོ་ན་མི་བདག་དང༌། ། ས་ལ་རིན་ཆེན་གཟུགས་ཡོད་ཇི་ལྟ་བར། ། གློ་བུར་ཉོན་མོངས་དྲི་མས་བསྒྲིབས་པ་ཡི། ། སེམས་ཅན་རྣམས་ལ་དེ་བཞིན་ཁམས་འདི་གནས། ། ཞེས་འབྱུང་ལ།
ལྷག་པར་མྱུག་སོགས་འབྲས་ཆུད་ཀྱི་དཔེས་ནི་བདེ་གཤེགས་སྙིང་པོ་དངོས་པོའི་སྐྱེ་འགག་ཅན་དང་དགེ་བ་ཡིན་པར་ཆེས་བསྟན་ཏེ། དེར། ཇི་ལྟར་ཨ་མྲ་ལ་སོགས་ཤིང་འབྲས་ལ། ། ཡོད་པའི་ས་བོན་མྱུ་གུ་འཇིག་མེད་ཆོས། ། ས་རྨོས་ཆུ་སོགས་ལྡན་ལས་ལྗོན་ཤིང་གི ། རྒྱལ་པོའི་དངོས་པོ་རིམ་གྱིས་འགྲུབ་པ་ལྟར། ། སེམས་ཅན་རྣམས་ཀྱི་མ་རིག་སོགས་འབྲས་ཀྱི། ། ལྤགས་སྦུབས་ནང་ཆུད་ཆོས་ཁམས་དགེ་བ་ཡང༌། ། དེ་བཞིན་དགེ་བ་དེ་དེ་ལ་བརྟེན་ནས། ། རིམ་གྱིས་ཐུབ་པའི་རྒྱལ་པོའི་དངོས་པོར་འགྱུར། །
ཆུ་དང་ཉི་མའི་འོད་དང་རླུང་དང་ས་དང་དུས་མཁའི་རྐྱེན་རྣམས་ཀྱིས། ། ཏ་ལ་དང་ནི་ཨ་མྲའི་འབྲས་སྦུབས་བསེབ་ནས་ཤིང་སྐྱེ་ཇི་ལྟ་བར། ། སེམས་ཅན་ཉོན་མོངས་འབྲས་ལྤགས་ནང་ཆུད་རྫོགས་སངས་ས་བོན་མྱུ་གུ་ཡང༌། ། དེ་བཞིན་དགེ་རྐྱེན་དེ་དང་དེ་ཡིས་ཆོས་འཐོན་འཕེལ་བར་འགྱུར་བ་ཡིན། ། ཞེས་སོགས་རྒྱ་ཆེར་འབྱུང་བའི་དཔེ་དོན་གྱི་མདོར་བསྡུས་སུ། སངས་རྒྱས་ཀྱི་སྙིང་པོ་དེ་ལ་དངོས་པོའི་དབང་དུ་མཛད་ནས་རྒྱུ་འབྲས་རང་གི་ངོ་བོ་གསུམ་དང་སྦྱོར་བའི་དཔེ་དོན་ཡིན་གྱི་དངོས་མེད་ལ་མ་ཡིན་ནོ་ཞེས་སྟོན་པར་བཞེད་ནས། རྩ་འགྲེལ་ལས། འདི་ཡི་རང་བཞིན་ཆོས་སྐུ་དང༌། ། དེ་བཞིན་ཉིད་དང་རིགས་ཀྱང་སྟེ། ། དེ་ནི་དཔེ་གསུམ་གཅིག་དང་ནི། །
ལྔ་རྣམས་ཀྱིས་ནི་ཤེས་པར་བྱ། ། སངས་རྒྱས་ཀྱི་གཟུགས་དང་སྦྲང་རྩི་དང་འབྲུའི་སྙིང་པོའི་དཔེ་གསུམ་གྱིས་ནི་ཁམས་དེ་ཆོས་ཀྱི་སྐུའི་རང་བཞིན་དུ་ཤེས་པར་བྱའོ། ། གསེར་གྱི་དཔེ་གཅིག་གིས་ནི་དེ་བཞིན་ཉིད་ཀྱི་རང་བཞིན་དུའོ། ། གཏེར་དང་ཤིང་དང་རིན་པོ་ཆེའི་སྐུ་དང་འཁོར་ལོས་བསྒྱུར་བ་དང་གསེར་གྱི་གཟུགས་ཀྱི་དཔེ་ལྔས་ནི་སངས་རྒྱས་ཀྱི་སྐུ་གསུམ་བསྐྱེད་པའི་རིགས་ཀྱི་རང་བཞིན་དུའོ། ། ཞེས་འབྱུང་ལ། འདིའི་དེ་བཞིན་ཉིད་ཅེས་པའང་སྟོང་ཉིད་མེད་དགག་གི་དོན་མ་ཡིན་ཏེ། བདེ་གཤེགས་སྙིང་པོའི་སེམས་སེམས་བྱུང་ནི་རྒྱུ་འབྲས་གཉིས་ཀར་གྱི་སྐབས་སུ་དྲི་མའི་རང་བཞིན་ཅན་མ་ཡིན་པའི་དེ་ཉིད་གསེར་བཟང་པོའི་རང་ངོ་ལྟར་བསྟན་པ་ཉིད་ཀྱི་ཕྱིར་རོ། ། ཁ་ཅིག་རྒྱུད་བླར། བདེ་གཤེགས་སྙིང་པོ་འདུས་མ་བྱས་པ་གང་ལ་ཡང་གནས་པ་མེད་པར་བསྟན་པ་ཡིན་ཏེ། དེར།
མཁའ་ནི་རླུང་དང་ཆུ་དག་དང། ། ས་ཡི་ཁམས་ལ་གནས་མ་ཡིན། ། དེ་བཞིན་ཕུང་པོ་ཁམས་དབང་རྣམས། ། ལས་དང་ཉོན་མོངས་དག་ལ་གནས། ། ལས་དང་ཉོན་མོངས་ཚུལ་བཞིན་མིན། ། ཡིད་ལ་བྱེད་ལ་རྟག་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། ། སེམས་ཀྱི་རང་བཞིན་ཆོས་རྣམས་ནི། ། ཐམས་ཅད་ལ་ཡང་གནས་པ་མེད། །
ཅེས་འབྱུང་བའི་ཕྱིར། ཞེས་སྨྲ་བ་དེས་ནི་གཞུང་འགྲེལ་དེ་ཚར་གཅིག་ཙམ་བཀླགས་ནས་དེའི་དོན་ལ་ཅུང་ཟད་ཀྱང་མ་དཔྱད་དོ་ཞེས་གསལ་བར་སྟོན་པར་གོ་སྟེ། དེར་དག་པའི་སེམས་བདེ་གཤེགས་སྙིང་པོ་ལ་གློ་བུར་གྱི་དྲི་མ་མ་དག་སྒྲིབ་བཅས་ཀྱི་ཚུལ་དུ་ལྟོས་འཇོག་གི་རྟེན་དང་བརྟེན་པར་ཐ་སྙད་མཛད་ནས། འོ་ན་བདེ་གཤེགས་སྙིང་པོ་དག་པའི་སེམས་དེ་གང་ལ་བརྟེན་ཞེ་ན། དེ་ནི་དེའི་ཆོས་ཉིད་དེ་བཞིན་ཉིད་སྤྲོས་བྲལ་ལ་བརྟེན་ནས་རྣམ་པར་བཞག་གོ་ཞེས་ཤུགས་ལ་བརྗོད་པའི་ཆེད་དུ་དངོས་བསྟན་ཆོས་ཅན་སེམས་དེའི་རང་བཞིན་ནམ་ཆོས་ཉིད་སྟོང་པ་ཉིད་ནི་གང་ལའང་རྟེན་བརྟེན་པའི་བྱ་བྱེད་དང་བྲལ་ལོ་ཞེས་སྟོན་པ་ཉིད་ཀྱི་ཕྱིར། དེར། སེམས་ཀྱི་རང་བཞིན་ནམ་མཁའ་ཡི། ། མཁའ་ལྟར་རྒྱུ་མེད་རྐྱེན་མེད་དེ། ། ཚོགས་པ་མེད་ཅིང་སྐྱེ་བ་དང༌། ། འཇིག་དང་གནས་པའང་ཡོད་མ་ཡིན། །
སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། ། ཞེས་གསལ་བར་བཤད་ཡོད་ཀྱང༌། ཁྱེད་ཀྱི་ཤེས་རབ་ལ་མ་རིག་པའི་ལིང་ཏོག་གིས་ཆེར་བཀབ་པར་སྣང་བས་བསྟན་བྱར་ག་ལ་ཡོད། དེས་ན་སངས་རྒྱས་ཀྱི་རྒྱུ་ལམ་དག་ལ་སངས་རྒྱས་འབྱུང་བའི་ལས་ཡང་དག་པར་བྱས་ཏེ་བརྒྱུད་ནས་འབྲས་བུ་སངས་རྒྱས་ཀྱི་གོ་འཕང་བརྙེས་པ་ལ་ཉེ་བར་བརྒྱུད་པའི་ཐེག་པ་གསུམ་གྱི་ཆོས་དང༌། ཁྱད་པར་ཐེག་ཆེན་གྱི་ཆོས་ཉིད་ཟབ་ཅིང་རྒྱ་ཆེའོ་ཞེས་བྱ་བ་འདི་གྲུབ་བོ། ། འདི་ལ་ཁ་ཅིག་ལྷའི་རྔ་བོ་ཆེ་དང་གཏན་མེད་པར་ནམ་མཁའ་ལས་ཆོས་ཀྱི་སྒྲ་འབྱུང་བ་ལྟ་བུ་ནི་བརྒྱུད་པ་ནས་བརྒྱུད་པའི་ཆོས་ཟབ་ཅིང་ངོ་མཚར་བ་དེ་མ་ཡིན་ནོ་ཞེས་དྭོགས་ན། ཆོས་ཚུལ་དེ་ལྟ་བུའང་སངས་རྒྱས་ཀྱི་རྒྱུ་རིགས་ཁྱད་ཅན་སྦྱངས་པ་ལས་བརྒྱུད་ནས་སངས་རྒྱས་མངོན་དུ་མཛད་དེ།
དེ་ལས་ཉེ་བར་མ་བརྒྱུད་པ་མ་ཡིན་ཏེ། འཇུག་པ་རྩ་འགྲེལ་ལས། དེ་ཡི་ལོངས་སྤྱོད་རྫོགས་སྐུ་བསོད་ནམས་ཀྱི། ། ཟིན་དང་སྤྲུལ་པ་མཁའ་གཞན་ལས་དེའི་མཐུས། ། སྒྲ་གང་ཆོས་ཀྱི་དེ་ཉིད་སྟོན་འབྱུང་བ། ། དེ་ལས་འཇིག་རྟེན་གྱིས་ཀྱང་དེ་ཉིད་རིག ། དེ་བཞིན་གཤེགས་པ་རྣམས་ནི་གཟུགས་ཀྱི་སྐུ་གང་ལ་བཞུགས་ནས་ཆོས་ཀྱི་དབྱིངས་མངོན་སུམ་དུ་མཛད་པའི་སྐུ། བསོད་ནམས་བརྒྱས་ཟིན་པ་བསམ་གྱིས་མི་ཁྱབ་པ། སྣ་ཚོགས་པའི་གཟུགས་མངའ་བ་དེ་ནི་ངོ་བོ་དེ་དང་དེར་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་ཀྱི་རྒྱུ་ཉིད་དུ་ཡོངས་སུ་འགྱུར་བ་ཡིན་ཏེ། གང་ལས་ད་དུང་ཡང་འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དྭགས་སོ། །
ཞེས་བྱ་བ་དེ་ལྟ་བུ་ལ་སོགས་པ་གསུང་རབ་ཀྱི་ཐ་སྙད་སྣ་ཚོགས་པ་དག་རྟོགས་པར་འགྱུར་བ་བསོད་ནམས་བརྒྱ་ལས་བསྐྲུན་པ་དེ་ལས་དེ་བྱིན་རླབས་ཀྱིས། སྒྲ་གང་ཞིག་འབྱུང་བ་དེ་ལས་འཇིག་རྟེན་པས་རྣམ་པ་དེ་ལྟ་བུའི་ཆོས་ཉེ་བར་སྟོན་པའི་སྣོད་དུ་གྱུར་པས། དེ་ཁོ་ན་ཉིད་ཕྱིན་ཅི་མ་ལོག་པར་ངེས་པར་འགྱུར་རོ། ། བསོད་ནམས་ཀྱིས་འདུས་བྱས་པའི་སྐུ་ལས་འབྱུང་བ་ལྟ་ཞོག་གི ། དེའི་བྱིན་རླབས་ཀྱིས་སྤྲུལ་པ་གང་ལས་ཆོས་ཀྱི་དེ་ཁོ་ན་ཉིད་གསལ་བར་བྱེད་པའི་སྒྲ་གང་ཞིག་འབྱུང་བ་དེ་ལས་ཀྱང་འཇིག་རྟེན་གྱི་དེ་ཁོ་ན་ཉིད་ངེས་པར་འགྱུར་རོ། ། སྤྲུལ་པ་དག་ལས་འབྱུང་བ་འབའ་ཞིག་ཏུ་མ་ཟད་ཀྱི། གཞན་ཡང་དེའི་མཐུས་སེམས་དང་སེམས་ལས་བྱུང་བ་འཇུག་པ་མེད་དུ་ཟིན་ཀྱང་ནམ་མཁའ་དང་གཞན་རྩྭ་དང་ཤིང་དང་རྩིག་པ་དང་བྲག་ལ་སོགས་པ་ལས་དེའི་མཐུས་སྒྲ་གང་ཞིག་འབྱུང་བ་དེ་ལས་ཀྱང་འཇིག་རྟེན་གྱི་དེ་ཁོ་ན་ཉིད་རིག་པ་ཡིན་ནོ་ཞེས་འབྱུང་བ་ཉིད་ཀྱི་ཕྱིར།
འོ་ན་རྫོགས་པའི་སངས་རྒྱས་ཀྱི་སྙིང་པོ་སྦྱང་བ་རྒྱུད་རྒྱུ་ལས་བྱུང་བའི་རྫོགས་པའི་སངས་རྒྱས་ལས་ཉེ་བར་བརྒྱུད་པའི་ཆོས་ངོ་མཚར་ཞིང་ཟབ་ལ་རྒྱ་ཆེ་བ་ཡིན་ན་རྫོགས་པའི་སངས་རྒྱས་དེའང་སྐུ་གསུམ་གྱི་བདག་ཉིད་དུ་བཞུགས་པས་རང་ཅག་སོ་སྐྱེ་ལས་དང་པོ་པས་དེ་གསུམ་གང་ལས་དངོས་སུ་ཞལ་མཇལ་ནས་དེ་གང་གི་ཞལ་ནས་བརྒྱུད་པའི་ཆོས་མཉན་དུ་ཡོད་སྙམ་ན། ཆོས་སྐུ་གསལ་བར་རབ་ཀྱི་མཐར་ཕྱིན་པ་དང་དངོས་སུ་ཞལ་མཇལ་བྱར་ནི་རྫོགས་སངས་རང་གིས་ཀྱང་མཇལ་ཞེས་འཇོག་དཀའ་མོད་ཀྱང༌། དེའི་ཐ་སྙད་བྱེད་པ་ན་རྫོགས་སངས་ཉིད་ལས་མ་གཏོགས་གཞན་དུ་མེད་ལ།
ལོངས་སྐུའང་སར་བཞུགས་པ་ཡན་གྱིས་དངོས་སུ་མཇལ་བྱར་ཡོད་ཀྱི་གཞན་གྱིས་ནི་མ་ཡིན་ལ། འོ་ན་གདུལ་བྱ་རིགས་ཅན་གསུམ་གྱི་སྐྱེ་འཕགས་ཐམས་ཅད་ཀྱིས་མཇལ་བྱར་ཡོད་པ་ནི་སྤྲུལ་པའི་སྐུ་སྟེ། སྤྲུལ་པའི་སྐུ་ལའང་གསུམ་སྟེ། མཆོག་དང་བཟོ་དང་སྐྱེ་བ་སྤྲུལ་པའི་སྐུ་གསུམ་ལས། དག་པ་དང་མ་དག་པའི་འཇིག་རྟེན་གྱི་ཁམས་སུ་རྫོགས་པའི་སངས་རྒྱས་སླར་སངས་རྒྱས་སོ། ། མྱ་ངན་ལས་འདས་སོ། ། སྐུ་གདུང་རྒྱས་པར་འགྱུར་རོ་ཞེས་བྱ་བའི་སྤྲུལ་སྐུ་དེ་ནི་མཆོག་གི་སྤྲུལ་པའི་སྐུའི་དབང་དུ་བྱས་པ་ཡིན་ལ། དེ་ལ་སོ་སོ་སྐྱེ་བོས་ཏིང་ངེ་འཛིན་དང་ཤེས་རབ་ལ་བརྟེན་ནས་ནམ་འདོད་དུ་དངོས་སུ་མཇལ་བར་ནུས་པ་ནི་ཆོས་རྒྱུན་གྱི་ཏིང་ངེ་འཛིན་ཐོབ་ནས་ཡིན་ལ། དེ་མ་ཐོབ་ཀྱང་མཇལ་དུ་ཡོད་པའི་གང་ཟག་ནི་སངས་རྒྱས་ཀྱི་ཞིང་དུ་སྐྱེས་ཞིང་སངས་རྒྱས་མཐོང་བའི་བསགས་པ་སྔོན་སོང་ཅན་ལས་སྒྲིབ་ཕལ་ཆེར་དག་ཅིང་མྱུར་བར་གྲོལ་འགྱུར་གྱིས་ཀྱང་མཇལ་དུ་ཡོད་ལ། དེ་ལྟར་དངོས་སུ་མཇལ་བའི་གདུལ་བྱ་རིགས་ཅན་གསུམ་པོ་ལ་རང་རང་གི་ཐེག་པར་འཇུག་པ་ལ་ལུགས་དེའི་བསླབ་པ་གསུམ་ལ་སློབ་ཚུལ་ཐམས་ཅད་མཁྱེན་པ་ཉིད་མ་གཏོགས་གཞན་གང་གིས་ཀྱང་རང་སྟོབས་ཀྱི་སྟོན་པར་ནུས་པ་མ་ཡིན་ཏེ།
སྟོབས་བཅུའི་སྟོབས་དང་མི་ལྡན་པའི་ཕྱིར། དེས་ན་ཐེག་པ་ཐུན་མོང་བའི་ལུགས་ཀྱི་སོ་སོ་ཐར་པའི་སྡོམ་པ་ལྟ་བུ་ཞིག་ལ་ལས་དང་པོ་པས་འཇུག་པ་ན་སྡོམ་པ་དེ་ཐོབ་བྱེད་རྒྱུ་ཚོགས་སྟོན་པ་ཉིད་ཀྱི་ཞལ་སྔ་ནས་ཇི་ལྟར་བཀའ་སྩལ་བ་དེ་ལྟར་སློབ་མ་དེ་དག་གིས་ཀྱང་ལེགས་པར་སྒྲུབ་ནས་དེས་ཇི་ལྟར་ཚུལ་དང་མཐུན་པར་བསླབས་པ་དེ་ཉིད་དེའི་སློབ་མ་ལའང་ཆོས་ཚུལ་དེ་ལ་ལེགས་པར་སློབ་ཏུ་བཅུག་ནས་བརྒྱུད་ནས་ཡང་སློབ་དང་ཉིང་སློབ་ལ་སོགས་པ་མཐའ་ཀླས་པར་མར་མེ་གཅིག་ལས་གཉིས་མཆེད་ཀྱི་ཚུལ་དུ་འཕེལ་ནས་ཐེག་པ་ཐུན་མོང་བའི་ལུགས་ཀྱི་དམ་པའི་ཆོས་འདུལ་བ་སོ་སོ་ཐར་པའི་བསྟན་པ་མི་ཉམས་པར་འཇིག་རྟེན་དུ་གནས་པ་ཉིད་གྲུབ་ལ། དེ་ཇི་ལྟ་བར་ལས་དང་པོ་པ་ལ་སྟོན་པ་མཆོག་གིས་ཐེག་པ་ཆེན་པོ་རྗོད་བྱེད་སྡེ་སྣོད་གསུམ་དང་བརྗོད་བྱ་བསླབ་པ་གསུམ་གྱི་བསྟན་པ་ལ་འཇུག་ན་ཚུལ་འདི་ལྟར་ཞུགས་ཤིག་ཅེས་ཚུལ་དང་མཐུན་པར་འཇུག་པའི་རྒྱུན་གང་ལ་ཡོད་པ་དེ་ནི་ཆོས་ཚུལ་དེའི་བསྟན་པ་མི་ཉམས་པར་འཇིག་རྟེན་དུ་གནས་སོ་ཞེས་རྣམ་པར་བཞག་གོ ། དེས་ན་སངས་རྒྱས་ཀྱི་བསྟན་པ་ནི་སངས་རྒྱས་རང་ཉིད་ཀྱིས་ལེགས་པར་བསྟན་པའི་བརྒྱུད་པ་ནས་བརྒྱུད་པ་བར་མ་ཆད་པའི་རིང་ལུགས་མེད་པར། རང་གར་སྐྱེ་བོ་དག་གིས་འཕྲལ་བརྩམས་སུ་སྦྱར་བའི་ཆོས་ནི་ནག་པོའི་ཕྱོགས་དང་བདུད་ཀྱི་ལས་སུ་གྱུར་པ་ཡིན་ལ། དོན་གྱི་དབང་འདི་གཟིགས་ནས་བདག་ཉིད་ཆེན་པོ་ས་སྐྱ་པཎྜི་ཏས་ཀྱང༌། དམ་པའི་ཆོས་དེ་གསུང་བ་པོ་རྫོགས་པའི་སངས་རྒྱས་ཀྱིས་གསུངས། གསང་བའི་བདག་པོ་སོགས་བཀའ་བསྡུ་བར་འོས་པ་རྣམས་ཀྱིས་བསྡུས། བཀའི་དགོངས་པ་འགྲེལ་པོར་ལུང་བསྟན་ཐོབ་པ་རྣམས་ཀྱིས་བཀྲལ། དེ་ལྟ་བུའི་ཆོས་ཚུལ་དེ་བསྒོམས་པས་ཐེག་པ་ཆེ་ཆུང་གིས་འབྲས་བུས་གྲོལ་བ་དང་གྲུབ་པ་བརྙེས་ལུགས་དེ་ཆོས་འདི་པའི་རིགས་པར་སྨྲ་བ་དག་གི་རང་ལུགས་མི་འཇིགས་པར་འཆད་རྩོད་རྩོམ་པས་གཏན་ལ་ཕབ།
ཉི་མ་དང་ཟླ་བ་ལྟར་རྩོད་པ་མེད་པ་དེ་ཉིད་བོད་ཀྱི་རྒྱལ་ཁམས་འདིར་སྤྲུལ་པའི་ཆོས་རྒྱལ་དག་གིས་སྤྲུལ་པའི་པཎྜི་ཏ་ཆེན་པོ་རྣམས་སྤྱན་དྲངས། སྤྲུལ་པའི་ཞུས་ཆེན་ལོ་ཙཱ་བ་རྣམས་ཀྱིས་བསྒྱུར། དེ་ལྟར་བསྒྱུར་ཅིང་གཏན་ལ་ཕབ་ནས་བཤད་སྒྲུབ་ཀྱི་ཆོས་ལུགས་ངོ་མཚར་ཅན་དེ་ཉམས་སུ་བླངས་པས་རིག་གྲོལ་གྱི་དགེ་འདུན་རྒྱས་པར་འགྱུར་བ་ཞིག་སངས་རྒྱས་ཀྱི་བསྟན་པ་ཡིན་ནོ། ། ཞེས་གསུངས་པར་གྲགས་པ་དེ་ནི་འཁྲུལ་པ་མེད་པའི་གཏམ་ཆེན་པོ་ཡིན་ཏེ། དེ་ལྟར་གསུངས་པའི་བསྟན་པ་བརྒྱུད་པ་ལས་བརྒྱུད་པའི་ཆོས་ཟབ་ཅིང་ངོ་མཚར་བ་དང༌། ཆོས་ལུགས་སྐྱོང་བ་པོ་ནི་གངས་ཅན་གྱི་རྒྱལ་ཁམས་འདིར་ཕྱི་མའི་ཚེ། དཔལ་ལྡན་དྭགས་པོ་བཀའ་བརྒྱུད་ཁོ་ནར་མཐོང་བས། དེ་ལ་བསྟོད་བཀུར་བསྔགས་པའི་དགེ་རྩ་བླ་ན་མེད་པར་སོག་པར་མཛད་པ་ལ་རྗེས་སུ་ཡི་རང་ངོ༌། ། སྐྱེ་བ་དང་བཟོ་སྤྲུལ་པའི་སྐུའི་ཞལ་ནས་བརྒྱུད་པའི་ཆོས་ནི་མཐའ་གཅིག་ཏུ་མཆོག་གིས་སྤྲུལ་སྐུས་ཆོས་ཀྱི་འཁོར་ལོ་གསུམ་བསྐོར་བར་མཛད་པའི་ཆོས་ཚུལ་དང་དོན་གྱི་ངོ་བོ་མི་འགལ་ཀྱང༌། ཐ་སྙད་ཀྱི་བསྟན་ཚུལ་དང་འཇུག་ཚུལ་དང་སློབ་ཚུལ་གཅིག་པ་ནི་མཐའ་གཅིག་ཏུ་སྨྲ་མི་ནུས་སྟེ།
བདུད་དང་མུ་སྟེགས་དག་འདུལ་བ་ལའང་དེ་དང་མཐུན་པའི་བཟོ་དང་སྐྱེ་བའི་སྤྲུལ་པས་ལུགས་དེ་དང་རྗེས་སུ་མཐུན་པར་འཇུག་ནས་དེ་དག་གི་དོན་མཛད་པའི་ཕྱིར། གངས་ཅན་འདིར་ཡང་མཆོག་གི་སྤྲུལ་སྐུ་ཤཱཀྱ་ཐུབ་པའི་ཆོས་འཁོར་གསུམ་གྱི་བསྟན་དོན་ཐེག་གསུམ་གྱི་གསུང་རབ་ལས་ཕྱི་རོལ་དུ་གྱུར་པའི་ཆོས་ཚུལ་མཐའ་ཡས་པར་སྣང་བ་དག་ཀྱང་སངས་རྒྱས་ཀྱི་བསྟན་པ་ཡིན་པར་རེ་བ་ཉིད་དེ། བཟོ་དང་སྐྱེ་བ་སྤྲུལ་སྐུ་དག་གི་མཐུ་ལས་བྱུང་བ་དྭོགས་པའི་ཕྱིར། དེས་ན་གང་འོག་མིན་གྱི་གནས་སུ་ལོངས་སྐུའི་རྟེན་ལ་ཆོས་སྐུ་མངོན་དུ་མཛད་པའི་སྐད་ཅིག་དེར་རྒྱུ་མཐུན་ནམ་སྤྲུལ་པའི་སྐུ་གདུལ་བྱའི་སྐལ་བ་དང་མཚམས་པར་ཅིག་ཅར་འབྱུང་བ་ཡིན་ཏེ། འཇུག་པར། འོག་མིན་དུ་ནི་གང་གི་དོན་དུ་འབད་གྱུར་གོ་འཕང་མཆོག་ཞི་བ། ། ཡོན་ཏན་མཐའ་དག་མཐར་ཐུག་མཚུངས་པ་མེད་དེ་ཁྱོད་ཀྱིས་བརྙེས། ། ཞེས་ཆོས་གཟུགས་ཀྱི་སྐུ་བརྙེས་ཚུལ་བསྟན་ནས་རྒྱུ་མཐུན་ནམ་སྤྲུལ་སྐུ་བརྙེས་ཚུལ་ནི། དེར། ཐུབ་དབང་དུས་གཅིག་ཁོ་ནར་དེའི་རྒྱུ་མཐུན། །
གཟུགས་སྐུ་གཅིག་ལ་རང་གི་སྐྱེ་གནས་སྐབས། ། སྔར་འགགས་གསལ་དང་མ་འཆོལ་འབྱུང་ཚུལ་ནི། ། མ་ལུས་ཀྱིས་བཀྲ་མཐའ་དག་སྟོན་པར་མཛད། ། ཅེས་འབྱུང་བ་དང༌། རྟོག་གེ་འབར་པར། སྐུ་གསུམ་རྣམ་པར་བཞག་པ་ཉིད་ཀྱང་སློབ་དཔོན་གྱིས་རང་གི་བསྟན་བཅོས་ཀྱི་སྐབས་སུ་འདི་སྐད་བཤད་དེ། འོག་མིན་གྱི་ཕོ་བྲང་དུ་མངོན་པར་རྫོགས་པར་བྱང་ཆུབ་པའི་སེམས་ཀྱི་མདོ་ལ་དེ་བཞིན་གཤེགས་པའི་སྐུ་ཡེ་ཤེས་ཀྱི་བདག་ཉིད་བསྐལ་པ་བྱེ་བ་ཁྲག་ཁྲིག་འབུམ་ཕྲག་གྲངས་མེད་པར་བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་ཉེ་བར་བསགས་པ་ལས་ངེས་པར་འཁྲུངས་པ་ཡིད་བཞིན་གྱི་ནོར་བུའི་རྒྱལ་པོ་གཟུགས་སྣ་ཚོགས་ཅན་ལྟར་རྟོགས་པ་མི་མངའ་བ། སྤྲོས་པ་ཐམས་ཅད་དང་བྲལ་བ། སྒྲིབ་པ་རྣམ་པ་གཉིས་སྤངས་པ། ས་ཐམས་ཅད་ལ་ཕན་གདགས་པའི་ཕྱིར་གནས་གྱུར་པའི་མཚན་ཉིད་ཀྱི་གཟུགས་ཀྱི་སྐུ་དང་ལྷན་ཅིག་ཉིད་དུ་མངོན་པར་འགྲུབ་བོ། །
དེ་བཞིན་གཤེགས་པའི་སྐུ་རྣམ་པར་མི་རྟོག་པའི་དེ་ལས་གཞན་ལ་ཕན་པ་སྒྲུབ་པའི་ཚུལ་ཁྲིམས་ཀྱིས་ཡོངས་སུ་བགོས་པའི་སྔོན་གྱི་སྨོན་ལམ་གྱི་ཤུགས་ཀྱི་དབང་གིས་སྤྲུལ་པའི་སྐུས་གཞན་ལ་ཕན་འདོགས་པར་བཟོད་པ། འཛམ་བུའི་གླིང་བྱེ་བ་ཕྲག་བརྒྱ་དག་ཏུ་དགའ་ལྡན་གྱི་ཕོ་བྲང་ན་བཞུགས་པ་ཐོག་མར་མཛད་དེ། ། ཞེས་སོགས་རྒྱ་ཆེར་འབྱུང་ངོ༌། ། དེས་ན་སྤྲུལ་པའི་སྐུ་ནི་སངས་རྒྱས་ཀྱི་སྐུ་མཚན་ཉིད་པ་ཉིད་ཡིན་གྱི། སྤྲུལ་པ་ཞེས་པའི་དོན། སངས་རྒྱས་ཀྱི་གཟུགས་སྐུ་སྐྱེ་འཆི་ཅན་མ་ཡིན་པ་ལ་དེ་ལྟར་སྤྲུལ་པའི་བྱ་བ་བྱེད་པའི་ཆ་སོགས་ནས་དེར་ཐ་སྙད་བྱས་པ་ཡིན་གྱི། སངས་རྒྱས་ཀྱི་སྤྲུལ་སྐུ་ཐ་སྙད་དུ་སངས་རྒྱས་དངོས་མ་ཡིན་པར་དེ་སྤྲུལ་པའི་སྐུ་ཡ་མ་རླ་ཞིག་གི་དོན་ག་ལ་ཡིན། དེས་ན་སངས་རྒྱས་ཀྱི་གཟུགས་སྐུ་རང་རྒྱུད་པ་ནི་ལོངས་སྐུ་ཡིན་ལ། སྤྲུལ་སྐུ་ནི་དེ་ལྟ་མ་ཡིན་ཏེ། ལོངས་སྐུ་དེས་སྤྲུལ་པ་ཙམ་ཡིན་ནོ་ཞེས་ཞེ་ལ་བཞག་ནས།
ས་སྐྱ་པཎྜི་ཏས་ཀྱང༌། གལ་ཏེ་རྫོགས་པའི་སངས་རྒྱས་ལ། ། ལས་ངན་སྨིན་པར་བདེན་ན་ནི། ། ལོངས་སྤྱོད་རྫོགས་པའི་སྐུ་ཉིད་ལ། ། སྨིན་པར་རིགས་ཀྱི་དེས་སྤྲུལ་པའི། ། ཤཱཀྱ་སེང་གེ་ལ་སོགས་ལ། ། སྨིན་པར་འདོད་པ་མུན་སྤྲུལ་ཡིན། ། ཞེས་གསུངས་པ་ནི་མཁས་པ་ཆེན་པོ་ལ་ངོ་མཚར་དུ་མི་འགྱུར་རམ། དེས་ན་དེ་བཞིན་གཤེགས་པ་ཉིད་སྐྱོན་མཐའ་དག་པའི་དྲི་མ་མ་ལུས་པ་སྤངས། ཡོན་ཏན་མཐའ་ཡས་པ་མ་ལུས་པ་བརྙེས་པའི་སྐད་ཅིག་དེ་ཉིད་དུ་སྐུ་གསུམ་དང་ཡེ་ཤེས་རྣམས་མངོན་དུ་མཛད་པ་ལས་འབད་རྩོལ་གྱི་སྐུ་དང་ཡེ་ཤེས་དེ་དག་ལས་སྔ་ཕྱི་གོ་རིམ་བྱས་ནས་མངོན་དུ་མཛད་པ་ནི་མ་ཡིན་ཏེ།

རྒྱུད་བླར། དེ་བཞིན་ཐུབ་པ་ཆོས་སྐུ་ལས། ། བསྐྱོད་པ་མེད་པར་ཁམས་ཀུན་ཏུ། ། སྐལ་ལྡན་རྣམས་ལ་འབད་མེད་པར། ། སྤྲུལ་པ་དག་གིས་སྟོན་པར་མཛད། ། ཅེས་དང༌། ཇི་ལྟར་ཡིད་བཞིན་ནོར་བུ་ནི། ། རྟོག་པ་མེད་ཀྱང་ཅིག་ཅར་དུ། ། སྤྱོད་ཡུལ་གནས་པ་རྣམས་ཀྱི་ནི། ། བསམ་ཀུན་སོ་སོར་རྫོགས་བྱེད་ལྟར། ། དེ་བཞིན་སངས་རྒྱས་ཡིད་བཞིན་ལས། །
བརྟེན་ནས་བསམ་པ་ཐ་དད་རྣམས། ། སྣ་ཚོགས་ཆོས་ནི་ཐོས་གྱུར་ཀྱང༌། ། དེ་ལ་དེ་ནི་རྣམ་མི་རྟོག ། ཅེས་འབྱུང་བ་ཉིད་ཀྱིས་ཕྱིར། མང་དུ་སྨྲས་པ་དེས་གྲུབ་པའི་དོན་ནི། དེང་སང་ཁ་ཅིག་སྔོན་ལ་ཆོས་སྐུ་མངའ་བརྙེས་པའི་སྐུ་དེས་ལོངས་སྐུར་བཞེངས། ལོངས་སྐུ་དེས་གདོད་རྟོག་མེད་དུ་སྤྲུལ་སྐུ་སྤྲུལ་ཞེས་པ་འདི་ཐེག་པ་ཆེན་པོར་སྨྲ་བའི་དབུ་སེམས་ཀྱི་ཤིང་རྟ་ཚད་མ་སུས་ཀྱང་མི་སྨྲའོ་ཞེས་ཤེས་པའི་ཆེད་ཁོ་ནར་སྤྲོས་སོ། ། འོ་ན་ལོངས་སྐུས་སྤྲུལ་སྐུ་སྤྲུལ་བ་མ་ཡིན་ན། སློབ་དཔོན་ཀླུ་སྒྲུབ་ཞབས་ཀྱིས། འོག་མིན་གཞལ་ཡས་ཁང་དུ་ནི། །
དེ་ཉིད་མངོན་སུམ་བྱ་བར་བཞེད། ། སྤྲུལ་པའི་སྐུ་རྣམས་བྱང་ཆུབ་པ། ། ས་ཡི་སྟེང་དུ་སྟོན་པར་བྱེད། ། ཅེས་བཤད་པ་དང་འགལ་ལོ་ཞེ་ན། ལུང་དེས་འོག་མིན་དུ་ལོངས་སྐུས་དེ་ཉིད་ཆོས་སྐུ་མངོན་དུ་བྱས་པ་ན་མ་དག་པའི་འཛམ་བུའི་གླིང་པའི་སྟེང་ལ་སོགས་པར་སྤྲུལ་སྐུ་དེ་ཉིད་ཆོས་སྐུ་མངོན་དུ་མཛད་པར་བསྟན་པ་མ་གཏོགས་ལོངས་སྐུས་སྤྲུལ་སྐུ་སྤྲུལ་པའི་སྒྲོས་ན་ཙམ་ཞིག་ཀྱང་མེད་པ་ཉིད་ཀྱི་ཕྱིར་ཁོ་བོ་ལ་ལུང་དང་འགལ་ལོ་ཞེས་སྨྲ་བ་དེ་ནི་ངོ་ཚ་བ་ཁོ་ནར་ཟད་དོ། ། ཡང་གསང་སྔགས་རྙིང་མ་པ་དག་གི་ཆོས་ཀྱི་བརྒྱུད་ཚུལ་ནི། ཆོས་སྐུས་བསྟན་མེད་གོ་མེད་ཀྱི་ཆོས་དེ་ལོངས་སྐུ་ལ་བཤད། ལོངས་སྐུས་བསྟན་དུ་མེད་པ་རང་གར་གོ་བའི་ཆོས་དེ་སྤྲུལ་སྐུ་ལ་བཤད་དེ། སྤྲུལ་སྐུས་བསྟན་དུ་ཡོད་ཀྱང་གོ་བར་མི་འགྱུར་བ་དེ་གདུལ་བྱ་ལ་བཤད་པའི་ཆོས་ཐམས་ཅད་ནི་རིང་བརྒྱུད་གསར་མ་བའི་ཆོས་ལྟ་བུ་ཡིན་པས་ངོ་མི་མཚར་ལ། དེས་ན་རང་རེའི་རྙིང་མ་བའི་དམ་ཆོས་རྫོགས་པ་ཆེན་པོ་ལྟ་བུ་ནི་ཆོས་སྐུ་རང་ལ་རང་རྡོལ་ཆེན་པོས་སློབ་མས་བཏུགས་ནས་ཐོབ་པའི་ཉེ་བརྒྱུད་ཡིན་པའི་ཕྱིར་མཆོག་ཏུ་ཟབ་པའི་ཆོས་དང་དེ་འཛིན་གྱི་གང་ཟག་འགྲན་པའི་ཟླ་ཐམས་ཅད་དང་བྲལ་བའོ་ཞེས་འཆད་པར་བྱེད་ཅིང༌།
རྒྱུ་མཚན་དེ་ཉིད་ཀྱི་ཕྱིར་ཕྱི་མཚན་ཉིད་ཀྱི་ཆོས་དྲང་དོན་མགོ་སྐོར་བསླུ་ཆོས་ནི་སྤྲུལ་སྐུ་ཤཱཀ་ཐུབ་སོགས་ཀྱིས་འཆད་ལ། ནང་ཀྲྀ་ཡོག་སོགས་སྤྲོས་བཅས་མགོ་བསྐོར་གྱི་ཆོས་ནི་ལོངས་སྐུ་རྡོ་རྗེ་སེམས་སོགས་ཀྱིས་འཆད་ལ། གསང་བ་སྤྲོས་མེད་ཏི་ལ་ཉག་ཅིག་གི་ཆོས་ནི་ཆོས་སྐུ་ཀུན་བཟང་ཉིད་ཀྱིས་འཆད་པར་བྱེད་དེ་ཞེས་བྱ་བ་འདི་ཡང་གངས་ཅན་ན་ཆེར་གྲགས་ཤིང་འདོན་པའི་ལུགས་ཤིག་གོ ། གཉིས་པ་འདི་ཐད་ཀྱི་དགོངས་གཅིག་སྔ་མའི་སྒྲོས་ལ་ལྷད་བསལ་བ་ནི། དེར་སངས་རྒྱས་ཀྱི་བསྟན་པ་ལ་རང་འཇུག་མི་ཆོག་པར་བླ་མ་ལ་བརྟེན་ནས་འཇུག་དགོས་པའི་ལུང་དུ། རྗེ་ཕག་གྲུའི་ལུང༌། ཐབས་མཁས་ཐུགས་རྗེ་ཆེ་ལྡན་པའི། ། འགྲོ་བ་འདྲེན་པ་ཆོས་ཀྱི་རྗེ། ། གདུལ་བྱ་སྨིན་པར་མཛད་པ་ལས། ། ཐབས་སུ་མ་གྱུར་གང་ཡང་མེད། །
ཅེས་པ་འདི་ཆེས་འབྲེལ་བ་མ་ཡིན་ཏེ། ལུང་དེས་ནི་སངས་རྒྱས་ཀྱི་འཕྲིན་ལས་ཀྱི་གདུལ་བྱ་སྨིན་པའི་ཐབས་ལ་བླ་མ་བསྟེན་ནས་བསྟན་པ་ལ་འཇུག་པ་དང༌། མ་བརྟེན་པར་ཆོས་ཀྱི་ཡི་གེ་ཙམ་མཐོང་བ་ལས་འཇུག་པའི་ཐབས་སོགས་ཕྲིན་ལས་ཀྱི་འཇུག་པ་རང་རེ་ཚུར་མཐོང་གིས་འདི་ལྟར་རོ་ཞེས་དཔྱད་དུ་མེད་པར་ཐབས་སུ་མ་གྱུར་པ་ནི་གང་ཡང་མེད་དོ་ཞེས་སྟོན་པ་ཉིད་ཀྱི་ཕྱིར། སྤྱིར་ཡང་བསྟན་པ་ལ་ངེས་པར་གང་ཟག་ཁོ་ན་ལ་དངོས་སུ་མ་བརྟེན་པར་འཇུག་སྒོ་མེད་པའང་ཡིན་ཏེ། གང་ཟག་ལ་མི་རྟོན་ཆོས་ལ་རྟོན་པར་ཡང་བཤད་པ་ཉིད་ཀྱི་ཕྱིར་དང༌། རང་སངས་རྒྱས་ཀྱི་ཡེ་ཤེས་ཀྱང་སྲིད་པ་ཐ་མར་སློབ་དཔོན་ལ་བརྟེན་པ་མ་ཡིན་པའི་ཕྱིར་རོ། ། ཡང་དེར་དོན་གྱི་བརྒྱུད་པ་སངས་རྒྱས་ནས་སངས་རྒྱས་ཉིད་བརྒྱུད་པ་ལ་དཔོན་སློབ་གཉིས་ཀར་བྱིན་རླབས་རིགས་འདྲ་དགོས་པའི་སྒྲུབ་བྱེད་དུ། རྗེ་མར་པས་ནཱ་རོ་པ་ལ་གསེར་ཕུལ་བས་རྗེ་མར་པའི་བཀའ་བརྒྱུད་ལ་གསེར་ལ་ལོངས་སྤྱོད་བྱེད་པ་དང༌། དགེ་བཤེས་སྟོན་པས་ཇོ་བོ་ལ་མར་མེ་ཕུལ་བས་རྭ་སྒྲེང་དུ་མར་མེ་མང་པོ་འབྱུང་བ་དང་བཀའ་གདམས་པ་རྣམས་མར་མེ་འབུལ་བ་རྩིས་ཆེ་བའི་ཕྱིར་ཞེས་བྲིས་པའང་འབྲེལ་མེད་དེ། སངས་རྒྱས་ནས་སངས་རྒྱས་དཔོན་སློབ་ལ་བྱིན་རླབས་ཀྱི་དོན་བརྒྱུད་རིགས་འདྲ་དགོས་པ་ལ།
རྗེ་མར་པ་དང་འབྲོམ་སྟོན་གྱིས་བསོད་ཚོགས་བསགས་པས་ཕན་གནོད་ཅི་ཡང་མེད་པའི་ཕྱིར། སྤྱིར་སེམས་ཅན་འདུལ་བའི་ཆེད་བཅོམ་ལྡན་འདས་ཉིད་དང་བཅོམ་ལྡན་འདས་གསང་བའི་བདག་པོ་གཉིས་ཀ་སངས་རྒྱས་ཡིན་ཀྱང་གསང་བདག་བྱང་སེམས་ཀྱི་ཚུལ་བཟུང་ནས་དེ་ནས་དེར་བརྒྱུད་དོ་ཞེས་པ་ལྟ་བུ་འབྱུང་བ་ཡོད་ཀྱང༌། སངས་རྒྱས་པར་གྱུར་ཟིན་ནས་སླར་སངས་རྒྱས་ལ་སླར་འཚང་རྒྱ་བའི་ཆེད་དུ་ཆོས་ཞུ་དགོས་པར་འདོད་ན་ཐུག་པ་མེད་པར་ཡང་འགྱུར་ཞིང༌། དེ་ལྟ་ནའང་དམིགས་ཀྱིས་བསལ་བའང་ཡོད་དེ་མདོ་ལུགས་ཀྱི་སངས་རྒྱས་དེས་སྔགས་ལུགས་ཀྱི་སངས་རྒྱས་མ་ཐོབ་པས་དེའི་ཆེད་དུ་མདོ་ལུགས་ཀྱི་སངས་རྒྱས་ཀྱི་སྔགས་ལུགས་ཀྱི་སངས་རྒྱས་ཀྱི་སྔགས་ལུགས་ཀྱི་སངས་རྒྱས་ལ་ཆོས་མི་ཉན་པའང་མ་ཡིན་ནོ། ། དོན་བརྒྱུད་དང་ཚིག་བརྒྱུད་ཅེས་པའི་ཞེན་དོན་ཀྱང་ལམ་བསླབ་པ་གསུམ་སྒོ་གསུམ་གྱིས་ཉམས་སུ་ལེན་པ་ལ་དོན་བརྒྱུད་དང༌། དེ་རྗོད་བྱེད་སྡེ་སྣོད་གསུམ་གྱི་ཚིག་དོན་ཐོས་བསམ་གྱིས་འཛིན་པ་ལ་ཚིག་བརྒྱུད་ཅེས་འཆད་པར་བྱེད་པ་དེ་ལྟ་ན། ཆོས་འདི་པའི་བསླབ་གསུམ་གྱི་དོན་ཉམས་སུ་ལེན་ཆེས་མིན་པར་སྡེ་སྣོད་གསུམ་འཛིན་པ་ནི་སངས་རྒྱས་ཀྱི་བསྟན་པར་གྱུར་པའི་ཚིག་བརྒྱུད་དུ་མི་འགྱུར་ཏེ། དེ་ལྟར་བརྒྱུད་པས་ཀྱང་སངས་རྒྱས་ཀྱི་བསྟན་པའི་བྱ་བ་མི་བྱེད་པའི་ཕྱིར། མུ་སྟེགས་ཅན་གྱི་བློ་ལ་ཡོད་པའི་སངས་རྒྱས་པའི་སྡེ་སྣོད་གསུམ་བཞིན་ནོ། ། ཡང༌།
དེར་གང་ཟག་ལས་མ་བརྒྱུད་པར་སངས་རྒྱས་ཀྱི་བསྟན་པ་ཡི་གེ་སོགས་ལས་རྙེད་པའི་ཆོས་ལ་ཞུགས་ཀྱང་ཐར་པའི་རྒྱུར་མི་འགྱུར་བའི་ཤེས་བྱེད་དུ་སྔོན་གྱི་དུས་ཀ་བའི་ནང་ནས་གསོ་སྦྱོང་ཡན་ལག་བརྒྱད་པའི་དཔེ་བྱུང་བ་ཀླུ་སོགས་ཀྱིས་བལྟས་ནས་བསླབ་པ་ལ་གནས་ནས་མངོན་མཐོ་ངེས་ལེགས་ཐོབ་པའི་རྒྱུ་བྱས་པ་དང༌། རྒྱལ་པོ་ཛའི་ཁང་ཐོག་ཏུ་རྒྱུད་སྡེའི་གླེགས་བམ་གྱི་ཆར་བབས་པ་ལ་རྒྱལ་པོས་བལྟས་ནས་དེའི་དོན་བསྒྲུབ་པས་འབྲས་བུ་རྒྱ་ཆེན་པོ་ཐོབ་ཞེས་པ་ནི་རང་གི་དམ་བཅའ་སུན་འབྱིན་པར་བྱེད་པ་ཉིད་དོ། །
འདིར་སྨྲས་པ། འཇིག་རྟེན་འདི་ན་སྟོན་པ་འདི་ཉིད་ཀྱི། ། དགོངས་དོན་ཇི་བཞིན་སྨྲ་བ་མགོན་པོ་ཀླུ། ། བྱང་ཕྱོགས་འདི་ན་དེ་ཡི་ཤིང་རྟའི་སྲོལ། ། མི་ཉམས་པ་ལ་ཞུགས་དེ་འབྲི་གུང་པ། ། འཇིག་རྟེན་གསུམ་གྱི་མགོན་དེས་ལེགས་བཤད་དེ། ། བཀའ་བརྒྱུད་དྭགས་པོ་ལྷ་རྗེའི་བསྟན་པ་ནི། ། ཉི་མ་ལྟ་བུར་འབར་བར་བྱས་པའི་ཚེ། །
དེ་འགོག་བྱེད་པའི་སྲིན་བུ་མེ་ཁྱེར་འགའ། ། ནམ་མཁའི་ཁམས་སུ་རྒྱུ་ཚེ་ཀརྨ་པའི། ། བློ་གྲོས་རྟ་གདོང་མེ་དེས་མ་བསྲེགས་སམ། ། མགོན་པོ་ཀླུ་སྒྲུབ་ཞབས་ཀྱི་སྤྲུལ་པའི་སྐུ། ། འབྲི་གུང་སྐྱུ་ར་བ་དེ་རྒྱལ་གྱུར་ཅིག ། སྔོན་བྱོན་ཁྱོད་གསུངས་བསྒྲགས་པར་རློམ་འགའ་ཡང༌། ། མུན་ནང་དངོས་པོའི་ཁ་དོག་འཚོལ་བ་ལྟར། ། གྱུར་མཐོང་ཀརྨ་པར་གྲགས་བརྒྱད་པ་དེས། ། ལེགས་པར་བཤད་ལ་སྤྲོ་བ་ཅི་ཡང་སྐྱེས།། །། ༈ རྡོ་རྗེའི་གསུང༌།
འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཡིན་བྱ་བ་འདི་བཞུགས། ཞེས་པ་འདི་ནི་འདོན་པ་ཆེས་ཉམས་པ་ཡིན་པས་མ་ནོར་བ་འདོན་ན་འདི་ལྟ་སྟེ། ཇི་ལྟར་དངོས་པོར་བཟུང་བ་དེ་ལྟ་དེ་ལྟར་འཛིན་པའི་ཤེས་པའང་འཁྲུལ་བ་ཉིད་དོ། ། ཞེས་འབྱུང་བ་ནི་རྒྱལ་བ་འབྲི་གུང་པའི་དགོངས་པ་བླ་ན་མེད་པར་གྲུབ་པ་ཡིན་ཏེ། དེའི་དབང་དུ་ན་འཇིག་རྟེན་པ་དག་གིས་ཡུལ་དང་ཡུལ་ཅན་ཤེས་བྱ་དང་ཤེས་པ་ལ་ཇི་ལྟར་བསླུ་ཞིང་བརྫུན་པ་དང་འཁྲུལ་པའི་ཚུལ་བརྗོད་པ་དང༌། རྡོར་གསུང་འདིའི་དོན་ལ་དགོངས་གཅིག་འགྲེལ་བྱེད་སྔ་རབས་པའི་འཆད་ཚུལ་ནོར་བར་བསྟན་པ་དང༌། དེ་ལས་འཕྲོས་པའི་མཐའ་ཅུང་ཟད་དཔྱད་པའོ། ། དང་པོ་ནི། གཅིག་འཁྲུལ་པའི་བློ་དེ་སུ་ཞིག་གི་རྒྱུད་ལ་ཡོད་སྙམ་ན། སློབ་དཔོན་ཆེན་པོ་ཀླུ་སྒྲུབ་ཞབས་ཀྱིས་བཞེད་པ་དཔལ་ལྡན་ཟླ་བའི་ཞལ་སྔ་ནས་ཕྱེས་པ་ལྟར་འདིར་འཆད་ན།
སྤྱིར་བློ་འཁྲུལ་པ་ནི་འཇིག་རྟེན་པ་དག་གི་བློ་ལ་འཇོག་ལ། འཇིག་རྟེན་པའི་བློ་ལའང་གང་ཟག་ཚུ་རོལ་མཐོང་བ་ཆོས་མཆོག་དམན་གྱི་བྱིས་པའི་སྐྱེ་བོ་ཐམས་ཅད་དང༌། སྣང་བ་དང་བཅས་པའི་འཕགས་པ་ཉན་ཐོས་དང་རང་རྒྱལ་དང་བྱང་སེམས་ཀྱི་རྒྱུད་ཀྱི་རྗེས་ཐོབ་དག་པ་བའི་བློ་ཉིད་ལ་ཡོད་ལ། འཇིག་རྟེན་ཞེས་པའང་འཇིག་པ་ནི་བསླུ་ཞིང་བརྫུན་པ་དང་ཀུན་རྫོབ་ཀྱི་ཆོས་དང༌། རྟེན་པ་ནི་དེ་ཡུལ་དུ་བྱེད་པའི་ཆ་ནས་འཇོག་སྟེ། དེ་ཡང་ཀུན་རྫོབ་བརྫུན་པ་ལ་དོན་དམ་བདེན་པར་འཛིན་པ་བྱིས་པ་འཇིག་རྟེན་པའི་བློ་དང༌། ཀུན་རྫོབ་ལྟོས་བཞག་བརྫུན་པ་ལ་ཡང་དག་པར་བརྫུན་པ་མི་བདེན་པར་རྟོགས་པའི་འཕགས་པ་འཇིག་རྟེན་པའི་བློ་གཉིས་ལས། གཉིས་ཀ་ལའང་འཇིག་རྟེན་པའི་བློ་ཞེས་བརྗོད་དེ། ཇི་སྐད་དུ། དེ་ལ་འཇིག་རྟེན་རྣམ་གཉིས་ཏེ། །
རྣལ་འབྱོར་པ་དང་ཕལ་པའོ། ། ཞེས་འབྱུང་ལ། འཇིག་རྟེན་པ་ལའང་བདེན་འཛིན་ཉོན་སྒྲིབ་ཀྱིས་བསླད་པའི་ཡུལ་དང་ཡུལ་ཅན་ནི་བདེན་འཛིན་ཉོན་སྒྲིབ་བྲལ་བའི་རྣལ་འབྱོར་པས་ཕྱིན་ཅི་ལོག་ཏུ་རྟོགས་ཀྱང༌། ད་དུང་རྣལ་འབྱོར་པ་དེས་མཚན་འཛིན་ཤེས་སྒྲིབ་ཀྱིས་བསླད་པའི་ཡུལ་དང་ཡུལ་ཅན་དེའང་སྣང་མེད་གནས་པའི་རྣལ་འབྱོར་པ་དག་གིས་ཡང་དག་པར་རྫུན་པ་ཉིད་དུ་རྟོགས་ནས་བློའི་འཇུག་པ་གང་ཡང་སྤྲོས་པ་ཉིད་དུ་ཟད་པས་གནས་ཚུལ་དུ་མ་ཞུགས་པ་ཉིད་ཀྱིས་སྤྲོས་མཚན་ཉེ་བར་ཞི་བའི་ཡེ་ཤེས་ཀྱིས་མཚན་འཛིན་གྱི་བློ་སྔ་མ་ལ་གནོད་བཅས་སུ་འགྱུར་བ་ཡིན་ཏེ། ཇི་སྐད་དུ། དེ་ལ་འཇིག་རྟེན་ཕལ་པ་ནི། ། རྣལ་འབྱོར་འཇིག་རྟེན་གྱིས་གནོད་ཅིང༌། ། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་འབྱུང་ངོ༌། །
དེས་ན་འཇིག་རྟེན་ཉིད་ལའང་འཇིག་རྟེན་གྱི་ཚུལ་ཇི་ལྟ་བ་དང་ཇི་ལྟ་མ་ཡིན་པ་གཉིས་ལྟོས་ནས་བཞག་པའི་བློ་གཉིས་ལས། བྱིས་འཕགས་དག་ཀུན་རྫོབ་ཀྱི་ཆོས་དེ་ཀུན་རྫོབ་པ་ཉིད་དུ་རྟོགས་པ་དང་མ་རྟོགས་པའི་དབང་གིས་ཀུན་རྫོབ་ཀྱི་ཆོས་ཚུལ་ལ་མཁས་པ་དང་མི་མཁས་པ་ཞེས་འཇིག་རྟེན་གཞན་གྲགས་ཙམ་དུ་འཇོག་པ་ཡིན་ཏེ། ཇི་སྐད་དུ། འཇིག་རྟེན་པ་ཡིས་དངོས་མཐོང་ཞིང༌། ། ཡང་དག་ཉིད་དུ་རྟོགས་བྱེད་ཀྱི། ། སྒྱུ་མ་ལྟ་བུར་མིན་པས་འདིར། ། རྣལ་འབྱོར་པ་དང་འཇིག་རྟེན་རྩོད། ། ཅེས་འབྱུང་ལ། ཡང་དག་པར་མཐོང་བ་ཤིན་ཏུ་དག་པའི་གཟིགས་ངོར་ནི། འཇིག་རྟེན་ཉིད་རྫུན་ཞིང་བསླུ་བའི་གཞི་ཉིད་ཀྱང་ཡང་དག་པར་དམིགས་པ་མ་ཡིན་ཏེ།
གང་བསླུ་ཞིང་རྫུན་པར་ལྟོས་ནས་འབྱུང་བ་ཉིད་རང་བཞིན་གྱིས་སྟོང་པར་ཁོང་དུ་ཆུབ་པའི་ཕྱིར་ན། རང་བཞིན་གྱིས་སྟོང་པ་ཉིད་ཁྱད་གཞི་དང་བྲལ་བ་ལ། བདེན་པ་དང་རྫུན་པའི་ཁྱད་ཆོས་ནི་ཚད་མར་གྱུར་པའི་བློ་གང་གིས་ཀྱང་རྟོགས་པར་མི་འོས་པ་ཉིད་དུ་གྲུབ་སྟེ། མདོ་ལས། འཇམ་དཔལ་ཆོས་ཀྱི་དབྱིངས་ཚད་མར་བྱས་ན་ཀུན་རྫོབ་དང་དོན་དམ་པ་ཞེས་བྱ་བར་བསྙད་དུ་མེད་དོ། ། ཞེས་དང༌། ཡང་མདོར། ངས་བྱང་ཆུབ་ཀྱི་སྙིང་པོར་ཞུགས་ནས་བདེན་པའམ་བརྫུན་པའི་ཆོས་གང་ཡང་མ་མཐོང་བས་ཡང་དག་པར་བསྟན་ཅིང་རྣམ་པར་བཞག་པ་དང་མཉན་པར་བྱ་བ་ཅུང་ཟད་ཀྱང་མེད་དོ། ། ཞེས་དང༌། བསྟན་བཅོས་ལས།
རྟེན་ཅིང་འབྲེལ་པར་འབྱུང་བ་གང༌། ། དེ་ནི་ངོ་བོ་ཉིད་ཀྱིས་ཞི། ། ཞེས་འབྱུང་ངོ༌། ། དེས་ན་ཀུན་རྫོབ་བདེན་པ་དང་བདེན་པ་དེའི་ལྡོག་པ་རྫུན་པའི་ཆོས་སུ་གྱུར་པའི་འཁྲུལ་པ་ཞིག་དངོས་དོན་ལ་གནས་ནས་དེ་དག་ཡང་དག་པར་སྤངས་ཏེ། འཇིག་རྟེན་ལས་འདས་པར་འགྱུར་བའི་འཇིག་རྟེན་དང་འཇིག་རྟེན་ལས་འདས་པའི་དངོས་པོ་རང་རྒྱུད་པ་གཉིས་ཀར་ཡང་ཕྱོགས་འདི་པས་འདོད་པ་མ་ཡིན་ཏེ། ཇི་སྐད་དུ། འགོག་པ་མེད་པའི་རང་བཞིན་ལ། ། མཐོང་ཞེས་བྱ་བའི་ལམ་གྱིས་ནི། ། རྣམ་པར་རྟོགས་རིགས་ཅི་ཞིག་ཟད། ། ཅེས་དང༌།
རྒྱུ་ཟད་ཉིད་ལ་ཞི་བ་ནི། ། ཟད་ཅེས་བྱ་བར་དམིགས་པ་སྟེ། ། རང་བཞིན་གྱིས་ནི་གང་མ་ཟད། ། དེ་ལ་ཟད་ཅེས་ཇི་སྐད་བརྗོད། ། ཅེས་འབྱུང་བའི་ཕྱིར་རོ། ། དེས་ན་བདེན་རྫུན་ཐམས་ཅད་རང་བཞིན་གྱིས་དབེན་ན། དེས་དབེན་པའི་སྟོང་པ་ཉིད་ཀྱང་དོན་དམ་པར་བདེན་རྫུན་གང་དུའང་འདི་གྲུབ་ཀྱི་སྨྲ་བསམ་བརྗོད་པ་ལས་གྲོལ་བ་ཡིན་ཏེ། སྤྱོད་འཇུག་ལས། བཏགས་པའི་དངོས་ལ་མ་རེག་པར། ། དེ་ཡི་དངོས་མེད་འཛིན་མ་ཡིན། །
དེ་ཕྱིར་རྫུན་པའི་དངོས་གང་ཡིན། ། དེ་ཡི་དངོས་མེད་གསལ་བར་རྫུན། ། ཞེས་འབྱུང་བའི་ཕྱིར་རོ། ། འོ་ན་འཇིག་རྟེན་དེ་དག་འཁྲུལ་པའི་རྒྱུ་ནི་སྤྱིར་མ་རིག་པ་ཡིན་ལ། དེ་ཡང་བྱིས་པ་དག་འཁྲུལ་པའི་རྒྱུ་ནི། བདེན་པར་ཞེན་པའི་མཚན་ཉིད་ཉོན་མོངས་པ་ཅན་གྱིས་མ་རིག་པ་སྟེ། གང་ཟག་དང་ཆོས་སུ་ཞེན་པ་དང་མཚུངས་ལྡན་གྱི་ལས་རྒྱུ་འབྲས་དང་དེ་ཁོ་ན་ཉིད་ལ་རྨོངས་པའི་མ་རིག་པ་གཉིས་ཡིན་ལ། འཕགས་པ་གསུམ་གྱི་སྣང་བཅས་ཀྱི་ཤེས་པ་འཁྲུལ་པའི་རྒྱུ་ནི་བདེན་པར་ཞེན་པ་ཙམ་སྤངས་ཀྱང་དེའི་བག་ཞད་ཙམ་གྱི་མཚན་ཉིད་ཉོན་མོངས་པ་ཅན་མིན་པའི་མ་རིག་པ་སྟེ། དེ་ཡང་ཉན་རང་དགྲ་བཅོམ་དང་བྱང་སེམས་ས་བརྒྱད་པ་ཡན་ལ་གཙོ་ཆེ་བའི་དབང་དུ་བྱས་པ་ཡིན་གྱི། དེ་མན་ཆད་དུའང་སྒོམ་སྤང་གི་ཉོན་མོངས་ཅན་གྱི་མ་རིག་པས་བསླད་པའི་འཇིག་རྟེན་པའི་སྣང་བའང་ཡོད་དོ། །
དེ་ལྟ་ན་བདེན་འཛིན་ཉོན་མོངས་མངོན་གྱུར་བ་སེམས་པས་སྦྱོར་ལམ་ནས་མགོ་གནོན་པ་དང༌། ས་བོན་མཐོང་ལམ་ནས་སྤང་བ་དང༌། བག་ཉལ་མ་དག་ས་བདུན་གྱི་བར་རྗེས་སུ་འབྲེལ་ནས་སྤང་བ་དང༌། དེའི་གནས་ངན་ལེན་དག་པ་གསུམ་དུ་རྗེས་སུ་འབྲེལ་ནས་མཐར་རྡོར་ཏིང་གི་བྱེད་པས་སྤོང་བར་བྱེད་དོ། ། ཞེས་ལུགས་འདི་པ་དག་བཞེད་དོ། ། འོ་ན་འཇིག་རྟེན་པའི་བློ་འཁྲུལ་པ་དེས་ཤེས་བྱ་ཇི་ཙམ་ཞིག་ཡུལ་དུ་བྱེད་སྙམ་ན། བྱིས་པའི་བློ་ནི་རྒྱུ་མ་རིག་པ་དང་རྐྱེན་དགེ་མི་དགེ་མི་གཡོ་བའི་ལས་གསུམ་ལ་བརྟེན་ནས་དངོས་པོ་ལ་རང་གི་མཚན་ཉིད་དུ་མེད་པའི་བདེ་འགྲོ་དང་ངན་འགྲོ་ཕྱི་ནང་སྣོད་བཅུད་ཀྱི་སྣང་བ་འདི་མཐོང་སྟེ། སེམས་ཉིད་ཀྱིས་ནི་སྣོད་ཀྱི་འཇིག་རྟེན་དང༌། ། བཅུད་ཀྱི་འཇིག་རྟེན་འགྲོ་བ་སྣ་ཚོགས་འགོད། ། ཅེས་པ་ལྟར་རོ། །
དེ་ཡང་གནོད་མེད་ཀྱི་དབང་ཤེས་དྲུག་གི་ཡུལ་གཟུགས་ལ་སོགས་པ་རང་གི་མཚན་ཉིད་ཀྱི་དངོས་པོ་དང་དེ་འཛིན་གྱི་ཡུལ་ཅན་ལ་མ་འཁྲུལ་བར་བདེན་ཞེན་དང་བཅས་པའི་ཚུལ་གྱིས་མཐོང་ལ། གནོད་བཅས་ཀྱི་དབང་ཤེས་དྲུག་གི་ཡུལ་ཟླ་གཉིས་ལ་སོགས་རྫུན་དང༌། དེ་འཛིན་གྱི་ཡུལ་ཅན་མ་འཁྲུལ་བར་ཡང་མཐོང་བ་ཡིན་ནོ། ། བྱིས་པ་དག་འདི་ལྟར་སྣང་བའི་ཆོས་ལ་བདེན་རྫུན་འདི་ཙམ་གྱིས་ཡང་དག་པར་གནས་ཚུལ་ལ་ཞུགས་པ་ཉིད་དུ་བདེན་པར་སྒྲོ་འདོགས་པའི་བདག་ལྟ་དང་ཆགས་སོགས་ཀྱི་ལས་ཉོན་རྒྱ་ཆེར་འབྱུང་བ་ཉིད་ཀྱི་འགྲོ་བ་འདི་དག་འཁྲུལ་པ་འཁོར་བའི་གཟེབ་ཆེན་པོ་འདི་ལས་གྲོལ་བའི་གནས་རྙེད་པར་གྱུར་པ་མ་ཡིན་ནོ། ། འཕགས་པ་གསུམ་གྱི་རྗེས་ཀྱི་ཤེས་པས་ནི་རྒྱུ་ཉོན་མོངས་ཅན་མིན་པས་མ་རིག་པ་དང༌། རྐྱེན་སྨོན་ལམ་དང་ཏིང་ངེ་འཛིན་ལ་བརྟེན་ནས་ཕྱི་ནང་གི་ཤེས་བྱ་དེ་རང་བཞིན་མེད་པར་མཐོང་བ་ཡིན་ཏེ། དེ་དག་གི་ཡེ་ཤེས་ཀྱང་བསགས་པ་རྒྱུ་ཡི་ཁྱད་པར་མཆོག་དམན་ལས་འབྲས་བུའི་ཡེ་ཤེས་གསལ་མི་གསལ་དང་ཤེས་བྱ་རྒྱ་ཆེ་ཆུང་ཡོད་པར་གྲུབ་པ་ཉིད་ཀྱི་ཕྱིར། རྒྱལ་བ་མ་ཕམ་པས། ཇི་ལྟར་མདུད་པའི་དབང་གིས་ནི། ། གོས་ལ་ཚོན་བཀྲ་མི་བཀྲ་བ། །
དེ་བཞིན་འཕེན་པའི་དབང་གིས་ནི། ། གྲོལ་བའི་ཡེ་ཤེས་བཀྲ་མི་བཀྲ། ། ཞེས་འབྱུང་ལ། གང་ཀུན་རྫོབ་རྫུན་པ་དང་བསླུ་བའི་ཤེས་བྱ་ཤེས་པ་དང་བཅས་པ་སྤྲོས་པ་ཉེ་བར་ཞི་བའི་ཀུན་མཁྱེན་ཡེ་ཤེས་ལ་ནི། ཡུལ་ཅན་གྱི་ཡེ་ཤེས་གསལ་མི་གསལ་དང༌། ཡུལ་ཤེས་བྱ་རྒྱ་ཆེ་ཆུང་ཐམས་ཅད་ཀྱི་སྤྲོས་པའི་སྨྲ་བསམ་བརྗོད་པ་ཐམས་ཅད་དང་བྲལ་བར་གྱུར་པ་ཉིད་ལས་གཞར་ཡང་གཡོ་བ་མེད་ནའང༌། ལྟོས་ནས་བཞག་པས་རབ་ཏུ་ཕྱེ་བའི་ཇི་ལྟར་དངོས་པོར་བཟུང་བ་དེ་ལྟར་འཛིན་པའི་འཁྲུལ་པ་ཐམས་ཅད་སེལ་བར་གྱུར་པའི་གཉིས་སྣང་ནུབ་པའི་ཡེ་ཤེས་ལས་བཞེངས་པ་ཡོད་པར་ཡང་བརྗོད་པར་མི་ནུས་སོ། ། འོ་ན་བློ་འཁྲུལ་པ་དང་བྲལ་བ་དེ་སུ་ཞིག་གི་རྒྱུད་ལ་ཡོད་སྙམ་ན། འཕགས་ཆུང་གསུམ་གྱི་མཉམ་གཞག་དང༌། སྣང་བ་མི་མངའ་བའི་རྫོགས་པའི་སངས་རྒྱས་ཉིད་ལ་ཡོད་པ་ཡིན་ལ།
མི་འཁྲུལ་པའི་རྒྱུ་ཡང་འཕགས་ཆུང་གསུམ་གྱི་མཉམ་གཞག་ན་འཁྲུལ་སྣང་འབྱུང་བའི་རྐྱེན་མ་ཚང་བ་ཡིན་གྱི་རྒྱུ་སྤང་བ་མ་ཡིན་ཏེ། ཕྱིས་ཡང་རྗེས་ནས་འཁྲུལ་སྣང་འབྱུང་བའི་ཕྱིར། སངས་རྒྱས་ཀྱི་སར་ནི་འཁྲུལ་སྣང་གཏན་མི་འབྱུང་བའི་ཕྱིར། འཁྲུལ་སྣང་འབྱུང་བའི་རྒྱུ་མ་རིག་པ་བག་ཆགས་དང་བཅས་པ་ཐམས་ཅད་སྤངས་པ་ཡིན་ནོ། ། འོ་ན་ཆོས་ཅན་གཟུང་བའི་དངོས་པོར་འཛིན་པའི་ཤེས་པ་དེ་འཁྲུལ་པ་ཡིན་ན། ཆོས་ཅན་དངོས་པོ་དེ་ཉིད་དངོས་པོར་མ་གྲུབ་པར་འགྱུར་བ་དང༌། དེ་ལྟ་ན་ཆོས་ཅན་དངོས་པོ་ཉིད་དངོས་པོའི་ངོ་བོར་མི་གནས་པར་དངོས་པོར་སྣང་བས་འཁྲུལ་པ་ཉིད་ཀྱིས་སྒྲིབ་པར་འགྱུར་བས་དེ་ལྟ་ན་རྫོགས་སངས་དོན་གཉེར་དག་གིས་ལམ་གྱི་སྤང་བྱར་ཡང་འགྱུར་རོ་ཞེ་ན། འདི་ལ་མགོན་པོ་ཀླུ་སྒྲུབ་ཀྱི་དབུ་མའི་བཞེད་པ་སྐོང་ཚུལ་གཉིས་ལས། སློབ་དཔོན་ཆེན་པོ་དཔལ་སྦས་དང༌། ལེགས་ལྡན་བྱེད་སོགས་ཀུན་རྫོབ་རྫུན་སྣང་གི་ཆོས་ཀྱི་བསླུ་ཆ་ཙམ་འཁྲུལ་ཡང་སྒྲིབ་པར་མི་འགྱུར་ཏེ།
འཁྲུལ་པ་མ་འཁྲུལ་བར་མོས་པ་མེད་པའི་ཕྱིར་དང༌། ཀུན་རྫོབ་བདེན་མེད་རྫུན་སྣང་གི་དངོས་པོ་ཙམ་ལམ་གྱི་སྤང་བྱ་མིན་པ་དང༌། དེ་ལྟ་ན་ཀུན་རྫོབ་རྫུན་པའི་དངོས་པོ་བདེན་གྲུབ་པར་སྣང་བ་ལམ་གྱི་དགག་བྱར་བཞེད་ལ། འཇིགས་བྲལ་སངས་རྒྱས་བསྐྱངས་དང་ཟླ་བ་གྲགས་པ་དག་གིས་ཆོས་ཅན་དངོས་པོར་སྣང་བ་ཙམ་ཉིད་འཁྲུལ་བའི་སྣང་བ་དང་ལམ་གྱི་སྤང་བྱར་ཤིན་ཏུ་བཞེད་པ་ཡིན་ཏེ། གང་དངོས་པོ་ཞེས་པའི་དོན་ནི། དོན་དུ་གྱུར་པའི་བྱ་བ་བྱེད་ནུས་ཤིག་ལ་བརྗོད་པས་དོན་བྱེད་པའི་དངོས་པོ་དེ་ལ་བདེན་པར་དོན་བྱེད་པའི་དངོས་པོ་དང་རྫུན་པར་དོན་བྱེད་པའི་དངོས་པོ་གཉིས་ལས་མ་གཏོགས་པ་ཕུང་གསུམ་པ་མེད་ལ། དེ་ལྟ་ན་བདེན་པར་དོན་བྱེད་པའི་དངོས་པོ་ནི་ཡང་དག་པར་ཡང་མེད་ལ་རྫུན་པ་ངོ་བོར་ཡང་མེད་ཅིང༌། རྫུན་པར་དོན་བྱེད་པའི་དངོས་པོ་ནི་ཡང་དག་པའི་དངོས་པོར་མེད་ཀྱང་དངོས་པོ་རྫུན་པར་ཡོད་དོ་ཞེས་ཞེན་པར་བྱེད་ནའང་རྫུན་པར་དོན་བྱེད་པའི་དངོས་པོ་རྫུན་པར་ཡོད་དོ་ཞེས་སམ་རྫུན་པའི་དངོས་པོ་ཡོད་དོ་ཞེས་ཇི་ལྟར་རྟོགས་པ་ལ་དངོས་པོ་རྫུན་པ་ནི་དེ་ལས་མི་འདའ་ལ། དེ་ལྟ་ན་དོན་བྱེད་པ་རྫུན་པ་ཅན་གྱི་དངོས་པོ་ནི་དངོས་པོ་ཡང་དག་པ་མ་ཡིན་པས་དེ་ལ་དངོས་པོའི་མིང་ཙམ་བཏགས་པ་ལ་རག་མོད། དངོས་པོའི་དོན་མ་གྲུབ་པས་དེ་ལྟའི་དངོས་པོ་ལ་དངོས་པོ་ཇི་ལྟར་ཞེན་ཡང་དངོས་པོར་གྲུབ་པ་ལ་འགར་ཡང་ཕན་པ་ཅུང་ཟད་ཀྱང་མེད་པ་ཉིད་ཀྱི་ཆོས་ཅན་དངོས་པོར་བལྟ་སྣང་འཛིན་པ་དང་བཅས་པ་ཐམས་ཅད་བཟློག་ནས་དེ་བཞིན་ཉིད་ཟབ་མོ་གཤེགས་པར་འགྱུར་བའི་ཚུལ་འདི་ནི།
སངས་རྒྱས་དང་བྱང་ཆུབ་སེམས་དཔའ་ཆེན་པོ་དབུ་མ་པ་བླ་ན་མེད་པ་དག་གི་དགོངས་པར་གནས་པའི་ཕྱིར་ཏེ། རྒྱ་ཆེར་རོལ་པ་ལས། ཤཱཀྱའི་སྲས་པོ་རྟེན་ཅིང་འབྱུང་བའི་ཆོས། ། དངོས་པོ་མེད་པའི་ངོ་བོ་ཉིད་དུ་རྟོགས། ། ནམ་མཁའ་ལྟ་བུའི་སེམས་དང་རབ་ལྡན་པ། ། གཡོ་ལྡན་དཔུང་བཅས་ཚོགས་ཀྱིས་རྫི་བ་མེད། ། ཅེས་དང༌། ཇི་སྐད་དུ། གང་དག་བརྟེན་ནས་དངོས་པོ་རྣམས། ། ཆུ་ཡི་ཟླ་བ་ལྟ་བུར་ནི། །
ཡང་དག་མ་ཡིན་ལོག་མིན་པར། ། འདོད་པ་དེ་དག་ལྟས་མི་འཕྲོག ། ཅེས་དང༌། རིགས་པ་དྲུག་ཅུ་པ་ལས། དེ་དང་དེ་བརྟེན་གང་འབྱུང་དེ། ། རང་གི་དངོས་པོར་སྐྱེས་མ་ཡིན། ། རང་གི་དངོས་པོར་གང་མ་སྐྱེས། ། དེ་ནི་སྐྱེས་ཞེས་ཇི་སྐད་བྱ། ། ཞེས་དང༌། སྟོང་ཉིད་བདུན་ཅུ་པ་ལས།
དེ་ཕྱིར་རྟེན་ཅིང་འབྲེལ་འབྱུང་བའི། ། དངོས་པོ་མཚན་མ་མེད་པ་ཡིན། ། ཞེས་དང༌། བློ་གྲོས་རྒྱ་མཚོས་བསྟན་པ་ལས། གང་ལ་རྟེན་ཅིང་འབྲེལ་འབྱུང་བ། ། དེ་དག་དངོས་པོ་ཅི་ཡང་མིན། ། གང་དག་ངོ་བོ་ཉིད་མེད་པས། ། དེ་དག་གང་དུའང་འབྱུང་བ་མེད། ། ཅེས་དང༌། སློབ་དཔོན་གྱིས།
དངོས་པོ་གང་དང་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་དང༌། རྩ་བ་ལས། དངོས་པོ་ལྟོས་གྲུབ་གང་ཡིན་པ། ། དེ་མ་གྲུབ་ན་ཇི་ལྟར་ལྟོས། ། ཞེས་དང༌། རྩ་བར། དངོས་པོ་གནས་པ་མི་གནས་ཏེ། ། དངོས་པོ་མི་གནས་གནས་པ་མིན། །
གནས་བཞིན་པ་ཡང་མི་གནས་ཏེ། ། མ་སྐྱེས་གང་ཞིག་གནས་པར་འགྱུར། ། ཅེས་དང༌། རྩ་བར། དངོས་པོར་ཁས་ལེན་ཡོད་ན་ནི། ། དེ་ལ་ཆད་སོགས་འཇིགས་པ་འབྱུང༌། ། དངོས་པོར་ཁས་ལེན་མེད་རྣམས་ལ། ། ཆད་སོགས་འཇིགས་པ་ག་ལ་འབྱུང༌། ། ཞེས་དང༌། རིགས་པ་དྲུག་ཅུ་པ་ལས།
དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་འབྱུང་བ་ཡིན། ། ལྟ་བ་མི་བཟད་མ་རུང་འཛིན། ། དེ་ལས་བྱུང་བའི་རྩོད་པར་འགྱུར། ། ཞེས་སོགས་འབྱུང་བ་ཉིད་ཀྱི་ཕྱིར་རོ། ། འདི་ལ་དབུ་མ་པའི་མིང་གིས་འབོད་ཀྱང་དངོས་པོར་ལྟ་བ་ལ་ཆེར་གོམས་པའི་ཆེན་པོ་དག་ན་རེ། དབུ་མ་རྒྱན་དུ། རྒྱུ་དང་འབྲས་བུའི་དངོས་པོ་ནི། ། ཀུན་རྫོབ་ཏུ་ནི་མ་བཟློག་པས། ། ཀུན་ནས་ཉོན་མོངས་རྣམ་བྱང་སོགས། །
རྣམ་པར་བཞག་པ་འཁྲུག་པ་མེད། ། ཅེས་དང༌། ཡེ་ཤེས་སྙིང་པོས། རྩོད་ངན་གྲགས་པ་ཁ་ཅིག་གིས། ། ཡང་དག་པར་དངོས་མ་སྐྱེས་པ། ། མོ་གཤམ་བུ་ལ་སོགས་བཞིན་དུ། ། ཀུན་རྫོབ་ཏུ་ཡང་མི་སྐྱེ་ཟེར། ། ཞེས་སོགས་ཀྱི་ལུང་ལ་བརྟེན་ནས་དངོས་པོར་བལྟ་སྣང་འཛིན་པ་འགོག་པའི་དེ་ཐམས་ཅད་དོན་དམ་བདེན་པར་གྲུབ་པའི་དངོས་པོ་བཀག་པ་ཡིན་གྱི། ཀུན་རྫོབ་ཏུ་དོན་བྱེད་པ་ཅན་གྱི་དངོས་པོ་འགོག་པ་མ་ཡིན་ཏེ། ཡིན་ན་བདེན་པ་གཉིས་ལ་སྐུར་པ་བཏབ་པར་འགྱུར་བའི་ཕྱིར་ཏེ།
རྫུན་པའི་དངོས་པོ་འགོག་ན་ཀུན་རྫོབ་ཀྱི་བདེན་པའང་མེད་པར་འགྱུར་ལ། དེ་ལྟར་ན་ཆོས་ཅན་དེ་ལས་གཞན་མིན་པའི་ཆོས་ཉིད་དོན་དམ་བདེན་པའང་མེད་པར་བརྗོད་དགོས་པར་འགྱུར་བའི་ཕྱིར་ཞེས་ཟེར་རོ། ། ཁྱེད་དབུ་མ་རྒྱན་གྱི་ལུང་འདྲེན་པར་བྱེད་མོད། ལུང་དེ་ལྟ་བུ་ཆེས་ཆེར་མང་དུ་འབྱུང་བ་དེ་དག་ནི་སྒྱུ་མ་རིགས་སྒྲུབ་ཅེས་པའི་དབུ་མ་པའི་ལུགས་ལ། ཀུན་རྫོབ་ཐ་སྙད་དུ་རིགས་པ་ཚད་མས་སྒྲུབ་ནས་འཇོག་པར་བྱེད་པས་ལུང་དེ་ཁོ་བོ་ཅག་ལ་ཁུངས་སུ་མི་འགྲུབ་ཏེ། ཀུན་རྫོབ་རྫུན་པ་ཉིད་ཀྱིས་རྒྱུ་འབྲས་རྫུན་པ་ཉིད་དུ་དེར་བདེན་ནོ་ཞེས་སྨྲ་བ་ལས་ཐ་ཆད་པ་ཅི་ཞིག་བརྗོད་དུ་ཡོད་པའི་ཕྱིར་ཏེ། རྫུན་པ་ཉིད་རིགས་པས་བདེན་པར་སྨྲ་ན་དེ་ལས་མི་རིགས་པ་ཅི་ཞིག་ཡོད་པའི་ཕྱིར་ཏེ། བདེན་རྫུན་གོ་བཟློག་ཏུ་སྨྲ་བ་ཉིད་མི་རིགས་པར་གྱུར་པ་ལས་རིགས་པར་འགྱུར་བའི་གནས་མེད་པའི་ཕྱིར། བདེན་པ་གཉིས་ཀྱང་དབུ་མ་པར་གཞན་གྱིས་འཕུལ་བའི་ཁོ་བོ་ཅག་གིས་ནི་རང་ལུགས་སུ་འགར་ཡང་མ་བཞག་པའི་ཕྱིར། ཁོ་བོ་ཅག་བདེན་པ་གཉིས་ལ་སྒྲོ་སྐུར་གྱི་བྱེད་པ་གང་གིས་ཀྱང་སྨྲ་བསམ་གྱིས་བརྗོད་པ་དང་བྲལ་བས་གནོད་པ་ལྟ་ག་ལ་ཡོད།
རྫུན་པའི་དངོས་པོ་འགོག་ན་ཀུན་རྫོབ་པའི་བདེན་པ་མེད་པའང་རྒོལ་བ་ཕ་རོལ་པོ་ཉིད་ཀྱིས་ཁས་བླངས་པ་ཡིན་གྱི། ཁོ་བོ་ཅག་ཐལ་འགྱུར་བས་དེ་ལྟར་ཡང་ཁས་མ་བླངས་ཤིང་བདེན་པ་གཉིས་ལ་བདེན་པ་ཡོད་པ་དང༌། བདེན་གཉིས་ཇི་ལྟར་བཏགས་པ་ལྟར་གྲུབ་པར་ཡང་མི་འདོད་ལ། གལ་ཏེ་རྫུན་པའི་དངོས་པོ་འགོག་ན་ཀུན་རྫོབ་བདེན་པ་མེད་པར་འགྱུར་བའི་ཉེས་པ་དེ་ཡོད་ན་རང་རྒྱུད་པར་སྨྲ་བ་དག་གིས་ཕྱོགས་ཉིད་ལ་གནས་པ་ཡིན་ཏེ། སློབ་དཔོན་ཀ་མ་ལ་ཤཱི་ལས་དབུ་མ་སྣང་བར། ཁོ་བོ་ཅག་ཐལ་བ་ཁོ་ནས་ཆོས་ཐམས་ཅད་རང་བཞིན་མེད་པར་མི་སྒྲུབ་ཀྱི། འོན་ཀྱང་ཡང་དག་པའི་ཚད་མས་སྒྲུབ་བོ། ། དེ་ཡང་བཅོམ་ལྡན་འདས་ཀྱིས་རྗེས་སུ་གནང་བ་ཁོ་ན་ཡིན་པའི་ཕྱིར། ཁོ་བོ་ཅག་ཁས་ལེན་པར་བྱེད་དོ་ཞེས་ཁྱེད་ཅག་གིས་དེ་སྐད་དུ་སྨྲས་པའི་ཕྱིར་རོ། ། ཁོ་བོ་ཅག་ནི་ཆོས་ཅན་ཀུན་རྫོབ་ཀྱི་དངོས་པོ་དོན་བྱེད་པ་བཀག་པས་ཆོས་ཉིད་དོན་དམ་པའི་དངོས་པོ་དོན་བྱེད་པའང་ཁེགས་པ་ནི་གཞན་གྲགས་ཀྱི་རིགས་པར་བརྗོད་པར་བྱེད་ལ།
དེའི་ཚུལ་འཇིག་རྟེན་གྲགས་པའི་ཐ་སྙད་དུ། ཆོས་ཅན་གྱི་ངོ་བོ་ལ་སྒྲོ་འདོགས་བཅད་པས་ཆོས་ཉིད་ཀྱི་ངོ་བོ་ལ་སྒྲོ་འདོགས་གཅོད་པར་བྱེད་པ་ཡིན་ཏེ། དེ་ལྟར་མ་ཡིན་ན་ཆོས་ཉིད་ཀྱི་དོན་དམ་བདེན་པ་དེ་ཆོས་ཅན། ཀུན་རྫོབ་བདེན་པ་ལས་ངོ་བོ་གཞན་དུ་གྲུབ་པར་འགྱུར་བའི་ཕྱིར། དེ་ལྟར་མ་ཡིན་ན་ཆོས་ཅན་སྣང་བ་ཀུན་རྫོབ་བདེན་པ་ལ་སྤྲོས་པ་ཆོད་པས་ཆོས་ཉིད་སྣང་མེད་དོན་དམ་བདེན་པ་ལ་སྤྲོས་པ་མི་ཆོད་པར་ཡང་འགྱུར་ལ། ཆོས་ཉིད་ལས་ཆོས་ཅན་རྫས་ཐ་དད་པས་ཀུན་རྫོབ་དངོས་པོའི་རང་བཞིན་ཅན་དུ་རྟོགས་པ་ཉིད་ཀྱིས་དེ་ལ་བདེན་པར་བལྟ་བས་ཀུན་ནས་ཉོན་མོངས་སོགས་ཀྱང་འཕེལ་བ་ལ་གེགས་བྱེད་པ་མེད་པར་འགྱུར་བ་དང༌། དེར་མ་ཟད་རྟེན་འབྱུང་གི་ཆོས་ཅན་ཕྲ་ཞིང་ཟབ་པ་ལ་སྐྱེ་སོགས་ཀྱི་དངོས་པོར་བརྟགས་ན་རྐྱེན་ལས་བྱུང་བའི་དོན་ཟབ་མོ་སྟོང་པ་ཉིད་ཀྱི་དོན་མི་མཐོང་བར་འགྱུར་བའི་ཉེས་པ་ཆེན་པོའི་ཁུར་ཁྱེད་ཅག་ལ་འབབ་སྟེ། རིགས་པ་དྲུག་ཅུ་པ་ལས། དངོས་པོ་ཤིན་ཏུ་ཕྲ་བ་ལའང༌། ། གང་གིས་སྐྱེ་བར་རྣམ་བརྟག་པ། །
རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང༌། ། ཞེས་འབྱུང་བའི་ཕྱིར། ཞེས་བྱ་བའི་ལུང་གི་དོན་ལ་བརྒལ་བའམ། ཡང་ན་ལུང་དེས་ཆོས་ཉིད་དོན་དམ་པའི་དངོས་པོ་ཤིན་ཏུ་ཕྲ་བ་ལས་རྫས་གཞན་པའི་སྐྱེ་སོགས་ཀྱི་དངོས་པོ་དོན་བྱེད་པར་བརྟགས་པས་རྐྱེན་ལས་བྱུང་བའི་ཆོས་ཅན་རྟེན་འབྲེལ་གྱི་དོན་མ་རྟོགས་པས། དེའི་ཆོས་ཅན་ཉིད་དོན་དམ་སྟོང་པ་ཉིད་ཀྱི་གནས་ལུགས་རྟོགས་པར་ཡང་མི་འགྱུར་ཞིང༌། སོ་སྐྱེ་སོགས་ཀྱི་དངོས་པོ་སྐྱེ་མེད་དངོས་བྲལ་ལས་གཞན་དུ་གྲུབ་ཅིང་འཛིན་པས་འཁྲུལ་པ་བརྒྱུད་མ་འབའ་ཞིག་ཏུའང་འགྱུར་རོ་ཞེས་པའི་ཉེས་པའང་ཁྱེད་ལ་འབབ་བོ། ། ཡང༌། ཁྱེད་ཅག་ཆོས་ཅན་རྟེན་ཅིང་འབྲེལ་བར་འབྱུང་བ་ཉིད་དངོས་པོར་གྲུབ་པ་བཀག་པས་དེའི་ཆོས་ཉིད་དོན་དམ་བདེན་པ་དངོས་པོར་ཡོད་པར་འཛིན་པའི་ལོག་རྟོག་མི་ལྡོག་པར་འགྱུར་རོ་ཞེས་དེ་ལ་ཉེས་པ་གླེང་བ་སྐད་དུ་བྱེད་ན་ནི། ཁོ་བོ་ལ་དེ་ཉེས་པར་འགྱུར་བའི་གླགས་མེད་པར་མ་ཟད།
ཁོ་བོ་ཅག་གིས་ནི་ཆོས་ཅན་ལ་ཆོས་ཅན་གྱི་དངོས་པོའི་ཆོས་ཉིད་བཀག་པ་ཉིད་ཀྱིས་ཆོས་ཅན་དེ་ལས་གཞན་དུ་མ་གྲུབ་པའི་ཆོས་ཉིད་ཀྱི་དངོས་པོའི་ཆོས་ཉིད་ཀྱང་གཞན་གྲགས་ཀྱི་རིགས་པས་སེལ་བར་བྱེད་པ་ནི་ངལ་བ་ཆེན་པོས་འབད་པར་བྱ་བ་ཁོ་ན་སྟེ། ཆོས་ཅན་ཆོས་ཉིད་ཀྱི་བདེན་པ་གཉིས་ལ་དངོས་པོ་རང་བཞིན་ནམ་ཆོས་ཉིད་ཐ་དད་པ་གཉིས་སུ་ཡོད་ན་དེ་ལྟར་མི་རུང་ཡང་ཐ་དད་པ་གཉིས་སུ་མེད་པའི་ཕྱིར་ཏེ། མདོ་ལས། ཆོས་ཐམས་ཅད་ཀྱི་རང་བཞིན་གཅིག་པོ་རང་བཞིན་མ་ཡིན་པ་མངོན་པར་འདུས་མ་བྱས་པ་ཤེས་ཤིང་མཐོང་ན་ཆགས་པ་ཐམས་ཅད་སྤངས་པར་འགྱུར་རོ། ། ཞེས་དང༌། མདོ་ལས། དེ་བཞིན་དུ་ཆོས་ཐམས་ཅད་ནི་ཚུལ་གཅིག་སྟེ་སྟོང་པ་ཉིད་དོ། ། མཚན་ཉིད་གཅིག་སྟེ་མཚན་ཉིད་མེད་པའོ། ། ཞེས་དང༌། ཆོས་རྣམས་ཀྱི་མེད་པ་ཉིད་ལ་ཁྱད་པར་མི་འཐད་པས་རྣམ་དག་གཉིས་སུ་མེད་པ་དང༌།
འདི་ལ་སྤང་བ་དང་བླང་བར་བྱ་བ་མ་མཆིས་སོ། ། ཞེས་དང༌། གཞན་ཡང༌། གཟུགས་ལས་གཞན་དུ་བྱང་ཆུབ་མི་བཙལ་ཞེས་དང༌། གཟུགས་ཀྱིས་ཀྱང་ནི་བྱང་ཆུབ་བསྟན། བྱང་ཆུབ་ཀྱིས་ཀྱང་གཟུགས་བསྟན་ཏེ། ། མི་མཚུངས་པ་ཡི་སྒྲ་རྣམས་ཀྱིས། ། ཆོས་ཀྱི་བླ་མས་རབ་ཏུ་བསྟན། ། ཞེས་དང༌། སློབ་དཔོན་གྱིས།
མེ་ཡི་རང་བཞིན་ཚ་བ་དང༌། ། བུ་རམ་རང་བཞིན་མངར་བ་ལྟར། ། དེ་བཞིན་ཆོས་རྣམས་ཐམས་ཅད་ཀྱིས། ། རང་བཞིན་སྟོང་པ་ཉིད་དུ་བརྗོད། ། ཅེས་དང༌། རིགས་པ་དྲུག་ཅུ་པ་ལས། གང་གི་ཤེས་ཏེ་འགྱུར་སྙམ་ན། ། བརྟེན་ནས་འབྱུང་བ་མཐོང་བ་སྟེ། ། བརྟེན་ནས་སྐྱེས་པ་མ་སྐྱེས་པར། ། དེ་ཉིད་མཁྱེན་པ་མཆོག་གིས་གསུངས། །
ཞེས་འབྱུང་བའི་ཕྱིར།
འོ་ན་ཆོས་ཅན་དངོས་པོ་བཀག་ན་གཟུགས་སོགས་མེད་པར་ཐལ་ཞིང་དེ་ལྟ་ན་ཆོས་ཐམས་ཅད་ཀྱི་ཆོས་ཉིད་སྤྲོས་པ་དང་བྲལ་བའང་ཁྱོད་ལ་མི་འགྲུབ་བོ་ཞེ་ན། ཁོ་བོ་ཅག་ནི་ཆོས་ཅན་གཟུགས་དང་དེའི་ཆོས་ཉིད་སྤྲོས་བྲལ་སོགས་ཡོད་མེད་གང་དུའང་གྲུབ་པར་མ་སྨྲས་ཏེ། བཅོམ་ལྡན་འདས་ཉིད་ཀྱིས་ཆོས་ཐམས་ཅད་ལ་ཅི་ཡང་མ་ཡིན་པ་ཐམས་ཅད་དང་བྲལ་བའི་ཆོས་ཚུལ་བསྟན་པ་དེ་ཉིད་ཀྱིས་རྗེས་སུ་འབྲང་བ་ལས་གཞན་དུ་བྱར་མེད་པའི་ཕྱིར། མདོ་ལས། སྟོང་པ་ཉིད་ཅེས་བྱ་བ་ནི་ཆོས་ཐམས་ཅད་དང་བྲལ་བའི་ཚིག་བླ་དྭགས་སོ། ། དེ་ལ་གཟུགས་ཀྱང་མེད་ན་གཟུགས་ཀྱིས་དེ་བཞིན་ཉིད་ལྟ་ག་ལ་ཡོད། དབྱིངས་མེད་པ་ནི་ཆོས་ཀྱི་དབྱིངས་སོ། ། མཐའ་མེད་པ་ནི་ཡང་དག་པའི་མཐའོ། ། སྐྱེ་བ་མེད་པ་ནི་ཅི་ཡང་མ་ཡིན་མོད་ཀྱི་ཚིག་ཏུ་བརྗོད་པ་ཙམ་མོ། །
ཞེས་འབྱུང་བ་སོགས་འདིར་སྨོས་ཀྱིས་ག་ལ་ལང༌། དེས་ན་རྒྱལ་བ་སྲས་དང་བཅས་པ་དག་གི་ངེས་དོན་གྱི་གསུང་རབ་མཐར་ཐུག་པ་འདི་ཐམས་ཅད་དུ་གཟུགས་སོགས་ཀྱིས་དངོས་པོར་སྣང་བ་རང་རང་གི་དངོས་པོས་དབེན་པའི་ཆོས་ཚུལ་དྲི་མ་མེད་པ་འདི་ཙམ་དུ་གསུངས་པ་ལས། ཕྱིས་བྱོན་པའི་ཙོང་ཁ་པ་ཆེན་པོས། དཔལ་ལྡན་ཟླ་གྲགས་བཞེས་པའི་དབུ་མའི་ལུགས་ལ། གཟུགས་སོགས་ཀྱི་དངོས་པོ་ཁོ་ཁོ་རང་གིས་མི་སྟོང་བར་ཐ་སྙད་ཚད་གྲུབ་ཏུ་འདོད་དོ། ། ཞེས་སྨྲ་བ་འདི་ནི་རྫོགས་པའི་སངས་རྒྱས་དང་ས་ཆེན་པོར་བཞུགས་པའི་བྱང་ཆུབ་སེམས་དཔའ་ཐུགས་རྗེའི་གཞན་དབང་དུ་གྱུར་པ་དེ་དག་གིས་མཁྱེན་བརྩེ་ནུས་པ་ལ་ཅོ་དྲི་བའམ་བཞད་གད་དུ་བྱེད་པར་ཟད་ཀྱི། དེ་ལྟར་བྱེད་པ་ནི་སངས་རྒྱས་ཀྱི་མཛད་ཕྲིན་ལ་མོས་པ་དང་བྲལ་བས་རང་བཞིན་གྱི་རྒྱུད་ཀྱི་མངོན་མཐོ་ངེས་ལེགས་ཀྱི་དགེ་བའི་རྩ་བ་འཇོམས་པར་འགྱུར་བ་ལ་མཆོག་ཏུ་དད་པར་བྱ་བའང་བཏང་སྙོམས་སུ་བྱའོ། ། ཡེ་ཤེས་ཀྱི་སྙིང་པོའི་ལུང་དེ་ནི་ཀུན་རྫོབ་ཀྱི་དངོས་པོ་ཀུན་རྫོབ་ཏུ་བདེན་པའི་དོན་བྱེད་པ་ཅན་དུ་གྲུབ་པའི་ལུང་དུའང་མཐའ་གཅིག་ཏུ་གསལ་བར་མི་སྣང་སྟེ། ལུང་དེ་ནི་བདེན་པར་གཉིས་ཀར་གཟུགས་སོགས་ཀྱི་དངོས་པོ་མ་གྲུབ་ན་ཀུན་རྫོབ་ཏུ་གཟུགས་སོགས་དངོས་པོར་འཁྲུལ་བའི་འཁྲུལ་སྣང་སྐྱེ་མི་སྲིད་པར་འགྱུར་རོ་ཞེ་ན། དེ་ལྟ་མ་ཡིན་ཏེ།
དངོས་པོའི་ཆོས་ཀྱི་དབེན་པ་ཉིད་དངོས་པོ་ལྟར་སྐྱེ་བར་འཁྲུལ་ཞིང་མཐོང་དུ་རུང་བ་ནི་འགལ་བ་ཅི་ཡང་ཡོད་པ་མ་ཡིན་ཅེས་ལུང་དེའི་རྗེས་ཐོགས་སུ། གལ་ཏེ་ཀུན་རྫོབ་མི་རུང་ན། ། རིགས་སྨྲ་དེ་ལ་ཅི་ཞིག་གནོད། ། ཅེས་འབྱུང་བས། སློབ་དཔོན་དེས་ཆོས་ཐམས་ཅད་རང་གི་མཚན་ཉིད་ཀྱིས་སྟོང་པར་འགྱུར་བ་དེ་ལྟ་ན་དངོས་པོར་རང་མཚན་པའི་འཁྲུལ་པའང་འབྱུང་མི་སྲིད་པ་ཞིག་ཏུ་འགྱུར་འོང་ཞེས་དྭོགས་ན། སྒྲིབ་བཅས་ཀྱི་བློ་ངོར་ཀུན་རྫོབ་ཀྱི་འཁྲུལ་པ་མི་འཆར་རོ་ཞེས་ཁས་བླངས་ན་ཉེས་པ་དེར་འགྱུར་ཡང༌། དེ་ལྟར་མ་བརྗོད་པས་ཁོ་བོ་ཅག་ཡང་དག་པའི་རིགས་པར་སྨྲ་བ་ལ་གནོད་པ་ཡོད་པ་མིན་ནོ་ཞེས་གསུངས་ལ། ཀུན་རྫོབ་པའི་དངོས་པོ་ནི་སྒྲིབ་བཅས་འཁྲུལ་པ་ཉིད་ལས་སྒྲིབ་བྲལ་འཁྲུལ་མེད་ཀྱི་དངོས་པོར་སློབ་དཔོན་དེས་ཀྱང་མི་བཞེད་དེ། དེས་ཇི་སྐད་དུ། གང་ཞིག་གིས་ནི་གང་ཞིག་ལ། །
ཡང་དག་སྒྲིབ་བྱེད་དེ་ཀུན་རྫོབ། ། ཅེས་དང༌། ཡང་དེའི་འཇུག་ཐོགས་སུ། དེས་ན་འདི་ཀུན་བདེན་པ་སྟེ། ། དམ་པའི་དོན་དུ་བདེན་མ་ཡིན། ། ཞེས་སྒྲིབ་པ་དང་འཁྲུལ་པའི་ངོར་བདེན་པར་བཅོས་པ་བདེན་པ་བ་མིན་པ་ཁོ་ནར་གསུངས་པ་ཉིད་ཀྱི་ཕྱིར་ཡུལ་ལོག་པའི་ཀུན་རྫོབ་འཁྲུལ་ངོར་ཡོད་པས་ཡོད་པར་མི་འགྲུབ་པ་ལྟ་བུའོ་ཞེས་རྒྱ་ཆེར་གསུངས་སོ། ། འདི་ལྟ་བུའི་དྭོགས་སྤོང་ནི་སློབ་དཔོན་ཆེན་པོ་ཟླ་བ་གྲགས་པ་ཉིད་ཀྱིས་ཀྱང་མཛད་པ་ཡིན་ཏེ། འདི་ལྟར་ཀུན་རྫོབ་ཏུ་ཀུན་རྫོབ་ཀྱི་དངོས་པོ་མ་གྲུབ་ན། ཀུན་རྫོབ་ཏུ་ཀུན་རྫོབ་དངོས་པོར་སྣང་བའི་འཁྲུལ་པ་འབྱུང་དུ་མི་རུང་ངོ་ཞེས་དྭོགས་ན་དེ་ལ་ཁྱབ་པ་མེད་པའི་ལན་འདེབས་པར་མཛད་དེ། ཇི་སྐད་དུ།
གང་དག་རབ་རིབ་ཅན་སོགས་ཡུལ་གྱུར་པ། ། སྐྲ་ཤད་ལ་སོགས་དེ་དག་མ་སྐྱེས་པ། ། རེ་ཞིག་དེ་དག་ཉིད་ལ་རྩད་བྱ་སྟེ། ། ཕྱིས་ནས་མ་རིག་རབ་རིབ་རྗེས་འབྲེལ་ལའོ། ། ཞེས་རབ་རིབ་ཅན་ལ་མེད་པར་མཚུངས་པའི་སྐྲ་ཤད་སྣང་ལ་མོ་གཤམ་བུ་མི་སྣང་བའི་རྒྱུ་མཚན་ཅི་ཞེས་སྔོན་དུ་རབ་རིབ་ཅན་ལ་རྩོད་པར་གྱིས་ལ་དེའི་ལན་ཇི་ལྟར་བཏབ་པ་དང་མཐུན་པར་ཕྱིས་ནས་ཁོ་བོས་ཀྱང་དེ་ལྟར་ལན་འདེབས་པར་མཛད་དོ། ། ཞེས་གསུངས་སོ། ། དེས་ན་ཀུན་རྫོབ་ཏུ་བརྫུན་པའི་དངོས་པོ་དངོས་པོར་མ་གྲུབ་ཀྱང་དངོས་པོའི་དོན་བྱེད་པ་ལྟར་སྣང་བ་མི་འགལ་བ་ཉིད་ཀྱི་ཕྱིར་ན། འཁོར་འདས་ཀྱི་ཆོས་དངོས་པོར་མ་གྲུབ་པ་དང༌། འཁོར་འདས་ཀྱི་ཆོས་དངོས་པོའི་འཆིང་གྲོལ་ལྟར་སྣང་བ་གཉིས་མི་འགལ་ཏེ། དཔེར་ན་རྨི་ལམ་དུ་ཆུ་བོ་ཆེན་པོའི་ནང་དུ་འཕྱན་པ་དང༌།
དེ་ནས་ཐར་བར་གྱུར་པ་གཉིས་ཀ་དངོས་པོ་ལ་མ་གྲུབ་ཀྱང་རྨི་ལམ་དུ་དེ་ལྟར་བྱས་པ་མི་འགལ་བ་བཞིན་ཏེ། རིན་ཆེན་འཕྲེང་བར། མྱ་ངན་འདས་པ་དངོས་མེད་པ། ། མིན་ན་དངོས་པོ་ག་ལ་ཡིན། ། དངོས་དང་དངོས་པོ་མེད་འཛིན་པར། ། ཟད་པ་མྱ་ངན་འདས་པར་བརྗོད། ། ཅེས་འབྱུང་བའི་ཕྱིར་དང༌། དེ་བཞིན་སྐྱེ་འཇིག་ཅན་གྱི་ཆོས་དང༌། རྒྱུན་ལ་གང་ཟག་ཏུ་བརྗོད་པའི་ཆོས་དང༌། གང་ཟག་གི་རྣམ་གྲོལ་སོགས་ཀྱང་དངོས་པོ་མ་གྲུབ་ཀྱང་བསླུ་ངོར་དངོས་པོ་ལྟར་འཁྲུལ་བ་མི་འགལ་ཏེ།
རྩ་བར། སྐྱེ་འཇིག་ཆོས་ཅན་འདུས་བྱས་རྣམས། ། མི་འཆིང་གྲོལ་བར་མི་འགྱུར་ཏེ། ། ཞེས་དང༌། ཡང་དེར། གལ་ཏེ་འདུ་བྱེད་འཁོར་ཞེ་ན། ། དེ་དག་རྟག་ན་མི་འཁོར་ཏེ། ། མི་རྟག་ན་ཡང་འཁོར་མི་འགྱུར། ། སེམས་ཅན་ལ་ཡང་རིམ་འདི་མཚུངས། ། འདུ་བྱེད་མྱ་ངན་འདའ་བར་ནི། །
ཇི་ལྟ་བུར་ཡང་མི་འཐད་དོ། ། སེམས་ཅན་མྱ་ངན་འདས་པར་ཡང༌། ། ཇི་ལྟར་བུ་ཡང་འཐད་མི་འགྱུར། ། ཞེས་འབྱུང་བའི་ཕྱིར་རོ། ། འོ་ན་དངོས་པོར་བཟུང་བ་དང་དེ་འཛིན་གྱི་ཤེས་པ་འཁྲུལ་པ་ཡིན་ན་འཁྲུལ་པ་དེ་ཇི་ལྟར་སེལ་ཞེ་ན། འཁྲུལ་པ་དེ་མོས་སྤྱོད་ཀྱི་སར་ཐོས་བསམ་གྱི་ཤེས་རབ་གཙོ་ཆེར་གྱུར་པས་འཁྲུལ་རྟོག་མངོན་གྱུར་བཟློག་པ་དང༌། འཕགས་པར་སྒོམ་བྱུང་གི་མི་རྟོག་པའི་ཤེས་རབ་གཙོ་བོར་གྱུར་པས་འཁྲུལ་རྟོག་གི་ས་བོན་བཟློག་པར་བྱེད་པ་ཡིན་ལ། དེ་ལྟའི་འཁྲུལ་པ་དེ་ལ་རིགས་པའི་དགག་བྱ་དང་ལམ་གྱི་དགག་བྱ་ཞེས་གཉིས་སུ་རྣམ་པར་འབྱེད་ལ། དགག་བྱ་དེ་གཉིས་ཀྱི་ཁྱད་པར་ལའང༌། རང་རྒྱུད་པའི་ཕྱོགས་སུ་འདོད་པ་ཁས་འཆེ་བས་ཇི་ལྟར་སྨྲ་བ་དང༌།
ཐལ་འགྱུར་དག་གིས་ཇི་ལྟར་བཞེད་པའི་ལུགས་ལས། དང་པོས་ནི་ལམ་གྱི་དགག་བྱ་ནི་མཐོང་སྤང་སྒོམ་སྤང་སོགས་སྒྲིབ་གཉིས་རྣམས་ཡིན་ལ། རིགས་པའི་དགག་བྱ་ནི་མཐར་འཛིན་པ་དག་གོ་ཞེས་སྨྲའོ། ། གཉིས་པས་ལམ་གྱི་དགག་བྱ་ཞེས་པའང་རིགས་པའི་དགག་བྱ་ལས་ངོ་བོ་གཞན་དུ་མེད་དེ། རིགས་པའི་དགག་བྱ་དེ་ཉིད་རྟོག་པ་ཉི་ཚེ་བའི་ཡུལ་དུ་སྣང་བ་དང༌། འཁོར་བ་ཐོག་མེད་ནས་སྣང་བའི་འཁྲུལ་ཤེས་རྟོག་མེད་ཀྱི་ཡུལ་དུ་སྣང་བ་གཉིས་ལས། སྔ་མ་ལ་རིགས་པའི་དགག་བྱ་དང༌། ཕྱི་མ་ལ་ལམ་གྱི་དགག་བྱ་ཞེས་གཉིས་སུ་འབྱེད་ལ། དེའང་རྟོག་པའི་ངོ་བོར་ཡུལ་གྱི་དངོས་པོར་ཞེན་པའི་གཟུགས་འཛིན་དང༌། རྟོག་མེད་ཀྱི་ཤེས་པའི་ངོར་ཡུལ་གྱི་དངོས་པོར་སྣང་བའི་གཟུགས་འཛིན་ལ་འཇོག་ལ།
དེའང་དགག་བྱ་མངོན་གྱུར་བ་སྔ་མ་ནི་ཐོས་བསམ་གྱི་ཤེས་རབ་ཙམ་གྱིས་སྤོང་ལ། དགག་བྱ་ཕྱི་མ་ནི་འཕགས་པའི་ཤེས་རབ་ལམ་བདེན་དུ་གྱུར་པས་དགག་བྱའི་ས་བོན་སྤོང་བའི་ཚུལ་གྱིས་སྤོང་ཞིང༌། དགག་བྱའི་གནས་ངན་ལེན་ཕྲ་ཞིང་ཕྲ་བ་ནི་རྡོ་རྗེ་ལྟ་བུའི་ཏིང་ངེ་འཛིན་དང་ཤེས་རབ་ཀྱིས་སྤོང་བར་བྱེད་པ་ཡིན་ནོ། ། དེས་ན་རིགས་པའི་དགག་བྱ་ལས་ལམ་གྱི་དགག་བྱའི་ངོ་བོ་གཞན་དུ་ཡོད་པར་མི་འགྲུབ་སྟེ། རིགས་པའི་དགག་བྱ་ནི་སྤྲོས་སོགས་ཀྱི་མཐའ་ཉིད་ཡིན་ལ། སྤྲོས་སོགས་ཀྱི་མཐའི་ཁྱབ་བྱ་ནི་གང་ཟག་དང་ཆོས་ཀྱི་བདག་ལྟ་སོགས་སྒྲིབ་གཉིས་ཀྱི་སྤྲོས་མཐའ་ཇི་སྙེད་པ་ཡིན་ལ། སྤྲོས་མཐའ་དེ་ནི་ཐོག་མེད་ནས་མ་རིག་པའི་དབང་གིས་ཡང་དག་མིན་རྟོག་གི་རྟགས་ཙམ་ལས་ལམ་གྱི་དགག་བྱ་ཞེས་ཉོན་སྒྲིབ་སོགས་ཡང་དག་མིན་རྟོག་གིས་བཏགས་ཆོས་མིན་པར་ཐ་སྙད་དུ་ཡང་དག་པར་མ་འཁྲུལ་བའི་ཚད་གྲུབ་ཀྱི་ཉོན་སྒྲིབ་དང་བདག་བལྟ་སོགས་འདི་པས་རྨི་ལམ་དུའང་མི་བཞེད་པའི་ཕྱིར། དེས་ན་ཐོག་མེད་ཀྱི་ཡང་དག་མིན་རྟོག་གི་བསླད་པ་ཕུལ་ཆེས་པས་སེམས་དང་སེམས་ལས་བྱུང་བའི་རྟོག་བཅས་རྟོག་མེད་ཀྱི་ཤེས་པ་ཐམས་ཅད་མཚན་སྤྲོས་དངོས་པོ་གཟུང་འཛིན་རང་རྒྱུད་པ་ལྟར་བདེན་པར་འཁྲུལ་དུ་བཅུག་ནས་བདག་ལྟ་དང་ཆགས་སོགས་ཀྱི་ཡུལ་དང་ཡུལ་ཅན་དེ་དག་གིས་མི་བསླུ་བ་ལྟར་དབང་ཡིད་ཀྱི་ཤེས་པ་འཁྲུལ་པའི་མཐུས་དེ་མ་ཡིན་ལ་དེར་སྣང་བར་འགྱུར་ལ། སྣང་བ་དེ་བྱིས་པ་དང་འཕགས་པའི་རྗེས་ཐོབ་འཇིག་རྟེན་པ་ཅི་རིགས་ཀྱིས་ཀྱང་དེ་ལྟར་འཛིན་པར་བྱེད་པས་སོ། ། དེས་ན་ཐལ་འགྱུར་བ་སྔ་རབས་པ་དག་གིས་རིགས་པའི་དགག་བྱ་ཅི་ཙམ་དུ་བཟུང་ནས་དགག་བྱ་ཕྲ་རགས་ཞེས་རྟོག་པའི་ཡུལ་གྱི་དགག་བྱ་ལ་རགས་པ་དང༌།
རྟོག་མེད་ཀྱི་ཡུལ་གྱི་དགག་བྱ་ལ་ཕྲ་བ་ཞེས་དང༌། ཞེན་ཡུལ་ལ་འཁྲུལ་བ་དང༌། སྣང་ཡུལ་ལ་འཁྲུལ་པ་ཞེས་ཐ་སྙད་མཛད་ལ། དེའི་སྣང་ཡུལ་ལ་འཁྲུལ་པ་ཞེས་པའང་ལུགས་འདི་པས་ཁྱད་གཞི་སྣང་བ་མ་འཁྲུལ་ཞིང་སྣང་བ་དེའི་ཁྱད་པར་ལ་བཏགས་པའི་འཁྲུལ་པ་ཞིག་ལ་མི་འཇོག་པར་ཁྱད་གཞི་སྣང་བ་ཉིད་འཁྲུལ་པ་ཡིན་ཏེ། ཉོན་མོངས་པ་ཅན་ཡིན་མིན་གྱི་མ་རིག་པའི་དབང་ལས་བྱུང་བའི་སྣང་བ་ཡིན་པའི་ཕྱིར་ཞེས་འབྱུང་ལ། འདི་ལ་གངས་ཅན་པའི་རང་རྒྱུད་པ་སྔ་རབས་པ་དག ། ལྟ་བ་དང་ལམ་གྱི་དགག་པར་བྱ་བ་ཞེས་ཐ་སྙད་བྱེད་པ་དེའི་དང་པོ་ནི། ཇི་ལྟར་རྟོག་ཡུལ་ན་དགག་བྱ་དངོས་པོར་གྲུབ་པ་བ་ཞིག ། འགོག་བྱེད་དངོས་པོར་གྲུབ་པ་བ་ཞིག་གིས་འགོག་པ་མེད་ཀྱང༌། དགག་བྱ་དངོས་འཛིན་གྱི་བློ་དེ་འདྲ་བ་ཞིག་འགོག་བྱེད་དངོས་པོར་མ་གྲུབ་པའི་གཞན་གྲགས་ཀྱི་རིགས་པས་འཐད་ལྡན་གྱིས་འདོར་དུ་འཇུག་པར་བྱེད་དེ།
ཇི་ལྟར་སྤྲུལ་པས་སྤྲུལ་བ་དང༌། ། སྒྱུ་མའི་སྐྱེས་བུས་སྒྱུ་མ་ལ། ། དགག་པར་བྱེད་པ་ཅི་འདྲ་བ། ། དགག་པ་དེ་ཡང་དེ་འདྲར་འདོད། ། ཅེས་དང༌། སྤྱོད་འཇུག་ལས། ཇི་ལྟར་གྲགས་པ་ལ་བརྟེན་ནས། ། རྣམ་པར་དཔྱད་པ་ཐམས་ཅད་བརྗོད། ། ཅེས་འབྱུང་ངོ༌། ། གཉིས་པ་ནི།
དེ་ལྟར་ལྟ་བ་དང་དེ་ཆེར་གོམས་པའི་སྒོམ་པ་གསལ་བ་རབ་ཀྱི་མཐར་ཕྱིན་པ་ན། ནད་ཀྱི་གཉེན་པོར་སྨན་ལེགས་པར་བསྟེན་པས་ནད་དང་བྲལ་བ་བཞིན་དགག་བྱ་ཆགས་སོགས་དེ་རྟོག་པར་མ་ཟད་རྟོག་མེད་ཀྱི་སེམས་དང་སེམས་ལས་བྱུང་བའི་རྒྱུད་ལ་གཏན་བྲལ་དུ་བྱེད་འཇུག་པ་སྟེ། ཇི་སྐད་དུ། མ་རིག་འགག་པར་འགྱུར་བ་ནི། ། ཤེས་པས་དེ་ཉིད་སྒོམ་པས་སོ། ། ཞེས་དང༌། སྟོང་ཉིད་བག་ཆགས་གོམས་པས་ནི། ། དངོས་པོའི་བག་ཆགས་སྤོང་འགྱུར་ཞིང༌། ། ཞེས་འབྱུང་ངོ༌། ། དེས་ན་སྣང་ཡུལ་ལ་འཁྲུལ་བའི་ལམ་གྱི་དགག་བྱ་སེལ་བའང་དང་པོ་ཞེན་ཡུལ་འཁྲུལ་བའི་དགག་བྱ་འགོག་པ་སྔོན་དུ་སོང་བ་བརྒྱུད་དེ་བྱེད་ལ།
ལྟ་སྒོམ་གྱི་དགག་བྱའི་དམིགས་པ་ཅི་རིགས་གཏན་མི་གཅིག་པ་ཡང་མ་ཡིན་ཏེ། དགག་བྱ་ཐམས་ཅད་སྤྲོས་མཚན་སྒྲིབ་པའི་དམིགས་པར་རིགས་གཅིག་པའི་ཕྱིར། ལམ་གྱི་དགག་བྱའང་རིགས་པའི་དགག་བྱར་གཏན་མི་འགྱུར་བ་མ་ཡིན་ཏེ། འཕགས་པའི་སོ་སོ་རང་རིག་པའི་ཡེ་ཤེས་ཀྱི་རིག་པ་ཚད་མས་དགག་བྱ་མི་ཤེས་པའི་མུན་པའི་སྒྲོ་འདོགས་ཀྱི་ས་བོན་དྲུངས་ནས་འབྱིན་པར་བྱེད་པའི་ཕྱིར། འོ་ན་ཁྱེད་ཅག་དབུ་མ་པ་དག་དངོས་པོར་ལྟ་བའི་ཡུལ་དང་ཡུལ་ཅན་དུ་གྱུར་པའི་འཁྲུལ་པ་དགག་པར་བྱ་བ་དེ་ནི་ཐ་སྙད་དུ་དངོས་པོ་ཡིན་ནམ་དངོས་མེད་ཡིན། དངོས་པོ་ཡིན་ན་མི་འཐད་དེ། དངོས་པོར་ལྟ་བའི་ཡུལ་དང་ཡུལ་ཅན་ཉིད་དངོས་པོར་མ་གྲུབ་ན་མ་གྲུབ་པ་གྲུབ་པར་འཛིན་པ་དེ་རིགས་པ་དང་ལམ་གྱི་དགག་བྱར་སོང་བ་ན་དངོས་པོར་གྲུབ་པར་མི་འོས་པའི་ཕྱིར་དང༌། དངོས་མེད་ཡིན་ན་གཞན་གྲགས་ཙན་དུའང་འགོག་པར་བྱེད་མི་རིགས་ཏེ། དེ་ལྟ་བུ་ལ་དངོས་པོར་དྭོགས་མི་སྲིད་པའི་ཕྱིར། རི་བོང་གི་རྭ་ཐ་སྙད་དུའང་འགོག་པར་མི་བྱེད་པ་བཞིན་ནོ་ཞེས་དྭོགས་ན།
དེ་ལྟ་བུའི་དགག་བྱ་ནི་ཅི་ཁྱེད་ཅག་ཐོག་མེད་ནས་དངོས་པོ་དང་དངོས་མེད་ཀྱི་ཆོས་རང་གི་ངོ་བོས་གྲུབ་པའི་རྫས་བདེན་པ་བ་ཞིག་བློས་མི་གཏོང་བར་གཅེས་སྤྲས་ཤིན་ཏུ་ཆེ་བར་སྣང་བས་དེ་ལྟར་དྭོགས་པ་ནི་བདེན་མོད། ཁོ་བོ་ཅག་ལ་ནི་དགག་བྱ་ལ་དེ་ལྟར་དྭོགས་པ་ཙམ་ཡང་མེད་དེ། དགག་བྱ་དངོས་པོ་དང་དངོས་མེད་གང་དུའང་མ་གྲུབ་པའི་ཕྱིར་ཏེ། དགག་བྱ་ཀུན་རྫོབ་པའི་ཆོས་དེ་དག་རྟོག་བཏགས་སྤྲོས་པ་ཙམ་ཡིན་པའི་ཕྱིར། ཇི་སྐད་དུ། མདོ་ལས། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་དང༌། ཀུན་རྫོབ་རྟོག་པས་བཏགས་པས་ཏེ། །
དེ་ཆད་འཕགས་པའི་སྤྱོད་ཡུལ་ལོ། ། ཞེས་དང༌། རྟོག་པ་མཐོང་བས་འཆིང་བ་སྟེ། ། དེ་ཉིད་འདིར་ནི་འགོག་པ་ཡིན། ། ཞེས་འབྱུང་ལ། དེས་ན་དགག་བྱ་སྒྲིབ་པ་དངོས་དང་དངོས་མེད་གང་དུའང་རང་གིས་ངོ་བོས་མ་གྲུབ་ན་དེ་འགོག་པར་བྱེད་པ་ལ་དོན་ཅི་ཆེ་སྙམ་ན། དངོས་པོ་དང་དངོས་མེད་དུ་རྟོག་པའི་འཁྲུལ་པ་དེ་བཟློག་པའི་ཆེད་དུ་འགོག་པ་དོན་ཆེ་བ་ཡིན་ཏེ། རྟོག་རྣམས་ལོག་པར་གྱུར་པ་གང་ཡིན་ཏེ། ། རྣམ་པར་དཔྱོད་པའི་འབྲས་བུར་མཁས་རྣམས་བཞེད། ། ཅེས་དང༌།
དབུ་མ་སྙིང་པོ་ལས། ལུགས་དང་རྗེས་སུ་མཐུན་པ་ཡི། ། རྗེས་དཔག་འདི་ལ་སྐྱོན་མེད་དེ། ། བརྟགས་པ་སྣ་ཚོགས་མ་ལུས་པའི། ། རྟེན་མེད་ཆོས་འགའ་བསྟན་པ་ཡིས། ། སྲིད་དང་སྲིད་མིན་སྤངས་ནས་ཞི། ། ཞེས་འབྱུང་ལ། རྩ་བར། ལས་དང་ཉོན་མོངས་ཟད་པར་ཐར། ། ལས་དང་ཉོན་མོངས་རྣམ་རྟོག་ལས། །
དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་འབྱུང་བའི་ཕྱིར། དེས་ན་ཆོས་ཐམས་ཅད་བདེན་པ་གཉིས་ཀར་རང་བཞིན་སྟོང་པ་ཉིད་ལས་གཞར་ཡང་གཡོ་བ་མེད་པའི་རིང་ལུགས་འདི་ལ་གཞོལ་བར་འདོད་པའི་དབུ་མ་པའི་མིང་ཅན་འགའ་ཞིག་སྟོང་ཉིད་ཀྱི་ངང་ཚུལ་དེ་ལ་སྒྲོ་སྐུར་དུ་ལྟ་བའི་ཆ་དེ་དངོས་དང་དངོས་མེད་ཀྱི་རང་བཞིན་ཅན་གྱི་ཆོས་གང་དུ་གྲུབ་ཅེས་ངེས་པ་འཆའ་བ་ནི་ཟབ་མོ་འཇིགས་རུང་འདི་ལ་བློ་ཁ་ཅུང་ཟད་ཀྱང་མ་ཕྱོགས་པར་ཟད་དེ། རང་བཞིན་མེད་པའི་འཁྲུལ་པ་ལ་རང་བཞིན་ཉིད་འཚོལ་བར་བྱེད་པའི་ཕྱིར། འོ་ན་དེ་ལྟའི་དགག་བྱ་དེའང་དཔྱད་ན་སྒྲུབ་པར་བྱ་བའི་གཞན་གྲགས་ཀྱི་སྒྲོ་བཏགས་པའི་སྟོང་པ་ཉིད་ཀྱི་ངང་ཚུལ་ལས་འདའ་བ་མ་ཡིན་ཞིང་མ་དཔྱད་ནའང་བརྫུན་ཆོས་ཙམ་ལས་འདའ་བ་མ་ཡིན་ཏེ། ཇི་སྐད་དུ། རང་བཞིན་མེད་ལ་འཁྲུལ་པ་གང༌། ། དེ་ནི་ཡང་དག་ཀུན་རྫོབ་བརྗོད། ། ཅེས་འབྱུང་བའི་ཕྱིར།
དེས་ན་འཁྲུལ་ཆོས་ལ་དངོས་པོ་དང་དངོས་མེད་ཀྱི་རང་བཞིན་འཚོལ་བ་ཁྱེད་ཅག་རབ་རིབ་ཅན་གྱི་གང་ཟག་གི་ངོར་སྣང་བའི་སྐྲ་ཤད་དེ་སྐྱེས་བུ་ལྷས་བྱིན་དང་མཆོད་སྦྱིན་གྱི་སྐྲ་གང་ཡིན་འཚོལ་བ་ལྟར་བྱེད་པ་དེ་ལས་བཞད་གད་དུ་མཚར་ཆེ་བ་ཅི་ཞིག་ཡོད། འདི་ལྟར་སྨྲ་བ་ལ་ཁ་ཅིག ། དགག་བྱ་འཁྲུལ་པ་དངོས་པོ་དང་དངོས་མེད་ཀྱི་རང་བཞིན་གང་དུའང་མ་གྲུབ་པ་དེ་དོན་དམ་པར་ཡིན་གྱི། ཀུན་རྫོབ་ཏུ་ནི་དགག་པ་དེ་འགོག་བྱེད་ཀྱི་རིགས་པའང་ཡོད་པས་དགག་བྱ་དེ་དངོས་པོ་དང་དངོས་མེད་ཀྱི་ངོ་བོ་གང་རུང་ཞིག་ཏུ་གྲུབ་པ་ཡིན་དགོས་པས་ཅིས་ཀྱང་འདི་ལྟ་བུའོ་ཞེས་རང་ལུགས་ཀྱིས་འཇོག་པར་འོས་སོ་ཞེ་ན། ཁོ་བོ་ཅག་ལ་རང་ལུགས་ཀྱིས་གྲུབ་པའི་དགག་སྒྲུབ་ནི་འགར་ཡང་བྱས་པ་མེད་ཅིང༌། གཞན་གྲགས་ཙམ་གྱིས་ཐ་སྙད་ཀུན་རྫོབ་ཏུ་དགག་སྒྲུབ་བྱས་པ་དེའི་ཚེ་ན་ནི། རྒོལ་བ་འཇིག་རྟེན་དང་བསྟན་བཅོས་པ་དག་གི་གྲགས་པ་དང་བསྟུན་ནས་དེ་ངོར་བརྗོད་དེ། འཇིག་རྟེན་ན་དགག་བྱ་ཤེས་བྱ་ལ་དངོས་པོར་ཡོད་པ་གྲགས་པ་ཞིག་དངོས་པོའི་ངོ་བོ་ཉིད་དུ་མ་གྲུབ་པར་འགོག་པར་བྱེད་ན་ནི་རྒོལ་བ་འཇིག་རྟེན་པ་དེའི་བློ་ངོར་དགག་བྱའི་དངོས་པོ་ཤེས་བྱར་ཡོད་པ་ལ་འགོག་པའི་ཐ་སྙད་ཀྱི་རྗེས་བརྗོད་བྱེད་པ་དང༌། ཡང་བསྟན་བཅོས་དང་འཇིག་རྟེན་ན་དགག་བྱ་ཤེས་བྱ་ལ་མེད་པར་གྲགས་པ་ཞིག་དངོས་པོར་ལྟ་ན་དེ་དངོས་པོའི་ངོ་བོ་ཉིད་དུ་མ་གྲུབ་པར་འགོག་པར་བྱེད་ན་ནི། རྒོལ་བ་འཇིག་རྟེན་པ་དེའི་བློ་ངོར་དགག་བྱའི་དངོས་པོ་ཤེས་བྱར་མེད་པ་བ་འགོག་པའི་ཐ་སྙད་རྗེས་བརྗོད་ཙམ་བྱེད་དོ། །
དགག་སྒྲུབ་ཙམ་གྱི་ཐ་སྙད་ལ་མ་དཔྱད་འཇིག་རྟེན་པ་དང་བསྟུན་ནས་དེ་ལྟར་བརྗོད་ཀྱང། དགག་སྒྲུབ་ཀྱིས་ཚུལ་ལ་དཔྱད་ན་བདེན་པ་གཉིས་གང་ལས་བརྩམས་ཀྱང༌། དངོས་པོ་དང་དངོས་མེད་ཀྱི་དགག་སྒྲུབ་ཏུ་བྱར་མེད་པ་འདི་ནི་ཟབ་མོའི་དོན་གྱིས་བསྟན་པ་མཐར་ཐུག་པ་ཡིན་པས་ཚུལ་འདི་ནི་སྨྲ་བརྗོད་དང་བྲལ་བའི་ཟབ་ཞིའི་ངང་དེ་ཉིད་ལས་གཞན་དུ་རྟོགས་པར་བྱེད་པ་མ་ཡིན་ཏེ། དེ་ལྟར་བྱེད་པའི་སྤྲོས་པ་དང་བྲལ་བ་དེ་ནི་དགག་སྒྲུབ་ཀྱི་རང་བཞིན་ཇི་ལྟ་བར་ཁོང་དུ་ཆུབ་པ་ལས་འབྱུང་བ་ཉིད་ཀྱི་ཕྱིར། རིགས་པ་དྲུག་ཅུ་པ་ལས། གང་དག་གིས་བློ་ཡོད་མེད་ལས། ། རྣམ་པར་འདས་ཤིང་མི་གནས་པ། ། དེ་དག་གིས་ནི་རྐྱེན་གྱི་དོན། ། ཟབ་མོ་དམིགས་མེད་རྣམ་པར་རྟོག ། ཅེས་དང༌།
ལོག་པའི་ཤེས་པས་མངོན་གདུང་བ། ། ཉོན་མོངས་སྐྱོན་རྣམས་གང་ཡིན་དེ། ། དངོས་དང་དངོས་མིན་རྣམ་རྟོག་པ། ། དོན་ཤེས་གྱུར་ལས་མི་འབྱུང་ངོ༌། ། ཞེས་སོ། །
དེས་ན་དགག་བྱ་དངོས་པོར་བཏགས་པའི་འཁྲུལ་ཆོས་འདི་རྫས་ལྡོག་གི་ཆོས་སམ་དངོས་རྟགས་ཀྱི་ཆོས་ཇི་ལྟར་ཡིན་པ་ཡང་གང་ཟག་ཐ་དད་ཀྱི་རྟོག་ངོའི་རློམ་ཚོད་ནས་སོ་སོར་འཇོག་པ་ཙམ་ལས། སོང་ཚོད་ལ་འདི་ལྟར་འཇོག་གོ་ཞེས་མཐའ་གཅིག་ཏུ་བཞག་ཏུ་མེད་དེ། དངོས་པོ་དང་དངོས་མེད་ཀྱི་དགག་པ་དང་སྒྲུབ་པར་འདི་པ་ཉིད་ཀྱིས་མི་བཞེད་ཅིང་དེ་ལྟར་བློས་གང་བཟུང་འཁྲུལ་པ་ཉིད་ཀྱིས་དེ་ལྟར་འཛིན་པའི་ཕྱོགས་ཐམས་ཅད་འགོག་པ་ལ་ལྷུར་བྱེད་པ་ཙམ་དུ་ཟད་པའི་ཕྱིར། བརྒྱ་པ་ལས། ཡོད་དང་མེད་དང་ཡོད་མེད་ཅེས། །
གང་ལ་ཕྱོགས་ནི་ཡོད་མིན་པ། ། དེ་ལ་ཡུན་ནི་རིང་པོ་ནས། ། ཀླན་ཀ་བརྗོད་པར་ནུས་མ་ཡིན། ། ཞེས་འབྱུང་བའི་ཕྱིར། ཁྱད་པར་དབུ་མ་པ་དང་དངོས་སྨྲ་བ་དགག་སྒྲུབ་བྱེད་པ་ན། གནས་སྐབས་དངོས་སྨྲ་བའི་རྒོལ་བས་རྟོག་ངོའི་རློམ་ཚོད་དང་བསྟུན་ནས་གཞན་གྲགས་ཙམ་དུ་དགག་བྱ་འཇོག་པ་ལས་མཐའ་གཅིག་ཏུ་དགག་བྱ་དངོས་བཏགས་འདི་འདི་ལྟར་ཡིན་ཞེས་བཞག་པར་མི་འོས་པ་འདི་ནི་བདག་གིས་གསར་དུ་དྲན་པ་མ་ཡིན་ཏེ། སྔོན་ཉིད་ནས་དམ་པར་གྱུར་པའི་ཆེན་པོ་རྣམས་ཀྱི་བཞེད་པར་གྲུབ་ཟིན་པའི་ཕྱིར། དེ་ཡང༌། པ་ཚབ་ལོ་ཙཱ་བའི་གསུང་ལྷད་དང་བྲལ་བ་བདག་ཉིད་ཆེན་པོ་རྨ་བྱ་བ་བྱང་བརྩོན་གྱིས་བརྗེད་བྱང་དུ་མཛད་པ་ལ་འདི་ལྟར་སྣང་སྟེ། ཁ་ཅིག་ན་རེ།
ཡོད་མེད་ཕྱོགས་ཀྱི་བྱེ་བྲག་གིས། ། ངོ་བོ་ཉིད་ནི་དཔྱད་བྱས་ཚེ། ། ཞེས་གསུངས་པའི་ཚུལ་གྱིས་དགག་བྱ་དངོས་པོ་ཡིན་ནོ། ། ཞེས་དང༌། ཡང་ཁ་ཅིག ། དགག་བྱ་ཅི་ཡང་མེད་པས་ན། ། ང་ནི་ཅི་ཡང་མི་འགོག་གོ ། ཞེས་དགག་བྱ་དངོས་པོ་ལ་མེད་པ་ཡིན་ནོ། ། ཞེས་དང༌། ཁ་ཅིག །
ཡང་དག་པར་ཞེས་བྱ་སོགས་པར། ། གཞན་གྱིས་ཡོངས་སུ་བརྟགས་གང་འགོག ། ཅེས་གསུངས་པ་ལྟར་དགག་བྱ་བཏགས་པ་བ་ཡིན་ཞེས་མི་མཐུན་པ་དུ་མ་སྨྲ་མོད་ཀྱི་འདི་དག་ལ་དོན་མི་མཐུན་པ་མེད་དེ། དགག་བྱ་ནི་སྒྲོ་འདོགས་ཀྱི་བློས་གང་ཟག་དང་ཆོས་ཀྱི་བདག་ལ་སོགས་པ་དངོས་པོར་རློམ་པས་དངོས་པོ་ཡང་ཡིན་ལ། རློམ་པ་ལྟར་དངོས་པོར་མེད་པས་མེད་པ་ཡང་ཡིན། དེ་བཞིན་དུ་བཏགས་པས་བཏགས་པ་ཡང་ཡིན་པའི་ཕྱིར། འོན་ཀྱང་དགག་བྱ་ནི་འཁྲུལ་པ་ཡིན་པས་སྡུག་བསྔལ་གྱི་རང་བཞིན་དུ་གྱུར་པའི་འཁྲུལ་པ་མཐའ་དག་རིགས་པ་དང་ལམ་གོམས་པས་ཅི་རིགས་པས་འགོག་པ་ཡིན་ནོ། ། ཞེས་འབྱུང་ལ། དེ་ཡང་དགག་བྱ་དངོས་པོ་བ་ཡིན་ཅེས་པ་འདི་ནི་འཇིག་རྟེན་པ་དག་ས་ཆུ་སོགས་ཡང་དག་ཀུན་རྫོབ་ཀྱི་དངོས་པོ་ས་ཆུ་སོགས་ལ་སྲ་གཤེར་ལ་སོགས་ཀྱི་མཚན་ཉིད་ཅན་གྱི་བློ་ལྷན་སྐྱེས་ཀྱི་དངོས་པོ་རང་བདེན་པར་འཛིན་པ་ལ་དབུ་མ་པས་དེ་ལྟ་བུ་དངོས་པོ་དེ་དངོས་པོར་བཀག་ནས་དེ་བཀག་ཙམ་གྱི་སྟོང་ཉིད་དུ་གྲུབ་པར་བསམས་ནས་དགག་བྱ་ཡོད་པའམ་དངོས་པོ་བ་འགོག་གོ་ཞེས་བརྗོད་ཀྱི། གང་དངོས་མེད་དང་མེད་པ་ནི་སྟོང་ཉིད་དུ་ཟད་པས་དངོས་མེད་སོགས་མེད་དགག་འགོག་པ་ནི་མཐའ་གཞན་འགོག་ལྟ་བུར་མ་ཟད་གཞན་དུ་ན་སྟོང་ཉིད་རྟོགས་ཐབས་ལ་གནད་དུ་ཆེ་བ་མ་ཡིན་ནོ་ཞེས་ཁྱད་པར་སློབ་དཔོན་ཆེན་པོ་ལེགས་ལྡན་བཞེད་པར་གསལ་ཏེ།
ཤེས་རབ་སྒྲོན་མར། དངོས་པོ་ཡོད་པ་ཉིད་ཀྱིས་དགག་པར་བྱས་པར་ཟད་ཀྱི། དངོས་པོ་མེད་པ་ཉིད་དུ་ནི་མ་སྨྲས་ཏེ། འཇིག་རྟེན་བརྟགས་པ་ལས། འདིས་ནི་ཡོད་ཉིད་དགག་པ་སྟེ། ། མེད་ཉིད་ཡོངས་སུ་འཛིན་མ་ཡིན། ། ནག་པོ་མིན་ཞེས་སྨྲས་པ་ན། ། དཀར་པོ་ཡིན་ཞེས་མ་བརྗོད་བཞིན། ། ཞེས་དང༌། རྟོག་གེ་འབར་པར།
ས་ལ་སོགས་པ་དོན་དམ་པར་འབྱུང་བའི་ངོ་བོ་ཉིད་མ་ཡིན་པ་ཙམ་ཞིག་བྱེད་པར་ཟད་ཀྱི། གཞན་གྱི་ངོ་བོ་དང་དངོས་པོ་མེད་པའི་ངོ་བོ་ཉིད་ཡིན་པར་མི་སྒྲུབ་སྟེ། ཞེས་འབྱུང་བས། ས་སོགས་འབྱུང་བ་ཙམ་གྱི་དངོས་པོའི་ངོ་བོ་ནི། དོན་དམ་པ་དང་ཀུན་རྫོབ་པའི་ས་སོགས་འབྱུང་བའི་ཁྱབ་བྱེད་ཡིན་ལ། ཁྱབ་བྱེད་ས་སོགས་ཀྱི་འབྱུང་བའི་དངོས་པོའི་ངོ་བོ་ཉིད་དང་དེའི་ཁྱབ་བྱེད་དོན་དམ་པ་དངོས་པོ་ཡང་ཆེད་དུ་བཀག་པ་ཉིད་ཀྱིས་ན་བོད་གང་དག་དབུ་མ་པའི་ལུགས་ལ་རྟགས་ཀྱི་དགག་བྱ་ཡིན་ན་ཤེས་བྱ་ལ་ཡོད་མི་སྲིད་པ་ཞིག་ངེས་པར་དགག་བྱར་བཟུང་དགོས་སོ་ཞེས་པ་ནི། ཆོས་ཚུལ་འདི་ལ་ཅུང་ཟད་ཀྱང་སེམས་པར་མི་བྱེད་བཞིན་དུ་དབུ་མའི་གྲུབ་མཐའ་རང་བཟོའི་གསར་རྩོམ་འབའ་ཞིག་བྱེད་པ་ལས་བྱུང་བའི་བབ་ཅོལ་དུ་ཟད་དོ། ། ཚུལ་འདིར་བརྗོད་ན་སྣང་ཡུལ་ལ་འཁྲུལ་བ་ནི་དངོས་པོ་ལ་མེད་བཞིན་སྣང་བ་སྣང་བཅས་ཀྱི་བློ་ཐམས་ཅད་ཡིན་ལ། ཞེན་ཡུལ་ལ་འཁྲུལ་བ་ནི་མི་བདེན་བཞིན་དུ་བདེན་པར་ཞེན་པའི་བློ་སྟེ། སྒྲ་ལ་རྟག་པ་དང་ཕུང་པོ་ལ་བདག་ཏུ་ཞེན་པ་ལྟ་བུ་འཁྲུལ་པ་ཡིན་ལ།
དེ་བཞིན་དུ་སྒྲ་ལ་མི་རྟག་པ་དང་ཕུང་པོ་ལ་བདག་མེད་དུ་ཞེན་པ་ལྟ་བུའང་ཞེན་ཡུལ་ལ་འཁྲུལ་བ་ལ་འཁྲུལ་ཚབས་ཆེར་སོང་བ་ཡིན་པས་འབྲས་ཀྱི་སྟེང་དུ་ཕོལ་བྱུང་བ་ལྟ་བུ་ཡིན་ཏེ། ཇི་སྐད་དུ། གལ་ཏེ་མི་རྟག་རྟག་གོ་ཞེས། ། འཛིན་པ་དེ་ནི་ལོག་ཡིན་ན། ། སྟོང་ལ་མི་རྟག་པའོ་ཞེས། ། འཛིན་པར་ཇི་ལྟར་ལོག་མ་ཡིན། ། ཞེས་འབྱུང་ངོ༌། ། འོ་ན་སྣང་བ་ལ་བདེན་པར་ཞེན་པ་ནི་ཉོན་མོངས་ཀྱི་རྒྱུ་ཡིན་ཅིང་ཐར་པའི་ལམ་གྱི་གེགས་བྱེད་པས་ཐར་ལམ་ལ་འཇུག་པ་མོས་སྤྱོད་ཀྱི་དུས་དང་པོ་ནས་སྤང་བའི་མགོ་རྩོམ་ལ། སྣང་ཡུལ་ལ་འཁྲུལ་བ་ནི་སྣང་ཡང་བདེན་ཞེན་མེད་ན་ཉོན་མོངས་ཀྱི་རྒྱུ་མིན་པས་ཐར་པའི་ལམ་གྱི་གེགས་མིན་པ་ཉིད་ཀྱིས་རེ་ཞིག་སྤང་མི་དགོས་ཏེ། རྒྱུ་མ་རིག་པའི་བག་ཆགས་མ་སྤངས་པ་དེ་སྲིད་དུ་སྤོང་མི་ནུས་པ་དང༌།
སྣང་བཅས་ཀྱི་དགེ་བ་བསྒྲུབ་པའི་རྟེན་དུ་དགོས་པས་ལམ་དུས་ན་སྤང་བྱ་མིན་ཀྱང༌། འཚང་རྒྱ་ཁར་སྤང་བྱ་ཡིན་ཏེ། འཁྲུལ་པ་ཡིན་པས་སྤང་དགོས་པ་དང༌། རྒྱུན་མཐར་མ་རིག་པའི་བག་ཆགས་སྤངས་པས་སྤོང་ནུས་པའི་ཕྱིར། དེས་ན། ཇི་ལྟར་མཐོང་ཐོས་ཤེས་པ་དག ། འདིར་ནི་དགག་པར་བྱ་མིན་ཏེ། ། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་རྟོག་པ་བཟློག་བྱ་ཡིན། ། ཞེས་དང༌།
འདི་དག་འཁྲུལ་པའི་སྣང་བ་སྟེ། ། རྨི་ལམ་ཉམས་སུ་མྱོང་བ་བཞིན། ། མ་རིག་མུན་པའི་གཉིད་སད་ན། ། འཁོར་བ་རྣམས་ནི་དམིགས་སུ་མེད། ། ཅེས་འབྱུང་ངོ༌། ། དེས་ན་ཐལ་འགྱུར་བའི་ལུགས་འདིར་མཐོང་སོགས་ཀྱི་སྣང་བ་དགག་བྱ་མིན་པར་གསུངས་པ་དང༌། རང་རྒྱུད་ཤར་བ་དག་བདེན་གཉིས་ལས། སྣང་བའི་ངོ་བོ་གང་ཡིན་པ། ། དེ་ནི་འགོག་པ་མ་ཡིན་ཉིད། ། ཉམས་སུ་མྱོང་བ་གང་ཡང་ནི། །
དགག་པར་རིགས་པ་མ་ཡིན་ནོ། ། ཞེས་འབྱུང་བས། སྣང་བ་མི་འགོག་པར་བཤད་པ་དང་དགོངས་གཞི་མཐུན་ནམ་ཞེ་ན། མ་ཡིན་ཏེ། རང་རྒྱུད་པའི་སློབ་དཔོན་དག་གི་བཞེད་པར། ཀུན་རྫོབ་སྣང་ཙམ་གྱི་ཁྱད་གཞི་ནི་སྒྲིབ་བྲལ་གྱི་རྟེན་འབྲེལ་གྱི་སྟོབས་ཀྱིས་བྱུང་ཞིང་མ་རིག་པའི་དབང་གིས་བྱུང་བ་མིན་པའི་ཕྱིར་རྟེན་འབྲེལ་གྱི་སྟོབས་ཀྱིས་སྣང་བ་ཙམ་སྒྲིབ་པ་མ་ཡིན་ཅིང༌། སྣང་བ་དེ་དོན་དམ་པར་དཔྱད་ན་དཔྱད་མི་བཟོད་ཀྱང་སྣང་ཙམ་གྱི་ཀུན་རྫོབ་ལ་རིགས་པའི་དཔྱད་པས་མི་གནོད་ཅིང་འགྲུབ་པ་ཉིད་ཀྱི་ཕྱིར་སྣང་ཙམ་རིགས་པའི་དགག་བྱ་མ་ཡིན་ཅིང་སྣང་བ་ནི་སངས་རྒྱས་ཀྱི་སར་ཡང་ཡོད་པས་གནས་སྐབས་སུ་མ་ཟད་གཏན་དུ་བར་ཡང་མི་འགོག་པའི་ཕྱིར་ལམ་གྱི་དགག་བྱའང་མ་ཡིན་ནོ་ཞེས་འདོད་པ་ཡིན་ཏེ། བདེན་གཉིས་ལས། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ །
ཞེས་རིགས་པའི་དགག་བྱ་མིན་པ་དང༌། བརྟགས་པའི་ངོ་བོས་བདེན་པ་ཡི། ། ཇི་ལྟར་སྣང་བ་འདི་ཁོ་ན། ། བརྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པ་མངོན་སུམ་གཟིགས། ། ཞེས་ལམ་གྱི་དགག་བྱ་མ་ཡིན་ནོ་ཞེས་འབྱུང་བའི་ཕྱིར། དེས་ན་ཐལ་རང་གཉིས་སྣང་བ་མི་འགོག་ཅེས་མིང་མཐུན་པར་འབྱུང་ཡང་སྣང་བ་དེ་མཐར་ཐུག་དགག་བྱ་ཡིན་མིན་གྱི་དགོངས་པ་སོ་སོར་ཡོད་པ་སོགས་ཀྱི་དོན་གྱི་བཞེད་པ་མཐུན་པ་མ་ཡིན་ནོ། ། འོ་ན་ཞེན་ཡུལ་ལ་འཁྲུལ་པ་དེའང་ཡུལ་མི་བདེན་པར་མ་གཏོགས་ན་དེར་ཞེན་སྤང་མི་ནུས་ཏེ། ཡུལ་དངོས་པོ་བར་འཁྲུལ་བ་ལ་རིགས་པས་དཔྱད་ནས་དེར་མ་གྲུབ་པར་ཤེས་ན་དེ་འཛིན་སེལ་བའི་ཕྱིར། དཔེར་ན་སྐྱེས་བུ་ཞིག་ཐག་པ་ལ་སྦྲུལ་དུ་འཛིན་པ་ལ་དེ་སྦྲུལ་དུ་མེད་བྱས་ཀྱང་རྟོག་པ་དེ་མི་བཟློག་ལ།
ཐག་པ་ལག་ཏུ་བླངས་ནས་བལྟས་པ་ན་སྦྲུལ་དུ་རྟོགས་བྱས་ཀྱང་མི་འཛིན་པ་ལྟར། ཤེས་བྱ་གང་ཟག་དང་ཆོས་ཀྱི་དངོས་པོར་རྟོག་པ་ལ་དེར་མ་འཛིན་བྱས་པ་ཙམ་གྱིས་རྟོག་པ་དེ་སེལ་མི་ནུས་ལ། གང་ཟག་དང་ཆོས་ཀྱི་དངོས་པོ་ལ་རིགས་པས་དཔྱད་པ་ན་གང་ཟག་དང་ཆོས་ཀྱི་དངོས་པོར་རྟོག་ཅིང་བྱས་ཀྱང་དེར་མི་འཛིན་པ་ཞིག་འབྱུང་བ་ཡིན་ཏེ། ཇི་སྐད་དུ། ཡུལ་ལ་བདག་མེད་མཐོང་ནས་ནི། ། སྲིད་པའི་ས་བོན་བཟློག་པར་འགྱུར། ། ཞེས་དང༌། རྟོག་རྣམས་དངོས་པོ་ཡོད་ན་འགྱུར་བ་སྟེ། ། དངོས་པོ་ཇི་ལྟར་མེད་པར་ཡོངས་དཔྱད་ཟིན། ། དངོས་པོ་མེད་པར་རྣམ་རྟོག་མི་འབྱུང་དཔེར། །
བུད་ཤིང་མེད་པར་མེ་ཡོད་མིན་ཇི་བཞིན། ། ཞེས་དང༌། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་བར་བློ་ཡིས་མཐོང་གྱུར་ཅིང༌། ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་འབྱུང་ངོ༌། ། འོ་ན་རིགས་པ་དང་ལམ་གྱི་དགག་བྱར་གྱུར་པའི་རྟོག་པ་དང་རྟོག་མེད་ཀྱི་ཤེས་པའི་དངོས་འཛིན་གྱི་ཡུལ་སྣང་དེ་དག་ཤེས་བྱ་ལ་ཡོད་པ་ཞིག་གམ་མེད་པ་ཞིག་སྙམ་ན། ཆོས་ཚུལ་འདི་ལ་རྒྱ་གར་དང་གངས་ཅན་གྱི་ལྗོངས་འདིར་དབུ་མའི་རྒྱ་མཚོར་འཇུག་པ་ལ་སྣང་བ་སེལ་བ་དང་མི་སེལ་བར་སྨྲ་བའི་གྲུ་གཟིངས་ཆེན་པོ་གཉིས་སྙན་གྲགས་ཀྱི་བ་དན་དཀར་པོ་དང་བཅས་པ་ལེགས་པར་བཤམས་ཟིན་པས། ཕྱིས་ཀྱི་མི་བསྲུན་པ་དུ་མས་ཆོས་ཚུལ་འདི་ལ་སླར་དཀའ་བའི་གནས་སུ་བྱས་ནས་སྒྲོ་སྐུར་དུ་མ་བྱ་ཅི་དགོས་པས་དེའི་ཆེད་དུ་བརྗོད་ན།
དབུ་མ་སྣང་སེལ་བར་གྲགས་པ་ཐལ་འགྱུར་བ་དག་གིས་ནི། སྤྱིར་སྣང་བ་ཐམས་ཅད་འཁྲུལ་བ་ཉིད་ཀྱི་ཕྱིར་རིག་པ་དང་ལམ་གྱི་དགག་བྱར་སོང་ལ། དེས་ན་སྣང་བ་དང་དེ་འཛིན་གྱི་ཡུལ་དང་ཡུལ་ཅན་གྱི་ཤེས་བྱ་ཐམས་ཅད་ཤེས་བྱའི་རང་བཞིན་དུ་མ་གྲུབ་པ་ཉིད་ཀྱི་རིགས་པའི་ཚུལ་གྱིས་སྣང་ཙམ་དང་དེར་འཛིན་གྱི་ཤེས་བྱའི་སྤྲོས་མཚན་ཐམས་ཅད་འགོག་པར་བྱེད་ལ། དེས་ན་རྟགས་དང་ལམ་གྱི་དགག་བྱ་ཤེས་བྱར་གྲུབ་མ་གྲུབ་དཔྱོད་པ་ནི་ངལ་བ་དོན་མེད་པ་ཡིན་ཏེ། ཁྱབ་བྱེད་ཤེས་བྱ་ཉིད་དགག་བྱར་བྱེད་ན་དེའི་ཁྱབ་བྱར་གྱུར་པ་ཡོད་པ་པའི་ཤེས་བྱ་ཞིག་གམ་མེད་པ་པའི་ཤེས་བྱ་ཞིག་གམ་གཅིག་དང་ཐ་དད་པའི་ཤེས་བྱ་གང་དུ་གྲུབ་ཅེས་དཔྱད་དུ་མེད་པའི་ཕྱིར། དེའང་ཤེས་བྱར་གྱུར་པའི་ཆོས་ཤིག་ཡོད་ན་ཤེས་བྱ་སྟོང་པར་གྱུར་པའི་ཆོས་ཤིག་དང་ཤེས་བྱ་སྟོང་ཉིད་མ་ཡིན་པར་གྱུར་པའི་ཆོས་ཤིག་ལས་ཕུང་པོ་གསུམ་པ་ནི་མེད་ལ། དེའི་ཚེ་ཤེས་བྱ་སྟོང་པ་དང་མི་སྟོང་བའི་ཆོས་གང་དུ་གྱུར་པ་དེ་ཐམས་ཅད་སེལ་བར་བྱ་བ་ཉིད་དུ་གསུངས་ཏེ། ཇི་སྐད་དུ། སྟོང་དང་མི་སྟོང་ཐམས་ཅད་སྟོང་པ་སྟེ། ། དམ་པའི་དོན་ནི་ཅི་ཡང་མ་ཡིན་ནོ། །
ཞེས་དང༌། སྟོང་ཞེས་བྱ་བ་དེ་ཡང་སྟོང༌། ། འདི་ལྟར་མི་སྟོང་ཡོད་མ་ཡིན། ། ཞེས་དང༌། ཇི་སྐད་དུ། ཤེས་བྱ་མེད་ན་ཤེས་པ་གསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཤེས་བྱ་མེད་ན་ཤེས་པ་བཀག་གྲུབ་པས། ། དང་པོར་ཤེས་བྱ་དགག་པར་མཛད་པ་ཡིན། ། ཞེས་ཤེས་བྱ་ཤེས་པ་དང་བཅས་པ་བསལ་བྱ་ཉིད་ཀྱིས་ན་སེལ་བར་བྱེད་དགོས་སོ་ཞེས་གསུངས་སོ། །
དབུ་མ་སྣང་བ་མི་སེལ་བར་གྲགས་པའི་རང་རྒྱུད་པ་དག་གིས་ནི། ཀུན་རྫོབ་རྟེན་འབྲེལ་གྱིས་སྣང་བ་བདེན་རྫུན་ཡོད་མེད་སོགས་གང་དུའང་སྒྲོ་མ་བཏགས་ཀྱི་ཆ་འདི་ནི་སངས་རྒྱས་དང་སེམས་ཅན་ཐམས་ཅད་ལ་མཐུན་པར་སྣང་བས་དམིགས་པ་རྒྱ་ཡོངས་སུ་མ་ཆད་པས་ཤེས་བྱར་ཡོད་ལ། འདི་ནི་འཁྲུལ་པ་དང་སྒྲིབ་པ་མིན་པས་དགག་མི་དགོས་ཤིང་དགག་མི་ནུས་པས་དགག་བྱ་མ་ཡིན། འོ་ན་འདི་ཙམ་པ་དེར་བདག་དང་བདག་མེད་དང་བདེན་པ་དང་བདེན་མེད་སོགས་རང་གི་ངོ་བོས་གྲུབ་པ་ཞིག་གིས་དབེན་ཀྱང༌། བདག་བདེན་སོགས་ཀྱི་ཀུན་རྫོབ་པའི་ཤེས་པ་ཡུལ་བཅས་ནི་ཐ་སྙད་དུ་ཡོད་ཀྱང་ཡོད་པ་དེ་དོན་དམ་པར་འགོག་པར་བྱེད་པས། དགག་བྱ་ནི་དཔྱད་ན་དོན་ལ་མེད་ཀྱང་མ་དཔྱད་ཉམས་དགར་ཐ་སྙད་དུ་ཡོད་དོ། ། བྱེད་པོ་གང་ཟག་དང་ལས་སུ་བྱ་བ་ཆོས་ཀྱི་བདག་ཉིད་ཀྱི་དོན་བྱེད་པར་ཚུར་མཐོང་གི་ཚད་མ་ལ་མི་བསླུ་བའི་ཕྱིར་ཞེས་རང་རྒྱུད་པའི་སློབ་དཔོན་ཁ་ཅིག་སྨྲ་ལ། ཡང་རྒྱ་བོད་དུ་བྱུང་བའི་རང་རྒྱུད་པའི་སློབ་དཔོན་ཁ་ཅིག ། གང་ཟག་དང་ཆོས་སུ་རྟོག་པའི་འཛིན་པ་ཤེས་བྱར་ཐ་སྙད་དུ་ཡོད་ཀྱང་རྟོག་ཡུལ་ན་ཡོད་པའི་བདག་བདེན་ནི་ཐ་སྙད་དུའང་ཤེས་བྱར་མེད་དེ། སྒྲ་རྟག་པ་ལྟར་རོ་ཞེས་འཆད་ནས་རྟགས་ཀྱི་དགག་བྱ་བདེན་པའི་རང་བཞིན་ཆོས་གསུམ་དང་ལྡན་པ་ཞིག་ལ་འཇོག་པ་ཡིན་ཏེ།
ངོ་བོ་རྒྱུ་རྐྱེན་གྱིས་མ་སྐྱེས་པ། རྣམ་འཇོག་ཆོས་གཞན་ལ་མི་ལྟོས་པ། རང་བཞིན་གཞན་དུ་མི་འགྱུར་བ་ཁོ་ན་ཞིག་དགོས་པའི་ཕྱིར། ཇི་སྐད་དུ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མིན་པ་ཉིད། ། ཅེས་དང༌། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པར་མི་འགྱུར་རོ། ། ཞེས་ཁུངས་དང་བཅས་པ་སྨྲ་བར་བྱེད་དོ། །
ལུགས་འདིའི་ཕྱོགས་འཛིན་གངས་ཅན་སྔ་རབས་པ་ཁ་ཅིག་འདི་ལྟར་རྩལ་འདོན་དུ་སྨྲ་སྟེ། ཆོས་དང་ཆོས་ཅན་གྱི་ཚོགས་པ་དག་ལས་ཆོས་ཅན་ནི་ཐ་སྙད་པའི་ཚད་མའི་ཡུལ་དུ་གྲུབ་པས་དགག་བྱ་མ་ཡིན་ལ། བསྒྲུབ་བྱའི་མི་མཐུན་ཕྱོགས་ཀྱི་དགག་བྱ་ནི་རིགས་ཤེས་ཚད་མས་དགག་པར་བྱ་བ་ཡིན་ནོ་ཞེས་སྣང་ལྡོག་དང་སྟོང་ལྡོག་གི་ཆ་ཐ་དད་བྱས་ནས་ཚད་མ་གཉིས་ཀྱི་སོ་སོ་བ་ཉིད་ཀྱི་ཕྱིར། ཚད་མ་གཉིས་སོ་སོ་གྲུབ་པའི་ཡུལ་ལ་ཚད་མ་གཉིས་པོས་མི་གནོད་དོ་ཞེས་སྨྲ་བར་ཡང་བྱེད་དོ། ། ཡང་ཐ་སྙད་ཚད་མས་གྲུབ་བྱས་ན་ཐ་སྙད་འཕྲལ་གྱི་འཁྲུལ་རྒྱུས་འཁྲུལ་པར་བྱས་པ་ལའང་ཚད་གྲུབ་ཏུ་གྱུར་ན་དེ་ལས་མི་འཐད་པ་མེད་པས་དེ་སྒྲིབ་པའི་ཆེད་དུ་བོད་ཀྱི་རང་རྒྱུད་པ་གྲགས་ཅན་ཁ་ཅིག རྗེས་དཔག་ཚད་མ་དང་རིགས་ཤེས་ཚད་མ་ཞེས་ཐ་སྙད་ཚད་མ་ལ་མིང་རྗེས་དཔག་ཚད་མར་བསྒྱུར་ནས་ཟོལ་གྱིས་ཞིབ་ཆ་བྱས་ཏེ། དཔེར་ན་གཅིག་དུ་བྲལ་ལྟ་བུའི་རྟགས་ཚུལ་གྱིས་མྱུ་གུ་ལ་རྗེས་དཔག་ཚད་མར་སོང་བའི་ཆ་ནས་དབུ་མའི་ལྟ་བ་རྒྱུད་ལ་སྐྱེས་པ་མ་ཡིན་ཡང་ཆོས་ཅན་མྱུ་གུའི་སྟེང་གི་སྟོང་ཉིད་སྒྲུབ་པ་ལ་རིགས་ཤེས་ཚད་མ་སོང་བའི་ཆ་ནས་དབུ་མའི་ལྟ་བ་རྒྱུད་ལ་སྐྱེས་པར་འཇོག་པར་ཡང་སྨྲའོ། ། དེ་ལྟ་ན་གངས་ཅན་གྱི་རང་རྒྱུད་པ་ཆེན་པོ་དེ་དག་གིས། དངོས་པོར་ལྟ་བའི་རྟོག་གེའི་རིགས་ཚུལ་ཕྱོགས་རེར་སྙིང་ལ་ཞེན་པ་དེ་ཉིད་མཐའ་བྲལ་དབུ་མའི་ཚུལ་ལ་འཇུག་པ་ནའང་དེ་ཁོ་ན་ལྟར་སྦྱོར་བར་བྱེད་པ་དེ་དག་གི་ལྟར་ན། ཆོས་ཅན་མྱུ་གུའི་དངོས་པོ་ལ་དངོས་པོར་གྱུར་པའི་དགག་སྒྲུབ་སོ་སོར་བྱས་པར་སོང་ཞིང༌།
དེ་ལྟ་ན་སྒྲུབ་པར་བྱ་བའི་ཕྱོགས་ཉིད་མེད་དགག་ཡིན་བྱས་པ་དང༌། ཆོས་ཅན་ཕྱོགས་ཉིད་དངོས་པོར་སྨྲས་པ་རབ་ཏུ་འགལ་བར་འགྱུར་ལ། བོད་སྔ་རབས་པའི་རང་རྒྱུད་པ་དེ་དག་གི་དོན་འདི་ལ་འགལ་སྤོང་གི་འཆད་རྩོམ་མཐའ་ཀླས་པར་བྱས་མོད། བརྟགས་ན་དོན་དུ་གྱུར་པའང་ཆེར་མི་སྣང་སྟེ། དཔེར་ན་འདི་སྐབས་སུ་རྩང་ནག་པའི་དབུ་མའི་སྟོང་ཐུན་དུ་འདི་ལྟར་བྲིས་སྣང་སྟེ། གལ་ཏེ་དེ་ལྟར་རྗེས་དཔག་དེས་ཆོས་ཅན་གྲུབ་བམ་མ་གྲུབ། དང་པོ་ལྟར་ན་ཆོས་ཅན་དངོས་པོ་ཡིན་ཅིང༌། རྗེས་དཔག་དེ་རིགས་པ་ཡིན་པས་དངོས་པོ་རིགས་པས་གྲུབ་ན་དོན་དམ་པའི་དངོས་པོར་འགྱུར་བ་དང༌། བཻ་ཌཱུརྻ་འཛིན་པས་སྔོ་མ་ཡིན་དུ་མི་འགྲུབ་པ་ལྟར། གང་ཞིག་གང་གིས་རང་བཞིན་འཛིན་པ་དེས་དེ་ཉིད་མེད་པར་མི་འགྲུབ་པས།
དེ་དང་དེ་རང་བཞིན་མེད་པར་མི་རྟོགས་པར་འགྱུར་ལ། གཉིས་པ་ལྟར་ན། དེ་བསྒྲུབ་བྱ་ཚོགས་པའི་ཡུལ་ཅན་དུ་མི་འགྲུབ་པ་དང༌། མིག་གི་སྒྲ་བཞིན་དུ་དེས་དེ་ལ་བདེན་པའི་སྒྲོ་འདོགས་མི་ཆོད་པར་འགྱུར་རོ་ཞེ་ན། ཁོ་བོས་རྣམ་པར་ཕྱེ་སྟེ་བཤད་ཀྱི་ལེགས་པར་ཉོན་ཅིག་དང༌། འདི་ལྟར་རྗེས་དཔག་གི་བློའི་ངོ་བོ་གཅིག་ལ་ཡུལ་གྱི་དབྱེ་བས་ལྡོག་པ་དུ་མར་འགྱུར་ཏེ། སྤྱིར་ཡུལ་ལ་འཇུག་པ་ཤེས་བྱ་ཙམ་དང༌། ཆོས་ཅན་སྣང་བ་ལ་དཔྱད་ཤེས་དང༌། ཚོགས་དོན་སྒྱུ་མ་ལྟ་བུ་ལ་དངོས་རྟོགས་རྗེས་དཔག་དང༌། ཤུགས་ལ་སྤྲོས་པའི་སྒྲོ་འདོགས་གཅོད་པའི་ཆ་ནས་རིགས་ཤེས་ཚད་མ་དང༌།
དེ་དག་གི་སྒྲ་དོན་ལ་དོན་ཉིད་དུ་འཛིན་པའི་ཆ་ནས་སྣང་ཡུལ་ལ་འཁྲུལ་བའོ། ། དེ་ལྟར་ལྔ་ལས། དང་པོ་དང་ཕྱི་མ་ནི་རྫུན་པའི་ཡུལ་ཅན་ཡིན་པའི་ཕྱིར་ཐ་སྙད་པའི་ཤེས་པ་ཡིན་ལ། བཞི་པ་ནི། རིགས་པའི་སྟོབས་ཀྱིས་སྤྲོས་པ་བཀག་ཙམ་ཡུལ་དུ་བྱེད་པས་རིགས་པའི་ཤེས་པ་ཡིན་ནོ། ། དེ་ལས་བློ་དང་པོ་གསུམ་གྱི་ཡུལ་དུ་བྱེད་ཀྱང་དེས་བདེན་པར་མི་འགྲུབ་སྟེ། ཐ་སྙད་པའི་ཤེས་པ་ཡིན་པའི་ཕྱིར། ཆོས་ཅན་དེ་རིགས་ཤེས་ཀྱིས་མི་འགྲུབ་སྟེ། དགག་བྱ་རྣམ་པར་བཅད་ཙམ་མ་ཡིན་པའི་ཕྱིར་ཏེ། དེ་རྟོགས་ཀྱང་བཀག་པ་མི་རྟོགས་པའི་ཕྱིར།
ཆོས་ཅན་ལ་བདེན་པའི་སྒྲོ་འདོགས་ཀྱང་རིགས་པ་ཁོ་ནས་བཅོས་པ་མ་ཡིན་ཞིང་རིགས་ཤེས་ལ་གཞི་ལྡོག་མི་སྣང་ཡང་གཞི་ཐ་སྙད་པའི་བློ་ལ་སྣང་བས་དེ་དང་ཚོགས་པས་སྒྲོ་འདོགས་སེལ་བ་ཡིན། ཉན་ཤེས་ལ་རྔ་མི་སྣང་ཡང་མིག་ཤེས་ལ་སྣང་བས་དེ་དང་ཚོགས་ནས་རྔ་ལ་སྒྲ་ཡོད་མེད་ཀྱི་སྒྲོ་འདོགས་སེལ་བ་བཞིན་ནོ། ། ཞེས་སྤྲོས་པ་དང་བཅས་ཏེ་འཆད་པར་བྱེད་དོ། ། དེ་ལྟ་ནའང་སྨྲ་བ་དེ་འཐད་པར་མ་གོ་སྟེ། འོ་ན་རྗེས་དཔག་གི་བློའི་ངོ་བོ་གཅིག་ལ་ཡུལ་གྱི་དབྱེ་བས་ཤེས་པ་དེ་ཉིད་ཚད་མ་ཡིན་མིན་ཐ་དད་པ་ལྔར་འགྱུར་རམ་མི་འགྱུར། མི་འགྱུར་ན་ཡུལ་གྱི་དབྱེ་བས་ཚད་མ་དང་ཚད་མིན་གྱི་བློ་ལྡོག་པ་དུ་མར་འགྱུར་བ་དང་འགལ། འགྱུར་ན་རྗེས་དཔག་གི་བློའི་ངོ་བོའི་རྫས་གཅིག་ཏུ་བཤད་པ་དང་འགལ། ཡང་རྗེས་དཔག་དེ་ལ་ལྟར་སྣང་དང་ཡང་དག་མ་ཕྱེ་བའི་རྫས་གཅིག་ཀྱང་ཡུལ་སོ་སོར་ཚད་མ་ཡིན་མིན་དུ་སོང་བའི་ཆ་ནས་ལྡོག་པ་མི་མཐུན་པས་ལྡོག་པ་དེར་ལྟོས་ཀྱི་བློ་ཐ་དད་ཀྱང་རྗེས་དཔག་གི་བློ་རྫས་ཀྱི་ངོ་བོ་གཅིག་ཏུ་ཅིས་འགལ་སྙམ་ན་འགལ་ཏེ། དེ་ལྟ་ན་རྗེས་དཔག་ཙམ་གྱིས་རྫས་ཀྱི་ངོ་བོ་གཅིག་པོ་དེ་ཡུལ་གྱི་དབྱེ་བས་ཚད་མ་ཚད་མིན་སོ་སོར་སོང་བའི་ཚེ་རྗེས་དཔག་ཚད་མའི་རྫས་ཙམ་དེ་ཚད་མ་ཡིན་མིན་གྱིས་དབང་ཤེས་རྫས་ཐ་དད་པ་གཉིས་སུ་སོང་ངམ་མ་སོང༌། སོང་ན་དེ་ལྟའི་རྗེས་དཔག་གི་བློ་ངོའི་རྫས་ཅིག་ཏུ་འགལ།
མ་སོང་ན་དཔྱད་ཤེས་དང་སྒྲ་དོན་ལ་དོན་དུ་ཞེན་པའི་འཁྲུལ་ཤེས་ཚད་མིན་དང་རིགས་ཤེས་སོགས་རྗེས་དཔག་ཚད་མ་དག་གཞི་མཐུན་ཡོད་པར་འགྱུར་ཞིང་དེ་ལྟ་ན་བློ་གཅིག་གི་ངོ་བོ་ལ་ཚད་མ་དང་ཚད་མ་མིན་པ་གཉིས་ཡོད་པར་འགྱུར་བ་དང༌། ཡང་ཁྱེད་ཅག་དཔྱད་ཤེས་སོགས་ཚད་མར་ཁས་ལེན་ནའང་ཚད་མ་ནི་ཡུལ་ལ་ལྟོས་ནས་འཇོག་ལ། ཡུལ་ལྔ་ཡོད་ནའང་དེ་གཅོད་བྱེད་ཀྱི་ཚད་མ་ལྔ་ངེས་པར་ཡོད་དགོས་ཏེ། ཡུལ་རེ་རེ་ལའང་དཔྱད་ཞུགས་ཐོབ་གསུམ་བྱེད་པའི་ཚད་མ་རེ་ཡོད་དགོས་པའི་ཕྱིར་ཏེ། ཡུལ་ལྔས་རབ་ཏུ་ཕྱེ་བའི་ཡུལ་ཅན་གྱི་ཚད་མ་ལྔ་གཅིག་ཅར་དུ་སྐྱེ་བར་རིགས་པའི་ཕྱིར། དུས་མཚུངས་པའི་དབང་ཤེས་བཞིན། དེས་ན་ཡུལ་ལྔ་ཅིག་ཅར་ལོངས་སྤྱོད་པའི་ཤེས་པའི་རྫས་ཀྱིས་རང་བཞིན་གཅིག་མི་སྲིད་དེ། སྲིད་ན་ཚོགས་དྲུག་དང་སྒོ་ལྔའི་ཤེས་པ་ཐམས་ཅད་ཀྱང་ཚད་མའམ་ཚད་མིན་གྱི་ཤེས་པའི་རྫས་གཅིག་ཏུ་སྨྲ་བར་རིགས་པ་ལས། དེ་ལྟར་ཡང་ཁྱེད་མི་འདོད་ཅིང་གསུང་རབ་རིན་པོ་ཆེ་རྣམས་སུ་ཡང་མཐུན་པར་དེ་ལྟར་མ་གྲགས་པའི་ཕྱིར། ཡང་རྗེས་དཔག་གི་བློའི་ངོ་བོ་གཅིག་གི་སྒྲ་དོན་ལ་དོན་དུ་འཛིན་པའི་བློ་དེ་མ་དོར་གྱི་བར་དུ་ནི་དུས་དེར་དངོས་ཤུགས་གང་ལའང་སྟོང་ཉིད་སྤྲོས་མེད་རྟོགས་པའི་ཚད་མ་སྐྱེ་བར་མི་འགྱུར་ཏེ།
སྒྲ་དོན་ལ་དོན་དུ་འཛིན་པའི་སྤྲོས་པ་མ་བཟློག་པར་དེ་བཀག་པའི་སྤྲོས་མེད་ཀྱི་ངེས་པ་ཚད་མས་འདྲེན་པར་མི་རུང་བའི་ཕྱིར་དང༌། དེ་ཚེ་སྒྲ་དོན་ལ་དོན་དུ་འཛིན་པའི་བློའི་ངོ་བོ་དོར་ན་ནི་དེའི་ཚེ་བློའི་ངོ་བོའི་རྫས་གཅིག་ལ་དོར་མ་དོར་གྱི་ཆ་གཉིས་ཡོད་པར་སོང་བས། ལྡོག་པས་ཕྱེ་བའི་སྐབས་དེར་རང་གི་ཞེན་དོན་ལ་རྫས་ཀྱི་ངོ་བོ་གཅིག་པ་ལས་མ་ཉམས་པར་སྨྲས་པ་བཀག་པར་འགྱུར་བས་ཀྱང་ནོངས་པར་འགྱུར་བའི་ཕྱིར་དང༌། དེར་མ་ཟད་སྒྲ་དོན་ལ་དོན་དུ་འཛིན་པ་དང་རྗེས་དཔག་ཚད་མ་དང་རིགས་ཤེས་ཚད་མ་སོགས་དེ་དག་བློ་རྫས་གཅིག་གིས་ངོ་བོར་འཇོག་པ་ན་རྟོག་པའི་སྟེང་ནས་འཇོག་གམ་རྟོག་མེད་ཀྱི་སྟེང་ནས་འཇོག ། རྟོག་པའི་སྟེང་ནས་འཇོག་ན་རྟོག་པ་གཅིག་གི་སྟེང་ནས་སམ་དུ་མའི་སྟེང་ནས་འཇོག ། གཅིག་གིས་སྟེང་ནས་འཇོག་ན་གཅིག་ལ་དུ་མ་མེད་པའི་ཕྱིར། ལྡོག་པ་དེ་སྙེད་ཀྱི་དབྱེ་བ་མི་འགྲུབ། དུ་མའི་སྟེང་ནས་འཇོག་ན་གཅིག་ཅར་རྟོག་པ་དུ་མ་ཡུལ་སོ་སོར་འཇུག་པ་ཅན་གྱི་ཤེས་པ་སྲིད་པར་འགྱུར། རྟོག་མེད་ཀྱི་སྟེང་ནས་འཇོག་ན་རྗེས་དཔག་གི་བློར་ཡང་འགལ་ལོ། ། ཡང་རྗེས་དཔག་ཚད་མ་དང་རིགས་ཤེས་ཚད་མ་སོ་སོར་དབྱེ་བ་འདི་ལྟ་བུ་གྲུབ་མཐའ་སྨྲ་བ་བཞིའི་རིགས་ཚུལ་ལ་སྔར་མ་གྲགས་པའི་རྟོག་བཏགས་སུ་ཟད་དེ།
དེ་ལྟ་ན་སྒྲ་མི་རྟག་རྟོགས་པའི་ཚད་མ་ལའང་རྗེས་དཔག་དང་རིགས་ཤེས་ཚད་མ་གཉིས་ཀྱི་དབྱེ་བ་བྱེད་རིགས་པར་འགྱུར་ལ། དེ་ལྟ་ན་བསྟན་བཅོས་མཁན་པོ་རྣམས་ཀྱིས་མ་བཤད་པའི་ཕྱིར་སྦྱར་ཡང་རང་བཟོའི་ཐུག་མེད་དུ་ཐལ་བས་ཅི་ཞིག་ཏུ་འགྱུར། ཁྱད་པར་བློ་གཅིག་གི་ངོ་བོ་ལ་དངོས་ཤུགས་ཀྱི་རྟོགས་ཚུལ་གྱི་བྱེད་པ་གཉིས་ཀྱི་རྗེས་དཔག་དང་རིགས་ཤེས་ཀྱི་ཚད་མ་གཉིས་སུ་འགྱུར་བར་སྨྲ་བ་ཡང་མི་འཐད་དེ། དངོས་རྟོགས་ཀྱི་ཚོགས་དོན་སྒྱུ་མ་ལྟ་བུར་དངོས་སུ་རྟོགས་པར་བྱས་པ་ན་ཚོགས་པའི་ཡན་ལག་སྒྱུ་མའི་རྟ་གླང་རྟ་གླང་དུ་མ་གྲུབ་པའི་སྟོང་ཆ་མེད་དགག་དེ་མ་རྟོགས་ན་སྣང་བ་དང་སྟོང་པ་གཉིས་ཀར་རྟོགས་པའི་ཚོགས་པ་ཅན་རྟོགས་པ་མི་འགྲུབ་ལ། རྟོགས་ན་སླར་དེས་མ་རྟོགས་པའི་ཤུགས་རྟོགས་ཀྱི་བྱེད་པས་རིགས་ཤེས་ཚད་མས་ཡུལ་སྟོང་པ་ཉིད་མེད་པར་དགག་པ་ལྷག་ཏུ་རྟོགས་བྱར་མ་གྱུར་པའི་ཕྱིར་དང༌། ཆོས་ཅན་དེ་རིགས་ཤེས་ཀྱིས་མ་གྲུབ་ན་ཆོས་ཅན་དང་བྲལ་བའི་ཆོས་ཉིད་ཡན་གར་དུ་ལུས་པས། དེ་ལྟའི་ཚད་མ་དེས་ཆོས་ཅན་མྱུག་སོགས་སྟོང་ཉིད་དུ་མ་རྟོགས་པར་འགྱུར་ལ། དེ་ལྟ་ན་རིགས་ཤེས་ཚད་མ་དེས་ཆོས་ཐམས་ཅད་སྟོང་པ་ཉིད་དུ་རྟོགས་པར་མ་གྱུར་པས་རིགས་ཤེས་ཚད་མ་དེའང་ཁྱབ་པའི་སྟོང་ཉིད་མ་རྟོགས་པར་ཉི་ཚེ་བའི་སྟོང་ཉིད་ཙམ་རྟོགས་པ་ལས་ཁྱད་པར་དུ་མ་འཕགས་པའི་ཕྱིར། ཡང་རྗེས་དཔག་གི་བློའི་ངོ་བོ་གཅིག་ལ་ཡུལ་གྱི་ལྡོག་པས་ཕྱེ་བའི་བློ་རིས་ལྔར་འཇོག་ཅེས་པ་འདི་དང༌། མིག་སྣའི་ཤེས་པ་ཚོགས་ནས་རྔ་ལ་སྒྲ་ཡོད་མེད་ཀྱི་སྒྲོ་འདོགས་སེལ་བ་བཞིན།
ཐ་སྙད་ཀྱི་ཤེས་པ་ལ་ཆོས་ཅན་གྱི་གཞི་ལྡོག་སྣང་བ་དང་རིགས་ཤེས་ལ་མི་སྣང་བ་ཚོགས་པས་སྒྲོ་འདོགས་སེལ་བའོ། ། ཞེས་བརྗོད་པའང་འགལ་ཏེ་ཆོས་ཅན་ལ་སྒྲོ་འདོགས་གཅོད་པ་ལ་ཆོས་ཅན་གྱི་གཞི་ལྡོག་སྣང་བའི་བློ་རྫས་དང་མི་སྣང་བའི་བློ་རྫས་གཉིས་ཚོགས་ནས་སྒྲོ་འདོགས་བཅད་དེ་རིགས་ཤེས་ཚད་མ་བསྐྱེད་དགོས་ན་བློ་རྗེས་དཔག་གི་རྫས་ཀྱི་ངོ་བོ་གཅིག་གི་ཆོས་ཅན་མི་སྟོང་བ་དང་བསྒྲུབ་བྱ་སྟོང་པ་ཉིད་ཀྱི་ཡུལ་སོ་སོ་ལ་ལྡོག་པས་རབ་ཏུ་ཕྱེ་ནས་ཚད་མ་ཚད་མིན་གྱི་བློ་སོ་སོར་འཇོག་གོ་ཞེས་པ་དང་འགལ་བར་སྨྲས་པའི་ཕྱིར་དང༌། དེར་མ་ཟད་སོ་སྐྱེ་ལ་ཡུལ་འཛིན་པའི་ཚད་མ་ཞིག་གིས་རང་ཡུལ་ལས་གཞན་པའི་ཤེས་བྱའི་ཡུལ་ཐ་དད་པ་མང་པོ་ལ་ཚད་མར་འགྲོ་བ་མ་ཡིན་ཏེ། ཡིན་ན་གནས་གྱུར་གྱི་ཤེས་པ་རྙེད་དགོས་པ་ལས་ཚོགས་དྲུག་གི་ཤེས་པ་སོགས་གནས་གྱུར་གྱི་ཡེ་ཤེས་སུ་མ་གྲུབ་པའི་ཕྱིར། མིག་དང་རྣ་བའི་ཤེས་པ་ཚོགས་པའི་དཔེ་ཟོལ་སྦྱོར་དུ་སྨྲས་པར་ཟད་དོ། ། དེ་གཉིས་ཀྱི་ཡུལ་དང་ཡུལ་ཅན་གཉིས་ཀ་རྫས་ཐ་དད་ན། དེ་གཉིས་གཞི་གཅིག་ཏུ་མི་འགལ་བར་ཅི་ལྟར་ཚོགས་རུང་སྟེ། གཟུགས་ཡིན་མིན་གཉིས་རང་གི་ངོ་བོ་ལ་གཞི་གཅིག་ཏུ་འགལ་བའི་ཕྱིར། དེ་ལྟ་ན་གཟུགས་རྟོགས་པའི་བློས་སྒྲ་མ་རྟོགས་པ་བློ་རྫས་ལས་ཐ་དད་པའི་དཔེར་སོང་བ་ལས་རིགས་ཤེས་ཚད་མ་དང་ཆོས་ཅན་འཛིན་པའི་དཔྱད་ཤེས་གཉིས་བློ་རྫས་ངོ་བོ་གཅིག་པའི་ཐུན་དཔེར་ཇི་ལྟར་འགྲོ། སྙིང་ཡོད་ན་ལེགས་པར་བསམས་དགོས་པ་ཡིན་ནོ། །
ཆོས་ཅན་རྫས་ཀྱི་ངོ་བོ་དགག་བྱ་མིན་པར་ལུས་ན་ཆོས་ཉིད་ལྡོག་པའི་ངོ་བོ་བསྒྲུབ་བྱར་གྱུར་པའི་སྟོང་ཉིད་མེད་དགག་ཏུ་གྲུབ་ཀྱང་ཆོས་ཅན་གྱི་དངོས་པོའི་རྫས་ཉིད་རྫས་སུ་གྲུབ་པ་དང་བྲལ་བའི་སྟོང་ཉིད་མེད་པར་དགག་པ་ནམ་མཁའ་ལྟར་རྙོག་པ་དང་བྲལ་ཙམ་གྱི་ཟབ་ཞིར་མ་སོང་བ་ཉིད་ཀྱི་ཕྱིར། ལྡོག་པ་གཞན་སེལ་གྱི་ཆོས་སྣང་བ་སྒྲུབ་པའི་ངོ་བོ་དང་བྲལ་བར་གྱུར་པ་ཙམ་དུ་བབ་པས་ནི་ཆོས་ཐམས་ཅད་རང་བཞིན་གྱིས་སྟོང་པའི་སྟོང་པ་ཉིད་མི་འགྲུབ་སྟེ། འགྲུབ་ན་དངོས་སྨྲ་བའི་གཞུང་ལས་ཀྱང་ལྡོག་ཆོས་ཐམས་ཅད་དངོས་པོའི་ངོ་བོ་སྟོང་པར་བཤད་ཅིང་དེ་ལྟར་བཤད་པའི་དེའི་དོན་རྟོགས་པའི་དངོས་སྨྲ་བ་མང་དུ་ཡོད་ཀྱང་དེ་སྙེད་ཀྱིས་ཀྱང་དབུ་མའི་དོན་རྟོགས་པར་འགྱུར་བ་ལས་དེ་ལྟར་ཡང་མ་ཡིན་པའི་ཕྱིར། དེས་ན་གངས་ཅན་གྱི་ལྗོངས་འདིར་སྔོན་བྱོན་པའི་སློབ་དཔོན་ཕྱྭ་པ་སོགས་རང་རྒྱུད་པར་ཁས་འཆེ་བའི་དབུ་མ་པ་ཕལ་ཆེ་བ་ཞིག་གིས་རང་སྡེ་དངོས་པོར་སྨྲ་བ་ལྟ་བུའི་རིགས་ཚུལ་གྱི་བདེན་གཉིས་ཀྱི་མཚན་ཉིད་སོགས་མཚན་ཉིད་ཐམས་ཅད་མཚན་གཞི་གཞི་གྲུབ་ཀྱི་རང་བདེན་པ་འབའ་ཞིག་ཏུ་ཞེན་པ་དེ་ཉིད་བློ་ལ་ཇེ་ཆེར་བདེ་བར་གྱུར་ནས་ཆོས་ཐམས་ཅད་སྟོང་པ་ཉིད་ཀྱི་ཚུལ་གཅིག་པར་རྟོགས་པར་བྱེད་པའི་སྐབས་འདིར་ཡང་སྟོང་གཞི་དང་བསྒྲུབ་བྱ་སྟོང་ཉིད་དང་མི་མཐུན་ཕྱོགས་དགག་བྱའི་ཆོས་ཐམས་ཅད་དངོས་པོར་བལྟ་བའི་ཆོས་ཁོ་ན་ལས་དངོས་པོ་འགའ་ཞིག་ཤེས་བྱར་ཡང་མི་སྲིད་ལ།

སྲིད་ན་དངོས་པོ་འདི་འདྲ་བའི་དངོས་པོའི་རིགས་ལས་མི་འདའ་བས། དེ་འདྲའི་དངོས་པོ་བ་དེ་དངོས་པོ་གཞན་ཤེས་བྱར་སྲིད་པས་འགོག་པར་བྱེད་དོ་ཞེས་དངོས་པོ་ཉིད་དུ་བལྟ་བ་དང༌། ཁྱད་པར་དངོས་སྨྲ་བས་དོན་དམ་བདེན་པ་དཔྱད་བཟོད་དུ་འདོད་པ་ལྟར་དབུ་མའི་ལུགས་འདིར་ཡང་དོན་དམ་བདེན་པ་དཔྱད་བཟོད་ཀྱི་རྫས་སུ་ཁས་ལེན་པ་དང༌། དཔྱད་བཟོད་པའི་རྫས་དེ་ཡང་ཀུན་རྫོབ་བདེན་པ་དཔྱད་མི་བཟོད་ཀྱི་རྫས་ལས་ངོ་བོ་ཐ་དད་པ་མེད་ཀྱང་བདེན་གཉིས་ལྡོག་པས་ཕྱེ་བ་ཉིད་ཀྱིས་སྟོང་པ་ཉིད་ཀྱི་ངོ་བོ་ནི་ཀུན་རྫོབ་རྫས་ཀྱི་ངོ་བོ་འདི་ཉིད་དུ་ཟད་དོ་ཞེས་འཆད་པར་བྱེད་དོ། །
གངས་ཅན་གྱི་ཆེན་པོར་གྱུར་པའི་དམ་པ་དེ་དག་གིས་ཀྱང་ཟབ་མོའི་བློ་ཅན་མིན་པའི་གདུལ་བྱ་འགའི་དོན་དུ་དེ་ལྟར་གསུངས་པ་ཡིན་ན་ནི་ལེགས་པར་འགྱུར་བ་ཡིན་མོད། རང་ཉིད་ཀྱང་མཐར་ཐུག་དེ་ལྟར་བཞེད་པ་ཡིན་ན་ནི་ཟབ་མོའི་དོན་འདི་ལ་ཆེར་འཇིགས་པ་དང་བཅས་པར་གོ་སྟེ། ཟབ་མོ་སྟོང་པ་ཉིད་ཀྱི་ཚུལ་དེ་ལྟ་ན་འདི་ལྟར་སྣང་བའི་དངོས་ཆོས་དེ་དག་འཆད་དགོས་པ་ཉིད་ཀྱི་ཕྱིར། ཉན་ཐོས་པ་དག་དངོས་པོ་ལ་ཆེས་གཅེས་པར་བཟུང་ནས་སྟོང་པ་ཉིད་ཀྱི་དོན་ཡང་དངོས་པོའི་རྫས་ཉིད་ཀྱི་སྟེང་ནས་འཇོག་པར་བྱེད་པ་བཞིན་ཁྱོད་ཅག་ཀྱང་དེའི་ཚུལ་ཁོ་ནར་དཔྱད་པར་སྣང་བའི་ཕྱིར་ཏེ། ཉན་ཐོས་སྡེ་པ་དག་ཀྱང་གང་ཟག་གི་བདག་གིས་སྟོང་པའི་སྟོང་ཉིད་དང་བདག་མེད་ཕུང་པོ་མི་རྟག་པ་དུ་མའི་ཆོས་ཙམ་དུ་བདེན་པའི་སྡུག་ཀུན་གྱི་བདེན་པ་ཉིད་ལས་རྫས་གཞན་དུ་མི་སྨྲ་བའི་སྒོ་ནས་དངོས་པོར་རྟོག་པ་ལས་ཁྱེད་ཅག་གི་བཞེད་ཚུལ་ཅུང་ཟད་ཀྱང་མ་འཕགས་པར་སྣང་བའི་ཕྱིར་རོ། ། དེར་མ་ཟད་བོད་ཀྱི་རང་རྒྱུད་པ་དེ་དག་གིས་རྟགས་ཀྱི་དགག་བྱའི་རང་བཞིན་ཆོས་གསུམ་ལྡན་དེའང་རྟག་མི་རྟག་སོགས་ཀྱི་ཤེས་བྱའི་རང་བཞིན་ཐམས་ཅད་ལ་བསམས་ནས་དེར་འགོག་ན་མི་འཐད་པ་མེད་ཀྱང༌། ཁྱེད་ཅག་རྟག་པ་ཁོ་ནའི་རང་བཞིན་ལ་བསམས་ནས་དེར་བརྗོད་པར་སྣང་བས་དེ་ལྟ་ན་ནི་ཆོས་ཐམས་ཅད་རང་བཞིན་གྱི་སྟོང་པར་ཁོང་དུ་ཆུབ་པར་མི་འགྱུར་ཏེ།
དགག་བྱའི་ཕྱོགས་ཀྱི་སྤྲོས་པ་མཐའ་དག་བཀག་པར་མ་བྱས་པར་སྣང་བའི་ཕྱིར་རོ། ། ཡང་གངས་ཅན་འདིར་རང་རྒྱུད་པར་མོས་པ་ཁ་ཅིག་ན་རེ། དབུ་མའི་དགག་སྒྲུབ་བྱེད་པའི་རིགས་ཚུལ་འདི་ལ་ངེས་པར་ཁོ་ནར་ཆོས་ཅན་ཀུན་རྫོབ་པའི་དངོས་པོར་རང་རྒྱུད་ཀྱི་ཚད་མས་གྲུབ་པ་དེ་དང་དེའི་ཕྱོགས་ཆོས་སོགས་ཀྱང་རང་ལུགས་ཀྱི་དངོས་པོ་སྟོབས་ཞུགས་ཀྱི་ཚད་གྲུབ་ཀྱིས་བྱེད་དགོས་པ་ཡིན་ཏེ། རིགས་ཚུལ་འདི་ནི་ཚད་མར་སྨྲ་བ་ཐམས་ཅད་ཀྱི་གཙུག་གི་ནོར་བུར་གྱུར་པ་ཆོས་ཀྱི་གྲགས་པ་སོགས་སྔོན་གྱི་བསྟན་བཅོས་མཁན་པོ་དག་གིས་ཀྱང་བཞེད་པའི་ཕྱིར། ཇི་སྐད་དུ། གང་ཞིག་གཉིས་ཀ་ལ་རབ་ཏུ་གྲུབ་པ་ནི་སྒྲུབ་པའོ། ། ཞེས་འབྱུང་བས་དབུ་ཚད་ཀྱི་རིགས་ཚུལ་འདི་ནི་སྟག་སེང་འཇིང་སྣོལ་དུ་ཁས་བླངས་པས་སྒྲོ་སྐུར་གྱི་ཕྱོགས་གཉིས་སེལ་བར་བྱེད་དོ། ། ཞེས་སྨྲའོ། ། དེ་ལྟར་མི་འཐད་དེ། ཁྱེད་ཅག་སྔོན་གྱི་བསྟན་བཅོས་མཁན་པོ་དག་གི་ལུགས་རྒྱུས་མེད་པར་གྱ་ཚོམ་དུ་སྨྲས་པར་སྣང་བའི་ཕྱིར་དང༌།
དབུ་མ་རང་རྒྱུད་པར་འཇོག་བྱེད་དངོས་སྨྲ་བ་དང་དབུ་མ་པ་དགག་སྒྲུབ་བྱེད་ན་ངེས་པར་ཆོས་ཅན་དངོས་པོར་གྲུབ་པ་འཛིན་པར་བྱེད་པས་དབུ་མ་རང་རྒྱུད་པར་འཇོག་གོ་ཞེས་པ་ནི་རང་རྒྱུད་དུ་སྨྲ་བ་དག་གཏན་མི་འདོད་པའི་ཕྱིར་ཏེ། དབུ་མ་རང་རྒྱུད་པ་དག་ཀྱང་དངོས་པོར་སྨྲ་བས་དངོས་པོ་ལ་མ་གྲུབ་པའི་ཆོས་དངོས་པོར་སྒྲོ་འདོགས་པ་འགོག་པ་ན་དངོས་པོར་མ་གྲུབ་པ་དེ་ཆོས་ཅན་དུ་བཟུང་ནས་ཡོད་མེད་རྣམ་པར་དཔྱོད་པར་བྱེད་པའི་ཕྱིར། དཔེར་ན་གྲངས་ཅན་གྱིས་གཙོ་བོ་དང་བདག་ཤེས་རིག་སོགས་འགོག་པ་ན་དེ་དག་ཆོས་ཅན་དུ་འཛིན་པ་བཞིན་ནོ། ། འདི་ལྟའི་རིགས་ཚུལ་ཡང་དབུ་མ་ཁོ་ནར་མ་ཟད། བྱེ་མདོ་ལ་སོགས་པ་དག་གི་རིགས་ཚུལ་སྨྲ་བ་དག་གིས་ཀྱང་ཁས་ལེན་པར་བྱེད་པ་ཡིན་ཏེ། འཁྲུལ་ཆོས་མ་གྲུབ་པ་གྲུབ་པར་རློམ་པ་འགོག་པ་ན་རང་རང་གི་ཤེས་པ་ལ་བཏགས་པའི་གྲགས་པ་ཉིད་ཆོས་ཅན་དུ་འཇོག་པའི་ཕྱིར་ཏེ། ཡོད་པ་འགོག་པ་ལ་ནི་བརྟག་པ་ཉིད་ཆོས་ཅན་དུ་བྱེད་པ་རིགས་པར་སྨྲ་བ་རྣམས་ཀྱི་སྤྱི་ལུགས་ཡིན་པའི་ཕྱིར་ཏེ། རྣམ་ངེས་ལས། ཐོགས་མེད་བག་ཆགས་ལས་བྱུང་བ། ། རྣམ་པར་རྟོག་པས་ཡོངས་སྒྲུབ་པའི། །
ཡོད་མེད་གཉིས་ཀ་ལ་བརྟེན་པའི། ། སྒྲ་དོན་ཆོས་ནི་རྣམ་པ་གསུམ། ། དེ་དངོས་ཉེར་ལེན་བཅས་མིན་པར། ། སྒྲུབ་པ་དེ་ནི་དེ་ལྟ་བུར། ། མི་དམིགས་གཏན་ཚིགས་དེ་ཉིད་ནི། ། མེད་པ་མ་ཡིན་སྒྲ་སྦྱོར་ཕྱིར། ། ཞེས་ཆོས་ཅན་སོགས་གཞན་གྲགས་ཙམ་གྱི་སྒོ་ནས་ལོག་རྟོག་འགོག་པའི་རིགས་ཚུལ་ལེགས་པར་འབྱུང་བའི་ཕྱིར་རོ། ། ཆོས་ཅན་དང་བརྟགས་ཚུལ་གཞན་གྲགས་ཙམ་གྱི་སྒོ་ནས་དགག་སྒྲུབ་བྱེད་པ་འདི་ནི་དངོས་སྨྲ་བ་ལའང་ཡོད་ན་དབུ་མ་པ་ལ་མེད་པ་མ་ཡིན་པ་དང༌། དབུ་མ་པ་ལའང་རང་རྒྱུད་པས་བརྟག་པ་གཅིག་པུ་ཁྱད་པར་དུ་བྱས་པའི་གང་ཟག་གི་བདག་འགོག་པ་ན་དེ་ཉིད་ཆོས་ཅན་དུ་འཛིན་པར་བྱེད་པས་དབུ་མ་ཐལ་འགྱུར་བ་ཁོ་ནས་དགག་སྒྲུབ་བྱེད་པ་ན་ཆོས་ཅན་སོགས་གཞན་གྲགས་སུ་བརྗོད་ཀྱི། རིགས་པར་སྨྲ་བ་གཞན་དག་དེ་ལྟར་དུ་ཡེ་བརྗོད་པ་མ་ཡིན་ནོ། །
ཞེས་སྨྲ་བ་དེ་དག་གི་རིགས་པར་སྨྲ་བའི་ཚུལ་ལ་ཁོ་བོ་ཅག་བློ་ཁ་ཅུང་ཟད་ཙམ་ཡང་ཕྱོགས་པར་མ་བྱས་སོ་ཞེས་གཞན་ལ་སྟོན་པ་ཁོ་ནར་ཟད་དོ། ། ཡང་གཉིས་ཀ་ལ་རབ་ཏུ་གྲུབ་པ་ནི་སྒྲུབ་བའོ། ། ཞེས་པའི་ལུང་ཡང་ཆོས་ཅན་དངོས་པོར་གྲུབ་པ་ཁོ་ནའི་སྟེང་དུ་རྒོལ་བ་གཉིས་ཀས་ཕྱོགས་ཁྱབ་གྲུབ་དགོས་པའི་ལུང་མ་ཡིན་ལ། དེའི་དོན་རྟགས་ཡང་དག་ཏུ་འགྱུར་བ་ལ་དངོས་པོར་གྲུབ་པའི་ཆོས་ཅན་ཡིན་མིན་གང་ཡིན་ཀྱང་བླ་སྟེ། ཆོས་ཅན་གྱི་སྟེང་དུ་རྟགས་སུ་གཟུང་བྱ་རྒོལ་ཕྱི་རྒོལ་གཉིས་ཀ་ལ་གྲུབ་པ་ཞིག་དགོས་སོ་ཞེས་བསྟན་པ་ཡིན་ནོ། ། ཁྱད་པར་རང་རྒྱུད་པ་དག་ཐ་སྙད་དུ་དངོས་པོའི་ཆོས་ཡོད་པར་སྒྲུབ་པ་ལ་ཆོས་ཅན་དངོས་པོར་ཡོད་པ་དགོས་ཀྱང་དངོས་པོའི་རང་བཞིན་འགོག་པ་ལ་དེ་ལྟར་མི་དགོས་སོ་ཞེས་དབུ་མ་སྣང་བ་ལས། ཅི་སྟེ་ཐོག་མ་མེད་པའི་རང་གི་ས་བོན་ཡོངས་སུ་སྨིན་པ་ལས་ཡང་དག་པར་བྱུང་བའི་རྣམ་པར་རྟོག་པས་ཡོངས་སུ་སྒྲུབ་པ་བྱིས་པ་རྣམས་ཀྱིས་ཕྱི་རོལ་དང་དངོས་པོ་ཉིད་དུ་ཉེ་བར་བཏགས་པ་བློ་ལ་ཡོད་པ་ཉིད་ཆོས་ཅན་ཡིན་ཏེ། དེའི་ཕྱིར་དེ་ལ་བརྟེན་ནས་གཙོ་བོ་ལ་སོགས་པ་འགོག་པར་བྱེད་དོ། ། དེ་ནི་དོན་དམ་པར་ངོ་བོ་ཉིད་མེད་ཀྱང་རྣམ་པར་འཁྲུལ་པའི་དབང་གིས་ཕྱི་རོལ་དང་གཙོ་བོ་ལ་སོགས་པ་ཐ་མི་དད་པར་ལྟ་བུ་དང༌། ནུས་པས་སྟོང་པ་ལ་སོགས་པའི་ཆོས་མཐའ་དག་དང་ལྡན་པ་ལྟ་བུར་རྟོག་གོ །
དེ་ལ་གཙོ་བོ་ལ་སོགས་པའི་ངོ་བོ་ཉིད་དགག་པར་སྒྲུབ་པ་ལ་གཙོ་བོ་ལ་སོགས་པ་དགག་པའི་བསྒྲུབ་པར་བྱ་བ་དང༌། སྒྲུབ་པ་དག་ནི་གཅིག་པ་ཉིད་ཀྱང་གྲུབ་པ་ཁོ་ན་ཡིན་ཏེ། འདི་ལྟར་དེ་ཉིད་བྱིས་པ་རྣམས་ཀྱིས་ཕྱི་རོལ་དང༌། གཙོ་བོ་ལ་སོགས་པ་ཉིད་དུ་ཉེ་བར་བཟུང་ནས་རྒོལ་བ་དང་ཕྱིར་རྒོལ་བ་དག་ཀྱང་རབ་རིབ་ཅན་གཉིས་ཀྱིས་ཟླ་བ་གཉིས་སུ་མཐོང་བ་བཞིན་དུ་དེ་དང་ཐ་མི་དད་པ་སེམས་པ་ཁོ་ནས་ཐ་སྙད་འདོགས་པའི་ཕྱིར་རོ། ། ཞེས་འབྱུང་བས་ཁྱད་པར་དབུ་མ་རང་རྒྱུད་པ་དག་དགག་སྒྲུབ་བྱེད་པ་ན་ཆོས་ཅན་དངོས་པོ་བ་ཁོ་ན་འཛིན་ནོ་ཞེས་པ་འདི་ཅི་ལྟར་འགྲུབ། ལེགས་པར་སོམས་ཤིག ། ཡང་རྔོག་ལོ་ཙཱ་བ་ཆེན་པོའི་སློབ་མ་དབུ་མ་རང་རྒྱུད་པར་རློམ་པ་ཁ་ཅིག་ན་རེ། སློབ་དཔོན་ཀླུ་སྒྲུབ་བཞེད་པའི་དབུ་མ་འདི་ནི་སློབ་དཔོན་ཆོས་ཀྱི་གྲགས་པས་བཤད་པའི་ཚད་མ་རྣམ་འགྲེལ་ངེས་ནས་ལེགས་པར་གསལ་བར་བྱས་པ་ཡིན་ཏེ། ལུགས་དེར་ཡང་གཟུང་འཛིན་གྱི་ཆོས་ཐམས་ཅད་སྟོང་པར་བསྟན་པ་དང༌། བྱ་བྱེད་སོགས་ཐམས་ཅད་རང་མཚན་ལ་མི་རུང་བ་དང༌།
ཚད་མ་དང་གཞལ་བྱ་སོགས་ཀྱི་དགག་སྒྲུབ་ཀྱང་འཇིག་རྟེན་ལ་གྲགས་པ་ཙམ་གྱིས་བཞག་གི ། རང་མཚན་གྱི་སྟེང་ནས་དེ་ལྟར་བྱ་མི་ནུས་པར་གསུངས་པ་ཉིད་ཀྱི་ཕྱིར། དོན་འདི་ལས་ལྷག་པ་ནི་དབུ་མའི་གསུང་རབ་ནས་ཀྱང་མི་འབྱུང་ལ། དོན་རང་མཚན་ལ་སོགས་པ་ཐ་སྙད་དུའང་མ་གྲུབ་པར་སྨྲ་བ་ནི་དབུ་མའི་ལུགས་མ་ཡིན་ཏེ། དེ་ལྟ་ན་དབུ་མ་པས་ཀུན་རྫོབ་བདེན་པ་རྣམ་པར་བཞག་པ་དང་འགལ་བའི་ཕྱིར། དེས་ན་རྣམ་འགྲེལ་ངེས་མཛད་པ་དེ་དག་གིས་དབུ་མའི་དོན་ཇི་ལྟར་བསྟན་སྙམ་ན། ཇི་སྐད་དུ། གཟུང་དང་འཛིན་པའི་མཚན་ཉིད་ནི། ། མ་དག་བློ་ཅན་ལ་ཡིན་གྱི། ། ཞེས་དང༌།
གཟུང་དང་འཛིན་དང་རིག་པ་རྣམས། ། ཡོད་པ་མིན་ཡང་གཞལ་བྱ་དང༌། ། འཇལ་བྱེད་འབྲས་བུར་གནས་པ་འདི། ། ཇི་ལྟར་སྣང་བ་བཞིན་དུ་བྱས། ། ཞེས་དང༌། འབྲེལ་བརྟགས་ལས། དེ་ཕྱིར་དངོས་པོ་ཐམས་ཅད་ཀྱི། ། འབྲེལ་བ་ཡང་དག་ཉིད་དུ་མེད། ། ཅེས་དང༌། ཆོས་དང་ཆོས་ཅན་རྣམ་བཞག་དང༌། །
ཐ་དད་ཐ་དད་མིན་ཅི་འདྲ། ། དེ་བཞིན་ཉིད་དུ་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། ། ཞེས་དང༌། སྒྲ་དོན་འདི་དང་གཞི་མཐུན་ཉིད། ། ཡོད་པ་མིན་ཡང་ཇི་ལྟ་བུ། ། གྲགས་པ་བཞིན་དུ་བརྗོད་པ་ཡིན། ། ཞེས་འབྱུང་བས་སོ། ། ཞེས་སྨྲ་བར་བྱེད་དོ། ། སྨྲ་བ་འདི་ནི་ཟབ་མོ་དབུ་མ་ཉིད་ཀྱི་བསྟན་པ་ཆེར་བཤིག་པའི་གཏམ་དུ་ཟད་དེ།
ལུང་དང་པོ་དེས་ནི་སེམས་ཙམ་པ་དག་ཕྱི་རོལ་དོན་གྱི་གཟུང་འཛིན་འགོག་པའི་དོན་ཡིན་ལ། ལུང་གཉིས་པས་ནི་གཉིས་མེད་ཀྱི་ཤེས་དངོས་གཅིག་ལ་ཡུལ་ཡུལ་ཅན་རྫས་ཐ་མི་དད་པའི་དོན་ཡིན་ལ། ལུང་གསུམ་པས་ནི་རང་མཚན་གྱི་རྫས་ལ་རྒྱུ་འབྲས་ཀྱི་རང་བཞིན་དུ་གྱུར་པའི་རྫས་སོ་སོ་བར་སྟོན་པ་ཡིན་གྱི། དེས་ན་ལུང་དེ་དག་གིས་ནི་དངོས་པོ་བདེན་གྲུབ་པ་རིགས་པས་དཔྱད་བཟོད་དོན་དམ་བདེན་པར་སྟོན་པ་ལས་བརྩམས་པའི་ལུང་ཡིན་ལ། ལུང་བཞི་པ་དང་ལྔ་པས་ནི་དགག་སྒྲུབ་རང་མཚན་ལ་མི་བྱ་བར་སྒྲ་དོན་ལ་བྱེད་དགོས་ཀྱི། སྒྲ་དོན་ལ་བྱེད་པ་ནི་འཇིག་རྟེན་ན་གྲགས་ཤིང་དེ་ལྟར་གྲགས་པ་དོན་མཐུན་ལ་བྱས་པས་རང་མཚན་མི་བསླུ་བར་ཐོབ་པའི་ལུང་ཡིན་ལ། དེ་ལྟ་ན་སྒྲའི་བརྗོད་བྱ་དངོས་མེད་ཡིན་ཀྱང་ཞེན་པའི་བརྗོད་བྱ་དངོས་པོ་རང་བདེན་པ་ཁོ་ནར་བཤད་པས་སྒྲ་དོན་རང་མཚན་གྱི་དངོས་མེད་དུ་རྟོགས་པས་དབུ་མའི་ལྟ་བ་རྒྱུད་ལ་སྐྱེས་པར་འཇོག་ག་ལ་ནུས་ཏེ། དེ་ཙམ་གྱིས་རང་མཚན་དངོས་པོར་ལྟ་བ་ལ་ཅུང་ཟད་ཀྱང་མི་གནོད་པའི་ཕྱིར། དོན་རང་མཚན་དབུ་མ་པས་ཐ་སྙད་དུ་འཇོག་ཀྱང་དེ་རིགས་པས་བདེན་གྲུབ་ཏུ་མི་སྨྲ་བ་དང༌། དེ་རྫུན་པ་ཉིད་ཀྱི་རང་མཚན་དངོས་པོར་འདོད་པ་ལ་གནོད་པ་ཉིད་ཀྱི་ཕྱིར།
དབུ་མ་པས་དོན་རང་མཚན་ཐ་སྙད་པའི་བརྟེན་དུ་རང་ལུགས་སུ་གྲུབ་པར་རྨི་ལམ་དུའང་མི་སྨྲ་བའི་ཕྱིར། དེ་ལྟར་དབུ་མ་པས་སྨྲའོ་ཞེས་མི་བཞེད་པ་བཞེད་པ་སྐད་དུ་སྐུར་པ་འདེབས་པ་དེ་ལས་སྡིག་ཆེ་བ་ཅི་ཞིག་ཡོད། དེས་ན་ཐེག་པ་མཆོག་གི་དབུ་མའི་བརྗོད་བྱའི་དོན་ཡང་རྣམ་འགྲེལ་ངེས་ནས་བཤད་པའི་གཞན་སེལ་དངོས་པོར་མ་གྲུབ་པ་འདི་ཙམ་དུ་བཟུང་བ་དེས་ནི་ཉི་མའི་དཀྱིལ་འཁོར་ལྟ་བ་ལ་འབྱུང་པོའི་བྱ་དག་མཆོག་ཏུ་བསྔགས་པ་ལྟར་མ་གྱུར་ཏམ། འོན་ཀྱང་རྣམ་འགྲེལ་ངེས་ནས་ཀྱང་གང་ཟག་གི་བདག་མེད་པའི་དོན་དང༌། སེམས་ཙམ་པ་དག་གིས་འདོད་པའི་གཟུང་འཛིན་ཀུན་བཏགས་ཀྱི་དབང་དུ་བྱས་པའི་ཆོས་ཀྱི་བདག་མེད་ཙམ་བསྟན་ཀྱང་དེ་ཙམ་གྱིས་ཆོས་ཀྱི་བདག་མེད་ཀྱི་ལུས་ཡོངས་སུ་མི་རྫོགས་པས་དབུ་མའི་ལུགས་ཀྱི་ཆོས་ཀྱི་བདག་མེད་པའི་ཚུལ་དཔྱིས་ཕྱིན་པ་ནི་ལུགས་དེ་ནས་འབྱུང་བ་མ་ཡིན་ནོ། ། ད་ནི་དབུ་མ་པ་དག་གིས་རྟགས་ཀྱི་དགག་བྱ་འདི་ལ་དཀའ་བའི་གནས་སུ་གྱུར་པ་ཆེར་མེད་ཀྱང༌། གངས་ཅན་གྱི་ཁྲོད་འདིར་བོད་གང་དག་འདི་ལ་དཀའ་གནས་སུ་བྱས་ནས་དྭོགས་པ་དཔྱད་པ་ལས་སྔ་ཕྱིར་འཁྲུལ་པ་མང་དུ་འཕེལ་བར་སྣང་བ་དེའི་ཆེད་དུ་བརྗོད་ན། བོད་སྔ་རབས་པ་དག་གི་རྟགས་ཀྱི་དགག་བྱའི་འདོད་པ་མི་འཐད་པ་དང༌། བོད་ཕྱི་རབས་པ་དག་གི་རྟགས་ཀྱི་དགག་བྱའི་འདོད་པ་མི་འཐད་པའོ། ། དང་པོ་ལ།
ཕྱོགས་སྔ་འགོད་པ་དང༌། དེ་དག་དགག་པ། དགག་པར་རིགས་པ་དང་གསུམ་ལས། དང་པོ་ནི། སློབ་དཔོན་ཆེན་པོ་གཙང་ནག་པ་ན་རེ། རྟག་པའི་དངོས་པོ་ནི་ཀུན་རྫོབ་ཏུ་ཡང་དགག་བྱ་ཡིན་ཏེ། རྟག་པ་འགྱུར་མེད་བསྒྱུར་མི་རུང་ལ་འབྲས་བུར་ཡང་མི་རུང་བས་ཤེས་བྱའི་གནས་ལུགས་རྟེན་འབྲེལ་དང་འགལ་བའི་ཕྱིར་དང༌། སྐྱོན་རྙིང་པ་ཡང་སྤང་དུ་མེད་ཅིང་ཡོན་ཏན་གསར་པ་བསྐྱེད་དུ་མེད་པས་འབྲས་བུ་བདེ་ལེགས་དང་འགལ་བའི་ཕྱིར་དང༌། དངོས་པོ་ཡིན་ན་དོན་བྱེད་པ་ཉིད་ཀྱི་ཁྱབ་བྱར་འགྱུར་དགོས་ལ། རྟག་པ་ཡིན་ན་དོན་བྱེད་པས་སྟོང་པས་ཁྱབ་བྱར་འགྱུར་དགོས་པས་རྟག་པ་དང་དངོས་པོ་ཕན་ཚུན་བརྒྱུད་ནས་འགལ་བས་དེ་ལྟ་བུ་མི་སྲིད་པའི་ཕྱིར།
མི་རྟག་པའི་དངོས་པོ་ནི་དེ་ལས་བཟློག་པས་ཐ་སྙད་དུ་ཡོད་པ་དང༌། དེ་ཉིད་བདེན་དངོས་ཀྱི་སྟོང་པ་ཉིད་ཀྱི་ངོ་བོར་ཡོད་པས་སྟོང་པ་ཉིད་ཀྱང་ཐ་སྙད་དུ་ཡོད་པ་ཡིན་ནོ། ། དེས་ན་དེ་གཉིས་ནི་དེ་ཁོ་ན་ཉིད་དུ་ཡོད་པ་དགག་བྱ་ཡིན་གྱི་ཀུན་རྫོབ་ཏུ་ཡོད་པ་དགག་བྱ་མ་ཡིན་ནོ་ཞེས་ཟེར་རོ། ། གཉིས་པ་ནི། བདག་ཉིད་ཆེན་པོ་རྨ་བྱ་བ་བྱང་ཆུབ་བརྩོན་འགྲུས་ཀྱི་གསུང་གིས། དེ་ནི་མི་རིགས་ཏེ། དབུ་མ་རང་རྒྱུད་པ་དག་གང་ཟག་གི་བདག་རྟག་པའི་དངོས་པོ་ནི་ཀུན་རྫོབ་ཏུ་ཡང་རང་གི་མཚན་ཉིད་ཀྱིས་གྲུབ་པ་མེད་ལ། ཆོས་ཀྱི་བདག་ཕུང་པོ་ལྔ་ལ་སོགས་པ་མི་རྟག་པ་ནི་རང་གི་མཚན་ཉིད་པར་འདོད་ཀྱི། དབུ་མ་ཐལ་འགྱུར་བ་དག་ནི། ཇི་སྐད་དུ།
དེ་ཉིད་སྐབས་སུ་རིགས་པ་གང་ཞིག་གིས། ། བདག་དང་གཞན་ལས་སྐྱེ་བ་རིགས་མིན་པའི། ། རིགས་དེས་ཐ་སྙད་དུ་ཡང་རིགས་མིན་པས། ། ཁྱོད་ཀྱི་སྐྱེ་བ་གང་གིས་ཡིན་པར་འགྱུར། ། ཞེས་རྟག་པའི་དངོས་པོ་རང་གི་མཚན་ཉིད་པ་མེད་པ་ལྟར་མི་རྟག་པ་དང་སྟོང་པ་ཉིད་མེད་པར་མཚུངས་པ་དང༌། དེ་དག་མ་དཔྱད་པའི་བློ་ངོ་ན་སྣང་བ་ཙམ་དུ་ཡོད་པ་ལྟར་བརྟག་པའི་དངོས་པོའི་རྣམ་པ་ཙམ་དུ་ཡོད་པའི་ཕྱིར། ཞེས་ལེགས་པར་བཀག་པར་མཛད་དོ། ། གསུམ་པ་ནི། དེ་ལྟར་བཀག་པ་ནི་ཆེས་དོན་དུ་གྱུར་པ་ཡིན་ཏེ། དངོས་པོ་ཡོད་པ་མི་རྟག་པ་སོགས་རྟགས་ཀྱི་དགག་བྱ་མིན་ན།
ཡོད་པ་དང་མེད་པ་ལ་སོགས་སྤྲོས་པའི་མཐའ་བཞི་གྲོལ་བའི་སྤྲོས་བྲལ་མི་འགྲུབ་པར་འགྱུར་བའི་ཕྱིར་དང༌། ཡོད་པ་ནི་ཁྱད་པར་དུ་དགག་པར་མཛད་པ་ཡིན་ཏེ། དངོས་པོ་ནི་ཡོད་པ་ཁོ་ན་ལ་བྱིས་པ་དག་གིས་ཀྱང་ལྟ་ཞིང་མེད་པ་ལ་དངོས་པོར་འཛིན་པ་ཤས་ཆུང་བའི་ཕྱིར། སློབ་དཔོན་གྱིས། རེ་ཞིག་ཉེས་ཀུན་འབྱུང་བའི་གནས། ། མེད་ཉིད་རྣམ་པར་བཟློག་ཟིན་གྱི། ། རིགས་པ་གང་གིས་ཡོད་ཉིད་ཀྱང༌། ། དགག་པར་འགྱུར་བ་ཉན་པར་གྱིས། ། ཞེས་འབྱུང་བ་དང༌། རྟག་པ་དང་མི་རྟག་པ་ཐམས་ཅད་སྟོང་པ་ཉིད་དུ་གྲུབ་ན་སྟོང་ཉིད་ལས་གཞན་པའི་རྟག་མི་རྟག་ཐམས་ཅད་ནི་རྟགས་ཀྱི་དགག་བྱར་གྲུབ་སྟེ།
རྩ་བ་ལས། གང་ཅི་བརྗོད་པ་ཐམས་ཅད་ནི། ། ངོ་བོ་ཉིད་ཀྱིས་སྟོང་རིག་བྱ། ། ཞེས་འབྱུང་བ་དང༌། ཁྱད་པར་གཞན་དབང་དངོས་པོར་ཡོད་པའི་མི་རྟག་པ་དགག་བྱ་མིན་པ་ནི་དངོས་པོའི་མཐར་རྟོག་པ་ཉིད་ཀྱི་གནས་ལུགས་ཀྱི་དོན་རྟོགས་པ་ལ་ཕུང་བྱེད་དུ་འགྱུར་བ་ཡིན་ཏེ། མདོ་ལས། གཞན་གྱི་དབང་གིས་ཡོད་པ་སྟེ། ། རྟགས་པའི་དངོས་པོ་ཡོད་མ་ཡིན། ། སྒྲོ་འདོགས་པ་དང་སྐུར་འདེབས་པའི། ། མཐར་རྟོགས་པ་ནི་ཕུང་བར་འགྱུར། །
ཞེས་འབྱུང་བའི་ཕྱིར་དང༌། ཐ་སྙད་དུའང་སྟོང་པ་ཉིད་ཡོད་པ་དང་དེར་གྲུབ་པ་དགག་བྱ་མིན་པའང་ཚུལ་འདིར་མི་བཞེད་དེ། བསྟོད་པ་ལས་ཀྱང༌། ཀུན་རྟོག་ཐམས་ཅད་སྤངས་པའི་ཕྱིར། ། མགོན་པོ་ཁྱོད་ཀྱིས་སྟོང་ཉིད་བསྟན། ། དེ་ཡང་ཡོངས་སུ་བཏགས་པ་སྟེ། ། དངོས་སུ་མགོན་པོ་ཁྱོད་མི་བཞེད། ། སྟོང་དང་མི་སྟོང་མི་བཞེད་ལ། ། གཉིས་ཀར་ཁྱོད་དགྱེས་མ་ལགས་ཏེ། ། དེ་སླད་རྩོད་པ་མ་མཆིས་པ། །
ཁྱོད་ཀྱི་གསུང་ཆེན་སྤྱོད་པ་ལགས། ། ཞེས་འབྱུང་ངོ༌། ། དེས་ན་ཀུན་རྫོབ་ཏུ་དངོས་པོར་གྲུབ་པ་དགག་བྱ་མ་ཡིན་ན་དགག་བྱ་མ་ཡིན་པའི་ཆོས་ཅན་དེ་ཀུན་རྫོབ་ཏུ་བརྫུན་པ་མ་ཡིན་པར་འགྱུར་ཏེ། དངོས་པོར་གྲུབ་པའི་ཕྱིར། འདོད་ནུས་པ་མ་ཡིན་ཏེ། རྩ་བ་ལས། བཅོམ་ལྡན་འདས་ཀྱི་ཆོས་གང་དག ། བསླུ་བ་དེ་ནི་བརྫུན་ཞེས་གསུངས། ། འདུ་བྱེད་ཐམས་ཅད་བསླུ་བས་ན། ། དེས་ན་དེ་ཀུན་བརྫུན་པ་ཡིན། །
ཞེས་འབྱུང་བའི་ཕྱིར། དེས་ན་དངོས་པོར་གྲུབ་པའི་མི་རྟག་པ་སོགས་ནི་ཀུན་རྫོབ་ཏུ་ཡང་མེད་དེ། འཇུག་པ་ལས། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཏུ་ཡང་བདག་གིས་ཁས་མ་བླངས། ། ཞེས་འབྱུང་ངོ༌། །
འོ་ན་ཀུན་རྫོབ་པའི་མི་རྟག་པའི་དངོས་པོ་སོགས་ཀྱང་དེར་གྲུབ་པ་མ་ཡིན་པར་དགག་བྱར་བྱེད་ན། རྩོད་བཟློག་ལས། ཐ་སྙད་ཁས་ནི་མ་བླངས་པར། ། ངེས་ཅག་འཆད་པར་མི་བྱེད་དོ། །
ཞེས་དང༌། འཇུག་པ་རང་འགྲེལ་དུ། འཇིག་རྟེན་གྱི་ཐ་སྙད་མ་ཆད་པར་བྱ་བའི་ཕྱིར་དངོས་པོ་རྣམས་ཀྱི་བརྟེན་ནས་སྐྱེ་བ་དང་བཏགས་པ་ཉིད་ནི་ཁས་བླངས་བར་བྱ་སྟེ། ཞེས་དང༌། གཞན་གྱི་མེད་པ་བ་དང་མཚུངས་པར་རྩོད་པའི་ལན་དུ། དབུ་མ་པ་དག་གིས་ཀུན་རྫོབ་ཏུ་ཡོད་པར་ཁས་བླངས་པའི་ཕྱིར་ལ། དེ་དག་གི་ཁས་མ་བླངས་པའི་ཕྱིར་མི་མཚུངས་པ་ཉིད་དེ། ཞེས་འབྱུང་བས། ཁྱེད་ཀྱི་ལུགས་དེ་ལྟ་ལ་ལུང་འདི་དག་གནོད་བྱེད་དུ་འཇུག་གམ་སྙམ་ན་མི་འཇུག་སྟེ། ལུང་སྔ་མས་དགག་བྱ་དགོས་པ་སོགས་ཀྱང་ཐ་སྙད་ཙམ་དུ་ཡིན་གྱི།
ཐ་སྙད་དང་བྲལ་ན་ནི་དགག་སྒྲུབ་གང་ཡང་བྱར་མེད་ལ། དགག་སྒྲུབ་ཀྱི་ཐ་སྙད་བྱས་པས་ཐ་སྙད་དགག་བྱ་མ་ཡིན་པར་ཡང་མི་འགྲུབ་པའི་ཕྱིར་ཞེས་བསྟན་ལ། ལུང་ཕྱི་མ་དག་གིས་ནི་དངོས་རྣམས་བརྟེན་ནས་སྐྱེ་བ་དང་རྟགས་ཡོད་དུ་བཞག་པའང་འཇིག་རྟེན་པའི་བློ་ལྷན་སྐྱེས་ཀྱི་རྗེས་བརྗོད་ཙམ་དུ་བྱས་ཀྱི། དེ་ལྟར་བྱས་པས་ཀུན་རྫོབ་པའི་མིང་རྟག་པ་སོགས་དངོས་ཆོས་ཀུན་རྫོབ་ཏུའང་གྲུབ་པར་མི་འགྱུར་བའི་ཕྱིར། གཞན་དག་འཁྲུལ་ངོར་འཁྲུལ་ཆོས་སྣང་རུང་བར་བརྗོད་པས་འཁྲུལ་ཆོས་དགག་བྱ་མིན་པའི་ཡོད་པ་ཉིད་དུའང་སྨྲས་པར་མ་གྱུར་པའི་ཕྱིར་ལུང་དེ་དག་གིས་ནི་གནོད་པ་མིན་ཏེ། ཀུན་རྫོབ་ཏུ་ཡང་ལོག་དངོས་པོར་ཡོད་མེད་རྒྱུ་འབྲས་སོགས་ཀྱིས་རྣམ་བཞག་འཇིག་རྟེན་པའི་ཚུལ་དང་བསྟུན་ནས་བརྗོད་ཀྱང༌། དབུ་མའི་ཚུལ་ལ་དེ་དག་ལ་དངོས་པོ་གྲུབ་མ་གྲུབ་ཀྱི་ཡང་ལོག་གི་རྣམ་དབྱེ་མེད་དོ། ། ཞེས་བཞེད་པ་ཉིད་ཀྱི་ཕྱིར། ཇི་སྐད་དུ། འདི་ན་ཇི་ལྟར་སད་བཞིན་ཇི་སྲིད་དུ། །
མ་སད་དེ་སྲིད་དེ་ལ་གསུམ་པོ་ཡོད། ། སད་པར་གྱུར་ན་གསུམ་ཆར་ཡོད་མིན་ལྟར། ། གཏི་མུག་གཉིད་སད་ལས་དེ་དེ་བཞིན་ནོ། ། དབང་པོ་རབ་རིབ་བཅས་པའི་བློ་གང་གིས། ། རབ་རིབ་མཐུ་ཡིས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཆར་བདེན་པ་སྟེ། ། དོན་གསལ་མཐོང་ལ་གཉིས་ཀའང་རྫུན་པ་ཡིན། ། ཞེས་འབྱུང་ལ། ཁྱད་པར་དབུ་མ་པས་ཀུན་རྫོབ་ཡོད་པར་ཁས་བླང་བར་བྱ་བ་ནི་འཇིག་རྟེན་གཞན་གྲགས་སུ་བརྗོད་པ་ལས་རང་ལུགས་ནི་མ་ཡིན་ཏེ། ཇི་སྐད་དུ།
འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་དང༌། དེའི་འགྲེལ་པར། ཡོད་པ་མིན་ཡང་འཇིག་རྟེན་ཁོ་ན་ལས་གྲགས་པར་གྱུར་པས་ཡོད་དོ་ཞེས་འཇིག་རྟེན་གྱི་ངོ་བོ་ཁོ་ནར་བརྗོད་པ་ཡིན་ཏེ། དེའི་རྗེས་སུ་བརྗོད་པ་ནི་དེ་བཟློག་པའི་ཐབས་ཡིན་པའི་ཕྱིར། ཞེས་དང༌། གཞན་ལ་རག་ལས་པ་ཉིད་ཀྱི་སྒོ་ནས་བདག་གི་ཀུན་རྫོབ་ཁས་བླངས་ཀྱི་རང་དབང་དུ་ནི་མ་ཡིན་ནོ། ། ཁས་ཀྱང་འཇིག་རྟེན་ཁོ་ནས་བླངས་པ་ཡིན་ཏེ། ཞེས་འབྱུང་ལ།
དངོས་པོའི་གདོན་གྱིས་ཟིན་པའི་བསྙོན་ཐབས་ཅན་དེ་དག་ཆེས་མ་འཁྲུལ་ཞིག ། དེས་ན་ཕྱི་རོལ་པས་རྟག་པའི་དངོས་པོ་འདོད་པ་འདིར་དགག་བྱར་བྱེད་པ་ལྟར། རང་གི་སྡེ་པ་དག་མི་རྟག་པའི་དངོས་པོ་འདོད་པའང་འདིར་དགག་པར་བྱ་བ་ཁོ་ནར་བདག་ཉིད་ཆེན་པོ་ཀ་མ་ལ་ཤཱི་ལས་ཀྱང་བཞེད་དེ། སྣང་བ་ལས། འདི་ལྟར་དངོས་པོ་རྣམས་དོན་དམ་པའི་ངོ་བོ་ཉིད་གཅིག་ཡོད་པར་གྱུར་ན། རྣམ་པ་གཉིས་ཁོ་ནར་འགྱུར་རོ། ། ཐམས་ཅད་རྒྱུ་དང་རྐྱེན་ལས་རག་ལས་ཏེ། སྐྱེ་བའི་ཕྱིར་མི་རྟག་པའི་ངོ་བོ་ཡིན་ཏེ། དཔེར་ན་མདོ་སྡེ་པ་དང༌། རྣལ་འབྱོར་སྤྱོད་པ་རྣམས་འདོད་པ་ཞིག་གམ།
རང་གཞན་གྱིས་ཡང་དག་པར་གྲུབ་པའི་བདག་ཉིད་ཀྱི་ཕྱིར། བརྟན་པའི་ཁོངས་སུ་གཏོགས་པ་ཡིན་ཏེ། དཔེར་ན་མུ་སྟེགས་ཅན་ལ་སོགས་པ་དག་གིས་བདག་ལ་སོགས་པར་ཀུན་བཏགས་ལྟ་བུ་ཞིག་ཡིན་གྲང༌། རྟག་པ་དང་མི་རྟག་པ་དག་ནི་ཕན་ཚུན་སྤངས་ཏེ་གནས་པའི་མཚན་ཉིད་ཡིན་པའི་ཕྱིར་ཕུང་པོ་གསུམ་པ་ནི་མེད་དོ། ། ངོ་བོ་ཉིད་རྣམ་པ་གཉིས་ཀ་ཡང་དོན་དམ་པར་མི་རུང་སྟེ། དེ་སྒྲུབ་པར་བྱེད་པའི་ཚད་མ་མེད་པའི་ཕྱིར་དང༌། གནོད་པ་བྱེད་པའང་སྲིད་པའི་ཕྱིར། ཞེས་འབྱུང་ངོ༌། ། གཉིས་པ་ལ། ཙོང་ཁ་པ་ཆེན་པོ་དཔོན་སློབ་དག་ན་རེ།
གཞན་གྱི་འདོད་པའི་རྟགས་ཀྱི་དགག་བྱ་མི་འཐད་པར་བསྟན། རང་ལུགས་ཀྱི་གྲུབ་པའི་རྟགས་ཀྱི་དགག་བྱ་རྣམ་པར་གཞག་པ་ཉིད་ལས་གཞན་ལུགས་བཀག་པ་མི་འཐད། རང་ལུགས་བཞག་པ་མི་འགྲུབ་པའི་ཚུལ་བརྗོད་པའི། དང་པོ་ལ། རྟགས་ཀྱི་དགག་བྱ་རྒྱ་ཆེས་པ་མི་འཐད་པ་དང་རྒྱ་ཆུང་བ་མི་འཐད་དོ་ཞེས་དགག་པའི་དང་པོ་དགག་པ་ལ། ཕྱོགས་སྔ་བརྗོད་པ་དང༌། དེ་དགག་པའོ། ། དང་པོ་ནི། ཡོད་མེད་ཀྱི་ཆོས་ཐམས་ཅད་དགག་བྱར་བྱེད་མི་རིགས་ཏེ། ཡོད་ན་རང་བཞིན་གྱིས་ཡོད་པས་མ་ཁྱབ་པས་ཡོད་ཙམ་དགག་བྱ་མིན་པ་དང༌།
རང་བཞིན་གྱིས་མེད་ན་གཏན་མེད་ཡིན་པས་མ་ཁྱབ་པས་མེད་པ་ཙམ་ཡང་དགག་བྱ་མ་ཡིན་པའི་ཕྱིར། ཞེས་དང༌། ཡོད་མེད་དུ་ཁས་བླངས་པ་ཙམ་གྱིས་ཡོད་མེད་ཀྱི་མཐའ་ཁས་བླངས་པར་ནི་འགྱུར་ཏེ། འགྱུར་ན་ཡོད་མེད་མ་ཡིན་པར་ཁས་བླངས་པས་ཀྱང་ཡོད་པ་མ་ཡིན་པ་དང༌། མེད་པའང་མ་ཡིན་པའི་མཐའ་དང་བྲལ་བར་མི་འགྱུར་བའི་སྐྱོན་ཡང་ཡོད་དོ་ཞེས་བཞི་བརྒྱ་པའི་འགྲེལ་པ་དང་ཚིགས་གསལ་དང་རིགས་པ་དྲུག་ཅུ་པ་རྩ་འགྲེལ་སོགས་ཀྱི་ལུང་འདྲེན་པར་བྱེད་དོ། ། གཉིས་པ་ནི། འོ་ན་སྤྲོས་པའི་མཐར་གྱུར་པའི་ཆོས་གང་དག་འགོག་པ་ན། ཡོད་མེད་ཀྱི་རང་བཞིན་བཀག་པས་ཡོད་མེད་ཀྱི་ཆོས་ཙམ་གྱི་སྤྲོས་མཐའ་མ་ལུས་པ་མི་ཁེགས་པར་འགྱུར་ཏེ། རང་བཞིན་གྱི་ཡོད་མེད་ཁེགས་ཀྱང་ཡོད་མེད་ཀྱི་ཆོས་ཙམ་གྱི་སྤྲོས་མཐའ་མི་ཁེགས་པའི་ཕྱིར། ཡོད་མེད་ཀྱི་ཆོས་ཙམ་གྱི་སྤྲོས་མཐའ་སྤྲོས་པའི་མཐའ་མིན་པ་མ་གྲུབ་བོ་སྙམ་ན།
ཡོད་མེད་ཀྱི་སྤྲོས་མཐའ་ཉིད་སྤྲོས་མཐའ་མ་ཡིན་ན་དེ་དང་འབྲེལ་བ་མེད་པའི་ཡོད་མེད་ཤེས་བྱར་མི་སྲིད་པ་ཞིག་སྤྲོས་མཐར་བྱས་ཏེ་བཀག་ཀྱང་ཐར་པའི་ཆེད་དུ་སྤྲོས་མཐའ་དང་བྲལ་བའི་གོ་འཕང་དོན་དུ་གཉེར་བ་ལ་མཁོ་བྱ་མ་ཡིན་ཏེ། དེ་འདྲའི་ཡོད་མེད་ཀྱི་སྤྲོས་མཐས་སྐྱེས་བུའི་བློ་ལོག་པར་བསླད་པར་མི་བྱེད་པའི་ཕྱིར། གྲུབ་སྟེ་དེ་འདྲའི་སྤྲོས་མཐའ་དེ་ཡོད་མེད་ཀྱི་ཤེས་བྱ་ལ་བརྟེན་པ་མ་ཡིན་པའི་ཕྱིར། དཔེར་ན་ཤེས་བྱ་ལྷས་བྱིན་གྱི་རྒྱུད་དང་མ་འབྲེལ་བའི་ལས་ཀྱི་འབྲས་བུ་ལྷས་བྱིན་ལ་སྨིན་པར་མི་འགྱུར་བ་བཞིན། རྩ་བར་འདོད་ན། ཁྱེད་ཀྱི་སྤྲོས་མཐའ་སེལ་བར་བྱེད་པ་དེས་གཟུགས་ནས་རྣམ་མཁྱེན་གྱི་བར་གྱི་ཡོད་མེད་ཀྱི་ཆོས་ཐམས་ཅད་ཀྱི་སྤྲོས་པ་མ་ལུས་པ་སེལ་མི་ནུས་པར་འགྱུར་ཏེ། གཟུགས་ནས་རྣམ་མཁྱེན་གྱི་བར་གྱི་ཡོད་མེད་ཀྱི་ཆོས་ཐམས་ཅད་རང་སར་ཡོད་མེད་ཀྱི་ཆོས་སུ་ཡོད་པ་མ་ཁེགས་པའི་ཕྱིར། ཡང་ཤེས་བྱ་ཀུན་རྫོབ་པའི་ཡོད་མེད་དུ་སྣང་བའི་ཆོས་འདི་ཉིད་ལ་དོན་དམ་བདེན་པ་དཔྱད་བཟོད་པ་ཞིག་དང་ཀུན་རྫོབ་པའི་བདེན་པ་ལ་དཔྱད་མི་བཟོད་པ་གཉིས་སུ་ཡོད་པར་རམ། ཡོད་མེད་ཙམ་གྱི་ཆོས་དགག་བྱ་མིན་པ་དེ་རིགས་པས་དགག་པར་མ་ནུས་པས་བདེན་པ་གཉིས་ཀྱི་དོན་དམ་པར་སོང་ཞིང་དཔྱད་བཟོད་དུ་གྲུབ་ལ། རང་བཞིན་གྱི་ཡོད་མེད་ཀྱི་ཆོས་དེ་དགག་བྱ་ཡིན་པས་རིགས་པས་དགག་ནུས་པས་རྫུན་པ་ཉིད་ཀྱི་ཀུན་རྫོབ་པར་སོང་ཞིང་དཔྱད་མི་བཟོད་དུའང་གྲུབ་པའི་ཕྱིར།
འདོད་ན་དོན་དམ་བདེན་པ་དེ་ཡོད་མེད་ཀྱི་སྤྲོས་མཐའི་ངང་ཚུལ་ཅན་མ་ཡིན་པར་བཤད་པ་དེ་དོན་ལ་མི་གནས་པར་ཐལ། དོན་དམ་བདེན་པ་དེ་ཡོད་མེད་ཙམ་གྱི་སྤྲོས་མཐའི་ངོ་བོ་ཉིད་དུ་གྱུར་པའི་ཕྱིར། ཡང་ཡོད་མེད་ཀྱི་སྤྲོས་ཆོས་ཙམ་ཀུན་རྫོབ་བདེན་པ་ཡིན་ཀྱང་རྟགས་ཀྱི་དགག་བྱ་མ་ཡིན་པ་ནི་ཅི་ཏོ་ཞེ་ན། འོ་ན་ཡོད་མེད་ཙམ་གྱི་ཀུན་རྫོབ་བདེན་པ་ཆོས་ཅན། མ་འཁྲུལ་བ་ཉིད་ཀྱི་གནས་ཚུལ་དུ་ཞུགས་པའི་ཆོས་སུ་ཐལ། དེ་འདྲ་བའི་ཆོས་དེ་རྟགས་ཀྱི་དགག་བྱ་མིན་པའི་ཕྱིར། འདོད་ན། ཡོད་པ་ཡོད་པས་སྟོང་པ་དང་མེད་པ་མེད་པས་སྟོང་པའི་སྟོང་ཉིད་ཆོས་ཐམས་ཅད་ཀྱི་གནས་ཚུལ་མ་ཡིན་པར་ཐལ། ཡོད་མེད་ཀྱི་ཆོས་ཙམ་དེ་ཉིད་ཆོས་ཐམས་ཅད་ཀྱི་གནས་ལུགས་ཡིན་པའི་ཕྱིར། ཡང་གཟུགས་ནས་རྣམ་མཁྱེན་གྱི་བར་གྱི་དངོས་པོར་ཡོད་མེད་ཀྱི་ཆོས་ཐམས་ཅད་སྟོང་ཉིད་མ་ཡིན་པར་ཐལ།
དེ་ལ་སྟོང་ཉིད་དུ་འགྲོ་རྒྱུ་ཡོད་མེད་ཀྱི་ཆོས་ཤིག་དང༌། དེར་མི་འགྲོ་རྒྱུའི་ཡོད་མེད་ཀྱི་ཆོས་གཉིས་སོ་སོར་ངེས་པའི་ཕྱིར། འདོད་ན་ཆོས་ཐམས་ཅད་ངོ་བོ་ཉིད་མེད་པ་སྨྲ་བའི་དབུ་མ་པའོ་ཞེས་ཁྱེད་ཅག་ང་རྒྱལ་བྱེད་པ་དེ་ནི་གཞི་མེད་ཀྱི་ང་རྒྱལ་དུ་ཟད་དོ། ། ཡང་ཡོད་མེད་མ་ཡིན་པར་ཁས་བླངས་པས་ཡོད་པ་མ་ཡིན་པ་དང་མེད་པ་ཡང་མ་ཡིན་པའི་མཐའ་ཁས་བླངས་བར་འགྱུར་རོ་ཞེས་སྐྱོན་བརྗོད་པ་སྐད་དུ་བྱེད་པ་དེའང་སུ་ཞིག་ལ་བྱེད་པར་ཟད་དོ། ། ཁོ་བོ་ཅག་ནི་ཡོད་པ་དང་མེད་པ་དང་ཡོད་པ་མིན་པ་དང་མེད་པ་མིན་པའི་ཕྱོགས་ཐམས་ཅད་འགོག་པ་ལས་ཡོད་པའང་མ་ཡིན་མེད་པའང་མ་ཡིན་པར་ཁས་བླངས་པ་གཏན་མེད་ཀྱང༌། གཏན་ཁས་མ་བླངས་སུ་ཟིན་ཀྱང་ཙོང་ཁ་པ་དཔོན་སློབ་དག་འཇིགས་བྲལ་ཟླ་བའི་ལུགས་འཁྲུལ་མེད་དུ་འཆད་པ་འདི་ལ་ངན་སྨྲས་སུ་བྱེད་པ་ན། ཡོད་མིན་མེད་མིན་དུ་ལྟ་བ་བོད་སྔ་རབས་པ་ཞང་ཐང་སག་པའི་ལུགས་དང་རྒྱ་ནག་ཧྭ་ཤང་དང་དྭགས་པོ་བཀའ་བརྒྱུད་པའི་ལུགས་ལྟ་བུའོ་ཞེས་སྐུར་འདེབས་མུ་མེད་པར་བྱེད་པ་འདི་ནི་གཞི་མེད་ཀྱི་སྐུར་འདེབས་ཡ་ཀི་ཁ་ཆེ་ལ་རྩ་དང་མ་ཀི་རྒྱ་ནག་ཕོ་བྲང་ཏ་ཏུ་ཡན་ཆད་དུ་ཁྱབ་པའི་རྫུན་ཆེན་པོ་འདི་ཙམ་དུ་གཏོང་བ། སྐྱེས་བུ་དམ་པ་རང་གཞན་ལེགས་པར་འདོད་པ་དག་གི་གཉེར་བྱ་ཡིན་ནམ། ལྷ་དང་བཅས་པའི་འཇིག་རྟེན་དང་འཇིག་རྟེན་ལས་འདས་པ་དག་དཔྱོད་ཅིག ། ཁོ་བོ་ཅག་གི་ཡོད་མེད་དུ་ལྟ་བ་ཐམས་ཅད་འཁྲུལ་སྤྲོས་སུ་འཛིན་པ་ཉིད་ཀྱི་དགག་བྱར་གསལ་བའི་ལུང་རྒྱས་པར་དྲངས་ཀྱང་ཁྱེད་ཅག་དེ་ལ་ལོག་པར་འབྲུ་རྒྱག་པར་སྣང་བས་རེ་ཤིག་ཡོད་མེད་དུ་བལྟ་བ་དགག་བྱ་མིན་པའི་ལུང་བཏང་སྙོམས་སུ་བྱས་ནས།
ཁྱེད་ཅག་གི་ཡོད་མེད་ཙམ་མི་འགོག་པའི་རང་བཞིན་གྱིས་ཡོད་པ་དང་མེད་པ་འགོག་པའི་སྒྲུབ་བྱེད་དུ་དྲངས་པའི་བཞི་བརྒྱ་པ་དང་ཚིག་གསལ་དང་རིགས་པ་དྲུག་ཅུ་པའི་ལུང་ཁུངས་སུ་དྲངས་པ་དེ་ལུང་དོན་མ་འབྲེལ་བར་བཤད་པར་བྱ་སྟེ། ལུང་དང་པོ་དེ་ཁྱེད་འདོད་པ་དེའི་དོན་དུ་མི་སྣང་སྟེ། ལུང་དེ་ནི་ཡོད་མེད་ཀྱི་དངོས་པོ་དང་དངོས་མེད་ཀྱི་ཆོས་སོགས་ཆོས་དེ་དེར་གཞི་གྲུབ་ཏུ་ཡོད་པ་དགག་བྱ་མ་ཡིན་ན། དངོས་པོ་ཐམས་ཅད་ཡང་ན་རྟག་ཏུ་དེར་ཡོད་པ་དང༌། དངོས་པོ་མེད་པ་ཐམས་ཅད་རྟག་ཏུ་དེར་མེད་པ་ཉིད་དུ་འགྱུར་ཏེ། ཡོད་པའི་དངོས་པོ་རང་གི་ངོ་བོ་མ་བཏང་བ་དེ་སྲིད་དུ་ནི་ཡོད་པ་ཉིད་ལས་གཞན་དུ་མི་འགྱུར་བ་དང༌། མེད་པའི་རང་གི་ངོ་བོ་མ་བཏང་བ་དེ་སྲིད་དུ་ནི་མེད་པ་ཉིད་ལས་གཞན་དུ་མི་འགྱུར་བའི་ཕྱིར། འདོད་ན་དངོས་པོ་དང་དངོས་མེད་ཀྱི་ཆོས་ཐ་སྙད་འཇིག་རྟེན་དུའང་གྲགས་པ་ཙམ་དུ་འབྱུང་བར་མི་འགྱུར་ན་དེའང་མ་ཡིན་པས་འདོད་པ་དེ་བདེན་པ་གཉིས་ཀར་འགྲིག་དཀའོ་ཞེས། བཞི་བརྒྱ་པ་ལས། དངོས་པོ་དངོས་པོར་ཡོད་པར་སྨྲ་བ་ལྟར་ན་ནི།
ཇི་སྲིད་དུ་དངོས་པོ་དེ་ཡོད་པ་ཉིད་ཡིན་པ་དེ་སྲིད་དུ་དེ་ལྟར་རང་གི་ངོ་བོ་ཡང་ཡིན་པ་ཉིད་ལ། གང་གི་ཚེ་རང་གི་ངོ་བོ་དང་བྲལ་བ་དེའི་ཚེ་དེ་ལ་དངོས་པོ་དེ་རྣམ་པ་ཐམས་ཅད་དུ་མེད་པའི་ཕྱིར་བོང་བུའི་རྭ་དང་འདྲ་བས་གཉིས་སུ་སྨྲ་བ་ལས་མ་འདས་པའི་ཕྱིར། འདིའི་མངོན་པར་འདོད་པ་ཐམས་ཅད་འགྲིག་དཀའ་བར་འགྱུར་རོ། ། ཞེས་གསུངས་སོ། ། ལུང་དོན་གཉིས་པ་དེའང་ཁྱེད་འདོད་པའི་དོན་དེར་མི་སྣང་སྟེ། ལུང་དེའི་དོན་ནི། ཁོ་བོ་ཅག་དབུ་མ་པས་བདེན་པ་གཉིས་ཀར་ཡོད་མེད་ཀྱི་སྤྲོས་ཆོས་དེ་ཉིད་དེ་གྲུབ་ཏུ་ཡང་དག་པར་ཡོད་པ་དང་མེད་པ་འགོག་པ་དང༌། དེ་ལྟར་བཀག་པས་ཡོད་མེད་ཀྱི་ཆོས་དེའི་རང་བཞིན་ཡང་དག་པར་ཐ་སྙད་དུའང་མ་གྲུབ་ཀྱང༌། ཐ་སྙད་དུ་ཡོད་མེད་ཀྱི་འཁྲུལ་ཆོས་ཀུན་རྫོབ་པ་མི་འབྱུང་བའང་མ་ཡིན་པ་ཉིད་ཀྱི་ཕྱིར་དང༌། རང་བཞིན་གྱིས་མ་གྲུབ་པའི་ཕྱོགས་ལ་ཡོད་མེད་ཀྱི་སྤྲོས་ཆོས་འགོག་པའི་བྱ་བྱེད་འཐད་ཀྱི།
རང་བཞིན་ཡོད་པའི་ཕྱོགས་ལ་ཡོད་མེད་ཙམ་གྱི་སྤྲོས་ཆོས་འགོག་པའི་བྱ་བྱེད་མི་འཐད་དེ། ཡོད་མེད་ཙམ་གྱིས་ཆོས་དེ་ཉིད་དེ་ཙམ་དུ། དེ་ལྟར་ཚད་མས་གྲུབ་ན་འགོག་བྱེད་ཚད་མ་གཞན་གྱིས་གནོད་པར་ཡང་མི་ནུས་པའི་ཕྱིར། ཚིག་གསལ་ལས། གལ་ཏེ་དེ་ལྟར་ཁྱེད་ཀྱི་དངོས་པོ་རྣམས་རང་བཞིན་མེད་པར་རྣམ་པར་བཞག་ན། འོ་ན་ནི་གང་བཅོམ་ལྡན་འདས་ཀྱིས་རང་གིས་བསགས་པའི་ལས་ཀྱི་རྣམ་པར་སྨིན་པ་ནི་རང་ཉིད་ཀྱིས་མྱོང་བར་འགྱུར་བ་ཡིན་ནོ་ཞེས་གསུངས་པ་དེ་ཐམས་ཅད་ཚུལ་འདིས་གསལ་བར་འགྱུར་ལ། ལས་འབྲས་ལ་སྐུར་པ་བཏབ་པའི་ཕྱིར་ན་ཁྱོད་མེད་པ་པའི་གཙོ་བོར་གྱུར་པ་ཡིན་ནོ། ། བརྗོད་པར་བྱ་སྟེ། ཁོ་བོ་ཅག་ནི་མེད་པ་པ་མ་ཡིན་ཏེ། ཁོ་བོ་ཅག་ནི་ཡོད་པ་དང་མེད་པ་གཉིས་སུ་སྨྲ་བ་བཀག་ནས་གཉིས་སུ་མེད་པའི་ལམ་མྱ་ངན་ལས་འདས་པའི་གྲོང་ཁྱེར་དུ་གསལ་བར་བྱེད་པ་ཡིན་ནོ། །
ཁོ་བོ་ཅག་ནི་ལས་དང་བྱེད་པ་པོ་འབྲས་བུ་ལ་སོགས་མེད་དོ་ཞེས་སྨྲས་པ་ནི་མ་ཡིན་ཏེ། འོ་ན་ཅི་ཞེ་ན། འདི་དག་རང་བཞིན་གྱིས་མེད་དོ་ཞེས་རྣམ་པར་འཇོག་པ་ཡིན་ནོ། ། ཇི་སྟེ་རང་བཞིན་མེད་པ་རྣམས་ལ་བྱ་བ་བྱེད་པ་མི་འཐད་པའི་ཕྱིར། ཉེས་པ་སོ་ན་འདུག་པ་ཉིད་དོ་སྙམ་ན། དེ་ཡང་ཡོད་པ་མ་ཡིན་ཏེ། རང་བཞིན་དང་བཅས་པ་ཁོ་ན་ལ་བྱ་བ་མ་མཐོང་བའི་ཕྱིར་དང༌། རང་བཞིན་མེད་པ་རྣམས་ཁོ་ན་ལ་བྱ་བ་མཐོང་བའི་ཕྱིར། ཞེས་འབྱུང་ངོ༌། ། ལུང་དོན་གསུམ་པ་དེ་ནི་ཁྱོད་འདོད་པ་དེར་མི་སྣང་སྟེ།
ལུང་དེའི་དོན་ནི་ཆོས་གང་དག་བརྟེན་ནས་སྐྱེ་བར་གསུངས་པ་དང་གཟོད་མ་ནས་སྐྱེ་མེད་དུ་བཤད་པ་འགལ་ལོ་ཞེས་པ་ལ། དེ་ནི་འགལ་བ་ལྟ་ཞོག ། བསྒྲུབ་བྱ་སྒྲུབ་བྱེད་དུ་འཇིག་རྟེན་ལ་གྲགས་པ་ཡིན་ཏེ། བརྟེན་ནས་སྐྱེ་བ་ལྟར་བཅོས་པའི་སྐྱེ་བ་ཉིད་ཀྱི་ཕྱིར། དེ་ལྟ་བུའི་སྐྱེ་བ་ནི་གཟོད་མ་ནས་སྐྱེ་བ་སྟེ་ཡོད་པའི་ཆོས་ཙམ་དུ་ཡང་མི་འགྲུབ་པའི་ཕྱིར་ཏེ། གཟོད་མ་ནས་སྐྱེ་ཙམ་དང་ཡོད་ཙམ་གྲུབ་ན་བརྟེན་ནས་སྐྱེ་བ་ལྟར་བཅོས་པའི་སྐྱེ་བ་རྫུན་ཆོས་འབྱུང་མི་རིགས་པ་དོན་དམ་པའི་སྐྱེ་བ་ཉིད་དུ་འགྱུར་དགོས་པ་ལས་དེ་ལྟ་མ་ཡིན་པ་བསླུ་རྫུན་གྱི་ཡོད་ཙམ་དང་སྐྱེ་ཙམ་དུ་འབྱུང་ལ་དེ་ལྟའི་སྐྱེ་ཙམ་ཡོད་ཙམ་བདེན་པ་གཉིས་ཀར་ཡང་དག་པའི་སྐྱེ་བར་མི་འགྲུབ་བོ་ཞེས། རིགས་པ་དྲུག་ཅུ་པ་ལས། བརྟེན་ནས་སྐྱེས་པ་མ་སྐྱེས་པར། ། དེ་ཉིད་མཁྱེན་པའི་མཆོག་གི་གསུངས། ། ཞེས་པའི་འགྲེལ་པར།
བརྟེན་ཅིང་འབྲེལ་བར་འབྱུང་ན་དངོས་པོ་ཐམས་ཅད་རང་བཞིན་དུ་དམིགས་པར་མི་འགྱུར་ཏེ། གང་བརྟེན་ནས་སྐྱེས་པ་དེ་ནི་གཟུགས་བརྙན་བཞིན་དུ་རང་བཞིན་གྱིས་མ་སྐྱེས་པའི་ཕྱིར། གལ་ཏེ་བརྟེན་ནས་སྐྱེས་པ་གང་ཡིན་པ་དེ་སྐྱེས་པ་ཁོ་ན་མ་ཡིན་ནམ། དེ་ཇི་ལྟར་མ་སྐྱེས་པའི་སྒྲས་བརྗོད་པར་བྱ་བར་འགྱུར། ཅི་སྟེ་མ་སྐྱེས་སོ་ཞེས་བྱ་བར་བརྗོད་ན། འོན་ཏེ་བརྟེན་ནས་སྐྱེའོ་ཞེས་བྱ་བར་བརྗོད་པར་མི་བྱའོ། ། དེའི་ཕྱིར་ཕན་ཚུན་འགལ་བ་ཉིད་ཀྱི་ཕྱིར་དེ་མི་རིགས་སོ་ཞེ་ན། ཀྱེ་མ་ཀྱེ་ཧུད་རྣ་བ་དང་སྙིང་མེད་པས་ཀྱང་བརྒལ་བར་གྱུར་པ་འདི་ནི་ཁོ་བོ་ཅག་ལ་དཀའ་བ་ཞིག་བབ་བོ། ། གང་གི་ཚེ་ཁོ་བོ་ཅག་གིས་གང་བརྟེན་ནས་སྐྱེ་བ་དེ་གཟུགས་བརྙན་བཞིན་གྱི་མ་སྐྱེས་སོ་ཞེས་སྨྲས་པ་དེའི་ཚེ་རྒོལ་བའི་གོ་སྐབས་ག་ལ་ཡོད་ཞེས་འབྱུང་ངོ༌། ། དེས་ན་བརྟེན་འབྱུང་གི་སྐྱེ་ཙམ་གྱིས་ནི་ཡོད་པ་དང་མེད་པའི་ཕྱོགས་ཀྱི་སྐྱེ་བ་ཙམ་འགོག་པ་ཁོ་ནར་ལྷུར་བྱེད་པ་ཡིན་ཏེ།
ཆོས་ཐམས་ཅད་ཀྱི་སྐྱེ་འགག་ནི་སྒྱུ་མ་ལྟ་བུའི་སྐྱེ་འགག་ཉིད་དུ་གསལ་ན་སྒྱུ་མའི་དངོས་པོའི་དངོས་ཀྱི་ཉེར་ལེན་ནི་ཡོད་པ་དང་མེད་པ་གང་ལས་ཀྱང་སྐྱེ་བར་བརྗོད་མི་ནུས་པའི་ཕྱིར། དབུ་མ་སྣང་བ་ལས། དེ་ཕྱིར་དངོས་པོ་རྣམས་ཀྱི་སྐྱེ་བ་འདི་ཐམས་ཅད་ནི་སྒྱུ་མ་འབྱུང་བ་བཞིན་དུ་མ་བརྟགས་ན་དགའ་བ་སྟེ། རྫུན་པ་ཁོ་ན་ཡིན་ནོ། ། མ་ཞིག་པ་ལས་འབྲས་འབྱུང་དུ། ། དེ་ཚེ་འབྲས་འབྱུང་ཅི་ཡང་མེད། ། འོན་ཏེ་ཞིག་ལས་འབྲས་བྱུང་ན། ། དེ་ཚེ་འབྲས་བུ་གང་ལས་འབྱུང༌། ། ས་བོན་འགག་དང་མ་འགག་ལས། ། འབྲས་བུ་འབྱུང་བ་མི་སྲིད་དེ། །
སྐྱེ་བ་སྒྱུ་མ་སྐྱེ་བ་བཞིན། ། འདི་དག་ཐམས་ཅད་དེ་ཡིས་བརྗོད། ། ཅེས་འབྱུང་བ་ཉིད་ཀྱིས་མ་ཞིག་པ་དངོས་པོ་ལས་འབྲས་བུ་འབྱུང་ན་དངོས་པོ་ཆད་པར་འགྱུར་བ་དང༌། ཞིག་པ་དངོས་མེད་ལས་འབྲས་བུ་བྱུང་ན་དངོས་པོ་རྟག་པར་འགྱུར་བ་དང༌། རྟག་པ་དང་ཆད་པའི་དངོས་པོ་འཁྲུལ་པ་རྫུན་པའི་ངོར་ཡང་སྲིད་པ་མིན་པར་གསུངས་ལ། དངོས་པོ་ཞིག་པ་ནི་དངོས་པོ་མེད་པར་ཞར་བྱུང་དུ་འདིར་ཡང་བསྟན་ལ། དབུ་མ་པ་དག་གིས་ཐ་སྙད་བྱེད་པ་ན་སྒྱུ་མའི་རྟ་གླང་རྟ་གླང་དུ་མ་གྲུབ་པར་རྟོགས་པ་སྒྱུ་མའི་དོན་རྟོགས་པར་འཇོག་པ་ལྟར་ཀུན་འབྱུང་གི་བདེན་པ་བདེན་པར་དེར་མ་གྲུབ་པར་རྟོགས་པ་ལ་འགོག་བདེན་རྟོགས་པར་འཇོག་ལ། དེའང་འཇིག་རྟེན་དུ་དངོས་པོ་མེད་པ་ཞེས་པའི་དངོས་པོ་མེད་ཅེས་པའི་ཆོས་དེ་ནི་རྫས་ཀྱི་ཆོས་སུ་ཡོད་པ་མ་ཡིན་ཏེ། དངོས་པོ་བྱུང་བའམ་ཡོད་པ་ཞིག་པ་ཙམ་ལ་དངོས་མེད་ཅེས་འདོགས་པ་ཙམ་དུ་ཟད་པའི་ཕྱིར། རིགས་པ་དྲུག་ཅུ་པ་ལས།
དངོས་པོ་བྱུང་བའི་ཞིག་པ་ལ། ། ཇི་ལྟར་འགོག་པ་བརྟག་པ་ལྟར། ། དེ་བཞིན་དམ་པ་རྣམས་ཀྱིས་ཀྱང༌། ། སྒྱུ་མ་བྱས་ལྟའི་འགོག་པ་བཞེད། ། ཅེས་འབྱུང་བ་ཉིད་ཀྱིས་ཞིག་པ་དངོས་པོར་འཛིན་པ་དག་ཀྱང་མི་བརྗོད་པས་དེའི་རྗེས་བརྗོད་དུ་གསུངས་ན། དབུ་མ་པ་དག་ཞིག་པ་དངོས་མེད་དངོས་པོར་འཆད་པ་ལྟ་ག་ལ་ཞིག ། བྱིས་པ་དག་མ་ཞིག་པས་ཡོད་པ་ཙམ་གྱི་འཁྲུལ་ཆོས་ལ་དངོས་པོར་ལྟ་བ་འདི་ཙམ་གྱིའང་སེམས་ཅན་ཐམས་ཅད་ཆེས་སྡུག་བསྔལ་ལ་སྦྱོར་བ་འདི་ཙམ་གྱིས་ཆོག་ན་སླར་ཞིག་པ་དངོས་པོར་བལྟས་ཏེ། དངོས་འཛིན་བསྐྱེད་ནས་ལས་ཉོན་བསགས་ཤིང་འཁོར་བའི་སྡུག་བསྔལ་ཆེས་སྤེལ་དགོས་པར་མི་སྣང་བས། དཔལ་མགོན་ཀླུ་སྒྲུབ་ཡབ་སྲས་གྲགས་ངོར་ཡང་ཞིག་པ་དངོས་པོའི་རྫས་སུ་མི་བཞེད་བཞིན་བཞེད་དོ་ཞེས་སྐུར་པ་འདེབས་པ་གང་གིས་སྒྲའི་རྗེས་སུ་གཞོལ་བར་མི་རིགས་སོ་ཞེས་པ་ནི་ཞར་བྱུང་དུ་བརྗོད་པ་ཡིན་ཏེ། དེའང་དངོས་པོའི་ཞིག་པ་དངོས་པོར་སྨྲ་བ་ནི་ཐེག་པ་ཆེན་པོའི་ལུགས་ལ་ལྟ་ག་ལ་ཞིག །
མདོ་སྡེ་པ་ཡང་མི་འདོད་དེ། མཛོད་རང་འགྲེལ་ལས། ཁ་ཅིག་ན་རེ། བུམ་པ་ཆག་པ་བུམ་པ་མ་ཡིན་པ་བཞིན་དུ། ཕུང་པོ་ཞིག་པ་ཡང་ཕུང་པོ་ཡིན་པར་མི་འོས་སོ་ཞེས་ཟེར་རོ། ། ཞེས་འབྱུང་བ་ཉིད་ཀྱི་ཕྱིར། ཙོང་ཁ་པས་སྨྲ་བའི་དབུ་མའི་ཁྱད་ཆོས་ཞིག་པ་དངོས་པོ་བ་ཡང་ག་ལ་འགྲུབ། ཡོད་མེད་ཙམ་རྟགས་སོགས་ཀྱི་དགག་བྱ་མིན་ན་ལས་རྒྱུ་འབྲས་ཡོད་མེད་དུ་འཛིན་ཡང་ཐར་པ་ལ་སྒྲིབ་བྱེད་མ་ཡིན་པས་དེར་འཛིན་སྤང་བྱ་མ་ཡིན་དགོས་ན་དེར་ཡང་འཆད་མི་ནུས་ཏེ། རིན་ཆེན་འཕྲེང་བར། འཇིག་རྟེན་ཡོད་པའང་མེད་པ་ཞེས། །
འཛིན་པ་དེ་ནི་རྨོངས་པ་སྟེ། ། རྨོངས་པ་ཡོད་ན་མི་གྲོལ་ལོ། ། མེད་པ་པ་ནི་ངན་འགྲོར་འགྲོ། ། ཡོད་པ་པ་ནི་བདེ་འགྲོར་འགྲོ། ། གཉིས་ལ་མི་བརྟེན་ཐར་པར་འགྱུར། ། ཞེས་འབྱུང་བའི་ཕྱིར། དེས་ན་ཡོད་པ་བཀག་ནས་མེད་པར་བལྟ་བ་དང༌། མེད་པ་བཀག་ནས་ཡོད་པར་འཛིན་པ་དང༌། རང་བཞིན་གྱི་ཡོད་མེད་གཉིས་བཀག་ནས་ཡོད་མེད་གཉིས་སུ་སྒྲུབ་པ་སོགས་ཕྱི་ནང་གི་མུ་སྟེགས་བྱེད་ཀྱི་འདོད་པ་ཡིན་ལ། ཁྱབ་བྱེད་ཡོད་མེད་ཙམ་དུ་ཡང་མི་བརྗོད་ན་ཁྱབ་བྱ་རང་བཞིན་གྱིས་རང་བཞིན་དུ་གྱུར་པའི་ཡོད་མེད་གང་དུའང་འཛིན་པ་དང་བྲལ་བའི་ཟབ་དོན་ཆོས་ཀྱི་ཁུད་པོར་རྟོགས་པ་ལས།
ཡོད་མེད་ཙམ་དགག་བྱ་མིན་པར་ཡེ་མ་གསུངས་ཏེ། དེར། ཡང་དག་ཇི་བཞིན་ཡོངས་ཤེས་པས། ། ཡོད་དང་མེད་པར་མི་འདོད་པར། ། དེ་ཕྱིར་མེད་པ་པར་འགྱུར་ན། ། ཅི་ཕྱིར་ཡོད་པ་པར་མི་འགྱུར། ། གལ་ཏེ་ཡོད་པ་སུན་ཕྱུང་བས། ། དོན་གྱིས་དེ་ནི་མེད་པར་བརླན། ། དེ་ནི་མེད་པ་སུན་ཕྱུང་བས། ། ཡོད་པར་ཅི་ཡི་ཕྱིར་མི་བསླན། །
ཡང་དག་དོན་གྱིས་མེད་ཉིད་དུ། ། དམ་མི་འཆའ་ཞིང་མི་དཔྱོད་ལ། ། བྱང་ཆུབ་བརྟེན་ཕྱིར་སེམས་མེད་པ། ། དེ་དག་ཇི་ལྟར་མེད་པར་བཤད། ། གང་ཟག་ཕུང་པོར་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་པ། ། གོས་མེད་བཅས་པ་གལ་ཏེ་ཞིག ། ཡོད་མེད་འདས་པར་སྨྲ་ན་དྲིས། ། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། །
འདས་པ་ཟབ་མོ་ཞེས་བཤད་པ། ། ཆོས་ཀྱི་ཁུད་པ་ཡིན་ཞེས་བྱ། ། ཞེས་འབྱུང་ལ། ཡོད་མེད་ཙམ་དགག་བྱ་མ་ཡིན་ན་ཡོད་པ་དང་མེད་པའི་ཆོས་ཙམ་གྱི་ངོ་བོ་ཉིད་ལ་ངེས་བཟུང་མཛད་ནས། ཡོད་དང་མེད་པའི་དོན་ལ་ཡང༌། ། ཞེས་དགག་པར་མི་རིགས་པ་ལས་དེ་ལྟར་དགག་པར་མཛད་པས་ཡོད་མེད་ཙམ་གྱི་ཕྱོགས་དགག་བྱར་གྲུབ་སྟེ། ཇི་སྐད་དུ། ཡོད་དང་མེད་པའི་དོན་ལ་ཡང༌། ། རྐྱེན་ནི་རུང་བ་མ་ཡིན་ཏེ། ། མེད་ན་གང་གི་རྐྱེན་དུ་འགྱུར། །
ཡོད་ན་རྐྱེན་གྱིས་ཅི་ཞིག་བྱ། ། ཞེས་འབྱུང་བའི་ཕྱིར་རོ། །
གཉིས་པ་ལ། ཕྱོགས་སྔ་འགོད་པ་དང༌། དེ་དགག་པའོ། ། དང་པོ་ནི། ངོ་བོ་རྒྱུས་མ་བསྐྱེད། གནས་སྐབས་གཞན་དུ་མི་འགྱུར། རྣམ་འཇོག་གཞན་ལ་མི་ལྟོས་པར་གསུམ་པོ་དེ་ཙམ་གྱིས་རྟགས་ཀྱི་དགག་བྱའི་ལུས་ཡོངས་སུ་རྫོགས་པ་མ་ཡིན་ཏེ། དེ་དག་ནི་བདེན་འཛིན་ལྷན་སྐྱེས་ཀྱི་འཛིན་སྟངས་གཟུང་བྱའི་ཡུལ་མིན་པའི་ཕྱིར་ཏེ།
སེམས་ཙམ་པ་མན་ཆད་ཀྱིས་ཀྱང་དེ་ལྟ་བུའི་རང་བཞིན་ཁྱད་པར་གསུམ་ལྡན་དེ་ཁེགས་པའི་ཕྱིར། ཇི་ལྟར་ཁེགས་ཞེ་ན། ངོ་བོ་རྒྱུས་མ་བསྐྱེད་པ་དེ་ཁེགས་ན་བསྐྱེད་པ་དང༌། གནས་སྐབས་གཞན་དུ་མི་འགྱུར་བ་དེ་ཁེགས་ན་འགྱུར་བ་དང༌། རྣམ་འཇོག་གཞན་ལ་མི་ལྟོས་པ་དེ་ཁེགས་ན་ལྟོས་པར་གྲུབ་བོ། ། དེ་ནི་སེམས་ཙམ་པ་ཕྱིན་གྱིས་ཀྱང་རྟོགས་པས་དབུ་མའི་ལྟ་བ་རྒྱུད་ལ་སྐྱེས་པར་འགྱུར་བས་སེམས་ཙམ་པ་མན་ཆད་ཀྱི་ངོར་གཟུགས་སོགས་རང་བཞིན་མེད་པར་སྒྲུབ་མི་དགོས་པར་ཡང་འགྱུར་རོ། ། ཞེས་ཟེར་རོ། ། གཉིས་པ་ལ། དགག་པ་དངོས་དང༌། ཞར་བྱུང་རང་རྒྱུད་པ་དག་དངོས་པོ་རང་མཚན་དུ་གྲུབ་པར་བཞེད་པ་ལ་དྭོགས་པ་དཔྱོད་པའོ། །
དང་པོ་ནི། དབུ་མ་རང་རྒྱུད་པ་དག་གིས་རྟགས་ཀྱི་དགག་བྱའི་རང་བཞིན་ཁྱད་པར་གསུམ་ལྡན་ཞེས་རྣམ་པར་བཞག་པའི་འཇོག་ལུགས་ཁྱེད་ཅག་གིས་མ་གོ་བར་དེ་དགག་པ་ལྟར་བྱེད་པ་ནི་རང་གི་མཚང་བསྟན་པར་བྱས་པ་ཡིན་ཏེ། དེ་ཡང་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱའི་བདག་བདེན་ནི་གང་ཟག་དང་ཆོས་ཐམས་ཅད་ལ་ཡོད་མེད་ཀྱི་དངོས་པོར་བལྟ་བ་འདི་ཉིད་ཡིན་ལ། དངོས་པོར་བལྟ་བ་འདི་ལ་ཕྱི་ནང་གི་མུ་སྟེགས་བྱེད་ཀྱིས་ཀུན་ཏུ་བཏགས་པའི་ལྟ་ཚུལ་གཉིས་ལས། ཕྱི་རོལ་པ་གང་དག་རྟག་པའི་རྒྱུ་འབྲས་དངོས་པོ་ངོ་བོ་ཉིད་ཀྱི་རང་བཞིན་ཁས་ལེན་པར་བྱེད་ལ་རང་སྡེ་དག་མི་རྟག་པའི་རྒྱུ་འབྲས་ཀྱིས་དངོས་པོའི་ངོ་བོ་ཉིད་ཀྱིས་རང་བཞིན་ཁས་ལེན་པར་བྱེད་ལ། དངོས་པོ་ལ་རྟག་པ་དང་མི་རྟག་པའི་ཕུང་པོ་གསུམ་པ་མེད་ལ། རང་བཞིན་གཉིས་པོ་དེར་ལྟ་བ་དེར་ནི་དངོས་འཛིན་མཐའ་དག་འདུས་པས། དངོས་འཛིན་དེ་ཙམ་ཞིག་བསལ་བ་ན་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱའི་དངོས་པོར་ལྟ་བའི་རྟགས་ཀྱི་དགག་བྱ་མཐའ་དག་ཀྱང་ཁེགས་པར་འགྱུར་བའི་ཕྱིར། དེས་ན་ཚུལ་འདི་ལྟ་བུ་ཁྱེད་ཀྱིས་ཁོང་དུ་མ་ཆུབ་བཞིན་འཛེམ་པ་མེད་པར་གཟེངས་སྟོད་དེ་སྨྲ་བར་བྱེད་པ་སྤྱི་བརྟོལ་ཆེ་བ་ཁོ་ནར་ཟད་དེ། རང་བཞིན་ཁྱད་པར་གསུམ་ལྡན་དེ་ལའང་རྟག་པའི་དངོས་པོའི་དབང་དུ་བྱས་པའི་རང་བཞིན་ཁྱད་པར་གསུམ་ལྡན་དང༌།
མི་རྟག་པའི་དངོས་པོའི་དབང་དུ་བྱས་པའི་རང་བཞིན་ཁྱད་པར་གསུམ་ལྡན་གཉིས་སུ་རྣམ་པར་འབྱེད་ལ། དེ་ལྟའི་རང་བཞིན་ཅན་གྱི་རྒྱུ་འབྲས་དེའང་དངོས་པོ་ངོ་བོ་ཅན་གྱི་རྒྱུ་འབྲས་སུ་ལྟ་བ་ཡིན་ལ། དངོས་པོ་ངོ་བོ་ཅན་གྱི་རྒྱུ་འབྲས་ཀྱི་དངོས་པོ་དེ་དག་ནི་ཡང་དག་པར་བརྫུན་པའི་ཕྱིར་རྟགས་ཀྱི་དགག་པར་བྱ་བ་ཉིད་ཡིན་ལ། དེས་ན་རྒྱུ་འབྲས་ཀྱི་རྣམ་པར་བཞག་པ་རྫུན་ཆོས་འདི་ནི་དངོས་ཆོས་ཀྱི་རྒྱུ་འབྲས་སུ་མ་གྲུབ་པར་རྟེན་འབྲེལ་བཏགས་བཞག་ཙམ་གྱི་རྒྱུ་འབྲས་སུ་དབུ་མ་པ་དག་གིས་འཇོག་པར་བྱེད་པས་ན། རང་བཞིན་ཅན་གྱི་དངོས་པོ་བཞག་པའི་རྒྱུ་འབྲས་དང༌། རང་བཞིན་གྱིས་དབེན་པའི་བརྟེན་ནས་བཞག་པའི་རྒྱུ་འབྲས་གཉིས་ལས། དབུ་མ་པ་དག་གིས་ནི་རྒྱུ་འབྲས་ཕྱི་མ་ཉིད་ཐ་སྙད་ཙམ་དུ་མ་དཔྱད་པར་སྨྲ་ལ། སྔ་མའི་རྒྱུ་འབྲས་དེ་ལྟ་བུ་ནི་མ་དཔྱད་པར་ཐ་སྙད་དུའང་མི་སྨྲ་ཞིང༌། དེ་ལྟའི་རྒྱུ་འབྲས་ནི་འཁྲུལ་པ་ཉིད་ཀྱིས་དགག་པར་ཡང་མཛད་དོ། ། དེས་ན་དངོས་པོར་བཞག་པའི་རྒྱུ་འབྲས་ལ་རྟག་པའི་དབང་དུ་བྱས་པའི་རང་བཞིན་ཁྱད་པར་གསུམ་ལྡན་དེ་སེམས་ཙམ་པ་མན་གྱིས་ཀྱང་དངོས་པོའི་རང་བཞིན་དུ་མེད་པར་རྟོགས་ཀྱང༌།
མི་རྟག་པའི་དབང་དུ་བྱས་པའི་རང་བཞིན་ནི་ཁྱད་པར་གསུམ་ལྡན་དེ་དེ་དག་གི་དངོས་པོའི་རང་བཞིན་དུ་མེད་པར་མ་རྟོགས་པས་དེ་ངོར་གཟུགས་སོགས་རང་བཞིན་མེད་པར་སྒྲུབ་དགོས་པ་ཡིན་ཏེ། རང་སྡེ་དག ། དངོས་པོར་གནས་པའི་རྒྱུས་དངོས་པོར་གནས་པའི་འབྲས་བུ་བསྐྱེད་པར་འདོད་ཀྱང༌། བཏགས་བཞག་རྫུན་ཆོས་ཀྱི་རྒྱུས་བཏགས་ཆོས་རྫུན་པའི་འབྲས་བུ་བསྐྱེད་པར་མི་འདོད་པ་དང༌། མི་རྟག་པའི་དངོས་ཆོས་འགྱུར་བ་ཅན་དུ་འདོད་ཀྱང༌། མི་རྟག་པའི་ཆོས་ཉིད་མི་རྟག་པ་ཉིད་ཀྱི་རང་བཞིན་ལས་གཞན་དུ་མི་འགྱུར་བར་འདོད་པ་དང༌། འབྲས་བུ་དངོས་པོ་བ་རྒྱུ་དངོས་པོ་བ་གཞན་ལ་ལྟོས་ཀྱང་འབྲས་བུ་རྫུན་པ་བའི་ཆོས་རྒྱུ་རྫུན་པ་བ་ལ་ལྟོས་བྱུང་གི་བྱ་བྱེད་འཇིག་རྟེན་ན་འཐད་ལྡན་དུ་བྱེད་པར་ཡང་མི་འདོད་ལ། དེས་ན་རང་སྡེ་དག་གིས་མི་རྟག་པའི་དངོས་པོའི་དབང་དུ་བྱས་པའི་རང་བཞིན་ཁྱད་པར་གསུམ་ལྡན་དེ་ཁས་བླངས་པས་སེམས་ཙམ་པ་མན་དབུ་མའི་ལྟ་བ་རྒྱུད་ལ་མ་སྐྱེས་པས་དེ་ངོར་དབུ་མ་པ་དག་གིས་ངོ་བོ་རྟེན་འབྱུང་བཏགས་བཞག་གི་རྒྱུས་བསྐྱེད་པ་དང༌། རྟེན་འབྱུང་བཏགས་བཞག་གིས་གཞན་འགྱུར་དང༌། རྟེན་འབྱུང་བཏགས་བཞག་གི་རྣམ་འཇོག་གཞན་ལྟོས་ཙམ་ལས་རྟེན་འབྱུང་གི་རྒྱུས་མ་སྐྱེད་པ་སོགས་ཀྱི་མི་རྟག་པའི་རང་བཞིན་ཅན་གྱི་ཁྱད་པར་གྱི་ཆོས་གསུམ་ལྡན་གྱི་དངོས་པོ་དག་འགོག་པར་མཛད་པ་ཡིན་ལ།
དེ་ལྟར་འགོག་པ་དེས་ནི་དངོས་པོར་བལྟ་བའི་སྤྲོས་འཛིན་མཐའ་དག་ཁེགས་པར་ཡང་འགྱུར་བས་སེམས་ཙམ་མན་ལ་གཟུགས་སོགས་རང་བཞིན་མེད་པར་སྒྲུབ་ཏུ་མེད་པའང་མ་ཡིན་པའི་ཕྱིར། དེས་ན་དགག་བྱ་འགོག་ཚུལ་གྱི་རྣམ་བཞག་འདི་ལའང་ཁ་ན་མ་ཐོ་བ་ཡོད་པར་མི་སེམས་ཏེ། རྟག་པ་དང་མི་རྟག་པའི་རང་བཞིན་གྱི་ཡོད་མེད་ཀྱི་དངོས་པོར་བལྟ་བ་འདི་དགག་བྱར་ཁོ་ནར་གྲུབ་པའི་ཕྱིར། བདག་ཉིད་ཆེན་པོ་ཀ་མ་ལ་ཤཱི་ལས་སྣང་བ་ལས། འོན་ཀྱང་རང་བཞིན་གྱིས་ཡོད་པ་དང་མེད་པ་ལ་རིམ་གྱིས་ཀྱང་ཡོད་པ་དང་མེད་བ་འགལ་བ་ཉིད་དོ། ། དེ་སྐད་དུ། གལ་ཏེ་རང་བཞིན་གྱིས་ཡོད་ན། ། དེ་ནི་མེད་པ་ཉིད་མི་འགྱུར། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། །
ཞེས་བཤད་དོ། ། དེ་བཞིན་དུ་གཙུག་ལག་གི་ཚིགས་སུ་བཅད་པར་ཡང༌། གང་ལ་ངོ་བོ་ཉིད་ནི་ཡོད་མིན་པ། ། དངོས་པོ་མེད་དེ་ཇི་ལྟར་གཞན་རྐྱེན་འགྱུར། ། ངོ་བོ་ཉིད་མེད་གཞན་གྱིས་ཅི་བསྐྱེད་ཅེས། ། གཏན་ཚིགས་དེ་ནི་བདེ་བར་གཤེགས་པས་བསྟན། ། ཞེས་བྱ་བ་ཡིན་ནོ། ། ཞེས་རྟག་མི་རྟག་གི་དངོས་པོའི་རང་བཞིན་གང་གིས་ཀྱང་འགྱུར་བ་ཡོད་ན་དེ་ལྟའི་རང་བཞིན་ཅན་ལ་འགྱུར་བ་མི་འགྲུབ་པ་དང༌། འགྱུར་བ་ཅན་ལ་དངོས་པོའི་རང་བཞིན་མི་འགྲུབ་པས་འགྱུར་བ་ཅན་གྱིས་ཆོས་མཐའ་དག་རྟེན་བྱུང་གི་བཏགས་བཞག་ཁོ་ན་ཟད་དོ་ཞེས་དང༌། དེས་ན་ཆོས་ཐམས་ཅད་སྟོང་པ་ཉིད་རང་བཞིན་གྱིས་དབེན་པའི་བཟློག་ཕྱོགས་རྟག་པ་དང་མི་རྟག་པའི་དངོས་པོའི་རང་བཞིན་ཞིག་མཆིས་ན་དེ་ཉིད་རྟག་མི་རྟག་གི་རང་བཞིན་གྱི་ཆོས་ཉིད་གསུམ་ལྡན་གཅིག་ཏུ་དོན་གྱིས་ཐོབ་པ་ལས།
དེ་ལྟར་འགྱུར་བའི་གནས་སྐབས་ཡེ་མ་མཆིས་སོ་ཞེས་པ་འདི་ནི་དབུ་མ་རང་རྒྱུད་པ་དག་གི་བཞེད་པ་བླ་ན་མེད་པར་ཡང་གྲུབ་སྟེ། སྣང་བ་ལས། དེ་ཉིད་ཀྱི་ཕྱིར་གང་ཞིག་རྟེན་ཅིང་འབྲེལ་བར་འབྱུང་བ་དེ་ནི་དོན་དམ་པའི་རང་བཞིན་གྱིས་སྟོང་པ་ཡིན་ཏེ། དཔེར་ན་སྒྱུ་མ་ལ་སོགས་པ་ལྟ་བུའོ། ། གཏན་ཚིགས་མ་ངེས་པ་ཉིད་ཀྱང་མ་ཡིན་ཏེ། བཟློག་ན་ཇི་སྐད་བཤད་པའི་གནོད་པ་ཅན་གྱིས་ཚད་མི་སྲིད་པའི་ཕྱིར་རོ། ། རྒྱུ་དང་རྐྱེན་ལས་ལྟོས་ཏེ་སྐྱེ་བ་ཉིད་ཡིན་ན་ནི་རང་བཞིན་བྱས་པ་ཅན་དུ་འགྱུར་གྱི། ཡང་དག་པ་ནི་མ་ཡིན་ཏེ། མ་བྱས་པར་ནི་གཞན་ལ་ལྟོས་པར་མི་འཐད་པའི་ཕྱིར། བྱས་པ་གང་ཡིན་པ་དེ་ནི་རང་བཞིན་གྱི་ངོ་བོ་ཉིད་དང་བཅས་པ་ཡང་མ་ཡིན་ཏེ།
རང་བཞིན་ནི་མི་འགྱུར་བ་ཉིད་ཀྱིས་སུས་ཀྱང་གཞན་དུ་བྱ་བར་མི་ནུས་པའི་ཕྱིར། དེའི་ཕྱིར་ཡང་དག་པ་ཉིད་ཡིན་ན་མ་བྱུང་བ་ལས་བྱུང་བ་དང༌། བྱུང་ནས་ཀྱང་ཕན་ཚུན་མེད་པ་འགལ་བའི་ཕྱིར་འབྲེལ་པ་མེད་དོ་ཞེས་སྔར་བསྟན་པ་ཡིན་ཏེ། དེ་བས་ན་མ་ངེས་པ་ཉིད་ཀྱང་མ་ཡིན་ནོ། ། དེ་ཉིད་ཀྱི་ཕྱིར། རང་བཞིན་རྒྱུ་དང་རྐྱེན་དག་ལས། ། འབྱུང་བར་རིགས་པ་མ་ཡིན་ཏེ། ། རྒྱུ་དང་རྐྱེན་ལས་བྱུང་ན་ནི། ། རང་བཞིན་བྱས་པ་ཅན་དུ་འགྱུར། ། རང་བཞིན་དག་ནི་ཇི་ལྟ་བུར། །
བྱས་པ་ཅན་ཞེས་བྱ་བར་འགྱུར། ། རང་བཞིན་བྱས་པ་མ་ཡིན་པར། ། ཕ་རོལ་ལ་ཡང་ལྟོས་པ་མེད། ། ཅེས་བཤད་དོ། ། ཞེས་འབྱུང་བས་གང་རང་བཞིན་ཡོད་པའི་ཆོས་ཤིག་སྲིད་ན་དེ་ནི་རྟག་པ་དང་མི་རྟག་པའི་ཆོས་ཀྱིས་བསྐྱེད་པ་དང་འབྱུང་བ་དང་གནས་པ་དང་འགགས་པར་བྱ་བ་ཡང་མི་རིགས་ལ། རྟག་པ་དང་མི་རྟག་པའི་རང་བཞིན་གྱིས་རང་གཞན་ལས་སྐྱེ་མི་སྐྱེ་འགྱུར་མི་འགྱུར་ལྟོས་མི་ལྟོས་གང་དུ་ཁས་བླངས་པ་དེ་ཐམས་ཅད་ནི་འཁྲུལ་པ་སྟེ། དགག་པར་བྱ་བ་ཁོ་ནར་གྲུབ་ལ། དེ་ལྟ་བུའི་རང་བཞིན་གྱིས་དབེན་པའི་རྟེན་འབྱུང་གི་སྐྱེ་བ་དང་འགྱུར་བ་དང་ལྟོས་པ་ཙམ་ནི་རྫུན་ཆོས་བསླུ་ངོ་ཙམ་དུ་ཐ་སྙད་བྱེད་པ་ནི་འཇིག་རྟེན་དུ་མ་གྲགས་པ་ཡང་མ་ཡིན་ནོ། ། ཞེས་པ་འདི་ནི་རང་རྒྱུད་དུ་སྨྲ་བའི་སློབ་དཔོན་དག་ཡང་དག་པར་བཞེད་བཞིན་མི་བཞེད་དོ་ཞེས་སྨྲ་བ་ནི་སྐུར་འདེབས་ལས་ཅི་ཞིག་ཡོད། ངག་དོན།
རྟག་པའི་རང་བཞིན་དུ་ཡོད་ན་དེ་ལ་སྐྱེ་འགག་སོགས་རྫུན་ཆོས་ཀྱི་སྐྱེ་འགག་ཀྱང་མི་རུང་དགོས་ལ། དེར་ཡང་འདོད་མི་ནུས་པ་དང༌། མི་རྟག་པའི་རང་བཞིན་དུ་ཡོད་ན་རང་བཞིན་བཅོས་མིན་སོགས་དགོས་པས་མི་རྟག་པ་ལའང་རྒྱུ་རྐྱེན་སོགས་ཀྱིས་བཅོས་པས་དེ་ལའང་རང་བཞིན་ཡོད་པར་འདོད་མི་ནུས་པས་རྟག་མི་རྟག་གི་དངོས་པོའི་རང་བཞིན་ངོ་བོ་ཉིད་འདིར་དགག་བྱར་གྲུབ་བོ། ། དེས་ན་རང་སྡེ་སེམས་ཙམ་པ་སོགས་གང་དངོས་པོ་དག་སྐྱེ་བ་ན་མི་རྟག་པའི་དངོས་ཆོས་ལས་གཞན་ལས་མི་སྐྱེ། གང་དངོས་པོ་དག་གནས་པ་ན་མི་རྟག་པའི་དངོས་ཆོས་ལས་གཞན་དུ་མི་འགྱུར། གང་དངོས་པོ་དག་འབྱུང་ན་མི་རྟག་པའི་དངོས་ཆོས་ལས་གཞན་དུ་ལྟོས་པར་མི་འགྱུར་ཞེས་དངོས་འཛིན་གྱི་གདོན་ཆེན་པོས་བཏབ་པ་དེ་ཉིད་ཙོང་ཁ་པ་ཆེན་པོ་དཔོན་སློབ་དག་ཀྱང་ཐུགས་རྒྱུད་ཀྱིས་རས་ལ་སྣུམ་བག་ཞེན་པ་ལྟར་གནས་པ་ཉིད་ཀྱི་དབང་གི་ཚུལ་འདི་རྟགས་ཀྱི་དགག་བྱ་མིན་ཅིང་ཡིན་ན་རྒྱ་ཆུང་བའི་སྐྱོན་གནས་སོ་ཞེས་བརྗོད་པར་ཟད་པ་ལས་གཞན་དུ་རིགས་པར་སྨྲ་བ་དག་ཚུལ་འདི་ལ་འཁྲུལ་པའི་གནས་མེད་དོ། ། གཉིས་པ་ལ། བོད་སྔ་རབས་པའི་རང་རྒྱུད་པར་ཞལ་འཆེས་པ་དག་གིས་དགག་སྒྲུབ་ཇི་ལྟར་བྱས་པ་དང༌། བོད་ཕྱི་རབས་པ་དག་གིས་རང་རྒྱུད་པའི་ལུགས་སུ་སྒྲོ་ཇི་ལྟར་བཏགས་པ་དེ་མི་འཐད་པར་བསྟན་པའོ། ། དང་པོ་ནི།
རང་རྒྱུད་པའི་ཕྱོགས་འཛིན་པའི་སྔ་རབས་པ་དག ། ཀུན་རྫོབ་བདེན་པའི་མཚན་ཉིད་ནི་རྟག་པས་དབེན་པ། བརྟེན་ནས་སྐྱེས་པ། དོན་བྱེད་པ། སྐྱེ་བོ་ཀུན་ལ་མཐུན་སྣང་དུ་གྲུབ་པ་ཞིག་དགོས་ལ། དེ་ལྟ་བུ་ནི་ཡང་དག་ཀུན་རྫོབ་བདེན་པ་ཡིན་ཏེ། བདེན་གཉིས་ལས། བརྟགས་པའི་དོན་གྱིས་དབེན་གྱུར་པ། ། དངོས་ཙམ་རྟེན་ལས་གང་སྐྱེས་དེ། ། དོན་བྱེད་ནུས་དང་ལྡན་པ་ནི། །
ཡང་དག་ཀུན་རྫོབ་ཤེས་པར་བྱ། ། ཞེས་འབྱུང་ལ། འདི་ཙམ་ཞིག་ནི་དོན་དམ་པར་བདེན་པར་མ་གྲུབ་ཀྱང༌། ཀུན་རྫོབ་ཏུ་བདེན་པར་གྲུབ་ཁས་མ་བླངས་ན་ཀུན་རྫོབ་བདེན་པ་ལ་སྐུར་པ་བཏབ་པའི་ཉེས་པས་རེག་གོ་ཞེས་ཟེར་བ་ལ། རིགས་པའི་དབང་ཕྱུག་ཕྱྭ་པས། ལུང་དེ་ཀུན་རྫོབ་བདེན་པའི་མཚན་ཉིད་སྟོན་བྱེད་མ་ཡིན་པར་བསྟན་ཏེ། དེས་མཛད་པའི་དབུ་མའི་བསྟན་བཅོས་སུ། ཅི་དོན་བྱེད་ནུས་པ་ཙམ་མམ། བརྟེན་ནས་སྐྱེས་པ་ཙམ་མམ། བརྟགས་པས་དབེན་པ་ཙམ་མཚན་ཉིད་ཡིན་ནམ།
དོན་བྱེད་པ་དང་གཏན་ནས་སྐྱེས་པ་གཉིས་ཚོགས་པའམ། གཏན་ནས་སྐྱེས་པ་དང་བརྟགས་པས་དབེན་པ་ཚོགས་པའམ། དོན་བྱེད་པ་དང་བརྟགས་པས་དབེན་པ་ཚོགས་པའམ། གསུམ་ག་ཚོགས་པ་མཚན་ཉིད་དུ་བརྗོད། དང་པོ་ལྟར་ན་དངོས་པོ་ལ་དོན་བྱེད་པས་ཁྱབ་པ་མངོན་སུམ་དུ་གྲུབ་པ་ན་བརྡ་ལ་མ་རྨོངས་པས་དངོས་པོ་ལའང་ཡང་དག་པའི་ཀུན་རྫོབ་ཀྱི་ཐ་སྙད་ཀྱིས་ཁྱབ་པ་མངོན་སུམ་དུ་ངེས་ཏེ། དོན་དམ་པའི་དངོས་པོ་སྲིད་པའི་མངོན་སུམ་གྱིས་ཁེགས་པས་སྤྲོས་པ་གཅོད་པའི་རྗེས་དཔག་དོན་མེད་པར་འགྱུར་རོ། ། གཉིས་པ་ལྟར་ན། བརྡ་ལ་མ་རྨོངས་པ་ལ་བརྟེན་ནས་སྐྱེས་པ་མངོན་སུམ་དུ་གྲུབ་པ་ན་ཡང་དག་པའི་ཀུན་རྫོབ་ཀྱི་ཐ་སྙད་མངོན་སུམ་དུ་ངེས་པས་རྟེན་འབྲེལ་ལ་དོན་དམ་པའི་དངོས་པོར་སྒྲོ་མི་འདོགས་པར་འགྱུར་རོ། ། གསུམ་པ་ལྟར་ན་ལོག་པའི་ཀུན་རྫོབ་ལ་ཧ་ཅང་ཁྱབ་པའོ། ། བཞི་པ་ལྟར་ན་བརྡ་ལ་མ་རྨོངས་པས་རྟེན་འབྲེལ་ལ་དོན་བྱེད་པ་དང༌།
བརྟེན་ནས་སྐྱེས་པ་ཚོགས་པས་ཁྱབ་པ་མངོན་སུམ་དུ་གྲུབ་པ་ན། དེ་ལ་ཡང་དག་པའི་ཀུན་རྫོབ་ཀྱི་ཐ་སྙད་ཀྱིས་ཀྱང་ཁྱབ་པ་མངོན་སུམ་གྱི་ངེས་པས་རྟེན་འབྲེལ་ལ་དོན་དམ་པའི་དངོས་པོ་ལ་སྒྲོ་འདོགས་མེད་པར་འགྱུར་རོ། ། ལྔ་པ་ལྟར་ན་ཀུན་རྫོབ་ཀྱི་བྱས་པ་དང་ཡང་དག་པའི་ཀུན་རྫོབ་རྣམ་གྲངས་པར་འགྱུར་རོ། ། དྲུག་པ་ལྟར་ན་ཀུན་རྫོབ་ཀྱི་དངོས་པོ་དང་ཡང་དག་པའི་ཀུན་རྫོབ་རྣམ་གྲངས་པར་འགྱུར་རོ། ། བདུན་པ་ལྟར་ན་རྟེན་འབྲེལ་གྱི་དངོས་པོ་ཀུན་རྫོབ་པ་དང་ཡང་དག་པའི་ཀུན་རྫོབ་རྣམ་གྲངས་པར་འགྱུར་བ་དང༌། བརྟེན་ནས་སྐྱེས་པའི་གཅད་བྱ་དོན་བྱེད་པས་བཅད་པ་བརྟེན་ནས་སྐྱེས་པ་ལ་རྣམ་བཅད་མེད་པའམ། ཡང་ན་དོན་བྱེད་པའི་གཅད་བྱ་བརྟེན་ནས་སྐྱེས་པས་བཅད་པས་དོན་བྱེད་པ་ལ་རྣམ་བཅད་མེད་པར་འགྱུར་རོ། ། དེས་ན་དེ་དག་ནི་མཚན་ཉིད་མ་ཡིན་ཏེ། དོན་བྱེད་ནུས་པ་དོན་དམ་པའི་ཁྱབ་བྱར་འདོད་པའི་ལོག་རྟོག་བསལ་བའི་ཕྱིར། དོན་བྱེད་ནུས་པ་ཡང་དག་པའི་ཀུན་རྫོབ་ཏུ་བཤད་ལ།
རྟེན་འབྲེལ་ལ་དོན་དམ་པའི་དངོས་པོས་ཁྱབ་པའི་ལོག་རྟོག་བསལ་བའི་ཕྱིར་བརྟེན་ནས་སྐྱེས་པ་ཡང་དག་ཀུན་རྫོབ་ཏུ་བཤད་ཅིང༌། ཀུན་བཏགས་ཀྱིས་དབེན་པའི་སེམས་དོན་དམ་པར་རྟོག་པའི་ལོག་རྟོག་བསལ་བའི་ཕྱིར་བརྟགས་པས་དབེན་པ་ཡང་ཡང་དག་པའི་ཀུན་རྫོབ་ཏུ་བཤད་དེ། ཉེ་བར་མཚོན་བྱེད་ཁོ་ན་ཡིན་ནོ། ། ཞེས་འབྱུང་བ་ནི་ལེགས་པར་བཤད་པར་སྣང་བས་འདིར་དྲངས་པ་ཡིན་ལ། དོན་བྱེད་པ་དང་བརྟེན་ནས་སྐྱེས་པ་དང་བརྟགས་པས་དབེན་པ་དང་མཐུན་སྣང་དུ་གྲུབ་པ་དག་གིས་ནི་ཀུན་རྫོབ་ཀྱི་བདེན་པ་ཀུན་རྫོབ་ཏུ་བདེན་པར་ཡང་མི་འགྲུབ་སྟེ། དོན་བྱེད་པ་ཅན་གྱི་བདེན་པ་ཞིག་ཡོད་ན་དེར་གྲུབ་ཏུ་ཆུག་ཀྱང་དོན་བྱེད་པའི་ཆ་དེ་ཀུན་ནས་སམ་ཡང་དག་པར་རྫུན་པའི་ཀུན་རྫོབ་བདེན་པ་ཉིད་ལས་མ་འདས་པའི་ཕྱིར་དང༌། རྫུན་པའི་བདེན་པ་རྫུན་པར་བདེན་ཞེས་བློ་ལ་འཇོག་ནས་དེ་སྐད་དུ་ཟེར་བ་རྫུན་པ་རྫུན་པའི་བདེན་པར་སོང་བས་རྫུན་པའི་བདེན་པ་ནི་བདེན་མེད་དུ་སོང་བས་རྫུན་པའི་བདེན་པ་རྫུན་པར་བདེན་ཞེས་པས་རྫུན་པར་བདེན་རྒྱུ་དེའང་རྫུན་པ་ཉིད་ལས་གང་བདེན་རྒྱུ་དེ་བདེན་པར་འགར་ཡང་མ་རྙེད་པའི་ཕྱིར། ཀུན་རྫོབ་བདེན་པ་ཀུན་རྫོབ་ཏུ་རང་གི་མཚན་ཉིད་ཀྱིས་གྲུབ་པར་བདེན་པར་འདོད་པ་འདིའང་གསོག་གསོབ་པོར་མ་གྱུར་ཏམ། བརྟེན་ནས་སྐྱེས་པས་ནི་བདེན་པ་གཉིས་ཀར་བདེན་པར་ཡོད་པ་ལ་གནོད་བྱེད་དུ་འཇུག་གི་སྒྲུབ་བྱེད་དུ་འགྲོ་བའི་སྐབས་མི་སྲིད་ལ། བརྟགས་པས་བདེན་པ་ཡང་མི་འགྲུབ་སྟེ།
ཀུན་རྫོབ་ཀྱི་བདེན་པ་ཐམས་ཅད་ཐོག་མེད་ཀྱི་བདེན་འཛིན་ལྷན་སྐྱེས་ཀྱིས་བཏགས་པ་ཉིད་ཀྱི་ཕྱིར་དང༌། མཐུན་པར་སྣང་བས་ཀྱང་བདེན་པར་མི་འགྲུབ་སྟེ། ། འཁྲུལ་པོ་གང་ཟག་ཐམས་ཅད་ལ་སྣང་བ་མཐུན་པར་འཆར་སྲིད་པ་ཉིད་ཀྱི་ཕྱིར་དྷ་ཏུ་ར་ཟོས་པའི་གང་ཟག་ཕལ་ཆེར་ལ་མཐུན་པར་ས་རྡོ་སོགས་གསེར་དུ་སྣང་བ་བཞིན་ནོ། ། དེས་ན་ཀུན་རྫོབ་ཀྱི་བདེན་པ་ནི་སུ་ཞིག་གིས་བདེན་པར་སྒྲུབས་ཀྱང་སྤྲོས་པའི་མཐའ་འཕེལ་བ་ལས་ཐར་པ་ལ་མཁོ་བ་ཅུང་ཟད་ཀྱང་མེད་དོ། །
གཉིས་པ་ནི། ཙོང་ཁ་པ་དཔོན་སློབ་དག་ན་རེ། རྟགས་ཀྱིས་དགག་བྱ་བརྒྱད་ལས། བདེན་པར་གྲུབ་པ། དོན་དམ་པར་གྲུབ་པ། ཡང་དག་པར་གྲུབ་པ།
དེ་ཁོ་ན་ཉིད་ཀྱིས་གྲུབ་པ་དང་བཞི་ནི། རང་རྒྱུད་པས་ཀྱང་རྟགས་ཀྱི་དགག་བྱར་འདོད་ལ། རང་གི་མཚན་ཉིད་ཀྱིས་གྲུབ་པ། རང་བཞིན་གྱིས་གྲུབ་པ། ངོ་བོ་ཉིད་ཀྱིས་གྲུབ་པ། རྫས་སུ་གྲུབ་པ་བཞི་ཚད་མས་གྲུབ་པས་རྟགས་ཀྱི་དགག་བྱ་མིན་པར་རང་རྒྱུད་པ་བཞེད་ལ། ཐལ་འགྱུར་བས་ནི་ཕྱི་མ་བཞི་ཡང་རྟགས་ཀྱི་དགག་བྱར་བཞེད་པས་རང་རྒྱུད་པ་དག་དངོས་པོ་རྣམས་རང་གི་མཚན་ཉིད་ཀྱིས་གྲུབ་པར་བཞེད་དེ། ཤེས་རབ་སྒྲོན་མ་ལས་ཀྱང༌། དེ་ལ་འདིར་གལ་ཏེ་གཟུགས་ཞེས་བྱ་བར་ཡིད་ལ་བྱེད་པ་བརྗོད་པ་དང་ཚིག་ཏུ་བརྗོད་པའི་ཀུན་ཏུ་བརྟགས་པའི་ངོ་བོ་གང་ཡིན་པ་དེ་མེད་དོ་ཞེ་ན་ནི་དངོས་པོ་ལ་སྐུར་བ་འདེབས་པ་ཡིན་ཏེ། ཡིད་ལ་བརྗོད་པ་དང་ཚིག་ཏུ་བརྗོད་པ་ལ་སྐུར་བ་འདེབས་པའི་ཕྱིར།
ཞེས་ཀུན་བརྟགས་ལ་མཚན་ཉིད་ངོ་བོ་ཉིད་མེད་དོ་ཞེས་གསུངས་པའི་ཀུན་བཏགས་དེ་ངོ་བོ་དང་ཁྱད་པར་དུ་འདོགས་པའི་རྟོག་པ་དང་མིང་ལ་བྱེད་ན་དེ་གཉིས་ཕུང་པོ་ཡིན་པས་གཞན་དབང་ལ་མཚན་ཉིད་ངོ་བོ་ཉིད་མེད་པའི་སྐུར་འདེབས་སུ་བཞེད་པས་གཞན་དབང་ལ་མཚན་ཉིད་ངོ་བོ་ཉིད་ཡོད་པར་བཞེད་དོ། ། དེ་ལྟར་དངོས་པོ་རང་གི་མཚན་ཉིད་དུ་གྲུབ་པ་རང་རྒྱུད་ཤར་བ་དག་ཀྱང་འདོད་དོ། ། ཞེས་ཟེར་རོ། ། འདོད་པ་དེ་དག་ནི་ཅིར་ཡང་རུང་བ་མིན་ཏེ། དེ་ལྟར་སྨྲས་པ་དེ་ནི་སློབ་དཔོན་ཆེན་པོ་ལེགས་ལྡན་བྱེད་ཀྱིས་གཞན་ལུགས་ཇི་ལྟར་འགོག་ཕྱོགས་ཙམ་ཡང་མ་ལོངས་པར་གྱ་ཚོམས་སུ་སྨྲས་པར་སྣང་བའི་ཕྱིར། ལུང་དེས་ནི་སློབ་དཔོན་ཆེན་པོ་ལེགས་ལྡན་བྱེད་ཀྱིས་རང་ལུགས་སུ་ཀུན་རྫོབ་རང་གི་མཚན་ཉིད་ཀྱིས་གྲུབ་པར་བཞེད་པའི་ཁུངས་སུ་ཅུང་ཟད་ཀྱང་མི་འགྲོ་བའི་ཕྱིར། དེའི་ཚུལ་བརྗོད་ན། ལུང་དེ་ནི་སེམས་ཙམ་པ་དག་ཀུན་བརྟགས་རང་གི་མཚན་ཉིད་ཀྱིས་མ་གྲུབ་བོ་ཞེས་འདོད་པ་དེ་ལྟ་ནི་ཤེས་བྱ་ཀུན་བརྟགས་ཀྱི་ངོ་བོ་དེ་གང་ཡིན་ཞེས་དབུ་མ་པས་སེམས་ཙམ་པ་ལ་ཞེན་དོན་དྲིས་པ་ན། གཟུགས་སོགས་ཕྱི་རོལ་གྱི་དོན་བཟུང་བ་དང་འཛིན་པའི་ཀུན་ཏུ་བཏགས་པའི་ཆ་དེའོ་ཞེས་པ་ལ། དབུ་མ་པས་དེ་ལྟ་ན་བཏགས་ཆ་དེ་ཡོད་པའམ་མེད་པ་གང་ཡིན་ཞེན་དོན་ལ་བསྙགས་པས།
མེད་པར་འདོད་ན་ཤེས་བྱ་ལ་མཚན་ཉིད་གསུམ་དུ་ཡོད་པར་བཤད་པ་དང་འགལ་གྱི་དྭོགས་ནས་ཡོད་པར་བརྗོད་པ་ལས་འོས་མེད། འོ་ན་ཀུན་བརྟགས་ཀྱི་ཡོད་པ་དེས་འདོགས་བྱེད་གཞན་དབང་གི་ཤེས་པར་གྱུར་པའི་མིང་དང་རྣམ་རྟོག་ལས་དེ་ཉིད་དང་གཞན་པ་གང་དུ་ཡོད། གཞན་དུ་ཡོད་ན་འདོགས་བྱེད་མིང་དང་རྣམ་པར་རྟོག་པའང་འདོགས་བྱེད་གཞན་ལ་རག་མ་ལས་པར་རང་གིས་མཚན་ཉིད་ཀྱིས་གྲུབ་པ་ལྟར་ཀུན་བརྟགས་འདོགས་བྱེད་གཞན་དབང་ལ་རག་མ་ལས་པར་གཞན་དུ་གྲུབ་པས་རང་གི་མཚན་ཉིད་ཀྱིས་གྲུབ་པར་ཅི་སྟེ་མི་འགྱུར། དེ་ཉིད་དུ་ཡོད་ན་གཞན་དབང་རང་གི་མཚན་ཉིད་ཀྱིས་གྲུབ་པར་ཁྱེད་རང་སེམས་ཙམ་པ་འདོད་པ་མི་འགྲུབ་པར་འགྱུར་ཏེ། དེ་ཉིད་ཀུན་བཏགས་ལས་གཞན་པ་མིན་པས་ཀུན་བཏགས་བཞིན་རང་གི་མཚན་ཉིད་ཀྱིས་མ་གྲུབ་པར་ཡང་འགྱུར་བའི་ཕྱིར། དེ་ཡང་ཁྱེད་མི་འདོད་དོ་ཞེས་བརྗོད་པར་མཛད་པ་ཡིན་ཏེ། ལུང་དེའི་འགྲེལ་བཤད་དུ། འདི་ནི་རྣལ་འབྱོར་སྤྱོད་པ་པ་དག་ཀུན་བརྟགས་པའི་ངོ་བོ་ཉིད་ནི་མཚན་ཉིད་ངོ་བོ་ཉིད་མེད་པ་ཉིད་ཀྱིས་ངོ་བོ་ཉིད་མེད་དོ་ཞེས་ཟེར་བ་སྟེ། གལ་ཏེ་གཟུགས་ཞེས་བྱ་བར་ངོ་བོ་ཉིད་དང་ཁྱད་པར་དུ་ཡིད་ལ་བརྗོད་པ། རྣམ་པར་རྟོག་པ་དང་ཚིག་ཏུ་བརྗོད་པ་ཐ་སྙད་འདོགས་པའི་ངོ་བོ་ཉིད་གང་ཡིན་པ་དེ་མཚན་ཉིད་ངོ་བོ་ཉིད་མེད་པ་ཉིད་ཀྱིས་ངོ་བོ་ཉིད་མེད་དོ་ཞེ་ན་ནི།
ཀུན་རྫོབ་ཏུ་གཞན་གྱི་དབང་གི་དངོས་པོ་ལ་སྐུར་པ་འདེབས་པ་ཡིན་པས་མི་རུང་བར་སྟོན་ཏེ། ཞེས་གསལ་བར་བཤད་པ་ལ་ཁྱེད་ཅག་མ་བསྙོན་ཅིག ། ཡང་ཁྱེད་ཅག་སློབ་དཔོན་ལེགས་ལྡན་བྱེད་དངོས་པོ་རང་མཚན་གྱི་རྫས་རང་ལུགས་ལ་བཞེད་པ་ཡིན་ཏེ། རྟོག་གེ་འབར་པར། ཁོ་བོ་ཅག་ནི་རྡུལ་ཕྲ་རབ་རིགས་མཐུན་པའི་བསགས་པ་བུམ་པ་ལ་སོགས་པ་ཉིད་དང་ཕྲ་རབ་ཀྱང་ཀུན་རྫོབ་ཏུ་རྫས་སུ་འདོད་དེ། འདི་ལྟར་རྡུལ་ཕྲ་རབ་ནི་རྫས་བརྒྱད་འདུས་པའི་བདག་ཉིད་ཡིན་པས་རྫས་ཉིད་ཡིན་ལ། དེ་བཞིན་དུ་བུམ་པ་ལ་སོགས་པ་འདུས་པའི་བདག་ཉིད་ཀྱང་རྫས་ཡིན་ཏེ་ཞེས་འབྱུང་བའི་ཕྱིར་སྙམ་ན། དེ་སྐད་དུ་སྨྲ་བའང་ཁྱོད་ཀྱིས་མ་ཤེས་པ་ཡིན་ཏེ། འཇིག་རྟེན་དང་དངོས་སྨྲ་བའི་བསྟན་བཅོས་མཁན་པོ་དེ་དག་གིས་འབྱུང་བ་སོགས་འཁྲུལ་ངོར་རྫས་སུ་ཞེན་པ་ནི་ཕྲ་རགས་ཀྱི་དངོས་པོ་མཐའ་དག་ལ་རྫས་སུ་བརྗོད་དོ་ཞེས་འཇིག་རྟེན་གྱི་གྲགས་པ་བརྗོད་པ་ཡིན་གྱི། སློབ་དཔོན་རང་གི་ལུགས་ནི་མ་ཡིན་པའི་ཕྱིར་ཏེ།
སློབ་དཔོན་རང་གིས་ནི་འབྱུང་བ་སོགས་ཀྱི་ཀུན་རྫོབ་པའི་ཆོས་རང་མཚན་པའི་རྫས་སུ་མ་གྲུབ་པར་གསུངས་ཏེ། སློབ་དཔོན་དེ་ཉིད་ཀྱིས་ཇི་སྐད་དུ། ཁ་ཅིག་ནི་ས་ལ་སོགས་པ་འདུས་པའི་བདག་ཉིད་ཅན་ཀྱང་ཡིན་ལ། རྫས་སུ་ཡོད་པ་ཁོ་ནར་འདོད་དེ། འདི་ལྟར་གང་རྡུལ་ཕྲ་རབ་ཏུ་བཤིག་ཀྱང་དེའི་བློ་ཡོད་པ་ཉིད་ཡིན་པས་དེའི་རྫས་སུ་ཡོད་པ་ཉིད་ཡིན་ནོ་ཞེ་ན། མི་རིགས་ཏེ། གང་གི་ཕྱིར། ས་ལ་སོགས་པ་རྫས་ཡོད་མིན། ། ཚོགས་པའི་ཡན་ལག་མིན་མེད་ཕྱིར། ། གང་དག་ཇི་སྐད་བསྟན་པ་དེ། །
རྫས་ཡོད་མ་ཡིན་ནགས་ཚལ་བཞིན། ། ཞེས་འབྱུང་བའི་ཕྱིར་དང༌། དེར་མ་ཟད་ཐར་པ་ལ་སོགས་པའི་མྱང་འདས་ཀུན་རྫོབ་པའི་ཆོས་སོགས་ཀྱང་རྫས་སུ་མ་གྲུབ་པར་གསུངས་ཏེ། རྟོག་གེ་འབར་པར། གལ་ཏེ་འདི་སྐད་ཅེས། འོ་ན་ཁྱོད་ལ་ཡང་རྫས་སུ་མེད་པའི་ཕྱིར་ཐར་པ་མེད་པར་མི་འགྱུར་རམ་ཞེ་ན། དེ་ནི་གང་ཕྱིར་རྫས་མེད་ཀྱང༌། ། རྣམ་རྟོག་བྲལ་བས་ཐར་པར་འགྱུར། ། རྫས་ཡོད་ཉིད་ནའང་སྐྱེ་མེད་ཕྱིར། ། འདི་ལས་གཞན་དུ་བརྟགས་མི་འདོད། །
ཅེས་དང༌། ཡང་དེར། སྐྱེ་མེད་རྫས་སུ་ཡོད་མིན་ཕྱིར། ། ཞེས་པའི་འགྲེལ་པར། ཀུན་རྫོབ་ཏུ་རྒྱུ་དང་རྐྱེན་རིགས་མཐུན་པ་ལས་བྱུང་བའི་ཕྱིར། བདག་ཉིད་རྫས་སུ་ཡོད་པ་མ་ཡིན་པའི་ཕྱིར། ཞེས་དང༌། ཡང་དེར། དབུ་མ་ཤེས་པའི་ཚུལ་གྱིས་རྗེས་སུ་འབྲང་བ་ལ་ནི། རྫས་མེད་དམིགས་སུ་མེད་པའི་ཕྱིར། །
ངེད་ལ་ཇི་སྐད་སྨྲས་དེ་རིང༌། ། ཞེས་བྱ་བ་ནི་རྫས་སུ་མེད་པ་ཁོ་ནས་ངོ་བོ་ཉིད་ལས་དམིགས་སུ་མེད་པའི་ཕྱིར། དེ་ལ་ནི་ཇི་སྐད་སྨྲས་པའི་ཚིག་གཅིག་པ་ཉིད་ཀྱང་མ་ཡིན་ལ་ཐ་དད་པ་ཉིད་ཀྱང་མ་ཡིན་པས་དེར་རིགས་པ་ཁོ་ནའོ་ཞེས་དང༌། ཡང་དེར། གཟུགས་ལ་སོགས་པ་རྫས་མིན་ཕྱིར། ། ངེད་ལ་མངོན་སུམ་གནོད་པ་མེད། ། ཅེས་དང༌། དངོས་པོ་ལ་རང་གི་མཚན་ཉིད་སྐྱེ་འགག་གི་རྫས་མེད་པ་ནི། དེར། གལ་ཏེ་འགག་པ་སྐྱེ་འགྱུར་ན། །
དེས་ན་ཇི་ལྟར་རྟག་མ་ཡིན། ། འགག་པ་སྐྱེ་བ་མེད་གྱུར་ན། ། ཇི་ལྟར་ཆད་སྨྲ་ཉིད་མ་ཡིན། ། ཞེས་དང༌། དངོས་ལ་སྤྱིའི་མཚན་ཉིད་ཀྱི་སྐྱེ་འགག་གི་རྫས་མེད་པ་ནི། དེར། རྒྱུན་ནི་རྫས་སུ་མེད་པའི་ཕྱིར། ། རྟག་ཆད་དེ་དག་ག་ལ་ཡོད། ། ཅེས་སོགས་བསྙོན་དུ་མེད་པའི་གཞུང་དྲི་མ་མེད་པ་འདི་ལྟ་བུ་ཡོད་བཞིན་དུ་དཔལ་ཙོང་ཁ་པ་ཆེན་པོས། དབུ་མ་རང་རྒྱུད་པ་དག་དངོས་པོ་རང་མཚན་དང་རྫས་གྲུབ་པར་བཞེད་པ་དང༌།
བུམ་པ་སོགས་རགས་པ་ཡང་རྫས་གྲུབ་པར་བཞེད་པ་ཡིན་ཞེས་སྒྲོ་འདོགས་ཇི་སྙེད་དུ་བྱེད་པ་དེ་ཐམས་ཅད་ཀྱང་ཅི་ཞིག་གིས་བསླད་པ་ཡིན། དབུ་མ་རང་རྒྱུད་པས་ཤེས་བྱ་ལ་བེམ་ཤེས་གཉིས་ལས། བེམས་པོ་སྟེ་ཕྱི་རོལ་གྱི་དོན་ཡང་མ་བརྟགས་ཉམས་དགར་ཀུན་རྫོབ་སྣང་ཙམ་དུ་འཇོག་ཀྱང་དཔྱད་པ་ན་དེར་ཞལ་གྱིས་མི་བཞེས་ལ། གཟུང་འཛིན་གྱི་རྣམ་པའང་བརྟགས་ན་ཞལ་གྱིས་མི་བཞེས་ལ། གཟུང་འཛིན་གཉིས་ཀྱིས་སྟོང་བའི་ཡེ་ཤེས་ཀྱང་རང་མཚན་དང་རྫས་གྲུབ་ལ་སོགས་པ་འགོག་པ་འབའ་ཞིག་ལས་རང་རྒྱུད་སྨྲ་བའི་གསུང་རབ་རྒྱ་མཚོར་བེམས་ཤེས་ཀྱི་དངོས་ཆོས་དེ་དག་རང་སྤྱིའི་མཚན་ཉིད་དང་རྫས་ཆོས་སུ་གྲུབ་པར་ཡེ་མི་བཞུགས་པས། རང་རྒྱུད་པས་རང་གི་མཚན་ཉིད་རང་བཞིན་གྱིས་གྲུབ་པ་དང༌། ངོ་བོ་ཉིད་ཀྱིས་གྲུབ་པ་དང༌། རྫས་སུ་གྲུབ་རྒྱུའི་དངོས་པོ་ཞིག་ཅིས་ཀྱང་བཞེད་དོ་ཞེས་ཁྱེད་སྨྲ་བ་ནི་ཤེས་བྱེད་དེར་མ་འདུས་པའི་སྤྱི་གཙོ་བོའམ་གང་ཟག་གི་བདག་གམ་རི་བོང་གི་རྭ་ལྟ་བུ་ཞིག་ལས་གོར་མ་ཆག་པས་ཁྱེད་ཅག་རང་མཚན་དང་རྫས་སུ་གྲུབ་པར་འདོད་བྱའི་དངོས་པོ་ཁྱད་འཕགས་དེ་ནི་མཆོག་ཏུ་གྱུར་པའི་བློ་ཅན་ཙོང་ཁ་པ་ཆེན་པོ་ཁྱེད་ཀྱིས་སྟོན་པར་རིགས་སོ། ། བདེན་པར་མ་གྲུབ་པས་རང་གི་ངོ་བོ་ཉིད་དང་རྫས་སུ་གྲུབ་པ་མི་ཁེགས་ན། ཙོང་ཁ་པ་ཆེན་པོ་ཉིད་ཀྱིས་ཐལ་འགྱུར་བའི་ལུགས་དེར་ཡང་བདེན་པར་གྲུབ་པ་ལས་ལྷག་པའི་རང་གི་ངོ་བོ་ཉིད་ཀྱི་མཚན་ཉིད་ཀྱི་རྫས་སུ་གྲུབ་པ་དེ་འདི་ལྟར་རོ་ཞེས་འཇོག་རྒྱུ་ཡང་རྙེད་པར་མ་གྱུར་ཞིང༌།
བདེན་མེད་ཀྱི་དོན་རྟོགས་ན་དབུ་མའི་ལྟ་བ་རྒྱུད་ལ་སྐྱེས་པར་ཡང་འཇོག་པར་སྣང་བས་དེའི་ཚེ་རྣལ་འབྱོར་པ་གང་ཞིག་རང་གི་མཚན་ཉིད་དང་རྫས་དེ་དེ་མ་གྲུབ་ཏུ་མ་རྟོགས་ཀྱང༌། བདེན་མེད་རྟོགས་པ་ཡོད་པའམ། ཡང་ན་རང་མཚན་དང་རྫས་གྲུབ་སོགས་ཐམས་ཅད་ཀྱང་བདེན་མེད་དུ་རྟོགས་པ་གང་ཡིན། ཕྱི་མ་ལྟར་ན་བདེན་པར་མ་གྲུབ་པར་རྟོགས་པ་དེས་རང་མཚན་སོགས་ཀྱང་དེར་མ་གྲུབ་པར་མི་རྟོག་པར་འགལ་ཞིང༌། དང་པོ་ལྟར་ན་དེས་རང་མཚན་སོགས་གྲུབ་པར་འཛིན་པས་ཆོས་ཐམས་ཅད་བདེན་མེད་དུ་རྟོགས་པ་འགལ་བས་ལེགས་པར་བསམ་དགོས་པ་ཡིན་ནོ། ། ཡང་རང་གི་མཚན་ཉིད་ཀྱིས་གྲུབ་པ་སོགས་ཀྱི་ཆོས་དེ་བདེན་པར་མ་གྲུབ་པར་རྟོགས་པའི་རྗེས་སུ་བདེན་མེད་དུ་གྲུབ་བམ་མ་གྲུབ། གྲུབ་ན་རང་གིས་མཚན་ཉིད་ཀྱིས་མ་གྲུབ་པར་ཡང་རྟོགས་པར་འགྱུར་ཏེ། ཆོས་དེ་བདེན་མེད་རྟོགས་ན་རང་མཚན་སོགས་ཀྱི་སྤྲོས་མཐར་སྒྲོ་འདོགས་སུ་ལྟ་མི་སྲིད་པའི་ཕྱིར། བདེན་མེད་དུ་མ་གྲུབ་ན། ཁྱེད་ཅག་དགག་པ་གཉིས་ཀྱིས་རྣལ་མར་གོ་བ་འབའ་ཞིག་ལྷུར་བྱེད་པ་དང་ཡང་འགལ་ལོ། །
ཡང་རང་གི་མཚན་ཉིད་ཀྱིས་གྲུབ་པའི་ཆོས་དེ་བདེན་མེད་དུ་རྟོགས་ཀྱང་རང་མཚན་དུ་གྲུབ་པས་ཅི་སྟོ་སྙམ་ན། རང་མཚན་དེ་དེ་ཉིད་དུ་བདེན་པར་གྲུབ་པའམ་མི་བདེན་པར་གྲུབ་པ་གཉིས་ལས་འདའ་བ་མེད་ལ། དང་པོ་ལྟར་ན་ནི་དེས་བདེན་མེད་མ་རྟོགས་པར་འགྱུར་ལ། གཉིས་པ་ལྟར་ན་ནི་དེས་རང་གི་མཚན་ཉིད་མ་གྲུབ་པར་རྟོགས་པར་སོང་ངོ༌། ། དེས་ན་འདིར་མང་དུ་བརྗོད་པ་དེ་དག་གི་རང་རྒྱུད་པ་དག་གི་བདེན་པར་མ་གྲུབ་པ་སོགས་ཀྱི་དགག་བྱ་ལས་ལྷག་པའི་ཐལ་འགྱུར་བ་ལ་རང་གི་མཚན་ཉིད་ཀྱིས་གྲུབ་པའི་དགག་བྱའི་ཟབ་ཁྱད་ཡོད་དོ་ཞེས་ཟེར་བ་དེ་དག་ནི་རིགས་པས་དཔྱད་ན་འགར་ཡང་མི་འགྲུབ་ཅིང༌། རྒྱ་བོད་དུ་བྱོན་པའི་ཐལ་རང་གི་སློབ་དཔོན་ཇི་སྙེད་ཅིག་བྱོན་པ་དེ་དག་གི་ལུང་ན་གཅིག་ཀྱང་མེད་པའི་ཕྱིར། ཙོང་ཁ་པ་ཉིད་ལས་ཙོང་ཁ་པ་ཉིད་རྗེས་སུ་བཟུང་བའི་ལྷག་པའི་ལྷ་དེ་མཚན་དཔེ་དང་སྤྲས་ཏེ་བྱོན་ཀྱང་སུ་ཞིག་ཡིད་ཆེས་པར་བྱེད། ཙོང་ཁ་པ་ཆེན་པོ་ཁྱེད་ཅག་བརྩོན་པ་ཆེས་ཆེ་བར་གྱུར་ཀྱང་དབུ་མ་ཐལ་འགྱུར་བ་དང་རང་རྒྱུད་པ་དག་གིས་ཆོས་ཐམས་ཅད་རང་གིས་སྟོང་པར་བཞེད་པའི་ཚུལ་དང་དེ་ལས་བརྩམས་པའི་དགག་སྒྲུབ་ཇི་ལྟར་བྱེད་པའི་ཚུལ་ལ་ཁྱེད་ཅག་གི་བློའི་འཇུག་པ་དེ་ཕྱོགས་སུ་མ་ཕྱིན་པར་སྣང་བས། ཁོ་བོས་པ་ཚབ་ལོ་ཙཱ་བ་སོགས་སྔོན་བྱུང་བའི་དབུ་མ་པ་དག་གི་རྗེས་སུ་འབྲངས་ནས་ཅུང་ཟད་བཤད་པར་བྱ་སྟེ། དེ་ཡང་རང་རྒྱུད་པ་དག །
བདེན་པ་གཉིས་ཀར་རང་དང་སྤྱིའི་མཚན་ཉིད་ཀྱིས་གྲུབ་པའི་དངོས་པོ་རང་ལུགས་ལ་འཇོག་པའི་གནས་མེད་དེ། དེ་ལྟར་འཇོག་ན་ཆོས་ཐམས་ཅད་ལ་རང་རང་ངོ་བོས་སྟོང་པར་གསུངས་པ་དེ་སྒྲ་ཇི་བཞིན་པ་མིན་པར་བཞེད་དགོས་པ་ལས། རང་རྒྱུད་པས་དེར་ཡང་མི་བཞེད་པའི་ཕྱིར། དེ་ལྟ་ནའང་རང་རྒྱུད་སྨྲ་བས་དངོས་སྨྲ་བའི་ངོར་རང་གི་མཚན་ཉིད་ཀྱིས་གྲུབ་པའི་དངོས་པོ་ཡོད་མེད་སོགས་དགག་སྒྲུབ་ཀྱི་ངག་འགོད་པ་ན་ཀུན་རྫོབ་ཏུ་ཡང་དོན་དམ་པར་རིགས་པས་དཔྱད་ན་རྫུན་པར་མཚུངས་ཀྱང་ཐ་སྙད་དུ་ཤེས་པ་ལ་རིགས་པའི་ཤེས་པ་དང་ལོག་པའི་ཤེས་པ་གཉིས་ཡོད་པ་ལས། དང་པོ་ནི་ཡང་དག་པའི་ཀུན་རྫོབ་འཇལ་བའི་ཚད་མ་ཡིན་ལ། ཅིག་ཤོས་ནི་ལོག་པའི་ཀུན་རྫོབ་པའི་ཡུལ་ཅན་ཏེ། ཐ་སྙད་དུའང་ཚད་མ་མིན་པར་བཞེད་ལ། དེས་ན་མཐར་ཐུག་དཔྱད་པའི་རིགས་ཤེས་དོན་དམ་པའི་ཚད་མས་ནི་དངོས་པོ་རྣམས་བདེན་པས་སྟོང་པ་ལ་སོགས་པའི་མཐའ་བཀག་ནས་དབུ་མ་ཉིད་དུ་སྒྲུབ་པར་བྱེད་ལ། ཀུན་རྫོབ་ཀྱི་རང་བཞིན་འཇལ་བའི་ཐ་སྙད་པའི་ཚད་མ་བདག་དང་གཙོ་བོ་ལ་སོགས་པའི་ཡོད་མཐའ་དང་རྟེན་ཅིང་འབྲེལ་བར་འབྱུང་བས་ཡོད་པར་རྟོག་པ་བཀག་ནས་དབུ་མར་སྒྲུབ་པར་བྱེད་ལ། སློབ་དཔོན་གྱི་གཞུང་ནས་བཤད་པའི་སྤྲོས་པ་འགོག་བྱེད་ཀྱི་རིགས་པ་རྣམས་ཀྱི་ཕྱོགས་ཆོས་ཁྱབ་པ་ཐུན་མོང་དུ་ཚད་མས་གྲུབ་པས་བསྒྲུབས་བྱའང་དངོས་པོ་ལ་ཚད་མར་གྱུར་པ་ཞིག་སྒྲུབ་པར་བྱེད་དེ།
ཇི་སྐད་དུ། གཉིས་ཀ་ལ་གྲུབ་པ་ཉིད་སྒྲུབ་པར་བྱེད་པའང་སུན་འབྱིན་པ་ཡིན་གྱི། གང་ཡང་རུང་བ་མ་གྲུབ་པའམ་ཐམས་ཅད་ཐེ་ཚོམ་ཟ་བ་སྨྲ་བ་ནི་མ་ཡིན་ནོ། ། ཞེས་དང༌། བདེན་གཉིས་ལས། རྒོལ་བ་གཉིས་ཀའི་ཤེས་པ་ལ། ། ཇི་ཙམ་སྣང་བའི་ཆ་ཡོད་པ། ། དེ་ཙམ་སྐད་དེ་ལ་བརྟེན་པ་ནི། ། ཆོས་ཅན་ཆོས་ལ་སོགས་པར་རྟོག ། དེ་ཚེ་རྗེས་སུ་དཔག་པ་བྱུང༌། །
ཞེས་དང༌། དབུ་མ་རྒྱན་ལས། གཞུང་གིས་བསྐྱེད་པའི་བྱེ་བྲག་གིས། ། ཆོས་ཅན་སྤངས་ནས་མཁས་པ་དང༌། ། བུད་མེད་བྱིས་པའི་བར་དག་ལ། ། གྲགས་པར་གྱུར་པའི་དངོས་རྣམས་ལ། ། བསྒྲུབ་དང་སྒྲུབ་པའི་དངོས་པོ་འདི། ། མ་ལུས་ཡང་དག་འཇུག་པར་འགྱུར། ། དེ་ལྟ་མིན་ན་གཞི་མ་གྲུབ། ། ལ་སོགས་ལན་ནི་ཇི་སྐད་གདབ། །
བདག་ནི་སྣང་བའི་ངང་ཅན་གྱི། ། དངོས་པོ་དགག་བྱར་མི་བྱེད་དེ། ། དེ་ལྟ་བས་ན་སྒྲུབ་པ་དང༌། ། བསྒྲུབ་བྱ་གཞག་པ་འཁྲུགས་པ་མེད། ། ཅེས་འབྱུང་ལ། དོན་འདི་ཐུགས་ལ་བཞག་ནས་བོད་སྔ་རབས་པ་གཟུར་གནས་ཀྱི་དབུ་མའི་བསྟན་བཅོས་སུ། དམ་པའི་དོན་གྱི་ཚད་མ་ཡི། ། མཐར་འཛིན་ཀུན་སེལ་ཐ་སྙད་པའི། ། ཚད་མས་སྒྲོ་འདོགས་སྐུར་བ་སྤོངས། ། ཐུན་མོང་རིགས་སྨྲ་རང་རྒྱུད་པ། །
ཞེས་རང་རྒྱུད་པ་དག་གིས་ཆོས་ཐམས་ཅད་རང་བཞིན་ཡོད་པ་འགོག་པ་དང་མེད་པར་སྒྲུབ་བྱེད་ཀྱི་རིགས་ཚུལ་ནི་དེ་ལྟར་སྨྲའོ། ། ཐལ་འགྱུར་པས་ནི་ཀུན་རྫོབ་ཏུ་ཡང་ཡུལ་ལ་བདེན་རྫུན་དང་བློ་ལ་འཁྲུལ་པ་ཚད་མིན་དང་མ་འཁྲུལ་བའི་ཚད་མའི་དབྱེ་བ་མེད་ལ། ཚད་མ་མེད་པའི་ཕྱིར་དེས་གྲུབ་པའི་རང་རྒྱུད་ཀྱི་རྟགས་དང་དམ་བཅའ་ཡང་མེད་ཀྱི། ཁསལོག་པར་རྟོག་པ་ནི་ཕ་རོལ་པོ་གཞན་གྲགས་ཀྱི་ཚད་མར་བརྗོད་པའི་རིགས་པས་ལོག་རྟོག་ཀྱང་འགོག་སྟེ། དེ་ཡང་འགལ་བ་བརྗོད་པའི་ཐལ་འགྱུར་དང༌། གཞན་ལ་གྲགས་པའི་རྗེས་དཔག་ལ་སོགས་པ་བརྗོད་པའི་དབྱེ་བ་དུ་མ་ཡོད་ཀྱི་ཐུན་མོང་དུ་ཚད་མས་གྲུབ་པ་མེད་པའི་ཕྱིར། ཕ་རོལ་གྱི་བློ་ཡུལ་དུ་གྲུབ་པ་ཙམ་ལ་བརྟེན་པའི་ཕྱིར་ཁས་བླངས་ནང་འགལ་གྱི་རིགས་པ་སྨྲ་བ་དང༌། ཁས་ལེན་ཐམས་ཅད་འགོག་པའི་དབུ་མ་པ་ཞེས་བྱ་ལ། རང་ཉིད་ཀྱིས་ལོག་པར་རྟོག་ནའང་ལོག་རྟོག་དེ་ལ་གནོད་པའི་གཞན་གྲགས་ཀྱི་ཚད་མས་སེལ་བར་བྱེད་ཅིང༌། དེས་ན་རྟགས་ལས་ཤེས་པའི་བློ་ཡང་ཕ་རོལ་པོ་ལ་གྲགས་པའི་ཚད་མ་ཙམ་ཡིན་ལ།
དེས་ན་སློབ་དཔོན་གྱི་གཞུང་ནས་བཤད་པའི་རྟགས་རྣམས་ཀྱང་ཕ་རོལ་ལ་གྲགས་པའི་རྟགས་ཀྱིས་ཕ་རོལ་གྱི་བློ་ངོར་བསྒྲུབ་བྱ་མི་བདེན་པར་ཐལ་བ་འཕེན་པ་ཐལ་འགྱུར་གྱི་རྟགས་ཡིན་ལ། ཁ་ཅིག་ཏུ་བསྒྲུབ་བྱ་མཐའ་གཅིག་ཏུ་ངེས་པ་བསྒྲུབ་པ་རྣམས་ཀྱང་ཕ་རོལ་གྱི་བློ་ངོར་ཡིན་པས་གཞན་གྲགས་ཀྱི་རྗེས་དཔག་གི་རྟགས་ཡིན་ནོ་ཞེས་དོན་འདི་ཐུགས་ལ་བཞག་ནས། བོད་སྔ་རབས་ཀྱི་གཟུར་གནས་ཀྱི་དབུ་མའི་བསྟན་བཅོས་སུ། ཆོས་ཀུན་རྫུན་ཕྱིར་ཚད་མ་མེད། ། དེས་གྲུབ་རྗེས་དཔག་མེད་པའི་ཕྱིར། ། སྒྲུབ་དང་སུན་འབྱིན་ལ་སོགས་པ། ། ཕ་རོལ་ངོར་འདོད་ཐལ་བ་པ། ། ཞེས་ཐལ་བ་པ་དག་གིས་ཆོས་ཐམས་ཅད་ཀྱི་རང་བཞིན་འགོག་པ་དང༌། དེས་དབེན་པར་སྒྲུབ་པའི་རིགས་ཚུལ་ཡང་དེ་ལྟར་དུ་སྨྲ་བར་བྱེད་དོ། །
འོ་ན་དེ་ལྟར་ཐལ་རང་གི་འདོད་པ་དེ་དག་བཤད་པ་ལས་ཅིར་འགྱུར་སྙམ་ན།
རང་རྒྱུད་པས། བདེན་གཉིས་ཀྱི་ཆོས་ཅན་སོ་སོ་བས་བསྡུས་པའི་ཆོས་ཐམས་ཅད་ལ་རང་གི་མཚན་ཉིད་དམ་རང་བཞིན་ནམ་ངོ་བོ་ཉིད་དམ་མདོར་ན་ཆོས་དེ་དེར་བདེན་པར་ཡང་དག་པའམ་དེ་ཁོ་ནར་གྲུབ་པ་མེད་པར་འདོད་པ་དང༌། དངོས་སྨྲ་བ་དང་དགག་སྒྲུབ་བྱེད་པ་ན་ཆོས་ཅན་དང་ཕྱོགས་ཆོས་སོགས་ཀྱི་དངོས་ཆོས་ཚད་མས་གྲུབ་པར་ཡང་ཁས་ལེན་པར་བྱེད་ལ། དེ་ལྟ་ན་ཅིར་འགྱུར་ཞེ་ན། ཁྱེད་ཅག་རང་རྒྱུད་དུ་སྨྲ་བ་ཉིད་ལའང་ནང་འགལ་བླ་ན་མེད་པ་ཉིད་དུ་འགྱུར་བ་ཡིན་ཏེ། དེ་ལྟ་ན་དངོས་ཆོས་སུ་སྣང་བ་ཐམས་ཅད་ལ་རང་གི་མཚན་ཉིད་དམ་ངོ་བོ་ཉིད་ཀྱིས་གྲུབ་པར་ཡང་ཁས་ལེན་དགོས་པར་ཐལ་ལོ་ཞེས་སློབ་དཔོན་ཆེན་པོ་ཟླ་བ་གྲགས་པས་ལེགས་པར་ཐལ་འགྱུར་གྱི་སྒོ་ནས་ལུགས་དེ་མི་རིགས་སོ་ཞེས་རྒྱ་ཆེར་བཀག་པར་མཛད་པ་ཡིན་ཏེ། ཐལ་འགྱུར་པས་མིག་སོགས་སྟོང་པ་ཉིད་དང༌། མི་སྟོང་པའི་སྤྱི་ཙམ་ཀུན་རྫོབ་ཏུ་ཡང་ཡོད་པར་ཁས་མི་ལེན་པར་སྨྲ་བ་འདི་ནི་རང་རྒྱུད་པའི་སློབ་དཔོན་ལེགས་ལྡན་རང་ཉིད་ཀྱིས་ཀྱང་ཁས་བླངས་པ་ཡིན་ཏེ། རང་སྡེ་དག་ནང་གི་སྐྱེ་མཆེད་རྣམས་རྒྱུད་ཡོད་པར་དེ་བཞིན་གཤེགས་པས་གསུངས་པས་དེར་གྲུབ་བོ་བྱས་པ་ལ་རང་རྒྱུད་པས་དོན་དམ་པར་གྲུབ་པར་དེ་བཞིན་གཤེགས་པས་གསུངས་ན་ནི་འགལ་བ་དང༌། ཀུན་རྫོབ་ཏུ་གསུངས་ན་ནི་མ་གྲུབ་པར་འགྱུར་བས་མིག་སོགས་རང་གི་མཚན་ཉིད་ཀྱིས་མ་གྲུབ་ཅིང་གཞན་གྱིས་རྟགས་ངོ་རྫུན་པར་ཡོད་པས་ཡོད་པར་ཡང་མི་འགྲུབ་བོ་ཞེས་དོན་གྱིས་ཁས་བླངས་པས།
དངོས་པོ་རང་གི་མཚན་ཉིད་དམ་དངོས་པོ་སྟོབས་ཞུགས་ཀྱི་རང་རྒྱུད་ཀྱི་ཚད་མས་གྲུབ་པའི་གཏན་ཚིགས་ཉེ་བར་སྦྱར་ན་རང་གི་དགག་སྒྲུབ་ཀྱི་ཚུལ་དེས་རང་གི་ཞེན་དོན་བཀག་པར་བྱས་པའི་ཕྱིར།

ཞེས་ཚིག་གསལ་ལས། དེ་བཞིན་དུ་མིག་གི་སྤྱི་ནི་སྟོང་པ་ཉིད་དང་སྟོང་པ་ཉིད་མ་ཡིན་པར་སྨྲ་བ་དག་གིས་ཀུན་རྫོབ་ཏུ་ཡང་ཁས་མ་བླངས་ལ། དོན་དམ་པར་ཡང་མ་ཡིན་པས་དཔེ་ལ་འདྲ་བ་ཡོད་པ་མ་ཡིན་ནོ། ། གཞི་མ་གྲུབ་པའི་ཕྱོགས་ཀྱི་ཉེས་པ་བརྗོད་པའི་ཚུལ་གང་ཡིན་པ་འདི་ཉིད་ནི་ཡོད་པའི་ཕྱིར་ཞེས་བྱ་བའི་གཏན་ཚིགས་འདི་ལ་མ་གྲུབ་པའི་སྐྱོན་བརྗོད་པ་ལ་ཡང་སྦྱར་བར་བྱའོ། ། དེ་ལྟ་བུ་ནི་འདི་ལྟར་ཡིན་ཏེ། གང་ཕྱིར་ཇི་སྐད་བསྙད་པའི་དོན་འདི་ནི་རྟོག་གེ་པ་འདིས་རང་ཉིད་ཀྱིས་ཁས་བླངས་པ་ཡིན་ནོ། ། ཇི་ལྟར་ཞེ་ན། ནང་གི་སྐྱེ་མཆེད་རྣམས་སྐྱེད་པར་བྱེད་པའི་རྒྱུ་ལ་སོགས་པ་ནི་ཡོད་པ་ཁོ་ན་ཡིན་ཏེ། དེ་ལྟར་དེ་བཞིན་གཤེགས་པས་གསུངས་པའི་ཕྱིར། གང་དེ་བཞིན་གཤེགས་པས་ཇི་སྐད་གསུངས་པ་དེ་ནི་དེ་བཞིན་ཏེ། དཔེར་ན་མྱ་ངན་ལས་འདས་པ་ནི་ཞི་བའོ་ཞེས་བྱ་བ་བཞིན་ཞེས་བཀོད་པའི་སྒྲུབ་བྱེད་འདི་ལ།
འདིར་ཁྱོད་ཀྱིས་གཏན་ཚིགས་ཀྱི་དོན་དུ་འདོད་པ་གང་ཡིན། དེ་བཞིན་གཤེགས་པས་ཀུན་རྫོབ་ཏུ་དེ་སྐད་གསུངས་པའི་ཕྱིར་རམ་འོན་ཏེ་དོན་དམ་པར་གསུངས་པའི་ཕྱིར། གལ་ཏེ་ཀུན་རྫོབ་ཏུ་ན་ནི་རང་ལ་གཏན་ཚིགས་ཀྱི་དོན་མ་གྲུབ་པ་ཉིད་དོ། ། འོན་ཏེ་དོན་དམ་པར་ན་ནི་གང་ཚེ་ཆོས་ནི་ཡོད་པ་དང༌། མེད་པ་དང་ཡོད་མེད་མི་འགྲུབ་པ་དེའི་ཚེ་འབྲས་བུ་ཡོད་པ་དང་མེད་པ་དང་གཉིས་ཀའི་བདག་ཉིད་ཀྱི་རྐྱེན་བསལ་བའི་ཕྱིར། ཇི་ལྟར་སྒྲུབ་བྱེད་རྒྱུ་ཞེས་བྱ། ། དེ་ལྟ་ཡིན་ན་མི་རིགས་སོ། ། དེ་ནི་སྒྲུབ་པར་བྱེད་པའི་རྒྱུ་ཡིན་པ་ཁོ་ནའོ་ཞེས་བྱ་བ་ནི་ངག་གི་དོན་ཏོ། ། དེའི་ཕྱིར་དོན་དམ་པར་སྒྲུབ་པ་སྒྲུབ་པར་བྱེད་པ་ཉིད་མ་གྲུབ་པའི་ཕྱིར། གཏན་ཚིགས་མ་གྲུབ་པའི་དོན་ཉིད་དང་འགལ་བའི་དོན་ཉིད་དོ། །
ཞེས་འདིས་སྐྱོན་འདི་སྨྲས་པ་ཡིན་ནོ། ། གང་ཕྱིར་དེ་ལྟར་འདིས་རང་ཉིད་ཀྱང་ཚུལ་འདིས་གཏན་ཚིགས་མ་གྲུབ་པར་ཁས་བླངས་པ་དེའི་ཕྱིར་དངོས་པོའི་ཆོས་གཏན་ཚིགས་སུ་བཀོད་པའི་རྗེས་སུ་དཔག་པ་ཐམས་ཅད་ལ་གཏན་ཚིགས་ལ་སོགས་རང་ལ་མ་གྲུབ་པའི་ཕྱིར་སྒྲུབ་པར་བྱེད་པ་ཐམས་ཅད་རྣམ་པར་འཇིག་པར་འགྱུར་རོ། ། ཞེས་འབྱུང་བས་དོན་དུ་དངོས་པོ་ཚད་གྲུབ་ཀྱི་ཕྱོགས་ཁྱབ་ཆོས་ཅན་སོགས་ཁས་བླངས་པའི་དབུ་མ་པ་དེ་ནི་ཆོས་ཐམས་ཅད་ལ་དངོས་པོར་མ་གྲུབ་པའི་ཚད་མ་ཡོད་པར་སྨྲ་བ་དང་འགལ་བ་ཉིད་ཀྱི་ཕྱིར། གང་དངོས་པོའི་རང་བཞིན་འགོག་པའི་དབུ་མ་པ་དེ་ཡིན་ན་གང་གཏན་ཚིགས་སོགས་ཀྱི་དངོས་པོ་རང་རྒྱུད་ཀྱི་ཚད་མས་གྲུབ་ཅིང་རྗེས་སུ་དཔག་པར་སྨྲ་བ་ཡང་རིགས་པ་མ་ཡིན་ནོ་ཞེས་ཟླ་བའི་ཞབས་ཀྱིས། ཇི་སྐད་དུ། དབུ་མ་པ་ཡིན་ན་རང་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། ། ཞེས་རང་རྒྱུད་པ་དག་གིས་ཀྱང་དངོས་པོ་རང་མཚན་པ་རང་གི་ངོ་བོས་སམ་རྫས་སུ་གྲུབ་པའི་ཕྱོགས་ཁས་མ་བླངས་སོ་ཞེས་ཁས་བླངས་རྟགས་སུ་བཀོད་པའི་སྒོ་ནས་རང་རྒྱུད་པ་ལ་སུན་འབྱིན་པར་མཛད་པ་ཡིན་ནོ། ། དེ་ཡང་ངག་དོན་བསྡུ་ན། ཁྱོད་ཅག་རང་རྒྱུད་པ་དབུ་མར་ཁས་འཆེ་བ་ཉིད་ཀྱི་ཆོས་ཐམས་ཅད་ངོ་བོ་ཉིད་ཀྱིས་མ་གྲུབ་པར་འདོད་པ་དེ་མི་འཐད་པར་ཐལ།
ཆོས་གང་དག་ལ་ངོ་བོ་ཉིད་ཀྱིས་གྲུབ་པར་ཁས་ལེན་པའི་ཕྱིར། མ་གྲུབ་ན། དེར་ཐལ། ཁྱེད་ཅག་དངོས་སྨྲ་བ་དང་དགག་སྒྲུབ་བྱེད་པ་ན་དེ་ལྟར་བྱེད་པའི་རྟགས་སོགས་ཚད་མས་གྲུབ་པར་འདོད་པ་གང་ཞིག ། ཚད་མས་གྲུབ་ན་རྟགས་སོགས་དེ་ཉིད་དུ་གྲུབ་བམ། དེ་ལས་གཞན་དུ་གྲུབ་པ་གཉིས་ལས་དེ་ཉིད་ལས་གཞན་དུ་གྲུབ་པར་མི་རིགས་པའི་ཕྱིར། གྲུབ་སྟེ། དེ་ཉིད་ལས་གཞན་དུ་དེར་གྲུབ་ན་རྟགས་སོགས་ཚད་མས་གྲུབ་པར་འགལ་བའི་ཕྱིར། རྟགས་མ་གྲུབ་ཀྱི་ལན་མི་ཐེབས་ན་རྟགས་ཁྱབ་སོགས་ལ་དེ་ཉིད་ཀྱི་ངོ་བོས་གྲུབ་པར་ཁས་བླངས་པས་ངོ་བོ་ཉིད་མེད་པར་སྨྲ་བའི་ཕྱོགས་ལས་ཉམས་ཤིང་ཕྱོགས་ཁྱབ་སོགས་དེ་ཉིད་ཀྱི་ངོར་ཚད་མས་གྲུབ་པ་ཡོད་ན། ཆོས་ཉིད་ཀྱི་སྟོབས་ཀྱི་ཞུགས་པའི་དངོས་པོ་རང་བདེན་པར་འགྱུར་ལ།
དངོས་པོ་རང་བདེན་དུ་གྲུབ་པའི་ཆོས་སྲིད་ན་ནི་འགྱུར་བ་མེད་པའི་དགག་སྒྲུབ་གང་ཡང་བྱར་མེད་དོ་ཞེས་སློབ་དཔོན་ཆེན་པོ་ཟླ་བ་རྗེས་འབྲང་དང་བཅས་པས་རང་རྒྱུད་པའི་ཕྱོགས་ལ་འདི་ལྟའི་སྐྱོན་གནས་པར་གསུངས་ཏེ། དེ་ལྟར་སྒྲུབ་ན་རང་རྒྱུད་ཀྱི་རྟགས་དོན་མེད་པ་དང༌། རང་རྒྱུད་ཀྱི་རྟགས་ལ་ནུས་པ་མེད་པ་དང༌། རང་རྒྱུད་ཀྱི་རྟགས་མི་རིགས་པར་བརྗོད་པ་དང༌། མི་རིགས་པའི་ཚུལ་ལའང་ཆོས་ཅན་མཐུན་སྣང་མེད་པ་དང༌། རྟགས་ཀྱི་ངོ་བོ་མ་གྲུབ་པས་རྟགས་ཀྱི་མཚན་ཉིད་མེད་པ་དང༌། དམ་བཅའ་མེད་པས་བྱེད་པ་མི་འཐད་པ་དང༌། ཁྱབ་པ་མི་འཐད་དེ། རྟགས་ཀྱི་རྩ་བ་འབྲེལ་བ་ལ་རག་ལས་ཤིང༌། འབྲེལ་པ་ནི་བདག་གཅིག་དང་དེ་བྱུང་ལ་རག་ཅིང༌།
དངོས་པོ་ལ་ངོ་བོ་དང་རྒྱུ་འབྲས་རང་རྒྱུད་པ་ཐ་སྙད་དུའང་མི་འགྲུབ་པའི་ཕྱིར། ཞེས་རྒྱ་ཆེར་དགག་པར་མཛད་དོ། ། འོ་ན་རང་རྒྱུད་པའི་ཆེན་པོ་དེ་དག་གིས་ཀྱང་དངོས་པོ་གང་དག་རང་གི་མཚན་ཉིད་ཀྱི་རང་བཞིན་ནམ་ངོ་བོ་ཉིད་ཀྱིས་གྲུབ་པར་མི་བཞེད་ན་རྫས་སུ་གྲུབ་པར་བཞེད་པ་ལྟ་ཅི་སྨོས་ཏེ། རྟོག་གེ་ལ་འབར་བ་ལས། ཀཽ་ཤི་ཀ་ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་སྟེ། ཆོས་ཐམས་ཅད་ངོ་བོ་ཉིད་ཀྱིས་སྟོང་པ་གང་ཡིན་པ་དེ་ནི་དངོས་པོ་མེད་པའོ། ། དངོས་པོ་མེད་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་གསུངས་པ་ལ་སོགས་པའི་དངོས་པོ་ཉིད་ཀྱང་མེད་ན་དེའི་ངོ་བོ་ཉིད་ལྟ་ག་ལ་ཡོད་དེ། དེའི་ཕྱིར་ཁས་བླངས་པས་གནོད་པ་ཡང་མེད་དོ། ། མངོན་སུམ་གྱིས་གནོད་པ་ཡང་མེད་དེ། ཡུལ་རྣམས་ལོག་པ་ཡིན་པའི་ཕྱིར།
དབང་པོ་རྣམས་བླུན་པ་ཡིན་པའི་ཕྱིར་མཐོང་བ་ལ་སོགས་པའི་ནུས་པ་མེད་བཞིན་དུ་ཡང་རབ་རིབ་ཅན་ལ་སྐྲ་དང་སྦྲང་མ་ལྟ་བུ་ལ་སོགས་སྣང་བ་ལྟ་བུ་དང༌། བྲག་ཆ་ལ་སོགས་པ་ལྟར་མངོན་སུམ་ཡང་མངོན་པའི་ང་རྒྱལ་ཡིན་པས་དེའི་ཕྱིར་གང་ལ་ཅི་ཞིག་མངོན་དུ་གྱུར་ན་དེས་གནོད་པར་འགྱུར། གྲགས་པའི་གནོད་པ་ཡང་མེད་དེ། གང་གི་ཕྱིར་འཇིག་རྟེན་ནི་མི་ཤེས་པའི་ལིང་ཏོག་གིས་ལྡོངས་པ་ཡིན་པས། དོན་དམ་པར་དཔྱད་པའི་སྐབས་སུ་དེ་ནི་ནོར་བུ་རིན་ཆེན་བརྟགས་པ་དག་ལ་དམུས་ལོང་བརྟགས་པ་བཞིན་དུ་མི་རྟོགས་པས་གྲགས་པའི་གནོད་པ་མེད་དོ། ། ཞེས་འབྱུང་ངོ༌། ། འདི་ལ་ཁ་ཅིག་ཁྱེད་ཀྱིས་དྲངས་པའི་ལུང་དེ་ནི་དོན་དམ་པར་མེད་པའི་དོན་ཡིན་གྱི། ཀུན་རྫོབ་ཏུ་རང་མཚན་སོགས་མེད་པར་སྟོན་པ་མ་ཡིན་གྱི། དྲངས་པའི་ལུང་དེའི་མགོར། གང་གི་ཕྱིར་བཅོམ་ལྡན་འདས་ཀྱིས་བདེན་པ་གཉིས་བཀའ་སྩལ་པ།
དེ་ལ་ཀུན་རྫོབ་ཏུ་ཆོས་རྣམས་ཀྱི་ངོ་བོ་ཉིད་དང་མཚན་ཉིད་རྣམ་པ་བཞག་པ་ཡང་མཛད་ལ། དོན་དམ་པར་ནི་ངོ་བོ་ཉིད་མེད་པར་གསུངས་ཏེ། ཞེས་འབྱུང་བའི་ཕྱིར་སྙམ་ན། སློབ་དཔོན་འདིས་དེ་སྐད་དུ་བརྗོད་པ་ཉིད་ཀྱིས་སློབ་དཔོན་ལ་ནང་འགལ་ཡོད་དོ་ཞེས་ཁོ་བོས་མ་སྨྲས་སམ། དོན་དམ་པར་ངོ་བོ་ཉིད་ལ་སོགས་པའི་རྫས་རྟགས་ཀྱི་ཆོས་སུ་མ་གྲུབ་ན་འཁྲུལ་ངོ་དང་རྫུན་ངོར་གྲུབ་པར་འབད་དེ་སྒྲུབ་པ་ནི་དོན་མེད་པ་ཉིད་དེ། སློབ་དཔོན་ཉིད་ཀྱིས་འཁྲུལ་རྫུན་གྱིས་གྲུབ་པས་ནི་གྲུབ་གོ་མ་ཆོད་པས་དོན་ལ་མ་གྲུབ་པ་ཉིད་དུ་གསུངས་པའི་ཕྱིར། ཇི་སྐད་དུ། གང་གི་ཕྱིར་འཇིག་རྟེན་ནི་མི་ཤེས་པའི་ལིང་ཏོག་གིས་ལྡོངས་པ་ཡིན་པས་དོན་དམ་པར་དཔྱད་པའི་སྐབས་སུ་དེ་ནི་ནོར་བུ་རིན་ཆེན་བརྟགས་པ་དག་ལ་དམུས་ལོང་ལ་བཏགས་པ་བཞིན་དུ་མི་རྟོགས་པར་གྲགས་པས་གནོད་པ་མེད་དོ། ། ཞེས་འབྱུང་བས་དེར་གྲུབ་པ་ནི་རློམ་པ་ཙམ་དུ་ཟད་པས་ཚད་མས་གྲུབ་པར་ཡང་ག་ལ་འགྱུར། དེས་ན་སློབ་དཔོན་ཆེན་པོ་ལེགས་ལྡན་བྱེད་ཀྱང་ས་སོགས་ལ་རང་གི་མཚན་ཉིད་མེད་ཀྱང་བརྫུན་པའི་བློ་ངོ་ན་ཡོད་པར་འཁྲུལ་ཀྱང་འཁྲུལ་པ་ཉིད་དོན་ལ་མི་གནས་པས་དོན་ལ་ས་ལ་སོགས་པ་རང་གི་མཚན་ཉིད་མེད་པ་ཁོ་ནར་གསུངས་ཏེ།
དབུ་མ་སྙིང་པོ་ལས། ས་ནི་སྲ་བའི་ངོ་བོ་ཡིན། ། འབྱུང་བ་ཉིད་ཕྱིར་རླུང་བཞིན་ནོ། ། ས་ཡི་ལས་ནི་འཛིན་མ་ཡིན། ། བྱས་པ་ཉིད་ཕྱིར་ཆུ་བཞིན་ནོ། ། མེད་ཀྱང་གལ་ཏེ་དེ་ཉིད་དུ། ། ས་ཡི་དངོས་ཉིད་སྲ་སྙམ་ན། ། རྣལ་འབྱོར་པ་དག་དེ་ལ་ནི། ། འབྱུང་དང་འཇིག་པ་མི་རིགས་སོ། ། བསམ་གཏན་པ་ཡི་བསམ་གཏན་མཐུས། །
ས་ནི་གཤེར་བ་ཉིད་མི་རིགས། ། ངོ་བོ་ཉིད་ལས་འགྱུར་མེད་ཕྱིར། ། ཡང་ན་དེ་ཉིད་སྲ་བ་མིན། ། དེ་བཞིན་ཆུ་དང་མེ་རླུང་དག ། གཤེར་བ་སོགས་ཀྱི་དངོས་ཉིད་མིན། ། དེ་དག་ལས་ཀྱང་སྡུད་པ་དང༌། ། སྨིན་དང་གཡོ་བར་བྱེད་མི་རིགས། ། ཞེས་རྒྱ་ཆེར་འབྱུང་ལ། ཀུན་རྫོབ་ཏུ་ས་སོགས་ལ་སྲ་བའི་རང་མཚན་བདེན་པར་ཡོད་པས་བདེན་པར་གྲུབ་ན། ཆོས་ཐམས་ཅད་ལ་བདེན་པར་གྲུབ་པ་དང་མ་གྲུབ་པའི་གནས་ལུགས་གཉིས་ཞུགས་པར་འགྱུར་ཏེ།
ཀུན་རྫོབ་ལ་ནི་སྲ་བ་སོགས་ཀྱི་རང་མཚན་བདེན་པར་གྲུབ་པ་དང་དོན་དམ་ལ་ནི་སྲ་བ་སོགས་ཀྱི་རང་མཚན་བདེན་པར་མ་གྲུབ་པ་གཉིས་སོ་སོར་རང་བཞིན་དུ་ཞུགས་པའི་ཕྱིར། དེ་ལྟར་ཡང་འདོད་མི་ནུས་པས་རང་རྒྱུད་ཀྱི་ལུགས་འདི་ནི་ཆེས་མཆོག་ཏུ་གྱུར་པ་མ་ཡིན་ནོ། ། ཡང་བོད་ཕྱི་མ་དག་གིས་རང་རྒྱུད་པས་དངོས་པོ་བདེན་པར་མ་གྲུབ་པར་བཞེད་ཅེས་པ་དང༌། ཀུན་རྫོབ་ཏུ་དངོས་པོ་རང་མཚན་གྱིས་གྲུབ་པའི་བདེན་པའི་ཆོས་ཁས་ལེན་ནོ་ཞེས་པ་གཉིས་ཀྱང་འགལ་བར་སྨྲས་པ་མ་ཡིན་ནམ་ལེགས་པར་བསམ་དགོས་སོ། ། རང་རྒྱུད་ཤར་བ་དག་ཀྱང་དངོས་པོ་ལ་རང་མཚན་གྱི་རྫས་སུ་གྲུབ་པར་འདོད་དོ་ཞེས་སྨྲ་བ་དེ་ཡང་སྐུར་འདེབས་ཡིན་ཏེ། སློབ་དཔོན་ཆེན་པོ་ཞི་བ་འཚོ་ཡང༌། ཀུན་རྫོབ་པའི་དངོས་ཆོས་ཀྱི་རང་གི་མཚན་ཉིད་ཐམས་ཅད་བརྟགས་ན་ཀུན་རྫོབ་ཀྱི་ཆོས་ཅན་དང་དེའི་ཆོས་ཉིད་དོན་དམ་པ་གཉིས་ཀར་མ་གྲུབ་ཀྱང་མ་བརྟགས་པའི་ངོ་བོ་ཙམ་དུ་ནི་དོན་བྱེད་པ་དང་དངོས་ཆོས་སོགས་འཇོག་ཀྱང་དཔྱད་མི་བཟོད་པས་དེ་ལྟ་བུའི་རང་གི་མཚན་ཉིད་ནི་མེད་བཞིན་ཡོད་པ་ལྟར་སྣང་བ་ཉིད་ཀྱི་འཁྲུལ་པས་ཆོས་ཉམས་དགའོ་ཞེས་དབུ་མ་རྒྱན་ལས། དེ་ཕྱིར་དངོས་པོ་འདི་དག་ནི། ། ཀུན་རྫོབ་ཁོ་ནའི་མཚན་ཉིད་འཛིན། ། གལ་ཏེ་འདི་དག་དོན་འདོད་ན། །
དེ་ལ་ཁོ་བོས་ཅི་ཞིག་བྱ། ། ཇི་སྐད་བཤད་པའི་རིགས་པ་དག་གིས་ནི་དངོས་པོ་ཐམས་ཅད་ནི་བརྟག་མི་བཟོད་པའི་ཕྱིར། མ་བརྟགས་ན་དགའ་བ་ཁོ་ནའི་བདག་ཉིད་ཀྱི་ངོ་བོ་འཛིན་ཏེ། སྒྱུ་མའི་གླང་པོ་ཆེ་དང་རྟ་དང་མི་ལ་སོགས་པ་བཞིན་ནོ། ། གལ་ཏེ་རྣམ་པ་དེ་ལྟར་གཞན་གྱིས་མ་བཅོས་པའི་དངོས་པོ་ཐམས་ཅད་ངེས་པར་འཛིན་པར་འདོད་ན་དེ་ལ་ཁོ་བོས་དགག་ཏུ་ཅི་ཡོད། དེ་དག་གི་དངོས་པོའི་ངོ་བོ་འདི་བདག་ཉིད་ཀྱིས་རང་གིར་བྱས་ཀྱི། འདི་ནི་སུ་དག་གིས་ཀྱང་ལྕགས་ཀྱུ་མེད་པའི་འདོད་པ་འདི་དག་ལ་བཞག་པ་མེད་དོ། ། ཞེས་དང༌། ཡང་དེར། ཅི་སྟེ་ཀུན་རྫོབ་ཀྱི་ངོ་བོ་འདི་གལ་ཆེ་སྟེ།
ཅི་དངོས་པོ་མེད་པ་ཡིན་ནམ། འདི་དངོས་མེད་ཡིན་ན་ནི་མཐོང་བ་དང་ཐོས་པའི་དོན་བྱེད་པ་དང་འགལ་ལོ་ཞེ་ན། དེ་ནི་དེ་མ་ཡིན་པར་བསྟན་པ། མ་བརྟགས་གཅིག་པུར་ཉམས་དགའ་ཞིང༌། ། སྐྱེ་དང་འཇིག་པའི་ཆོས་ཅན་པ། ། དོན་བྱེད་པ་དང་ནུས་རྣམས་ཀྱི། ། རང་བཞིན་ཀུན་རྫོབ་པ་ཡིན་རྟོགས། ། ཀུན་རྫོབ་འདི་ནི་སྒྲའི་ཐ་སྙད་ཙམ་གྱིས་བདག་ཉིད་མ་ཡིན་གྱི། མཐོང་བ་དང་འདོད་པའི་དངོས་པོ་རྟེན་ཅིང་འབྲེལ་བར་འབྱུང་བ་རྣམས་ནི་བརྟགས་མི་བཟོད་པ་ཡང་དག་པའི་ཀུན་རྫོབ་སྟེ། གདགས་པ་ཞེས་བྱ་བ་ལ་སོགས་པའི་ཐ་སྙད་དེ་ལྟ་བུར་བྱས་པའི་བརྡ་དག་གི་ཐ་སྙད་འདོགས་པར་བྱེད་པས་ན་དེའི་ཕྱིར་དོན་བྱེད་པ་དང་ཅིའི་ཕྱིར་འགལ་ཏེ།
ཇི་སྐད་དུ། རྟེན་ཅིང་འབྲེལ་པར་གང་འབྱུང་བ། ། དེ་ནི་སྟོང་པ་ཉིད་དུ་བཤད། ། དེ་ནི་རྒྱུར་བྱས་བརྟགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་གསུངས་པ་ལྟ་བུའོ། ། ཞེས་འབྱུང་བས་དོན་རང་མཚན་གྱི་བྱེད་པར་སྣང་བས་དོན་བྱེད་པར་མ་གྲུབ་པ་ཁོ་ནར་གསུངས་སོ། ། ཀུན་རྫོབ་ཏུ་ས་ལ་སོགས་པ་རང་གི་མཚན་ཉིད་བདེན་པར་གྲགས་པའང་དེར་རང་མཚན་དུ་གྲུབ་པ་མ་ཡིན་པ་ནི། སློབ་དཔོན་ཀ་མ་ལ་ཤཱི་ལས་སྣང་བར། གང་གིས་ཤེས་པ་དང་ཤེས་བྱ་ལ་སོགས་པ་ཐམས་ཅད་ཀུན་རྫོབ་བོ་ཞེས་བརྗོད་པ་དེའི་ཚེ་ཡང་འཇིག་རྟེན་ལ་གྲགས་པའི་ངོར་བདེན་པ་ཞེས་བྱའི།
ཡང་དག་པའི་ཡེ་ཤེས་དང་མཐུན་པར་མ་ཡིན་ཏེ། དེའི་ཕྱིར་ལྟོས་པའི་བྱེ་བྲག་གི་སྒྲ་ཙམ་བཀོད་པའི་ཕྱིར་བདེན་པ་དང་བདེན་པ་མ་ཡིན་པ་དག་ཕན་ཚུན་འགལ་བ་ཉིད་མ་ཡིན་ནོ། ། ཀུན་རྫོབ་ནི་ལོག་པའི་རྣམ་པར་སྣང་བའི་ཕྱིར་དངོས་པོ་ཉིད་དུ་ཁས་ལེན་པ་ཡང་མ་ཡིན་ཏེ། དེ་ཉིད་ནི་གཞན་དུ་མི་འགྱུར་རོ་ཞེས་སྔར་བསྟན་ཟིན་ཏོ། ། ཞེས་འབྱུང་ངོ༌། ། སློབ་དཔོན་འདིས་ཀྱང་རང་གི་མཚན་ཉིད་ཀྱིས་མ་གྲུབ་པར་བཞེད་པ་གཞན་ཡང་དེར་མཚན་ཉིད་སྟོང་པ་ཉིད་ཀྱི་དོན་དམ་པར་ཆོས་ཐམས་ཅད་ངོ་བོ་ཉིད་མེད་པར་འདོད་དེ། དོན་དམ་པར་དེ་དག་གི་རང་དང་སྤྱིའི་མཚན་ཉིད་ཇི་ལྟ་བ་རྣམ་པར་བཞག་པ་སྟོང་པའི་ཕྱིར། ཞེས་འབྱུང་ངོ༌། ། དེ་ལ་ཁྱེད་ཅག་དོན་དམ་པར་རང་མཚན་མེད་པར་བཤད་ཀྱི་ཀུན་རྫོབ་ཏུ་རང་མཚན་ཡོད་པར་འདོད་པ་ལ་མི་གནོད་དོ་ཞེ་ན། དོན་དམ་པར་ཞེས་པ་དེའང་ཀུན་རྫོབ་དེའི་དོན་རྣམ་པར་དཔྱད་པ་ན་ཞེས་པའི་དོན་ཡིན་གྱི།
དེ་ལྟར་མ་ཡིན་ན་ཀུན་རྫོབ་ལ་སྒྲོ་འདོགས་བཅད་པས་དོན་དམ་ལ་སྒྲོ་འདོགས་ཆོད་པར་མི་འགྱུར་བས། ཁྱེད་ཅག་གིས་དོན་དམ་པར་མ་གྲུབ་ན་ཀུན་རྫོབ་ཏུ་གྲུབ་པར་སྨྲ་བ་འདི་ཡང་ཆེས་དངོས་འཛིན་གྱི་གདོན་ཆེན་པོས་བཏབ་པ་ཡིན་ཏེ། བདེན་པ་གཉིས་ཀྱི་ཕྱོགས་གཅིག་ནམ་དུ་ཡང་དངོས་པོར་བལྟ་བ་ལས་སྟོང་པར་མི་བྱེད་པར་སྣང་བའི་ཕྱིར། སློབ་དཔོན་ཡེ་ཤེས་སྙིང་པོས་ཀྱང༌། ཀུན་རྫོབ་ཀྱི་རང་མཚན་སོགས་ཀུན་རྫོབ་ཏུའང་སྣང་ཙམ་ལས་བརྟགས་ན་ཀུན་རྫོབ་ཏུའང་མི་འགྲུབ་པར་གསུངས་ཏེ། བདེན་གཉིས་ལས། དེའི་ཕྱིར་ན་འདིར། ཇི་ལྟར་སྣང་བཞིན་མིན་པར་གསུངས། ། རྣམ་པར་དཔྱོད་པར་བྱེད་ན་དོན། ། གཞན་དུ་སོང་བས་གནོད་པར་འགྱུར། །
ཞེས་གསུངས་སོ། ། རྒྱན་དང་བདེན་གཉིས་ཀྱི་ལུང་གིས་སོ་སོའི་འདོད་པས་བཏགས་པའི་ཆོས་ཅན་དང་ཕྱོགས་ཁྱབ་སོགས་གྲུབ་པར་མི་བཞག་ཀྱང་སྣང་ཙམ་རྒྱུ་མཚན་དང་ཕྱོགས་ཁྱབ་ཙམ་གྲུབ་པས་དེ་ཉིད་དགག་སྒྲུབ་ཀྱི་རྟེན་དུ་བཟུང་བ་ཡིན་ནོ། ། ཞེས་ཟེར་བ་དེའང་བརྟགས་ན་སྙིང་པོ་མེད་དེ། འོ་ན་སྣང་བ་དེ་ཚད་མས་ངེས་པར་གྱུར་པ་ཞིག་གིས་དགག་སྒྲུབ་བྱེད་དམ། ཚད་མས་མ་ངེས་ཀྱང་དེར་དགག་སྒྲུབ་ཀྱི་རྟེན་དུ་བཟུང༌། ཕྱི་མ་ལྟར་ན་ཆོས་ཅན་སོགས་དངོས་སྟོབས་ཚད་གྲུབ་ཀྱི་དགག་སྒྲུབ་ཀྱི་རྟེན་བྱེད་པར་འདོད་པ་དང་འགལ། སྔ་མ་ལྟར་ན། དགག་སྒྲུབ་ཀྱི་རྟེན་བྱེད་པའི་ཕྱོགས་ཆོས་སུ་སྣང་བ་དེ་དགག་སྒྲུབ་ཀྱི་དོན་བྱེད་པའི་དངོས་པོ་ཡོད་མེད་སོགས་བདེན་པར་ངེས་པ་ཅན་གྱི་ཚད་མས་བྱེད་དམ། སྣང་བ་དེ་དགག་སྒྲུབ་ཀྱི་དོན་བྱེད་པའི་དངོས་པོ་ཡོད་མེད་སོགས་བདེན་པར་མ་ངེས་པ་ཚད་མ་མ་ཡིན་པས་བྱེད། དང་པོ་ལྟར་ན་ཆོས་ཅན་སོགས་སྣང་ཙམ་ལས་ཡོད་མེད་བདེན་བརྫུན་སོགས་སོ་སོར་ངེས་པའི་ཚད་མས་གྲུབ་པར་འདོད་པ་དགག་སྒྲུབ་ཀྱི་རྟེན་དུ་མི་བྱེད་དོ། །
ཞེས་སྨྲས་པ་དང་འགལ། གཉིས་པ་ལྟར་ན། ཚད་མ་མ་ཡིན་པ་དགག་སྒྲུབ་ཀྱི་རྟེན་དུ་བྱེད་པ་ཅན་གྱི་ཚད་མར་གྱུར་པའི་དོན་ཅི་ཞིག་འགྲུབ། དེས་ན་རང་རྒྱུད་པ་དག་དགག་སྒྲུབ་སོགས་ཀྱི་དངོས་པོ་རྫས་གྲུབ་པ་རང་ལུགས་ཀྱི་ཚད་མས་མ་གྲུབ་ཀྱང་གཞན་གྲགས་བཏགས་ཡོད་ཀྱི་ཚད་མའི་དགག་སྒྲུབ་ཀྱི་སྒོ་ནས་གཞན་གྱི་ལོག་རྟོག་སུན་འབྱིན་པའི་རྣམ་བཞག་མ་ཤེས་པས། ཁྱེད་ཅག་གི་འགལ་སྤོང་དུ་སྨྲས་པ་དེ་ཉིད་ཀྱི་འགལ་བ་ཡང་དག་པར་སྤོང་མི་ནུས་སོ། །
གཉིས་པ་རང་ལུགས་ཀྱིས་བཞག་པ་མི་འགྲུབ་པའི་ཚུལ་ལ། རང་རྒྱུད་པའི་ལུགས་བཞག་པ་མི་འགྲུབ། ཐལ་འགྱུར་བའི་ལུགས་བཞག་པ་མི་འགྲུབ་པའོ། ། དང་པོ་ལ། ཕྱོགས་སྔ་བརྗོད་པ་དང༌།
དེ་དགག་པའོ། ། དང་པོ་ནི། ཙོང་ཁ་པ་དཔོན་སློབ་དག་ན་རེ། བློ་ལ་སྣང་བའམ་བློའི་དབང་གིས་བཞག་པ་མ་ཡིན་པར་དོན་གྱིས་སྡོད་ལུགས་སུ་ཡོན་པ་ནི། བདེན་པར་དང༌། དོན་དམ་པར་དང༌། ཡང་དག་པར་ཡོད་པ་དང༌། དེར་འཛིན་པ་ནི་བདེན་འཛིན་ལྷན་སྐྱེས་སོ། ། དེ་ལྟར་ཡིན་པའང༌། དབུ་མ་སྣང་བ་ལས།
དངོས་པོ་ཡང་དག་པར་ངོ་བོ་ཉིད་མེད་པ་དག་ལའང་དེ་ལས་བཟློག་པའི་རྣམ་པར་འཁྲུལ་བའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདི་འམ་འདིས་དེ་ཁོ་ན་ཉིད་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པའི་ཕྱིར། དེ་སྐད་དུ་ཡང་མདོ་ལས། དངོས་རྣམས་སྐྱེ་བ་ཀུན་རྫོབ་ཏུ། ། དམ་པའི་དོན་དུ་རང་བཞིན་མེད། ། རང་བཞིན་མེད་ལ་འཁྲུལ་པ་གང༌། ། དེ་ནི་ཡང་དག་ཀུན་རྫོབ་འདོད། ། ཅེས་གསུངས་སོ། ། དེ་ལས་བྱུང་བའི་ཕྱིར།
དེས་ཉེ་བར་བསྟན་པ་མཐོང་བའི་དངོས་པོ་རྫུན་པ་ཐམས་ཅད་ནི་ཀུན་རྫོབ་ཁོ་ན་ཡིན་ཞེས་བྱའོ། ། དེ་ཡང་ཐོག་མ་མེད་པའི་འཁྲུལ་པའི་བག་ཆགས་ཡོངས་སུ་སྨིན་པའི་དབང་གིས་བྱུང་ལ། དེས་ཀྱང་སྲོག་ཆགས་ཐམས་ཅད་ལ་ཡང་དག་པར་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། དེའི་ཕྱིར་དེ་དག་གི་བསམ་པའི་དབང་གི་དངོས་པོ་རྫུན་པའི་ཀུན་རྫོབ་ཏུ་ཡོད་པ་ཁོ་ནའོ། ། ཞེས་ཀུན་རྫོབ་ཏུ་ཡོད་པའི་བཟློག་ཕྱོགས་རྟགས་ཀྱི་དགག་བྱར་བཞེད་པ་ཡིན་ཞེས་པ་དང༌། བློ་ལ་སྣང་བའི་དབང་གིས་བཞག་པའི་དོན་ལ་དྲངས་ངེས་རྣམ་འབྱེད་ལས། རང་རྒྱུད་པ་རྣམས་ཀྱིས་ཐ་སྙད་དུ་ཡོད་པར་འཇོག་པའི་ཤེས་པ་གནོད་མེད་ཀྱི་སྣང་ཡུལ་ལམ་ཞེན་ཡུལ་ལ་ལ་རང་གི་མཚན་ཉིད་ཀྱིས་མ་འཁྲུལ་བ་ཞིག་ལ་འདོད་ལ། ཞེས་འབྱུང་བ་ཡང་བློ་གནོད་མེད་ལ་སྣང་བའི་དབང་གིས་ཕར་བཞག་མིན་པ་ཞེས་ཁྱད་པར་དུ་མ་ཞིག་སྦྱོར་བར་བྱེད་དོ། ། འདི་མི་འཐད་པ་ལ། དབུ་མ་པ་གཞིར་བྱས་ལ་ཀུན་རྫོབ་ཐ་སྙད་དཔྱད་པའི་བློ་ངོར་ཡང་འདི་མི་འཐད།
དོན་དམ་སྤྲོས་བྲལ་དཔྱོད་པའི་བློ་ངོར་ཡང་འདི་མི་འཐད་པའོ། ། དང་པོ་ལ། བློ་ལ་སྣང་བའམ་བློས་བཞག་གིས་བདེན་པར་རྟོགས་པ་ལས་བདེན་འཛིན་ལྷན་སྐྱེས་སྐྱེ་བོ་ཐམས་ཅད་ལ་སྐྱེ་བ་ལས། བློ་ལ་སྣང་བའི་དབང་ངམ་བློས་བཞག་པ་མ་ཡིན་པའི་སྡོད་ལུགས་སུ་བདེན་པར་གྲུབ་པའི་ཆོས་ལ་བདེན་འཛིན་ཞུགས་ནས་སེམས་ཅན་གང་འཁོར་བ་ན་འཁོར་བར་འགྱུར་མི་སྲིད་པ་དང༌། གལ་ཏེ་འཁོར་ནའང་བློ་སྣང་གི་ཀུན་རྫོབ་བདེན་པ་ཡུལ་དུ་བྱེད་པའི་གང་ཟག་མི་འཁོར་བར་ཁྱེད་འདོད་པའི་རྟགས་ཀྱི་དགག་བྱའི་ཀུན་རྫོབ་བདེན་པ་ཡུལ་དུ་བྱེད་པའི་གང་ཟག་ཉིད་འཁོར་བར་འཁོར་རིགས་པ་དང༌། དབུ་མ་སྣང་བའི་ལུང་གི་བློས་བཞག་གི་བློ་སྣང་དེ་ཉིད་འཁྲུལ་ཞིང་རྫུན་པ་ཉིད་ཀྱིས་རྟགས་ཀྱི་དགག་བྱར་སྟོན་པ་ལས་དེ་ལས་གཞན་པའི་ཆོས་རྟགས་ཀྱི་དགག་བྱར་སྟོན་པ་མ་ཡིན་པས་ཁྱོད་ཀྱིས་ལུང་དོན་ཕྱིན་ཅི་ལོག་ཏུ་བཀྲལ་བས་ནོངས་པ་དང༌། རང་རྒྱུད་པས་ཀུན་རྫོབ་ཏུ་ཀུན་རྫོབ་པའི་འཁྲུལ་ཆོས་མི་འགོག་ཅིང་དོན་དམ་པར་འགོག་པའི་རྣམ་གཞག་ཁྱོད་ཀྱིས་ཅུང་ཟད་ཀྱང་མ་གོ་བར་སྣང་བའི་ཚུལ་དང༌། བློས་སྣང་གིས་བཞག་པའི་དོན་སྣང་ཞེན་གྱི་ཡུལ་གཉིས་ཀར་རང་མཚན་ལ་མ་འཁྲུལ་བ་ལ་བྱེད་ཅེས་པ་དེ་ལྟ་ན་དབུ་མ་རང་རྒྱུད་པས་སྣང་ཞེན་གྱི་གཞལ་བྱ་དག་རང་མཚན་དུ་གྲུབ་པའི་དངོས་པོ་ཁས་མི་ལེན་ན། དེ་ལ་མ་འཁྲུལ་བ་ཡང་མི་འགྲུབ་པར་བཤད་པའོ། ། དང་པོ་ནི།
འཁོར་བ་ཐོག་མ་མེད་པ་ནས་གང་ཟག་དང་ཆོས་ལ་སེམས་དང་སེམས་ལས་བྱུང་བའི་བློས་བདག་བདེན་དུ་བཞག་ཅིང༌། དེ་ལྟར་བཞག་པས་བདག་བདེན་དུ་གཟུང་བ་དང་འཛིན་པའི་ཡུལ་དང་ཡུལ་ཅན་གྱི་བློ་སྣང་ལྷན་སྐྱེས་སུ་བྱིས་པ་དག་གི་རྒྱུད་ལ་གོམས་པས་བདག་བདེན་དུ་སྣང་བ་བལྟ་འབད་མེད་དུ་བྱུང་བ་ཡིན་ཏེ། དེ་ལྟར་བློ་རྟོག་བཅས་རྟོག་མེད་ཀྱི་འཁྲུལ་པའི་བག་ཆགས་བཞག་པའི་འཁྲུལ་སྣང་ལྷན་སྐྱེས་སད་པ་ལ་གེགས་བྱེད་གཞན་མ་སྐྱེས་ཤིང་དེ་ཉིད་སད་བྱེད་ཀྱི་རྒྱུ་ཚོགས་ཀྱང་འཁྲུལ་ངོར་ཚང་བའི་ཕྱིར། འཕགས་པ་ལྷས། འགྲོ་བའི་ས་བོན་རྣམ་ཤེས་ཏེ། ། ཡུལ་རྣམས་དེ་ཡི་སྤྱོད་ཡུལ་ལོ། ། ཞེས་དང༌། ཡང་བདེ་སྡུག་སོགས་དེ་དེ་ལྟར་བདེན་པའི་ཀུན་རྫོབ་ཀྱི་ཆོས་འདི་དག་ཐམས་ཅད་འཁྲུལ་པ་ལ་ལྟོས་པའི་ཉིང་འཁྲུལ་དུ་མ་བྱས་པའི་བློ་གནོད་མེད་ཀྱི་ཕར་བཞག་ལས་ཡུལ་རང་ངོས་ནས་ཚུར་བཞག་གི་བདེན་པར་བཞག་པ་དང་སྣང་བ་མིན་པ་ནི། འཕགས་པ་ཀླུ་སྒྲུབ་ཀྱིས། གཞན་ཡང་མི་དགེ་སྡུག་བསྔལ་དང༌། །
རྒ་དང་ན་དང་མི་རྟག་ཉིད། ། ལས་རྣམས་ཀྱི་ནི་རྣམ་སྨིན་དང༌། ། བདེ་བ་དང་ནི་སྡུག་བསྔལ་ཉིད། ། ཡང་དག་རི་མོ་མཁན་གྱིས་ནི། ། ཤིན་ཏུ་འཇིགས་བྱེད་གཤིན་རྗེའི་གཟུགས། ། བྲིས་ཏེ་རང་ལ་འཇིགས་པ་ལྟར། ། འཁོར་བར་རྨོངས་པའང་དེ་བཞིན་ནོ། ། ཇི་ལྟར་རང་གི་འདམ་བྱས་ནས། ། བྱིས་པ་དགའ་བ་འདྲེད་པ་ལྟར། ། དེ་བཞིན་ཤིན་ཏུ་དགའ་བ་ཡི། །
རྣམ་རྟོག་འདམ་དུ་སེམས་ཅན་བྱིང༌། ། མེད་ལ་ཡོད་པར་མཐོང་བ་ཡིན། ། སྡུག་བསྔལ་ཚོར་བ་མྱོང་བར་བྱེད། ། ཉམ་ང་ཕྱིན་ཅི་ལོག་བློ་ཡིས། ། དྭོགས་པའི་དུག་གིས་གནོད་པར་བྱེད། ། ཅེས་འབྱུང་བའི་ཕྱིར། ཡང་ཀུན་རྫོབ་ཀྱི་ཆོས་བདེན་པ་ཡོད་པར་སྣང་ཞེན་གྱིས་བཟུང་བའི་རྟགས་དང་ལམ་གྱི་དགག་བྱའི་ཆོས་འདི་དག་ལས་ཉོན་དང་བཅས་པའི་སེམས་ཀྱིས་བཞག་པ་ནི། འཕགས་པ་ཀླུས། ཀུན་རྫོབ་ཉོན་མོངས་ལས་ཀྱིས་བསྐྱེད། ། ལས་ནི་སེམས་ལས་བྱུང་བ་ཡིན། །
སེམས་ནི་བག་ཆགས་དག་གིས་སེམས། ། བག་ཆགས་བྲལ་བ་བདེ་བ་སྟེ། ། བདེ་བའི་སེམས་ནི་ཞི་བ་ཉིད། ། སེམས་ཞི་བ་ནི་རྨོངས་མི་འགྱུར། ། ཞེས་འབྱུང་བའི་ཕྱིར་དང༌། རྟགས་ཀྱི་དགག་བྱའི་ཀུན་རྫོབ་བདེན་པ་ནི་བློས་བཞག་གི་ཀུན་རྫོབ་ཀྱི་ཆོས་དེ་ཀ་ལ་ངོས་འཛིན་པ་ནི་ཇོ་བོ་ཆེན་པོ་དཔལ་ལྡན་ཨ་ཏི་ཤས་ཀྱང་བཞེད་དེ། དེས་མཛད་པའི་ཆོས་ཀྱི་དབྱིངས་སུ་བལྟ་བའི་གླུ་ལས། བདག་དང་བདག་གི་རྟག་ཆད་དང༌། ། ཉོན་མོངས་རྣམ་བྱང་རྒྱུ་འབྲས་དང༌། ། གཟུང་དང་འཛིན་པར་གང་སྤྲོས་པ། །
འདི་ནི་ཀུན་རྫོབ་བདེན་པ་འོ། ། ཞེས་འབྱུང་བའི་ཕྱིར། སྐྱེ་འཇིག་སོགས་ཀྱི་དངོས་པོ་དེ་དེར་བདེན་འཛིན་ལྷན་སྐྱེས་འབྱུང་བ་ཡང་འཕྲལ་གྱི་འཁྲུལ་རྒྱུས་མ་བསླད་པའི་མ་རིག་པའི་བློ་གནོད་མེད་ཀྱིས་བཞག་སྣང་ཁོ་ནར་གྲུབ་སྟེ། རྩ་བ་ལས། འབྱུང་བ་དང་ནི་འཇིག་པ་དག ། མཐོང་ངོ་སྙམ་དུ་ཁྱོད་སེམས་ན། ། འབྱུང་བ་དང་ནི་འཇིག་པ་དག ། གཏི་མུག་ཉིད་ཀྱིས་བསླད་པ་ཡིན། ། ཞེས་འབྱུང་བའི་ཕྱིར་དང༌། ཁྱད་པར་རང་རྒྱུད་པ་དག །
བདེན་འཛིན་ལྷན་སྐྱེས་ཀྱི་བློས་གང་ཟག་དང་ཆོས་སོགས་བདེན་དངོས་སུ་བཞག་པས་དེར་སྣང་གི་ཀུན་རྫོབ་འབྱུང་ཞིང་དེ་ཉིད་རིགས་པ་དང་ལམ་གྱི་དགག་བྱ་ཡིན་ཏེ། དེ་ཉིད་འཁྲུལ་པ་དང་སྒྲིབ་པ་ཉིད་ཀྱི་ཕྱིར་ཏེ། བློས་བཞག་གི་རྫུན་ཆོས་སྐྱེ་འགག་རྒྱུ་འབྲས་སོགས་བདེན་པར་བཏགས་སྣང་གི་ཆོས་དེ་སོ་སོར་རྟོག་པའི་ཤེས་རབ་དང་ཡེ་ཤེས་ཀྱིས་འགར་ཡང་གཟིགས་པ་མེད་པས་རིགས་པ་དང་ལམ་གྱི་ཡང་དག་པའི་སྤང་བར་བྱ་བ་ཡང་མཐར་ཕྱིན་པ་ཉིད་ཀྱི་ཕྱིར། ཇི་སྐད་དུ་བདེན་གཉིས་ལས། དེས་ན་ཐམས་ཅད་མཁྱེན་དེས་ཀྱང༌། ། གཞན་གྱི་དབང་གིས་སྐད་ཅིག་གིས། ། རྒྱུ་དང་འབྲས་བུར་གསལ་བ་ནི། ། ཅུང་ཟད་ཙམ་ཡང་མཁྱེན་མི་སྤྱོད། ། ཅེས་འབྱུང་བའི་ཕྱིར། དེས་ན་རང་བློ་དང་འབྲེལ་བ་སྟེ་རང་རྒྱུད་ཀྱིས་བསྡུས་པའི་བློ་བཞག་དང་བློས་སྣང་ཉིད་ཀྱི་ཆོས་ལ་བདེན་འཛིན་གྱི་གཞི་དང་དེ་གྲུབ་ཏུ་འཛིན་པ་འཇུག་པ་ཡིན་ལ།
དེ་ལས་གཞན་པའི་རང་བློས་བཞག་པ་མིན་པའི་གཞན་རྒྱུད་ཀྱི་བློས་བཞག་གི་ཆོས་བདེན་གྲུབ་པ་དང༌། ཡང་ན་ཤེས་བྱ་ལ་མི་སྲིད་པའི་རྟགས་ཆོས་བདེན་གྲུབ་པ་དང༌། སྲིད་ཀྱང་འདུས་མ་བྱས་པ་དང༌། བེམས་པོ་ལ་སོགས་པའི་ཆོས་བདེན་གྲུབ་པ་ཅིག་གི་གཞི་ལ་དེ་གྲུབ་ཏུ་འཛིན་པ་ཞུགས་ནས་རབ་ཏུ་འཁྲུལ་བའི་འཁོར་བའི་ཆོས་འདི་ནི་བྱུང་བ་མ་ཡིན་ཏེ། ཐོག་མ་མེད་པ་ནས་བློ་ཉིད་འཁྲུལ་ཏེ་སེམས་སེམས་བྱུང་འཁོར་བའི་ཆོས་དེར་བདེན་སྣང་ཉིད་དུ་ཕར་བཞག་པར་བྱས་པ་དེའི་བག་ཆགས་སད་དེ་སྐྱེ་བོ་དེ་ཉིད་འཁོར་བར་འཁོར་བར་འགྱུར་བའི་ཕྱིར། བདེན་གཉིས་ལས། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། ཞེས་འབྱུང་ལ། ཡང་འཇིག་རྟེན་ཀུན་རྫོབ་ཀྱི་བདེན་པ་ལས་ཉོན་འཁོར་བའི་ཆོས་འདི་དག་བདེན་འཛིན་ལྷན་སྐྱེས་ཀྱི་བློ་ཡང་དག་མིན་རྟོག་སྒྲ་དོན་འཛིན་པའི་རྟོག་པ་དང་རྟོག་མེད་ཀྱི་ཤེས་པ་གཉིས་ཀས་བཞག་ཅིང་དེར་སྣང་བ་ཡིན་ཏེ།
གཞན་སྣང་དེའང་འཇོག་བྱེད་ཀྱི་བློའམ་སེམས་ཁོ་ནས་བཞག་པ་ལས་གཞན་གྱིས་དེར་བཞག་པའམ་སྣང་བ་མ་ཡིན་པའི་ཕྱིར་ཏེ། འཕགས་པ་ཀླུས། འཇིག་རྟེན་རྣམ་པར་རྟོགས་ལས་བྱུང༌། ། རྣམ་རྟོག་སེམས་ལས་བྱུང་གྱུར་ཅིང༌། ། ཞེས་དང༌། སེམས་མེད་ཆོས་རྣམས་དེ་རྟོག་མེད། ། ཅེས་འབྱུང་བའི་ཕྱིར། བློའམ་སེམས་ཀྱིས་ཆོས་ཐམས་ཅད་ལ་དེ་དེར་བདེན་དང་བདེན་པ་མེད་པར་བཏགས་བཞག་གི་རྟེན་ཅིང་འབྲེལ་པར་འབྱུང་བའི་རྒྱུ་ལས་བཞག་པ་དེ་དེ་དང་མཐུན་པར་འབྲས་བུ་བདེན་པར་འཛིན་པ་དང་བདེན་པ་མེད་པར་ལྟ་བའི་ལྷན་སྐྱེས་ཀྱི་བློ་དེར་སྣང་བ་དང་ཞེན་པ་གཉིས་ཀ་འབྱུང་སྟེ། འཁོར་འདས་ཀྱི་ཆོས་ཐམས་ཅད་ཀུན་ནས་ཉོན་མོངས་པ་དང་རྣམ་པར་བྱང་བའི་བློས་བཞག་པའི་རྒྱུ་ལས་སྣང་བའི་འབྲས་བུ་ཙམ་ཡིན་པའི་ཕྱིར། མདོ་ལས།
ཀྱེ་རྒྱལ་བའི་སྲས་དག ། ཁམས་གསུམ་པོ་འདི་ནི་སེམས་ཙམ་སྟེ། སེམས་ཀྱི་མངོན་པར་འདུ་བྱས་པ་དང་སེམས་ཀྱིས་བྲིས་པ་ཡིན་གྱི། སེམས་ལས་གཞན་པའི་བྱེད་པ་པོ་དང་ཟ་བ་པོ་ནི་འགའ་ཡང་མེད་དོ། ། ཞེས་འབྱུང་ངོ༌། ། དེས་ན་འགྲོ་བ་འདི་དག་རང་བློ་ལ་སྣང་བའི་ཆོས་ལ་དེ་དེར་བདེན་དུ་གྲུབ་པ་ཕར་བཏགས་པའི་བག་ཆགས་བཞག་པའི་འཁྲུལ་རྒྱུ་ལས་འབྲས་བུ་དུས་ཕྱིས་བདེན་པ་དེར་སྣང་དང་དེར་འཛིན་གྱི་བློ་ལྷན་སྐྱེས་སྐྱེ་བ་འདི་ནི་ཐེག་པ་ཆེན་པོའི་གསུང་རབ་ཀྱི་སྙིང་པོར་གནས་ཏེ། དེ་ལས་གཞན་དུ་རང་བློ་ལ་སྣང་བའམ་དེས་བཞག་དང་མ་འབྲེལ་བའི་ཡུལ་རང་ངོས་ཀྱི་སྡོད་ལུགས་ཀྱི་བདེན་པར་གྲུབ་པའི་ཆོས་ལ་དངོས་བདེན་དུ་ཕར་བཞག་པ་མ་ཡིན་པར་དེ་ཉིད་ཚུར་སྣང་གི་འཁྲུལ་པས་བློ་བསླད་དེ་དེར་སྣང་དང་དེར་འཛིན་གྱི་བློ་ལྷན་སྐྱེས་སྐྱེས་པའི་དབང་གིས་ལས་ཉོན་བསགས་ནས་སྐྱེས་བུ་དག་འཁོར་བར་འཁོར་བ་ཡོད་པ་མ་ཡིན་པ་ཉིད་ཀྱི་ཕྱིར། མ་གྲུབ་བོ་སྙམ་ན་གྲུབ་སྟེ། རང་བློས་བཞག་པའམ་སྣང་བ་མ་ཡིན་པའི་ཆོས་ཡུལ་རང་ངོས་ནས་སྡོད་ལུགས་ཀྱི་བདེན་གྲུབ་ཀྱི་ཆོས་དེ་ཤེས་བྱ་ལ་ཡོད་པའམ་མེད་པ་གང་ཡིན་ཀྱང་རུང༌། བློས་བཞག་པའམ་བློས་སྣང་བའི་ཆ་དེ་མ་ཡིན་པར་བདེན་ཚད་དང་རྟགས་ཀྱི་དགག་བྱར་གྲུབ་པ་གང་ཞིག །
བློས་བཞག་སྣང་ཙམ་དུ་ཡོད་པའི་ཆོས་མིན་ན་དེ་ལ་བདེན་འཛིན་ལྷན་སྐྱེས་སྐྱེ་མི་སྲིད་པའི་ཕྱིར་ཏེ། དཔེར་ན་རི་བོང་གི་རྭ་ཤེས་བྱར་མེད་ཀྱང་བློས་ཡོད་པར་ཕར་བཞག་ཙམ་ལས་དེར་རི་བོང་གི་རྭ་ལ་དངོས་བདེན་དུ་འཛིན་པ་སྐྱེ་བའི་བློ་འཇུག་སྲིད་པ་ལས། ཁྱེད་ལྟར་ན་རྟགས་ཀྱི་དགག་བྱ་དེ་ནི་བློས་བཞག་སྣང་གི་ཆོས་ཙམ་དུའང་མ་གྲུབ་པར་གྲུབ་པར་སྨྲ་བ་ཉིད་ཀྱི་ཕྱིར། དེས་ན་གང་ཟག་དང་ཆོས་ཀྱི་གཞི་ལ་སྐྱེ་བོ་གང་དག་དེ་དེར་དངོས་བདག་ཏུ་བདེན་པར་འཛིན་པ་འདི་ནི་བདེན་འཛིན་ལྷན་སྐྱེས་སུ་གྲུབ་ལ། དེ་ལས་གཞན་བློའི་བཞག་སྣང་དང་མ་འབྲེལ་ཞིང་ཤེས་བྱ་ཙམ་དུའང་མི་རུང་བའི་བདེན་གྲུབ་ལ་དམིགས་པའི་བདེན་འཛིན་ལྷན་སྐྱེས་མི་སྐྱེ་བ་འདི་ནི་འགྲོ་བ་ཐམས་ཅད་ལ་མཐུན་པར་རང་མྱོང་མངོན་སུམ་གྱིས་གྲུབ་པའི་ཕྱིར། བདེན་འཛིན་འདིའི་དབང་གིས་ལས་བསགས་ནས་སྐྱེ་བོ་གང་དག་འཁོར་བར་འཁྱམས་པར་ཡང་མི་འགྱུར་རོ། ། གཉིས་པ་ནི། བློས་བཞག་སྣང་མིན་པའི་ཡུལ་རང་གི་ངོས་ཀྱི་སྡོད་ལུགས་ཀྱི་བདེན་པར་གྲུབ་པ་ལ་དམིགས་པའི་དེར་འཛིན་ལྷན་སྐྱེས་བདེན་འཛིན་ལྷན་སྐྱེས་ཡིན་པ་དང༌། དེའི་དབང་གིས་ལས་བསགས་ནས་འཁོར་བར་སྐྱེ་བ་དེ་ཉིད་འཁྲུལ་ངོར་སྲིད་ན། ཆོས་དང་གང་ཟག་དེ་དེར་བདེན་པར་བློས་བཞག་ཅིང་སྣང་བ་དེ་ལྟར་བཞག་པའི་བཞག་སྣང་རང་བློའི་རྒྱུད་དང་འབྲེལ་བའི་ཀུན་རྫོབ་བདེན་པ་ཡུལ་དུ་བྱེད་པའི་བདེན་འཛིན་ལྷན་སྐྱེས་ཅན་གྱི་གང་ཟག་འཁོར་བར་འཁོར་བར་མི་འགྱུར་བར་ཐལ།
བློས་བཞག་སྣང་མིན་པའི་ཡུལ་རང་ངོས་སྡོད་ལུགས་ཀྱིས་བདེན་པར་གྲུབ་པའི་ཀུན་རྫོབ་ཀྱི་བདེན་པ་རང་བློའི་རྒྱུད་དང་འབྲེལ་བ་མིན་པ་དེ་འདྲ་ཞིག་ལ་བདེན་པར་བཟུང་ནས་ལས་བསགས་པའི་གང་ཟག་དེ་ཉིད་འཁོར་བར་འཁོར་རིགས་པའི་ཕྱིར། ཡང་ཡུལ་རང་གི་སྡོད་ལུགས་ཀྱི་བདེན་པར་གྲུབ་པ་ཀུན་རྫོབ་བདེན་པ་རང་བློའི་རྒྱུད་དང་མ་འབྲེལ་བར་མ་གྲུབ་བོ་སྙམ་ན། དེ་གྲུབ་པར་ཐལ། རྟགས་ཀྱི་དགག་བྱ་དེ་ཡུལ་རང་ངོས་ནས་སྡོད་ལུགས་ཀྱི་བདེན་པར་གྲུབ་པ་ཞིག་དགོས་ལ། དེ་ནི་བློས་བཞག་སྣང་གི་ཡོད་པ་མིན་ཅིང་དེ་ཡོད་ན་དོན་དམ་པར་ཡོད་དགོས་པར་ཁྱེད་ཀྱིས་བཤད་ཅིང་དོན་དམ་པའི་ཡོད་པ་ནི་གཞི་མ་གྲུབ་པའི་ཕྱིར། མ་ཁྱབ་བོ་སྙམ་ན། ཁྱབ་པར་ཐལ། རང་བློ་དང་འབྲེལ་ན་རང་བློས་བཞག་པ་དང༌། རང་བློ་ལ་སྣང་བའི་ངོ་བོ་ཉིད་དང་རྒྱུ་འབྲས་སུ་འབྲེལ་དགོས་པ་ལས་མ་འབྲེལ་བ་དང་གཞི་གྲུབ་དགོས་པ་ལས་གཞི་མ་གྲུབ་པའི་ཕྱིར། འདོད་ན།
སྐྱེ་བོ་གང་དག་འཁོར་བར་འཁོར་བ་ན་ཕུང་ཁམས་སྐྱེ་མཆེད་ཀྱི་ཀུན་རྫོབ་བདེན་པའི་ཆོས་རང་བློ་དང་འབྲེལ་བ་པོའི་གང་ཟག་ཐམས་ཅད་འབད་མེད་དུ་གྲོལ་བར་འགྱུར་ཞིང༌། རྟགས་ཀྱི་དགག་བྱའི་ཀུན་རྫོབ་བདེན་པ་རང་བློ་དང་འབྲེལ་བ་མེད་པ་ཡུལ་དུ་བྱེད་པའི་གང་ཟག་ཐམས་ཅད་འབད་པ་དང་བཅས་པར་གྲོལ་བར་འགྱུར་བ་ཞིག་ཁས་ལེན་དགོས་པར་འགྱུར་ལ། དེ་ལྟ་ན་ཤེས་བྱ་ལ་སྔར་མི་སྲིད་པའི་གང་ཟག་གཉིས་པ་ཞིག་ཀྱང་བྱུང་བར་མ་གྱུར་ཏམ། གསུམ་པ་ལ། དབུ་མ་སྣང་བའི་ལུང་དོན་དེ་ལྟར་མ་ཡིན་པར་བསྟན། ཡིན་ན་སློབ་དཔོན་ཀ་མ་ལ་ཤཱི་ལ་ཉིད་ལ་ནང་འགལ་ཡོད་པར་བསྟན་པའོ། ། དང་པོ་ནི། ལུང་འདི་ཆོས་ཐམས་ཅད་དོན་དམ་པར་ངོ་བོ་ཉིད་མེད་པ་ལ། ངོ་བོ་ཉིད་རང་བདེན་པ་ཡོད་པར་འཁྲུལ་པའི་བློ་དེ་ནི་བློ་ཡང་དག་མ་ཡིན་ཏེ། དེ་ལྟར་མེད་བཞིན་ཡོད་པར་སྒྲོ་འདོགས་པ་ཉིད་ཀྱི་ཕྱིར།
ངོ་བོ་ཉིད་རང་བདེན་པར་ཡོད་པ་དེ་རྫུན་ནོ་ཞེས་བསྟན་པ་ནི། དངོས་པོ་ནས་ཅེས་བྱ་བའི་བར་རོ། ། སྒྲོ་བཏགས་དེ་ནི་འཁྲུལ་དུ་འཇུག་པ་ནི་འདིའམ་ནས་ཕྱིར་གྱི་བར་རོ། ། དེའི་དོན་ནི་ལུང་དང་སྦྱར་བ་ནི་དངོས་པོ་ངོ་བོ་ཉིད་མེད་པ་ལ་ངོ་བོ་སྐྱེ་འགག་སོགས་ཡོད་པར་བདེན་པ་དེ་ནི་རྫུན་ཙམ་གྱི་ངོར་བདེན་པ་ཡོད་ཀྱི། ཡང་དག་པར་རམ་དམ་པའི་དོན་དུ་ངོ་བོ་ཉིད་ཀྱི་སྐྱེ་འགག་སོགས་ཀྱི་རང་བཞིན་དུ་བདེན་པར་མེད་ལ། དེ་ལྟར་མེད་ཀྱང་ཡོད་པ་སྐད་ཀྱི་ཀུན་རྫོབ་བདེན་པ་འཕྲལ་གྱི་བློ་གནོད་མེད་ལ་སྣང་བའི་དབང་གིས་ཕར་བཞག་འདི་ལ་འཇིག་རྟེན་ན། དེ་ནི་ཡང་དག་པའི་ཀུན་རྫོབ་འདོད་དོ་ཞེས་པ་ནི་དེ་སྐད་ནས་གསུངས་པའི་བར་རོ། འཁྲུལ་བློ་དེའི་དབང་གིས་བྱུང་བའི་ཡང་དག་ཀུན་རྫོབ་ཀྱི་བདེན་པའི་ཆོས་བདེན་གྲུབ་པར་སྣང་བའི་རྫུན་ཆོས་ཐམས་ཅད་ནི་ཀུན་རྫོབ་པ་ཁོ་ན་སྟེ་ཡང་དག་པའི་དགག་བྱའོ་ཞེ་ན། དེ་ལས་ནས་ཞེས་པའི་བར་རོ། ། འོ་ན་ཀུན་རྫོབ་ཏུ་བདེན་པར་ཡོད་པར་སྣང་བའི་དངོས་ཆོས་དེ་ཐོག་མེད་ཀྱི་འཁྲུལ་པའི་བག་ཆགས་ཀྱི་སེམས་ཅན་ཏེ་སྲོག་ཆགས་ཐམས་ཅད་ལ་བདེན་པའི་དངོས་པོས་དབེན་པའི་བརྫུན་པ་སྟེ་འཁྲུལ་པར་མ་རྟོགས་པས་ཡང་དག་པའི་བདེན་པ་དངོས་སུ་རྟོགས་ཅིང་དེར་མཐོང་ལ།
འཁྲུལ་པ་རྒྱུད་ལྡན་དེ་དག་གི་དངོས་པོ་བདེན་པར་བཟུང་ཡང་དོན་དུ་དངོས་པོ་རྫུན་པའི་ངོ་བོ་ཐམས་ཅད་ནི་དཔྱད་ན་བདེན་པར་མེད་ལ། སྣང་ཚོད་འཁྲུལ་པ་ཀུན་རྫོབ་པའི་ངོར་ཡོད་པ་ལྟར་སྣང་བ་ནི་རིགས་པ་དང་ལམ་གྱི་དགག་བྱའོ་ཞེས། དེ་ཡང་ནས་ཞེས་བྱ་བའི་བར་རོ། ། དེ་ནས་དྲངས་མ་ཐག་པའི་ལུང་དེས་ནི་རང་བཞིན་ནམ་ངོ་བོའམ་དངོས་པོའམ་བདེན་གྲུབ་ཀྱི་སྣང་ཞེན་དོན་ལ་མི་གནས་ཀྱང་ཀུན་རྫོབ་ཏུ་ཡོད་པ་འདི་ནི་ཡང་དག་ཀུན་རྫོབ་ཅེས་བྱ་ལ། དེ་ནི་རིགས་པ་དང་ལམ་གྱི་དགག་བྱ་ཡིན་ཏེ། དེ་ལྟར་བདེན་པའི་སྣང་ཞེན་དུ་གྲུབ་པ་དེ་ཉིད་རྫུན་པར་ཡོད་པ་ལས་བདེན་པར་མེད་ཅིང༌། རྫུན་པར་ཡོད་པ་འདི་ནི་བློ་འཁྲུལ་པས་སྒྲོ་བཏགས་པ་ཉིད་དཔྱད་ན་རྫུན་པ་ཉིད་དུའང་ཡོད་པར་མི་འགྲུབ་པས་དེ་ལྟའི་ཆོས་དེ་ལྟ་བུ་ལ་དངོས་པོར་བལྟ་བའི་མཚན་མ་རིགས་པས་བཟློག་ནུས་པའི་ཕྱིར་ཞེས་དགོངས་སོ། །
གཉིས་པ་ནི། བློ་གནོད་མེད་ལ་སྣང་བའི་ཀུན་རྫོབ་ཏུ་དོན་བྱེད་པ་བདེན་པ་ཅན་གྱི་ཡོད་པ་ཁོ་ན་རྟགས་ཀྱི་དགག་བྱ་ཡིན་ན། ལུང་དེ་ཉིད་ཀྱི་འཇུག་ཐོགས་དེར་བློ་གནོད་མེད་ལ་སྣང་བའི་ཀུན་རྫོབ་ཏུ་དོན་བྱེད་པ་ཅན་གྱི་ཡོད་པ་ཁོ་ན་ཡང་དག་པར་རྟགས་ཀྱི་དགག་བྱ་ཡིན་པ་དང༌།
དེ་ལྟ་བུའི་རྟགས་ཀྱི་དགག་བྱ་དེ་ཤེས་བྱ་ལ་གཏན་མི་སྲིད་པའང་མ་ཡིན་ནོ་ཞེས། གོང་དུ། ཀུན་རྫོབ་ཏུ་ཡོད་པ་ཁོ་ནའོ་ཞེས་བྱའོ། ། ཞེས་པའི་ཀུན་རྫོབ་ཏུ་ཡོད་པ་འདི་དག་ཅེས་ཉེ་བར་བཟུང་སྟེ། ཇི་སྐད་དུ། འདི་དག་ཡང་དག་པར་དངོས་པོའི་ངོ་བོ་ཉིད་ཀྱང་མ་ཡིན་ཏེ། ཇི་ལྟར་སྣང་བ་དེ་ཁོ་ན་ཉིད་མ་ཡིན་པའི་ཕྱིར། རི་བོང་གི་རྭ་བཞིན་དུ་གཏན་མེད་པའི་ངོ་བོ་ཉིད་ཀྱང་མ་ཡིན་ཏེ། མ་བརྟགས་ན་ཉམས་དགའ་བའི་རྣམ་པར་སྣང་བའི་ཕྱིར། ཞེས་དང༌།
ཁྱད་པར། ཀུན་རྫོབ་ཏུ་ཡོད་པ་ཀུན་རྫོབ་ཏུ་དངོས་པོར་ཡོད་པས་རིགས་པའི་དགག་བྱ་མ་ཡིན་པ་རང་རྒྱུད་པས་བཞེད་དོ། ། ཞེས་ཁྱེད་སྨྲ་བ་དེ་ནི་སློབ་དཔོན་འདིས་ཆེར་བཀག་པ་ཡིན་ཏེ། ལུང་དེའི་འཇུག་ཐོགས་ཁོ་ནར་ཇི་སྐད་དུ། ཇི་སྐད་བཤད་པའི་ཀུན་རྫོབ་ནི་དངོས་པོ་ཉིད་ཀྱང་མ་ཡིན་ཏེ། ཕྱིན་ཅི་ལོག་གི་རྣམ་པ་ཉེ་བར་འཛིན་པ་སྣང་བའི་ཕྱིར་ཏེ། ཞེས་འབྱུང་བའི་ཕྱིར། དེའང་ཆོས་རང་བཞིན་མེད་པ་ལ་བདེན་རྫུན་གྱི་རང་བཞིན་ནི་གང་དུ་ཡང་ངོ་བོ་ཉིད་དམ་རང་བཞིན་ནམ་དེར་བདེན་པར་མཐོང་བ་འདི་ཕྱིན་ཅི་ལོག་ཁོ་ནར་ཞུགས་པའི་ཕྱིར། ཞེས་དགོངས་སོ། ། དེར་མ་ཟད་སྒྱུ་མ་མཁན་གྱིས་བཞག་པའི་ཆོས་རྫུན་པ་ལྟར་བདེན་པར་མེད་ཀྱང་ཡོད་པ་ལྟར་མི་རིགས་པས་འཁྲུལ་པའི་བློ་གནོད་མེད་ཀྱིས་བཞག་པའི་ཀུན་རྫོབ་ཏུ་ཡོད་པའི་དོན་བྱེད་ཅན་གྱི་དངོས་པོ་ནི་རྟགས་དང་ལམ་གྱི་དགག་བྱ་ཡིན་ཏེ།
ཀུན་རྫོབ་བདེན་པ་ཡིན་པ་དང་བློ་འཁྲུལ་པས་སྒྲོ་བཏགས་ཡིན་པའི་ཕྱིར་ཞེ་ན། དེར་ཇི་སྐད་དུ། འདི་ལྟར་སྐྱེས་བུའི་སྒྱུ་མ་ལ་སོགས་པ་ལ་འཁྲུལ་པའི་རྣམ་པར་ཤེས་པ་དང་ལྡན་པའི་མི་དག་གིས་བཞག་པའི་ངོ་བོ་ཇི་ལྟ་བ་དེ་བཞིན་དུ་དངོས་པོ་ཐམས་ཅད་ལ་རྫུན་པའི་རྣམ་པ་ཅན་གྱི་ཤེས་པས་སྒྲོ་བཏགས་པའི་ངོ་བོ་གང་ཡིན་པ་ཀུན་རྫོབ་བདེན་པའོ་ཞེས་འབྱུང་ངོ༌། ། ཡང་ཁྱེད་ཅག་ཀ་བུམ་སོགས་དོན་བྱེད་པར་བདེན་པ་ཅན་གྱི་ཤེས་པས་སྒྲོ་བཏགས་པའི་ཀུན་རྫོབ་ཀྱི་བདེན་པ་ནི་རྟགས་ཀྱི་དགག་བྱ་མ་ཡིན་ཏེ། ཀུན་རྫོབ་ཀྱི་བདེན་པར་གྲུབ་པ་ནི་རྟགས་ཀྱི་དགག་བྱ་ཡིན་པའི་ཕྱིར། བློ་གནོད་མེད་ཀྱིས་བཞག་པ་སྟེ་སྒྲོ་མ་བཏགས་ཀྱི་ཆོས་རྟགས་ཀྱི་དགག་བྱ་མིན་པར་ཡང་གྲུབ་བོ་སྙམ་ན། དེ་ལྟ་ན་ཁྱོད་ཅག་ཀུན་རྫོབ་ཀྱི་བདེན་པ་ནི་བདེན་འཛིན་ཉིད་ཀྱི་བཟུང་བ་ལས་རྟགས་དང་ལམ་གྱི་དགག་བྱར་གྲུབ་པས་འཕགས་པས་ཀུན་རྫོབ་ཀྱི་བདེན་པ་མི་གཟིགས་ཤིང་འཕགས་པ་ལ་ཀུན་རྫོབ་ཙམ་ཡུལ་དུ་བྱེད་དོ་ཞེས་བྱ་བ་དེའང་འདོར་བར་རིགས་ཏེ། ཀུན་རྫོབ་ཀྱི་བདེན་པ་དེ་རྟགས་སོགས་ཀྱི་དགག་བྱ་མིན་པར་ཀུན་རྫོབ་ཏུ་ཡོད་པ་ལ་ཐ་སྙད་ཚད་མས་གྲུབ་ཅིང༌། དེ་ལ་ཚད་མ་གཞན་གྱིས་གནོད་བྱར་ཡང་མེད་པའི་ཕྱིར། འདོད་ན།
འཇུག་འགྲེལ་ལས། དེ་ཡང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ་འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་སྣང་བཅས་ཀྱང་རང་བཞིན་ཡིན་གྱི། བདེན་པར་རློམ་པ་མེད་པའི་ཕྱིར། དེའང་ཤེས་བྱའི་སྒྲིབ་པའི་མཚན་ཉིད་ཅན་མ་རིག་པ་ཙམ་ཀུན་ཏུ་སྤྱོད་པའི་ཕྱིར། སྣང་བ་དང་བཅས་པའི་སྤྱོད་ཡུལ་ཅན་གྱི་འཕགས་པ་རྣམས་ལ་སྣང་གི་སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ་ཞེས་གསུངས་པ་དང་འགལ་བ་ཉིད་དུ་སྨྲས་པའི་ཕྱིར། ཁྱེད་ཅག་གི་ཚིག་གི་ཟོལ་སྦྱོར་ཉི་ཚེ་བ་དེ་ལྟ་བུས་ནི་སངས་རྒྱས་ཀྱི་གསུང་རབ་ཀྱི་དགོངས་དོན་ཆེར་རྙོགས་ཀྱང་ཡིད་བཞིན་གྱི་ནོར་བུ་ལས་བྱུང་བའི་ཡན་ལག་བརྒྱད་ལྡན་གྱི་ཆུ་འདམ་བུའི་རྙོགས་མས་རྙོག་པར་མི་ནུས་པ་ལྟ་བུ་ལས་གཞན་དུ་བྱར་མེད་དོ། ། བཞི་པ་ནི། རང་རྒྱུད་པས་ཀུན་རྫོབ་ཏུ་ཀུན་རྫོབ་འཁྲུལ་པའི་དངོས་ཆོས་མི་འགོག་ཅིང་ཀུན་རྫོབ་པའི་ཆོས་དོན་དམ་པར་མ་འཁྲུལ་པའི་དངོས་ཆོས་སུ་ཡོད་པར་འདོད་པ་ཇི་ལྟར་འགོག་པའི་ཚུལ་དང༌། ཚུལ་དེ་ཁྱེད་ཀྱིས་མ་ཤེས་པས་ཁྱེད་ཅག་གིས་རང་རྒྱུད་པའི་ལུགས་ལ་ཀུན་རྫོབ་བདེན་པ་བདེན་འཛིན་ལྷན་སྐྱེས་ཀྱི་བཟུང་བ་ལྟར་རང་ལུགས་ལ་འཇོག་དགོས་པར་སོང་བ་དང༌། ཀུན་རྫོབ་ཀྱི་བདེན་པ་ཀུན་རྫོབ་ཀྱི་བདེན་འཛིན་ཅན་གྱི་འཁྲུལ་ངོར་མ་དཔྱད་ཙམ་དུ་མི་འགོག་པའི་སྐབས་ཤིག་རྣམ་པར་བཞག་པ་ན་ཐལ་རང་གཉིས་བཞེད་པ་དོན་ལ་མཐུན་ཀྱང་ཀུན་རྫོབ་འཇིག་རྟེན་གྱི་བདེན་པར་གྱུར་པའི་ཚད་མ་ཙམ་ཀུན་རྫོབ་ཀྱི་བདེན་པའི་དབང་དུ་བྱས་ནས་རང་ལུགས་སུ་འཇོག་པ་དང་མི་འཇོག་པའི་ཁྱད་པར་ལས་ཐལ་རང་གི་འདོད་པ་མི་མཐུན་པར་འགྱུར་པའོ། །
དང་པོ་ནི། རང་རྒྱུད་པས། ཀུན་རྫོབ་ཀྱི་བདེན་ཆོས་མྱུག་སོགས་ཀྱི་སྐྱེ་འགག་གི་དངོས་པོ་དེར་བདེན་གྱི་ཡོད་པ་དེ་ནི་དེར་དོན་ལ་མེད་ཀྱང་ཐོག་མེད་འཁྲུལ་པའི་བློ་སྨིན་པས་དེར་དངོས་བདེན་དུ་ཡོད་པར་སྣང་ལ། དེ་ངོར་དེ་ཙམ་དུ་བདེན་པ་ནི་འགོག་པ་མ་ཡིན་ཏེ། ལས་ཀྱི་འབྲས་བུར་གྲུབ་ཟིན་བཙན་འགོག་མི་ནུས་པའི་ཕྱིར་དང༌། འཕྲལ་གྱི་བློ་གནོད་མེད་ཀྱིས་བཞག་པའི་འཇིག་རྟེན་ཀུན་རྫོབ་ཀྱི་བདེན་པ་ལ་ཐ་སྙད་དུ་བླང་དོར་འཇིག་རྟེན་ན་བྱེད་དགོས་པས་དེ་དགག་པ་ནི་གནས་སྐབས་སུ་དགོས་པ་ཡང་མེད་པའི་ཕྱིར། དེ་ལྟ་ནའང་མྱུག་སོགས་ཀྱི་སྐྱེ་འགག་གི་དངོས་པོ་བདེན་པར་ཡོད་པ་དང་བདེན་མེད་དུ་རང་གིས་ངོ་བོས་རང་བཞིན་ཞིག་དོན་དམ་པར་རམ་ཡང་དག་པར་གནས་ཚུལ་དུ་ཞུགས་པའི་ཡོད་པ་ཞིག་ཅེས་འཚོལ་བ་ན་དེ་ལྟའི་དངོས་ཆོས་དེ་ནི་བདེན་མི་བདེན་གང་གི་རང་བཞིན་དུ་ཡང་བདེན་པར་གྲུབ་པ་མ་ཡིན་ཏེ། དེ་ལྟར་གྲུབ་ན་དེ་འདྲའི་དངོས་ཆོས་དེ་ནི་དངོས་ཆོས་དེ་ངོ་བོ་ཉིད་དང་དོན་དམ་པ་དང་རང་གི་མཚན་ཉིད་དང་རང་གི་ཡིན་ལུགས་ཀྱིས་གྲུབ་དགོས་པ་ལས་དེ་ལྟར་ཡང་མ་གྲུབ་ཅིང༌། ཀུན་རྫོབ་ཏུ་དེ་གྲུབ་ཀྱི་འཁྲུལ་སྣང་ནི་བསླད་ངོ་ནས་བཞག་པས་དེ་ཙམ་གྱིས་གྲུབ་པས་གནས་ཚུལ་དུ་གྲུབ་གོ་མི་ཆོད་པའི་ཕྱིར། དེས་ན་ཀུན་རྫོབ་ཀྱི་དངོས་ཆོས་ཀུན་རྫོབ་ཏུ་བསླུ་རྫུན་དུ་སྐྱེ་འགག་སོགས་མ་དཔྱད་པར་མི་འགོག་ཀྱང་རྫུན་པའི་དངོས་ཆོས་དེ་དཔྱད་ན་བསླུ་རྫུན་མ་ཡིན་པ་བདེན་པའི་སྐྱེ་སོགས་ཀྱི་དངོས་པོ་རང་བདེན་པར་འགོག་པར་བྱེད་པ་ཡིན་ཏེ།
དབུ་མ་སྣང་བར། སྐྱེ་བ་ཙམ་ཡིན་གྱི་སྐྱེ་བའི་ཁྱད་པར་ནི་མ་ཡིན་ནོ། ། འདིར་དོན་དམ་པར་སྐྱེ་བ་བཀག་པས་དངོས་པོ་དོན་དམ་པར་ངོ་བོ་ཉིད་མེད་པར་སྒྲུབ་པར་འདོད་ཀྱི་སྐྱེ་བ་ཙམ་མི་འགོག་གོ ། ཞེས་འབྱུང་བའི་ཕྱིར། དེས་ན་ཙོང་ཁ་པས་རང་རྒྱུད་པའི་འདོད་པར་བརྟགས་པའི་སྐྱེ་ཙམ་གྱི་དངོས་ཆོས་ཀུན་རྫོབ་པ་མི་འགོག་པའི་དོན་དཔྱད་པ་ན་རྟགས་ཀྱི་དགག་བྱ་མིན་པས་མི་འགོག་ཅིང་དེ་ཚད་གྲུབ་ཏུ་འདོད་ནས་དེ་ཉིད་དོན་ལ་མ་གྲུབ་པར་མི་འཆད་པ་དེ་ལྟ་མ་ཡིན་ཏེ་རང་རྒྱུད་པ་དག ། སྐྱེ་འགག་ཙམ་གྱི་ཀུན་རྫོབ་པའི་དངོས་ཆོས་དེ་ཉིད་སྒྲོ་བཏགས་པའི་འཁྲུལ་པ་ཉིད་ཀྱི་ཡང་དག་པར་ན་ཐོས་བསམ་ལས་བྱུང་བའི་ཤེས་རབ་ཀྱི་རྟགས་ཀྱི་དགག་བྱ་དང༌། སྒོམ་བྱུང་གི་ཤེས་རབ་ཀྱི་ལམ་གྱི་དགག་བྱ་ནི་དེ་ཉིད་དུ་རིགས་པའི་ཕྱིར། ཞེས་སྣང་བར། གང་ཡང་ཀུན་རྫོབ་ཏུ་སྐྱེ་ཞེས་བྱ་བ་ལ་སོགས་པ་དེ་ཡང་དོན་ནི་འདི་ཡིན་པར་བརྗོད་པར་འདོད་དེ། གང་གི་ཕྱིར་ཀུན་རྫོབ་འཁྲུལ་པའི་ངོ་བོ་ཇི་སྐད་བཤད་པས་དངོས་པོ་རྣམས་ཡང་དག་པར་སྐྱེ་བ་མེད་ཅིང་སྐྱེ་བ་ལྟ་བུར་ཉེ་བར་སྟོན་པར་བྱེད་པ་དེའི་ཕྱིར་དེ་དག་གི་བསམ་པའི་དབང་གིས་དངོས་པོ་རྣམས་ཀུན་རྫོབ་ཏུ་སྐྱེ་བོ་ཞེས་བྱའོ། །
དེ་ཉིད་ཀྱི་ཕྱིར་བཅོམ་ལྡན་འདས་ཀྱིས། དངོས་རྣམས་སྐྱེ་བ་ཀུན་རྫོབ་ཏུ། ། ཞེས་གསུངས་སོ། ། གང་ཡང་དོན་དམ་པར་སྐྱེ་བ་མེད་ཅེས་བྱ་བ་ལ་སོགས་པ་སྨྲས་པ་དེ་ལ་ཡང་དོན་ནི་འདི་ཡིན་པར་འདོད་དེ། ཡང་དག་པའི་ཐོས་པ་དང་བསམ་པ་དང་སྒོམ་པ་ལས་བྱུང་བའི་ཤེས་པ་ཐམས་ཅད་ནི་ཕྱིན་ཅི་མ་ལོག་པའི་ཡུལ་ཅན་ཡིན་པའི་ཕྱིར་དོན་དམ་པ་ཞེས་བྱ་སྟེ། དེའི་དོན་དམ་པ་ཡིན་པའི་ཕྱིར། མངོན་སུམ་དང་བརྒྱུད་པས་བྱས་པ་ནི་ཁྱད་པར་ཡོད་དེ། དེ་དག་གི་དབང་གིས་དངོས་པོ་འདི་དག་ཐམས་ཅད་མ་སྐྱེས་པ་ཁོ་ནར་ཤེས་སོ། ། དེས་ན་ཇི་སྐད་དུ། དོན་དམ་པར་སྐྱེ་བ་མེད་དོ་ཞེས་བྱ་བ་ནི་འདི་དག་གང་ཡང་དག་པའི་ཤེས་པས་སྐྱེ་བར་མ་གྲུབ་བོ་ཞེས་བྱ་བར་བཤད་པར་འགྱུར་རོ། །
ཞེས་འབྱུང་བའི་ཕྱིར། དེས་ན་ཆོས་ཅན་མྱུག་སོགས་བློ་གནོད་མེད་ལ་སྣང་བ་མི་འགོག་ཅིང་ཤེས་བྱར་མེད་པའི་རང་གི་སྡོད་ལུགས་ཀྱི་གྲུབ་པ་རྟགས་ཀྱི་དགག་བྱ་ཡིན་ནོ་ཞེས་བྱ་བ་འདི་ནི་གཏན་མི་རིགས་ཏེ། དོན་དམ་པར་རྟགས་ཀྱི་དགག་བྱའི་མྱུག་སོགས་དེ་བློ་གནོད་མེད་ལ་སྣང་བའི་ཀུན་རྫོབ་པའི་དངོས་པོ་དེ་མ་ཡིན་པའི་ཕྱིར་ཏེ། དེ་ལས་གཞན་པའི་ཆོས་བཀག་ཀྱང་མྱུག་སོགས་ཀུན་རྫོབ་པའི་དངོས་ཆོས་དོན་ལ་ཡོད་པ་མི་ཁེགས་པའི་ཕྱིར་ཏེ། འབྲེལ་པ་མེད་པ་ཉིད་ཀྱི་ཕྱིར། སྣང་བར། དངོས་པོ་ཐམས་ཅད་དོན་དམ་པར་ངོ་བོ་ཉིད་མེད་པ་སྒྱུ་མ་ལ་སོགས་པ་བཞིན་དུ་ཀུན་བཏགས་པའི་ངོ་བོ་ཡིན་པའི་ཕྱིར་ཞེས་འབྱུང་ངོ༌། ། དེས་ན་རང་རྒྱུད་པས་དོན་དམ་པའི་བདེན་པ་ནི་བདེན་པ་གཉིས་ཀར་མ་གྲུབ་ཅིང༌། ཀུན་རྫོབ་བདེན་པ་ནི་འཕྲལ་གྱིས་འཁྲུལ་རྒྱུས་བློ་གནོད་མེད་ཀྱི་བདེན་འཛིན་ལྷན་སྐྱེས་ཀྱི་ངོར་ཀུན་རྫོབ་ཙམ་དུ་གྲུབ་ཀྱང་དོན་དམ་པར་མ་གྲུབ་སྟེ། མྱུག་སོགས་ཀྱི་དངོས་པོ་ཀུན་རྫོབ་བདེན་པ་ནི་ཀུན་རྫོབ་བདེན་པའི་ཆོས་ཅན་བསླུ་ཆོས་ཀྱི་ཆོས་ཉིད་འཛིན་པ་དེར་གྲུབ་ཀྱང་ཀུན་རྫོབ་བདེན་པའི་ཆོས་ཅན་གྱི་ཆོས་ཉིད་འཛིན་པ་དེར་གྲུབ་ཀྱང༌།
ཀུན་རྫོབ་བདེན་པའི་ཆོས་ཅན་གྱི་ཆོས་ཉིད་དེ་ནི་གནས་ཚུལ་ལ་ཡང་དག་པར་ཞུགས་པའི་དོན་དམ་པའི་ཆོས་ཉིད་ཀྱི་ཆོས་ཉིད་མ་ཡིན་པས་ཀུན་རྫོབ་བདེན་པའི་ཆོས་ཅན་གྱི་ཆོས་ཉིད་ནི་དོན་དམ་བདེན་པའི་ཆོས་ཉིད་ཀྱི་ཆོས་ཉིད་དེར་མ་གྲུབ་པའི་ཕྱིར། གྲུབ་ན་ཆོས་ཅན་ཀུན་རྫོབ་བདེན་པའི་བསླུ་ཆོས་ཀྱི་ཆོས་ཉིད་ཀྱང་ཆོས་ཉིད་དོན་དམ་བདེན་པར་བསླུ་མེད་ཀྱི་ཆོས་ཉིད་དུ་འགྱུར་ལ། དེ་ལྟ་ན་བློ་སྣང་གིས་བཞག་པའི་ཀུན་རྫོབ་ཀྱི་བདེན་པ་བསླུ་ཆོས་འདི་ཉིད་ཆོས་ཉིད་དོན་དམ་བདེན་པ་མི་བསླུ་བའི་ཆོས་ཉིད་དུ་འགྱུར་བའི་ཕྱིར། དེ་ལྟ་ན་ཉེས་པ་ཅིར་འགྱུར་ཞེ་ན། སེམས་ཅན་ཐམས་ཅད་ཀྱིས་དོན་དམ་པའི་ཆོས་ཉིད་བསླུ་བ་མེད་དེ། བློ་གནོད་མེད་ལ་སྣང་བས་འབད་པ་མེད་པར་གྲོལ་བར་འགྱུར་བ་དང༌། དེ་ཡང་འདོད་མི་རིགས་པའི་ཕྱིར་ཏེ། ཆོས་ཅན་ཀུན་རྫོབ་བདེན་པའི་དངོས་པོ་ནི་བསླུ་བ་མེད་པ་དོན་དམ་བདེན་པའི་ཆོས་ཉིད་ཡིན་པར་འགལ་བའི་ཕྱིར་ཏེ། ཚུ་རོལ་མཐོང་བ་དག་གིས་མཐོང་བྱའི་འཁྲུལ་བ་བསླུ་ཆོས་སྒྱུ་མ་ལྟ་བུ་ཉིད་དུ་གནས་པའི་ཕྱིར། སྣང་བར།
ཁོ་བོ་ཅག་ཀྱང་འདི་མ་མཐོང་ངོ་ཞེས་ནི་མི་འགྲུབ་བོ། ། མཐོང་བ་ཙམ་ནི་ཚད་མ་ཡང་མ་ཡིན་ཏེ། རྨི་ལམ་ལ་སོགས་པ་བཞིན་དུ་རྫུན་པ་འདི་ཐམས་ཅད་ཀྱང་སྣང་བའི་ཕྱིར། འོན་ཀྱང་གང་དག་ཇི་ལྟར་མཐོང་བ་དེ་ཁོ་ན་ཉིད་དུ་ཁས་ལེན་དེ་དག་གིས་ལོག་པ་སྒྲོ་འདོགས་བསལ་བའི་ཕྱིར། ཆོས་ཐམས་ཅད་རྨི་ལམ་ལྟ་བུར་སྒྲུབ་པ་ལ་འགལ་བ་མེད་དོ་ཞེས་འབྱུང་བའི་ཕྱིར། དེས་ན་ཆོས་ཅན་ཀུན་རྫོབ་ཀྱི་བདེན་པ་ཀུན་རྫོབ་ཏུ་མི་འགོག་ཀྱང་དོན་དམ་པར་འགོག་ན་ཆོས་ཅན་ཀུན་རྫོབ་ཀྱི་བདེན་པ་ལ་ཀུན་རྫོབ་ཀྱི་བདེན་པ་ཞེས་སྒྲ་སྦྱར་བ་ཡང་འཇིག་རྟེན་ལ་གྲགས་པ་ཙམ་ཡིན་པ་དང༌། དེ་ལྟའི་བློ་བཞག་གི་ཆོས་ཀུན་རྫོབ་བདེན་པའི་ཆོས་ཉིད་ཀྱི་དངོས་པོ་མེའི་རང་བཞིན་ཚ་ཞིང་སྲེག་པར་དོན་བྱེད་པའི་བདེན་པ་ཅན་ཐམས་ཅད་ཀྱང་དེ་དེར་དངོས་པོར་གྲུབ་པ་མ་ཡིན་པས་རྟགས་ཀྱི་དགག་བྱ་ཉིད་དོ་ཞེས་པ་ནི་ལུགས་འདི་པ་དག་གི་ཐུན་མོང་མིན་པའི་བཞེད་པ་ཡིན་ཏེ། ཆོས་ཅན་གྱི་ཀུན་རྫོབ་ཀྱི་བདེན་པ་དོན་དམ་པའི་བདེན་པའི་ཆོས་ཉིད་དུ་ཡོད་སྲིད་ན་ཡོད་པར་གྲུབ་ཏུ་ཆུག་ཀྱང་དེར་ཡང་མ་གྲུབ་སྟེ། དོན་དམ་པའི་ཆོས་ཉིད་ཀྱང་ཡོད་པ་ལ་སོགས་པའི་སྤྲོས་པ་དང་བྲལ་བའི་ཕྱིར། དེར་མ་གྲུབ་ན་ཀུན་རྫོབ་ཙམ་དུ་བདེན་འཛིན་ལྷན་སྐྱེས་ཀྱི་བཟུང་ངོར་གྲུབ་པས་གྲུབ་གོ་ཆོད་པའང་མ་ཡིན་པའི་ཕྱིར་ཏེ།
གང་རྫུན་པ་དང་བསླུ་བའི་ཆོས་སུ་གྲུབ་པ་དེ་ནི་རང་ཉིད་མ་གྲུབ་པར་བྱེད་པའི་རང་བཞིན་ཉིད་དུ་གནས་པའི་ཕྱིར། ཞེས་སྣང་བར། བདེན་པའི་སྒྲ་དོན་མངོན་པར་མི་ཤེས་པ་ཁོ་ནས་གླེང་བ་ཡིན་ཏེ། འདི་ལྟར་འཁྲུལ་པའི་བློ་ནི་ཀུན་རྫོབ་ཡིན་ཞེས་སྔར་བསྟན་ཟིན་ཏོ། ། དེ་ནི་རྫུན་པའི་རྣམ་པ་ཉེ་བར་འཛིན་པ་སྣང་བའི་ཕྱིར་མི་བདེན་པ་ཞེས་བྱའོ། ། དེ་ཡང་ཡང་དག་པར་བདེན་པ་མ་ཡིན་ཀྱང་བདེན་པའི་ངོ་བོ་ལྟ་བུ་གྲགས་པས་དེའི་ཕྱིར། དེ་དག་གི་བསམ་པའི་དབང་གི་འདི་ལ་བདེན་པའོ་ཞེས་མིང་དུ་འདོགས་པར་མཛད་དོ། ། གང་གི་ཚེ་ཤེས་པ་དང་ཤེས་བྱ་ལ་སོགས་པ་ཐམས་ཅད་ཀུན་རྫོབ་བོ་ཞེས་བརྗོད་པ་དེའི་ཚེ་ཡང་འཇིག་རྟེན་ལ་གྲགས་པའི་ངོར་བདེན་པ་ཞེས་བྱའི་ཡང་དག་པའི་ཡེ་ཤེས་དང་མཐུན་པར་ནི་མ་ཡིན་ཏེ། དེའི་ཕྱིར་ལྟོས་པའི་བྱེ་བྲག་གི་སྒྲ་ཙམ་བཀོད་པའི་ཕྱིར་བདེན་པ་དང་བདེན་པ་མ་ཡིན་པ་དག་ཕན་ཚུན་འགལ་བ་ཉིད་མ་ཡིན་ནོ། ། ཀུན་རྫོབ་ནི་ལོག་པའི་རྣམ་པར་སྣང་བའི་ཕྱིར་དང་དངོས་པོ་ཉིད་དུ་ཁས་ལེན་པ་ཡང་མ་ཡིན་ཏེ།
ཞེས་འབྱུང་བའི་ཕྱིར། གཉིས་པ་ནི། དེ་ལྟར་བཤད་པ་ལས་ཅིར་འགྱུར་ན། ཀུན་རྫོབ་ཆོས་ཅན་གྱི་ཆོས་ཉིད་དོན་དམ་ཆོས་ཉིད་དུ་མ་གྲུབ་ཀྱང་ཐོག་མེད་ཀྱི་བློ་གནོད་མེད་ཀྱི་འཁྲུལ་ངོ་ན་ཀུན་རྫོབ་ཆོས་ཅན་གྱི་ཆོས་ཉིད་དུ་སྣང་བ་མི་འགལ་ཞིང་དེ་ཙམ་དུ་མི་འགལ་བའི་རྟེན་ཅིང་འབྲེལ་འབྱུང་གི་ཆོས་ཙམ་དེ་རྟགས་ཀྱི་དགག་བྱ་མིན་ཀྱང་ཆོས་ཅན་ཀུན་རྫོབ་བདེན་པའི་མེའི་མཚན་ཉིད་ཚ་སྲེག་ལྟ་བུ་དེ་མེ་དེའི་དོན་དམ་པའི་ཆོས་ཉིད་ཡང་དག་པ་ཡིན་པ་དེ་འགོག་ལ། ཡང་དག་པའི་ཆོས་ཉིད་ཀྱི་ཆོས་ཉིད་མ་ཡིན་པར་གྲུབ་པ་ན་ཆོས་ཅན་ཀུན་རྫོབ་སྒྱུ་མ་ལྟ་བུའི་ཆོས་ཉིད་ཡ་མ་རླར་སོང་བ་དང༌། དེ་འདྲའི་ཆོས་ཉིད་ལ་བདེན་པའི་ཆོས་ཉིད་དང་བྲལ་བར་རྟོགས་པས་བདེན་རྫུན་གྱི་རང་བཞིན་གྱི་སྤྲོས་པ་ཐམས་ཅད་ཀྱིས་དབེན་པའི་ཤེས་རབ་ཁྱད་པར་ཅན་སྐྱེ་བ་ཉིད་ཀྱིས་ཚུལ་འདིའི་བདེན་གཉིས་ཀྱི་ཚུལ་འཁྲུལ་པ་མེད་པར་ཁོང་དུ་ཆུད་པར་ཡང་ནུས་ལ། ཁྱད་པར་ཆོས་ཅན་ཀུན་རྫོབ་ཀྱི་ཆོས་ཉིད་དོན་དམ་ཆོས་ཉིད་ཀྱི་ཆོས་ཉིད་བསླུ་མེད་དུ་གྲུབ་ན་ནི། ཀུན་རྫོབ་བདེན་པའི་ཆོས་ཉིད་བསླུ་ཆོས་ལྟར་དོན་དམ་བདེན་པའི་ཆོས་ཉིད་ཀྱང་བསླུ་མེད་དུ་མི་འགྱུར་བར་བསླུ་ཆོས་ཉིད་དུ་འགྱུར་ལ། དེ་ལྟ་ན་གང་བསླུ་བ་མེད་པའི་དོན་མཐོང་བའང་མེད་པར་འགྱུར་རོ་ཞེས་རང་རྒྱུད་པས་བཞེད་པ་འདི་ལ། ཙོང་ཁ་པ་ཆེན་པོས་ཕྱིན་ཅི་ལོག་ཏུ་བཟློག་ནས།
ཀུན་རྫོབ་ཏུ་མི་འགོག་པའི་དོན་བློ་གནོད་མེད་ལ་སྣང་བའི་དབང་གིས་ཕར་བཞག་ཚད་གྲུབ་ཏུ་བྱེད་ཅིང༌། དོན་དམ་པར་འགོག་པ་ཡུལ་རང་ངོས་ཀྱི་གྲུབ་པ་ལ་འཇོག་པར་བྱེད་པ་དེ་ལྟ་ན། ཁྱེད་ཅག་རང་རྒྱུད་པའི་ལུགས་འདིར། དོན་དམ་བདེན་པ་དེ་དོན་དམ་པར་ཡང་དག་པར་བདེན་པར་མ་གྲུབ་པ་ལ་འཇོག་པར་ཡང་བྱེད་པས་དེའི་ཚེ་འདི་འདྲི་བར་བགྱི་སྟེ། ཡུལ་རང་ངོས་ནས་སྡོད་ལུགས་ཀྱི་བདེན་པར་གྲུབ་པ་དེ་དོན་དམ་པའི་བདེན་པར་ཁས་ལེན་ནམ་མི་ལེན། མི་ལེན་ན་དོན་དམ་པའི་བདེན་པར་གྲུབ་ན་ཡུལ་རང་ངོས་ཀྱི་སྡོད་ལུགས་ཀྱི་བདེན་པར་གྲུབ་པ་དེ་དོན་དམ་པར་དང་ཡང་དག་པར་ང་བདེན་གྲུབ་ཀྱི་ཚད་དུ་འཇོག་པ་དང་འགལ། ལེན་ན། ཡུལ་རང་ངོས་ནས་སྡོད་ལུགས་ཀྱི་བདེན་པར་མ་གྲུབ་པས་དོན་དམ་པར་དོན་དམ་པའི་བདེན་པ་གྲུབ་ན་འདི་ལྟར་གྲུབ་པར་འགྱུར་རོ་ཞེས་འཆད་པ་དང་འགལ་བས་ཁྱེད་ཅག་གི་ཟོལ་སྦྱོར་འདི་སྙེད་པ་ཁ་ཅིག་སྙིང་པོ་མེད་ཅིང་དཔྱོད་ལྡན་སྐལ་བཟང་གི་ནོར་ཅན་དག་སྲིད་ན་སྨྲ་བ་འདི་ལྟ་བུ་ལས་ཞེ་ཁྲེལ་བ་ག་ལ་ཡོད།
དེས་ན་ཁྱེད་ཅག་ཐོག་མེད་ཀྱི་འཁྲུལ་པས་བསླད་པའི་བློ་གནོད་མེད་ཀྱི་བཞག་སྣང་གི་བདེན་འཛིན་ལྷན་སྐྱེས་ཇི་ལྟར་བཟུང་བ་དེ་ཉིད་ཚད་གྲུབ་རྟགས་ཀྱི་དགག་བྱ་མིན་པར་རང་ལུགས་སུ་འཇོག་པའི་ངལ་བ་འདི་ནི། ཐོག་མེད་ནས་འཁྲུལ་པའི་བདེན་འཛིན་ལྷན་སྐྱེས་ཅན་གྱིས་སེམས་ཅན་ཐམས་ཅད་ཀྱི་བདེན་འཛིན་ལ་ཅུང་ཟད་ཀྱང་གནོད་པ་མེད་པར་བསྟན་པས་རང་རྒྱུད་ཀྱི་དགོངས་པ་ཁྱེད་ཅག་གི་ལུགས་ལྟར་དུ་གནས་སྲིད་ན་རང་རྒྱུད་ཀྱི་དབུ་མའི་བསྟན་བཅོས་མཐའ་དག་ཀྱང་དགོས་པ་མེད་པར་གོ་སྟེ།
སེམས་ཅན་ཐམས་ཅད་ལ་འདི་འདྲའི་བདེན་འཛིན་རང་འཁྲུངས་སུ་ཡོད་པ་ལ། འདི་ཉིད་སླར་ཡང་རིགས་པས་བསྒྲུབས་ནས་སེམས་ཅན་ཐམས་ཅད་ལ་དེ་ལྟའི་འཁྲུལ་པ་སྐྱེད་པར་བྱེད་མི་དགོས་པ་ཉིད་ཀྱི་ཕྱིར། གསུམ་པ་ནི། དེས་ན་ཀུན་རྫོབ་ཀྱི་བདེན་པ་དག་བདེན་འཛིན་ལྷན་སྐྱེས་ཀྱིས་མ་བརྟགས་ཉམས་དགར་བཟུང་བ་དེ་ཙམ་ནི་མ་དཔྱད་པ་དེ་ངོར། ཐ་སྙད་དུ་གནས་སྐབས་མཐར་ཐུག་གི་བླང་དོར་གྱི་རྟེན་དུ་འཇོག་པ་ལ་ཐལ་རང་གཉིས་ཀར་བཞེད་པ་མཐུན་པ་ཡིན་ཏེ། བཅོམ་ལྡན་འདས་ཀྱིས། འཇིག་རྟེན་ནི་ང་དང་རྩོད་པར་བྱེད་པ་ཡིན་གྱི་ང་ནི་འཇིག་རྟེན་དང་ལྷན་ཅིག་རྩོད་པར་མི་བྱེད་དེ། འཇིག་རྟེན་ན་གང་ཡོད་པར་འདོད་པ་དེ་ཉིད་ང་ཡང་ཡོད་པར་འདོད། འཇིག་རྟེན་ན་གང་མེད་པར་འདོད་པ་དེ་ཉིད་ང་ཡང་མེད་པར་འདོད། ཅེས་དང༌།
འཇུག་པར། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། ། གལ་ཏེ་སེལ་ན་འཇིག་རྟེན་གྱིས་གནོད་འགྱུར། ། ཞེས་འབྱུང་ངོ༌། ། འོ་ན་བདེན་འཛིན་ལྷན་སྐྱེས་ཀྱིས་བཟུང་བའི་ཀུན་རྫོབ་བདེན་པའི་རྟགས་ཁྱབ་སོགས་ལ་བརྟེན་ནས་དོན་དམ་པའི་བདེན་པ་ཁོང་དུ་ཆུབ་དགོས་ཀྱི་དེ་ལ་མ་བརྟེན་པར་རྟོགས་མི་ནུས་ཏེ། ཇི་སྐད་དུ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་འབྱུང་བའི་ཕྱིར། འོ་ན་ཀུན་རྫོབ་བདེན་པའི་རྟགས་ཁྱབ་སོགས་ཀྱི་དེ་ཁོ་ན་ཉིད་ཀྱི་དོན་ལ་དགག་སྒྲུབ་བྱེད་པ་ན།
དེ་འདྲའི་ཚད་མ་དེ་རྫུན་པ་དང་འཁྲུལ་པ་ཀུན་རྫོབ་ཀྱི་བདེན་པ་ཡིན་ཀྱང༌། དབུ་མ་པ་རང་ལུགས་ཀྱིསས་མ་ཚད་མས་གྲུབ་པར་འཇོག་པ་དང༌། རང་ལུགས་ཀྱིས་གྲུབ་ཀྱང་གཞན་གྲགས་ཀྱི་ཚད་མས་གྲུབ་པར་འཇོག་པ་གཉིས་ལས། རང་རྒྱུད་དང་ཐལ་འགྱུར་སྨྲ་བའི་དགག་སྒྲུབ་བྱེད་པའི་ཚུལ་གྱི་དབུ་མའི་སྲོལ་མི་འདྲ་བ་གཉིས་བྱུང་བ་ཡིན་གྱི། དེ་ལས་གཞན་ཙོང་ཁ་པ་སོགས་བོད་མང་པོས་ཐལ་རང་གི་ཁྱད་པར་ལ་རྟགས་ཀྱི་དགག་བྱ་ལ་ཕྲ་རགས་ཡོད་པ་དང༌། དེའི་དབང་གིས་ལྟ་བ་ལ་མཆོག་དམན་ཞུགས་པར་འདོད་པ་སོགས་ནི་རང་རང་གི་འདོད་པས་དབུ་མའི་ལུགས་གསར་རྩོམ་བྱེད་དགོས་པ་ལས་བྱུང་བ་ཡིན་ཏེ། ཐལ་འགྱུར་དང་རང་རྒྱུད་སྨྲ་བའི་སློབ་དཔོན་དེ་དག་གི་དགོངས་པ་ནི་མ་ཡིན་ནོ་ཞེས་པ་ཚབ་ལོ་ཙཱ་བ་ཆེན་པོ་དང༌། དེའི་སློབ་མ་བདག་ཉིད་ཆེན་པོ་བྱང་ཆུབ་བརྩོན་འགྲུས་སོགས་ཀྱིས་ལེགས་པར་སྔོན་ཉིད་ནས་བཤད་ཟིན་པ་ཉིད་ཀྱི་ཕྱིར། དེས་ན་རང་རྒྱུད་པ་དག་ཕྱོགས་ཆོས་སོགས་ཀྱི་ཚད་མ་རང་ལུགས་ལ་གྲུབ་པར་འཇོག་པར་བྱེད་པ་ནི། སྣང་བར།
ཁོ་བོ་ཅག་ཀྱང་ཚིག་ཙམ་གྱི་ཆོས་ཐམས་ཅད་ངོ་བོ་ཉིད་མེད་པར་སྒྲུབ་པ་མ་ཡིན་ལ། ཐལ་བར་སྒྲུབ་པ་ཙམ་གྱིས་ཀྱང་མ་ཡིན་ཏེ། ཡང་དག་པའི་ཚད་མ་ཉིད་ཀྱིས་སྒྲུབ་བོ། ། ཞེས་དང༌། ཡང་སྣང་ཙམ་གྱི་ཆོས་ཅན་སོགས་ཀྱི་སྟེང་དུ་ཕྱོགས་ཁྱབ་སོགས་གྲུབ་པ་འདིའང་ཀུན་རྫོབ་ཀྱི་བདེན་པ་ལ་ཀུན་རྫོབ་ཀྱི་རིགས་པས་དཔྱད་ནའང་འགྲུབ་བོ་ཞེས། སྣང་བར། ཁོ་བོ་ཅག་འདི་ལ་ཚད་མ་འཇུག་པར་མི་བྱེད་པའང་མ་ཡིན་ཏེ། དེ་ལྟར་མ་ཡིན་ན་འདི་ཇི་ལྟར་ཀུན་རྫོབ་པ་ཉིད་དུ་སྒྲུབ་པར་འགྱུར། འདི་ལྟར་ཁོ་བོ་ཅག་ནི་གང་དག་རྒྱུ་དང་འབྲས་བུའི་དངོས་པོ་ཇི་ལྟར་གྲགས་པ་དེ་ཁོ་ན་ལ་ཡང་དག་པར་ཁས་བླངས་པ་དེ་དག་གི་ལོག་པར་སྒྲོ་འདོགས་པ་རྣམས་བཟློག་པའི་ཕྱིར། འདི་ཁོ་ན་ལ་ཚད་མ་རབ་ཏུ་སྦྱར་ཏེ་གཞན་ལ་ནི་མ་ཡིན་ནོ། །
དེ་ལ་ནི་ཚད་མར་སྦྱར་ཡང་མངོན་སུམ་གྱི་གནོད་པ་མི་འཇུག་གོ ། ཚད་མའི་དངོས་པོའི་དེ་ཁོ་ན་ཉིད་ཇི་ལྟ་བ་བཞིན་དུ་གནས་པས་སྒྲུབ་པ་ཁོ་ནར་བྱེད་ཀྱི་གྲགས་པ་སེལ་བ་ནི་མ་ཡིན་ནོ། ། ཞེས་འབྱུང་ངོ༌། ། དེ་ལྟ་ནའང་ཡང་དག་ཀུན་རྫོབ་བདེན་པའི་རྟགས་ཁྱབ་ཀྱི་ཚད་མ་སོགས་ཀྱི་ཀུན་རྫོབ་ཀུན་རྫོབ་པའི་ཚད་མས་གྲུབ་ཏུ་ཆུབ་ཀྱང་དོན་དམ་པར་གྲུབ་པའི་ཚད་མ་ནི་སློབ་དཔོན་དེ་དག་གིས་ཀྱང་ཆེར་འགོག་པ་ཡིན་ཏེ། སྣང་བར། དེ་ལྟ་མ་ཡིན་ན་དོན་དམ་པར་རྒྱུ་དང་འབྲས་བུའི་དངོས་པོར་གྲུབ་པར་བྱ་བའི་ཚད་མ་ཅུང་ཀྱང་མེད་དེ། རྒྱུ་དང་འབྲས་བུའི་དངོས་པོ་ཀུན་རྫོབ་པ་ཁོ་ན་ཡིན་པ་ལས་སློབ་དཔོན་རྣམས་ཀྱིས་རྗེས་སུ་འགྲོ་བ་དང་ལྡོག་པའི་སྒོ་ནས་རྒྱུ་དང་འབྲས་བུའི་དངོས་པོ་ཇི་ལྟར་གྲགས་པ་བཞིན་ཉེ་བར་བརྗོད་ཀྱི་དོན་དམ་པར་ནི་མ་ཡིན་ནོ། ། ཞེས་བྱ་བ་བཟུང་བར་བྱའོ། ། ཞེས་འབྱུང་བའི་ཕྱིར། ཐལ་འགྱུར་བས་ནི་ཕྱོགས་ཁྱབ་སོགས་ཀྱི་ཀུན་རྫོབ་བདེན་པའི་ཚད་མ་ནི་རང་ལུགས་ཀྱིས་མ་གྲུབ་སྟེ།
གྲུབ་ན་ཀུན་རྫོབ་བདེན་པ་ཡང་དག་པ་རྫུན་པ་ཅན་གྱིས་མི་བདེན་པར་གཞན་གྲགས་ཀྱི་ཚད་མས་གྲུབ་པར་བརྗོད་པ་དང་ཡང་འགལ་བའི་ཕྱིར། དེ་ལྟར་སྒྲུབ་པའི་ཕྱོགས་ཁྱབ་སོགས་ཀྱི་ཚད་མ་ནི་གཞན་གྲགས་ཀྱི་ཚད་མ་ཡིན་ནོ་ཞེས། ཚིག་གསལ་ལས། ཅི་འཕགས་པ་རྣམས་ལ་རིགས་པ་མི་མངའམ་ཞེ་ན། ཡོད་པའམ་མེད་པ་འདི་སུས་སྨྲས། འཕགས་པ་རྣམས་ཀྱིས་དོན་དམ་པ་ནི་ཅང་མི་གསུང་བ་ཡིན་ཏེ། དེའི་ཕྱིར་གང་ལ་འཐད་པ་དང་འཐད་པ་མ་ཡིན་པ་མི་མངའ་བར་གྱུར་པ་དེ་དག་ལ་སྤྲོས་པ་མངའ་བར་ག་ལ་འགྱུར། གལ་ཏེ་འཕགས་པ་རྣམས་འཐད་པ་གསུང་བར་མི་མཛད་ན། དེ་ནི་ཅི་ཞིག་གིས་འཇིག་རྟེན་པས་དོན་དམ་པ་ཁོང་དུ་ཆུབ་པར་མཛད་ཅེ་ན། འཕགས་པ་རྣམས་ནི་འཇིག་རྟེན་གྱི་ཐ་སྙད་འཐད་པ་མི་གསུང་གི །
འོན་ཀྱང་འཇིག་རྟེན་ཁོ་ན་ལ་རབ་ཏུ་གྲགས་པའི་འཐད་པ་གང་ཡིན་པ་དེ་དག་གཞན་རྟོགས་པར་བྱེད་པའི་ཕྱིར་ཞལ་གྱིས་བཞེས་ནས་དེ་ཉིད་ཀྱིས་འཇིག་རྟེན་ཁོང་དུ་ཆུབ་པར་མཛད་དོ་ཞེས་དང༌། ཡང་དེར། ཁོ་བོ་ཅག་ཚད་མ་དང་གཞལ་བྱའི་ཐ་སྙད་ཐམས་ཅད་བདེན་པ་ཡིན་ནོ་ཞེས་ནི་མི་སྨྲའི། འོན་ཀྱང་འཇིག་རྟེན་ལ་རབ་ཏུ་གྲགས་པ་འདི་ཚུལ་འདིས་རྣམ་པར་འཇོག་པར་བྱེད་པར་འགྱུར་རོ་སྙམ་ན། བཤད་པར་བྱ་སྟེ། ཞེས་དང༌། ཡང་བསྟན་བཅོས་དེར། འཇིག་རྟེན་གྲགས་པའི་མངོན་རྗེས་ལུང་དཔེ་ཉེར་འཇལ་གྱི་ཚད་མ་བཞི་བཀོད་ནས་ཚད་མ་དེའང་རང་ལུགས་ཀྱིས་མ་གྲུབ་པའི་གཞན་གྲགས་ཡིན་ཏེ། གཞན་གྲགས་དེའང་འཇིག་རྟེན་ཀུན་རྫོབ་ཀྱི་བདེན་པ་ཡང་དག་མིན་པའི་འཁྲུལ་པའི་མཐོང་བ་ལ་རག་ལས་པའི་ཕྱིར་ཏེ། མཐོང་བ་ཡང་དག་པའི་ཕྱིར་ཏེ།
མཐོང་བ་ཡང་དག་པའི་ཚད་མ་ནི་ག་ལ་ཡོད་པའི་ཕྱིར། ཞེས་ཚད་མ་བཞི་དྲངས་པའི་ལུང་དེའི་མཇུག་སྡུད་དེར། ཇི་སྐད་དུ། དེ་ཕྱིར་དེ་ལྟར་ཚད་མ་བཞི་ལས་འཇིག་རྟེན་གྱི་དོན་རྟོགས་པར་རྣམ་པར་འཇོག་པ་ཡིན་ནོ། ། དེ་དག་ཀྱང་ཕན་ཚུན་ལྟོས་པས་འགྲུབ་པར་འགྱུར་བ་ཡིན་ཏེ། ཚད་མ་དག་ཡོད་ན་གཞལ་བྱའི་དོན་དུ་འགྱུར་ལ། གཞལ་བྱའི་དོན་དག་ཡོད་ན་ཚད་མ་དག་ཏུ་འགྱུར་གྱི། ཚད་མ་དང་གཞལ་བྱ་གཉིས་ངོ་བོ་ཉིད་ཀྱིས་གྲུབ་པ་ནི་ཡོད་པ་མ་ཡིན་ནོ། ། དེའི་ཕྱིར་མཐོང་བ་ཇི་ལྟ་བ་བཞིན་དུ་འཇིག་རྟེན་པ་ཉིད་ཡིན་པ་ལ་རག་སྟེ་སྤྲོས་པ་ཆོག་གོ ། ཞེས་འབྱུང་ངོ༌། །
འོ་ན་ཕྱོགས་ཁྱབ་ཀྱི་ཚད་མ་དེའང་ཀུན་རྫོབ་ཏུ་རང་ལུགས་ཀྱི་ཚད་མས་གྲུབ་པ་དང༌། མ་གྲུབ་པ་གཞན་གྲགས་ཙམ་གྱི་རྗེས་བརྗོད་ལ་བརྟེན་ནས་བྱེད་པ་གཉིས་ལས། དཔལ་མགོན་ཀླུ་སྒྲུབ་ཀྱི་དགོངས་པར་གང་སོང་སྙམ་ན། ཐལ་འགྱུར་བའི་ལུགས་ཉིད་དེའི་དགོངས་པར་སོང་བ་ཡིན་ཏེ། གཞན་ལ་གྲགས་པ་ཉིད་ལ་ལྟོས་ཏེ་རིགས་པས་འཐད་པ་ཉིད་ཀྱི་ཕྱིར། ཇི་ལྟར་རིགས་པས་འཐད་ན། རང་རྒྱུད་པ་དག་ཀུན་རྫོབ་ཀྱི་བདེན་པ་ཡང་དག་པའི་ཚད་མས་གྲུབ་པ་ཞིག་གིས་ཀུན་རྫོབ་ཀྱི་བདེན་པ་ཡང་དག་པར་ཚད་མས་མ་གྲུབ་པ་ཞིག་འགོག་གོ་ཞེས་པ་འདི་ནི་མི་འགྲུབ་སྟེ། དགག་བྱ་འགོག་བྱེད་གཉིས་ཀའང་ཀུན་རྫོབ་བདེན་པ་ཡིན་པར་མཚུངས་ཤིང༌། གཉིས་ཀའང་རྫུན་ཞིང་བསླུ་བ་ཉིད་ཀྱི་ཕྱིར་དང༌། གཅིག་ལ་ཡང་དག་པའི་ཚད་མ་ཡོད་པ་དང༌།
གཅིག་ཤོས་ལ་དེ་མེད་པའི་ཁྱད་པར་མི་འཐད་པའི་ཕྱིར་ཏེ། གཉིས་ཀ་ཡང་ཡང་དག་པའི་ཚད་མས་མ་གྲུབ་པའི་ཕྱིར། དེས་ན་ཀུན་རྫོབ་བདེན་པའི་རྟགས་ཁྱབ་སོགས་རང་ལུགས་ལ་ཡང་དག་པའི་ཚད་མས་མ་གྲུབ་ཀྱང་གཞན་གྲགས་ཀྱི་ཚད་མས་གཞན་འདོད་ཀྱི་ཚད་མས་མ་གྲུབ་པ་གྲུབ་པར་སྒྲོ་བཏགས་པ་ཙམ་ཞིག་སེལ་མི་རུང་བ་མ་ཡིན་ཏེ། དཔེར་ན་སྤྲུལ་པའི་བུད་མེད་ལ་ཆགས་པ་སྤྲུལ་པའི་གང་ཟག་གཞན་གྱིས་ཆགས་པ་བཟློག་ནུས་པ་བཞིན། ཆགས་པ་བཟློག་བྱའི་ཡུལ་དང་བཟློག་བྱེད་ཀྱི་གང་ཟག་གཉིས་ཀ་གང་ཟག་རང་རྒྱུད་པར་མ་གྲུབ་ཀྱང་ཆགས་པ་བཟློག་པར་བྱེད་པ་མཐོང་ལ། དེ་ཙམ་འདིར་ཡང་མཚུངས་པར་རུང་བ་ཉིད་ཀྱི་ཕྱིར། རྩོད་བཟློག་ལས། ཡང་ན་ཁ་ཅིག་སྤྲུལ་པ་ཡི། ། བུད་མེད་ལ་ནི་བུད་མེད་སྙམ། ། ལོག་འཛིན་བྱུང་ལ་སྤྲུལ་པ་ཡིས། །
འགོག་བྱེད་འདི་ནི་དེ་ལྟར་ཡིན། ། ཞེས་འབྱུང་ངོ༌། ། ཚུལ་འདི་ལྟར་སྨྲས་པ་ལ། བོད་མི་མཁས་པ་ཁ་ཅིག ། ཁྱོད་ཀྱི་གཞན་གྲགས་ཀྱི་ཚད་མ་དེས་གཞན་ཕྱོགས་མི་རིགས་པར་མི་འཐད་ན་འགོག་མི་ནུས་མི་རིགས་པར་འཐད་ན་དེ་མི་རིགས་པར་ཤེས་སམ་མི་ཤེས། ཤེས་ན་མི་རིགས་པ་ལ་མི་རིགས་པར་ཤེས་པ་ཉིད་ཀྱི་རང་ལུགས་ཀྱི་ཚད་མར་སོང་བས་ཚད་མ་མེད་པའི་དམ་བཅའ་ཉམས། མི་ཤེས་ན་གཞན་གྱི་མི་རིགས་པ་འགོག་མི་ནུས་ཏེ། གཞན་གྱི་མི་རིགས་པ་རང་ལུགས་ཀྱི་ཚད་མས་མ་ཤེས་པའི་ཕྱིར། ཞེས་སྨྲ་བ་ནི་མི་འཐད་དེ། གཞན་གྱི་མི་རིགས་པ་མི་རིགས་པར་ཤེས་པའི་ཤེས་པ་རང་ལུགས་ཀྱི་ཚད་མས་གྲུབ་པ་ལ་རག་དགོས་པ་མ་གྲུབ་པ་དང༌།
གཞན་གྱི་མི་རིགས་པ་རང་གི་གཞན་གྲགས་ཀྱི་ཚད་མ་ཤེས་པས་གཞན་གྱི་མི་རིགས་པ་འགོག་མི་ནུས་པའང་མིན་པས་ཐལ་བ་ཕྱི་མ་ལའང་ཁྱབ་པ་མེད་པའི་ཕྱིར། ཁོ་བོ་ཅག་ལྟར་ན། གཞན་གྱི་མི་རིགས་པ་རང་ལུགས་ཀྱི་ཚད་མས་གྲུབ་པར་མི་རིགས་ཀྱང་གཞན་གྲགས་ཀྱི་ཚད་མས་གཞན་ལུགས་མི་ཤེས་པར་ཤེས་པའི་སྒོ་ནས་འགོག་པ་མི་འགལ་ཏེ་རྨི་ལམ་དུ་རྨི་ལམ་གྱི་ཆུས་རྨི་ལམ་དུ་ཤེས་ཤིང་རྨི་ལམ་དེར་ཁ་སྐོམ་པའི་གང་ཟག་ལ་རྨི་ལམ་གྱི་ཆུ་རང་ལུགས་ཀྱི་ཆུ་ཡང་དག་པར་ཚད་མས་མ་གྲུབ་ཀྱང་གཞན་རྨི་ལམ་གྱི་འཁྲུལ་ངོ་དེ་གྲགས་སུ་རྨི་ལམ་གྱི་ཆུས་རྨི་ལམ་གྱི་སྐོམ་པ་སེལ་བར་བྱེད་པ་མི་འགལ་བ་ལྟ་བུ་འདིར་ཡང་མཚུངས་པ་ཉིད་ཀྱི་ཕྱིར། གཞན་ཡང་ཐལ་འགྱུར་བའི་དགག་སྒྲུབ་ཀྱི་ལུགས་འདི་མགོན་པོ་ཀླུ་ཡི་དགོངས་པར་སོང་བའི་ཚུལ་གཞན་ཡང་ཡོད་དེ། མགོན་པོ་ཀླུས། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པའང་ཡོད་པ་ག་ལ་འགྱུར། ། ཞེས་སྟོང་པ་ཉིད་བསྒྲུབ་བྱར་མི་བཞེད་དེ།
དེ་ཡང་སྟོང་པ་ཉིད་ནི་དོན་གྱི་རང་བཞིན་འདི་འདྲ་ཞིག་ཅེས་བཟུང་བྱར་མེད་པས་སྟོང་ཉིད་ཀྱི་དོན་མི་བསྒྲུབ་པ་ལ་ཐལ་རང་གཉིས་ཀ་བཞེད་པ་མཐུན་ཏེ། རང་རྒྱུད་པས་ཀྱང༌། བདེན་གཉིས་ལས། དགག་བྱ་ཡོད་པ་མ་ཡིན་ན། ། ཡང་དག་ཏུ་ནི་དགག་མེད་གསལ། ། ཞེས་འབྱུང་བའི་ཤུགས་ལས། བསྒྲུབ་བྱ་ཡོད་པ་མ་ཡིན་ན། ། ཡང་དག་ཏུ་ནི་བསྒྲུབ་མེད་གསལ། ། ཞེས་ཀྱང་འབྱུང་བའི་ཕྱིར་ཏེ། དེ་ལྟ་ནའང་སྟོང་པ་ཉིད་ཀྱི་ཐ་སྙད་སྒྲུབ་པ་ནི་ཐལ་རང་གཉིས་ཀས་བཞེད་དེ།
སྒྲུབ་ཆོས་དོར་བའི་མེད་དགག་ཙམ་ཞིག་སྒྲུབ་པའི་ངག་སྦྱོར་བ་ལ་མི་མཐུན་པ་མེད་པའི་ཕྱིར། དེ་ལྟ་ནའང་ཐ་སྙད་སྒྲུབ་བྱེད་དེའང་རང་ལུགས་ཀྱི་ཚད་མས་གྲུབ་པའི་བསྒྲུབ་བྱ་དང་སྒྲུབ་བྱེད་ཚད་མས་ཡོད་པར་འདོད་པ་དང༌། དེར་མི་འདོད་པ་གཞན་གྲགས་ཙམ་གྱི་སྒོ་ནས་སྟོང་ཉིད་ཀྱི་ཐ་སྙད་སྒྲུབ་ཚུལ་མི་འདྲ་བ་གཉིས་ཐལ་རང་གི་འདོད་པ་སོ་སོར་བྱུང་ལ། དེ་ལྟ་ན་གཞན་དག་གི་མི་སྟོང་བར་རྟོགས་པ་གཞན་གྲགས་ཀྱི་བསྒྲུབ་བྱ་སྒྲུབ་བྱེད་ཀྱི་ཚད་མས་གཞན་ངོར་སྟོང་ཉིད་ཀྱི་ཐ་སྙད་སྒྲུབ་ན་སྟོང་པ་ཉིད་ཀྱི་ཚུལ་ཁོང་དུ་མི་ཆུབ་པར་འགྱུར་བའི་ཉེས་པ་མེད་ཀྱང་རང་རྒྱུད་པ་ལྟར་རང་ལུགས་ཀྱིས་གྲུབ་པའི་སྟོང་ཉིད་ཀྱི་ཐ་སྙད་བསྒྲུབ་བྱ་སྒྲུབ་བྱེད་ཀྱི་ཚད་མ་ཀུན་རྫོབ་ཏུ་ཡང་དག་པར་བསྒྲུབ་ན། ཟབ་མོ་སྟོང་པ་ཉིད་ཀྱི་ཚུལ་བདེ་བླག་ཏུ་ཁོང་དུ་ཆུབ་པར་བྱེད་པའི་རིང་ལུགས་མགོན་པོ་ཀླུ་སྒྲུབ་ཞབས་ཀྱི་བཞེད་པ་ལས་རིང་དུ་གྱུར་པ་ཡིན་ཏེ། སྟོང་པ་ཉིད་ཀྱི་ཐ་སྙད་རང་ལུགས་ཀྱི་ཚད་མས་གྲུབ་ཚད་མས་གྲུབ་ན་ཚད་མས་གཞལ་བྱར་བྱས་པའི་སྟོང་པ་ཉིད་ཀྱི་ཐ་སྙད་དམིགས་ནས་ཡོངས་སུ་དཔྱད་བྱར་ཐོབ་པར་བྱས་པ་ཉིད་ཀྱི་ཕྱིར། དེ་ལྟར་དམིགས་ནས་སྟོང་ཉིད་ཀྱི་ཐ་སྙད་ཡོངས་སུ་དཔྱད་དོན་ཐོབ་པར་བྱས་པས་ཅི་ལྟོ་སྙམ་ན། དེ་ལྟ་ནི་ཆེས་ཉེས་པ་དང་བཅས་ཏེ། གཞལ་བྱ་དཔྱད་དོན་ཐོབ་བྱའི་མི་སྟོང་པའི་ཆོས་ཐམས་ཅད་དེར་བདེན་པར་བལྟ་བ་བཟློག་ཆེད་སྟོང་པ་ཉིད་ཀྱི་ཐ་སྙད་ཙམ་བརྗོད་པར་བྱས་པས་རྟོགས་ལྡན་ལ་དེའི་མཚན་འཛིན་འགོག་པ་ཉིད་དུ་འགྱུར་བ་ལས་སླར་དེ་འགོག་བྱེད་སྟོང་པ་ཉིད་ཀྱི་ཐ་སྙད་བརྗོད་པ་ན་སྟོང་པ་ཉིད་ཀྱི་ཐ་སྙད་ཀྱི་གཞལ་བྱ་ལ་དམིགས་ནས་དཔྱད་དོན་ཐོབ་པར་འགྱུར་བའི་ཚད་མ་དང་གཞལ་བྱའི་དངོས་པོ་རང་ལུགས་ཀྱིས་གྲུབ་ན་བསྒྲུབ་བྱ་སྒྲུབ་བྱེད་དེ་ཉིད་ཀྱི་གཞལ་བྱ་དང་ཚད་མ་སོགས་ཀྱི་ཆོས་ཐམས་ཅད་སྟོང་ཉིད་དུ་གཏན་ལ་འབེབས་པ་དོན་མེད་པར་འགྱུར་བའི་ཕྱིར་ཏེ། གཞལ་བྱ་དང་ཚད་མ་སོགས་ཀྱི་དཔྱད་དོན་ཐོབ་པ་རང་བཞིན་གྱིས་འགོག་ཅིང་དེ་ཙམ་འགོག་པ་ལ་གཞན་གྲགས་སུ་དེ་སྒྲུབ་ཏུ་མིང་བཏགས་པ་ཙམ་མ་ཡིན་པར་ཁྱོད་ཀྱིས་སྟོང་ཉིད་ཀྱི་ཐ་སྙད་ཀྱི་གཞལ་བྱ་དང་ཚད་མའི་སྒོ་ནས་དཔྱད་དོན་ཐོབ་པའི་རང་བཞིན་དུ་གྲུབ་པའམ་རྙེད་པར་འགྱུར་ཞིང་དེའང་རང་ལུགས་ལ་གྲུབ་པའི་ཕྱིར།
དེ་ལྟར་རྣམ་པར་བཞག་པས་ཅི་ལྟོ་སྙམ་ན། ཆོས་ཐམས་ཅད་ཟབ་མོ་སྟོང་པ་ཉིད་རང་བཞིན་དང་བྲལ་བར་ཁོང་དུ་ཆུབ་བྱེད་ཀྱི་ངག་སྦྱོར་བ་ན། བསྒྲུབ་བྱའི་ངག་དེ་ཉིད་ལ་དཔྱད་དོན་ཐོབ་པའི་དངོས་པོའི་རང་བཞིན་ཡོད་པར་སྨྲས་པའི་ཕྱིར། རང་བཞིན་གྱིས་མེད་པའི་ཆོས་དེའང་སླར་རང་བཞིན་དང་བཅས་པར་སྨྲས་པ་འདི་ལས་ངོ་མཚར་ཆེ་བ་ཅི་ཞིག་ཡོད། དེ་སྟོང་པ་ཉིད་ཀྱི་ཐ་སྙད་རང་ལུགས་ཀྱི་ཚད་མས་གྲུབ་ན་དེ་དེར་དོན་བྱེད་པ་ཅན་གྱི་ཐ་སྙད་དུ་བདེན་པ་ཅན་དུ་གྲུབ་དགོས་པར་འགྱུར་བའི་ཕྱིར། དེ་ལྟར་ན་ཆོས་ཐམས་ཅད་སྟོང་པ་ཉིད་ཀྱི་རང་བཞིན་དུ་མོས་པ་དང༌། སྟོང་པ་ཉིད་ཀྱི་ཐ་སྙད་ལ་སྟོང་པ་ཉིད་ཀྱི་རང་བཞིན་རྗེས་སུ་མ་ཞུགས་པར་སྨྲས་པ་ལས་རང་ཚིག་འགལ་བ་ཅི་ཞིག་ཡོད། དེས་ན་རང་རྒྱུད་པ་དག་གིས་དགག་སྒྲུབ་ཀྱི་ཚུལ་འདི་ནི་མགོན་པོ་ཀླུ་སྒྲུབ་ཞབས་ཀྱི་དགོངས་པར་མ་སོང་སྟེ། མགོན་པོ་དེས་ནི་བསྒྲུབ་བྱ་དང་སྒྲུབ་བྱེད་དང་དགག་བྱ་དང་འགོག་བྱེད་སོགས་ཀྱི་དོན་དང་ཐ་སྙད་པའི་དངོས་པོ་བདེན་པ་གཉིས་ཀར་རང་ལུགས་ཀྱི་ཚད་མས་གྲུབ་པར་མི་འཇོག་པའི་ཕྱིར། རྩོད་བཟློག་ལས།
གལ་ཏེ་མངོན་སུམ་ལ་སོགས་པའི། ། དོན་གྱི་འགའ་ཞིག་དམིགས་ན་ནི། ། སྒྲུབ་པའམ་བཟློག་པར་བྱས་ན་དེ། ། མེད་ཕྱིར་ང་ལ་ཀླན་ཀ་མེད། ། ཅེས་དང༌། ཡང་ན་གང་ཕྱིར་བསྒྲུབ་བྱ་དང༌། ། གཏན་ཚིགས་འདི་མཚུངས་སྒྲ་ཡོད་མིན། ། ཞེས་འབྱུང་བའི་ཕྱིར་རོ། ། ལྔ་པ་ནི། རང་རྒྱུད་པས་བློ་གནོད་མེད་ཀྱི་སྣང་ཡུལ་དུ་མ་བརྟགས་ཉམས་དགའི་རྟེན་འབྲེལ་གྱི་སྣང་བ་ཙམ་ལས་སྣང་ཡུལ་དུ་གྲུབ་པའི་དོན་བྱེད་པ་ཅན་གྱི་དངོས་པོ་རང་མཚན་པ་མ་འཁྲུལ་བར་ཡོད་པ་དང༌།
མ་འཁྲུལ་བའི་ཚད་མས་རང་མཚན་དེ་འགྲུབ་པར་ཡང་མི་འཐད་དེ། འཐད་ན་ཀུན་རྫོབ་བདེན་པ་རྟེན་འབྲེལ་གྱི་སྣང་བ་དང༌། དོན་དམ་བདེན་པ་དེ་ལ་དངོས་པོར་རྟོགས་པ་ཐམས་ཅད་དང་བྲལ་བ་མངོན་དུ་གྱུར་པའི་སངས་རྒྱས་ཀྱི་དངོས་པོ་རང་མཚན་པའི་སྣང་བ་དེ་ལ་མ་འཁྲུལ་བའི་སྣང་བའི་དངོས་པོར་མཁྱེན་པ་འཇུག་དགོས་པ་ལས་དེ་ལྟར་འཇུག་པ་ཡང་མ་ཡིན་པའི་ཕྱིར་ཞེས། བདེན་གཉིས་རྩ་འགྲེལ་ལས། ཇི་ལྟར་དངོས་པོའི་སྣང་བར་ནི། ། རྣམ་པར་གནས་པ་མི་རུང་སྟེ། ། ཤེས་པའི་དངོས་པོ་ཐམས་ཅད་ལ། ། ཇི་ལྟ་བུར་ཡང་སྣང་མི་འགྱུར། ། དོན་དམ་པ་ནི་ཇི་ལྟར་སྣང་བ་བཞིན་དུ་རྣམ་པར་གནས་པ་མེད་དེ། ཐམས་ཅད་མཁྱེན་པའི་མཁྱེན་པ་ཉིད་ལ་ཡང་མི་སྣང་བའི་ཕྱིར།
ཞེས་འབྱུང་ལ། དེར་མ་ཟད་སྐྱེ་འགག་སོགས་ཀྱི་དངོས་པོ་རང་མཚན་དུ་གྲུབ་པ་མིན་པ་སྐྱེ་བོ་དག་གིས་དངོས་པོར་རློམ་པ་ནི་དེ་དག་གི་འཁྲུལ་པའི་དབང་གིས་དེར་སྣང་ཞེན་པ་ཙམ་ལས་རྟེན་འབྲེལ་ཀུན་རྫོབ་ཙམ་གྱི་སྣང་བ་མིན་པས། དངོས་པོ་རང་མཚན་གྱི་སྣང་ཞེན་བཟུང་འཛིན་ཐམས་ཅད་ཡང་དག་པར་དགག་བྱ་ཡིན་ཏེ། མེད་པ་ལ་ཡོད་པར་བཏགས་པ་ཙམ་ཡིན་པའི་ཕྱིར་ཞེས། བདེན་གཉིས་ལས། སྐྱེ་ལ་སོགས་པའི་རྣམ་པ་གང༌། ། སྣང་བ་མིན་ལ་དེ་ཡང་ནི། ། ཡང་དག་པར་ཞེས་བྱ་སོགས་པར། ། གཞན་གྱི་ཡོངས་སུ་བརྟགས་པ་འགོག ། ཅེས་འབྱུང་བས།
སྣང་ཡུལ་དུ་དོན་གྱི་དངོས་པོ་རང་མཚན་པ་མ་འཁྲུལ་བ་ཡོད་པར་རང་རྒྱུད་པས་མི་བཞེད་ཅིང༌། དེ་ལྟར་མི་བཞེད་ན་ཞེན་ཡུལ་གྱི་རང་མཚན་མ་འཁྲུལ་བའང་མི་འགྲུབ་སྟེ། འཇུག་ཡུལ་ཐོབ་ནུས་ཀྱི་རང་མཚན་མི་སྲིད་པའི་ཕྱིར། ཁྱད་པར། སློབ་དཔོན་ཡེ་ཤེས་སྙིང་པོས་ནི་སངས་རྒྱས་དང་སེམས་ཅན་གང་ཡིན་ཀྱང་རུང་བློ་གནོད་མེད་ཀྱི་སྣང་བ་ཙམ་ཡིན་ན་རྟེན་འབྲེལ་གྱི་སྣང་བ་ཙམ་ཡིན་གྱི། གཞན་དུ་སེམས་ཅན་དག་གི་ཐོག་མེད་ཀྱི་དངོས་འཛིན་གྱིས་བསླད་པའི་ཡང་དག་ཀུན་རྫོབ་འཛིན་པའི་བློ་ཐམས་ཅད་ནི་གནོད་བཅས་ཀྱི་བློ་ཡིན་ཏེ། ཡང་དག་མིན་རྟོག་གིས་བསླད་པའི་ཤེས་པ་ཡིན་པའི་ཕྱིར། ཟླ་གཉིས་འཛིན་པའི་ཤེས་པ་བཞིན་ནོ་ཞེས། བདེན་གཉིས་ལས། དངོས་ཙམ་བརྟེན་ནས་གང་སྐྱེས་ཏེ། །
ཡང་དག་ཀུན་རྫོབ་ཤེས་པར་བྱ། ། ཡང་དག་མ་ཡིན་ཀུན་རྟོག་ནི། ། ཞེས་ཚིག་རྐང་དང་པོ་གཉིས་རྟེན་འབྲེལ་གྱི་སྣང་བ་དང་དངོས་པོའི་སྣང་བ་མ་ཕྱེ་བར་བཟུང་ནས། རྐང་པ་ཕྱི་མས་རྟེན་འབྲེལ་གྱི་སྣང་བ་ལ་དངོས་པོའི་སྣང་བར་བཟུང་བ་ཡང་དག་མིན་རྟོག་ཉིད་ཀྱི་བློ་གནོད་བཅས་སུ་བསྟན་པ་ཡིན་ནོ། །
དེས་ན་ཁྱེད་ཅག་དབུ་མ་རང་རྒྱུད་པས་བློ་གནོད་མེད་ཀྱི་དོན་སྣང་ཞེན་གྱི་ཡུལ་ལ་རང་མཚན་གྱིས་མ་འཁྲུལ་བ་ཞིག་འདོད་ཅེས་པ་ནི་དེའི་བཞེད་པ་མིན་བཞིན་དུ་བཞེད་པར་སྐུར་པ་བཏབ་པ་ཡིན་ཏེ། རང་རྒྱུད་པས་སྣང་ཞེན་གྱི་ཡུལ་དུ་རང་མཚན་དུ་གྲུབ་པའི་དངོས་པོ་མ་འཁྲུལ་བ་ཡོད་པ་མིན་ཅིང༌། དེ་མེད་ན་དེར་རྟོག་གི་བློ་ལོག་ཤེས་ཡིན་པས་རྟགས་ཀྱི་དགག་བྱ་ཁོ་ནར་གསུངས་པ་ལས། ཁྱོད་ཀྱིས་དེ་ལས་བཟློག་སྟེ་དེའི་བཞེད་པར་སྨྲས་པའི་ཕྱིར། རང་རྒྱུད་པ་དག་རང་གི་མཚན་ཉིད་ཀྱིས་གྲུབ་པ་བློ་གནོད་མེད་ལ་སྣང་བ་ཡང་དག་པར་རྟགས་ཀྱི་དགག་བྱ་ཁོ་ནར་གསུངས་པ་མིན་ཏེ། སློབ་དཔོན་ཆེན་པོ་ལེགས་ལྡན་བྱེད་ཀྱིས།
རྟོག་གེ་འབར་པར། ཇི་སྐད་དུ། དེ་ལྟར་རེ་ཞིག་རིགས་པའི་སྒོ་ནས་ས་ལ་སོགས་པ་དག་མཚན་ཉིད་ཡོད་པ་མིན་པ་དང་རྫས་སུ་ཡོད་པ་མ་ཡིན་པར་གནས་སོ་ཞེས་དང༌། གང་གི་ཕྱིར་དངོས་པོ་རྣམས་ངོ་བོ་ཉིད་མེད་པ་ཉིད་དུ་སྔར་བསྟན་པ་དེའི་ཕྱིར། ཕ་རོལ་པོ་དག་གི་གཏན་ཚིགས་མཚན་ཉིད་དང་ལྡན་པའི་ཕྱིར་ཞེས་བྱ་བ་དེའི་དོན་དབུ་མ་པ་ལ་མ་གྲུབ་སྟེ། ཆོས་ཐམས་ཅད་མཚན་ཉིད་མེད་པའི་ཕྱིར་རོ། ། གཏན་ཚིགས་དེའི་དོན་འགལ་བ་ཉིད་དུའང་འགྱུར་བ་ཡིན་ཏེ། ས་ལ་སོགས་པའི་ངོ་བོ་ཉིད་མེད་པ་དག་སྒྲུབ་པ་ལ་མཚན་ཉིད་ཡོད་པར་མི་མཐོང་བའི་ཕྱིར། ཞེས་དང༌། ཡང་དེར།
དེའི་ཕྱིར་མཚན་ཉིད་ཡོད་པ་ཉིད་མ་ཡིན་པ་ཉིད་དུ་གྲུབ་སྟེ། དེ་ལ་འདིར་ཁུངས་ནི་ཤྭ་ར་དཱ་ཏིའི་བུ། ཆོས་ཐམས་ཅད་ནི་མཚན་ཉིད་མེད་པ་སྟེ། གང་ཆོས་གང་གི་མཚན་ཉིད་ཡིན་པ་དེ་ནི་མཚན་ཉིད་གང་ཡིན་པ་མ་ཡིན་ཞིང་མཚན་ཉིད་མངོན་པར་འགྲུབ་པའི་ཕྱིར་ཆོས་འགའ་ཡང་ཉེ་བར་གནས་པ་མ་ཡིན་ནོ། ། ཞེས་བྱ་བ་ལ་སོགས་པ་དང༌། དེ་བཞིན་དུ། འཇིག་རྟེན་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། ཅེས་བྱ་བ་ལ་སོགས་པ་ཇི་སྐད་གསུངས་པ་དག་ཡིན་ནོ། ། ཞེས་འབྱུང་བས་ཁྱབ་པར་བྱེད་པའི་མཚན་ཉིད་ཙམ་བཀག་པས་ཁྱབ་པར་བྱ་བའི་རང་སྤྱིའི་མཚན་ཉིད་དག་ཁེགས་ལ།
ཁྱད་པར་གདགས་གཞི་ས་ལ་སོགས་པའི་རང་མཚན་གྱི་དངོས་པོ་བཀག་ན་དེ་ལ་གདགས་པར་བྱས་པའི་ཕྱིའི་དངོས་པོའང་ལེགས་པར་ཁེགས་པར་གདོན་མི་ཟ་བས་རང་རྒྱུད་ཀྱི་གཞུང་ནས་འབྱུང་ཚུལ་ནི་དེ་ལྟའོ། ། གཉིས་པ་དོན་དམ་སྤྲོས་བྲལ་སྤྱོད་པའི་བློ་ངོར་ཡང་འདི་མི་འཐད་པ་ལ། རང་རྒྱུད་པ་ཕྱི་མ་རྒྱན་སྣང་བདེན་གསུམ་རྩོམ་པ་པོའི་ལུགས་ལས་ཚུལ་འདི་རྒྱ་ཆེར་བཀག་པའི་དོན་བླངས་ཏེ་བཤད། རང་རྒྱུད་པ་སྔ་མ་སློབ་དཔོན་ཆེན་པོ་ལེགས་ལྡན་བྱེད་ཀྱིས་ཀྱང་ཡང་དག་པ་ན་ཀུན་རྫོབ་ཀྱི་ཆོས་འཛིན་ན་བློ་གནོད་བཅས་སུ་འགྱུར་བས་ཀུན་མཁྱེན་ཡེ་ཤེས་ཀྱང་སྣང་བ་དང་བཅས་པའི་བློ་བྲལ་དུ་བཞག་པས་སངས་རྒྱས་དང་སེམས་ཅན་སུའི་རྒྱུད་ལའང་གནོད་མེད་ཀྱི་བློ་ཚད་གྲུབ་མི་འགྲུབ་པར་བསྟན་པ་ལས། དང་པོ་ནི། སློབ་དཔོན་དེ་དག་གི་རྒྱན་སྣང་བདེན་གསུམ་རྩ་འགྲེལ་དང་ཚད་ཆེན་སོགས་ལས་རྒྱས་པར་ཡང་དག་པར་གནོད་མེད་ཀྱི་བློ་དང་དེར་སྣང་དང་བཅས་པ་མི་འགྲུབ་པའི་ཚུལ་ལུང་དང་བཅས་ཏེ་བརྗོད་ན་ཡི་གེས་འཇིགས་པས་རེ་ཞིག་རིགས་པ་ཉེ་བར་བསྡུས་ཏེ་བརྗོད་ན། སྤྱིར་མིག་སོགས་ཀྱི་རྣམ་ཤེས་དང་དེས་ཕར་བཞག་གི་སྣང་བ་གནོད་པ་མེད་པའི་བདེན་པར་ཡོད་པ་མ་ཡིན་ཏེ། མིག་ལ་སོགས་པའི་བདག་པོའི་རྐྱེན་དང་གཟུགས་ལ་སོགས་པའི་དམིགས་པ་རྣམས་མེད་པའི་ཕྱིར་ཏེ། དེ་དག་གི་རིགས་པ་ནི་རྫས་སུ་མ་གྲུབ་ཅིང་ཕྲ་བ་ནི་ཆར་དབྱེ་བ་ན་ཐུག་པ་མེད་ཅིང༌། ཆ་མེད་པའི་གཅིག་ཀྱང་མ་གྲུབ་ན།
དེ་མ་གྲུབ་པའི་དུ་མའི་རྫས་ཀྱང་མ་གྲུབ་པའི་ཕྱིར། སེམས་ལས་བྱུང་བའང་མེད་དེ། རྟེན་སེམས་ཉིད་མེད་པའི་ཕྱིར། ཡང་བྱེ་སྨྲ་དག་རྣམ་པ་མེད་པར་ཤེས་པ་ཉིད་ཀྱིས་དོན་འཛིན་ནོ་ཞེས་སྨྲ་ནའང་མི་འཐད་དེ། རྣམ་པ་མ་ཤར་བར་དོན་འཛིན་ན་མིག་གི་རྣམ་པར་ཤེས་པས་གཟུགས་འཛིན་པ་བཞིན་དུ་སྒྲ་ལ་སོགས་པ་ཐམས་ཅད་ཀྱང་རིག་པར་ཐལ་བར་འགྱུར་བའི་ཕྱིར་ཏེ། རྣམ་མེད་ཀྱི་ཤེས་པར་ཁྱད་པར་མེད་པའི་ཕྱིར། དེར་ཁྱད་པར་མེད་ཀྱང་གཟུགས་ལས་སྐྱེས་པས་དེ་རིག་པ་དང་སྒྲ་ལ་སོགས་པ་ལ་མ་སྐྱེས་པས་དེར་མི་འགྱུར་རོ་ཞེ་ན། དེ་ལྟ་ན་མིག་གི་རྣམ་པར་ཤེས་པས་དབང་པོ་ལ་སོགས་པའང་རིགས་པར་འགྱུར་ཏེ་དེ་དག་ལས་ཀྱང་སྐྱེས་པའི་ཕྱིར། གལ་ཏེ་ཕྱི་དོན་སོགས་ཀྱི་སྣང་བ་འདི་ཤེས་པ་ལ་དོན་གཞན་པའི་དངོས་པོ་ཡིན་ན་ནི་ཤེས་པས་དེ་ལ་མི་འཛིན་པར་འགྱུར་ཏེ། འབྲེལ་བ་མེད་པའི་ཕྱིར་ཏེ།

བདག་གཅིག་པའི་འབྲེལ་བ་ནི་ཡོད་པ་མ་ཡིན་ཏེ་དོན་གཞན་དུ་ཁས་བླངས་པའི་ཕྱིར། དེ་ལས་བྱུང་བའི་འབྲེལ་པ་ཡང་མེད་དེ། དུས་མཉམ་པ་ལ་བསྐྱེད་བྱ་སྐྱེད་བྱེད་ཀྱི་དངོས་པོ་མེད་པའི་ཕྱིར་ཏེ། དེ་ལྟར་ཕན་ཚུན་གྲུབ་ན་ནི་བསྐྱེད་མི་དགོས་ལ། མ་གྲུབ་པའི་ཚེ་ན་ཡང་རྒྱུ་མེད་པའི་ཕྱིར། དེ་སྐད་དུ། སློབ་དཔོན་ཆེན་པོ་ཞི་བ་འཚོས། དོན་གྱི་རྣམ་པ་རྒྱུར་ལྡན་པ། ། རྣམ་ཤེས་སུ་ཞིག་མི་འདོད་པ། ། དེ་ལ་ཕྱི་རོལ་རིགས་པ་ཡི། ། རྣམ་པ་འདི་ཡང་ཡོད་མ་ཡིན། །
ཞེས་འབྱུང་ངོ༌། ། ཡང་མདོ་སྡེ་པ་དག ། ཡུལ་གྱི་རྣམ་པ་ཅན་དུ་སྐྱེས་པ་ཉིད་ནི་འཛིན་པ་དང༌། རྣམ་པ་འདྲ་བར་སྐྱེས་པ་ཉིད་ནི་བཟུང་བའི་ཡུལ་ཡིན་ཏེ། དེ་བས་ན་སྣང་བ་ཤེས་པའི་བདག་ཉིད་དང༌། སྣང་བ་འཇོག་བྱེད་ཀྱི་དོན་ནི་མི་སྣང་བའི་ཚུལ་དུ་ཡོད་པས་ལྐོག་ན་མོ་དང༌། དེའང་རང་གི་ཡུལ་ཅན་གྱི་ཤེས་པ་བས་སྐད་ཅིག་གཅིག་གིས་སྔའོ་ཞེས་འདོད་དོ། ། དབུ་མ་རྒྱན་ལས། ཤེས་པ་རྣམ་བཅས་ཕྱོགས་ལ་ནི། ། དངོས་སུ་དེ་གཉིས་ཐ་དད་ཀྱང༌། །
དེ་དང་གཟུགས་བརྙན་འདྲ་བ་ན། ། བཏགས་པ་ཙམ་ཞིག་ཚོར་བར་རུང༌། ། ཞེས་དང༌། གཞན་ལས་ཀྱང༌། ཕ་ཡི་རྣམ་པར་སྐྱེས་པ་ལས། ། བུ་ཞེས་ཉེ་བར་འདོགས་པ་ལྟར། ། དོན་གྱི་རྣམ་པར་སྐྱེས་པ་ལ། ། དོན་མྱོང་ཞེས་ནི་འཇོག་པ་ཡིན། ། ཞེས་ཟེར་རོ། ། དེ་ནི་མི་འཐད་དེ།
སྔོ་སོགས་འཛིན་པའི་མིག་ཤེས་ནི་གཅིག་ཏུ་མ་གྲུབ་པའི་ཕྱིར་ཏེ། སྔོ་སོགས་ཀྱི་དོན་དུ་མ་དང་རྣམ་པ་འདྲ་བར་ཁས་བླངས་པའི་ཕྱིར། དེ་ལྟ་ན་སྔོ་འཛིན་མིག་ཤེས་ཀྱི་རྫས་དུ་མ་དུས་ཅིག་ཅར་འབྱུང་བར་འགྱུར་ན་དེ་ལྟ་ཡང་འདོད་པ་མ་ཡིན་པའི་ཕྱིར། སྔོ་སོགས་སྣང་བའི་རྣམ་ཤེས་གཅིག་ཉིད་ཡིན་ན་ཡང་དོན་དང་འདྲ་བ་མེད་པར་འགྱུར་ཏེ། ཡུལ་ནི་རྡུལ་ཕྲ་རབ་དུ་མ་ཚོགས་པར་འདོད་པའི་ཕྱིར་དང༌། རྣམ་པར་ཤེས་པ་ནི་གཅིག་ཡིན་པའི་ཕྱིར་དང༌། གཅིག་དང་དུ་མ་རྣམ་པ་འགལ་བའི་ཕྱིར་དང༌། འགལ་བ་ཡང་འདྲ་བར་འཇོག་ན་ཐམས་ཅད་ཐམས་ཅད་དང་འདྲ་བར་ཐལ་བའི་ཕྱིར། དེ་སྐད་དུ། དཔལ་ཆོས་ཀྱི་གྲགས་པས།
རྣམ་པར་ཤེས་པ་ཡུལ་དང་འདྲ་བར་ཡང་མ་ཡིན་ཏེ། དེ་ལ་སྣང་བའི་རགས་པའི་རྣམ་པ་རྣམས་རྡུལ་ཕྲ་རབ་སོ་སོ་བ་རྣམས་ལ་མེད་པའི་ཕྱིར། ཞེས་གསུངས་པ་ལྟར་རོ། ། ཡང༌། ཁྲར་སྣང་གི་མིག་ཤེས་ནི་དུ་མར་འགྱུར་ཏེ། ཤེས་པ་དེ་ནི་ཡུལ་གྱི་རྣམ་པའི་བདག་ཉིད་ཡིན་པའི་ཕྱིར་དང༌། རྣམ་པ་ཡང་སྔོ་དཀར་སོགས་དུ་མར་གྲུབ་པའི་ཕྱིར། ཡང་ན་རྣམ་པ་ཡང་གཅིག་ཏུ་འགྱུར་ཏེ་ཤེས་པ་གཅིག་གི་བདག་ཉིད་ཡིན་པའི་ཕྱིར། གལ་ཏེ་རྣམ་པ་དུ་མ་ཡང་ཡིན་ལ་ཤེས་པ་གཅིག་ཡིན་ན། རྣམ་པ་དང་ཤེས་པ་མི་གཅིག་པར་ཐལ་བ་འདི་སྤང་དཀའོ། །
དེས་ན། དབུ་མ་རྒྱན་ལས། ཤེས་གཅིག་ཐ་དད་མ་ཡིན་པས། ། རྣམ་པ་མང་པོར་མི་འགྱུར་ཏེ། ། དེ་ཕྱིར་དེ་ཡི་མཐུ་ཡིས་ནི། ། དོན་ཤེས་འགྱུར་བར་བཞག་པ་མེད། ། ཅེས་དང༌། རྣམ་འགྲེལ་ལས། སྣ་ཚོགས་སྣང་ཅན་དོན་རྣམས་ལ། ། གལ་ཏེ་གཅིག་ཉིད་མི་རིགས་ན། །
རེ་ཤིག་གཅིག་པུའི་བློ་དེ་ཉིད། ། སྣ་ཚོགས་སུ་ནི་ཇི་ལྟར་སྣང༌། ། ཞེས་འབྱུང་ངོ༌། ། འདིས་ནི་སྣ་ཚོགས་སུ་སྣང་བའི་ཤེས་པ་གཅིག་ཏུ་བདེན་པར་སྨྲ་བའི་སེམས་ཙམ་རྣམ་བདེན་པའི་ལུགས་ལའང་ཕྱི་རོལ་དོན་གྱི་རྣམ་པ་ཞེས་པའི་ཚབ་ཏུ་ནང་ཤེས་པའི་བཟུང་བའི་རྣམ་པ་དུ་མ་དེ་འཛིན་གྱི་ཤེས་པ་གཅིག་ཏུ་བདེན་ནོ་ཞེས་འདོན་པ་དེ་ལའང་དགག་པ་འདི་ཁ་བསྒྱུར་ཏེ་བརྗོད་པར་བྱའོ། ། ཕྱི་དོན་ཡོད་པའི་ཕྱོགས་ཀྱི་རྣམ་པ་འཛིན་པ་ལ་ད་དུང་བརྗོད་ན། སྣང་བའི་རྣམ་པ་ནི་ཕྱི་དོན་ལྐོག་ན་མོ་དང་འདྲ་བར་ཚད་མས་མ་གྲུབ་པར་འགྱུར་ཏེ། རྣམ་པ་ལས་ཐ་དད་པའི་དོན་ཚད་མས་མ་གྲུབ་པའི་ཕྱིར། དེ་མ་གྲུབ་ན་ཇི་ལྟར་དེ་དང་འདྲ་བ་འགྲུབ་པར་འགྱུར། ཡང་ཤེས་པ་ལ་སྣང་བའི་རྣམ་པ་ཕྱི་དོན་དང་འདྲ་བ་མ་གྲུབ་པར་ཐལ། རྡུལ་ཕྲ་རབ་ཡོད་ཀྱང་ཤེས་པ་ལ་མི་སྣང༌།
རགས་པ་རྣམ་ཤེས་ལ་སྣང་ཡང་དེ་དོན་ལ་མེད་པའི་ཕྱིར། དེས་ན་གང་སྣང་བ་དེ་དོན་ལ་མེད་ཅིང་ཡོད་པ་དེ་མི་སྣང་བར་སྨྲ་བའི་ཕྱིར། དེ་དག་འདྲ་བར་སྐྱེས་པ་ཡང་མི་འགྲུབ་བོ། ། ཡང་སེམས་ཙམ་པ་དག ། འདི་ལྟར་དོན་སྣང་གི་ཤེས་པ་ལས་དོན་གཞན་གྱི་དངོས་པོ་མ་ཡིན་ཏེ། ལྷན་ཅིག་དམིགས་པར་ངེས་པའི་ཕྱིར་དང་དངོས་སུ་ཤེས་པའི་ཕྱིར། ཟླ་གཉིས་ལ་སོགས་པ་བཞིན་ནོ། ། འོན་ཀྱང་གཉིས་མེད་ཀྱི་ཤེས་པ་རང་གསལ་བ་ནི་དོན་དམ་པར་ཡོད་དེ། གཟུང་འཛིན་ཐ་དད་པའི་རིགས་པས་ཁེགས་པའི་ཕྱིར་དང༌། གསལ་བར་མྱོང་བ་ཡོད་པའི་ཕྱིར་རོ། །
ཞེས་འདོད་དེ། རྣམ་ངེས་ལས། གཟུང་དང་འཛིན་པ་མེད་པའི་ཕྱིར། ། དེ་ནི་དེ་ལྟར་རང་ཉིད་གསལ། ། ཞེས་འབྱུང་ངོ༌། ། དེ་ལའང་སྣང་བ་ཤེས་པའི་བདག་ཉིད་དུ་འདོད་པ་རྣམས་བདེན་པ་སྟེ། ལུགས་དེ་ལའང་ཁ་ཅིག་ནི་སྣ་ཚོགས་སུ་སྣང་བ་ནི་ཤེས་པ་གཅིག་གི་ངོ་བོ་ཉིད་དུ་བདེན་པ་འདོད། ཁ་ཅིག་ནི་རྣམ་པ་དུ་མའི་གྲངས་ལྟར་ཤེས་པ་ཡང་དེ་སྙེད་དུ་བདེན་པར་འདོད། ཁ་ཅིག་ནི་གཟུང་བའི་རྣམ་ཤེས་དང་འཛིན་པའི་རྣམ་ཤེས་ཐ་དད་པར་འདོད། དེ་དག་ཐམས་ཅད་ཀྱང་དོན་གྱི་རྣམ་པར་རིག་པ་ཡང་རང་རིག་པ་ཡིན་པར་འདོད་དེ།
སློབ་དཔོན་བདེ་བྱེད་དགའ་བས། གང་སྣང་དེ་ནི་རང་ཡིན་ལ། ། གཞན་སྣང་དེ་ནི་རང་སྣང་ཉིད། ། ཅེས་བཤད་དོ། ། རྣམ་རྫུན་པ་ནི་སྣང་བ་ནི་དོན་དང་ཤེས་པ་གཉིས་ཀ་མ་ཡིན་གྱི། འོན་ཀྱང་ཤེས་པས་སྒྲོ་བཏགས་པ་ཡིན་ཏེ། དེས་ན་གཞན་རིག་གི་ཆ་ཐམས་ཅད་ནི་འཁྲུལ་པ་ཡིན་ལ། རང་རིག་གི་ཆ་ཐམས་ཅད་ནི་དོན་དམ་པར་ཚད་མ་ཡིན་ནོ། ། ཞེས་འདོད་དེ། རྣམ་ངེས་ལས།
གང་ཚེ་གཟུང་འཛིན་རྣམ་ཕྱེ་བའི། ། མཚན་ཉིད་རྣམ་པར་བསླད་པ་ཅན། ། ཞེས་དང༌། དེ་ཚེ་གཞན་རིག་མེད་པའི་ཕྱིར། ། རང་རིག་འབྲས་བུ་ཡིན་པར་འདོད། ། ཅེས་བཤད་ལ། དེ་ཡང་རྣམ་རྫུན་དྲི་བཅས་པ་ལྟར་ན་གཟུང་འཛིན་གྱི་སྣང་བ་འདི་སངས་རྒྱས་ཀྱིས་ས་ལ་ཡོད་པ་འདོད་དོ། ། དྲི་མེད་པ་ལྟར་ན་འཁྲུལ་ཤེས་ཐམས་ཅད་སྤངས་པའི་ཕྱིར་གཉིས་མེད་པའི་ཤེས་པ་ཁོ་ན་ཡོད་དོ་ཞེས་འདོད་དོ། ། བློ་གནོད་མེད་འཇོག་ཚུལ་འདིའང་མི་འཐད་དེ། གཟུང་འཛིན་ལྷན་ཅིག་དམིགས་པ་དང་དོན་རྣམ་ཤེས་པས་རིག་པའི་ཕྱིར་ཞེས་སྨྲ་བ་འདི་དོན་དམ་པར་འགོད་ན་ནི་མ་གྲུབ་པ་ཡིན་ཏེ།
དོན་དམ་པར་ནི་ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་སྒྲུབ་པར་འགྱུར་བའི་ཕྱིར། འོན་ཏེ་མ་དཔྱད་པའི་ངོར་ཡིན་ན་ནི། དོན་གྱིས་རྣམ་པ་ཤེས་པ་ལས་ཐ་དད་པར་མི་བདེན་ཏེ། ཞེས་བྱ་བ་འདི་མངོན་སུམ་དང་འགལ་བ་དང༌། གྲགས་པ་དང་འགལ་བ་ཡིན་ཏེ། ཐ་སྙད་པའི་ཚད་མས་དོན་གྱི་རྣམ་པ་ཤེས་པ་ལས་ཐ་དད་པར་གྲུབ་པའི་ཕྱིར་དང༌། དོན་གྱི་རྣམ་པ་ཤེས་པ་ལས་ཐ་དད་པར་གནག་རྫིའི་སྐྱེ་བོའི་བར་ལ་གྲགས་པའི་ཕྱིར། ཡང་རྣམ་ཤེས་དང་ལྷན་ཅིག་དམིགས་པ་ཡིན་ན་ཐ་དད་པར་འགྱུར་ཏེ། ཐ་དད་པ་མེད་པ་དག་ལ་ལྷན་ཅིག་གི་སྒྲ་མི་འཇུག་པའི་ཕྱིར། དེའི་ཕྱིར་འགལ་བ་ཡང་ཡིན་ནོ། །
ཤེས་པས་དོན་ཤེས་པའི་ཕྱིར་དོན་མེད་དོ་ཞེས་བྱ་བ་ཡང་གསལ་བ་ཁོ་ནར་འགལ་བ་ཡིན་ཏེ། ཐ་སྙད་པའི་ཚད་མས་དོན་ཤེས་པ་ལ་ཐ་སྙད་དུ་ཡོད་པས་ཁྱབ་པའི་ཕྱིར། གལ་ཏེ་རྟགས་འདི་དག་ཐ་སྙད་པའི་བློ་ཡུལ་དུ་གྱུར་པ་བཟུང་ནས་ཕྱི་རོལ་གྱི་དོན་མེད་པ་དོན་དམ་པར་སྒྲུབ་བོ་ཞེ་ན། དེ་ལྟ་ན་ཤེས་པ་ཡང་དོན་དམ་པར་མེད་པར་འགྱུར་ཏེ་ཁྱད་པར་མེད་པའི་ཕྱིར། ཡང་གསལ་བར་ཉམས་སུ་མྱོང་ལ་གཟུང་འཛིན་ཐ་དད་རིགས་པས་ཁེགས་པའི་ཕྱིར་ཞེས་བྱ་བའི་དོན་དམ་པར་ཡིན་ན་གསལ་བར་མྱོང་བ་ཉིད་ཡོད་པ་མ་ཡིན་ནོ། ། ཀུན་རྫོབ་ཏུ་ཡིན་ན་ནི་གཟུང་བ་དང་འཛིན་པ་ཐ་དད་མེད་པའི་ཆ་མ་གྲུབ་བོ། ། དེས་ན་གསལ་བ་མྱོང་བ་དང་ཐ་དད་པ་མེད་པ་ཚོགས་པའི་རྟགས་མི་གྲུབ་བོ། ། གལ་ཏེ་ཀུན་རྫོབ་ཏུ་གསལ་བར་མྱོང་ལ་དོན་དམ་པར་ཐ་དད་པ་ཁེགས་པའི་ཕྱིར། ཞེས་འགོག་པ་ཡིན་ན། དེ་ལ་ནི་དོན་དམ་པ་གཉིས་མེད་པས་ཤེས་པས་ཁྱབ་པ་ནི་མ་ཡིན་ནོ། །
འདི་ལྟར་གཟུང་བ་དང་འཛིན་པ་གཉིས་སུ་སྣང་བ་ཉིད་གཉིས་མེད་པའི་ཤེས་པ་ཡིན་ནམ། དེ་ལས་ཐ་དད་པར་ཡོད། དང་པོ་ལྟར་ན་གཉིས་མེད་པའི་ཤེས་པར་མི་བདེན་པར་འགྱུར་ཏེ། གཉིས་སུ་སྣང་བའི་ཕྱིར། གཉིས་སུ་སྣང་བ་འཁྲུལ་པ་ཡིན་ན་གཉིས་ཀྱི་རྣམ་པ་རྫུན་པ་ཡིན་པའི་ཕྱིར། ཤེས་པ་གཅིག་ཏུ་བདེན་པར་ག་ལ་འགྱུར་ཏེ། བདེན་པ་དང་རྫུན་པ་ནི་འགལ་བའི་ཕྱིར། གཉིས་སུ་སྣང་བ་མ་འཁྲུལ་བ་ཡིན་ནའང་གཉིས་སུ་བདེན་པའི་ཕྱིར། དེ་དང་གཅིག་འགལ་བའི་ཕྱིར། གལ་ཏེ་གཉིས་སུ་མེད་པའི་ཤེས་པ་གཉིས་སུ་སྣང་བ་ལས་གཞན་དུ་ཡོད་དོ་ཞེས་བྱ་བ་ཡང་རིགས་པ་མ་ཡིན་ཏེ།
སྣང་དུ་རུང་བ་ལས་མ་དམིགས་པའི་ཕྱིར། ཡང་གལ་ཏེ་གཟུང་བ་དང་འཛིན་པ་དག་ཡང་དག་པར་ན་མེད་པའི་ཕྱིར་རིག་པ་ཙམ་ཡང་མེད་པར་གྲུབ་སྟེ། ཤེས་པ་ནི་ཡུལ་རིག་པ་ལས་ཡིན་པའི་ཕྱིར་དང༌། ཡུལ་དང་ཡུལ་ཅན་ཡང་གཟུང་བ་དང་འཛིན་པ་ཡིན་པའི་ཕྱིར། ཡང་གཉིས་སུ་མེད་པའི་ཤེས་པ་ནི་གཉིས་སུ་སྣང་བར་མི་འགྱུར་ཏེ། འབྲེལ་བ་མེད་པའི་ཕྱིར། འབྲེལ་བ་ཡིན་ན་གཉིས་སུ་སྣང་བ་དངོས་པོར་ཡོད་པར་འགྱུར་ཏེ། ཤེས་པ་དངོས་པོ་དང་འབྲེལ་བའི་ཕྱིར། དེ་ལྟ་ན་ཡང་གཉིས་མེད་པ་གཉིས་སུ་མི་བདེན་པར་འགྱུར་རོ། ། གལ་ཏེ་འབྲེལ་པ་མེད་ཀྱང་འཁྲུལ་པའི་ཤེས་པ་ལ་གཉིས་མེད་པའི་ཤེས་པ་ཉིད་གཉིས་སུ་སྣང་བ་ཡིན་ནོ་ཞེས་བྱ་བ་ཡང་རིགས་པ་མ་ཡིན་ཏེ།
གཉིས་མེད་པའི་ཤེས་པ་དང་གཉིས་ཀྱི་རྣམ་པ་ཡང་མི་བདེན་པར་འགྱུར་ཏེ། འཁྲུལ་པའི་ཤེས་པའི་བཟུང་ཡུལ་ཡིན་པའི་ཕྱིར། གཉིས་ཀྱི་རྣམ་པ་འཁྲུལ་པའི་ཡུལ་ཡིན་གྱི་གཉིས་མེད་པ་ནི་མ་ཡིན་ནོ་ཞེ་ན། དེ་ལྟ་ན་གཉིས་མེད་པའི་ཤེས་པ་གཉིས་ཀྱི་རྣམ་པ་ལས་ཐ་དད་པར་འགྱུར་ན་དེ་ཡང་མ་དམིགས་སོ་ཞེས་བཤད་ཟིན་ཏོ། ། ཡང་གཉིས་མེད་པ་ནི་རིག་པ་ཉིད་དུ་མི་འགྱུར་ཏེ། རིག་པར་བྱ་བ་དང་རིག་པར་བྱེད་པ་ཉིད་མ་གྲུབ་པའི་ཕྱིར། གྲུབ་ན་ནི་གཟུང་འཛིན་གཉིས་སུ་ཐལ་བར་འགྱུར་རོ། ། རིག་བྱ་དང་རིག་བྱེད་གཉིས་མེད་ཀྱང་རིག་པར་འགྱུར་ན་ནམ་མཁའ་ལ་སོགས་པ་ཡང་རིག་པར་འགྱུར་རོ། ། དེས་ན་ཡུལ་ཤེས་པ་དང་ཡུལ་རིག་པ་དང་ཡུལ་རྟོག་པ་ཞེས་བྱ་བ་ནི་རྣམ་གྲངས་ཡིན་ལ། དེ་ཐམས་ཅད་ལ་ཡང་ཡུལ་དང་ཡུལ་ཅན་གཉིས་ཁས་བླངས་དགོས་པའི་ཕྱིར།
གལ་ཏེ་ཤེས་པ་རྫས་གཅིག་ལ་ལྡོག་པས་ཁྱབ་པའི་རིག་བྱ་རིག་བྱེད་ཡོད་དོ་ཞེ་ན། འོ་ན་ལྡོག་པ་ཐ་དད་པ་དོན་ལ་མེད་པའམ་འོན་ཏེ་ཡོད་པ་ཡིན་གྲང༌། དང་པོ་ལྟར་ན་རིག་པ་དོན་མེད་པར་འགྱུར་ཏེ། རིག་བྱ་རིག་བྱེད་ནི་ལྡོག་པ་ཐ་དད་པས་བྱས་པ་ཡིན་ལ། དོན་དེ་ལ་མེད་པའི་ཕྱིར། གཉིས་པ་ལྟར་ན་ཡང་རང་རིག་ཉིད་མ་ཡིན་པར་འགྱུར་ཏེ། རིག་བྱ་དང་རིག་བྱེད་ནི་ལྡོག་པ་ཐ་དད་དུ་དོན་ལ་ཡོད་པའི་ཕྱིར། ཐ་དད་ཀྱང་རང་རིག་ཡིན་ན་ཧ་ཅང་ཐལ་བའི་ཕྱིར། རིག་བྱ་དང་རིག་བྱེད་རྫས་གཅིག་ཏུ་ཡང་མ་གྲུབ་པར་འགྱུར་ཏེ། ལྡོག་པ་ཐ་དད་པར་དོན་ལ་ཡོད་པའི་ཕྱིར།
དོན་གཅིག་ལ་གཅིག་དང་ཐ་དད་པ་ནི་འགལ་བའི་ཕྱིར་གཉིས་ཀ་ཡིན་པ་ནི་མེད་དོ། ། དོན་འདི་ཉིད་ཀྱི་ཕྱིར། དཔལ་མགོན་ཀླུས། རིག་པོས་རིག་བྱ་རིག་བྱེད་ན། ། རིག་བྱ་མེད་ན་རིག་པོ་མེད། ། དེ་ལྟ་བས་ན་རིག་བྱ་དང༌། ། རིག་བྱེད་མེད་པར་ཅིས་མི་འདོད། ། ཅེས་དང༌། དབུ་མ་རྒྱན་ལས། གཅིག་པ་ཆ་མེད་རང་བཞིན་ལ། །
གསུམ་གྱི་རང་བཞིན་མི་འཐད་ཕྱིར། ། དེ་ཡི་རང་གི་རིག་པ་ནི། ། བྱ་དང་བྱེད་པའི་དངོས་པོར་མིན། ། ཞེས་དབུ་མ་རང་རྒྱུད་པའི་སློབ་དཔོན་དེ་དག་གི་བློ་གནོད་མེད་དང༌། དེས་ཕར་བཞག་གི་སྣང་ཡུལ་དང་དེ་འཛིན་མ་འཁྲུལ་བར་ཡོད་ན། དེའི་ཡུལ་དེ་ཕྱི་རོལ་གྱི་དོན་རྣམ་མེད་དམ། ཡང་ན་རྣམ་པ་བཅས་སམ། ཡང་ན་ཕྱི་དོན་མེད་ཀྱང་ཤེས་ཉིད་ལ་ཡུལ་གྱི་རྣམ་པ་དང་བཅས་པར་ཤེས་སམ་རྣམ་པ་མེད་དུ་ཤེས། བློ་གནོད་མེད་དུ་ཤེས་ན་དེ་ལྟར་ཤེས་པ་ལས་འདའ་བ་མེད་ལ། དེ་གང་དུའང་བརྗོད་ན་གནོད་པ་དང་བཅས་སོ། །
ཞེས་རྒྱ་ཆེར་ལེགས་པར་དགག་པ་འདི་ཉིད་ཀྱི་རང་རྒྱུད་པ་དག་གི་ལུགས་ལ་བློ་གནོད་མེད་ལ་སྣང་བའི་དབང་གིས་ཕར་བཞག་རྟགས་ཀྱི་དགག་བྱ་མིན་པར་ཚད་མས་གྲུབ་པའོ་ཞེས་པའི་ལུགས་དེ་རང་རྒྱུད་པའི་བཞེད་པར་གཏན་མི་འགྲོ་བར་གྲུབ་བོ། ། ཡང༌། སེམས་ཅན་གྱི་ཤེས་པ་རྣམ་པ་དང་བཅས་མ་བཅས་གང་ཡིན་ཀྱང་རུང་གནོད་མེད་ཀྱི་ཤེས་པ་དེ་དེར་དོན་བྱེད་པ་ཅན་དུ་བདེན་པ་གྲུབ་སྟེ། ཐམས་ཅད་མཁྱེན་པའི་ཡེ་ཤེས་ཀྱིས་ཤེས་བྱ་རྣམ་པ་དང་བཅས་པའམ་རྣམ་པ་མེད་པར་མཁྱེན་པ་དེ་ལྟར་འདིར་ཡང་རིགས་པའི་ཕྱིར། སློབ་དཔོན་དགེ་སྲུང་གིས། རྣམ་པ་བཅས་སམ་ཅི་རྣམ་མེད། ། དུས་མཉམ་མི་མཉམ་ལས་སྐྱེས་ཞེས། ། སངས་རྒྱས་མཁྱེན་པའང་ཅི་ཡི་ཕྱིར། ། བྱིས་པ་རབ་ཏུ་འཇུག་མི་བྱེད། ། ཅེས་འབྱུང་སྙམ་ན།
ཞེས་སྨྲས་པ་ཡང་རིགས་པ་མ་ཡིན་ཏེ། ཐེ་ཚོམ་གྱི་ཡུལ་ནི་དཔེ་མ་ཡིན་པའི་ཕྱིར་དང༌། ཐམས་ཅད་མཁྱེན་པའི་ཡེ་ཤེས་ཀྱང་ཡུལ་དང་ཡུལ་ཅན་དུ་དམིགས་པའི་ཤེས་པར་ཡང་མི་འགྲུབ་པ་ཉིད་ཀྱི་ཕྱིར།
གཉིས་པ་ནི། བོད་སྔ་ཕྱི་མང་པོས། དབུ་མ་རང་རྒྱུད་པ་དག་སངས་རྒྱས་ཀྱི་སར་ཀུན་རྫོབ་པའི་ཡུལ་དང་ཡུལ་ཅན་ཇི་ལྟ་བར་སྣང་ཡུལ་དུ་བྱེད་པའི་ཡེ་ཤེས་ཡོད་པ་ཉིད་ཀྱི་ཕྱིར། བློ་གནོད་མེད་ལ་སྣང་བའི་ཕར་བཞག་གི་ཆོས་ཚད་གྲུབ་ཏུ་ཡོད་པའོ་ཞེས་སྨྲ་ན་དེ་ནི་མི་འཐད་དེ། དེ་ལྟར་སྨྲ་བ་དེ་དག་གིས་རང་རྒྱུད་པའི་ལུགས་ཅུང་ཟད་ཙམ་ཡང་རྒྱུས་མེད་པར་གཞན་གྱིས་ཟེར་སྒྲོས་འཁྱམས་པོ་ཙམ་ཞིག་གི་རྗེས་ཟློས་བྱས་པར་ཟད་པའི་ཕྱིར་ཏེ། རང་རྒྱུད་ཀྱི་གཞུང་དང་པོར་འཛུགས་པ་པོ་སློབ་དཔོན་ཆེན་པོ་ལེགས་ལྡན་འབྱེད་ཀྱིས། སངས་རྒྱས་ལ་ཀུན་རྫོབ་བདེན་པའི་ཚད་གྲུབ་ཀྱི་སྐུ་མེད་པ་དང༌།
ཡོད་ན་ཡང་དག་མིན་པའི་རང་བཞིན་དུ་འགྱུར་བར་དངོས་སུ་གསུངས་ལ། དེའི་ཤུགས་ཀྱིས་ཡེ་ཤེས་ཀུན་རྫོབ་བདེན་པའི་ཚད་གྲུབ་ཏུ་མེད་པ་དང༌། ཡོད་ན་ཡང་དག་མིན་རྟོག་ཏུ་འགྱུར་བ་དང༌། སངས་རྒྱས་ཀྱིས་རྣམ་པ་དང་བཅས་མ་བཅས་ཀྱི་ཡུལ་ཀུན་རྫོབ་ཀྱི་ཆོས་གཏན་མཁྱེན་པའི་ཡེ་ཤེས་ཡོད་པར་མི་གྲུབ་པ་དང༌། སྤྲོས་བྲལ་དོན་དམ་པ་ཇི་ལྟ་བའི་དོན་ལ་མི་རྟོག་ཡེ་ཤེས་ཀྱི་བློ་གནོད་མེད་ཀྱི་རྒྱུ་བ་ཡང་ཡོད་པ་མ་ཡིན་ནོ་ཞེས་རྒྱ་ཆེར་བཤད་པ་ཡིན་ཏེ། རིམ་བཞིན་དུ་རྟོག་གེ་འབར་བའི་རྩ་བར། གལ་ཏེ་མིག་སོགས་འདུ་བྱེད་རྣམས། ། དེ་ཉིད་དུ་ནི་སྐྱེ་ཅན་དེ། ། སེམས་ཅན་མིང་དུ་བརྗོད་པའི་ཕྱིར། ། སངས་རྒྱས་བཞིན་དུ་སྒྲུབ་བྱེད་ན། །
ངེས་ལ་སངས་རྒྱས་སྐྱེ་ཆོས་མིན། ། དེ་ཕྱིར་དེ་ཡོད་མ་ཡིན་ལ། ། དེ་བཞིན་དེ་སྐྱེ་ཡོད་མིན་ཏེ། ། བདག་བཞིན་སྒྱུ་མ་བཞིན་འབྱུང་ཡོད། ། ཅེས་སངས་རྒྱས་ཀྱི་སྐུ་གསུང་སོགས་དངོས་པོ་གྲུབ་པ་ལ་གནོད་བཅས་སུ་བསྟན་པ་ལྟར་ཡེ་ཤེས་ལའང་མཚུངས་པར་སྦྱར་ཏེ། ཇི་སྐད་དུ། གལ་ཏེ་ཤེས་སོགས་འདུ་བྱེད་རྣམས། ། དེ་ཉིད་དུ་ནི་སྐྱེ་ཅན་ཏེ། ། སེམས་ཅན་ཤེས་པ་བརྗོད་པའི་ཕྱིར། ། སངས་རྒྱས་ཡེ་ཤེས་སྒྲུབ་བྱེད་ན། །
ངེས་ལ་ཡེ་ཤེས་སྐྱེ་ཆོས་མིན། ། དེ་ཕྱིར་དེ་ཡོད་མ་ཡིན་ལ། ། དེ་བཞིན་དེ་སྐྱེ་ཡོད་མིན་ཏེ། ། བདག་བཞིན་སྒྱུ་མ་བཞིན་འབྱུང་ཡོད། ། ཅེས་འདོན་རིགས་པ་ཉིད་ཀྱི་ཕྱིར་དང༌། འདི་ཐད་ཀྱི་འགྲེལ་པར། རྒྱུ་དང་རྐྱེན་ཚོགས་པ་ལས་བྱུང་བའི་ཕྱིར། ཡང་དག་པ་མ་ཡིན་པའི་བདག་ཉིད་དུ་སྣང་སྟེ། ཞེས་འབྱུང་བས་སངས་རྒྱས་ཀྱི་རྒྱུ་རྐྱེན་ལས་འབྱུང་བས་ཡང་དག་པའི་བདག་ཉིད་དུ་མི་འགྲུབ་པར་བསྟན་པས། དེ་བཞིན་དུ་སངས་རྒྱས་ཀྱི་ཡེ་ཤེས་ཀྱང་རྒྱུ་རྐྱེན་ལས་འབྱུང་བ་ཡང་དག་པ་མ་ཡིན་པའི་རྟོག་པ་ཉིད་དུ་འགྱུར་རོ། །
ཞེས་རིགས་པར་མཚུངས་པར་འགྱུར་རོ། ། ཡང་དབུ་མ་སྙིང་པོར། དཔེར་ན་གཉིད་ལོག་གཉིད་དབང་གིས། ། བུ་དང་བུད་མེད་གཞལ་མེད་ཁང༌། ། གནས་ལ་སོགས་པ་མཐོང་གྱུར་པ། ། སད་ན་དེ་ལ་མི་མཐོང་ལྟར། ། དེ་བཞིན་ཀུན་རྫོབ་ཤེས་པ་དག ། བློ་གྲོས་མིག་ནི་བྱེ་གྱུར་ཅིང༌། ། མི་ཤེས་གཉིད་དང་བྲལ་གྱུར་ན། ། སད་པའི་ཚེ་ན་མི་མཐོང་ངོ༌། །
ཞེས་སངས་རྒྱས་ལའང་ཀུན་རྫོབ་མཁྱེན་པའི་བློ་སྟེ་ཡེ་ཤེས་གནོད་མེད་མི་འགྲུབ་པར་བཤད་པ་དང༌། དབུ་མ་སྙིང་པོར། རྣམ་པར་མི་རྟོག་དོན་ཡུལ་གྱི། ། བློ་རྣམས་རྟོག་པ་མེད་པའང་རྫུན། ། བདག་མེད་ལ་སོགས་ངོ་བོའི་ཕྱིར། ། དཔེར་ན་རྣམ་རྟོག་བཅས་བློ་བཞིན། ། ཤེས་བྱ་རྣམ་ཀུན་མ་གྲུབ་ཕྱིར། ། གང་ལ་རྣམ་པར་མི་རྟོག་པའི། ། བློ་ཡང་སྐྱེ་བར་མི་འགྱུར་བ། ། དེ་ཉིད་མཉམ་མེད་དེ་མཁྱེན་གསུངས། །
དེ་རྟོགས་ཕྱིར་ན་གང་ཞིག་ལ། ། བློ་སྐྱེ་མེད་པ་སངས་རྒྱས་དངོས། ། རྣམ་རྟོག་ཉིད་ནི་སངས་ཕྱིར་དང༌། ། རྟོག་པ་མེད་པ་རྒྱས་ཕྱིར་རོ། ། ཞེས་སངས་རྒྱས་ལ་དོན་དམ་ཇི་ལྟ་བ་མཁྱེན་པའི་མི་རྟོག་ཡེ་ཤེས་གནོད་མེད་ཀྱང་མེད་དེ། ཡོད་ན་བདག་དང་བདེ་བ་སོགས་ཀུན་རྫོབ་ཇི་སྙེད་མཁྱེན་པའི་རྟོག་བཅས་ཀྱི་བློའང་འཁྲུལ་པའི་བདག་ཉིད་ཀྱིས་གནོད་པ་ཅན་ཡིན་པ་བཞིན་དུ། འདིར་ཡང་བདག་མེད་པ་དང་སྟོང་པ་ཉིད་ལའང་དེར་མི་རྟོག་པར་ཁོང་དུ་ཆུབ་པའི་ཡེ་ཤེས་ཞེས་བརྗོད་ནའང་གང་དུ་མ་རིག་པ་རིག་པའི་ཡེ་ཤེས་ཞེས་པའི་བློའང་དཔྱད་མི་བཟོད་པས་འཁྲུལ་པ་ཉིད་ཀྱི་གནོད་པ་ཅན་གྱི་ཤེས་པར་གྲུབ་པའི་ཕྱིར་ཏེ། བདག་ཏུ་མི་རྟོག་ཀྱང་བདག་མེད་པར་རྟོག་པའི་ངོ་བོ་ཉིད་ལས་མ་འདས་པའི་ཕྱིར་ཞེས་བྱ་བར་ཡང་དགོངས་པའི་ཕྱིར། དེས་ན་སངས་རྒྱས་ལ་རྟོག་པ་དང་རྟོག་མེད་ཀྱི་བློ་གཉིས་ཀ་དང་བྲལ་བ་ཉིད་དུ་འཐད་པའོ་ཞེས། རྣམ་པར་མི་རྟོག་དོན་ཡུལ་གྱི། །
ཞེས་པའི་འགྲེལ་པར། རྣམ་པར་མི་རྟོག་པའི་བློས་དོན་ཡུལ་སྣང་བ་མེད་པ་ཞེས་བྱ་བ་གང་ལ་ཡོད་པའི་བློ་རྣམ་པར་རྟོག་པ་མེད་པ་དེ་ཡང་ལོག་པ་ཡིན་ཏེ། བདག་དང་བདེ་བ་ལ་སོགས་པ་སྤངས་སུ་ཟིན་ཀྱང༌། བདག་མེད་པ་དང་སྡུག་བསྔལ་བ་ལ་སོགས་པ་རྣམ་པར་རྟོག་པའི་ངོ་བོ་ཉིད་ཡིན་པའི་ཕྱིར། དཔེར་ན་རྣམ་པར་རྟོག་པ་དང་བཅས་བའི་བློ་གཞན་བཞིན་ནོ། ། ཞེས་འབྱུང་བ་ལྟར་རོ། ། འདིར་སྨྲས་པ། རིག་པས་དཔྱད་ན་གནོད་མེད་བློ་མི་འགྲུབ། ། མ་དཔྱད་ཚེ་ན་བདེན་འཛིན་ཅན་གྱི་ངོར། ། ཇི་ལྟར་གྲགས་བཞིན་འཇོག་ལས་མི་འགོག་ཅེས། །
འཕགས་པའི་ཡུལ་དང་བོད་དུ་བྱོན་པ་ཡི། ། སྔོན་རབས་རང་རྒྱུད་སྨྲ་བ་དེ་དག་གི ། བཞེད་པ་དྲི་མེད་དེ་ནི་འདིར་ཟད་ཀྱི། ། དེ་ལས་གཞན་དུ་བརྟགས་པའི་རང་རྒྱུད་ཀྱི། ། ལུགས་གསར་དེ་ནི་དེར་མོས་རྗེས་སུ་བྱོན། ། ཞེས་ཀྱང་སྨྲས་སོ། ། གཉིས་པ་ཐལ་འགྱུར་བའི་ལུགས་བཞག་པ་མི་འགྲུབ་པ་ལ། ཕྱོགས་སྔ་བརྗོད་པ་དང༌། དེ་དགག་པའོ། ། དང་པོ་ནི།
ཤར་ཙོང་ཁ་པ་དཔོན་སློབ་དག་ན་རེ། ཉེ་བ་འཁོར་གྱིས་ཞུས་པ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ན་དེ་ལའང་བྱེད་པ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། རྟོག་པའི་དབང་གིས་འཇིག་རྟེན་རྣམ་བཏགས་ཏེ། ། ཞེས་སོགས་ཆོས་གང་ཟག་གི་ཤེས་བྱ་རྟོག་བཏགས་ཙམ་ཡིན་པའི་ལུང་མང་དུ་དྲངས་ནས། ཆོས་དང་གང་ཟག་ཐམས་ཅད་རྟོག་བཏགས་ཙམ་གྱི་ཐ་སྙད་པའི་ཚད་གྲུབ་ཡིན་ཏེ། དེ་ལྟ་མ་ཡིན་ན།
དེ་ལྟར་བཏགས་པའི་གདགས་གཞིའི་ཆ་ཤས་རེ་རེ་བ་དང༌། ཚོགས་པ་དང༌། དེ་ལས་དོན་གཞན་པ་གང་དུའང་བཏགས་པའི་ཆོས་དེ་དང་དེར་གྲུབ་དགོས་པ་ལས་མ་གྲུབ་པའི་ཕྱིར། དེ་ལྟ་ན་རི་བོང་གི་རྭ་དང༌། གང་ཟག་དང༌། གཟུགས་ཡོད་མེད་མཚུངས་པར་འགྱུར་བ་དང༌། བདེན་དངོས་དང་མི་རྟག་པའི་དངོས་པོ་ཙམ་ཡང་ཡོད་མེད་མཚུངས་པར་འགྱུར་ཏེ། ཕུང་པོ་རེ་རེ་བ་དང༌། ཚོགས་པ་གང་ཡང་གང་ཟག་མ་ཡིན་པའི་ཕྱིར། རྟོག་པས་བཏགས་པ་ཙམ་དུ་འདྲ་བའི་ཕྱིར་ཞེ་ན་མི་མཚུངས་ཏེ།
གདགས་ཆོས་གདགས་གཞིའི་ཆོས་དང་དེ་ལས་གཞན་དུ་མ་གྲུབ་ཀྱང་གདགས་ཆོས་ཉིད་དུ་དོན་བྱེད་པ་འཇིག་རྟེན་ན་གྲགས་པ་ལྟར་འཇོག་ཅིང་རི་བོང་གི་རྭ་སོགས་ཀྱི་གདགས་ཆོས་དེ་ཉིད་དུ་དོན་བྱེད་པར་འཇིག་རྟེན་ན་མ་གྲགས་པས་དེ་ལྟར་མི་འཇོག་པའི་ཕྱིར། དཔེར་ན་འཇིག་རྟེན་དུ་མིག་དང་ལག་པ་ང་མ་ཡིན་ཀྱང༌། མིག་གིས་མཐོང་བ་ལ་ངས་མཐོང་ཞེས་དང༌། ལག་པ་ན་བ་ལ་ང་ན་ཞེས་འཇོག་པ་བཞིན་ནོ། ། དེས་ན་ངའོ་སྙམ་དུ་འཛིན་པ་དང༌། ཆོས་འདི་ནི་མཚན་ཉིད་དེ་ལྟ་བུ་འཛིན་པའོ་སྙམ་དུ་འཛིན་པའི་དམིགས་པའི་ཡུལ་གྱི་ང་ཙམ་ཆོས་ཙམ་གང་ཟག་དང་ཆོས་ཀྱི་མཚན་གཞིར་འབྱུང་བས་དེ་ནི་འཇིག་རྟེན་གྱི་གྲགས་པ་ལྟར་འཇོག་པས་རིགས་ཤེས་ཚད་མས་བདེན་པ་གཉིས་ཀར་རྟགས་ཀྱི་དགག་བྱ་མ་ཡིན་པར་ཁས་བླང་བར་བྱའོ། ། དེས་ན་བཏགས་བཞག་གི་གདགས་ཆོས་འཇིག་རྟེན་པའི་ཐ་སྙད་ཚད་གྲུབ་པའི་དོན་འདི་དཔྱད་ནས་ཁས་མི་ལེན་པ་ནི་མ་ཡིན་ཏེ། ཡིན་ན་མདོ་ལས། འཇིག་རྟེན་ནི་ང་དང་རྩོད་ཀྱི་ང་ནི་འཇིག་རྟེན་དང་མི་རྩོད་དེ། གང་འཇིག་རྟེན་ན་ཡོད་པར་འདོད་པ་དེ་ནི་ངས་ཀྱང་ཡོད་པར་བཞེད་དོ། །
ཞེས་འབྱུང་བ་དང་འགལ་བའི་ཕྱིར། འོ་ན་དབུ་མ་པས་དཔྱད་པའི་དོན་ཁས་མི་ལེན་ཞེས་པའི་མི་ལེན་རྒྱུ་དེ་ནི། རང་རྒྱུད་པས་བློ་གནོད་མེད་ཀྱི་ཕར་བཞག་གི་བཞག་པའི་དངོས་དོན་ཙམ་གྱིས་མ་ཚིམ་པར་ཡུལ་རང་ངོས་ཀྱི་སྡོད་ལུགས་ཀྱི་དེ་ཁོ་ན་གྲུབ་མ་གྲུབ་དཔྱད་ན་དེ་ཁོ་ནར་གྲུབ་མ་གྲུབ་ཀྱི་དཔྱད་པར་སོང་ལ། དེ་ལྟར་དཔྱད་པ་ན་གྲུབ་པར་ཁས་ལེན་རྒྱུ་མ་བྱུང་ན་དཔྱད་དོན་ཁས་མི་ལེན་པའི་དོན་ཡིན་ལ། ཐལ་འགྱུར་བས་ནི་ཐ་སྙད་བཏགས་པའི་བཏགས་དོན་ཙམ་གྱིས་མ་ཚིམ་པར་རང་ངོས་ཀྱི་སྡོད་ལུགས་ཀྱིས་གྲུབ་མ་གྲུབ་དཔྱད་ན་དེ་ཁོ་ནར་དཔྱོད་པར་སོང་བས། དེ་ལྟར་དཔྱད་ནས་གྲུབ་པར་ཁས་ལེན་རྒྱུ་མ་བྱུང་བ་དེ་དཔྱད་དོན་ཁས་མི་ལེན་པའི་དོན་ཡིན་པས་ཐལ་རང་གཉིས་དེ་ཁོ་ནར་གྲུབ་མ་གྲུབ་ལ་དཔྱོད་ཚུལ་མི་འདྲའོ། ། ཡང་ཀུན་རྫོབ་འཇིག་རྟེན་ན་གྲགས་པའི་རྟོག་བཞག་དང༌། འཇིག་རྟེན་ན་མ་གྲགས་པའི་རྟོག་བཞག་རི་རྭ་གཉིས་ལྟ་བུ་ལས་ཕྱི་མ་ནི་འཇིག་རྟེན་ན་བཞག་ཏུ་མེད་ལ། སྔ་མའི་བཏགས་བཞག་དེའང་མིང་ཙམ་ཡིན་ལ། མིང་དེ་ཡང་བཏགས་བཞག་ཡིན་པས་དོན་དམ་པར་ནི་མི་འགྲུབ་སྟེ།
རིན་ཆེན་ཕྲེང་བར། གཟུགས་ཀྱི་དངོས་པོ་མིང་ཙམ་ཕྱིར། ། ནམ་མཁའ་ཡང་ནི་མིང་ཙམ་མོ། ། འབྱུང་མེད་གཟུགས་ལྟ་ག་ལ་ཡོད། ། དེ་ཕྱིར་མིང་ཙམ་ཉིད་ཀྱང་མེད། ། ཚོར་དང་འདུ་ཤེས་འདུ་བྱེད་དང༌། ། རྣམ་ཤེས་འབྱུང་བ་ལྟ་བུ་དང༌། ། བདག་བཞིན་དུ་ནི་བསམ་བྱས་ཏེ། ། དེ་ཕྱིར་ཁམས་དྲུག་བདག་མེད་དོ། ། ཞེས་སོ། །
དེས་ན་ཐ་སྙད་ཀྱི་དབང་གིས་མིང་ཙམ་བརྡ་ཙམ་ཐ་སྙད་ཙམ་སྣང་ཙམ་གྱིས་གྲུབ་པ་མ་གཏོགས་དེ་ལས་ཅུང་ཟད་ཀྱང་གྲུབ་པར་བཞག་ཏུ་མེད་པའོ། ། དེས་ན་བཏགས་བཞག་གི་གྲུབ་པས་མ་ཚིམ་པར་བཏགས་པའི་བཏགས་དོན་བཙལ་ནས་བདེན་པ་ཅུང་ཟད་ཀྱང་མི་འཇོག་པས་བདེན་མེད་སྟོང་ཉིད་དུ་གྲུབ་སྟེ། འཇུག་པ་ལས། གང་ཕྱིར་དངོས་པོ་འདི་དག་རྣམ་དཔྱད་ན། ། དེ་ཉིད་བདག་ཅན་དངོས་ལས་ཚུ་རོལ་ཏུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་པ་ལྟར་རོ། ། དཔྱད་ན་བདེན་པ་གཉིས་ཀར་མ་རྙེད་པ་ཞིག་དགོས་ཏེ། དེ་ནི་དེ་ཉིད་དུའམ་འཇིག་རྟེན་དུ། །
རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། ། རྣམ་དཔྱད་མེད་པར་འཇིག་རྟེན་ཉིད་ལས་འདི། ། རང་གི་ཡན་ལག་བརྟེན་ནས་འདོགས་པ་ཡིན། ། ཞེས་སོ། ། དེས་ན་དེ་ཁོ་ན་ཉིད་ལ་དཔྱོད་པར་སོང་བའི་དུས་སྐབས་དང༌། ཐ་སྙད་དུ་གྲུབ་པའི་གྲུབ་ཚད་རྣམས་མ་འདྲེས་པ་སོ་སོར་ཕྱེད་པར་བྱ་དགོས་ལ། ཐ་སྙད་བཏགས་པའི་བཏགས་དོན་བཙལ་བའི་ཚེ་མ་རྙེད་པས་མེད་པར་འདོད་པ་ནི་ལུགས་འདི་ལས་ལོག་བཤད་ཡིན་ཏེ། བཞི་བརྒྱ་པའི་འགྲེལ་པ་ལས། གལ་ཏེ་རྣམ་པར་དཔྱད་པ་འདིས་སྐྱེ་བ་རྣམ་པ་ཐམས་ཅད་དུ་བཀག་པ་ལས། འདུས་བྱས་སྐྱེ་བ་མེད་པར་བསྟན་པ་འདོད་ན་ནི།
དེའི་ཚེ་དེ་སྒྱུ་མ་ལྟ་བུ་ཉིད་དུ་མི་འགྱུར་གྱི་མོ་གཤམ་གྱི་བུ་ལ་སོགས་པ་དག་གིས་ཉེ་བར་གཞལ་བར་འགྱུར་བ་ཞིག་ན། རྟེན་ཅིང་འབྲེལ་པར་འབྱུང་བ་མེད་པར་ཐལ་བར་འགྱུར་བའི་འཇིགས་པས་དེ་དག་དང་བསྟུན་པར་མི་བྱེད་ཀྱི། དེ་དང་མི་འགལ་བ་སྒྱུ་མ་ལ་སོགས་པ་དག་དང་ནི་བྱེད་དོ། ། ཞེས་དང༌། ཁོ་བོ་ཅག་གི་རྣམ་པར་དཔྱོད་པ་ནི་རང་བཞིན་འཚོལ་བ་ལྷུར་བྱེད་པ་ཉིད་ཀྱི་ཕྱིར་རོ། ། ཞེས་སོ། ། དེས་ན་ཐལ་འགྱུར་བའི་ལུགས་ཀྱི་རྟགས་ཀྱི་དགག་བྱ་ནི་མིང་དུ་བཏགས་པའི་དབང་གིས་བཞག་པ་ཙམ་མ་ཡིན་པར་ཡུལ་རང་ངོས་ནས་གྲུབ་པ་དེ་བདེན་པའི་ཚད་དང༌། དེ་ཉིད་རྟགས་ཀྱི་དགག་བྱའོ་ཞེས་ལུགས་དེ་པའི་བསམ་པ་ཐུན་མོང་མ་ཡིན་པ་བླངས་ཏེ་བརྗོད་དོ། ། འདི་དགག་པ་ལ། དགག་པ་དངོས་དང༌།
དེ་འགོག་བྱེད་གཞན་དག་གིས་བཀག་པ་ལས་ལེགས་བཤད་མ་ཡིན་པ་བྱུང་བའི་ཚུལ་ལས། དང་པོ་ལ། དགག་པ་རྒྱས་པར་བཤད། ཐལ་རང་གཉིས་ཀའི་འདོད་པའི་དགག་བྱ་ཁྱད་ཅན་དེ་སྣང་བཏགས་གང་གི་དབང་དུ་བྱས་ཀྱང་མི་འགྲུབ་པར་བསྟན་པའོ། ། དང་པོ་ལ། ཆོས་ཐམས་ཅད་བཏགས་བཞག་ཏུ་བསྟན་པས་གདགས་གཞི་གདགས་ཆོས་ཐམས་ཅད་དངོས་པོར་ཡོད་པ་འགོག་པ་ལས་བཏགས་བཞག་ཏུ་བསྟན་པས་བཏགས་ཆོས་ཐ་སྙད་པའི་དངོས་པོ་ཚད་གྲུབ་ཏུ་བསྟན་པར་འདོད་པ་འགལ་བ་ཉིད་དུ་སྨྲས་པ་དང༌། རི་བོང་གི་རྭ་དང་གང་ཟག་སོགས་བཏགས་ཙམ་གྱི་མཚུངས་པའི་རྩོད་ལན་དུ་གང་ཟག་སོགས་འཇིག་རྟེན་ན་གདགས་ཆོས་ཉིད་ཀྱིས་གྲུབ་ཀྱི་རི་རྭ་སོགས་མ་གྲུབ་ཞེས་པ་དེ་ལྟ་ན་འཇིག་རྟེན་རང་ག་བ་རྣམས་ཀྱང་རྟེན་འབྲེལ་གྱི་དོན་གྲུབ་པས་དབུ་མའི་ལྟ་བ་འབད་མེད་དུ་སྐྱེ་བར་འགྱུར་བ་དང༌། གང་ཟག་སོགས་ཐ་སྙད་དུ་ཡོད་ཅིང་རི་རྭ་སོགས་ཐ་སྙད་མེད་པར་འདོད་པའི་སྒྲུབ་བྱེད་ཀྱི་མཐུན་དཔེར། མིག་གིས་མཐོང་བ་ལ་ངས་མཐོང་བར་འཇོག་པ་དེ་རི་རྭ་མེད་པའི་མཐུན་དཔེར་ཇི་ལྟར་འོང་བསམ་དགོས་པ་དང༌། ཆོས་གང་ཟག་གི་བདག་བདེན་དུ་འཛིན་པ་ལྷན་སྐྱེས་ཀྱི་ཡུལ་རྣམས་རྟགས་ཀྱི་དགག་བྱ་མིན་ནོ་ཞེས་མ་བཀག་ན།
བདག་བདེན་མེད་པར་ཁོང་དུ་ཆུབ་པའི་གནས་མེད་པ་དང༌། ང་ནི་འཇིག་རྟེན་དང་མི་རྩོད་ཀྱི་དོན་མ་དཔྱད་བླང་དོར་ལ་འཇུག་པ་ནི་མི་རྩོད་པའི་དོན་ཡིན་གྱི། དེ་ལས་གཞན་འཇིག་རྟེན་བཏགས་བཞག་གི་བདེན་འཛིན་ལྷན་སྐྱེས་ཀྱི་ཡུལ་རིགས་པས་མ་དཔྱོད་པ་ལ་འཆད་ན། འཇིག་རྟེན་རྟོག་བཞག་གི་བདེན་འཛིན་སོགས་སྤྲོས་རྟོག་བཟློག་པར་མི་འགྱུར་བ་དང༌། ཐལ་རང་གི་དེ་ཁོ་ནར་གྲུབ་མ་གྲུབ་ཀྱི་དཔྱད་བྱ་ནི་བློ་གནོད་མེད་ལ་སྣང་བ་དང༌། རྟོག་བཞག་གི་གྲུབ་པ་ལས་གཞན་དུ་གྲུབ་པ་དཔྱད་བྱ་ཡིན་ན་དབུ་མའི་ལུགས་འདི་སེམས་ཙམ་པའི་ལུགས་ལས་ཀྱང་དམན་པར་འགྱུར་ཞིང་ཤེས་བྱར་མེད་པའི་ཆོས་ཀྱི་དངོས་བདེན་བཀག་པས་ཤེས་བྱར་ཡོད་པའི་ཆོས་ལ་དངོས་བདེན་ཁེགས་པར་མི་འགྱུར་བ་དང༌། བཏགས་བཞག་མིང་ཙམ་དང་དེ་དོན་དམ་པར་མ་གྲུབ་པར་སྨྲས་པ་རྣམས་ཟོལ་ཚིག་ཏུ་སོང་བས་རྫུན་རླབས་པོ་ཆེའི་ཁ་ན་མ་ཐོ་བའི་སྡིག་པས་རེག་པར་འགྱུར་བ་དང༌། བཏགས་བཞག་གི་ཆོས་དངོས་པོར་གྲུབ་ཅིང་དེ་ལས་གཞན་པའི་ཆོས་དངོས་བདེན་དུ་མ་གྲུབ་པའི་སྒྲུབ་བྱེད་ཀྱི་ལུང་གིས་བསྒྲུབ་བྱ་ཉིད་འགོག་པར་བྱས་པ་དང༌། རྟགས་ཀྱི་དགག་བྱ་བདེན་པ་གཉིས་ཀར་མ་རྙེད་པ་དགོས་པའང་ཁྱེད་ལ་མི་འགྲུབ་པའི་ཚུལ་དང༌། དེ་ཁོ་ནར་སྤྱོད་པའི་དུས་སྐབས་དང༌།
ཐ་སྙད་དུ་གྲུབ་ཚད་སོ་སོར་ཕྱེ་བའི་དོན་སྙིང་པོ་མེད་པ་དེའི་སྒྲུབ་བྱེད་དུ་དྲངས་པའི་ལུང་གི་བསྒྲུབ་བྱ་འཇིགས་པར་བྱས་པ་དང༌། བཏགས་བཞག་ཙམ་གྱིས་དེ་དེར་ཐ་སྙད་དུ་གྲུབ་པ་ཉིད་བདེན་ཚད་དུ་བསྟན་པའོ། ། དང་པོ་ནི། སྤྱིར་སངས་རྒྱས་པ་དག་རྟེན་ཅིང་འབྲེལ་བར་འབྱུང་ཞེས་སྨྲ་བ་འདི་ལ། སེམས་ཙམ་པ་སོགས་དངོས་པོར་སྨྲ་བ་དག་རྫས་ཀྱི་ཆོས་གང་དག་ཕན་ཚུན་རྒྱུ་འབྲས་སུ་རྟེན་ཅིང་འབྲེལ་བར་འབྱུང་བའི་ཕྱིར། དེ་ལྟར་རྟེན་འབྱུང་གི་དངོས་པོ་དེ་ནི་ཇི་ལྟར་དོན་བྱེད་པ་དེ་དེ་ལྟར་བདེན་པ་ཉིད་ཀྱི་རྟེན་འབྲེལ་འཐད་པར་སྨྲ་ལ། དབུ་མ་པ་ནི་རྫས་ཆོས་རྒྱུ་འབྲས་སུ་རྟེན་ཅིང་འབྲེལ་བར་འབྱུང་བ་ནི་ཐ་སྙད་དུའང་ཡོད་པ་མིན་ཏེ། ཡོད་ན་རྫས་ཀྱི་དོན་ནི་བཏགས་པ་ལ་མ་ལྟོས་པར་དངོས་རྫས་དེ་ཉིད་ཀྱི་རང་བཞིན་མི་འདོར་བའི་དངོས་རྫས་སུ་ཡོད་དགོས་ལ། གང་གི་རང་བཞིན་ལ་རྟེན་འབྲེལ་འགལ་བ་ཉིད་ཀྱི་ཕྱིར་དང༌། རྟེན་འབྲེལ་ཡིན་ན་རང་བཞིན་མེད་པར་རིགས་པ་ཉིད་ཀྱི་ཕྱིར།
འོ་ན་སྣང་ཙམ་དུ་ཇི་ལྟར་དོན་བྱེད་པ་ལྟར་དམིགས་པའི་དངོས་བརྙན་གྱི་རྟེན་འབྱུང་ནི། བཏགས་བཞག་གི་རྟེན་འབྱུང་ཙམ་ཡིན་ཏེ། མ་ཡིན་ན་ཇི་ལྟར་དོན་བྱེད་པ་དེ་ལྟར་དངོས་པོ་དེ་ཉིད་དུ་བདེན་པའི་རང་བཞིན་ཅན་དུ་འགྱུར་བ་ལས་དེ་ལྟར་ཡང་མ་ཡིན་པའི་ཕྱིར། དེས་ན་ཐེག་མཆོག་དབུ་མའི་ལུགས་འདིར་ཆོས་ཐམས་ཅད་རྟེན་ཅིང་འབྲེལ་འབྱུང་གི་དོན་ཆོས་ཐམས་ཅད་བཏགས་བཞག་དང་བརྡ་དང་མིང་གིས་བཞག་པ་ཙམ་ཁོ་ན་ལ་འཆད་ནས། དེ་ལྟར་བཞག་པ་ཉིད་ཀྱིས་ཕྱིར་རོ། ། བཞག་ཆོས་དེ་དག་དོན་དམ་པར་ལྟ་ག་ལ་ཞིག་ཀུན་རྫོབ་ཏུའང་མ་གྲུབ་བོ་ཞེས་ཁོ་ནར་སྟོན་པ་ཡིན་ཏེ། བཏགས་བྱེད་ཙམ་བརྗོད་བྱེད་ཙམ་ལས་དེ་ལྟར་བཏགས་པའི་བཏགས་ཆོས་ཀྱི་བརྗོད་བྱ་དང་བཏགས་བྱ་ཡོད་པ་མ་ཡིན་ནོ་ཞེས། སྲིད་པ་འཕོ་བ་ལས། འདི་དག་ཐམས་ཅད་མིང་ཙམ་སྟེ། ། འདུ་ཤེས་ཙམ་ལ་རབ་ཏུ་གནས། །
རྗོད་བྱེད་ལས་ནི་གཞན་གྱུར་པའི། ། བརྗོད་པར་བྱེད་པ་ཡོད་མ་ཡིན། ། ཞེས་བཏགས་བཞག་གི་དངོས་ཆོས་འདི་ལ་མ་དཔྱད་ན། དངོས་པོར་སྣང་ཡང་དཔྱད་ན་རྗོད་བྱེད་དངོས་པོའི་མིང་རྐྱང་ཙམ་ལས་བརྗོད་བྱའམ་བཏགས་ཆོས་དངོས་པོ་མཚན་ཉིད་པ་ཐ་སྙད་དུའང་ཚད་མས་མི་འགྲུབ་པར་བསྟན་ཏོ། ། གཞན་ཡང་དངོས་སྨྲ་བ་དག་གིས་རྫས་ཀྱི་མཚན་གཞི་དང་མཚན་ཉིད་ཞེ་ལ་བཞག་ནས་མཚན་ཉིད་ཀྱི་གཞི་ལ་གདགས་གཞི་དང་མཚན་ཉིད་ལ་གདགས་བྱའི་སྒྲ་སྦྱར་བ་ཡོད་ཀྱང༌། དབུ་མ་པས་མཚན་གཞི་དང་མཚན་ཉིད་ཐམས་ཅད་བཏགས་བཞག་ལ་དགོངས་ནས། གདགས་གཞི་དང་གདགས་བྱའི་མིང་གི་རྣམ་གྲངས་ལ་མཚན་གཞི་དང་མཚན་ཉིད་ཅེས་གསུངས་པ་ཡོད་ལ། དེ་ལྟར་ན་གདགས་ཆོས་གདགས་གཞིའི་ངོ་བོར་མ་གྲུབ་ན་བཏགས་ཆོས་ཉིད་ཀྱི་ངོ་བོ་མ་གྲུབ་བོ་ཞེས། རྩ་བར། དེ་ཕྱིར་མཚན་གཞི་ཡོད་མིན་ཏེ། །
མཚན་ཉིད་ཡོད་པ་མ་ཡིན་ཉིད། ། ཅེས་འབྱུང་ལ། བཏགས་ཆོས་མཚན་ཉིད་མེད་པ་ཉིད་ཀྱིས། བཏགས་ཆོས་ཐ་སྙད་པའི་དངོས་ཆོས་ཚད་གྲུབ་ཏུ་ཡང་འགལ་ཏེ། ཡུམ་གྱི་སྙིང་པོར། ཆོས་ཐམས་ཅད་སྟོང་པ་ཉིད་དེ། མཚན་ཉིད་མེད་པ། མ་སྐྱེས་པ། མ་འགག་པ། ཞེས་འབྱུང་བའི་ཕྱིར།
ཡང་བཏགས་བཞག་རྒྱུར་བཅས་ཀྱི་རྟེན་འབྲེལ་གྱི་རང་ལྡོག་དེ་ཐ་སྙད་དུའང་དངོས་པོ་ཚད་གྲུབ་ཀྱིས་སྟོང་པར་རྟོགས་པའི་ཤེས་རབ་ནི་དབུ་མའི་ལམ་དུ་འགྱུར་ལ། དེ་ལྟར་བཏགས་པའི་དངོས་ཆོས་ཐ་སྙད་ཚད་གྲུབ་ཏུ་རྟོག་ན་དབུ་མའི་ལམ་གྱི་གོལ་ས་ཡིན་ཏེ། ཇི་སྐད་དུ། རྟེན་ཅིང་འབྲེལ་པར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། དེ་ནི་རྒྱུར་བཅས་གདགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་འབྱུང་བའི་ཕྱིར། ཁྱད་པར་བཏགས་པ་དང་མིང་ཙམ་གྱི་རྐྱེན་ལས་སྐྱེ་ན་ཐ་སྙད་ཚད་གྲུབ་ཀྱི་དངོས་པོར་སྐྱེ་བ་གཏན་འགལ་ཞིང༌། དེ་ལྟའི་སྐྱེ་བ་དེས་དངོས་པོ་དེ་སྐྱེ་བ་མེད་པ་ཉིད་དུ་བཅོམ་ལྡན་འདས་ཀྱིས་སྒྲུབ་པར་མཛད་དེ།
ཇི་སྐད་དུ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་ཏེ་བག་ཡོད་ཡིན། ། ཞེས་འབྱུང་བའི་ཕྱིར། ཡང་བཏགས་ཆོས་ནི་བཏགས་ཆོས་དེའི་དངོས་པོར་མ་སྐྱེས་པ་ཉིད་ཀྱི་ཕྱིར། བཏགས་དངོས་ཀྱི་ཆོས་ཚད་མས་གྲུབ་པའང་མ་ཡིན་ཏེ། དེ་དང་དེ་རྟེན་གང་འབྱུང་དེ། ། རང་གི་དངོས་པོར་སྐྱེས་མ་ཡིན། །
རང་གི་དངོས་པོར་གང་མ་སྐྱེས། ། དེ་ནི་སྐྱེ་ཞེས་ཇི་སྐད་བྱ། ། ཞེས་འབྱུང་བའི་ཕྱིར།
ཡང་བཏགས་བཞག་གི་ཆོས་དེ་ཉིད་ཐ་སྙད་པའི་ཚད་མས་དངོས་པོར་མ་གྲུབ་ཅིང་དེ་ལྟར་གྲུབ་པ་ལ་རིགས་ཤེས་ཚད་མས་གནོད་དོ་ཞེས། ཀུན་རྫོབ་ལས་ནི་ཐ་དད་པར། ། དེ་ཉིད་དམིགས་པ་མ་ཡིན་ཏེ། ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། ། མེད་ན་མི་འབྱུང་ངེས་པའི་ཕྱིར། ། བྱས་དང་མི་རྟག་ཇི་བཞིན་ནོ། །
ཞེས་འབྱུང་ལ། ཡང་ཁྱེད། བཏགས་ཆོས་ཐམས་ཅད་ཐ་སྙད་དུའང་དངོས་པོར་རང་གི་ངོ་བོ་སྟོང་ན་དེ་ཉིད་དེ་དེར་མ་གྲུབ་པར་འགྱུར་བའི་ཕྱིར། ཁོ་ཁོ་རང་ཡིན་པའི་ཆོས་མི་སྲིད་པར་ཐལ་ཞེ་ན། ཐལ་བ་དེ་ནི་ཁྱེད་ཅག་རྫོགས་པའི་སངས་རྒྱས་དཔོན་སློབ་ཉིད་ལ་འཕེན་རིགས་པར་འགྱུར་ཏེ། དེ་བཞིན་གཤེགས་པས་བཏགས་བཞག་གི་ཆོས་ཐམས་ཅད་རིགས་ཉི་ཤུར་བསྡུས་ནས་དེ་ཉིད་དེ་ལྟར་མ་གྲུབ་པར་བསྟན་པའི་ཕྱིར། ཇི་སྐད་དུ། རང་རང་ངོ་བོས་སྟོང་པའི་ཕྱིར། ། སྟོང་པ་ཉིད་ནི་ཉི་ཤུར་འདོད། ། ཅེས་འབྱུང་ངོ༌། །
ཁོ་བོ་ཅག་བདེན་པ་གཉིས་ཀར་ཆོས་ཐམས་ཅད་སྟོང་པ་ཉིད་དུ་སྨྲ་ན། ཁོ་ཁོ་རང་ཡིན་པའི་ཆོས་དེ་ལ་ནི་ཁོ་བོ་ཅག་ལྷག་པར་ཅིའི་ཕྱིར་ཞེ་ན། ཁྱེད་ཅག་ཆོས་ཐམས་ཅད་སྟོང་པ་ཉིད་དོ་ཞེས་ཚིག་ཙམ་དུ་སྨྲ་ནའང་ཞེན་དོན་ཚུལ་དེ་ལ་ཆེས་འཇིགས་པ་ཉིད་ཀྱི་ཕྱིར། ཁོ་ཁོ་རང་ཡིན་པའི་ཆོས་དེ་ལ་མི་ཕྱེད་པའི་གུས་པ་ཆེན་པོས་ཆོས་དེ་བརྟན་པར་བཞུགས་པའི་གསོལ་བ་ཡང་ཡང་ཐོབ་ཅིག ། ཡང་བཏགས་བཞག་གི་སྲིད་གསུམ་སོགས་ཀྱང་དེའི་དངོས་པོར་ཐ་སྙད་པའི་ཚད་མས་གྲུབ་པ་མ་ཡིན་ཏེ། ཡིན་ན་འདུས་པ་ཙམ་ལས་སོ་སོར་དེ་གྲུབ་ཀྱི་བདེན་དངོས་ཀྱི་སྤུ་རིས་ཟིན་དགོས་པ་ལས་མ་ཟིན་པས་བཏགས་བཞག་གི་ཆོས་ལ་དངོས་པོར་རང་བདེན་པ་མེད་པ་དང༌། བཏགས་ཆོས་ཀྱི་དངོས་པོ་དོན་བྱེད་ཅན་དུ་བདེན་པར་ཐ་སྙད་ཀྱི་ཚད་མས་གྲུབ་ཅེས་འདོད་པ་ནི་ངན་རྟོག་ཚད་མ་མིན་པ་དག་གིས་བཏགས་པའི་ཕྱིར་ཞེས། ལང་གཤེགས་ལས། གང་ཕྱིར་འདུས་ལས་མ་གཏོགས་པའི། ། དངོས་པོ་བློ་ཡིས་མི་ཟིན་པ། །
དེ་ཡི་ཕྱིར་ན་མ་སྐྱེས་ཏེ། ། ངོ་བོ་མེད་པར་ང་སྨྲའོ། ། ཞེས་དང༌། སྲིད་པ་གསུམ་ནི་བཏགས་པ་ཙམ། ། དངོས་པོའི་ངོ་བོ་ཉིད་དུ་མེད། ། བཏགས་པའི་དངོས་པོ་དངོས་ཉིད་དུ། ། ངན་རྟོག་རྣམས་ཀྱིས་རྟོག་པར་བྱེད། ། ཅེས་འབྱུང་ངོ༌། ། ཁྱད་པར་གདགས་གཞི་ལ་བརྟེན་ནས་བཏགས་པའི་གདགས་ཆོས་དེ་གདགས་གཞིའི་ཆོས་སུ་མ་གྲུབ་ན་བཏགས་ཆོས་དེ་ཉིད་ཐ་སྙད་པའི་ཚད་མས་གྲུབ་ཅེས་པ་འདི་ནི་འགར་ཡང་མི་འཐད་དེ། བཏགས་ཆོས་གྲུབ་ན་གདགས་གཞི་ལ་མ་གྲུབ་ན་དེ་ལས་གཞན་དུ་གྲུབ་དགོས་ཤིང་དེ་ལས་གཞན་དུ་གྲུབ་ན།
བཏགས་ཆོས་སུ་བཞག་པ་གདགས་གཞི་ལ་མ་ལྟོས་པར་འགྱུར་ལ། དེ་ལྟའང་མ་ཡིན་པས་གདགས་གཞི་ལ་བརྟེན་ནས་བཏགས་པའི་བཏགས་ཆོས་གང་ཟག་ལ་སོགས་པ་ནི་མེ་ལོང་ལ་བརྟེན་པའི་མེ་ལོང་གི་བྱད་བཞིན་ཐ་སྙད་ཚད་གྲུབ་ཀྱི་དངོས་པོ་མ་ཡིན་པའི་ཕྱིར། རིན་ཆེན་ཕྲེང་བར། ཇི་ལྟར་མེ་ལོང་བརྟེན་ནས་སུ། ། རང་བཞིན་གཟུགས་བརྙན་སྣང་མེད་ཀྱི། ། དེ་ནི་ཡང་དག་ཉིད་དུ་ན། ། ཅུང་ཟད་ཀྱང་ནི་ཡོད་མིན་པ། ། དེ་བཞིན་ཕུང་པོ་རྣམ་བརྟེན་ནས། ། ངར་འཛིན་པ་ནི་དམིགས་པར་འགྱུར། ། རང་གི་རང་བཞིན་གཟུགས་བརྙན་བཞིན། །
ཡང་དག་ཏུ་ནི་དེ་དག་མེད། ། ཇི་ལྟར་མེ་ལོང་མ་བརྟེན་པར། ། རང་བཞིན་གཟུགས་བརྙན་མི་སྣང་ལྟར། ། ཕུང་པོ་རྣམས་ལ་མ་བརྟེན་པར། ། ངར་འཛིན་པ་ཡང་དེ་དང་འདྲ། ། ཞེས་འབྱུང་བ་ཉིད་དོ། ། ཡང་བཏགས་བཞག་འདུ་བྱེད་པ་ཙམ་གྱི་ཆོས་ནི་ཐ་སྙད་པའི་ཚད་མས་དངོས་པོར་གྲུབ་པ་མ་ཡིན་ཏེ། དེ་ལྟའི་དངོས་པོ་དེ་ནི་ཐ་སྙད་དུའང་རྫུན་པ་འབའ་ཞིག་པས་བཏགས་ཆོས་བསླུ་ཆོས་ཉིད་དུ་བབ་པའི་ཕྱིར། བཅོམ་ལྡན་འདས་ཀྱིས་ཆོས་གང་དག ། བསླུ་བ་དེ་ནི་རྫུན་ཞེས་གསུངས། །
འདུ་བྱེད་ཐམས་ཅད་བསླུ་བས་ན། ། དེས་ན་དེ་ནི་ཀུན་རྫོབ་ཡིན། ། ཞེས་འབྱུང་ངོ༌། ། ཡང་ཐལ་འགྱུར་བའི་ལུགས་ལས་སྤྱིར་དངོས་པོ་ཙམ་ཀུན་རྫོབ་ཏུ་གྲུབ་པ་ཡང་མེད་དོ་ཞེས་བཀག་ན་གཞན་དབང་གི་དངོས་པོ་དང་བཏགས་བཞག་གི་དངོས་པོ་ཐམས་ཅད་ཐ་སྙད་པའི་ཚད་མས་གྲུབ་པའང་ཁེགས་པ་ཡིན་ཏེ། ཇི་སྐད་དུ། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། ། ཞེས་འབྱུང་བ་ལྟར། ཇི་ལྟར་ཁྱོད་ཀྱི་བཏགས་བཞག་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། །
ཞེས་འདོན་པར་འཐོབ་པ་ཉིད་ཀྱི་ཕྱིར། སྔོན་ཉིད་ནས་ལུགས་ངན་འདི་ལྟ་བུ་མ་འོངས་ལུང་བསྟན་གྱི་ཚུལ་གྱིས་ལེགས་པར་བཀག་ཟིན་པའི་ཕྱིར། ཡང་བཏགས་ཆོས་ཡིན་ན་ཆོས་དེ་ཡོད་པ་མ་ཡིན་པས་ཁྱབ་པ་དང༌། ཆོས་དེ་ཡོད་ན་བཏགས་ཆོས་མ་ཡིན་པས་ཁྱབ་པའི་བཏགས་ཆོས་ཀྱི་དངོས་པོ་དེ་ཉིད་དུ་ཐ་སྙད་པའི་ཚད་མས་གྲུབ་པར་སྨྲ་བ་ནི་ཤེས་རབ་མེད་པའི་རོ་ལྟ་བུས་རང་གར་བཏགས་པ་ལས་ཅི་ཞིག་ཡོད་ཅེས། མདོ་ལས། རང་བཞིན་མེད་ཅིང་རྣམ་རིག་མེད། ། ཀུན་གཞི་མེད་ཅིང་དངོས་མེད་ན། ། བྱིས་པ་ངན་པ་རྟོག་གེ་པ། ། རོ་དང་འདྲ་བས་འདི་དག་བཏགས། ། ཞེས་འབྱུང་བས་བཏགས་བཞག་དེ་དེ་ཉིད་དུ་ཚད་མས་གྲུབ་པ་ཆེར་བཀག་སྟེ།
བྱང་ཆུབ་སེམས་འགྲེལ་ལས། དེ་ཕྱིར་ཕྱི་དང་ནང་དུ་ནི། ། བཏགས་པའི་དངོས་དེ་མེད་པ་ཉིད། ། ཅེས་འབྱུང་ལ། ལྷག་པར་བཏགས་བཞག་གི་རྟེན་འབྲེལ་བདེན་པ་གཉིས་ཀར་དངོས་པོའི་སྐྱེ་འགག་དང་བྲལ་བ་ཐུགས་སུ་ཆུད་པ་གང་ཡིན་པ་དེ་ནི་དམ་པ་ཡིན་གྱི། དེ་ལྟ་བུའི་སྐྱེས་བུ་ལ་དང་བ་སྐྱེ་བའི་ཡུལ་དུ་གྲུབ་ལ། རྟེན་འབྲེལ་བཏགས་བཞག་གི་ཆོས་ལ་དངོས་པོའི་སྐྱེ་འགག་སོགས་ཐ་སྙད་ཀྱི་ཚད་གྲུབ་ཏུ་སྟོན་པའི་སྐྱེས་བུ་ནི་སྐྱེས་བུ་དམ་པ་མ་ཡིན་ནོ་ཞེས་ཤུགས་ལ་བསྟན་པ་ཡིན་ཏེ། ཚིག་གསལ་དུ། ཇི་སྐད་བསྟན་པའི་ཁྱད་པར་ཅན་གྱི་རྟེན་ཅིང་འབྲེལ་པར་འབྱུང་བ་ནི་བསྟན་པའི་བྱ་བའི་སྒོ་ནས་འདོད་པ་དམ་པ་ཡིན་པའི་ཕྱིར་ལས་སུ་བསྟན་ཏེ། གང་གིས་རྟེན་ཅིང་འབྲེལ་པར་འབྱུང༌། །
འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་སངས་དེ་ལ་ཕྱག་འཚལ་ལོ། ། ཞེས་གསུངས་སོ། ། རྟེན་ཅིང་འབྲེལ་པར་འབྱུང་བ་ཇི་སྐད་བསྟན་པ་ཐུགས་སུ་ཆུད་པའི་ཕྱིར་དེ་བཞིན་གཤེགས་པ་ཉག་གཅིག་དོན་ཕྱིན་ཅི་མ་ལོག་པར་གསུང་བ་ཉིད་དུ་གཟིགས་ཤིང་ཕ་རོལ་པོའི་སྨྲ་བ་ཐམས་ཅད་བྱིས་པ་རྡོལ་ཐབས་སྨྲ་བ་དང་འདྲ་བར་ཐུགས་སུ་ཆུད་ནས་སློབ་དཔོན་ཤིན་ཏུ་དང་བ་དང་ལྡན་པར་གྱུར་པས། སླར་ཡང་བཅོམ་ལྡན་འདས་ལ་ཁྱད་པར་དུ་མཛད་པ་ནི་སྨྲ་བ་རྣམས་ཀྱི་དམ་པ་ཞེས་བྱ་བའོ། ། ཞེས་འབྱུང་བ་ཉིད་ཀྱི་ཕྱིར་རོ། །
དེ་ལྟར་ཐེག་མཆོག་དབུ་མའི་ཚུལ་འདིར་དངོས་པོ་ཐམས་ཅད་བཏགས་བཞག་ཏུ་བསྟན་པའི་དངོས་པོའི་ངོ་བོ་སྤྱིར་འགོག་པའི་ཚུལ་འདི་ལས་གཞན་དུ་གདགས་བཞིའི་དངོས་པོ་བཏགས་ཆོས་ཀྱི་དངོས་པོ་མི་བདེན་ཅིང་དེར་མ་གྲུབ་ཀྱང་བཏགས་ཆོས་ཀྱི་དངོས་པོ་དེ་ཐ་སྙད་པའི་ཚད་མས་དེར་འགྲུབ་ཅིང་བདེན་པར་བསྟན་པ་ཡིན་ནོ། ། ཞེས་པ་ནི་བཏགས་ཆོས་མ་གྲུབ་པར་བཤད་མ་ཐག་པའི་ལུང་རིགས་བསྙོན་མེད་དེ་ཉིད་ལ་དངོས་སུ་བསྙོན་འདོར་བར་བྱེད་ཅིང༌། དེ་ལྟ་ན་རང་ཚིག་འགལ་བ་ཁོ་ནར་སྨྲ་དགོས་པར་ཡང་འགྱུར་བ་དང༌། དེར་མ་ཟད་གསུང་རབ་རིན་པོ་ཆེའི་ལུང་དོན་རིགས་པ་དང་བཅས་པ་ལ་ཤེས་བཞིན་དུ་སྐུར་པ་འདེབས་པ་དེ་ནི་ཅི་ལྟ་བུ་ཞིག་ཡིན། ཁྱོད་ཅག་སྐྱེས་བུ་བརྟུལ་ཕོད་ཤིན་ཏུ་ཆེ་བར་སྣང་མོད། ཡ་ང་བའི་ཡུལ་ལ་ཅུང་ཟད་མ་འཛེམ་པར་མི་སྤྱོད་དམ། ངག་དོན། དེའི་ཕྱིར་རྟེན་འབྱུང་རིགས་པ་དེ་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་འབྱུང་བ་དེ་ཉིད་འདིར་ཐོབ་སྟེ།
དེའི་ཕྱིར་བཏགས་བཞག་རིགས་པ་འདི་ཡིས་ནི། ། ལྟ་ངན་དྲ་བ་མཐའ་དག་གཅོད་པར་བྱེད། ། ཅེས་འབྱུང་བ་ཉིད་ཀྱིས་ཆོས་ཐམས་ཅད་བཏགས་བཞག་གི་རིགས་པས་ཆོས་ཐམས་ཅད་དངོས་པོར་ལྟ་བའི་ལྟ་བ་ངན་པ་སེལ་བར་བྱེད་པ་ཡིན་ན། ཁྱེད་ལྟར་ན་བཏགས་བཞག་གི་བཏགས་ཆོས་ཐ་སྙད་པའི་ཚད་མས་དངོས་པོར་ནན་གྱིས་སྨྲ་བ་འདི་ནི་མེ་གསོད་བྱེད་ཆུ་ཉིད་ཀྱིས་བྱེད་པ་ལ་ཆུ་མེར་འབར་བ་ན་ཐབས་གཞན་མེད་པ་ལྟར་སོང་འདུག་པས་དེ་ཅི་བྱ། གཉིས་པ་ནི། ཁྱེད་ཅག་རི་རྭ་དང་གང་ཟག་སོགས་བཏགས་བཞག་ལ་སོགས་པར་འདྲ་ཡང་གང་ཟག་སོགས་བཏགས་ཆོས་ཉིད་དུ་འཇིག་རྟེན་ན་དོན་བྱེད་པར་གྲགས་པས་འཇིག་རྟེན་གྱིས་ཀྱང་ཡོད་པར་འཇོག་པ་འདིར་འཇོག་གི ། རི་རྭ་སོགས་འཇིག་རྟེན་ན་དོན་བྱེད་པར་མ་གྲགས་པས་འཇིག་རྟེན་གྱིས་ཀྱང་ཡོད་པར་མི་འཇོག་པས་འདིར་མི་འཇོག་པར་སྨྲ་བ་ཉིད་ཀྱི་ཕྱིར། དེ་ལྟ་ན་ཀུན་རྫོབ་པའི་ཆོས་དག་འཇིག་རྟེན་པ་རྣམས་ཀྱིས་བཏགས་ཆོས་ཙམ་དུ་རྟོགས་པར་གྱུར་པ་ཉིད་ཀྱི་ཆོས་གང་དག་རྟེན་འབྲེལ་གྱི་དོན་ཅན་དུའང་ཁོང་དུ་ཆུབ་པར་འགྱུར་ལ། དེ་ལྟ་ན་སེམས་ཅན་ཐམས་ཅད་སྟོང་ཉིད་ཀྱི་དོན་འབད་མེད་དུ་ཡང་རྟོགས་པར་འགྱུར་ཏེ། དེ་ལྟ་ཡང་རྟེན་འབྲེལ་གྱི་དོན་གྲུབ་ན་སྟོང་ཉིད་ཀྱི་དོན་གྲུབ་པ་དང་དེ་གྲུབ་ན་སྟོང་པ་ཉིད་རྟོགས་པར་འགྱུར་བ་ཡང༌།
རྩ་བ་ལས། རྟེན་ཅིང་འབྱུང་བ་གང་ཡིན་པ། ། དེ་ནི་ངོ་བོ་ཉིད་ཀྱིས་ཞི། ། དེ་ཕྱིར་སྐྱེ་བཞིན་ཉིད་དང་ནི། ། སྐྱེ་བ་ཡང་ནི་ཞི་བ་ཉིད། ། ཅེས་དང༌། ཇི་ལྟར་རྨི་ལམ་ཡུལ་བརྟེན་པའི། ། བདེ་སྡུག་དང་ནི་ཡུལ་མེད་པ། ། དེ་བཞིན་གང་ཞིག་ལ་བརྟེན་ནས། ། གང་ཞིག་རྟེན་འབྱུང་འདི་ཡང་མེད། །
ཅེས་དང༌། གང་གིས་ཤེས་དེ་འགྱུར་སྙམ་ན། ། བརྟེན་ནས་འབྱུང་བ་མཐོང་བ་སྟེ། ། བརྟེན་ནས་སྐྱེས་པ་མ་སྐྱེས་པ། ། དེ་ཉིད་མཁྱེན་པ་མཆོག་གིས་གསུངས། ། ཞེས་དང༌། ཚིག་གསལ་དུ། དེའི་ཕྱིར་སྐྱེ་བ་ལ་སོགས་པ་བསྟན་པ་རྣམས་བརྫུན་པའི་དོན་ཅན་དུ་བསྟན་པའི་ཕྱིར། སློབ་དཔོན་གྱིས་རྟེན་ཅིང་འབྲེལ་བར་འབྱུང་བ་རྗེས་སུ་སྟོན་པ་བརྩམས་སོ། ། ཞེས་འབྱུང་ལ།
བན་སྟོན་པ་དང་སློབ་དཔོན་སོགས་ཀྱི་ཆོས་གང་དག་རྟེན་འབྲེལ་དང་བཏགས་བཞག་ཙམ་གྱིས་འཇིག་རྟེན་ལ་བསྟན་པར་མཛད་པས་འཇིག་རྟེན་པ་དག་གི་ཆོས་གང་དག་ལ་རང་བཞིན་དང་རྫས་ཀྱི་འཛིན་པ་ཐམས་ཅད་བཟློག་པར་མཛད་ལ། སྟོན་པ་དང་སློབ་དཔོན་གྱི་ཆོས་ཐམས་ཅད་བཏགས་བཞག་དང་རྟེན་འབྲེལ་དུ་བསྟན་པ་དེའང་ཤེས་བྱ་འཇིག་རྟེན་དང་མཐུན་པར་སྨྲས་པའི་གཞན་གྲགས་ཙམ་དང་བསྟུན་ཏེ་གསུངས་པ་ཡིན་གྱི། རང་ལུགས་ལ་ཆོས་གང་དག་རྟེན་འབྲེལ་གྱི་བདག་ཉིད་དུ་གནས་པར་སྟོན་པའང་མ་ཡིན་པའི་ཕྱིར་ཏེ། ཡིན་ན་རྟེན་འབྲེལ་ཉིད་དེར་བདེན་པར་གྲུབ་པར་འགྱུར་དགོས་པ་ལས། དེ་ལྟར་གྲུབ་པའང་དཔྱད་བཟོད་པ་མ་ཡིན་པའི་ཕྱིར། འོ་ན་ཆོས་གང་དག་རྟེན་འབྲེལ་དུ་སྒྲུབ་པ་དང༌། ཡང་ཆོས་གང་དག་རྟེན་འབྲེལ་ཡིན་པ་འགོག་པ་གཉིས་འགལ་ལོ་ཞེ་ན། མི་འགལ་ཏེ། སྐྱེ་བོ་དག་ཆོས་གང་ལ་དངོས་པོ་རང་བདེན་པར་རྟོག་པའི་རྟོག་པ་བཟློག་ཆེད་དུ་དཔྱད་ན་ཆོས་གང་དག་རྟེན་འབྲེལ་ཙམ་དུ་གསུང་ཞིང༌། དེ་ལྟ་ན་དེའི་ཚེའི་དགག་བྱ་དངོས་བདེན་ལ་དཔྱད་ཀྱང་ཕྱོགས་ཆོས་རྟེན་འབྲེལ་ལ་དཔྱད་པར་དེར་བརྗོད་ཀྱི།
ཕྱིས་ནས་ཕྱོགས་ཆོས་རྟེན་འབྲེལ་ལས་དཔྱད་ནས་དེ་དེར་བདེན་པར་མ་གྲུབ་པར་བརྗོད་པར་བྱས་པས་མི་འགལ་བ་ཉིད་ཀྱི་ཕྱིར། གསུམ་པ་ནི། ཁྱེད་འདོད་པ་ལྟར་གང་ཟག་ཐ་སྙད་དུ་ཚད་མས་གྲུབ་པར་ཡོད་ན་ཕུང་པོ་ལས་དེ་ཉིད་དང་གཞན་དུ་གྲུབ་པར་ཡོད་དགོས་པ་ལས། གཉིས་ཀར་མ་གྲུབ་པས་འཇིག་རྟེན་ལྷན་སྐྱེས་ཀྱི་འཁྲུལ་ངོར་ལོག་པར་རྟོག་པ་ལས་འཇིག་རྟེན་ཐ་སྙད་དུའང་གང་ཟག་གམ་བདག་ཚད་མས་མ་གྲུབ་བོ་ཞེས་དཔལ་ལྡན་ཟླ་བས་འབད་ནས་བཀག་པ་དེ་ཁྱེད་ཀྱིས་ཟོལ་གྱིས་བཏགས་ཆོས་གང་ཟག་དེ་གདགས་གཞི་དེ་ཉིད་དང་དེ་ལས་གཞན་དུ་མ་གྲུབ་ཀྱང་འཇིག་རྟེན་ཐ་སྙད་ཀྱི་ཚད་མས་གྲུབ་པར་སྨྲ་ན་ཡང་དེ་འཇིག་རྟེན་གྱི་ཐ་སྙད་ཀྱི་ཚད་མས་འགྲུབ་པར་མི་འོས་ཏེ། འགྲུབ་ན་དེ་ཉིད་དང་གཞན་ཉིད་དུ་མིན་པའི་ཕུང་གསུམ་དུ་གྲུབ་པ་ལས་འོས་མེད་ཀྱང་དེ་གཉིས་དངོས་འགལ་ཡིན་པའི་ཕྱིར། དེར་ཡང་གྲུབ་ཐབས་མེད་པའི་ཕྱིར་ཏེ། རྩ་བར། གང་དག་དངོས་པོ་གཅིག་པ་དང༌། ། དངོས་པོ་གཞན་པ་ཉིད་དང་ནི། ། གྲུབ་པར་འགྱུར་བ་ཡོད་མིན་ན། །
དེ་གཉིས་གྲུབ་པ་ཇི་ལྟར་ཡོད། ། ཅེས་འབྱུང་བའི་ཕྱིར། འོན་ཏེ་དཔྱད་ངོར་མེད་ཀྱང་མ་དཔྱད་ན་ཡོད་དོ་ཞེ་ན། མ་དཔྱད་པའི་ངོར་གྱི་བདག་འཛིན་ནི་ཚད་མ་མིན་པ་ཉིད་ཀྱིས་འཁྲུལ་པར་བསྐྱེད་པའི་ཕྱིར་ཚད་མས་གྲུབ་པར་ག་ལ་ཡོད། ཡང་བདག་འཛིན་ལྷན་སྐྱེས་ཀྱིས་གཟུང་བ་ལྟར་ཚད་མས་གྲུབ་བོ་ཞེ་ན། དེ་ལྟ་ན་ནི་འཇིག་རྟེན་གྱིས་གཟུགས་སྒྲ་སོགས་ལ་རྟག་གཙང་སོགས་ཕྱིན་ཅི་ལོག་བཞིའི་ལྷན་སྐྱེས་ཀྱི་བཟུང་བ་ལྟར་ཡང་ཚད་གྲུབ་ཏུ་འགྱུར་ལ། དེ་ལྟ་ན་སྒྲ་རྟག་པ་དང་གཟུགས་རྟག་པ་ཐ་སྙད་ཀྱི་ཚད་མས་གྲུབ་པར་ཡང་སྨྲ་དགོས་ལ། དེ་ལྟར་སྨྲ་ན་ཡང་དེ་ལས་ཐ་ཆད་པ་ཅི་ཞིག་ཡོད། ཁོ་བོ་ཅག་ནི། གང་ཟག་གི་བདག་ནི་དེར་འཛིན་གྱིས་དམིགས་ཀྱང་འཁྲུལ་པ་ཉིད་ཀྱིས་དེ་དེར་ཐ་སྙད་དུ་ཚད་མས་གྲུབ་པ་ནི་རྨི་ལམ་དུ་ཡང་མི་སྨྲ་སྟེ།
ཡོད་ན་སྣང་དུ་རུང་བ་ལས་མ་དམིགས་པའི་ཕྱིར། གཟུགས་སོགས་བཞིན། དེས་ན་མདོ་ལས། བདག་ཅེས་བྱ་བར་ཁྱེད་སེམས་ན། ། བདུད་ཀྱི་ལྟ་བར་གྱུར་པ་ཡིན། ། འདུ་བྱེད་ཕུང་པོ་དེ་སྟོང་སྟེ། ། འདི་ལ་སེམས་ཅན་ཡོད་མ་ཡིན། ། ཞེས་དང༌། གཞན་ཡང་བདག་སོགས་ཀྱི་ཆོས་ལྔ། བཏགས་ཙམ་ལས་བཏགས་ཙམ་དུ་གྲུབ་པ་ནི་འགར་ཡང་ཡོད་པ་མིན་ཏེ།
ཡོད་ན་འདས་མ་འོངས་དང་ནམ་མཁའ་དེ་དེ་ཉིད་དུ་གྲུབ་དགོས་པ་ལས་དེ་དེར་གྲུབ་པའི་དངོས་ཆོས་མ་ཡིན་པ་བཞིན་བདག་ཀྱང་བཏགས་བཞག་གི་དབང་གིས་དེ་དེར་གྲུབ་པའི་དངོས་ཆོས་མ་ཡིན་པའི་ཕྱིར་དང༌། མྱང་འདས་ལས་ཀྱང༌། ཐར་པ་ནོར་པ་ཟད་ཙམ་ཡིན། ། ཞེས་པ་ལས་མྱང་འདས་ཀྱི་དངོས་པོ་དེ་གྲུབ་ཏུ་མེད་པའི་ཕྱིར། བཅོམ་ལྡན་འདས་ཀྱིས་དགེ་སློང་ལྔ་པོ་འདི་དག་ནི་མིང་ཙམ་ཐ་སྙད་ཙམ་བཏགས་པ་ཙམ་སྟེ། འདི་ལྟ་སྟེ། འདས་པའི་དུས་དང༌། མ་འོངས་པའི་དུས་དང༌། ནམ་མཁའ་དང་མྱ་ངན་ལས་འདས་པ་དང་གང་ཟག་གོ ། ཞེས་འབྱུང་ངོ༌། །
ཡང་ཁྱེད་ཐ་སྙད་ཚད་གྲུབ་ཀྱི་བདག་དེ་མི་སྣང་བ་ལ་དམིགས་པར་ཡོད་པ་ཡིན་ནོ་སྙམ་ན། སངས་རྒྱས་དང་སེམས་ཅན་ཐམས་ཅད་ལ་མི་སྣང་བར་མ་དམིགས་པ་ཡིན་ནམ། སེམས་ཅན་ཁོ་ན་ལ་ཡིན། གཉིས་པ་ལྟར་ན་སེམས་ཅན་ལ་མ་དམིགས་ཀྱང་སངས་རྒྱས་ལ་དམིགས་པ་ཉིད་ཀྱིས་ཀུན་མཁྱེན་གྱི་ཡེ་ཤེས་ཀྱི་ཐ་སྙད་ཚད་གྲུབ་ཀྱི་བདག་དེ་ཕུང་ཁམས་སྐྱེ་མཆེད་གང་གི་ཁོངས་སུ་བསྡུས་ནས་མདོ་རྒྱུད་གང་དུ་བསྟན། དང་པོ་ལྟར་ན་གང་ཟག་གམ་བདག་དེ་ཐ་སྙད་དུ་ཚད་མས་གྲུབ་པར་ཡང་ཤེས་པར་མི་འགྱུར་ཏེ། གཞལ་བྱ་དེ་སྣང་དམིགས་ལས་འདས་པའི་ཕྱིར། ཡང་ཟླ་བས། བཏགས་ཆོས་གང་ཟག་དང་བདག་དེ་དེའི་གདགས་གཞི་དེ་ཉིད་དམ་གཞན་གང་དུ་ཡང་མ་གྲུབ་ཀྱང་འཇིག་རྟེན་ཐ་སྙད་ཀྱི་བཏགས་ཆོས་དེ་ཉིད་དུ་ཚད་མས་གྲུབ་སྟེ། བཏགས་ཙམ་ལ་བརྟེན་ནས་དེར་གྲུབ་པའི་ཕྱིར། འཇུག་པར།
འདི་ནི་ཕུང་པོ་རྣམ་བརྟེན་འགྲུབ་པར་འགྱུར། ། ཞེས་དང༌། སྐྱེ་བོ་རྣམས་ལ་ལེན་པོ་ཉིད་དུ་འགྲུབ། ། འཇིག་རྟེན་གྲགས་པའི་ཀུན་རྫོབ་མ་རླག་ཅིག ། ཅེས་འབྱུང་བས། དཔལ་ལྡན་ཟླ་བས་ཀྱང་བདག་ཐ་སྙད་ཀྱི་ཚད་མས་གྲུབ་པར་བཞེད་པར་ཤིན་ཏུ་གསལ་བས་ཁྱེད་ཀྱིས་ཟབ་གསང་གི་གནད་མ་གོ་བ་ཡིན་ནོ་ཞེ་ན། དེ་འདྲའི་ཟབ་གསང་གི་གནས་དེ་ནི་ཁོ་བོ་ཅག་ལ་ཤེས་འདོད་སྤུ་རྩེ་ཙམ་ཡང་མེད་དེ། སློབ་དཔོན་ད་ལྟར་མི་བཞེད་པར་ལ་བཞེད་པར་སྐུར་པ་བཏབ་པའི་ཕྱིར་ཏེ། སློབ་དཔོན་ནི་བདག་དང་གང་ཟག་ནི་མ་བརྟགས་པར་ལོག་ཤེས་ཚད་མིན་གཏི་མུག་གིས་བཏགས་པ་ཉིད་ལས་ཚད་མས་གྲུབ་པར་མ་གསུངས་པའི་ཕྱིར། འཇུག་པར།
གང་ལ་རྟག་ཏུ་འགྲོ་རྣམས་ངར་འཛིན་བློ། ། རབ་ཏུ་འབྱུང་ཞིང་དེ་ཡི་གང་ཡིན་དེར། ། ང་ཡིས་འཛིན་བློ་འབྱུང་བའི་བདག་དེ་ནི། ། མ་བརྟགས་གྲགས་པ་གཏི་མུག་ལས་ཡིན་ནོ། ། ཞེས་འབྱུང་ངོ༌། ། ཡང་ཅི་སྟེ་གཏི་མུག་གི་བདག་ཉིད་ཅན་གྱི་ཚད་མ་ཡོད་ན་ཅི་ལྟོ་སྙམ་ན། འོ་ན་ཁོ་བོས་མ་ཤེས་པའི་ཤེས་རབ་ཡོད་པར་སྨྲ་ནའང་ཅི་ལྟོ། ཁྱེད་ཅག་ཅུང་ཟད་ཅིག་ངལ་གསོ་བར་གྱིས་དང༌། ལུང་དེ་དག་གིས་བཏགས་ཆོས་ཀྱི་ཚད་གྲུབ་ཏུ་བསྟན་པ་མིན་གྱི། འཇིག་རྟེན་གྱི་གྲགས་པར་བདག་འཛིན་འཇུག་ཚུལ་བཤད་པ་ཡིན་པས་ཁྱེད་ཅག་གིས་ལུང་དོན་ཕྱིན་ཅི་ལོག་ཏུ་གོ་བ་ནི་རང་ཉིད་བློ་གྲོས་གྱི་ནར་གྱུར་པའོ། །
དེས་ན་ཁྱེད་ཀྱི་བདག་ལ་དགག་སྒྲུབ་གཉིས་སུ་འབྱེད་པ་དང༌། ཁྱད་པར་བསྒྲུབ་བྱའི་བདག་ཐ་སྙད་པའི་ཚད་མས་གྲུབ་པར་སྨྲ་བ་འདི་ནི་ཅི་དོན་དམ་པ་དང་ཀུན་རྫོབ་གང་དུ་གྲུབ། དང་པོ་ལྟར་ན། ཁ་ཆེ་བྱེ་སྨྲ་བ་ཡན་གྱི་ཆོས་འདི་པ་ལ་མི་རུང་སྟེ། རུང་ན་བདག་དོན་དམ་བདེན་པར་ཐལ་ཞིང༌། གཉིས་པ་ལྟར་ན། སྤྱི་མཚན་སོགས་ལོག་པའི་ཀུན་རྫོབ་ཀྱི་དངོས་ཆོས་ཀུན་རྫོབ་ཏུ་ཡང་དོན་བྱེད་པས་སྟོང་བས་དེ་ཚད་མ་ཅི་ཞིག་གིས་འགྲུབ། ཡང་ཁྱེད་བདག་དེ་འཇིག་རྟེན་པའི་ཐ་སྙད་པའི་ཚད་མས་གྲུབ་ན་དེ་ཡང་དག་ཀུན་རྫོབ་དང་ལོག་པའི་ཀུན་རྫོབ་གང་དུ་གྲུབ། དང་པོས་གྲུབ་ན་ཚོགས་དྲུག་གི་ཤེས་པའི་ཡུལ་དུ་དོན་བྱེད་པ་ཅན་གྱི་གཞལ་བྱར་འགྱུར་ལ། དེ་ལྟ་ན་བདག་དེ་ཆོས་མངོན་པ་གོང་འོག་སོགས་ཤེས་བྱ་རབ་འབྱམས་གཏན་ལ་འབེབས་པའི་གསུང་རབ་གང་ནས་ཚོགས་དྲུག་གི་ཡུལ་གྱི་སྐྱེ་མཆེད་གང་དུ་རྣམ་པར་བཞག་པ་འཁྲུལ་མེད་དུ་ཤེས་དགོས་ལ།
གཉིས་པ་ལྟར་ན་ལོག་པའི་ཀུན་རྫོབ་འཇིག་རྟེན་ཐ་སྙད་ཀྱི་ཚད་མས་གྲུབ་པར་འགལ་ཏེ། དེ་འཇིག་རྟེན་གྱིས་ཚད་མས་གནོད་པའི་ཕྱིར། ཇི་སྐད་དུ། མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། ། རྣམས་ཀྱིས་བདག་ཉིད་ཇི་བཞིན་བརྟགས་པ་དང༌། ། སྒྱུ་མ་སྨིག་རྒྱུ་སོགས་ལ་བརྟགས་པ་གང༌། ། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཞེས་འབྱུང་བའི་ཕྱིར། དེས་ན་ཁྱེད་ཅག་ཐལ་འགྱུར་བས། བདག་ཐ་སྙད་ཀྱི་ཚད་མས་འཇིག་རྟེན་ན་གྲུབ་པ་ལྟར་ཁས་ལེན་ནོ་ཞེས་སྨྲ་བ་འདི་ནི་འཇིག་རྟེན་དང་དབུ་མ་ཐལ་འགྱུར་བ་གཉིས་ཀས་མི་འདོད་པ་དེ་དེ་གཉིས་ཀྱིས་འདོད་དོ་ཞེས་སྨྲ་བ་ལས་ངོ་མཚར་ཆེ་བ་སུ་ཞིག་ཡོད།
ངག་དོན། ཁྱེད་གང་ཟག་གམ་བདག་འཇིག་རྟེན་ན་ཡོད་ཅིང་རི་བོང་གི་རྭ་འཇིག་རྟེན་ན་མེད་པར་གྲགས་ཤིང་དེར་འཇོག་པའི་མཐུན་དཔེར། ངས་མ་མཐོང་ཡང་མིག་གིས་མཐོང་བ་ལ་ངས་མཐོང་བར་བཞག་ཅེས་པ་འདི་འཇིག་རྟེན་ན་ང་མེད་ཀྱང་མིག་གིས་མཐོང་བས་ངས་མཐོང་ངོ་ཞེས་མཐུན་དཔེར་ལེན་ན། འཇིག་རྟེན་ན་ངའམ་བདག་ཐ་སྙད་དུ་ཡོད་པའི་དཔེར་འགལ། ང་ཡོད་བཞིན་ངས་མ་མཐོང་ཡང་མིག་གིས་མཐོང་བ་ལ་ངས་མཐོང་བར་འཇོག་པ་དཔེར་ལེན་ན། ཐ་སྙད་དུ་ང་ཡོད་པ་དང་ཚད་མས་གྲུབ་པར་མཐོང་བའི་དཔེར་བཞག་ཏུ་འགལ། ཡང་འཇིག་རྟེན་ན་རི་བོང་རྭ་མེད་པར་འཇོག་སྟེ། འཇིག་རྟེན་ན་དེ་ཡོད་པར་མ་གྲགས་པའི་ཕྱིར། ངས་མ་མཐོང་ཡང་མིག་གིས་མཐོང་བ་ལ་ངས་མཐོང་བར་འཇོག་པ་བཞིན་ནོ། ། ཞེས་ངག་སྦྱོར་ན་ནི་འདིར་འགྱུར་ཏེ།
མིག་གིས་མཐོང་ན་ངས་མཐོང་བས་ཁྱབ་པ་དང༌། ངས་མ་མཐོང་ཡང་ངས་མ་མཐོང་བའི་ཁྱབ་པ་མེད་པ་གཉིས་བཅས་འདུག་པ། ཁྱབ་པ་དང་པོ་དང་དཔེ་དོན་སྦྱར་ན། རི་བོང་རྭ་འཇིག་རྟེན་ན་ཡོད་པར་གྲགས་པ་ན་ཡོད་པར་འཇོག་པའི་མི་མཐུན་ཕྱོགས་དཔེར་འགྲོར་ཆུག་ཀྱང༌། ཁྱབ་པ་གཉིས་པ་དང་དཔེ་དོན་སྦྱར་ན། རི་བོང་རྭ་མེད་ཀྱང་རི་བོང་རྭ་མེད་པའི་ཁྱབ་པ་མེད་པ་དང་དཔེ་དོན་སྦྱར་བར་སོང་འདུག་པ་དེ་ལྟ་ན་འཇིག་རྟེན་ན་རི་བོང་རྭ་མེད་ཀྱང་ཁེགས་པར་མི་འགྱུར་བས། འདི་སྐོར་གྱི་ཁྱབ་འབྲེལ་འདི་དག་ཁྱེད་རང་ཉིད་ཀྱིས་དྲན་ནམ་མཁས་པའི་སྐྱེ་བོ་གཞན་ཞིག་གིས་བསླབས་པ་ཡིན། ཁྱབ་འབྲེལ་འདི་ཀུན་ཉིད་རང་གིས་ཀྱང་གོ་རིས་སུ་མི་འདུག་པས། ཁྱོད་རང་གིས་ལྷག་པའི་ལྷ་དེ་ལ་ད་དུང་ཡང་ཡང་དག་པར་དྲིས་ཤིག ། བཞི་པ་ནི།
གང་ཟག་གི་བདག་བདེན་དུ་འཛིན་པ་ལྷན་སྐྱེས་ཀྱི་ཡུལ་ནི་ཕུང་པོ་ཙམ་ལ་བདག་གོ་ཞེས་བཏགས་ནས་བདག་དེར་དམིགས་ཤིང་དེར་ལྟ་བ་ཞེན་ཡུལ་ལ་འཁྲུལ་པ་ཉིད། དེར་འཛིན་ལོག་པའི་ཤེས་པ་ཉིད་འཇུག་པ་ཡིན་ལ། ཕུང་པོ་སོགས་ལ་བཏགས་བཞག་གི་ཆོས་དེ་ལས་གཞན་པའི་ཡུལ་རང་ངོའི་སྡོད་ལུགས་ཀྱིས་གྲུབ་པའི་བདག་དང༌། དེ་ལ་ལྟ་བའི་ཚུལ་གྱི་ངར་འཛིན་འཇུག་པ་མ་ཡིན་ཏེ། ཡིན་ན་བདག་ལྟའི་ཞེན་ཡུལ་ལ་རང་མྱོང་མངོན་སུམ་གྱི་རང་ངོའི་སྡོད་ལུགས་ཀྱིས་གྲུབ་པ་ལ་དམིགས་ནས་བདག་འཛིན་ལྷན་སྐྱེས་སྐྱེ་བར་འགྱུར་བ་ལས་དེ་ལྟར་མ་ཡིན་པར་ཕུང་པོ་ཁོ་ན་ལ་དམིགས་ནས་དེར་འཛིན་སྐྱེ་བའི་ཕྱིར། ཇི་སྐད་དུ། ངར་འཛིན་དེ་དག་ལ་ཡང་འཇུག་མཐོང་སྟེ། ། དེས་ན་ཕུང་པོ་ལས་གཞན་བདག་འགའ་མེད། ། ཕུང་པོ་ལས་གཞན་བདག་སྒྲུབ་མེད་པའི་ཕྱིར། ། བདག་ལྟའི་དམིགས་པའང་ཕུང་པོ་ཁོ་ནའོ། །
ཞེས་འབྱུང་བ་དང༌། ཇི་སྐད་དུ། བདག་ནི་ཉེ་བར་ལེན་པ་ལས། ། གཞན་དུ་འཐད་པ་ཉིད་མ་ཡིན། ། གལ་ཏེ་གཞན་ན་ལེན་མེད་པར། ། གཟུགས་ཡོད་རིགས་ན་བཟུང་དུ་མེད། ། ཅེས་འབྱུང་བས། ཚུར་མཐོང་གི་ངར་འཛིན་ཡུལ་རང་གིས་སྡོད་ལུགས་ཀྱིས་གྲུབ་པའི་བདག་ལ་དམིགས་ནས་དེར་འཛིན་ན་ཕུང་པོ་ལས་གཞན་དུ་དེ་ལྟར་འཛིན་རིགས་པ་ལས་དེ་ལྟར་གཞན་དུ་འཛིན་པ་མ་ཡིན་པའི་ཕྱིར། ཞེས་ལུགས་འདི་ལྟ་བུ་སྔོན་ཉིད་ནས་དགག་པར་མཛད་པ་དང༌། ཁྱད་པར་ཡུལ་རང་གི་སྡོད་ལུགས་ཀྱིས་གྲུབ་པའི་བདག་ལ་དམིགས་ནས་སེམས་ཅན་ཐམས་ཅད་ལ་བདེན་འཛིན་ལྷན་སྐྱེས་སྐྱེ་བ་ཡིན་ན།
དེ་སངས་རྒྱས་ཀྱིས་མི་མཁྱེན་པ་མི་སྲིད་ཅིང་མཁྱེན་ན་ཐུགས་རྗེ་ཆེན་པོས་དེ་གདུལ་བྱ་ལ་མི་སྟོན་མི་སྲིད་ཀྱང༌། དེ་ལྟའི་བདག་འཛིན་འཇུག་ཚུལ་བཅོམ་ལྡན་འདས་ཀྱིས་ཀྱང་མ་མཁྱེན་པར་སྣང་ན་ཕྱིས་ཀྱི་སྐྱེ་བོ་འགའ་ཞིག་གིས་བདག་འཛིན་ལྷན་སྐྱེས་ཀྱི་འཇུག་ཚུལ་དེ་ལྟར་ཤེས་ཏེ་བསྟན་ཀྱང་དེ་ལ་སུ་ཞིག་ཡིད་ཆེས་པར་འགྱུར་ཏེ། ཇི་སྐད་དུ་བཅོམ་ལྡན་འདས་ཀྱིས། དགེ་སློང་དག་དགེ་སློང་ངམ་བྲམ་ཟེ་གང་སུ་དག་ཅིག་བདག་གོ་སྙམ་དུ་ཡང་དག་པར་རྗེས་སུ་བལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་བལྟའོ། ། ཞེས་འབྱུང་བའི་ཕྱིར། ཁོ་ནའི་རྣམ་བཅད་ལས། ཕུང་སོགས་ལ་བཏགས་བཞག་གི་བདག་ལས་སྡོད་ལུགས་ཀྱིས་གྲུབ་པའི་བདག་ལ་དམིགས་པའི་བདག་ལྟ་དང་དེར་འཛིན་གཏན་འཇུག་པ་མི་སྲིད་དོ་ཞེས་སྟོན་པ་བཅོམ་ལྡན་འདས་དེ་ཉིད་ཀྱིས་མི་འཇིགས་པར་དམ་བཅའ་བའི་སྒྲ་སྒྲགས་ཟིན་པ་ལ་སུ་ཞིག་གིས་འགོང༌། གཞན་ཡང་བཅོམ་ལྡན་འདས་ཀྱིས་ཚུར་མཐོང་གི་ངར་འཛིན་ལྷན་སྐྱེས་ཀྱི་འཇུག་པ་མཁྱེན་ནས་གཞན་ལ་སྟོན་པ་ན། ཕུང་པོ་སྟེ་འཇིག་ཚོགས་ལ་བདག་ཏུ་ལྟ་ཚུལ་ཉི་ཤུར་གསུངས་ཤིང༌། གང་ཟག་གི་བདག་མེད་རྟོགས་པས་འཇིག་ཚོགས་ལ་བདག་ལྟ་ཉི་ཤུའང་བཟློག་པར་གསུངས་ཏེ།
དེ་ལས་གཞན་དུ་ཡུལ་རང་ངོའི་སྡོད་ལུགས་ཀྱིས་གྲུབ་པའི་བདག་ལྟ་འཇུག་ཚུལ་དང༌། གང་ཟག་གི་བདག་མེད་རྟོགས་པས་སྡོད་གྲུབ་ཀྱི་བདག་འཛིན་སེལ་ཚུལ་སོགས་གསུང་རབ་རབ་འབྱམས་ན་ཅུང་ཟད་ཀྱང་མི་སྣང་སྟེ། ཇི་སྐད་དུ། གཟུགས་བདག་མ་ཡིན་བདག་ནི་གཟུགས་ལྡན་མིན། ། གཟུགས་ལ་བདག་མེད་བདག་ལའང་གཟུགས་ཡོད་མིན། ། དེ་ལྟར་རྣམ་བཞིར་ཕུང་ཀུན་ཤེས་བྱ་སྟེ། ། དེ་དག་བདག་ཏུ་ལྟ་བ་ཉི་ཤུར་འདོད། ། ལྟ་རི་བདག་མེད་རྟོགས་པའི་རྡོ་རྗེ་ཡིས། ། བཅོམ་བདག་གང་དང་ལྷན་ཅིག་འཇིག་འགྱུར་བ། ། འཇིག་ཚོགས་ལྟ་རི་ལྷུན་སྟུག་ལ་གནས་པ། །
རྩེ་མོ་མཐོ་བར་གྱུར་པ་འདི་དག་གོ ། ཞེས་འབྱུང་བའི་ཕྱིར། ཡང་རྟགས་ཀྱི་དགག་བྱར་གྱུར་པའི་བདག་ཏུ་ལྟ་བའི་གཞི་ཕུང་སོགས་མ་ཡིན་ན། སྤྱོད་འཇུག་མཁན་པོས། སོ་དང་སྐྲ་སེན་བདག་མ་ཡིན། ། བདག་ནི་རུས་པ་ཁྲག་མ་ཡིན། ། ཞེས་སོགས་ཀྱི་ཕུང་པོ་ལ་བདག་ལྟ་དེ་ཉིད་སེལ་བར་བྱེད་པ་ཡང་དགོས་པ་མེད་པར་འགྱུར་ཏེ། ཁྱེད་འདོད་པའི་རྟགས་ཀྱི་དགག་བྱར་ཡུལ་རང་ངོས་ནས་གྲུབ་པའི་བདག་སྲིད་མཐའ་བཀག་པའི་ཚུལ་གྱིས་བཟུང་ནས་དེ་ཉིད་ལ་བདག་ཏུ་འཛིན་པ་སེལ་བར་ཁོ་ནར་བྱེད་རིགས་པའི་ཕྱིར། དེས་ན་ཚུར་མཐོང་དག་གི་ཕུང་སོགས་ལ་གང་ཟག་གི་བདག་འཛིན་ལྷན་སྐྱེས་སུ་འཇུག་ནས་ལས་ཉོན་བསགས་པ་ཉིད་ཀྱིས་འཁོར་བར་འགྱུར་བ་དང༌། ཕུང་པོ་ལ་བདག་ཏུ་ལྟ་བས་བདག་དེ་ཉིད་རྟགས་ཀྱི་དགག་བྱ་ཡིན་ནོ་ཞེས་སྔོན་བྱོན་པའི་སངས་རྒྱས་དང་བྱང་སེམས་ཉན་རང་དགྲ་བཅོམ་སོགས་སློབ་པ་དང་མི་སློབ་པ་དག་གིས་དབྱངས་གཅིག་མགྲིན་གཅིག་གིས་གསུངས་པ་ལས།
ཁྱོད་དེ་ལས་བཟློག་ནས་བཏགས་བཞག་གི་ཕུང་སོགས་ལས་ཡུལ་གྱི་སྡོད་ལུགས་ཀྱིས་གྲུབ་པའི་བདག་ལྟ་སྤངས་པས་ཐར་པར་འགྱུར་རོ་ཞེས་པའི་ཚུལ་གྱིས་བདག་མེད་དེ་རྟོགས་ཀྱང་ཐར་པ་འདོད་པ་དག་གིས་གཉེར་བྱའི་བདག་མེད་པ་ནི་ཁོང་དུ་ཆུབ་པའི་གནས་མེད་དེ། དེ་ལྟར་ཡོད་ན་མདུན་གྱི་གཞི་འདིར་འདྲེ་ཤ་ཟའི་བུམ་པ་ལ་ངའམ་བདག་ཏུ་ལྟ་བ་བཟློག་པས་ཀྱང་བདག་མེད་རྟོགས་ནས་འཁོར་བ་ལས་ཐར་བར་ཅིས་མི་འགྱུར། ཡང་འཇུག་པ་ཙོང་ཊཱིཀ་ཏུ། བདག་འཛིན་གཉིས་ལྟ་བུ་ལ་ཡང་བདག་གཉིས་ཀྱི་སྣང་བ་མངོན་སུམ་དུ་འཆར་ལ། དེའི་ཚེ་གཞལ་བྱ་སྣང་བ་མངོན་གྱུར་དེ་ཡུལ་ཅན་དེས་གྲུབ་པ་སོགས་སྔར་དང་འདྲ་སྟེ། དེས་ཡུལ་འཁྲུལ་པ་གཞན་ཡང་ཤེས་པར་བྱའོ་ཞེས་བྲིས་སྣང་བ་མི་འཐད་དེ། ཆོས་ཀྱི་བདག་ནི་མྱུག་སོགས་ཀྱི་ཆོས་དོན་བྱེད་པར་ཤེས་པ་ལ་བདེན་སྣང་འབྱུང་བས་མི་འཐད་པ་མེད་ཀྱང༌། གང་ཟག་གི་བདག་ནི་ཤེས་པ་ལ་མངོན་སུམ་དུ་འཆར་ཞིང་མངོན་གྱུར་དུ་སྣང་བ་གཏན་མི་སྲིད་དེ། དེ་ལྟར་སྲིད་ན། དེ་ལྟའི་མངོན་གྱུར་ཚུར་མཐོང་མངོན་སུམ་གྱིས་དམིགས་བཞིན་དུ་ཕྱི་ནང་གི་རྟོག་གེ་པ་དག །
བདག་དེ་སེམས་པ་ཅན་དང༌། བེམས་པོ་དང༌། ཕུང་པོ་ལས་གཅིག་དང་ཐ་དད་དང་བརྗོད་མེད་ལ་སོགས་པར་རྟོགས་པ་དོན་མེད་དེ། མངོན་སུམ་གྱིས་མངོན་གྱུར་གྱི་སྔོན་པོ་སེམས་པ་ཅན་དང་ཕུང་པོ་དང་གཅིག་དང་ཐ་དད་དང་བརྗོད་མེད་ལ་སོགས་པར་རྟོགས་མི་དགོས་པར་སྔོན་པོར་སྣང་བ་ཉིད་ཀྱིས་སྔོན་པོ་འགྲུབ་པ་བཞིན་གང་ཟག་གི་བདག་ཏུ་སྣང་བའི་མངོན་སུམ་ཉིད་ཀྱི་མངོན་གྱུར་དུ་འགྱུར་བའི་ཕྱིར། གང་ཟག་གི་བདག་མངོན་སུམ་གྱི་མངོན་གྱུར་དུ་སྣང་ན་ཐ་སྙད་དུ་ཤེས་པའི་ཡུལ་དུ་སྔོན་པོ་ལ་སོགས་པ་ལྟར་རྫས་ཡོད་དུའང་མངོན་སུམ་པར་མངོན་དུ་འགྱུར་དགོས་ལ། དེ་ལྟ་ན་ནི། གང་ཟག་གི་བདག་དེ་འགྲོ་བ་སོ་སོ་ཐ་དད་ལ་བདག་ཐ་དད་མེད་པ་གཅིག་མངོན་སུམ་ལ་སྣང་ངམ་དུ་མ་ཞིག་སྣང༌། དུ་མ་སྣང་ན་ནི་སེམས་ཅན་ཐམས་ཅད་འཁོར་བ་ཐོག་མེད་ནས་སྐྱེ་གནས་སྣ་ཚོགས་པར་སྐྱེས་པའི་བདག་ཉིད་གཅིག་ཏུ་རྟོག་པ་དང་འགལ། དུ་མར་མངོན་སུམ་ལ་སྣང་ན་འགྲོ་བ་རིགས་དྲུག་གི་བདག་མི་འདྲ་བ་དྲུག་མངོན་སུམ་ལ་སྣང་དགོས་པས་དེའི་ཁྱད་པར་ཡང་སྟོན་དགོས་སོ། ། གཅིག་ཏུ་སྣང་ན་འགྲོ་བའི་བདག་ཉིད་སོ་སོ་ལ་བདག་གཅིག་ལས་མི་སྣང་ན་བུམ་སོགས་ཀྱི་དངོས་པོ་བདག་ཉིད་སོ་སོ་ལའང་བུམ་སོགས་ཀྱི་དངོས་པོ་གཅིག་ཏུ་སྣང་བ་ཐལ་བར་འགྱུར།
དེས་ན་བདག་ཤེས་པ་ལ་མངོན་སུམ་དུ་སྣང་བའི་རྣམ་པ་ཤེས་པ་དེ་ཉིད་ཀྱི་རྫས་སམ། ཤེས་པ་ལས་གཞན་གྱི་རྫས་སམ། ཡང་ན་རྣམ་པ་དེ་སྒྲོ་བཏགས་པས་རྫས་མ་ཡིན་པ་ཞིག་ཡིན། ཕྱི་མ་ལྟར་ན་མི་རིགས་ཏེ། སྒྲོ་བཏགས་ཀྱི་རྟོག་པའི་ཆོས་ཙམ་ཡིན་ན་སྣང་ཡུལ་ལ་མངོན་སུམ་དང་མངོན་གྱུར་དུ་འགྲོ་བ་མི་སྲིད་པའི་ཕྱིར། དང་པོ་གཉིས་ལྟར་ན་ཐ་སྙད་དུ་རྫས་སུ་གྲུབ་བོ་ཞེ་ན། དེ་ནི་ཆེས་མི་རིགས་ཏེ། གང་ཟག་གི་རྒྱུན་ཙམ་ལ་བཏགས་ནས་བཞག་པ་ལས་རྫས་སུ་གྲུབ་པ་མིན་པའི་ཕྱིར་ཏེ། མདོ་ལས། རྒྱུན་ལ་གང་ཟག་ཅེས་བྱའོ། །
ཞེས་དང༌། རྒྱལ་བ་མ་ཕམ་པས། གང་ཟག་བཏགས་པར་ཡོད་ཉིད་དུ། ། བརྗོད་བྱ་རྫས་སུ་ཡོད་མ་ཡིན། ། ཞེས་དང༌། ཇི་སྐད་དུ། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཅེས་བྱའོ། །
ཞེས་ཤིང་རྟའི་ཡན་ལག་ཚོགས་པ་ལས་ཡན་ལག་ཅན་མངོན་སུམ་དུ་སྣང་བ་མིན་པ་བཞིན། བདག་གདགས་པའི་གཞི་མངོན་སུམ་པར་ཐ་སྙད་དུ་སྣང་ཡང་བདག་ཐ་སྙད་དུ་སྣང་བ་མ་ཡིན་པ་ཉིད་དེ། རྒྱུན་དང་ཚོགས་པ་ནི་མངོན་སུམ་ལ་མི་བསླུ་བ་ལྟར་སྣང་བ་ཡང་མིན་པའི་ཕྱིར་ཏེ། ཇི་སྐད་དུ། རྒྱུན་དང་ཚོགས་ཞེས་བྱ་བ་ནི། ། ཕྲེང་བ་དམག་ལ་སོགས་བཞིན་རྫུན། ། ཞེས་འབྱུང་བའི་ཕྱིར། ཡང་ཆོས་ཀྱི་བདག་མེད་དོན་དུ་གཉེར་བ་དག་གིས། རྟགས་ཀྱི་དགག་བྱའི་ཆོས་ཀྱི་བདག་དེ་ནི་གཟུགས་སོགས་སྐྱེ་མཆེད་ཀྱི་དངོས་པོ་དྲུག་དང༌། ནང་མིག་སོགས་སྐྱེ་མཆེད་ཀྱི་དངོས་པོ་དྲུག་སྟེ།
དངོས་པོ་དེ་དེ་ཉིད་དུ་བདག་བདེན་དུ་གྲུབ་པར་དྭོགས་པ་ཆོས་ཀྱི་བདག་བདེན་དུ་རྟོག་པ་ཡིན་པར་ཐལ་རང་གཉིས་ཀར་མཐུན་པར་གསུངས་པ་ལས། གཞན་བློ་གནོད་མེད་ཀྱི་ཕར་བཞག་གི་སྣང་བའི་དངོས་བདེན་དང་བཏགས་བཞག་གི་དངོས་བདེན་མ་ཡིན་པར་ཡུལ་རང་གི་སྡོད་ལུགས་ཀྱིས་བདེན་པར་གྲུབ་པ་ཤེས་བྱ་ལ་མི་སྲིད་པ་རྟགས་ཀྱི་དགག་བྱ་ཡིན་པར་མ་གསུངས་ཏེ། དངོས་ཆོས་གཉིས་ལ་སྒྲོ་སྐུར་གྱི་མཐའ་བཀག་པ་ལས། དངོས་མེད་སྲིད་མཐའ་བཟུང་ནས་དེ་ལ་སྒྲོ་སྐུར་གྱི་མཐའ་སེལ་བར་མི་མཛད་པའི་ཕྱིར་ཏེ། སྐྱེ་བོ་དག་ཤེས་བྱའི་ཆོས་ལ་འཁྲུལ་པ་དང་མ་འཁྲུལ་བའི་རྣམ་གཞག་བྱེད་ཀྱི། ཤེས་བྱ་མ་ཡིན་པ་ལ་དེ་ལྟར་བྱེད་པ་ལ་དགོས་ནུས་མ་མཐོང་བའི་ཕྱིར། དབུ་མ་རྒྱན་ལས། དངོས་པོ་གང་གང་རྣམ་དཔྱད་ན། ། དེ་དང་དེ་ལ་གཅིག་ཉིད་མེད། ། གང་ལ་གཅིག་ཉིད་ཡོད་མིན་པ། །
དེ་ལ་དུ་མ་ཉིད་ཀྱང་མེད། ། ཅེས་དང༌། འཇུག་པར། གང་ཕྱིར་རྒྱུ་མེད་པ་དང་དབང་ཕྱུག་གི ། རྒྱུ་ལ་སོགས་དང་བདག་གཞན་གཉིས་ཀ་ལས། ། དངོས་རྣམས་སྐྱེ་བར་འགྱུར་བ་མ་ཡིན་པར། ། ཞེས་དངོས་ཆོས་ཀྱི་སྐྱེ་བ་གཅིག་དང་དུ་མ་སོགས་ཆོས་ཀྱི་བདག་ཏུ་འཛད་ནས་སྒྲོ་སྐུར་བསལ་བས་དངོས་པོ་གང་དངོས་པོའི་བདག་བདེན་གྱིས་དབེན་པར་ཁོང་དུ་ཆུབ་པས་ཆོས་ཀྱི་བདག་མེད་རྟོགས་པར་འགྱུར་ཏེ། དེ་ལས་དངོས་མེད་ཉིད་ལ་བདག་བདེན་གྱི་སྒྲོ་འདོགས་བཅད་པས་དངོས་ཆོས་དེ་ཉིད་བདག་བདེན་གྱིས་དབེན་པར་ཁོང་དུ་ཆུབ་པར་མི་འགྱུར་གྱི། མ་སྐྱེས་པའི་མྱུ་གུའི་ཁ་དོག་དཔྱད་པས་སྐྱེས་པའི་མྱུ་གུའི་ཁ་དོག་དཔྱོད་པར་མི་འགྱུར་བ་བཞིན་ནོ། ། ཡང་ཅི་ཁྱེད་ཅག་དངོས་ཆོས་ལ་དངོས་པོ་དེ་ཉིད་ཀྱི་བདག་ཉིད་དང་དེར་དོན་བྱེད་པ་ཅན་དུ་བདེན་པར་རྗེས་སུ་ཞུགས་ཀྱང་རྟགས་ཀྱི་དགག་བྱ་མ་ཡིན་ཏེ།
དངོས་ཆོས་གང་ལ་དངོས་མེད་ཀྱི་ཆོས་ཀྱི་བདག་བདེན་ཞུགས་པར་ཞེན་ཅིང་འཁྲུལ་པ་ཡོད་པས་དེ་ཉིད་རྟགས་ཀྱི་དགག་བྱར་གྲུབ་པའི་ཕྱིར་ཞེ་ན། ཅི་མེ་ལ་སོགས་པའི་དངོས་ཆོས་ལ་ཚ་བསྲེག་གིས་དོན་བྱེད་པར་མཐོང་བ་ཉིད་ན་དངོས་པོ་དེ་དངོས་མེད་ཀྱི་ཆོས་ཀྱི་བདག་བདེན་དུ་གྲུབ་བོ་སྙམ་དུ་ཞེན་ཅིང་འཁྲུལ་པ་དུད་འགྲོ་ལའང་སྐྱེ་བ་མི་སྲིད་དེ། དུད་འགྲོ་གང་དག་ཆུས་སྐོམ་པ་སེལ་བར་བྱེད་པའི་དོན་གྲུབ་ན་དུད་འགྲོ་དེ་སྐོམ་པ་སེལ་བའི་ཆེད་དུ་ཆུའི་རྗེས་སུ་འཇུག་གི ། དེ་ཚེ་ཆུ་དམིགས་པ་ན་ཆུ་དངོས་མེད་ཆོས་ཀྱི་བདག་ཉིད་དུ་བདེན་ནོ་སྙམ་དུ་འཛིན་ཅིང་ཞེན་ནས་སྐོམ་པ་ན་ཆུའི་རྗེས་སུ་འཇུག་པ་མི་སྲིད་པའི་ཕྱིར། ཁྱོད་ཀྱིས་ཞིབ་ཆར་བརྗོད་པ་ནི་དཔྱད་ག་ལ་བཟོད། ཡང་ཡུལ་རང་ངོས་ཀྱི་སྡོད་ལུགས་ཀྱིས་གྲུབ་པའི་བདག་རྟགས་ཀྱི་དགག་བྱའི་ཆོས་ཀྱིས་བདག་ཡིན་ན། ཡུལ་རང་གི་ངོ་བོ་གྲུབ་པ་ཆོས་ཅན་དུ་བཟུང་ནས་དེ་ཉིད་བདག་བདེན་དུ་མ་གྲུབ་པར་འགོག་པར་རིགས་པ་ལས། སྔོན་གྱི་སློབ་དཔོན་དག་གིས་དེ་ལྟར་མ་མཛད་པར་དངོས་ཆོས་ཆོས་ཅན་དུ་བཟུང་ནས་དེ་ཉིད་དེར་བདག་བདེན་དུ་གྲུབ་པ་འགོག་པར་མཛད་པའི་ཕྱིར་དང༌། ཡུལ་རང་ངོས་ནས་གྲུབ་པའི་བདག་བདེན་ཆོས་ཀྱི་བདག་བདེན་ཡིན་ན། ཡུལ་རང་ངོས་ནས་གྲུབ་པའི་ཆོས་ཤེས་བྱའི་ཆོས་ཡིན་དགོས་པ་དང༌།
དེ་ཤེས་བྱའི་ཆོས་མ་ཡིན་ན་ཡུལ་རང་ངོས་ནས་སྡོད་ལུགས་ཀྱིས་དེ་དེར་གྲུབ་པའི་བདག་བདེན་ཆོས་ཀྱི་བདག་མ་ཡིན་པར་འགྱུར་ལ། དེ་ལྟ་ན་ཆོས་བདག་དེ་ལྟ་བུ་བཀག་པས་དེ་ཁེགས་ཀྱང་ཆོས་བདག་མི་ཁེགས་པས་དོན་མེད་པའི་ཕྱིར་ན། ཁོ་བོ་ཅག་ནི་དངོས་པོ་ཉིད་ཐ་སྙད་གཞན་གྲགས་སུ་ཤེས་བྱའི་ཆོས་ཡིན་པ་དང༌། དེ་དེར་བདག་བདེན་གྱི་དངོས་པོར་གྲུབ་ན་ཆོས་བདག་ཏུ་རྟོག་པ་ཡིན་ལ། དེ་འགོག་པས་དངོས་པོ་ལ་དངོས་པོ་རང་བདེན་གྱི་མཚན་འཛིན་ལས་གྲོལ་བས་དངོས་ཆོས་ཀྱི་ཆ་མེད་དགག་ནམ་མཁའ་འམ་མ་ཡིན་དགག་སྒྱུ་མ་དང་རྨི་ལམ་ལྟར་རྟོགས་པས་མྱ་ངན་ལས་འདས་པ་ཡིན་གྱི། ཁྱེད་ལྟར་ན་ཡུལ་རང་ངོས་ནས་གྲུབ་པ་ཤེས་བྱའི་ཆོས་ཡིན་པ་དང༌། དེའི་བདག་བདེན་ཆོས་བདག་ཡིན་པར་དོན་གྱི་འགྱུར་བ་དེ་ལྟ་ན་ཡུལ་རང་ངོས་ནས་གྲུབ་པའི་ཆོས་ཤེས་བྱ་ལ་མི་སྲིད་པར་ཁྱེད་རང་ཡང་འདོད་པས་ཤེས་བྱ་ལ་མི་སྲིད་པ་ལ་བདག་བདེན་གྱི་མཚན་འཛིན་ལས་གྲོལ་ཀྱང་ཆོས་བདག་མེད་པར་རྟོགས་ནས་མྱ་ངན་ལས་འདའ་བར་མི་འགྱུར་ཏེ། འགྱུར་ན་ཅི་མོ་གཤམ་གྱི་བུ་དཀར་པོ་མིན་པར་རྟོགས་པས་ཆོས་བདག་མེད་པར་རྟོགས་ནས་མྱ་ངན་ལས་འདས་བར་ཡང་འགྱུར་སྲིད་པའི་ཕྱིར། དེས་ན་ཁྱེད་ཀྱིས་སྨྲས་པའི་རྟགས་ཀྱི་དགག་བྱ་འདི་ནི་བྱ་རོག་གི་སོ་རྟོག་པ་ཐར་པ་དོན་གཉེར་ལ་མཁོ་བ་མེད་པ་ལྟར་ཤེས་སོ། ། ཡང༌།
འགའ་ཞིག་འདི་ལྟར་དྭོགས་ཏེ། ཆོས་ཅན་གྱིས་དངོས་ཆོས་དེའི་བདག་ཉིད་དང་དེ་དེར་བདེན་པ་ཆོས་བདག་ཏུ་རྟོག་ནས་དེ་འགོག་པ་ཡིན་ན་ཆོས་ཅན་དངོས་པོ་ཉིད་དངོས་པོར་འགོག་པས་ཕྱོགས་ཆོས་གྲུབ་པས་དངོས་པོའི་རང་བཞིན་ཡོད་པ་དགག་མི་ནུས་སོ་སྙམ་ན། དངོས་པོར་མ་གྲུབ་ཀྱང་དངོས་པོར་སྣང་བ་ཙམ་ཆོས་ཅན་དུ་བཞག་ནས་ཕྱི་ནང་གི་རྟོག་གེ་པ་དང༌། འཇིག་རྟེན་པ་དག་དེ་ལ་དངོས་པོའི་རང་བཞིན་དུ་རྟོག་པ་དེ་དགག་པ་ཡིན་ལ། དེ་དགག་པའི་ཚེ་དབུ་མ་པ་རང་ལུགས་ལ་དངོས་པོར་སྣང་བ་དེ་དངོས་པོའི་ཆོས་སུ་གྲུབ་ནས་ཆོས་ཅན་དུ་འཛིན་པ་མིན་ཀྱང་གཞན་གྲགས་ཀྱི་དངོས་པོར་ཞེན་བརྗོད་བྱེད་པ་ཙམ་ཞིག་གཞན་གྲགས་ཀྱི་རྗེས་ཟློས་སུ་བྱས་ནས་ཆོས་ཅན་དུ་བཞག་སྟེ་གཞན་གྱི་ལོག་རྟོག་བཟློག་པ་མི་འགལ་ཏེ། བདག་ཆོས་ཅན་དུ་བཟུང་ནས་གསོན་ལུས་ལ་མི་ལྡན་པར་སྒྲུབ་པ་བཞིན་ཞེས་གོང་དུ་རྒྱས་པར་བཤད་ཟིན་ཏེ། དེ་ཡང་སྐབས་འདིའི་རྩོད་གཞིའི་ཆོས་ཅན་དང་མཐུན་དཔེའི་ཆོས་ཅན་སྦྱོར་བ་ན། དངོས་པོར་མ་གྲུབ་བཞིན་དངོས་པོར་སྣང་བ་མེ་ལོང་གི་གཟུགས་བརྙན་གྱི་དངོས་པོ་ལྟར་སྣང་བ་དེ་ཉིད་རྩོད་གཞི་ལའང་མཚུངས་པ་ཉིད་ཀྱི་ཕྱིར། ཟབ་གསང་འདི་ལྟ་བུ་ཁྱེད་ལ་བསྟན་ན་ཁྱེད་ཅག་དངོས་འཛིན་གྱི་ནད་དམ་པོས་མནར་བས། ཚུལ་འདི་ལྟ་བུ་ནི་དངོས་པོ་ལ་སྐུར་པ་འདེབས་པས་ཆད་ལྟའོ་ཞེས་ལོག་པར་རྟོག་པས་རེ་ཞིག་ཁྱེད་ལ་གསང་བ་བསྟན་པའི་ཡུལ་དུ་མ་གྱུར་པས་ཁོ་བོ་ཅག་ཁ་རོག་སྟེ་སྡོད་དོ། །
ལྔ་པ་ལ། ང་ནི་འཇིག་རྟེན་དང་མི་རྩོད་པའི་ཚུལ་བཤད། གཞན་གྱི་མི་རྩོད་པའི་ཚུལ་དེ་གསུང་རབ་ཀྱི་དགོངས་པ་ཡིན་པར་བསྟན་པའོ། ། དང་པོ་ནི། འཇིག་རྟེན་ནི་ང་དང་རྩོད་ཀྱི་ང་ནི་འཇིག་རྟེན་དང་མི་རྩོད། ཅེས་པ། ཁོ་བོ་ཅག་དབུ་མ་པས་ཡང་དག་པར་དཔྱད་པའི་ཤེས་རབ་དང་ཡེ་ཤེས་ཀྱི་ངོ་ན་བདེན་པ་གཉིས་ཀར་ཡོད་མེད་སོགས་གང་དུའང་མ་གྲུབ་བྱས་པ་ལ། འཇིག་རྟེན་པ་དག་གིས་འོ་ན་དགེ་སྡིག་རྒྱུ་འབྲས་འཁོར་འདས་འདི་ཙམ་དུ་མངོན་སུམ་དུ་དམིགས་པ་འདི་ལ་ཁྱེད་བསྙོན་ཏམ་ཞེས་རྩོད་པ་ལ། དབུ་མ་པས། འདི་དག་ནི་མ་དཔྱད་བསླུ་ཆོས་དམིགས་པའི་འཁྲུལ་ཤེས་མ་རིག་པའི་ངོར་ཀུན་རྫོབ་ཀྱི་སྣང་བ་དེ་ལྟར་མི་སྣང་ངོ་ཞེས་ཁྱོད་དང་ལྷན་ཅིག་མི་རྩོད་དེ།
མིག་དག་པས་རབ་རིབ་ཅན་གྱི་ངོར་སྐྲ་ཤད་ཀྱི་སྣང་བ་ཁྱོད་ལ་གཏན་འཆར་བ་སྲིད་པ་མིན་ཞེས་མི་རྩོད་པ་བཞིན་འདིར་སྨྲ་བ་ཡིན་ནོ། ། འོ་ན་དབུ་མ་པས་འཇིག་རྟེན་དང་མཐུན་པར་ཇི་ལྟར་སྨྲ་ཞེ་ན། བྱིས་འཕགས་ཀྱི་འཇིག་རྟེན་པ་དག་མངོན་མཐོ་ངེས་ལེགས་ཀྱི་ཆེད་དུ་ཚོགས་གསོག་སྒྲིབ་སྦྱོང་གི་དངོས་ཆོས་ལ་བླང་དོར་དུ་འཇུག་པ་ན། བྱིས་འཕགས་ཉིད་ཀྱིས་འཇིག་རྟེན་ལ་གྲགས་པའི་དངོས་ཆོས་སྣང་ཙམ་དེ་ཉིད་གྲགས་པ་ལྟར་བཞག་ནས་བླང་དོར་བྱེད་པ་ཡིན་གྱི། དེ་སྐབས་གྲགས་པའི་དངོས་ཆོས་དེ་དཔྱད་པའི་ཤེས་རབ་ཀྱིས་དཔྱད་ནས། ཅུང་ཟད་ཀྱང་མ་གྲུབ་པ་ཉིད་ཀྱི་ཕྱིར་མངོན་མཐོ་ངེས་ལེགས་ཀྱི་བསགས་སྦྱང་གི་བླང་དོར་ཅུང་ཟད་ཀྱང་མི་བྱེད་པར་ཡིད་ལ་མི་བྱ་བ་ཁོ་ནར་སྡོད་དོ་ཞེས་ནི་མི་བྱ་སྟེ། དེ་ལྟར་བྱེད་ན། རྒྱ་ནག་ཧཱ་ཤང་ལུགས་ལྟར་ཡང་དག་པའི་ལམ་ལས་རིང་བ་ཉིད་དུའང་འགྱུར་རོ། ། འོ་ན་འཇིག་རྟེན་ལ་གྲགས་པའི་བླང་དོར་དེ་ཉིད་ལ་འཇུག་པ་ན། བླང་དོར་དུ་བྱ་བའི་དངོས་ཆོས་ཀྱི་ཆ་དེ་འཇིག་རྟེན་བདེན་འཛིན་ལྷན་སྐྱེས་ཀྱིས་ཇི་ལྟར་བཟུང་བ་དེ་ལྟར་བཟུང་ནས་བླང་དོར་བྱེད་པ་ཡིན་ནམ་ཞེ་ན།
མ་ཡིན་ཏེ། དེ་ལྟ་ན་དངོས་སྣང་ལ་དངོས་པོར་བཟུང་ནས་བླང་དོར་ཕྱིན་ཅི་ལོག་མ་ལོག་གང་དུ་དཔྱད་ཀྱང་འཁོར་བའི་རྒྱུ་ལས་ཐར་པའི་རྒྱུར་འགྲོ་བ་ནི་མ་ཡིན་ནོ། ། འོ་ན་བྱང་ཆེན་གྱི་ངེས་ལེགས་ཀྱི་ཆེད་དུ་དངོས་ཆོས་ལ་བླང་དོར་དུ་བྱེད་པ་ན། མོས་སྤྱོད་ཀྱི་སར་དེ་ལྟའི་བླང་དོར་དུ་བྱེད་པའི་དངོས་སྣང་དེ་རིགས་ཤེས་ཚད་མས་ཡོད་མེད་ཀྱི་དངོས་པོར་མ་གྲུབ་པར་རྟོག་པ་དང༌། འཕགས་པའི་སར་དེ་ལྟའི་བླང་དོར་དུ་བྱེད་པའི་དངོས་སྣང་དེ་རྣལ་འབྱོར་མངོན་སུམ་གྱི་ཡེ་ཤེས་ཀྱིས་དངོས་སྤྲོས་སུ་མ་གྲུབ་པར་རྟོགས་པ་བཞིན་ཉིད་ཀྱི་དངོས་སྣང་དེ་ཉིད་ལ་བླང་དོར་དུ་བྱེད་པ་ཡིན་ལ། དེ་ལྟར་བླང་དོར་དུ་བྱེད་པའི་ཚུལ་དེ་ཉིད་ལ། ཚོགས་གཉིས་ཟུང་འབྲེལ་དུ་སོགས་པའི་དགེ་རྩ་ཞེས་བྱ་ལ། དངོས་པོར་ལྟ་བ་དག་གིས་དགེ་བ་སྤྱད་པ་སོགས་ཀྱི་བླང་དོར་ནི་དམིགས་པ་དང་དུག་བཅས་དང༌། དངོས་པོར་འཛིན་པ་དང་བྲལ་བ་དག་གིས་དགེ་བ་སྤྱད་པ་སོགས་ཀྱི་བླང་དོར་ནི་དམིགས་མེད་དང་དུག་མེད་དུའང་འཇོག་གོ ། དེས་ན་དངོས་པོར་སྣང་ཙམ་གྱི་འཇིག་རྟེན་གྱི་སྦྱིན་སོགས་ཀྱི་བླང་དོར་ལ་དངོས་པོར་མ་གྲུབ་པར་རྟོགས་པ་ནི་འཇིག་རྟེན་ལས་འདས་པ་རྗེས་མཐུན་པ་དམིགས་མེད་ཀྱི་ཤེས་རབ་ཀྱིས་ཟིན་པར་བྱས་པ་དེ་ནི་སྣང་སྟོང་དབྱེར་མེད་དམ།
བདེན་གཉིས་རོ་གཅིག་གམ། འཁོར་འདས་དབྱེར་མེད་དམ། སྲིད་ཞི་མཉམ་ཉིད་དམ། རྣམ་རྟོག་ཆོས་སྐུའི་ཉམས་ལེན་ཞེས་རྒྱ་བོད་ཀྱི་བྱང་ཆེན་གྱི་མན་ངག་པ་དག་གི་ངག་ལས་རྒྱ་ཆེར་འབྱུང་ངོ༌། ། དེ་ལྟ་ན་དབུ་མ་པས་འཇིག་རྟེན་ལས་འདས་པའི་ཆེད་དུ་འཇིག་རྟེན་གྱི་བླང་དོར་འཇིག་རྟེན་གྱི་གྲགས་པ་ལྟར་འཇིག་རྟེན་དང་མི་རྩོད་པར་མཐུན་པར་འཇུག་ཀྱང༌། བླང་བྱ་དང་དོར་བྱའི་ཆོས་དང་དེའི་བླང་དོར་གྱི་བྱེད་ཆ་ཐམས་ཅད་སྒྱུ་མ་དང་ནམ་མཁའ་ལྟར་ལྟ་བ་ཉིད་ཀྱིས་འཇུག་པ་མི་འགལ་བས་འཇིག་རྟེན་གྱི་སྤྱོད་པ་འདི་ཉིད་ལ་འཇུག་པ་ནའང་འཇིག་རྟེན་ལས་འདས་པའི་སྤྱོད་པ་ཉིད་ལ་བསླབ་པ་ལས། འཇིག་རྟེན་རང་དགའ་བའི་བླང་དོར་གྱིས་འཇུག་པ་ནི་མ་ཡིན་ནོ། ། ངག་དོན། ང་ནི་འཇིག་རྟེན་དང་མི་རྩོད་ཅེས་པ། དབུ་མ་པ་རང་ལུགས་ཀྱི་ཀུན་རྫོབ་ཐ་སྙད་དང་རིགས་ཤེས་ཚད་མ་གང་གིས་ཀྱང་མི་གྲུབ་མོད།
དེ་ལྟའང་ཀུན་རྫོབ་ཀྱི་ཚུལ་ལ་མ་བརྟེན་པར་ཁོ་བོ་དབུ་མ་དོན་དམ་པའི་མྱང་འདས་སུ་འཇུག་པར་བྱ་མི་ནུས་པས་འཁོར་འདས་ཀྱི་བླང་དོར་སོགས་ཐ་སྙད་ལ་བརྟེན་པར་རིགས་སོ། ། ཞེས་འཇིག་རྟེན་ལ་བརྟེན་པ་དེ་སྲིད་གཞན་གྲགས་ཀུན་རྫོབ་ཀྱི་རྣམ་བཞག་མི་སྤོང་ངོ་ཞེས་སྟོན་པ་ཡིན་ཏེ། ཇི་སྐད་དུ། ཐ་སྙད་ཁས་ནི་མ་བླངས་པར། ། ངེད་ཅག་འཆད་པར་མི་བྱེད་དོ། ། ཞེས་འབྱུང་བ་ལྟར་རོ། ། གཉིས་པ་ནི། ཁྱེད་ང་ནི་འཇིག་རྟེན་དང་མི་རྩོད་པའི་དོན། བཏགས་བཞག་གི་ཀུན་རྫོབ་པའི་དངོས་པོ་ཐ་སྙད་པའི་ཚད་གྲུབ་ཀྱི་ཆ་དེ་རིགས་ཤེས་ཚད་མས་དཔྱད་ནས་དཔྱད་བཟོད་དུ་མེད་པ་ནི་སྟོང་པ་ཉིད་ཀྱི་དོན་མ་ཡིན་ཏེ། ཡིན་ན་འཇིག་རྟེན་གྱི་ཀུན་རྫོབ་བདེན་པ་ལ་སྐུར་འདེབས་སུ་འགྱུར་བའི་ཕྱིར་དང༌།
དེ་ལྟ་ན་ང་ནི་འཇིག་རྟེན་དང་མི་རྩོད་དོ་ཞེས་གསུངས་པ་ལས་འཇིག་རྟེན་དང་རྩོད་པར་འགྱུར་བའི་ཕྱིར་དང༌།

རིགས་ཤེས་ཚད་མས་དཔྱད་བྱ་ནི་ཡུལ་རང་ངོས་ཀྱི་སྡོད་ལུགས་ཀྱིས་གྲུབ་པ་རྟགས་ཀྱི་དགག་བྱར་གྱུར་པ་དེ་ཡིན་ལ་དེ་ཉིད་དཔྱད་ནས་དཔྱད་བཟོད་དུ་མེད་པ་ནི་སྟོང་པ་ཉིད་ཀྱི་དོན་ཡིན་ཏེ། རིགས་ཤེས་ཚད་མས་རྟགས་ཀྱི་དགག་བྱ་ལ་དཔྱད་པས་དེར་མ་རྙེད་པར་ཚད་མས་གྲུབ་ཅིང༌། ཐ་སྙད་ཚད་མས་ནི་དེར་གྲུབ་ལ་གནོད་བྱེད་དུའང་འཇུག་པར་མི་བྱེད་པའི་ཕྱིར་ཏེ། དེ་ལྟའི་སྟོང་ཉིད་ཐ་སྙད་ཚད་མའི་ཡུལ་མིན་པའི་ཕྱིར་ན་ང་དང་འཇིག་རྟེན་མི་རྩོད་པའི་དོན་ཀྱང་དེ་ལྟ་བུ་ཞེས་ཁྱེད་ཀྱི་ཞེན་དོན་དེ་ལྟ་ན་བརྟགས་ན་འདིར་འགྱུར་ཏེ། བཏགས་བཞག་གམ་རྟེན་འབྲེལ་གྱིས་བཞག་པའི་ཕུང་སོགས་ཀྱིས་དངོས་ཆོས་ཐམས་ཅད་ཆོས་ཅན་དུ་བཟུང་ནས། དེ་ཉིད་དེ་དེར་གྲུབ་ན་དེ་ཉིད་དུ་ཡོད་པ་དང་མེད་པ་དང་གཉིས་ཀ་དང་གཉིས་མིན་གྱི་དངོས་པོ་གང་དུ་གྲུབ་པར་རིགས་པ་ལས་གང་དུ་གྲུབ་ཅེས་དཔྱོད་པ་དང༌། གཟུགས་ནས་རྣམ་མཁྱེན་གྱི་བར་གྱི་དངོས་ཆོས་ཐམས་ཅད་ཡང་དག་པར་དངོས་པོར་གྲུབ་ན་སྐྱེ་འགག་གི་དངོས་པོར་གྲུབ་པའམ། སྐྱེ་འགག་དང་བྲལ་བའི་དངོས་པོར་གྲུབ། ཕྱི་མ་ལྟར་ན་དེ་ལྟའི་ཆོས་ཀྱི་དོན་བྱེད་པ་མི་སྲིད་པས་དངོས་པོར་མི་རུང༌། དང་པོ་ལྟར་ན་བདག་དང་གཞན་དང་གཉིས་ཀ་དང་རྒྱུ་མེད་གང་ལས་སྐྱེ་ཞེས་དཔྱོད་པ་ན། གང་ལས་ཀྱང་སྐྱེ་བ་མེད་པར་གཏན་ལ་དབབ་པའི་རིགས་ཚུལ་སངས་རྒྱས་གཉིས་པ་ཀླུ་སྒྲུབ་ཞབས་སོགས་ཀྱིས་རྒྱལ་བའི་ཡུམ་གྱི་དགོངས་པ་བླ་ན་མེད་པར་ཕྱེས་པ་དེའང་ཡང་དག་པར་ཕྱེས་པ་མ་ཡིན་པར་འགྱུར་ཏེ།
བཏགས་བཞག་ཕུང་སོགས་ཀྱི་དངོས་ཆོས་འཇིག་རྟེན་པའི་ཚད་མས་གྲུབ་པ་དེ་ནི་དགག་བྱ་མ་ཡིན་པར་ང་དང་འཇིག་རྟེན་ལྷན་ཅིག་རྩོད་བྱ་མ་ཡིན་པར་ཡང་མཐུན་ཞིང༌། དངོས་ཆོས་དེ་དང་མ་འབྲེལ་བའི་ཡུལ་རང་ངོའི་སྡོད་ལུགས་ཀྱི་བདེན་གྲུབ་པ་ཤེས་བྱ་ལ་མི་སྲིད་པའི་ཆོས་ཤིག་ཡོད་མཐའ་སོགས་གཞིར་གྲུབ་མ་གྲུབ་དཔྱད་པ་དང༌། དེ་འདྲ་དངོས་པོར་གྲུབ་སྲིད་ན་དེ་འདྲའི་དངོས་ཆོས་ཀྱི་སྐྱེ་བ་དེ་བདག་གཞན་སོགས་གང་ལས་སྐྱེ་རིགས་པར་དཔྱོད་པ་ཉིད་བཅོམ་ལྡན་འདས་ཀྱིས་དགོངས་པར་སོང་ལ། དེ་ལས་གཞན་སངས་རྒྱས་གཉིས་པ་ཀླུ་སྒྲུབ་ཞབས་རྗེས་འབྲང་དང་བཅས་པས་རྟེན་འབྲེལ་ཀུན་རྫོབ་པའི་ཕུང་སོགས་ཀྱི་དངོས་ཆོས་ལ། དེ་དེར་བདེན་པ་དང་བདེན་མེད་དུ་གྲུབ་པ་ཡང་ཡོད་མེད་སོགས་ཀྱི་དངོས་དང་དངོས་མེད་ཀྱི་མཚན་མ་གང་དུ་གྲུབ་ཅེས་དཔྱད་ནས་མཚན་འཛིན་ལྡོག་པའི་ཚུལ་གྱིས་ཟབ་མོ་སྟོང་པ་ཉིད་ཀྱིས་རྒྱ་མཚོར་འཇུག་ཚུལ་དེ་ཁྱེད་ལྟར་ན་བཅོམ་ལྡན་འདས་ཀྱི་དགོངས་པར་གཏན་འགྲོ་མ་ཡིན་པར་སྣང་བའི་ཕྱིར། དེ་ལྟ་ན་དབུ་མའི་ལུགས་འདི་ནི་སྔོན་མ་བྱུང་བའི་སྲོལ་འབྱེད་གསར་པ་ཞིག་ཁྱེད་རང་གིས་ཀྱང་ཡིན་པར་ཁས་འཆེ་བར་སྣང་བས། ལུགས་དེ་ལྟ་ན་འདིར་འགྱུར་བར་མངོན་ཏེ། གང་ཐར་པ་འདོད་པ་དག་བཏགས་བཞག་གི་ཕུང་སོགས་ཀྱི་དངོས་ཆོས་ལ་དེ་དེར་སྤྲོས་པར་འཛིན་པའི་མ་རིག་པ་དང༌། ལས་ཉོན་ཐ་སྙད་པའི་ཚད་མས་གྲུབ་པས་རིགས་ཤེས་ཚད་མས་འགོག་པ་མི་འགྱུར་བ་ཉིད་ཀྱི་ཕྱིར། འཁོར་རྩར་གྱུར་པའི་དངོས་སྣང་ལ་དངོས་འཛིན་གྱི་མ་རིག་པ་དང་ཡང་དག་མིན་རྟོག་བཟློག་པར་མ་བྱས་པས་སྐྱེ་བོ་ཐར་འདོད་གང་མྱ་ངན་ལས་འདའ་བར་མི་འགྱུར་བ་དང༌།
དངོས་ཆོས་དང་འབྲེལ་མེད་ཅིང་དངོས་པོ་བཏགས་བཞག་གི་རྟེན་འབྲེལ་ཙམ་དུའང་སྣང་དུ་མི་རུང་བའི་ཡུལ་གྱི་བདེན་གྲུབ་ལ་དངོས་འཛིན་གྱི་མ་རིག་པ་དང་ཡང་དག་མིན་རྟོག་ནི་ཚུར་མཐོང་དག་ལ་བཟློག་མི་དགོས་པའི་ཕྱིར་ཏེ། དེ་འདྲའི་མ་རིག་པ་དང་ཡང་དག་མིན་རྟོག་གི་བློ་ནི་སྐྱེ་བོ་ཐམས་ཅད་ལ་ཐོག་མེད་ནས་ངང་གིས་འབྱུང་བ་མ་ཡིན་པའི་ཕྱིར་ཏེ། ཐོག་མེད་ནས་དེ་ལྟ་བུའི་དངོས་འཛིན་གྱི་མ་རིག་པ་དང་ཡང་དག་མིན་རྟོག་འཇུག་པའི་འཁྲུལ་གཞི་འཁྲུལ་ངོར་ཡང་གཞི་མ་གྲུབ་པའི་ཕྱིར། དཔེར་ན་སྨིག་རྒྱུ་ལ་ཆུ་དང་ཐག་པ་ལ་སྦྲུལ་དུ་འཁྲུལ་བའི་འཁྲུལ་རྐྱེན་གྱིས་འཁྲུལ་པའི་ཚོགས་པ་རུང་གི ། རི་བོང་གི་རྭ་ལ་ཆུ་དང༌། མོ་གཤམ་གྱི་བུ་ལ་སྦྲུལ་དུ་འཁྲུལ་བའི་འཁྲུལ་རྐྱེན་གྱི་ཚོགས་པས་འཁྲུལ་པ་འགྲུབ་ཏུ་མི་རུང་བ་བཞིན་ནོ། ། དེས་ན་ཁྱེད་འདོད་པའི་དངོས་འཛིན་གྱི་མ་རིག་པ་ནི་སེམས་ཅན་སུའི་ཡང་རྒྱུད་ལ་མེད་པས་བསལ་མི་དགོས་པ་དང༌། ཁྱེད་རང་གིས་བརྟགས་པ་དེ་ལྟར་ཁྱོད་རང་གིས་རྗེས་འཇུག་རྣམས་ཀྱི་རྒྱུད་ལ་ཡོད་པ་སྲིད་ནའང་དེ་བསལ་ཀྱང་དངོས་འཛིན་གྱིས་མ་རིག་པ་བཟློག་མི་ནུས་པས་དགོས་པ་མེད་དོ། ། ཅི་ཙོང་ཁ་པ་ཆེན་པོ་ཉིད་ཀྱི་དབུ་མའི་མན་ངག་སྙིང་ལ་སྲོག་ཕུར་དམ་པོར་ཐེབས་པ་དག་ལ་ནི་དངོས་འཛིན་ཁྱད་ཅན་འགྲོ་བ་སུའི་རྒྱུད་ལའང་མི་འཆར་བ་དེ་འཆར་བ་གོ་སྟེ། ཁྱེད་ལུགས་ཀྱི་བདག་མེད་སྒོམ་པ་ན་ཁྱེད་ཀྱི་གསར་དུ་བརྟགས་པའི་དངོས་འཛིན་འདི་ཆོས་ཕུལ་དུ་བྱུང་བ་ཞིག་རྒྱུད་ལ་ནན་གྱིས་བསྐྱེད་དགོས་སོ་ཞེས་པའང་ཁྱེད་རང་གི་མན་ངག་ཉིད་ལས་ཐོབ་པའི་ཕྱིར་ཏེ།
འདི་ལྟར་ཙོང་ཁ་པའི་བདག་བདེན་མེད་པའི་རྟོགས་པ་ཁྱད་ཅན་དེ་བསྐྱེད་པའི་དངོས་པོར་བདག་བདེན་དེ་ཡོད་སྲིད་ན་ཇི་ལྟར་ཡོད་ཀྱི་བདེན་ཚད་ཅིག་ངེས་པར་ངོས་ཟིན་པར་བྱས་ནས་གདོད་དེ་བདག་བདེན་མེད་པར་མྱོང་བས་འཐོན་པར་གཏན་ལ་འབེབས་དགོས་སོ་ཞེས་ཤིན་ཏུ་ཟབ་པ་ཆེ་ཆེར་སྔགས་ནས་སྨྲ་བའི་ཕྱིར། དེ་ལྟ་ན་དེ་འདྲའི་བདག་བདེན་གྱི་ཚད་གཅིག་ངེས་པར་ངོས་ཟིན་དགོས་ན། དེ་འདྲའི་བདག་བདེན་གྱི་ཚད་དེ་ཚད་གྲུབ་ཏུ་ཡོད་པ་ཞིག་ངོས་ཟིན་དགོས་པའམ། མེད་ཀྱང་ལོག་རྟོག་ཚད་མིན་གྱི་ཡུལ་དུ་བཏགས་ཙམ་ཞིག་གིས་ཆོག་པ་ཞིག་ངོས་ཟིན་དགོས་པ་ཡིན། དང་པོ་ལྟར་ན་དེ་ཁྱེད་ལུགས་ཀྱི་ཐ་སྙད་དང་རིགས་ཤེས་ཚད་མ་གང་གིས་གྲུབ་པར་ཡོད་པར་འཛིན། དང་པོ་ལྟར་ན། དེ་ལྟ་བུའི་བདེན་ཚད་དེ་རྟགས་ཀྱི་དགག་བྱ་མིན་ཏེ། ཐ་སྙད་ཀྱི་ཚད་མས་གྲུབ་པའི་ཕྱིར། གཉིས་པ་ལྟར་རོ་ཞེ་ན། འོ་ན་དེ་བདག་བདེན་གྱི་ཚད་མ་ཡིན་པར་ཐལ།
རིགས་ཤེས་ཚད་མས་གྲུབ་ན་བདག་བདེན་དུ་གྲུབ་པར་འགལ་བས་དེ་བདག་བདེན་མེད་པའི་ཚད་དུ་གྲུབ་པར་རིགས་པའི་ཕྱིར། གཉིས་པ་ལྟར་ན། ལོག་རྟོག་གི་ཡུལ་དུ་བཏགས་ཙམ་གྱིས་ཆོག་པའི་ཕྱིར་ན། དེ་འདྲ་ལ་བདེན་ཚད་བཙལ་ཀྱང་རྙེད་པར་མི་འགྱུར་བའི་ཕྱིར། སྒྲ་རྟོག་པའི་ཚད་བཅོམ་ལྡན་འདས་ཀྱིས་ཀྱང་འཛིན་པར་མི་ནུས་པ་བཞིན་ནོ། ། དེས་ན་ཁྱེད་ཅག་གི་ཞེ་འདོད་བསྒྲིགས་ཤིང་ཚིག་གི་ཟོལ་མང་པོས་གྱ་གྱུར་མཐའ་བསྐྱེད་དེ་སྨྲས་སོ་ཅོག་དེའི་གྲུབ་དོན་ནི་འདིར་བས་ཏེ། སེམས་ཅན་འདི་ཐམས་ཅད་ལ་ཐོག་མེད་ནས་དངོས་སྣང་འདི་ལ་དངོས་པོར་མ་གྲུབ་ཀྱང་དངོས་འཛིན་གྱི་མ་རིག་པ་སྟུག་པོ་འདི་སེལ་ཆེད། སངས་རྒྱས་དང་བྱང་ཆུབ་སེམས་དཔའ་དེ་དག་གིས་དངོས་འཛིན་བཟློག་བྱེད་ཀྱི་ཆོས་ཚུལ་ཇི་སྙེད་པ་བསྟན་པ་དེ་སྙེད་ལ་ཁྱེད་ཅག་ཆེས་བསྔངས་ཏེ། སྒྲ་ཇི་བཞིན་པ་བཟུང་མ་ནུས་ཏེ། འོ་ན་ཁོ་བོས་མངོན་སུམ་གྱི་དངོས་པོར་གྲུབ་པའི་ཆོས་དོན་བྱེད་པར་བདེན་པ་འདི་འདི་ལྟར་མི་བདེན་པར་གཞན་དུ་སྟོང་པ་ཉིད་ཁོ་ནར་གྱུར་ན་འཇིག་རྟེན་དང་བདག་ཆད་པར་འགྱུར་བས་སྐྲག་པས་ཡ་ང་བ་ཉིད་ཀྱི་ཕྱིར།
ཁྱེད་ནི་ཚུར་མཐོང་གི་བློས་ཇི་ལྟར་བཟུང་བའི་འཁྲུལ་ཆོས་དེ་ལ་རེས་རང་རྒྱུད་པའི་ལུགས་ཡིན་པར་བརྗོད་ནས་བློ་གནོད་མེད་ལ་སྣང་བའི་ཐ་སྙད་ཚད་གྲུབ་ཏུ་བདེན་ཞེས་དང༌། རེས་ཐལ་འགྱུར་བའི་ལུགས་ཡིན་པར་བརྗོད་ནས་བཏགས་བཞག་གི་ཆོས་ཐ་སྙད་ཚད་གྲུབ་ཏུ་བདེན་ཞེས་སྐྱེ་བོ་གཞན་དག་མགོ་རྨོངས་སུ་འཇུག་པའི་ཚིག་སྦྱོར་དུ་མ་བྱས་ནས་ཞེན་དོན་ཚུར་མཐོང་གི་སྤྱོད་ཡུལ་འདི་ཁོ་ན་ལ་རིགས་པས་གནོད་པ་མེད་པར་བདེན་པས་བཏགས་བཞག་ཙམ་གྱིས་གྲུབ་པ་འདི་ནི་སྟོང་པ་ཉིད་ཀྱི་དོན་མ་ཡིན་ལ། དེ་ལྟ་ནའང་ཡུམ་ཆེན་མོ་སོགས་ལས་ཆོས་ཐམས་ཅད་སྟོང་ཉིད་དུ་གསུངས་པའི་དོན་ཁོ་བོ་ཅག་ལ་འཇམ་དབྱངས་ཀྱིས་གསར་དུ་བསྟན་པའི་གསང་བ་གཞན་ཞིག་ཡོད་པ་དང༌། དེ་ཀླུ་སྒྲུབ་དང་ཟླ་གྲགས་ཀྱི་དགོངས་པར་སོང་ཞིང་དེ་ལས་རྒྱ་བོད་དུ་དབུ་མར་སྨྲ་བ་ཐམས་ཅད་ལོག་པའི་ལམ་ཁོ་ནར་སོང་ངོ་ཞེས་པ་འདི་ནི་འཇིག་རྟེན་རྒྱང་འཕེན་པ་ལྟར། རང་གིས་འཇིག་རྟེན་འཁྲུལ་ཆོས་དངོས་པོ་མཐོང་བ་ཁོ་ན་བདེན་གྱི། བྱིས་པས་མ་མཐོང་བའི་འཕགས་པའི་གཟིགས་ཡུལ་གྱི་འཁྲུལ་ཆོས་ཀྱི་དངོས་པོ་རང་རང་ངོ་བོས་སྟོང་བའི་ཀུན་རྫོབ་ཀྱི་དགག་གཞི་ལྷག་མར་ལུས་པ་མེད་པ་ཆོས་ཅན་མྱུག་སོགས་མྱུག་སོགས་ཀྱི་དོན་བྱེད་པས་སྟོང་པའི་སྟོང་ཉིད་བླ་ན་མེད་པ་ནི་འཕགས་པ་དག་གིས་ཇི་ལྟ་བ་རྟོགས་པའི་བློ་མ་ཡིན་ཅིང་བློ་དེ་ནི་ཆད་ལྟ་འབའ་ཞིག་ཡིན་ལ། ཁོ་བོ་ཅག་ཀུན་རྫོབ་མྱུག་སོགས་ཀྱི་དངོས་པོའང་དེའི་དོན་བྱེད་པ་ཅན་གྱི་དགག་གཞི་ལྷག་མར་ལུས་ཤིང་དེ་ལ་དགག་བྱ་སྡོད་ལུགས་ཀྱི་བདེན་གྲུབ་ཀྱིས་སྟོང་པའི་སྟོང་ཉིད་རྟོགས་པས་ཁྱད་པར་དུ་བྱས་པའི་དགག་གཞི་འདི་ནི་རང་ཅག་ཚུར་མཐོང་གིས་ཇི་ལྟར་བཟུང་བ་ལྟར་སངས་རྒྱས་ཀྱི་ཇི་སྙེད་མཁྱེན་པའི་ཡེ་ཤེས་ཀྱི་ཡུལ་དུའང་དེ་ལྟར་བདེན་ནི་ཞེས་སྨྲའོ། ། དེ་ལྟ་ན་རྫོགས་པའི་སངས་རྒྱས་ཀྱང་བདེན་པ་གཉིས་ཀྱི་ཆོས་ཉིད་དམ་གནས་ལུགས་ཇི་ལྟ་བ་མ་རྟོགས་པར་འགྱུར་ཏེ། ཀུན་རྫོབ་ཀྱི་དངོས་ཆོས་དེ་གྲུབ་དངོས་པོ་དེ་ཉིད་ཀྱི་གནས་ལུགས་སུ་ཞུགས་པ་ལྟར་སངས་རྒྱས་ཀྱི་ཇི་སྙེད་མཁྱེན་པའི་ཡེ་ཤེས་འཁྲུལ་མེད་ཀྱིས་གཟིགས་པའི་ཕྱིར། འདོད་མི་ནུས་ཏེ།
དཔེ་མེད་བསྟོད་པ་ལས། གང་ཞིག་ཁྱོད་ཀྱིས་ཅུང་ཟད་ཀྱང༌། ། སངས་རྒྱས་སྤྱན་གྱིས་མ་གཟིགས་པ། ། ཁྱོད་ཀྱི་གཟིགས་པ་བླ་ན་མེད། ། དེ་ཉིད་དོན་ནི་རིགས་པ་ལགས། ། དོན་དམ་པ་ཡི་ཡོད་པ་ཉིད། ། རྟོགས་དང་རྟོགས་བྱ་མི་མངའ་ཞིང༌། ། ཨེ་མའོ་མཆོག་ཏུ་རྟོགས་དཀའ་བའི། ། ཆོས་ཉིད་སངས་རྒྱས་རྣམས་ཀྱིས་རྟོགས། ། ཞེས་འབྱུང་བའི་ཕྱིར།
ཅི་ཁྱེད་ཅག་དེ་ནི་ཇི་ལྟ་བ་མཁྱེན་ཚུལ་ཡིན་གྱི། ཇི་སྙེད་པ་མཁྱེན་པས་ནི་ཀུན་རྫོབ་ཀྱི་འཁྲུལ་ཆོས་ཚུར་མཐོང་གི་སྣང་བ་འདི་ཀ་ལྟར་མཁྱེན་ཏེ། མདོ་ལས། རྣམ་པ་གང་དག་དང༌། རྟགས་གང་དག་དང༌། མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང་རྟགས་དེ་དག་དང་མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་དེ། ཞེས་འབྱུང་བའི་ཕྱིར་སྙམ་ན། བདེན་པ་གཉིས་ལ་དངོས་པོའི་ངོ་བོ་གཉིས་སུ་ཡོད་ན་མཁྱེན་པ་གཅིག་གིས་མཁྱེན་ཚུལ་ཐ་དད་པ་གཉིས་སུ་འགྲུབ་སྟེ། མིག་ཤེས་གཅིག་གིས་རྟ་དང་གཡག་ཐ་དད་པར་ཤེས་པ་བཞིན་ཡིན་ན། དེ་ལྟ་འགྲུབ་ཏུ་ཆུག་ཀྱང་དེ་ལྟའང་མ་ཡིན་ཏེ།
བདེན་པ་གཉིས་བདེན་པ་གཉིས་ཀར་དངོས་པོའི་ངོ་བོ་ཉིད་དུ་མ་གྲུབ་པར་མཉམ་པ་ཉིད་དང༌། དངོས་པོའི་ངོ་བོར་མ་གྲུབ་པའི་སྟོང་ཉིད་ཀྱང་ཆ་མེད་ཀྱི་གཅིག་ཏུ་མ་གྲུབ་པས་དེ་བསགས་ཀྱི་ཐ་དད་པར་ཡང་མ་གྲུབ་པས་མཁྱེན་གཉིས་ཀྱིས་བདེན་གཉིས་ཀྱི་སྟོང་པ་ཉིད་གཉིས་ཐ་དད་པར་ཡང་གཟིགས་པར་འགྲུབ་ཐབས་ག་ལ་ཡོད་པའི་ཕྱིར། མདོའི་ལུང་དེ་ནི་དེ་བཞིན་གཤེགས་པས་དངོས་ཆོས་མ་གཟིགས་ཀྱང་དངོས་འཛིན་ཅན་གྱི་དངོས་ཆོས་སུ་འཁྲུལ་པའི་རྒྱུ་མཐའ་དག་མཁྱེན་པ་མི་འགལ་བས་དེའི་མཁྱེན་ཚུལ་བསྟན་པར་ཟད་པའི་ཕྱིར་ཏེ། མིག་མ་བསླད་པས་སྒྱུ་མའི་འཁྲུལ་རྒྱུ་རྟོགས་པས་སྒྱུ་མ་འདི་ལྟར་འབྱུང་ངོ་ཞེས་འཆད་པ་ལྟ་བུའོ། ། དེ་ལ་འདི་སྙམ་དུ། འོ་ན་དངོས་ཆོས་ཀྱི་འཁྲུལ་རྒྱུ་བདེན་པ་གཉིས་གང་ཡིན། ཀུན་རྫོབ་བདེན་པ་ཡིན་པ་ལས་འོས་མེད། དེ་ལྟ་ན་དེ་སངས་རྒྱས་ཀྱི་མངོན་སུམ་གྱིས་མཁྱེན་ནམ་རྗེས་དཔག་གིས་མཁྱེན། དང་པོ་ལྟར་ན་སངས་རྒྱས་ཀྱིས་དངོས་སུ་གཟིགས་པར་འགྱུར། གཉིས་པ་ལྟར་ན་སངས་རྒྱས་ལ་རྟོག་པ་ཡོད་པར་འགྱུར་རོ་སྙམ་ན།
འོ་ན་སངས་རྒྱས་ཀྱི་སྤྱན་གྱིས་བར་གྱིས་ཆོད་པའི་གཟུགས་གཟིགས་སམ་མི་གཟིགས། གཟིགས་ན་བར་གྱིས་ཆོད་པའི་གཟུགས་སུ་འགལ། མི་གཟིགས་ན་སངས་རྒྱས་ཀྱིས་གཟུགས་ཐམས་ཅད་གཟིགས་པར་བཤད་པ་དང་འགལ་ཞེས་མཚུངས་པར་འགྱུར་བས། སངས་རྒྱས་ཀྱིས་འཁྲུལ་རྒྱུ་དེ་མངོན་རྗེས་ཀྱི་བློས་འདི་ལྟར་མཁྱེན་ཞེས་བརྗོད་པར་མི་ནུས་ཀྱང་མི་མཁྱེན་པར་བཞག་མི་ནུས་ཏེ། དེ་བཞིན་གཤེགས་པའི་མཁྱེན་ཚུལ་ཐུགས་ཀྱི་གསང་བ་བསམ་གྱིས་མི་ཁྱབ་པ་ས་བཅུ་པ་དག་གིས་ཀྱང་ཤེས་པ་མིན་ན་རང་རེ་སོ་སྐྱེའི་བློའི་ཡུལ་དུ་བྱར་མེད་པའི་ཕྱིར་དང༌། མངོན་རྗེས་ཀྱི་བློས་ཆོས་དེ་མ་གཟིགས་ཀྱང་ཆོས་དེ་མ་མཁྱེན་པར་བཞག་མི་ནུས་ཏེ། ཆོས་ཉིད་དོན་དམ་པ་མཁྱེན་ཀྱང་མངོན་རྗེས་ཀྱི་བློ་མཁྱེན་པ་མ་ཡིན་པ་བཞིན་འདིར་ཡང་མཚུངས་པ་ལ་གནོད་བྱེད་མེད་པའི་ཕྱིར། ཡང་སངས་རྒྱས་ཀྱི་དངོས་པོ་གཟིགས་ན་དངོས་པོ་ཡོད་ནས་གཟིགས་སམ་མེད་ཀྱང་གཟིགས། མེད་ཀྱང་གཟིགས་ན་ཐུག་མེད་དུ་འགྱུར། ཡོད་ན།
དཔལ་ལྡན་ཟླ་བས། སངས་རྒྱས་རྣམས་ཀྱིས་ནི། ། འགར་ཡང་དངོས་པོ་ཡོད་ཅེས་མ་བསྟན་ཏོ། ། ཞེས་འབྱུང་བས་དངོས་པོ་ཡོད་ན་སངས་རྒྱས་ཀྱི་བདེན་པ་གཉིས་ཀྱི་ཡུལ་འགར་ཡང་དངོས་པོ་ཡོད་པར་བསྟན་རིགས་པ་ལས་ཡོད་པར་མ་བསྟན་པས་དངོས་པོ་ཡོད་པར་ཡང་མི་འགྲུབ་བོ། ། ཡང༌། ཁྱེད་ཅག་ཇི་སྙེད་མཁྱེན་པའི་ཡེ་ཤེས་ཀྱིས་ཡུལ་དུ་བདེན་ན་བདེན་པར་གྲུབ་པས་མ་ཁྱབ་སྟེ། བདེན་པར་གྲུབ་ན་ཡུལ་རང་ངོས་ཀྱི་སྡོད་ལུགས་ཀྱིས་བདེན་པར་གྲུབ་པར་འགྱུར་བའི་ཕྱིར། ཞེས་ཟེར་རོ། ། དེ་ལྟ་ན་བདེན་པ་ནི་མི་བདེན་པས་ཁྱབ་པ་དོན་གྱིས་འཕངས་འདུག་སྟེ། དེ་འདྲའི་བདེན་པ་དེ་བདེན་པར་མ་གྲུབ་པར་ཁྱབ་པར་སྨྲས་པའི་ཕྱིར།
དེ་ལྟ་ན་བདེན་པ་མི་བདེན་ན་མི་བདེན་དེ་མི་བདེན་པར་ཡང་མ་གྲུབ་པར་མཚུངས་ལ། དེ་ལྟ་ན་མི་བདེན་པ་དེ་ཡང་བདེན་པར་དོན་གྱིས་འཕངས་ཀྱང་འགལ་བ་མེད་དེ། རྒྱུ་མཚན་མཚུངས་པའི་ཕྱིར། རིགས་པའི་འགྲོས་ཀྱིས་དེ་ལྟར་དུ་མི་འདོད་ཀ་མེད་ཁས་ལེན་དགོས་པར་འགྱུར་ལ། དེ་ལྟ་ན་ཁྱེད་ཀྱི་ཞིབ་ཆའི་དཔྱད་པ་འདི་འདྲ་ནི་ཐ་སྙད་དུ་སྨྲ་ཤེས་དོན་གོ་སུ་ཡི་རྒྱུད་ལ་ཞིབ་ཏུ་བསམ་བཅུག་ཀྱང་ཡང་དག་ཀུན་རྫོབ་ཀྱི་བདེན་པ་ལ་སྐུར་པ་བཏབ་པ་ལས་སྙིང་པོར་གྱུར་པ་གཞན་དུ་ཅི་ཡོད། །
དྲུག་པ་ལ། ཁྱོད་རང་གི་དྲན་རྒྱ་དུ་མས་ཞིབ་ཆར་བྱས་པའི་ཐལ་རང་གི་ལུགས་ཀྱི་རྟགས་ཀྱི་དགག་བྱའི་ཕྲ་རགས་ཇི་ཙམ་ཕྱེས་པ་དེ་ཐམས་ཅད་ཀྱིས་དེ་གཉིས་འདོད་པའི་དགག་བྱ་དེ་ལ་ཁྱད་པར་མ་ཐོན་པར་བསྟན། ཁྱོད་འདོད་པའི་ཐལ་རང་གི་སྟོང་པ་ཉིད་ཀྱི་རྣམ་བཞག་དེ་སངས་རྒྱས་ཀྱི་ཐེག་པ་ཆེ་ཆུང་གང་ལས་ཀྱང་སྟོང་བདག་མེད་དུ་བཤད་པའི་སྟོང་བདག་མེད་ལས་གཞན་དུ་འགྱུར་བར་བསྟན་པའོ། ། དང་པོ་ནི། རང་རྒྱུད་པས་བློ་གནོད་མེད་ལ་སྣང་བ་དང༌།
ཐལ་འགྱུར་བས་བཏགས་བཞག་གི་གྲུབ་པའི་ཆ་ལས་གཞན་དུ་ཡུལ་རང་ངོས་ཀྱི་སྡོད་ལུགས་ཀྱི་བདེན་པར་གྲུབ་མ་གྲུབ་དཔྱོད་པར་སོང་ན་དེ་ཁོ་ནར་དཔྱོད་པ་ཡིན་ཞེས་པ་དེ་ལྟའི་ཞེན་དོན་ལ་བསྙེགས་ནས། རང་རྒྱུད་པས་བློ་གནོད་མེད་ལ་སྣང་རྒྱུ་དེ་གཟུགས་ནས་རྣམ་མཁྱེན་གྱི་བར་གྱི་དངོས་ཀྱི་ཤེས་བྱ་ལ་འཇོག་པ་ཁྱེད་ཉིད་ཀྱང་འདོད་པ་ལས་འོས་མེད་པ་དང༌། ཐལ་འགྱུར་བས་བཏགས་བཞག་གི་གྲུབ་རྒྱུ་དེ་གཟུགས་ནས་རྣམ་མཁྱེན་གྱི་བར་གྱི་དངོས་ཆོས་ཀྱི་ཤེས་བྱ་ལ་འཇོག་པ་ལ་ཁྱེད་ཉིད་ཀྱང་འདོད་པ་ལས་འོས་མེད་ཅིང༌། དེ་ལྟ་ན་བློ་གནོད་མེད་ཀྱི་ཕར་བཞག་གི་སྣང་བ་དང་བཏགས་བཞག་གི་གྲུབ་པ་གཉིས་ཀྱི་སྣང་བྱ་དང་གྲུབ་བྱ་ནི་གཟུ་བོར་དཔྱོད་ན་འདིར་སོང་སྟེ། རང་རྒྱུད་པའི་སྣང་བྱེད་ནི་དབང་ཤེས་ཀྱི་ཁྱད་པར་དུ་བྱས་པ་གཙོ་ཆེ་བའི་བློ་གནོད་མེད་ཀྱིས་ཡུལ་དུ་བྱས་པ་ཙམ་ལ་འཇོག་པ་དང༌། ཐལ་གྱུར་བའི་གྲུབ་བྱ་དེ་ནི་ཡིད་ཤེས་རྟོག་བཅས་ཀྱི་ཁྱད་པར་དུ་བྱས་པ་གཙོ་ཆེ་བའི་ཤེས་པའི་ཡུལ་ཙམ་དུ་འཇོག་པས་རབ་ཏུ་ཕྱེ་བར་བྱས་སྣང་ཡང་སྣང་བྱ་དང་གྲུབ་བྱ་གཉིས་ཀའང་དོན་ལ་ཚུར་མཐོང་གི་ཤེས་པ་ཡུལ་བཅས་ཉིད་རྟགས་ཀྱི་དགག་བྱ་མིན་པར་སྟོན་པ་ལ་བཞེད་པ་མི་འདྲ་བ་ཅུང་ཟད་ཀྱང་མི་སྣང་ཞིང༌། དེ་མེད་པའི་དབང་གིས་འདི་ལྟར་ཡང་འགྱུར་བར་སྣང་སྟེ། ཚོགས་དྲུག་གི་ཤེས་པ་ཡུལ་བཅས་ཀྱི་ཤེས་བྱ་ལས་གཞན་ཡུལ་རང་གི་སྡོད་ལུགས་ཀྱིས་གྲུབ་མ་གྲུབ་དཔྱད་པའི་མ་གྲུབ་པ་སྟོང་ཉིད་དུ་བཞེད་པ་ལ་ནི་ཐལ་རང་གཉིས་མི་མཐུན་པ་ཅུང་ཟད་ཀྱང་མི་འདུག་པའི་ཕྱིར་ན། ཁྱེད་རང་གིས་ཐལ་རང་གཉིས་ལ་རྟགས་ཀྱི་དགག་བྱ་ཕྲ་རགས་ཀྱི་ཁྱད་པར་གྱིས་སྟོང་ཉིད་ལ་ཟབ་ཁྱད་ཆེས་ཆེ་བ་ཡོད་པར་སྨྲས་པ་དེའང་འགྲུབ་པའི་སྐབས་རྙེད་པར་མི་འགྱུར་བར་སྣང་སྟེ། ཐལ་རང་གཉིས་ཀས་ཀྱང་སྟོང་བྱ་ནི་ཡུལ་རང་ངོས་ནས་སྡོད་ལུགས་ཀྱི་བདེན་གྲུབ་དགག་བྱ་ཡིན་པ་དང༌།
སྟོང་གཞི་ཚོགས་དྲུག་གི་ཤེས་པ་ཡུལ་བཅས་དངོས་ཆོས་འདི་ཉིད་དགག་གཞིར་འདོད་པ་ལ་ཁྱད་པར་ཅུང་ཟད་ཀྱང་མི་སྣང་བའི་ཕྱིར། ཁྱད་པར་མེད་པ་ལ་ཡོད་པ་སྐད་ཀྱི་ཟོལ་ཚིག་ཆེས་མང་པོ་འགོད་པ་ནི་ཐར་འདོད་དག་ལམ་གྱི་བྱ་བ་ལ་དོན་མིན་སྐྱེད་པར་བྱེད་པའི་མགོ་འཁྲུགས་པར་ཟད་པ་ལས་གཞན་དུ་ཅི་བྱ། གཉིས་པ་ལ། དང་པོར་དེ་ལྟའི་སྟོང་ཉིད་ཐེག་ཆེན་སེམས་ཙམ་པའི་ལུགས་ཀྱི་སྟོང་ཉིད་ཀྱི་ཚུལ་དུའང་མི་རུང་ན་དབུ་མ་པའི་ལུགས་ཀྱི་སྟོང་ཉིད་དུ་མི་གྲུབ་པ་དང༌། དེ་ལྟའི་སྟོང་ཉིད་ཐེག་དམན་ཉན་ཐོས་སྡེ་པའི་ལུགས་ཀྱི་སྟོང་ཉིད་དུའང་མི་རུང་ན་དབུ་མའི་ལུགས་ཀྱི་སྟོང་ཉིད་དུ་འགྲུབ་ཐབས་སྨོས་ཅི་དགོས་པའོ། ། དང་པོ་ནི། སེམས་ཙམ་པས་ཤེས་བྱ་ཐམས་ཅད་ངོ་བོ་ཉིད་མེད་པའི་སྟོང་པ་ཉིད་དུ་བཅོམ་ལྡན་འདས་ཀྱིས་བསྟན་པ་ནི་དགོངས་པ་ཅན་ཡིན་ཏེ། དེ་ལྟ་མ་ཡིན་ན་དོན་དམ་པར་གང་ལའང་ཡིད་བརྟན་པའི་ཐར་པ་མེད་པར་འགྱུར་བའི་ཕྱིར་ཞེས། དགོངས་པ་ངེས་པར་འགྲེལ་བ་ལས། དེ་བཞིན་ཉིད་གང་ཡིན་པ་དེ་ཉིད་དོན་དམ་པའི་དེ་བཞིན་ཉིད་དོ། །
ཞེས་དང༌། གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་ཤེས་བྱ་རྟེན་ཅིང་འབྲེལ་པར་འབྱུང་བའམ། བཏགས་བཞག་གི་གཟུགས་སོགས་ཀྱི་ཆོས་ཅན་དེ་ཉིད་དཔྱད་པ་ན་དེ་ཉིད་སྟོང་ཉིད་ལས་གཞན་དེར་མ་གྲུབ་པ་ལ་དེའི་ཆོས་ཉིད་དུ་བརྗོད་པ་དང༌། དེའི་ཆོས་ཅན་དེའང་དཔྱད་ནས་དེར་སོང་བ་མིན་གྱིས། གཟོད་ནས་ཆོས་ཅན་དེའི་ཆོས་ཉིད་ཡང་དག་པ་ནི་དེ་ཡིན་ཀྱང་དེ་ལས་ཆོས་ཅན་དེའི་ཆོས་ཉིད་ཕྱིན་ཅི་ལོག་ཏུ་བཟུང་ནས་སྐྱེ་བོ་གང་དག་ལ་མ་དཔྱད་པ་ན་ཆོས་ཉིད་ཡང་དག་པ་དེ་ལས་ཡང་དག་པ་མིན་པའི་ཆོས་ཉིད་དུ་སྒྲོ་འདོགས་བྱེད་པ་ན། དཔྱད་པ་ན་དེའི་ཆོས་ཉིད་ཡང་དག་པ་དེ་ཁོང་དུ་ཆུབ་པར་འགྱུར་བ་ཡིན་ལ།
ཁྱེད་ལྟར་ན་སྟོང་པ་ཉིད་དང་བདག་བདེན་མེད་པ་ནི་ཤེས་བྱ་གཟུགས་སོགས་ཀྱི་ཆོས་ཉིད་ཡིན་པར་མི་འགྱུར་ཏེ། ཤེས་བྱ་གཟུགས་སོགས་བཏགས་བཞག་གིས་གྲུབ་པའི་རང་ལྡོག་དེ་མི་དཔྱད་ཅིང་དེ་མེད་ན་དེ་ཁོ་ནར་གྲུབ་པ་ཡོད་མེད་ཀྱི་དཔྱད་པར་མ་སོང་བ་ཉིད་ཀྱིས་ན། ཡུལ་རང་ངོས་ནས་སྡོད་ལུགས་ཀྱིས་གྲུབ་པའི་ཆོས་ཅན་དེ་ཉིད་དཔྱད་པ་ན། དེ་ཉིད་བདག་བདེན་དུ་གྲུབ་པ་དབེན་པས་སྟོང་པ་ཉིད་ལས་གཞན་དེར་མ་གྲུབ་པ་ལ་དེའི་ཆོས་ཉིད་དུ་བརྗོད་རིགས་པའི་ཕྱིར། དེ་ལྟ་ན་ནི་ཤེས་བྱ་ཆོས་ཅན་ལ་རང་བཞིན་སྟོང་པ་ཉིད་ཀྱི་ཆོས་ཉིད་ཁྱབ་བྱེད་དུ་འཇུག་པ་མིན་པ་དང༌། རང་བཞིན་སྟོང་པ་ཉིད་ཁྱབ་བྱེད་དུ་འཇུག་པའི་ཆོས་ཡིན་ན་ཤེས་བྱ་ཆོས་ཅན་མ་ཡིན་པ་ཞིག་གིས་ཆོས་ཅན་ལ་སྲིད་མཐའ་བཟུང་ནས་འཇུག་དགོས་པར་ཡང་འགྱུར་བས་ལུགས་འདི་ལྟའི་སྲོལ་འབྱེད་པ་དང་གཞུང་འཛུགས་པ་ནི་ཅི་ཞིག་གི་ཆེད་དུ་ཡིན། དེས་ན་ཟབ་མོ་སྟོང་པ་ཉིད་ཀྱི་དོན་ནི་ཀུན་རྫོབ་རྟེན་འབྱུང་གི་ཕུང་སོགས་ཐ་སྙད་ཚད་མས་གྲུབ་པས་རྟགས་ཀྱི་དགག་བྱ་མ་ཡིན་པས་རང་ལྡོག་མི་སྟོང་ཚད་གྲུབ་ཀྱི་རྟགས་ཀྱི་དགག་བྱ་མ་ཡིན་པས། དེ་དེས་སྟོང་པའི་སྟོང་ཉིད་དུའང་མི་འགྲུབ་པར་སྨྲ་བས་ཤེས་བྱའི་ཆོས་ཀྱི་ཆ་ཤས་ཙམ་ཡང་སྟོང་པ་ཉིད་དུ་མི་སྨྲ་བར་སྟོང་པ་ཉིད་ཀྱི་ཚུལ་ནི། ཤེས་བྱ་མ་ཡིན་པའི་ཆོས་ཡོད་སྲིད་ན་དེ་སྟོང་ཉིད་དུ་སྨྲ་བར་བྱེད་པས། ཤེས་བྱའི་ཆོས་གང་ཟབ་མོ་སྟོང་པ་ཉིད་དུ་མི་སྨྲ་བའི་དབུ་མའི་ཚུལ་འདི་ནི་ཐེག་པ་ཆེན་པོ་སེམས་ཙམ་པ་དག་གིས་ཀྱང་མི་སྨྲ་ན།
ཆོས་ཐམས་ཅད་སྣང་ཙམ་ནས་གདོད་ནས་ངོ་བོ་ཉིད་ཀྱིས་སྟོང་པ་ཉིད་དུ་གཞོལ་བར་སྨྲ་བའི་དབུ་མའི་ཚུལ་ལ་ཇི་ལྟར་རུང༌། གཉིས་པ་ནི། ཉན་ཐོས་སྡེ་པས་ཀྱང༌། གང་ཟག་གི་བདག་མེད་ཤེས་བྱ་སྡུག་བསྔལ་བདེན་པའི་རྣམ་པ་ཉིད་དུ་བཞག་པ་ལས། དེ་དང་འབྲེལ་མེད་པའི་ཡུལ་རང་ངོའི་སྡོད་ལུགས་ཀྱི་བདག་ཏུ་གྲུབ་པས་སྟོང་པའི་སྟོང་ཉིད་ཤེས་བྱ་དང་དངོས་རྒྱུ་གང་གི་སྒོ་ནས་ཀྱང་ཆོས་ཅན་དང་ཆོས་ཉིད་དུ་རྣམ་པར་བཞག་འཇོག་མི་རུང་བ་དེ་ལྟ་ལ་མི་འཇོག་སྟེ། གལ་ཏེ་འཇོག་ན་ཤེས་བྱ་ལ་མེད་པའི་ཆོས་ཅན་གྱིས་སྟོང་པའི་སྟོང་ཉིད་འདུས་མ་བྱས་ལས་འོས་མེད་པས། དེ་ལྟའི་སྟོང་ཉིད་དེ་འདུས་མ་བྱས་ཀྱི་རྫས་སུ་འཇོག་རིགས་པ་ལས། སྡེ་པས་དེ་ལྟར་ཡང་མ་བཞག་པའི་ཕྱིར། དེས་ན་ཁྱེད་ཀྱི་དབུ་མའི་ལུས་ཀྱི་སྟོང་ཉིད་དེ་ནི། ཐེག་དམན་ལུགས་ཀྱི་སྟོང་བདག་མེད་པའི་དོན་གྱི་ཕྱོགས་ཙམ་དུའང་ཉེ་བར་མི་འགྲོ་བར་སྣང་ན།
ཤེས་བྱ་ཆོས་ཐམས་ཅད་སྣང་ཙམ་ནས་སྟོང་སྟོང་ཙམ་ལས་སྣང་བར་སྨྲ་བའི་དབུ་མ་པས་བདག་མེད་པ་སྟོང་པ་ཉིད་ཀྱི་ཚུལ་དུ་གཞོལ་བའི་རིང་ལུགས་སུ་འགྱུར་བ་ལྟ་ག་ལ་འཚལ་ཏེ། དབུ་མ་པ་དེས་ནི་ཤེས་བྱ་གཟུགས་སོགས་ཐ་སྙད་པའི་ཚད་མས་བཏགས་བཞག་དེ་ཉིད་དཔྱད་ན་རྫུན་ཅིང་འཁྲུལ་བས་བདག་བདེན་མེད་པའི་སྟོང་པ་ཉིད་དུ་སྨྲ་བའི་ཕྱིར། ཇི་སྐད་དུ། རབ་འབྱོར་འཇིག་རྟེན་གྱི་ཀུན་རྫོབ་ཀྱང་གཞན་ལ་དོན་དམ་པ་ཡང་གཞན་མ་ཡིན་གྱིས། ལེགས་པར་ཉོན་ཅིག་དང༌། ངས་ཁྱོད་ལ་ཆོས་ཐམས་ཅད་ངོ་བོ་ཉིད་མེད་པ་སྐྱེ་བ་མེད་པ་འགག་པ་མེད་པ་གདོད་མ་ནས་ཞི་བ་རང་བཞིན་གྱིས་ཡོངས་སུ་མྱ་ངན་ལས་འདས་པ་ཞེས་གསུངས་པའི་དགོངས་པ་བཤད་པར་བྱའོ། ། དོན་དམ་ཡང་དག་འཕགས་འདི་ལྟར་ཤེས་པར་བྱ་སྟེ། ངས་ངོ་བོ་ཉིད་མེད་པ་གསུམ་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པ་ཞེས་བསྟན་ཏོ། ། འདི་ལྟ་སྟེ། མཚན་ཉིད་ངོ་བོ་ཉིད་མེད་པ་དང༌།
སྐྱེ་བ་ངོ་བོ་ཉིད་མེད་པ་དང༌། དོན་དམ་པའི་ངོ་བོ་ཉིད་མེད་པ་ཉིད་དོ། ། ཞེས་རྒྱ་ཆེར་གསུངས་ལ། རྒྱལ་བ་མ་ཕམ་པས་ཀྱང༌། རང་དང་རང་གི་བདག་ཉིད་དུ། ། མེད་ཕྱིར་རང་གི་ངོ་བོ་ལ། ། མི་གནས་ཕྱིར་དང་འཛིན་བཞིན་ཏེ། ། ངོ་བོ་ཉིད་ནི་མེད་པ་ཡིན། ། ངོ་བོ་ཉིད་མེད་བསྟན་པར་འདོད། ། ཅེས་ཀུན་བཏགས་ལ་ཇི་ལྟར་བཏགས་པ་ལྟར་གྱི་མཚན་ཉིད་གཏན་མ་གྲུབ་པས་མཚན་ཉིད་ངོ་བོ་ཉིད་མེད་པ་དང༌།
གཞན་དབང་ལ་རྐྱེན་གཞན་ལ་རགས་ལས་ཤིང་ལྟོས་ཏེ་སྐྱེའོ། ། རང་གིས་ངོ་བོས་གྲུབ་པའི་སྐྱེ་བ་ངོ་བོ་ཉིད་མེད་པ་དང༌། ཡོངས་གྲུབ་དོན་དམ་པར་ངོ་བོ་ཅི་ཡང་མེད་པས་དོན་དམ་པའི་ངོ་བོ་ཉིད་མེད་པ་བཞིན་ནོ། ། དེ་སྐད་དུ་སུམ་ཅུ་པ་ལས། ངོ་བོ་ཉིད་ཀྱི་རྣམ་གསུམ་གྱི། ། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ནི། ། ངོ་བོ་ཉིད་མེད་བསྟན་པ་ཡིན། ། ཞེས་འབྱུང་བས། སེམས་ཙམ་པས་ཤེས་བྱ་ལ་མཚན་ཉིད་གསུམ་དུ་ཕྱེ་ནས་མཚན་ཉིད་གསུམ་པ་ངོ་བོ་ཉིད་མེད་པའི་སྟོང་པ་ཉིད་སྒྲ་ཇི་བཞིན་པར་ཁས་ལེན་ལ།
ཤེས་བྱ་མཚན་ཉིད་གཞན་གཉིས་ལ་ངོ་བོ་ཉིད་མེད་པའི་སྟོང་པ་ཉིད་སྒྲ་ཇི་བཞིན་པར་མི་བཞེད་པས། ཤེས་བྱ་ལ་དབྱེ་གསལ་བྱས་ནས་དངོས་ཆོས་སུ་གྲུབ་པ་ཡོད་མེད་རྣམ་པར་འཇོག་པར་བྱེད་པས་ཤེས་བྱའི་ཕྱོགས་འགའ་ཞིག་ལ་ཟབ་མོ་སྟོང་པ་ཉིད་ཀྱི་ཚུལ་བརྗོད་པར་མཐོང་ལ། ཁྱེད་ཀྱི་དབུ་མ་ལྟར་ན། ཤེས་བྱ་གཟུགས་ནས་རྣམ་མཁྱེན་གྱི་བར་གྱི་དངོས་ཆོས་སུ་སྣང་བ་འདི་ཐམས་ཅད་ཐ་སྙད་པའི་བ་དང༌། རྟགས་ཀྱི་དགག་བྱ་ཤེས་བྱ་ལ་མི་སྲིད་པ་སྟོང་པའི་སྟོང་ཉིད་ནི་ཟབ་མོ་སྟོང་པ་ཉིད་ཀྱི་དོན་དུ་ལྟ་བ་འདི་འདྲ་བའི་ལྟ་ངན་ནི། ཡོད་མེད་ཀྱི་མཐའ་ཆེན་པོ་ལ་ལྟ་བའི་སྒོ་ནས་མི་དགེ་བའི་ལས་ཆེན་པོར་འགྱུར་རོ་ཞེས། སློབ་དཔོན་ཆེན་པོ་རྟ་དབྱངས་ཀྱི་དོན་དམ་བྱང་སེམས་སྒོམ་པའི་རིམ་པ་ལས། ཁ་ཅིག་དོན་མཐོང་མེད་བལྟས་པས། ། སྡིག་པའི་ལས་ཀྱིས་སྡུག་བསྔལ་མྱོང༌། ། དཔེར་ན་མི་ཤེས་པ་ཡིས་མིས། །
རྣམ་པར་ལྡང་བའི་དུག་འཐུང་བཞིན། ། ཞེས་སྔོན་ནས་ལུགས་འདི་འདྲ་བ་ལ་ལྟ་བ་ངན་པར་སངས་རྒྱས་ཀྱིས་ལུང་བསྟན་པའི་སློབ་དཔོན་དག་གིས་ལེགས་པར་གསུངས་ཟིན་པའི་ཕྱིར། བཏགས་བཞག་གི་གཟུགས་སོགས་དེ་ཉིད་དེ་དེར་གྲུབ་པ་ཡོད་མེད་དཔྱད་ན་དེ་ཁོ་ནར་གྲུབ་མ་གྲུབ་ཀྱི་དཔྱད་པར་སོང་བ་དང༌། དེ་ལྟར་མ་གྲུབ་པའི་ཤེས་བྱ་སྟོང་པ་ཉིད་དེ་ཉིད་སྟོང་པ་ཉིད་ཀྱི་ཚུལ་དུ་བརྗོད་པ་ལས། དེ་ལས་གཞན་ཤེས་བྱ་མིན་པ་ཡུལ་གྱི་སྡོད་ལུགས་ཀྱིས་གྲུབ་པས་སྟོང་པའི་སྟོང་ཉིད་ནི་སྟོང་པ་ཉིད་ཀྱི་ཚུལ་དུ་བརྗོད་པ་མ་ཡིན་ཏེ། དེ་ལྟའི་སྟོང་ཉིད་བརྗོད་པ་ལ་དགོས་པ་མེད་པ་དང༌། བསྟན་པར་མི་ནུས་པའི་ཕྱིར་ཏེ། ཚུར་མཐོང་བཏགས་བཞག་གི་ཀུན་རྫོབ་པའི་ཆོས་ལས་གཞན་ཤེས་བྱར་མི་སྲིད་པའི་ཆོས་ལ་སྟོང་ཉིད་འཚོལ་ཡང་ཐར་པའི་རྒྱུར་མི་འགྱུར་ཏེ། ཤེས་བྱེད་ཀྱི་བློ་དང་འབྲེལ་མི་རུང་བའི་སྟོང་ཉིད་ལ་དམིགས་བྱར་མེད་པའི་ཕྱིར། དམིགས་བྱར་མེད་པའང་ཐ་སྙད་གཞན་གྲགས་ཙམ་དུ་འདོད་ནུས་པའང་མིན་ཏེ།
ཉི་སྣང་ལས། ཇི་ལྟར་དམིགས་པ་ན་འཕགས་པའི་ཆོས་རྣམས་ཀྱི་རྒྱུར་འགྱུར་བ་དེ་ལྟར་རིགས་ཡིན་པར་བརྗོད་པ་དེས་ན་ཞེས་འབྱུང་བའི་ཕྱིར་རོ། ། དེ་ལྟའི་སྟོང་ཉིད་དེ་ཐ་སྙད་དུ་ཡང་བསྟན་པར་ཡང་མི་ནུས་ཏེ། ཤེས་བྱའི་ཡུལ་དུ་མི་གནས་པའི་ཕྱིར་རོ། ། ཅི་དེ་ལ་སྡོད་ལུགས་ཀྱི་སྟོང་པའི་སྟོང་ཉིད་ཤེས་བྱ་ཡིན་ཅིང་སྡོད་ལུགས་ཀྱིས་གྲུབ་པ་ཤེས་བྱ་མ་ཡིན་ན་ཅི་ལྟོ་ཞེ་ན། སྡོད་ལུགས་ཀྱིས་གྲུབ་པ་ཤེས་བྱ་མ་ཡིན་ན་སྡོད་ལུགས་ཀྱིས་གྲུབ་པའི་སྟོང་པའི་སྟོང་ཉིད་ཤེས་བྱར་འོང་ཐབས་མེད་དེ། སྡོད་ལུགས་ཀྱིས་གྲུབ་པ་བློའི་ཤེས་བྱར་མ་གྱུར་ན། དེ་དེས་སྟོང་པར་ཡང་ཤེས་བྱར་འགྱུར་ཐབས་མེད་ལ། དེ་དེས་སྟོང་པར་ཤེས་བྱར་མ་གྱུར་ན། དེ་དེས་སྟོང་པའི་སྟོང་ཉིད་ཤེས་བྱར་འགྱུར་ཐབས་ཅི་ལྟར་ཡོད་པའི་ཕྱིར།
ཅི་ཁྱེད་ནི་ཤེས་རབ་ཀྱིས་ནོར་ཅན་མཚུངས་མེད་དུ་མོས་པ་ལ་འདི་ལྟའི་རྣམ་རྟོག་སྐྱེ་བའང་ཆེས་ག་ལ་འཚམ། ཡང་ཁྱེད་ཅག་ཁོ་བོས་ཤེས་བྱ་གཟུགས་སོགས་ཀྱི་ཆོས་ཐམས་ཅད་སྟོང་ཉིད་དུ་འདོད་པ་ཡིན་ཏེ། རིགས་ཤེས་ཚད་གྲུབ་ཀྱིས་རྙེད་པའི་སྟོང་ཉིད་དེ་ཐ་སྙད་ཚད་མས་རྙེད་པའི་བཏགས་བཞག་གི་དངོས་མཆེད་འདི་ཉིད་ལ་མི་སྟོང་བར་མ་གྱུར་པས་སྟོང་པ་ཉིད་དུ་གྱུར་པས་དེར་འགྲུབ་པའི་ཕྱིར་ཞེས་ཟོལ་ཚིག་གིས་རྫུན་རླབས་བསྐྱེད་དེ་སྨྲ་བར་བྱེད་ན་ནི། ཁོ་བོ་ཅག་འདི་ལྟར་སྨྲ་སྟེ། མ་ལས་སྐྱེས་པའི་བུ་བུར་མེད་དེ། མོ་གཤམ་གྱི་བུ་བུར་མེད་པ་ཉིད་ཀྱིས་མ་ལས་སྐྱེས་པའི་བུ་དེ་ཉིད་ལ་ཡོད་པར་མ་གྱུར་པས། མེད་པ་ཉིད་དུ་གྱུར་པས་དེར་གྲུབ་པའི་ཕྱིར་ཞེས་ཟེར་ན་ཁྱེད་ཇི་སྐད་དུ་བརྗོད། དེས་ན་ཁྱེད་ཀྱིས་ཐལ་རང་གི་ལུགས་སུ་བརྗོད་པའི་ཤེས་བྱར་མེད་པའི་ཆོས་སྟོང་ཉིད་དུ་བསྟན་པས་ཤེས་བྱར་ཡོད་པའི་གཟུགས་སོགས་སྟོང་ཉིད་དུ་བསྟན་པར་ཡེ་མི་འགྲོ་སྟེ། ཤེས་བྱར་མེད་པ་ལ་དངོས་པོ་དང་དངོས་མེད་དང་གཉིས་མིན་གང་དུའང་རྟོག་པ་མེད་པས་རྟོག་པ་དེ་བཀག་པའི་སྟོང་པ་ཉིད་མི་འགྲུབ་ཅིང༌། གལ་ཏེ་དེ་འདྲའི་སྟོང་ཉིད་གྲུབ་ཏུ་ཆུག་ཀྱང་དེ་སྟོང་བས་གཟུགས་སོགས་སྟོང་བ་ལ་ཅུང་ཟད་ཀྱང་མི་ཕན་པའི་ཕྱིར་ཏེ།
མོ་གཤམ་བུ་ལ་ཁ་སྤུ་མ་སྐྱེས་པས་སྟག་ལ་ཁ་སྤུ་མ་སྐྱེས་པར་མི་འགྲུབ་པ་བཞིན་ནོ། ། ཡང་ཁྱེད་རྟགས་ཀྱི་དགག་བྱ་ཤེས་བྱར་མེད་པ་དང་དེ་མེད་ཀྱི་ཁྱད་པར་དུ་བྱས་པའི་སྟོང་ཉིད་ཤེས་བྱ་མ་ཡིན་ཀྱང་སྡོད་ལུགས་ཀྱིས་གྲུབ་པ་ཤེས་བྱར་སྲིད་མཐའ་བཟུང་ནས་དེ་ཤེས་བྱར་བྱས་ཏེ་དེ་དེས་སྟོང་པའི་སྟོང་ཉིད་ཤེས་བྱ་ཡིན་པ་ཅིས་འགལ་ཞེ་ན། དེ་ལྟ་ན་རྟགས་ཀྱི་དགག་བྱ་ཤེས་བྱར་མེད་པར་ཡང་མི་འགྱུར་ཏེ། དེ་ལྟ་བུ་དེ་ཤེས་བྱར་སྲིད་མཐའ་བཟུང་ནས་བློ་ཡུལ་དུ་ཤེས་བྱར་བྱས་པ་ཉིད་ཀྱི་ཕྱིར། དེས་ན་ཁྱེད་ཅག་ཅལ་ཅོལ་ཟད་མེད་དུ་སྨྲས་པ་དེ་དག་གིས་ཤེས་བྱ་གཟུགས་སོགས་ཀྱི་ཆོས་ལ་གང་ཟག་དང་ཆོས་ཀྱི་བདག་བདེན་གྱིས་སྟོང་པའི་སྟོང་ཉིད་མི་འགྲུབ་བོ་ཞེས་ཁོ་ན་ལས་གཞན་དུ་མི་འདོད་པར་སྣང་མོད། དེ་ལྟ་ན་ཐེག་པ་ཆེ་ཆུང་ནས་འབྱུང་བའི་ཆོས་ཀྱི་སྡོམ་རྣམ་པ་བཞི་ལས། ཆོས་ཐམས་ཅད་ནི་སྟོང་ཞིང་བདག་མེད་པའོ་ཞེས་པའི་སྟོང་ཉིད་ཉི་ཚེ་བ་དང༌། ཁྱབ་པའི་སྟོང་ཉིད་ཀྱི་ཕྱོགས་ཅུང་ཟད་ཀྱང་ཁས་ལེན་པར་མི་བྱེད་པ་འདི་ནི་ཆོས་འདི་པ་དག་གི་ལུགས་ལ་མཆིས་སམ། བདུན་པ་ནི། ཡང་ཁྱེད་བཏགས་བཞག་དེའང་མིང་ཙམ་ཡིན་པས་དོན་དམ་པར་ནི་མི་འགྲུབ་སྟེ།
ཞེས་རིན་ཆེན་ཕྲེང་བའི་མིང་གི་རང་ལྡོག་ནམ་མཁའ་ལྟར་རང་སྟོང་གི་དོན་ཅན་དུ་བཤད་པའི་ལུང་འདྲེན་པར་བྱེད་པ་དེ་ལྟ་ན། བཏགས་བཞག་ཐ་སྙད་ཚད་གྲུབ་ཀྱི་ཆ་དེ་ཆོས་ཅན། དོན་དམ་པར་མ་གྲུབ་སྟེ། མིང་ཙམ་ཡིན་པའི་ཕྱིར། ཞེས་ཁྱེད་བརྗོད་པ་ཡིན་ན་ལེགས་བཤད་བླ་ན་མེད་པར་འགྱུར་ཏེ། བཏགས་བཞག་ལ་ཐ་སྙད་ཀྱི་ཚད་མས་གྲུབ་རློམ་གྱི་ཆ་དེ་ཚད་མས་ཡང་དག་པར་འགྲུབ་པ་མ་ཡིན་པའི་ཕྱིར་ཏེ། སྤྱིར་མིང་ཙམ་གྱིས་བཞག་པའི་དངོས་ཆོས་ལ་དོན་དུ་འགྲུབ་པའི་དངོས་པོ་ཐ་སྙད་ཀྱི་ཚད་མས་གྲུབ་པར་འགལ་བའི་ཕྱིར་དང༌། ཐ་སྙད་ཀྱི་ཚད་མས་གྲུབ་པའི་ཆོས་ཡིན་ན་བཏགས་བཞག་ཙམ་གྱི་ཡོད་མེད་ཀྱི་ཆོས་སུ་རྣམ་པར་བཞག་པར་འགལ་བའི་ཕྱིར། དེ་ལྟ་ན་ནི་ཐ་སྙད་ཚད་གྲུབ་རྟགས་ཀྱི་དགག་བྱ་མ་ཡིན་པར་ཡང་མི་འགྱུར་ཏེ། ཐ་སྙད་བཏགས་བཞག་གི་མིང་ཙམ་དེ་ཉིད་དཔྱད་བྱར་བྱས་ཤིང་དེ་ཉིད་དཔྱད་པ་ན་དོན་དམ་པར་ཡང་མ་གྲུབ་པར་ཡང་སྨྲས་པའི་ཕྱིར།
དེ་ལྟ་ནའང་མིང་མ་གྲུབ་པའི་ཚུལ་དེ་ལྟར་ཁྱེད་མི་འདོད་པས། ཁྱེད་མིང་དོན་དམ་པར་མ་གྲུབ་པའི་ཚུལ་འཆད་པ་ན་བཏགས་ཙམ་གྱི་མིང་ཐ་སྙད་ཚད་གྲུབ་དེ་དེ་ཁོ་ནར་གྲུབ་མ་གྲུབ་དཔྱོད་པ་ན། བཏགས་ཆོས་མིང་དེ་དག་གདགས་གཞི་དེ་དང་གདགས་གཞི་དེ་ལས་གཞན་གང་དུའང་མ་གྲུབ་པས་མིང་དོན་དམ་པར་མ་གྲུབ་ཀྱང་མིང་དེ་ཉིད་བཏགས་བཞག་ཐ་སྙད་ཀྱི་ཚད་གྲུབ་ཙམ་དུ་ཡོད་པ་ལ་འགལ་བ་ཅི་ཡང་མེད་དོ་ཞེས་སྨྲ་བ་ནི་ཁྱེད་ཀྱི་ཐུགས་བཅུད་ཀྱི་ཉིང་ཁུར་སྣང་ལ། དེ་ལྟ་ན་ངག་ཏུ་མིང་དོན་དམ་པར་མ་གྲུབ་བོ་ཞེས་བརྗོད་ཀྱང་ཡིད་ལ་མིང་དོན་ལ་གྲུབ་པར་འདོད་པ་ཁོ་ན་ཉིད་བསྒྲུབ་བྱར་སྣང་སྟེ། བྱ་བྱེད་དང་བྲལ་བའི་དོན་དམ་པ་རྟག་དངོས་ཀྱི་མིང་ཞིག་ཏུ་གྲུབ་པ་ནི་ཚུར་མཐོང་གི་སྐྱེ་བོ་སུའི་རྒྱུད་ལའང་མྱོང་བས་མ་གྲུབ་ལ། དེ་ལས་གཞན་མིང་གི་བཏགས་བཞག་གི་ཆོས་དེ་དོན་བྱེད་པ་ཅན་གྱི་ཆོས་སུ་ཐ་སྙད་ཚད་མས་འགྲུབ་པར་སྨྲ་བའི་ཕྱིར། དེ་ལས་མིང་དོན་དུ་གྲུབ་ན་གྲུབ་ཚུལ་བརྗོད་དུ་མེད་པའི་ཕྱིར། དེས་ན་ཁྱེད་ཅག་མིང་ཙམ་བཏགས་བཞག་གི་ཆོས་དོན་བྱེད་པ་ཅན་གྱི་དངོས་པོར་གྲུབ་པར་ཞེ་ལ་བཞག་ནས། ཁ་ལ་མིང་ཙམ་གྱི་བཏགས་ཆོས་དོན་དམ་པར་མ་གྲུབ་ཅེས་འདུ་ཤེས་བསྒྱུར་ཏེ་སྨྲ་བ་ནི་དངོས་པོ་ལ་དེར་འཛིན་ཏུ་ལྟ་བའི་མ་རིག་པས་ཀུན་ནས་བསླངས་ཏེ་ངག་ཏུ་འདུ་ཤེས་བསྒྱུར་བའི་རྫུན་ཚིག་གིས་ཟབ་མོ་སྟོང་པ་ཉིད་ལ་མོས་པ་གང་དག་བསླུ་བར་བྱེད་པ་སྟེ། དཔེར་ན་གྲངས་ཅན་བདག་དོན་བྱེད་པར་སྒྲུབ་སླད་དུ།
འདུས་པ་མ་ཡིན་པའི་མིག་སོགས་ཡུལ་ཆན། ཆོས་ཅན་གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་སྦྱོར་ངག་ཏུ་བྱེད་པ་ལྟ་བུས་ནི་རང་གཞན་བསླུ་བར་བྱེད་པའི་ཁ་ན་མ་ཐོ་བ་ལ་མི་འཛེམས་པར་བྱུང་རྒྱལ་དུ་སྤྱོད་པ་ཉིད་དུ་བས་པས། ལས་འདི་ལྟ་བུའི་འབྲས་བུ་ཡིད་དུ་མི་འོང་བ་བསྐྱེད་པ་ལེགས་པར་སོམས་ལ་ཀུན་ཏུ་བག་ཡོད་པ་ལ་ནན་ཏན་དུ་གྱིས་ཤིག །
ཡང་ཁྱེད་ཅག་མིང་དོན་དམ་པར་མེད་ཅེས་པ་དེ་མིང་ཀུན་རྫོབ་བདེན་པ་ཡིན་པ་དེ་དོན་དམ་བདེན་སྟོང་མེད་དགག་དེར་མེད་དེ། ཡོད་ན་དངོས་པོ་དངོས་པོར་གཞི་མ་གྲུབ་ཏུ་འགྱུར་བའི་ཕྱིར་རོ་སྙམ་ན་ནི། ཁྱེད་ལ་དེ་ལས་ཀྱང་ཆེས་མི་རུང་བར་འགྱུར་ཏེ། དེ་ལྟ་ན་མིང་སོགས་ཀུན་རྫོབ་ཀྱི་དངོས་ཆོས་རང་བཞིན་གྱིས་སྟོང་པའི་སྟོང་ཉིད་དོན་དམ་བདེན་པ་མ་ཡིན་པར་ཐལ། མིང་སོགས་ཀུན་རྫོབ་ཀྱི་དངོས་ཆོས་དོན་དམ་པ་སྟོང་པ་ཉིད་དེར་མེད་པའི་ཕྱིར། ཁྱབ་པ་ཡོད་དེ།
མིང་སོགས་ཀུན་རྫོབ་ཀྱི་ཆོས་དོན་དམ་སྟོང་པ་ཉིད་དེར་མེད་ན་མིང་སོགས་ཀུན་རྫོབ་པའི་ཆོས་དོན་དམ་རྩོད་པ་ཉིད་ཡིན་པར་མི་རུང་བའི་ཕྱིར། དེས་ན་ཁྱེད་ཅག་མང་དུ་སྨྲས་སོ་ཅོག་དེ་དག་ཚོད་ཟིན་པར་གྱིས་ཤིག ། བརྒྱད་པ་ནི། བཏགས་བཞག་གི་གཞི་གྲུབ་ཀྱིས་དངོས་ཆོས་རྟགས་ཀྱི་དགག་བྱ་མ་ཡིན་པར། བཏགས་བཞག་གི་དངོས་ཆོས་དེའི་གདགས་གཞི་ལ་བཏགས་དོན་བཙལ་ནས་བཏགས་ཆོས་མ་རྙེད་པ་བརྟགས་ཆོས་རང་བཞིན་གྱིས་མ་གྲུབ་པའི་དོན་དུ་འཆད་ཅིང༌། དེའི་ལུང་དུ། འཇུག་པར། གང་ཕྱིར་དངོས་པོ་འདི་དག་རྣམ་དཔྱད་ན། ། ཞེས་པའི་ལུང་འདྲེན་པར་བྱེད་པ་ནི། རང་ཉིད་ཤེས་རབ་ཤིན་ཏུ་འཆལ་པ་ཉིད་དུ་བསྟན་པ་ཡིན་ཏེ།
རང་གི་ལུགས་བཞག་པ་དེ་ལུང་དེས་ལེགས་པར་བཀག་འདུག་པ་མ་ཤེས་བཞིན་རང་གི་གྲུབ་མཐའི་རྒྱབ་ཏུ་འདྲེན་པར་བྱེད་སྣང་བའི་ཕྱིར་ཏེ། ལུང་དེའི་དོན་རྣམ་པར་བཤད་ན་འདིར་འགྱུར་ཏེ། ལུང་དེའི་གོང་དུ། དེ་ནི་རིགས་མིན་དེ་ཕྱིར་དངོས་ཡོད་མིན། ། ཞེས་པ་ལས་འཕྲོས་ནས། གང་ཕྱིར་དངོས་པོ་འདི་དག་རྣམ་དཔྱད་ན། ། ཞེས་པའི་ཚིགས་སུ་བཅད་པ་བྱུང་བ་ཡིན་པས་དངོས་བཏགས་ཀྱི་ཆོས་དངོས་པོར་ཡོད་པ་མ་ཡིན་པ་གང་གི་ཕྱིར་གཟུགས་སོགས་ཀྱི་དངོས་པོ་འདི་དག་གི་སྐྱེ་འགག་བདག་གཞན་སོགས་ལས་སྐྱེ་བ་རྣམ་པར་དཔྱད་ན། སྐྱེ་འགག་དང་བྲལ་བའི་སྟོང་ཉིད་དོན་དམ་པའི་དངོས་དེ་རང་ལས་གཞན་ཚུ་རོལ་བཏགས་བཞག་གི་དངོས་པོ་ཀུན་རྫོབ་ཏུ་གྲུབ་པར་གནས་མི་རྙེད་པ་དེའི་ཕྱིར་བཏགས་བཞག་དངོས་ཆོས་ཀྱི་སྐྱེ་འགག་སོགས་ཇི་ལྟར་བཏགས་ཆོས་སུ་བཏགས་པ་དེ་ལྟར་གྱི་དོན་བཙལ་བ་ན་བཏགས་དོན་མ་རྙེད་པས། བཏགས་ཆོས་རང་བཞིན་གྱིས་མ་གྲུབ་པར་ཟད་པ་ལས། ཁྱེད་ལྟར་བཏགས་ཆོས་རང་ལྡོག་རྟགས་ཀྱི་དགག་བྱ་མིན་པས་ཁོ་ཁོ་ཡིས་སྟོང་པའི་སྟོང་ཉིད་མ་ཡིན་ཀྱང་བཏགས་ཆོས་གདགས་གཞི་ལ་བཙལ་བས་གདགས་གཞི་བཏགས་ཆོས་ཀྱི་རང་བཞིན་དུ་མ་རྙེད་པས་བཏགས་ཆོས་རང་བཞིན་གྱིས་མ་གྲུབ་པའི་སྟོང་ཉིད་དུ་གྲུབ་བོ་ཞེས་པ་ནི་གཞུང་གི་རྩ་འགྲེལ་དུ་ལྷའི་སྤྱན་གྱིས་བལྟས་ཀྱང་མི་རྙེད་པར་སྣང་ལ།
ཁྱེད་ཀྱིས་བཏགས་བཞག་གི་དངོས་ཆོས་དེ་ལས་ཚུར་རོལ་དེའི་གདགས་གཞི་ཁྲོད་དུ་བཏགས་ཆོས་བཙལ་ནས་མ་རྙེད་པར་རང་བཞིན་སྟོང་པ་ཉིད་དུ་འཆད་པ་དེ་ལྟ་ན་ཁྱེད་རང་ལ་ནང་འགལ་དུའང་འགྱུར་ཏེ། གཞུང་དེའི་འབྲུ་གནོན་ཙོང་ཁ་པ་ཆེན་པོས་དེ་ལྟར་དུ་མ་བྱས་པར་སྣང་བའི་ཕྱིར། བཏགས་ཆོས་རང་ཉིད་ཐ་སྙད་པའི་ཚད་གྲུབ་ཏུ་ཡོད་བཞིན་དེའི་ཁྲོད་དུ་ཡོད་མེད་དཔྱོད་པའང་དཔལ་ལྡན་ཟླ་བའི་ཐུགས་རབ་ལ་ལྟ་ག་ལ་འོས་ཏེ། དེ་ལྟར་དཔྱོད་ཚུལ་ནི་གཡག་གི་རྭ་རང་ལུགས་ཀྱིས་གྲུབ་བཞིན། གཡག་རྭའི་རྡུལ་ཕྲ་རབ་རེ་རེ་ནས་གཡག་རྭ་འཚོལ་བར་བྱེད་པ་ལྟར་སྣང་བ། དེ་ལྟའི་བློ་ནི་གནག་རྫི་ལའང་མི་འབྱུང་བའི་ཕྱིར། དེས་ན་དཔྱད་པར་བཏགས་བཞག་གི་གཟུགས་སོགས་ཀྱི་དངོས་པོ་སྟོང་པ་ཉིད་ལས་གཞན་དུ་མི་རྙེད་ཀྱང་མ་དཔྱད་པ་དེའི་ཕྱིར། དེ་ངོ་ན་སྣང་བ་མི་འགལ་ཏེ་འཇིག་རྟེན་པའི་ཐ་སྙད་པའི་བདེན་པ་ལ་རྣམ་པར་བཅད་པར་མི་བྱའོ་ཞེས་ལེགས་པར་བཤད་པས། ཁྱེད་ཀྱིས་བཞག་པའི་འདོད་པ་དེ་གཏིང་ནས་སུན་ཕྱུང་བར་བྱས་པ་ཡིན་ནོ། ། དགུ་པ་ནི།
རྟགས་ཀྱི་དགག་བྱ་བདེན་པ་གཉིས་ཀར་མི་རྙེད་པ་ནི། ཁོ་བོ་ཅག་བརྗོད་པའི་ཐལ་འགྱུར་གྱི་ལུགས་ལ་རུང་གིས། ཁྱེད་ཀྱིས་བརྗོད་པའི་ཐལ་འགྱུར་གྱི་ལུགས་དེར་ནི་རུང་བའི་སྐབས་ཡོད་པ་མིན་ཏེ། དེའི་ཚུལ་བརྗོད་ན། འདི་ལྟར་དངོས་ཆོས་ཀུན་རྫོབ་ཀྱི་བདེན་པ་ཚུར་མཐོང་གི་ངོར་ས་བོན་ལས་མྱུ་གུ་སྐྱེ་བ་དང༌། མིག་གིས་གཟུགས་མཐོང་བའོ་ཞེས་ཀུན་རྫོབ་པའི་དངོས་པོ་རང་བདེན་པར་འཁྲུལ་བ་འདི་ནི་ཀུན་རྫོབ་ཉིད་དུ་དཔྱད་ནའང་བདེན་པར་གྲུབ་པ་མ་ཡིན་ཏེ། ཡིན་ན་ས་བོན་གྱི་དངོས་པོ་ཞིག་མ་ཞིག་གང་ལས་མྱུ་གུ་སྐྱེ་བ་དང་གཟུགས་ཀྱི་དངོས་པོ་འགགས་མ་འགགས། གང་མིག་གིས་མཐོང་དཔྱད་པ་ན་ས་བོན་གྱི་དངོས་པོས་མྱུ་གུ་བསྐྱེད་པར་མི་འགྲུབ་པ་དང༌། མིག་གིས་གཟུགས་མཐོང་བ་ཡང་མི་འགྲུབ་པའི་ཕྱིར། ཇི་སྐད་དུ།
ས་བོན་ཞིག་དང་མ་ཞིག་ལས། ། མྱུ་གུ་སྐྱེ་བ་མ་ཡིན་གྱི། ། ཁྱེད་ཀྱི་སྐྱེ་བ་ཐམས་ཅད་ནི། ། སྒྱུ་མ་འབྱུང་བ་བཞིན་དུ་གནས། ། ཞེས་དང༌། མགོན་པོ་ཀླུས་སྲིད་པ་ལས་འདས་པར། མིག་གིས་གཟུགས་རྣམས་མཐོང་བ་ནི། ། དེ་ཉིད་གསུངས་པས་གང་བཤད་པ། ། ལོག་པར་ཞེན་པས་འཇིག་རྟེན་ལ། ། ཀུན་རྫོབ་བདེན་པར་བརྗོད་པ་ཡིན། །
ཞེས་ཀུན་རྫོབ་ཀྱི་བདེན་པ་ཀུན་རྫོབ་ཏུ་བདེན་ནོ་ཞེས་པའང་ལོག་པར་ཞེན་པ་སྟེ་ལོག་ཤེས་ཡིན་པས་དེ་ལྟའི་དངོས་ཆོས་བདེན་པར་སྣང་བ་ནི་དེ་ཉིད་རྟགས་ཀྱི་དགག་བྱར་སོང་བ་ཡིན་ནོ། ། ས་བོན་གྱིས་མྱུ་གུ་བསྐྱེད་པ་དང༌། མིག་གིས་གཟུགས་མཐོང་བའི་དངོས་ཆོས་རང་བདེན་པ་དོན་དམ་བདེན་པར་གྲུབ་པ་མ་ཡིན་ཏེ། གྲུབ་ན་འཕགས་པའི་མཉམ་གཞག་ཡེ་ཤེས་ཀྱི་ཡུལ་དུ་ཡང་གྲུབ་དགོས་པ་ལས་དེར་ཡང་མ་གཟིགས་པའི་ཕྱིར། དེས་ན་རྟགས་ཀྱི་དགག་བྱའི་དངོས་ཆོས་རང་བདེན་པ་དོན་དམ་པའི་བདེན་པར་ཡང་མི་རུང་བ་འདི་འགྲུབ་བོ། ཁྱེད་ལྟར་ན་རྟགས་ཀྱི་དགག་བྱ་བདེན་པ་གཉིས་ཀར་མི་རྙེད་པ་འདི་མི་རུང་སྟེ། རྟགས་ཀྱི་དགག་བྱ་ནི་ཡོད་ན་རང་གི་སྡོད་ལུགས་ཀྱིས་གྲུབ་པའི་བདག་བདེན་དུ་ཡོད་དགོས་ལ། དེ་ནི་ཀུན་རྫོབ་བདེན་པའི་ཡོད་ཚུལ་གྱི་བཟློག་ཕྱོགས་ཡིན་ནོ་ཞེས་སྨྲ་ལ། ཀུན་རྫོབ་བདེན་པའི་དངོས་ཀྱི་བཟློག་ཕྱོགས་དེ་དོན་དམ་བདེན་པ་ཡིན་པས། དེ་ལྟ་ན་རྟགས་ཀྱི་དགག་བྱ་དེ་དོན་དམ་བདེན་པར་དོན་གྱིས་སོང་བ་དང༌།
ཡང་རྟགས་ཀྱི་དགག་བྱ་ཤེས་བྱ་ལ་མེད་ཀྱང་སྲིད་མཐའ་བཟུང་ནས་བདེན་ཚད་འཇོག་གོ་ཞེ་ན་ནི། སྲིད་མཐའ་བཟུང་ནས་རྟགས་ཀྱི་དགག་བྱ་དེ་ལྟ་བུ་བློ་ཡུལ་དུ་བྱས་ནས་ཤེས་བྱར་སོང་བས་ཤེས་བྱ་བདེན་གཉིས་གང་རུང་ལས་མ་འདས་པས། རྟགས་ཀྱི་དགག་བྱ་བདེན་པ་གཉིས་ཀར་མི་རྙེད་དོ་ཞེས་པ་ནི་ཁྱེད་ཀྱི་ལུགས་ལ་བསྐལ་སྟོང་དུ་འབད་ནས་བསྒྲུབས་ཀྱང་ག་ལ་འགྲུབ། བཅུ་པ་ནི། ཁྱེད་ཅག་དེ་ཁོ་ནར་སྤྱོད་པའི་དུས་སྐབས་ནི་རྟོག་པས་ཕར་གཞག་མིན་པའི་ཡུལ་རང་ངོས་སྡོད་ལུགས་ཀྱིས་འགྲུབ་པར་ཡོད་མེད་དཔྱད་པ་ན་སྟོང་ཉིད་མ་དཔྱད་པར་སོང་བའི་དུས་སྐབས་སུ་འདོད་ལ། ཐ་སྙད་ཚད་གྲུབ་པའི་གྲུབ་ཚད་ནི་བཏགས་བཞག་གི་དངོས་ཆོས་མེ་ཡི་ཚ་བསྲེག་རེག་བྱ་འཛིན་པའི་ཤེས་པ་ལ་མི་བསླུ་བར་འཛིན་པ་ལྟ་བུ་ལ་འདོད་དོ། ། ཞེས་བཞི་བརྒྱ་པའི་འགྲེལ་པའི་ལུང་འདྲེན་པར་བྱེད་པ་དེ་ཡང་བདག་ཉིད་ཀྱི་ཤེས་རབ་སྟོན་པར་བྱེད་པ་ལས་ཅི་ཞིག་ཏུ་ཟད་དེ། ལུང་དེས་ནི་བཏགས་བཞག་གི་དངོས་ཆོས་ཐ་སྙད་པའི་ཚད་མས་བཟུང་བ་དེ་རིགས་པས་དཔྱད་ན་ཚད་མས་མ་གྲུབ་བོ་ཞེས་པའི་ལུང་ཡིན་གྱི། ཁྱེད་ཅག་དེ་དེ་ལྟར་ཚད་མས་གྲུབ་པའི་ལུང་དུ་འདྲེན་པར་བྱེད་པའི་ཕྱིར། དེས་ན་ལུང་དོན་དེ་བཤད་ན་འདིར་འགྱུར་བ་ཡིན་ཏེ།
སྐྱེ་བ་བདེན་པ་གཉིས་ཀར་རྣམ་པ་ཐམས་ཅད་དུ་བཀག་པས་སྐྱེ་བ་མི་འགྲུབ་མོད་ཀྱང༌། མ་དཔྱད་འཁྲུལ་ངོར་འདུས་བྱས་བསླུ་ཆོས་ཙམ་གྱི་སྐྱེ་བ་མེད་པའམ་མི་སྣང་བ་ནི་མ་ཡིན་ཏེ། ཡིན་ན་དེ་ལྟའི་སྐྱེ་བ་དེ་ལ་ཐ་སྙད་ཚད་མས་གྲུབ་རློམ་གྱི་ཆ་དེ་ནི་དཔྱད་ན་སྒྱུ་མ་ལྟར་བདེན་པ་མེད་པ་ཉིད་ཀྱིས་ཚད་མས་གྲུབ་པ་ཡོད་པ་མ་ཡིན་པར་མི་འགྱུར་བའི་ཕྱིར། དེ་ལྟ་ནའང་དཔྱད་ན་ཚད་གྲུབ་ཏུ་ཡོད་པ་མིན་ཀྱང་མ་དཔྱད་ན་སྣང་བ་རིགས་པ་ཉིད་ཀྱི་ཕྱིར། མོ་གཤམ་བུ་ལྟར་ཡང་མ་ཡིན་པས་བཏགས་བཞག་གི་སྐྱེ་སོགས་ནི་བཏགས་བཞག་གི་རྟེན་འབྱུང་གི་འཐད་པ་སྒྱུ་མ་ལྟར་ཁས་ལེན་པ་དང་སྒོ་བསྟུན་ནས་བརྗོད་ཀྱི། ཤེས་བྱ་རྟེན་འབྱུང་དང་མི་མཐུན་པར་སྨྲ་བའི་འཇིག་རྟེན་དང་བསྟུན་པར་མི་བྱེད་དེ། བྱེད་ན་ཐ་སྙད་དུའང་རྟེན་འབྱུང་འཇིག་པར་བྱེད་པས་དེ་ཡང་མ་དཔྱད་པ་ན་མི་རུང་བའི་ཕྱིར། ཞེས་པའི་དོན་ཡིན་ཏེ། ཇི་སྐད་དུ། གལ་ཏེ་རྣམ་པར་དཔྱད་པ་འདིས་སྐྱེ་བ་རྣམ་པ་ཐམས་ཅད་དུ་བཀག་པ་ལས་འདུས་བྱས་སྐྱེ་བ་མེད་པར་བསྟན་པར་འདོད་ན་ནི་དེའི་ཚེ་སྒྱུ་མ་ལྟ་བུ་ཉིད་དུ་མི་འགྱུར་གྱི།
མོ་གཤམ་གྱི་བུ་ལ་སོགས་པ་དག་གིས་ཉེ་བར་གཞལ་བར་འགྱུར་བ་ཞིག་ན། རྟེན་ཅིང་འབྲེལ་བར་འབྱུང་བ་མེད་པར་ཐལ་བར་འགྱུར་བའི་འཇིགས་པས་དེ་དག་དང་བསྟུན་པར་མི་བྱེད་ཀྱི། དེ་དང་མི་འགལ་བ་སྒྱུ་མ་ལ་སོགས་པ་དག་དང་ནི་བྱེད་དོ། ། ཞེས་འབྱུང་བའི་ཕྱིར། ཁྱད་པར་སྒྱུ་མ་ལྟ་བུ་ཉིད་དུ་མི་འགྱུར་ཞེས་པ་འདིས་ནི། ཁྱེད་ཀྱིས་འདོད་པའི་བཏགས་བཞག་དེ་དེར་ཚད་གྲུབ་ཏུ་བཤད་པ་ལ་ཆེས་གནོད་པ་ཡིན་ཏེ། སྒྱུ་མ་ལྟ་བུའི་དོན་བཏགས་བཞག་གི་དངོས་པོ་དེ་དེར་མི་བདེན་པས་རྫུན་པ་ཉིད་ཀྱི་སྒྱུ་མ་ལྟ་བུ་ཞེས་འཆད་པ་ཡིན་ལ། གཞན་དུ་སྒྱུ་མ་ལྟར་འགྱུར་ཐབས་མེད་པའི་ཕྱིར་དང༌། དངོས་པོ་དེ་དེར་བདེན་པར་ཚད་མས་གྲུབ་ན། དེ་དེར་རྫུན་པ་སྒྱུ་མ་ལྟ་བུའི་འདྲ་ཆོས་སྦྱར་དུ་མེད་པའི་ཕྱིར།
ཡང་ཁྱེད་ཅག་ཡུལ་གྱི་སྡོད་ལུགས་ཀྱི་བདེན་གྲུབ་ཏུ་མེད་པས་ཡོད་པ་ལྟར་གྱུར་པ་དེ་སྒྱུ་མ་ལྟ་བུའོ་ཞེས་འཆད་ན་ནི། འོ་ན་གཟུགས་སོགས་ཀྱི་ཆོས་ཐམས་ཅད་སྒྱུ་མ་ལྟ་བུའོ་ཞེས་མི་བརྗོད་པར་སྡོད་གྲུབ་ཀྱི་ཆོས་སྒྱུ་མ་ལྟར་བརྗོད་ཅིང་མོས་པར་རིགས་པར་འགྱུར་ལ། དེ་ལྟ་ན་ནི་སྡོད་ལུགས་ཀྱིས་གྲུབ་པ་ཤེས་བྱ་ལ་སྲིད་མཐའ་བཟུང་བ་དོན་མེད་པར་འགྱུར་ཏེ། སྡོད་ལུགས་ཀྱིས་གྲུབ་པ་དེ་ཉིད་སྒྱུ་མ་ལྟ་བུའི་ཆོས་སུ་གྱུར་པའི་ཕྱིར། ལུང་ཕྱི་མའི་དོན་ཡང་འདིར་འགྱུར་ཏེ། རྣམ་པར་དཔྱད་པ་ནི་རང་བཞིན་འཚོལ་བ་ལ་ཞུགས་པའི་དོན་ཀྱང་བཏགས་བཞག་གི་དངོས་པོའི་རང་བཞིན་འཚོལ་བ་མ་ཡིན་གྱི་ཡུལ་གྱི་སྡོད་ལུགས་ཀྱིས་གྲུབ་པའི་དངོས་པོའི་རང་བཞིན་འཚོལ་བ་མ་ཡིན་ཏེ། ཡུལ་གྱི་སྡོད་ལུགས་ཀྱིས་གྲུབ་པའི་དངོས་པོ་ལ་དམིགས་ནས་སེམས་ཅན་ཐམས་ཅད་ལ་དངོས་པོ་རང་བཞིན་གྱི་འཁྲུལ་བློ་སྐྱེ་བ་མེད་པའི་ཕྱིར། དེར་དངོས་པོའི་རང་བཞིན་འཚོལ་བ་ཡང་དགོས་པ་མེད་པའི་ཕྱིར་ཏེ། རྐུན་མ་ནགས་ལ་སོང་བའི་རྗེས་བྲག་ཁུང་དུ་བཙལ་བ་ལ་དགོས་པ་མེད་པ་བཞིན་ནོ། ། དེས་ན་ཁོ་བོ་ཅག་གི་རྣམ་པར་དཔྱོད་པ་ནི་རང་བཞིན་འཚོལ་བ་ལྷུར་བྱེད་པ་ཉིད་ཀྱི་ཕྱིར།
ཞེས་པ་དེས་ཀྱང་ཁྱེད་རང་གི་འདོད་པ་གཏིང་ནས་སུན་ཕྱུང་བ་བྱས་པ་ཡིན་ནོ། ། ཁྱེད་དེ་ཁོ་ནར་དཔྱད་པའི་དུས་སྐབས་དང༌། ཐ་སྙད་དུ་གྲུབ་ཚད་སོ་སོར་ཕྱེས་ནས་ཐ་སྙད་ཀྱི་གྲུབ་ཚད་བཏགས་བཞག་གི་དངོས་ཆོས་ཉིད་པས་དེ་དེ་ཉིད་ཀྱིས་སྟོང་བའི་དོན་མིན་པས་དེ་ལྟའི་སྟོང་ཉིད་ཁས་བླང་བ་ནི་དེ་ཁོ་ནར་གྲུབ་མ་གྲུབ་དཔྱོད་པར་སོང་བའི་དུས་སྐབས་མིན་པས་དེ་འདྲའི་སྟོང་ཉིད་ནི་རྒྱུ་འབྲས་ལ་སྐུར་འདེབས་ཧཱ་ཤང་གི་ལུགས་ལྟར་རོ་ཞེས་ཟེར་བ་ནི། དཔལ་ལྡན་ཟླ་བ་ལ་ཆེས་སྙིང་ནད་ཉིད་དུ་སྨྲས་པར་ཟད་དེ། དཔལ་ལྡན་ཟླ་བའི་ཞབས་ཀྱི་གཅད་བྱ་ལུས་དང༌། གཅོད་པ་པོ་དང༌། དུས་གང་དུ་གཅོད་པ་དང༌། རྣམ་པ་ཇི་ལྟར་གཅོད་པའི་དངོས་ཆོས་དེ་ཉིད་གཟུགས་བརྙན་ལྟར་དེ་དེར་མ་གྲུབ་པའི་སྟོང་པ་ཉིན་ཡིན་པ་དང༌། དེ་ལྟའི་སྟོང་ཉིད་དེ་དེ་ཁོ་ནར་དཔྱོད་པར་སོང་བའི་ཆོས་བདག་མེད་པ་ཡིན་པ་དང༌། དཔྱད་བྱ་སོགས་དེར་མ་ཟད་དངོས་ཆོས་ཐམས་ཅད་རང་སྟོང་དུ་ལེགས་པར་བཤད་པ་ལས་ཁྱེད་ཀྱིས་བཟློག་སྟེ་སྨྲས་འདུག་པའི་ཕྱིར།
ཇི་སྐད་དུ། བདག་མེད་མཐོང་བའི་བྱང་ཆུབ་སེམས་དཔའ་ལ། ། གང་ཞིག་གང་གིས་གང་ཚེ་ཇི་ལྟར་གཅོད། ། གང་ཕྱིར་ཆོས་ཀྱང་དེ་ཡི་གཟུགས་བརྙན་ལྟར། ། མཐོང་བས་དེས་ན་དེ་ཡི་བཟོད་པར་འགྱུར། ། ཞེས་འབྱུང་ལ། ཁྱེད་ལྟར་ན་གཅད་བྱ་ལུས་སོགས་གཟུགས་བརྙན་ལྟར་རང་སྟོང་དུ་དཔྱད་ན་དེ་ཁོ་ནར་དཔྱོད་པའི་དུས་སྐབས་སུ་མ་སོང་བ་ཁྱེད་ལྟ་ན་ལུང་དེ་འདི་ལྟར་འདོན་རིགས་ཏེ། བདག་མེད་མཐོང་བའི་བྱང་ཆུབ་སེམས་དཔའ་ལ། ། ཡུལ་ནས་རང་ངོས་གྲུབ་པའི་སྡོད་ལུགས་ཀྱིས། ། གང་ཞིག་གང་གིས་གང་ཚེ་ཇི་ལྟར་གཅོད། །
གང་ཕྱིར་ཆོས་ཀྱང་དེ་ཡི་གཟུགས་བརྙན་ལྟར། ། མཐོང་བ་དེས་ན་དེ་ཡིས་བཟོད་པར་འགྱུར། ། ཞེས་པའང་འདོན་རིགས་སོ། ། བཅུ་གཉིས་པ་ལ། དངོས་དང༌། ཞར་བྱུང་གཉིས་པ་ལས། དང་པོ་ནི། རྟེན་ཅིང་འབྲེལ་བར་འབྱུང་བའམ་བཏགས་བཞག་གི་དངོས་ཆོས་དངོས་པོར་གྲུབ་པ་ལྟར་སྣང་བ་འདི་ཉིད་རྟགས་ཀྱི་དགག་བྱ་ཡིན་པ་ནི། ཇོ་བོ་ལྷ་ཅིག་གི་ཞབས་དང༌། དེའི་ཞལ་སློབ་ཉིང་སློབ་ཡང་སློབ་ཏུ་གྱུར་པའི་དབུ་མ་ཐལ་འགྱུར་དུ་སྨྲ་བའི་སྐྱེས་བུ་དམ་པ་ཇི་སྙེད་འབྱུང་བ་དང༌།
སྤྲུལ་པའི་ལོ་ཙཱ་བ་ཆེན་པོ་པ་ཚབ་ལོ་ཙཱ་བ་ཞལ་སློབ་ཉིང་སློབ་དང་བཅས་པ་དག་གིས་སྔོན་ཉིད་ནས་ལེགས་པར་བཤད་ཟིན་པས་འདིར་ཡང་དེའི་རྗེས་ཟློས་ཉིད་ཁོ་ནར་བྱེད་དེ། སྐྱེས་བུ་དམ་པ་དེ་དག་ནི་དེ་བཞིན་གཤེགས་པའི་གསུང་རབ་ལ་ཇི་ལྟ་བར་འབྱེད་པའི་ཤེས་རབ་ཀྱི་སྤྱན་མངའ་བ་འཁྲུལ་པ་དང་བྲལ་བའི་ཕྱིར། དེ་ཡང་དབུ་མ་རང་རྒྱུད་པ་དག་རྟེན་འབྱུང་གི་དངོས་ཆོས་འདི་དག་དེ་ཁོ་ནའམ་དོན་དམ་པར་དཔྱད་པའི་རིགས་ཤེས་དང་འཕགས་པའི་ཡེ་ཤེས་ཀྱི་ངོར་རང་གི་མཚན་ཉིད་ཀྱི་ངོ་བོས་མ་གྲུབ་ཀྱང་དེ་ཁོ་ནར་དཔྱད་པ་མ་ཡིན་པ་ན། ཡང་དག་ཀུན་རྫོབ་ཀྱི་དངོས་ཆོས་འདི་དག་དངོས་སྟོབས་ཀྱི་ཚད་མས་གྲུབ་སྟེ། དེ་ལྟར་མ་གྲུབ་ན། འཇིག་རྟེན་དུ་དབུ་མའི་འཆད་ཉན་ཐོས་བསམ་སྒོམ་པ་བྱེད་པ་སོགས་ཀྱང་ཚད་མས་མ་གྲུབ་པར་འགྱུར་བ་དང༌། ཐ་སྙད་པའི་ཚད་མས་ཀུན་རྫོབ་རྟེན་འབྱུང་གི་དངོས་པོ་གྲུབ་པར་བྱས་ནས་དེ་ལ་བརྟེན་པའི་དགག་སྒྲུབ་ཀྱི་ཟབ་མོའི་དོན་ཁོང་དུ་ཆུབ་པ་ཡང་མེད་པར་འགྱུར་བའི་ཕྱིར། དེས་ན་ཀུན་རྫོབ་པའི་རྟེན་འབྲེལ་གྱི་དངོས་ཆོས་ཙམ་ལ་ཡང་དག་པར་བརྟེན་ནས་མཐའ་བཞིའི་སྐྱེ་བ་འགོག་པས་དོན་དམ་པར་སྐྱེ་བ་མེད་ཀྱང་ཀུན་རྫོབ་རྟེན་འབྲེལ་གྱི་སྐྱེ་བ་ནི་དབུ་མ་པ་དག་གིས་བསྒྲུབ་པར་བྱ་བ་ཡང་ཡིན་ཏེ། ཚུལ་དེ་ནི་རང་ལུགས་ཀྱིས་གྲུབ་པའི་མིག་སོགས་ཀྱི་ཆོས་ཅན་ཡང་དག་པར་བཞག་ཏུ་ཡོད་པའི་ཕྱིར་དང༌། ཐ་སྙད་དུ་རང་ལུགས་ཀྱི་ཚད་མས་གྲུབ་པའི་བསྒྲུབ་བྱ་སོགས་གཏན་མི་སྲིད་ན།
ཐ་སྙད་དུའང་དེ་ཁོ་ན་ཉིད་ཀྱི་དོན་བསྟན་བྱར་མེད་པར་འགྱུར་བ་དང༌། དེ་ལྟ་ན་གང་ཕ་རོལ་པོ་ལོག་པར་རྟོག་པ་དག་གིས་ལོག་རྟོག་ཀྱང་ཐལ་བ་ཙམ་གྱིས་འགོག་མི་ནུས་པའི་ཕྱིར་ཏེ། གཞི་གང་ལ་ལོག་པར་རྟོག་པ་བཟློག་ནས་མ་ནོར་བའི་དོན་ལ་ཡང་དག་པའི་ཤེས་པ་བསྐྱེད་དུ་མེད་པའི་ཕྱིར། དེས་ན་རང་ལུགས་ཀྱི་ཆོས་ཐམས་ཅད་ཟབ་མོ་སྟོང་པ་ཉིད་དང༌། རྟེན་འབྱུང་གི་ཚུལ་སྒྲུབ་པར་བྱེད་པས། དེའི་ཆོས་ཅན་དང་རྟགས་ཁྱབ་ཡང་དག་ཀུན་རྫོབ་ཏུ་རང་ལུགས་ཀྱི་ཚད་མས་གྲུབ་པས་སྒྲུབ་པར་བྱེད་དགོས་སོ་ཞེས་སློབ་དཔོན་ཆེན་པོ་ལེགས་ལྡན་བྱེད་དང༌། སྤྱན་རས་གཟིགས་བརྟུལ་ཞུགས་ཀྱི་ཞལ་སྔ་ནས་སོགས་ཀྱིས་ལེགས་པར་གསུངས་པ་ལ། སློབ་དཔོན་ཆེན་པོ་སངས་རྒྱས་བསྐྱངས་དང་ཟླ་བ་གྲགས་པ་དག་གིས། རྟེན་འབྱུང་གི་དངོས་ཆོས་ལྟར་སྣང་བ་འདི། དོན་དམ་པ་དང་དེ་ཁོ་ནར་དཔྱད་པ་དང་ཡེ་ཤེས་ཀྱི་གཟིགས་ངོར་མ་གྲུབ་པ་དེ་བཞིན་དུ་མ་དཔྱད་ཀུན་རྫོབ་བདེན་པ་ཉིད་ཀྱི་སྐབས་སུ་ཡང་རྟེན་འབྱུང་གི་དངོས་ཆོས་དེ་དེ་ལྟར་དངོས་པོ་ཚད་མས་གྲུབ་པ་མེད་དེ།
ཡོད་ན་ཚད་མས་གྲུབ་པའི་དོན་ལ་ཚད་མ་གཞན་གྱིས་གནོད་པར་མི་རིགས་པ་ལས་ཀུན་རྫོབ་ཏུ་ཚད་མས་གྲུབ་པ་དེ་རིགས་ཤེས་ཚད་མས་དོན་དམ་པར་མ་གྲུབ་པར་སྒྲུབ་པར་བྱེད་པ་ཉིད་ཀྱི་ཕྱིར།
ཡང་དེ་དོན་དམ་པར་མ་གྲུབ་ཀྱང་ཀུན་རྫོབ་ཏུ་གྲུབ་པས་སྐྱོན་མེད་དོ་སྙམ་ན། དོན་དམ་པར་ཚད་མས་མ་གྲུབ་ན་ཀུན་རྫོབ་ཏུ་དེ་དེར་གྲུབ་པར་བརྗོད་པས་ཚད་གྲུབ་ཏུ་མི་འགྱུར་ཏེ། ཡང་དག་ཀུན་རྫོབ་ཏུ་ཟླ་གཉིས་མ་གྲུབ་ན་མིག་བསླད་ངོར་དེ་གྲུབ་ཀྱང་ཚད་མས་གྲུབ་པར་མི་འཇོག་པ་དེ་ཉིད་འདིར་ཡང་མཚུངས་པའི་ཕྱིར། དེས་ན་དེ་ལྟའི་ཚད་མས་གྲུབ་པ་གྲུབ་གོ་མི་ཆོད་ཅིང༌། ཡང་ན་དེ་ལྟར་གནས་སྐབས་ཀྱི་ཚད་མས་གྲུབ་ན་ཆོས་དེ་མཐར་ཐུག་དེ་ཁོ་ནར་དཔྱད་པ་དང༌། ཡེ་ཤེས་ཀྱི་ངོར་ཡང་ཚད་མས་གྲུབ་དགོས་པར་འགྱུར་བ་ལས་དེ་ལྟར་ཡང་མ་གྲུབ་པའི་ཕྱིར། ཀུན་རྫོབ་ཏུའང་རྟེན་འབྱུང་གིས་དངོས་ཆོས་དེ་དེར་བདེན་པ་ཚད་མས་གྲུབ་པ་མེད་པ་དེ་ལྟ་བུའི་དངོས་ཆོས་ཆོས་ཅན་ཏུ་བཞག་ནས་དེ་ལ་ཚད་གྲུབ་ཀྱི་ཕྱོགས་ཁྱབ་སོགས་རང་ལུགས་ལ་འགྲུབ་པ་མེད་ཀྱང༌། གཞན་ངོའི་ལོག་རྟོག་བཟློག་པ་ན་དངོས་ཆོས་ལྟར་སྣང་བའི་གཞི་གང་ལ་དངོས་པོ་ཉིད་དུ་ལོག་རྟོག་སྐྱེ་བའི་གཞི་དེ་ཉིད་ཆོས་ཅན་དུ་བཟུང་ནས་དེ་ཉིད་དེར་གྲུབ་ལ་གནོད་བྱེད་ཀྱི་ཐལ་བ་དང༌། ཐལ་བ་དེར་མི་འགྱུར་ཀ་མེད་པའི་ཕྱོགས་ཁྱབ་ཀྱང་ཕ་རོལ་པོ་རང་ལ་གྲགས་གྲུབ་ཉིད་དེར་སྐྱོན་བརྗོད་ཀྱི་ཡན་ལག་ཏུ་བྱེད་པ་ལས་རང་ལུགས་ཚད་གྲུབ་ཀྱི་ཆོས་ཅན་སོགས་གཏན་འཛིན་པ་མ་ཡིན་ཏེ།
ཚིག་གསལ་ལས། ཐལ་བར་འགྱུར་བ་བཟློག་པའི་དོན་ཡང་ཕ་རོལ་པོ་ཉིད་དང་འབྲེལ་བ་ཡིན་གྱི། ཁོ་བོ་ཅག་ལ་ནི་མ་ཡིན་ཏེ། རང་ལ་དམ་བཅའ་བ་མེད་པའི་ཕྱིར། དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད། ཐལ་བ་ལས་བཟློག་པ་བསྒྲུབ་པས་ཕ་རོལ་པོ་ལ་ཉེས་པ་མང་པོ་ཇི་ཙམ་དུ་འགྱུར་བ་དེ་ཙམ་དུ་ཁོ་བོ་ཅག་མངོན་པར་འདོད་པ་ཡིན་པས་གང་ལས་འདི་ལ་གཞན་གྱིས་གླགས་རྙེད་པར་འགྱུར་བ་སློབ་དཔོན་ཀླུ་སྒྲུབ་ཀྱི་ལུགས་ཕྱིན་ཅི་མ་ལོག་པའི་རྗེས་སུ་འབྲངས་བ་སློབ་དཔོན་སངས་རྒྱས་བསྐྱངས་ལ་གླགས་དང་བཅས་པའི་ཚིག་གསུང་བ་ཉིད་ག་ལ་ཡོད། རང་བཞིན་མེད་པར་སྨྲ་བས་རང་བཞིན་བཅས་པར་སྨྲ་བ་ལ་ཐལ་བ་སྒྲུབ་པ་ན་ཐལ་བ་ལས་བཟློག་པའི་དོན་ཅན་དུ་ཐལ་བར་ག་ལ་འགྱུར་ཏེ། སྒྲ་རྣམས་ནི་དབྱུག་པ་དང་ཞགས་པ་ཅན་བཞིན་དུ་སྨྲ་བ་པོ་རང་དབང་མ་ཡིན་པར་བྱེད་པ་ནི་མ་ཡིན་ནོ། ། ཞེས་འབྱུང་ངོ༌། ། དེ་ལྟར་བཤད་པའི་གྲུབ་དོན་མདོར་བསྡུས་ཏེ་བརྗོད་ན།
དབུ་མ་པས་གཞན་གྱི་ལོག་རྟོག་བཟློག་པའི་ངག་འགོད་ཚུལ་ལ། ཐ་སྙད་དུ་བསྒྲུབ་བྱ་ཟབ་མོ་སྟོང་པ་ཉིད་ཐ་སྙད་པའི་ཚད་མས་གྲུབ་པའི་སྒྲུབ་བྱེད་ཡང་དག་པར་སྒྲུབ་པར་སྨྲ་བ་དེ་ལ་ནི་དབུ་མ་རང་རྒྱུད་པ་ཞེས་བརྗོད་ལ། དེ་ལྟའི་བསྒྲུབ་བྱ་དང་སྒྲུབ་བྱེད་མི་འཇོག་པར་གཞན་དག་སྟོང་པ་ཉིད་ཀྱི་ཚུལ་ལས་ཕྱིན་ཅི་ལོག་ཏུ་དངོས་པོར་ལྟ་བ་ན་དེ་ལྟ་ན་དངོས་པོ་གྲུབ་པ་ཉིད་ཀྱི་ཕྱིར། ཐ་སྙད་དུའང་དངོས་ཆོས་འབྱུང་བར་མི་འགྱུར་བར་ཐལ་ལོ་ཞེས་སྐྱོན་བརྗོད་ཅིང༌། དེ་ཡང་དབུ་མ་པ་གང་དག་སྟོང་པ་ཉིད་ཀྱི་དོན་ལ་སྒྲུབ་བྱེད་འགོད་པའི་ཚད་མ་སྨྲ་བ་དེ་ལྟ་ན་ཁྱེད་རང་གིས་ཚད་གྲུབ་ཏུ་སྨྲས་པའི་སྒྲུབ་བྱེད་དེ་ཉིད་ཀྱིས་བསྒྲུབ་བྱ་སྟོང་པ་ཉིད་བསྒྲུབ་པ་ལ་གནོད་བྱེད་ནང་འགལ་ཉིད་དུ་སྨྲས་པ་འགྱུར་བ་དང༌། ཁོ་བོ་ཅག་ཐལ་འགྱུར་བས་ནི་སྟོང་པ་ཉིད་ཐ་སྙད་དུའང་ཐ་སྙད་ཀྱི་ཚད་མས་གྲུབ་པའི་སྒྲུབ་བྱེད་ཀྱི་བསྒྲུབ་པར་སྨྲ་མི་ནུས་ཏེ། དེ་ལྟར་སྒྲུབ་ན་སྒྲུབ་བྱེད་དེ་ཉིད་ཐ་སྙད་ཀྱི་ཚད་མས་གྲུབ་པས་ཆོས་ཐམས་ཅད་སྟོང་ཉིད་དུ་སྒྲུབ་པ་ཞེས་བྱ་བས་བཀག་པར་བྱས་པའི་ཕྱིར། འོ་ན་ཐ་སྙད་དུའང་རང་ལུགས་ལ་སྟོང་པ་ཉིད་བསྒྲུབ་བྱར་བྱེད་པའི་ཆོས་ཅན་དང་རྟགས་ཁྱབ་ཡང་དག་ཁྱེད་ལ་མེད་ན་གཞན་གྲགས་ཀྱི་ངོར་ཁྱེད་ཀྱི་ལོག་རྟོག་རྣམ་བཅད་དུ་བཟློག་ནས་ཡོངས་གཅོད་ཀྱི་འཇོག་ཚུལ་ཇི་ལྟར་ཞེ་ན། འདི་ལ་སྔར་གངས་ཅན་དུ་བྱོན་པའི་ཐལ་འགྱུར་བ་ཆེན་པོ་རྒྱལ་བ་ཀུན་དགས་ཀྱང༌། ཇི་སྐད་དུ།
ཚད་མ་མེད་ཀྱང་ཁས་བླངས་དང༌། ། འགལ་ཕྱིར་རང་གཞན་ལོག་རྟོག་སེལ། ། ལོག་རྟོག་ལོག་པ་ཙམ་ཞིག་ལ། ། དེ་ཉིད་ངེས་ཤེས་ཐ་སྙད་བྱས། ། ཞེས་འབྱུང་བ་ལྟར་རྣམ་པར་བཅད་ཙམ་ལས་ཡོངས་གཅོད་དུ་གང་ཡང་གཅོད་བྱར་མེད་པས་མེད་པ་དགག་པ་ཉིད་དུའང་མི་སྒྲུབ་པར་གང་དུ་ཡང་མ་གྲུབ་པ་དེ་ལ་ཅིར་ཡང་མི་འཛིན་པ་ཡིན་གྱི། དེ་ལ་གང་དག་གིས། མེད་པར་དགག་པ་ཉིད་དུ་བརྗོད་ན་ནི་མིང་ཅི་དགའ་བར་ཐོགས་ཤིག ། དེས་ན་བདག་ཉིད་ཀྱིས་འདོད་པའི་བསྒྲུབ་བྱ་ཅུང་ཟད་ཀྱང་མི་སྒྲུབ་པར་གཞན་གྱི་འདུས་བྱས་མ་བྱས་ཀྱི་དངོས་དང་དངོས་མེད་གང་དུ་ལྟ་བའི་འདོད་པ་དེ་སུན་འབྱིན་པར་བྱེད་པ་དེ་ལ་ནི་དབུ་མ་ཐལ་འགྱུར་བ་ཞེས་བརྗོད་ལ། དེས་ན་དབུ་མ་པ་དག་གིས་ཟབ་མོ་སྟོང་པ་ཉིད་ཀྱི་ཚུལ་ཁོང་དུ་ཆུབ་པའི་ཆེད་ཀྱི་ངག་འགོད་ཚུལ་ལ། འཛམ་བུའི་གླིང་འདིར་ཐལ་རང་གཉིས་སོ་ཞེས་ཉི་མ་དང་ཟླ་བ་ལྟར་བསྙོན་མེད་དུ་གྱེས་པའི་ཚུལ་འདི་ལྟ་ཡིན་བཞིན་དུ།
ཙོང་ཁ་པ་ཆེན་པོས། དེ་ལྟར་གྱེས་པའི་ཚུལ་གྱིས་ཐལ་རང་གཉིས་སུ་བྱུང་བ་མ་ཡིན་ཏེ། རང་རྒྱུད་པས་རྟགས་ཆོས་དོན་གསུམ་ཐ་སྙད་བཏགས་པའི་བཏགས་དོན་བཙལ་ནས་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པ་ཞིག་དགོས་ལ། ཐལ་འགྱུར་བས་རྟགས་ཆོས་དོན་གསུམ་ཐ་སྙད་བཏགས་བཞག་གི་ཚད་མས་གྲུབ་ཀྱང་དེ་ལྟར་བཏགས་པའི་རྟགས་དོན་བཙལ་ནས་མ་གྲུབ་པའི་རྟགས་ཆོས་དོན་གསུམ་འགོད་པ་ནི་གཞན་གྲགས་ཀྱི་རྟགས་ཆོས་དོན་གསུམ་འཇོག་ཚུལ་ཡིན་པས། ཚུལ་དེ་ལྟར་དུ་སྨྲ་བའི་ཁྱད་པར་ལས་ཐལ་རང་གཉིས་སུ་གྱེས་པའོ་ཞེས་ཟེར་རོ། ། ཚུལ་དེ་ལྟར་སྨྲ་བའི་ཁྱད་པར་ལས་ཐལ་རང་གཉིས་སུ་གྱེས་པ་མ་ཡིན་ཏེ། ཡིན་ན་ཐལ་རང་གཉིས་ཟབ་མོ་སྟོང་པ་ཉིད་ལ་སྒྲོ་སྐུར་སེལ་བའི་ཆེད་དུ་རང་ལུགས་ཀྱི་གྲུབ་པའི་ངག་འགོད་མི་འགོད་ཀྱི་ཁྱད་པར་དུ་མ་སོང་བར། རྟགས་ཆོས་དོན་གསུམ་གྱི་བརྟགས་དོན་ཡོད་མེད་བཙལ་བ་ན་རྙེད་མ་རྙེད་ལ་འཇོག་པ་དེ་ལྟ་ན། བཏགས་བཞག་ཀུན་རྫོབ་པའི་རྟགས་ཆོས་དོན་གསུམ་གྱིས་མ་ཚིམ་པར་རྟགས་ཆོས་དོན་གསུམ་དོན་དམ་པར་ཡང་དག་ཏུ་གྲུབ་མ་གྲུབ་དཔྱད་པར་སོང་བ་ལས་འོས་མེད་ཅིང༌། དེ་ལྟ་ན་རང་རྒྱུད་པས་དངོས་པོ་དོན་དམ་པར་གྲུབ་པའི་བརྟགས་ཆོས་དོན་གསུམ་ཞལ་གྱིས་བཞེས་པར་འགྱུར་ལ།
དེ་ལྟ་ན་ནི་དངོས་པོ་དོན་དམ་པར་གྲུབ་པར་ཁས་ལེན་པའི་དབུ་མ་རང་རྒྱུད་པ་དེ་ནི་ཆེས་ངོ་མཚར་རོ། ། ཡང་ཐལ་འགྱུར་བས་རྟགས་ཆོས་དོན་གསུམ་གྱི་བཏགས་དོན་ཡང་དག་པར་གྲུབ་མ་གྲུབ་དཔྱད་ན་མ་གྲུབ་ཀྱང༌། རྟགས་ཆོས་དོན་གསུམ་གྱི་ཚད་མ་རང་ལུགས་ལ་ཁས་ལེན་ན། དེ་གཞན་གྲགས་ཀྱི་གཏན་ཚིགས་སོགས་སུ་ཇི་ལྟར་འགྱུར་བ་དང༌། ཟབ་མོ་སྟོང་པ་ཉིད་རང་ལུགས་ཀྱི་ཚད་མས་སྒྲུབ་པ་དང༌། དེ་སྒྲུབ་བྱེད་ཀྱི་རང་ལུགས་ཀྱི་ངག་འགོད་པར་བྱེད་པའི་ཐལ་འགྱུར་སྨྲ་བ་དེ་ལྟ་ན་དབུ་མ་ཐལ་འགྱུར་བ་ཞེས་པར་མིང་འདོགས་པའི་རྒྱུ་ཙམ་ཡང་ཡེ་མ་ཚང་བས། དེ་ལྟ་བུའི་ཐལ་འགྱུར་བ་ལས་ཡ་མཚན་ཆེ་བ་ཅི་ཞིག་ཡོད། འདི་ནི་ཞར་ལས་བྱུང་བ་ཉིད་ཀྱིས་སྤྲོས་པས་ཆོག་ལ། དེས་ན་རྟེན་འབྱུང་དངོས་ཆོས་འདི་ནི་དོན་དམ་པའི་བདེན་པར་དཔྱད་ན་མ་གྲུབ་པར་མ་ཟད། ཀུན་རྫོབ་བདེན་པ་མ་དཔྱད་པ་ཉིད་ནའང་དེ་ཉིད་ཚད་མ་གང་གིས་ཀྱང་དོན་མཐུན་དུ་གྲུབ་པ་མ་ཡིན་ཏེ།
རྟེན་འབྱུང་གི་དངོས་ཆོས་དེ་ནི་ཀུན་རྫོབ་ཀྱི་བདེན་པ་མ་རིག་པའི་བསླད་སྣང་འཛིན་པའི་ཤེས་ངོ་ན་སྣང་བར་ཟད་པ་ལས། གདོད་ནས་བདེན་པ་གཉིས་གང་གིས་ཀྱང་གནས་ལུགས་སུ་གྲུབ་པ་མ་ཡིན་པའི་ཕྱིར་ཏེ། གྲུབ་ན་གནས་ལུགས་ཀྱི་ངོ་བོ་ཉིད་ཡོད་པར་འགྱུར་བའི་ཕྱིར་དང༌། དེ་ལྟའི་དངོས་ཆོས་དེ་དོན་དམ་པར་གྲུབ་ན་བདེན་པར་གྲུབ་དགོས་པ་དང༌། ཀུན་རྫོབ་པར་གྲུབ་པ་ན་རྫུན་པར་གྲུབ་དགོས་པ་ལས། བདེན་རྫུན་གཉིས་ཀྱང་ལྟོས་གཞག་ཙམ་གྱིས་མ་དཔྱད་པར་འཇོག་པ་ལས། དཔྱད་པ་ན་བདེན་རྫུན་གཉིས་ཀྱང་བདེན་པར་མ་གྲུབ་ན་རྫུན་པའང་མི་འགྲུབ་པས་བདེན་གཉིས་རང་གི་ངོ་བོས་མ་གྲུབ་པས། དེས་ཁྱད་པར་དུ་བྱས་པའི་བདེན་གཉིས་ཀྱིས་དངོས་ཆོས་གྲུབ་ཐབས་མེད་པའི་ཕྱིར། འཇུག་པར། བདེན་པ་གཉིས་སུའང་རང་བཞིན་མེད་པའི་ཕྱིར། །
དེ་དག་རྟག་པ་མ་ཡིན་ཆད་པའང་མིན། ། ཞེས་དང༌། དེ་ཉིད་སྐབས་སུ་རིགས་པ་གང་ཞིག་གིས། ། བདག་དང་གཞན་ལས་སྐྱེ་བར་རིགས་མིན་པས། ། རིགས་དེས་ཐ་སྙད་དུའང་རིགས་མིན་པ། ། ཁྱེད་ཀྱི་སྐྱེ་བ་གང་གི་ཡིན་པར་འགྱུར། ། ཇི་ལྟར་དོན་དམ་པའི་སྐབས་སུ་ཇི་སྐད་བཤད་པའི་རིགས་པས་བདག་དང་གཞན་ལས་སྐྱེ་བ་མི་རུང་བ་དེ་བཞིན་དུ་ཐ་སྙད་དུའང་དེ་ཉིད་ཀྱིས་སྐྱེ་བར་མི་རིགས་པས། ཁྱོད་ཀྱིས་དངོས་པོ་རྣམས་ཀྱི་སྐྱེ་བ་གང་གིས་འགྲུབ་པར་འགྱུར། དེའི་ཕྱིར་རང་གི་མཚན་ཉིད་ཀྱི་སྐྱེ་བ་ནི་བདེན་པ་གཉིས་ཅར་དུ་ཡང་ཡོད་པ་མ་ཡིན་ནོ། ། ཞེས་མི་འདོད་བཞིན་དུ་གདོན་མི་ཟ་བར་ཁས་བླངས་བར་བྱའོ། །
ཞེས་འབྱུང་ངོ༌། ། དེས་ན་རང་གི་མཚན་ཉིད་ཀྱི་སྐྱེ་བ་ནི་རྟེན་འབྲེལ་དངོས་ཆོས་སུ་སྣང་བའི་དངོས་པོ་དེ་ཉིད་ལ་སྐྱེ་བོ་དག་མ་རིག་པའི་དབང་གིས་དེ་ལྟར་སྣང་བ་ལྟར་དོན་བྱེད་པའི་རང་གི་མཚན་ཉིད་ཅན་དུ་འཁྲུལ་བ་ལ་བྱེད་པ་ཡིན་གྱི། ཁྱེད་ཀྱི་ལུགས་ཀྱི་རང་གི་མཚན་ཉིད་ནི་ཡུལ་རང་ངོས་ནས་སྡོད་ལུགས་ཀྱི་གྲུབ་པའི་རང་མཚན་ལ་འཇོག་གོ་ཞེས་པ་དེ་ནི། ཁྱེད་རང་ཉིད་དང་འཕགས་པ་འཇམ་དབྱངས་དང༌། སློབ་དཔོན་དཔའ་བོ་རྡོ་རྗེ་དང༌། མཁན་ཆེན་ཕྱག་རྡོར་དང༌། དཔོན་སློབ་བཞིའི་ཟུར་བཀོལ་དེ་ཙམ་མ་གཏོགས་སྔོན་བྱོན་གྱི་དབུ་མ་སྨྲ་བ་གང་གི་ལུགས་སུ་ཡང་མེད་པས་མི་འཐད་དེ། ཡུལ་རང་གི་སྡོད་ལུགས་ཀྱིས་གྲུབ་པའི་རང་མཚན་དུ་མེད་དོ། ། ཞེས་སྨྲས་པ་དེ་ནི་རང་མཚན་བདེན་པ་གཉིས་ཀར་ཡོད་པ་འགོག་པ་ལ་ཅུང་ཟད་ཀྱང་ཕན་པར་འགྱུར་རེ་སྐན་དུ་བས་པའི་ཕྱིར། དཔེར་ན་ངོ་བོ་ཉིད་ཀྱིས་བྱུང་བའི་སྲན་ཟླུམ་ཚེར་མ་གཟངས་རིང་རྣོན་པོ་མེད་ཀྱང་བདེན་པ་གཉིས་ཀར་གྲུབ་པའི་སྲན་ཟླུམ་ཚེར་མ་བཟང་རིང་ཡོད་པ་འགོག་པར་མི་བྱེད་པ་ཇི་ལྟ་བ་དེ་འདིར་ཡང་མཚུངས་པའི་ཕྱིར།
དེས་ན་རྟེན་འབྱུང་གི་དངོས་ཆོས་ཀུན་རྫོབ་པ་འདི་དོན་དམ་པར་ཚད་མས་མ་གྲུབ་པར་མ་ཟད། ཀུན་རྫོབ་ཏུ་ཡང་ཚད་མས་མ་གྲུབ་སྟེ། ཀུན་རྫོབ་ཏུ་ཚད་མས་གྲུབ་ན་ཀུན་རྫོབ་ཏུ་མི་བསླུ་བར་གྲུབ་དགོས་ལ། ཀུན་རྫོབ་ཏུ་མི་བསླུ་བར་གྲུབ་ན་ཀུན་རྫོབ་ཀྱི་བདེན་པ་རྫུན་པའི་བདེན་པ་མ་ཡིན་པར་དོན་དམ་པའི་བདེན་པ་ཉིད་དུ་འགྱུར་ལ། དེ་ལྟར་ཡང་མི་རུང་བའི་ཕྱིར་ཏེ། འཇུག་པར། དངོས་ཀུན་ཡང་དག་རྫུན་པར་མཐོང་བ་ཡི། ། ཞེས་འབྱུང་བ་ལྟར། ཀུན་རྫོབ་ཀྱི་དངོས་ཆོས་རྫུན་པ་དེ་ཉིད་དེ་ཉིད་དུ་མ་གྲུབ་པ་ཁོ་ནར་གསུང་གི ། དེ་དེར་ཚད་གྲུབ་ཀྱི་བདེན་པར་གསུང་བའི་གནས་མི་ཐོད་ཉིད་ཀྱི་ཕྱིར།
འཇུག་པ་རང་འགྲེལ་དུ། གཞན་ནི་སོ་སོ་སྐྱེ་བོ་མ་རིག་པའི་རབ་རིབ་ཀྱི་ལིང་ཏོག་གིས་བློའི་མིག་མ་ལུས་པར་ཁེབས་པར་རྣམས་ཀྱི་མཐོང་བ་རྫུན་པའི་སྟོབས་ལས་བདག་གི་ཡོད་པ་རྙེད་པ་ཡིན་ཏེ། བྱིས་པ་རྣམས་ཀྱི་མཐོང་བའི་ཡུལ་དུ་གྱུར་པ་ཇི་ལྟ་བ་དེ་ལྟ་བུའི་རང་བཞིན་དུ་རང་གི་ངོ་བོས་འགྱུར་བ་ནི་མ་ཡིན་ནོ། ། ཞེས་འབྱུང་ལ། ལུང་འདི་ཙམ་ཞིག་གི་དོན་ཤེས་རབ་འཆལ་པས་ལོག་པར་མི་རྟོག་པར་ཇི་ལྟ་བར་རྟོགས་ན་ཁྱོད་ཀྱིས་དངོས་ཆོས་ཚུར་མཐོང་གི་ཚད་མས་དོན་བྱེད་པ་འཁྲུལ་ཆ་འདི་ཀུན་བཏགས་ཀྱི་དགག་བྱ་མིན་པར་འདོད་པའི་ལོག་རྟོག་ཅིའི་ཕྱིར་མི་ཟློག དེས་ན་བཏགས་བཞག་གིས་གྲུབ་པའི་དངོས་ཆོས་བྱིས་པའི་ཐ་སྙད་ཚད་མས་གྲུབ་རློམ་གྱི་ཆ་འདི་རིགས་པས་དཔྱད་ན་འཇིག་རྟེན་པ་ལས་ལོག་པའི་ཀུན་རྫོབ་དོན་བྱེད་དང་བྲལ་བར་འཇོག་པར་ལྟར། དོན་བྱེད་པ་མེད་པར་ཁྱད་པར་མེད་པའི་ཕྱིར་དང༌། བློའི་ཡུལ་དུ་དོན་བྱེད་པར་སྣང་བ་ཡང་ཁྱད་པར་མེད་པའི་ཕྱིར་ཀུན་རྫོབ་ཀྱི་རང་བཞིན་སེམས་པའི་བློས་གཞལ་ན་ཡང་དག་དང་ལོག་པའི་ཀུན་རྫོབ་ཅེས་རྣམ་པར་བཞག་ཏུ་མེད་དེ། ཐམས་ཅད་ཀྱང་ལོག་པའི་ཀུན་རྫོབ་ཁོ་ན་ཡིན་པའི་ཕྱིར་ཏེ། འཇུག་པར།
འདི་ན་ཇི་ལྟར་སད་བཞིན་ཇི་སྲིད་དུ། ། མ་སད་དེ་སྲིད་དེ་ལ་གསུམ་པོ་ཡོད། ། སད་པར་གྱུར་ན་གསུམ་ཆར་ཡོད་མིན་ལྟར། ། གཏི་མུག་གཉིད་སད་ལས་དེ་དེ་བཞིན་ནོ། ། དབང་པོ་རབ་རིབ་བཅས་པ་བློ་གང་གིས། ། རབ་རིབ་མཐུ་ལས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཆར་བདེན་པ་སྟེ། ། དོན་གསལ་མཐོང་ལ་གཉིས་ཀའང་བརྫུན་པ་ཡིན། ། ཞེས་དང༌། རང་འགྲེལ་ལས།
མཐོང་བ་རྫུན་པའི་ཡུལ་གང་ཡིན་པ་དེ་ནི་ཀུན་རྫོབ་བདེན་པའོ། ། ཞེས་འབྱུང་བས་མཐོང་བ་རྫུན་པ་དང་འཁྲུལ་པའི་ཡུལ་ནི་ལོག་པའི་ཀུན་རྫོབ་ཁོ་ན་ཡིན་ན། དེ་ལ་བྱིས་པ་དག་གིས་ཚད་གྲུབ་ཀྱི་དངོས་ཆོས་དོན་བྱེད་པ་ཅན་ཇི་ལྟར་རྙེད། འཆིང་བུའི་གླིང་དུ་ནོར་བུ་གཏན་མེད་ན་དེར་སྐྱེ་བོ་དག་གིས་ནོར་བུ་ཇི་ལྟར་ལེན། འོ་ན་བྱིས་པ་དག་ཀུན་རྫོབ་བདེན་པ་ལ་ཡང་ལོག་གཉིས་སུ་འཇོག་པ་མ་ཡིན་ནམ་ཞེ་ན། དེ་ནི་རྨི་ལམ་ན་ཡང་གཉིད་ལོག་སྟེ་རྨི་ལམ་རྨི་བར་སྣང་བ་ལྟར་མ་བཀག་པས་དེར་ལྟོས་ཀྱི་ཡང་ལོག་འབྱེད་མོད། དེ་ཡང་གྲགས་པ་ཙམ་དུ་བརྗོད་པ་མི་འགལ་གྱི། རང་ལུགས་ཀྱིས་ནི་གཅིག་ཤོས་ཚད་མས་གྲུབ་པ་དང་གཅིག་ཚད་མས་མ་གྲུབ་པར་སྒྲུབ་མི་ནུས་ཏེ། བྱིས་པའི་བློ་ལ་ཚད་མ་ཡོད་ན་ནི་དེ་འཇིག་རྟེན་ལས་འདས་པའི་གནས་སྣང་མ་འཁྲུལ་བར་རྟོགས་པའི་ཡེ་ཤེས་སུ་ཐལ་བའི་ཕྱིར་རོ། ། དེས་ན་བཏགས་བཞག་གམ་རྟེན་འབྲེལ་གྱི་དངོས་ཆོས་ལྟར་སྣང་བ་དེ་ཉིད་དངོས་པོར་གྲུབ་པ་རྟགས་ཀྱི་དགག་བྱ་མིན་པར་ལུང་གིས་བསྒྲུབ།
རིགས་པས་འཐད་པར་བསྟན་པའོ། ། དང་པོ་ནི། ལང་གཤེགས་ལས། ཇི་ལྟར་རབ་རིབ་ཅན་དག་གིས། ། སྐྲ་ཤད་ལོག་པར་འཛིན་པ་ལྟར། ། དེ་བཞིན་དངོས་པོར་རྟོག་པ་འདི། ། བྱིས་པ་ལོག་པར་རྣམ་པར་བཏགས། ། ཞེས་དང༌། འཕགས་པ་ཀླུས། དེ་དང་དེ་རྐྱེན་གང་བྱུང་དེ། །
རང་གི་དངོས་པོར་སྐྱེས་མ་ཡིན། ། རང་གིས་དངོས་པོར་གང་མ་སྐྱེས། ། དེ་ནི་སྐྱེས་པ་ཇི་སྐད་བྱ། ། ཞེས་དང༌། རྟེན་འབྲེལ་དངོས་པོའི་དོན་ཅན་དུ་གྲུབ་ན་སྐྱེ་འཇིག་གི་ངོ་བོར་གྲུབ་དགོས་པ་ལས། དེ་ཡང་མ་ཡིན་ཏེ། གང་དག་རྟེན་ཅིང་འབྲེལ་པར་འབྱུང༌། ། སྐྱེ་དང་འཇིག་པ་རྣམ་སྤངས་པ། ། ཤེས་པར་གྱུར་པ་དེ་དག་ནི། ། ལྟ་གྱུར་སྲིད་པའི་རྒྱ་མཚོར་བརྒལ། །
ཞེས་དང༌། རྟེན་འབྲེལ་ཚད་མས་དངོས་པོར་གྲུབ་ན་དངོས་པོ་རྟག་པ་ལ་སོགས་པར་འགྱུར་ཏེ། གང་དག་རྟེན་ནས་དངོས་པོ་རྣམས། ། དེ་ཉིད་དུ་ནི་གྲུབ་འདོད་པ། ། དེ་དག་ལ་ཡང་རྟག་སོགས་སྐྱོན། ། དེ་དག་ཇི་ལྟར་འབྱུང་མི་འགྱུར། ། ཞེས་དང༌། ཟབ་མོ་སྟོང་པ་ཉིད་ཀྱི་ཚུལ་ཁོང་དུ་ཆུད་པར་འགྱུར་བ་གང་ལ་རག་ན། རྟེན་འབྲེལ་གྱི་དངོས་ཆོས་དེ་དེ་ཉིད་རང་རང་ངོ་བོས་སྟོང་པར་རྟོག་པ་ལ་རག་ལས་སོ་ཞེས། གང་གི་ཤེས་ཏེ་འགྱུར་སྙམ་ན། །
བརྟེན་ནས་འབྱུང་བ་མཐོང་བ་སྟེ། ། བརྟེན་ནས་སྐྱེས་པ་མ་སྐྱེས་པ། ། དེ་ཉིད་མཁྱེན་པ་མཆོག་གི་གསུངས། ། ཞེས་དང༌། ཐ་སྙད་ཚད་མས་གྲུབ་རློམ་གྱིས་དངོས་པོ་རྟགས་ཀྱི་དགག་བྱ་མ་ཡིན་ནོ་ཞེས་འཛིན་པ་ནི་འཁོར་རྩའི་མ་རིག་པའི་བློ་ཁོ་ན་ཡིན་ཏེ། རྒྱུ་དང་རྐྱེན་ལས་བསྐྱེད་དངོས་རྣམས། ། ཡང་དག་ཉིད་དུ་རྟོག་པ་གང༌། ། དེ་ནི་སྟོན་པས་མ་རིག་གསུངས། ། དེ་ལས་ཡན་ལག་བཅུ་གཉིས་འབྱུང༌། ། དངོས་པོ་སྟོང་པར་དེས་རྟོགས་ནས། །
ཡང་དག་མཐོང་ཕྱིར་རྨོངས་མི་འགྱུར། ། ཞེས་འབྱུང་ལ། ཁྱེད་ཅག་འདི་ལྟའི་དངོས་པོ་ནི་ཡུལ་རང་གི་སྡོད་ལུགས་ཀྱིས་གྲུབ་པའི་དངོས་པོ་ལ་དགོངས་སོ་ཞེ་ན། ལྟོས་བཞག་གི་དངོས་པོ་ལས་ཐ་སྙད་དུ་དངོས་པོ་གཞན་ཞིག་དམིགས་ན་དེར་འགྱུར་བ་སྲིད་ན་དེ་ལྟའི་དངོས་པོ་གཞན་དམིགས་པ་མི་སྲིད་པས་དེ་ལྟའི་དངོས་པོ་སྟོང་པར་རྟོགས་བྱར་མེད་དེ། མཁྲིས་ནད་པ་ལ་གང་དག་དུང་དཀར་སེར་འཛིན་ཅན་ལ་སེར་འཛིན་གྱི་མིག་བློ་སྐྱེ་བའི་ནད་སྦྱང་བར་བྱེད་དགོས་པ་ལས་དེ་ལ་དམར་འཛིན་གྱི་མིག་བློ་སྐྱེ་བའི་ནད་སྦྱང་བར་བྱེད་མི་དགོས་ཏེ། དེས་དུང་དཀར་སེར་འཛིན་ལས་དམར་འཛིན་གྱི་བློ་སྐྱེ་བ་མེད་པ་དེ་འདིར་ཡང་མཚུངས་པའི་ཕྱིར། གལ་ཏེ་དངོས་པོ་ལྟར་སྣང་འདི་དོན་བྱེད་པ་ཅན་གྱི་དངོས་པོར་ཡོད་ན་དངོས་པོར་དམིགས་དགོས་པ་ལས་མ་དམིགས་པའི་ཕྱིར་ཏེ། ཡོད་པའི་ཆོས་ནི་དམིགས་པ་ནི། ། མེད་པ་ཁོ་ནར་ཉེ་བར་བསྟན། ། ཇི་སྟེ་ཆོས་འདི་དམིགས་མེད་ན། །
དམིགས་པ་ཡོད་པར་ག་ལ་འགྱུར། ། ཞེས་དང༌། མཚན་གཞི་མཚན་ཉིད་མ་གཏོགས་པ། ། དངོས་པོ་ཡང་ནི་ཡོད་མ་ཡིན། ། དངོས་མེད་གང་གི་ཡིན་པར་འགྱུར། ། ཞེས་དང༌། བློ་ཆུང་གང་དག་དངོས་རྣམས་ལ། ། ཡོད་པ་ཉིད་དང་མེད་ཉིད་དུ། ། བལྟ་བ་དེས་ནི་བལྟ་བྱ་བ། ། ཉེ་བར་ཞི་བ་ཞི་མ་མཐོང༌། །
སྐྱེ་དང་གནས་དང་འཇིག་པ་དག ། མ་གྲུབ་ཕྱིར་ན་འདུས་བྱས་མེད། ། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ནི་ཇི་ལྟར་འགྲུབ། ། ཞེས་དང༌། གང་དག་བདག་དང་དངོས་པོ་རྣམས། ། དེ་བཅོས་ཉིད་དང་ཐ་དད་པར། ། སྟོན་པ་དེ་དག་བསྟན་དོན་ལ། ། མཁས་པ་སྙམ་དུ་མི་སེམས་སོ། ། ཞེས་དང༌།
རྒྱུ་རྣམས་དང་ནི་རྐྱེན་དག་གི ། ཚོགས་པ་གང་ཡིན་དེ་ཡི་ནི། ། བདག་གིས་བདག་ཉིད་མི་བསྐྱེད་ན། ། འབྲས་བུ་ཇི་ལྟར་བསྐྱེད་པར་བྱེད། ། དེ་ཕྱིར་ཚོགས་པས་བྱས་པ་མེད། ། ཚོགས་མིན་བྱས་པ་འབྲས་བུ་མེད། ། འབྲས་བུ་ཡོད་པ་མ་ཡིན་ན། ། རྐྱེན་གྱིས་ཚོགས་པ་ག་ལ་ཡོད། ། ཅེས་དང༌། དངོས་པོ་དངོས་ལས་མི་སྐྱེ་སྟེ། །
དངོས་པོ་དངོས་མེད་ལས་མི་སྐྱེ། ། དངོས་མེད་དངོས་མེད་མི་སྐྱེ་སྟེ། ། དངོས་མེད་དངོས་ལ་མི་སྐྱེའོ། ། ཞེས་འབྱུང་ལ། དེའི་དངོས་པོ་དངོས་པོ་ལས་མི་སྐྱེ་བ་ཡང་རྟེན་འབྲེལ་གྱི་དངོས་པོ་ལས་ཡུལ་རང་ངོས་ཀྱི་གྲུབ་པའི་དངོས་པོ་ལ་བཞག་པ་མ་ཡིན་ཏེ། ཡིན་ན་རྒྱུ་འབྲས་ཀྱི་དངོས་པོ་རྟེན་ཅིང་འབྲེལ་འབྱུང་ཉིད་ཀྱི་དངོས་པོ་ལས་སྐྱེ་བ་མི་བཀག་པར་འགྱུར་བ་ལས་དེ་ལྟ་ཡང་མ་ཡིན་པའི་ཕྱིར། དེའི་འགྲེལ་པར་ཚིག་གསལ་དུ། རེ་ཞིག་དངོས་པོ་དེ་ཡང་དག་པར་འབྱུང་བ་ཞེས་བྱ་བ་ནི་དངོས་པོ་སྟེ་ཡང་དག་པར་འབྱུང་བ་ལ་སྐྱེ་བ་ཡོད་པ་མིན་ཏེ། ཞེས་འབྱུང་བའི་ཕྱིར། ཁྱད་པར་རྟགས་ཀྱི་དགག་བྱའི་དངོས་པོ་དང་རྟེན་འབྲེལ་ཚད་གྲུབ་ཀྱི་དངོས་པོ་གཉིས་ཀླུ་སྒྲུབ་ཀྱིས་བཞེད་དོ་ཞེས་པ་དེ་ནི་མགོན་པོ་ཀླུ་སྒྲུབ་ཀྱི་བཞེད་པ་མ་ཡིན་ཏེ།
མགོན་པོ་དེས་དངོས་པོ་ཐམས་ཅད་སྟོང་པར་གསུངས་པ་ལས་དེ་འདྲའི་དབྱེ་གསལ་མ་མཛད་པའི་ཕྱིར། ཇི་སྐད་དུ། ཡང་ན་དངོས་པོ་ཐམས་ཅད་དག ། སྟོང་ཕྱིར་རྟག་ལ་སོགས་ལྟ་བ། ། གང་དང་གང་དུ་གང་ལ་ནི། ། ཅི་ལས་ཀུན་ཏུ་འབྱུང་བར་འགྱུར། ། ཞེས་སོགས་སྨྲོས་ཀྱིས་མི་ལང་མོད་སྤྲོས་པ་ཆོག་གོ །
གཉིས་པ་ནི། ཅི་རྟེན་འབྲེལ་གྱི་དངོས་ཆོས་མེ་ལྟ་བུའི་མཚན་ཉིད་དེ་ཉིད་དུ་དོན་བྱེད་པར་ཚད་མས་གྲུབ་པས་རྟགས་ཀྱི་དགག་བྱ་ཡིན་པར་མི་འགྱུར་རོ་ཞེས་པ་འདི་ནི་འཐད་པ་མ་ཡིན་ཏེ། ཡིན་ན།
ཚ་བ་ནི་མེའི་མཚན་ཉིད་དེ་དེ་ལྟར་དོན་བྱེད་པའི་རང་བཞིན་ཅན་དུ་རིགས་པ་ལས་དེ་ལྟར་ཡང་མི་རིགས་པའི་ཕྱིར་ཏེ། མེ་གཙུབ་ཤིང་ལ་སོགས་པ་རྐྱེན་གྱིས་བསྐྱེད་ཅིང༌། དེ་ལས་གཞན་པའི་ཚ་བ་མེད་པས་ངོ་བོ་རྒྱུ་རྐྱེན་གྱིས་བསྐྱེད་པའི་ཕྱིར་དང༌། རྒྱུ་རྐྱེན་དེ་དག་ལ་ནི་ཚ་བ་མེད་པའི་ཕྱིར། མེ་རྒྱུན་ཆད་པའི་གཞན་དུ་འགྱུར་བ་དམིགས་ཤིང་དེ་ལས་གཞན་པའི་ཚ་བ་མེད་པས་ཚ་བ་དེ་ཉིད་དོན་བྱེད་པའི། ཚ་བ་དེ་ལས་གཞན་དུ་འགྱུར་བའི་ཕྱིར་དང༌། མེ་ནི་མཚོན་བྱ་ཡིན་ཅིང་ཚ་བ་ནི་མཚན་ཉིད་ཡིན་ལ་དམར་འབར་བ་ནི་མཚན་གཞི་ཡིན་པས། མཚན་ཉིད་དང་མཚན་གཞི་ལ་སོགས་པ་རྣམ་འཇོག་ཕན་ཚུན་ལྟོས་ནས་བཞག་ཅིང་དེ་ལས་གཞན་པའི་ཚ་བ་མེད་པས་རྣམ་འཇོག་ཆོས་གཞན་ཚ་བ་མེད་པས་རྣམ་འཇོག་ཆོས་གཞན་ལས་ལྟོས་པའི་ཕྱིར། ཚ་བ་མེའི་མཚན་ཉིད་ཅན་དུ་དོན་བྱེད་པ་ཀུན་རྫོབ་ཉིད་དུའང་རྣམ་པར་དཔྱད་ན་འགྲུབ་པ་མ་ཡིན་པའི་ཕྱིར། འདི་ལ་ཁྱེད་ན་རེ།
མེ་ནི་ཚ་ཞིང་བསྲེག་པའི་དོན་བྱེད་པར་འཇིག་རྟེན་ན་གྲགས་པ་དང༌། ཆོས་མངོན་པ་ལས་ཀྱང་དེ་ལྟར་གསུངས་སོ་སྙམ་ན། ཁོ་བོ་ཅག་འཇིག་རྟེན་ན་དེ་ལྟར་མ་གྲགས་སོ་ཞེས་པ་ནི་མི་སྨྲ་ཡི། འོན་ཀྱང་ཚ་སོགས་ཀྱི་དོན་བྱེད་པའི་དངོས་པོ་རང་བདེན་པ་ནི་མེའི་དངོས་པོ་རང་བདེན་པར་རྗེས་སུ་ཞུགས་པར་མི་འགྱུར་ཏེ། འགྱུར་ན་ཚ་སོགས་ཀྱི་མཚན་ཉིད་རྣམས་ཀྱང་མཚོན་བྱ་མིང་ཙམ་དུ་འགྱུར་ཞིང་མིང་ཙམ་དུ་འགྱུར་ན། མིང་ཙམ་གྱི་དོན་བྱེད་པ་ཅན་ཡིན་ན་དངོས་པོ་ལ་དོན་བྱེད་པ་ཉིད་དུའང་མི་འགྲུབ་པའི་ཕྱིར། དེ་ལྟ་མིན་པར་ཚ་སོགས་དོན་བྱེད་པ་ཅན་གྱི་དེ་ཉིད་ཡོད་པ་དང༌། དེ་ཚད་མས་གྲུབ་ན་དེ་བྱིས་པ་ལ་མངོན་སུམ་དུ་གྱུར་པས་བྱིས་པའང་སྒྲིབ་པ་མེད་པར་ཐལ་བར་འགྱུར་རོ། ། འོ་ན་མེའི་ཚ་བ་ལ་སོགས་པར་འཇིག་རྟེན་ན་གྲགས་ཤིང་ཆོས་མངོན་པའི་གསུང་རབ་སོགས་ནས་དོན་བྱེད་པའི་དངོས་པོར་བཤད་པ་དེ་ནི་བདེན་པ་གཉིས་ཀར་དོན་བྱེད་པའི་དངོས་པོར་མ་གྲུབ་བཞིན་དུ་འཇིག་རྟེན་པའི་བློ་འཁྲུལ་ངོ་ན་དོན་བྱེད་པ་ཅན་གྱི་དངོས་པོ་ལྟ་བུར་སྣང་བས་དེ་ལྟར་གྲགས་པ་ཡིན་ལ། གྲགས་པ་དེ་ཙམ་ཞིག་ནི་གྲགས་ངོར་ཐ་སྙད་བྱེད་པ་ན་དངོས་པོ་དག་གི་ཡོད་མེད་དང་སྐྱེ་འགག་སོགས་མ་དཔྱད་བསླུ་ཆོས་ཀྱི་རྐྱེན་འདུས་ཙམ་ལ་འཇིག་རྟེན་པ་དག་གིས་དངོས་པོར་བཏགས་པ་དེ་ཙམ་ཞིག་གི་རྗེས་བརྗོད་བྱེད་ཀྱང༌།
དེ་ཙམ་དུ་རྗེས་བརྗོད་བྱེད་པས་འཇིག་རྟེན་པ་གང་དག་དངོས་པོ་དེ་དེར་གྲུབ་ཏུ་བདེན་པར་ལྟ་བ་དེ་ལྟར་དེ་གྲུབ་ཏུ་བརྗོད་པ་ཡང་མ་ཡིན་ཏེ། ཚིག་གསལ་ལས། རྐྱེན་ཉིད་འདི་པ་ཙམ་གྱི་ཀུན་རྫོབ་ཏུ་གྲུབ་པར་ཁས་ལེན་གྱི། ཕྱོགས་བཞི་ཁས་བླངས་པའི་སྒོ་ནས་ནི་མ་ཡིན་ཏེ། དངོས་པོ་རང་བཞིན་དང་བཅས་པར་ཐལ་བའི་ཕྱིར། དེ་ཡང་རིགས་པ་མ་ཡིན་པའི་ཕྱིར་དང༌། རྐྱེན་འདི་པ་ཙམ་ཞིག་ཁས་བླངས་ན་ནི་རྒྱུ་དང་འབྲས་བུ་གཉིས་ཕན་ཚུན་ལྟོས་པའི་ཕྱིར་ངོ་བོ་ཉིད་ཀྱིས་གྲུབ་པ་ཡོད་པ་མ་ཡིན་པས། དངོས་པོ་རང་བཞིན་དང་བཅས་པར་སྨྲ་བ་འགྱུར་བ་མ་ཡིན་ནོ། ། ཞེས་བྱུང་བའི་ཕྱིར། རྐྱེན་འདི་པ་ཙམ་ཞེས་པ་དངོས་པོར་མ་གྲུབ་ཀྱང་དེ་གྲུབ་ཏུ་བདེན་པ་ལྟར་བསླད་ཆོས་ཀྱི་རྐྱེན་ཙམ་ལས་ཀུན་རྫོབ་ཀྱི་དངོས་ཆོས་འཇོག་པ་དང༌།
དངོས་ཆོས་དམིགས་པ་ལས་གཞན་དུ་བདེན་པ་གཉིས་ཀར་དོན་བྱེད་པ་དོན་དམ་པ་ཅན་གྱི་དོན་བྱེད་པ་མིན་པ་ནི། ཚིག་གསལ་ལས། ཇི་ལྟར་སེམས་དང་སེམས་ལས་བྱུང་བ་རྣམས་དམིགས་པ་དང་བཅས་པར་འགྱུར་ཞེ་ན། མཚན་ཉིད་འདི་ནི་ཀུན་རྫོབ་ཡིན་གྱི། དོན་དམ་པ་ནི་མ་ཡིན་པས་ཉེས་པ་མེད་དོ། ། ཞེས་འབྱུང་ངོ༌། ། འདི་ལ་ཙོང་ཁ་པ་ན་རེ། རྐྱེན་འདི་པ་ཙམ་གྱི་ཀུན་རྫོབ་གྲུབ་བྱ་བ་ནི་རྟགས་ཀྱི་དགག་བྱ་མིན་པའི་དངོས་པོ་རྒྱུ་རྐྱེན་ཚོགས་པའི་རྐྱེན་ལས་དངོས་པོ་ཐ་སྙད་ཚད་མས་གྲུབ་བྱ་བའི་དོན་ཡིན་ནོ་ཞེ་ན། རྐྱེན་གྱི་ཚོགས་པ་ལས་དངོས་པོ་རང་བདེན་པའི་དོན་བྱེད་པ་ཐ་སྙད་ཚད་གྲུབ་ཏུ་སྨྲ་བ་འདི་ནི། སྟོན་པ་ཡང་དག་པར་རྫོགས་པའི་སངས་རྒྱས་དང༌།
མགོན་པོ་ཀླུ་སྒྲུབ་གཉིས་ཀྱི་ངེས་དོན་དུ་གསུངས་པ་དེ་ཐམས་ཅད་ཡང་དག་པ་མ་ཡིན་ཞེས་སུན་འབྱིན་པའི་ཆེད་ཁོ་ནར་སྨྲས་པར་ཟད་དེ། བཅོམ་ལྡན་འདས་ཀྱིས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། ཞེས་གསུངས་པ་ལས། ཁྱེད་ལྟར་ན་འདི་ལྟར་འདོན་དགོས་པར་འགྱུར་ཏེ། གང་ཞིག་རྐྱེན་ལས་སྐྱེས་པ་དེ་ཉིད་སྐྱེས། ། ཡུལ་གྱི་སྡོད་ལུགས་ལས་སྐྱེས་དེ་མ་སྐྱེས། ། ཞེས་འདོན་རིགས་པའི་ཕྱིར་དང༌། འཕགས་པ་ཀླུས། རྒྱུ་རྣམས་དང་ནི་རྐྱེན་དག་གིས། །
ཚོགས་པ་གང་ཡིན་དེ་ཡིས་ནི། ། བདག་གིས་བདག་ཉིད་མིན་བསྐྱེད་ན། ། འབྲས་བུ་ཇི་ལྟར་བསྐྱེད་པར་བྱེད། ། དེ་ཕྱིར་ཚོགས་པས་བྱས་པ་མེད། ། ཚོགས་མིན་བྱས་པ་འབྲས་བུ་མེད། །

འབྲས་བུ་ཡོད་པ་མ་ཡིན་ན། ། རྐྱེན་ནི་ཚོགས་པ་ག་ལ་ཡོད། ། ཅི་རྐྱེན་གྱི་ཚོགས་པའི་དངོས་པོ་ལྟར་སྣང་བ་དེ་ཉིད་ཀྱི་ཕྱིར་དེ་དངོས་པོར་གྲུབ་པ་འགོག་པར་མཛད་པ་དེ་ཡང་ཁྱེད་རང་ལྟར་ན་རིགས་པ་དང་མི་ལྡན་པའི་ངག་ཡིད་དུ་འགྱུར་རོ། ། རྟེན་འབྲེལ་གྱི་དངོས་པོ་དེ་དེར་དོན་བྱེད་པ་ཅན་དུ་སྣང་བ་དེ་ལྟར་གྲུབ་ན། རྒྱུ་འབྲས་དང་སྔ་ཕྱི་སོགས་རྣམ་འཇོག་ལྟོས་པ་རྣམས་ཕན་ཚུན་ལྟོས་དགོས་པས་ཐལ་རང་ལ་ལྟོས་ནས་རང་འཇོག་ཏུ་འགྱུར་བ་ལས། དེ་ལ་རང་གྲུབ་པའམ་མ་གྲུབ་པ་ལྟོས་གྲང༌། དང་པོ་ལྟར་ན་ལྟོས་མི་དགོས་ཤིང༌། གཉིས་པ་ལྟར་ན་དེ་ལྟོས་པའི་ལྟོས་པ་ཉིད་མི་འགྲུབ་པས་གང་ལ་ལྟོས་ནས་གང་ཞིག་འགྲུབ་པར་འགྱུར་ཏེ། ཇི་སྐད་དུ། གལ་ཏེ་དངོས་པོ་གང་ལྟོས་གྲུབ། ། དེ་ཉིད་ལ་ཡང་ལྟོས་ནས་ནི། །
ལྟོས་བྱ་གང་ཡིན་དེ་འགྲུབ་ན། ། གང་ལ་ལྟོས་ནས་གང་ཞིག་འགྲུབ། ། ཅེས་འབྱུང་ངོ༌། ། ཡང་དུ་བ་དང་མྱུ་གུ་ལ་སོགས་པ་ངོ་བོ་ལྟོས་པ་རྣམས་ངོ་བོ་གྲུབ་པའམ་མ་གྲུབ་པ་ཞིག་ལྟོས་གྲང༌། དང་པོ་ལྟར་ན་ལྟོས་པ་དོན་མེད་ལ། གཉིས་པ་ལྟར་ན་བོང་བུའི་རྭ་ལྟར་ལྟོས་པ་པོ་མེད་པས་གང་ཞིག་ལྟོས་པར་འགྱུར་ཏེ། ལྟོས་པ་ཉིད་འདི་ལ་ལྟོས་ཞེས་ལྟོས་ཆོས་ཉིད་ལ་ལྟོས་པའི་ཕྱིར། ཇི་སྐད་དུ། དངོས་པོ་ལྟོས་གྲུབ་གང་ཡིན་པ། ། དེ་མ་གྲུབ་ན་ཇི་ལྟར་ལྟོས། །
གལ་ཏེ་གྲུབ་པ་ལྟོས་ཤེ་ན། ། དེ་ནི་ལྟོས་པ་མི་རིགས་སོ། ། ཞེས་འབྱུང་ངོ༌། ། ཡང་ངོ་བོ་ལྟོས་ཀྱང་རུང་རྣམ་འཇོག་ལྟོས་ཀྱང་རུང་སྟེ། ལྟོས་པ་ལྟོས་ཆོས་དུས་མཉམ་མི་མཉམ། དང་པོ་ལྟར་ན་དུས་མཉམ་པ་ཕན་གདགས་བྱ་འདོགས་བྱེད་མེད་པས་ལྟོས་པ་འགལ་ལ། གཉིས་པ་ལྟར་ན། ལྟོས་པ་ཡོད་ན་ལྟོས་ཆོས་མེད་ཅིང༌། ལྟོས་ཆོས་ཡོད་ཚེ་ལྟོས་པ་མེད་པས་ལྟོས་པ་འགལ་ཏེ། ཇི་སྐད་དུ།
འདོད་ཆགས་དང་ནི་ཆགས་པ་དག ། ལྷན་ཅིག་ལྷན་ཅིག་མིན་མི་འགྲུབ། ། འདོད་ཆགས་བཞིན་དུ་ཆོས་རྣམས་ཀུན། ། ལྷན་ཅིག་ལྷན་ཅིག་མིན་མི་འགྲུབ། ། ཅེས་གསུངས་པ་ལྟ་བུའོ། ། འོ་ན་ཁྱེད་ཅག་དངོས་པོ་རྒྱུ་མེད་དུ་སྨྲ་བ་འགོག་པ་ལ། རེས་འགལ་བའི་རྟགས་ཀྱི་དངོས་ཆོས་ལྟོས་གཞག་ཙམ་གྱིས་གྲུབ་སྣང་མ་ཡིན་པ་འགོག་པ་ཡང་མི་འཐད་དེ། རྟེན་འབྲེལ་གྱིས་དངོས་ཆོས་དངོས་པོར་གྲུབ་པར་འགོག་པར་བྱེད་པའི་ཕྱིར་སྙམ་ན། མ་ཁྱབ་སྟེ། རྒྱུ་མེད་ཀྱི་དངོས་པོ་དང་ལྟོས་མེད་ཀྱི་རྒྱུ་འབྲས་ཀྱི་དངོས་པོ་དོན་བྱེད་པར་བདེན་པ་ཅན་འགོག་པའི་ཆེད་དུ་ལྟོས་བཞག་གི་དངོས་པོ་ལས་ལྟོས་གཞག་མིན་པའི་དངོས་གྲུབ་འགོག་པའི་སླད་དུ་དེ་སྐད་གསུངས་པའི་ཕྱིར་ཏེ།
གང་ཟག་འགའ་ཞིག་ལྟོས་འབྱུང་མིན་པའི་དངོས་པོ་གྲུབ་པར་རྟོག་ཀྱང་ལྟོས་གྲུབ་ཀྱི་དངོས་པོ་རང་བདེན་པར་རྟོག་པ་ལ་དེ་བཟློག་ཆེད་རྟེན་འབྲེལ་ལ་དངོས་པོར་རྟོག་པ་ཉིད་ཀྱང་བཟློག་པར་མཛད་པའི་ཕྱིར། དཔེར་ན་མི་སྟོང་བར་བདེན་གྲུབ་ཀྱི་ཆོས་སུ་ཞེན་པ་ལས་དེ་བཟློག་ནས་བདེན་མེད་བརྗོད་པ་ན། གང་ཟག་ཁ་ཅིག་བདེན་མེད་ཀྱི་ཆོས་བདེན་གྲུབ་ཏུ་རྟོག་པ་ཡང་རྟོག་པ་དེ་སླར་ཡང་གཞན་གྲགས་ཀྱི་རིགས་པས་སེལ་བར་བྱེད་པ་བཞིན་ནོ། ། དེས་ན་སྔར་བཀག་ཚོད་དེ་འདིར་བཀག་ནས་གཞན་གྲགས་དེ་ངོར་སྒྲུབ་པ་ལྟར་བརྗོད་ཚོད་དེ་འདིར་མ་བཀག་ལ། འདིར་བཀག་ཚོད་དེ་སྔར་བཀག་མ་ཟིན་པས་འདིར་འགོག་པར་བྱེད་པ་ཡིན་ནོ། ། འོ་ན་ཁྱོད་ཀྱི་རྟེན་འབྲེལ་གྱི་དངོས་ཆོས་འདི་ཐམས་ཅད་ཐ་སྙད་དུའང་ཚད་མས་དངོས་པོར་མ་གྲུབ་ན། འདི་ལྟར་དངོས་པོ་དོན་བྱེད་པ་ལྟར་གྱུར་པའི་ཆོས་འདི་ཅི་ཞིག་ཏུ་ཟད་སྙམ་ན། དེ་ནི་བཏགས་བཞག་དང་ལྟོས་ཆོས་ཀྱི་རྒྱུ་རྐྱེན་གདོད་ནས་རང་བཞིན་ཅུང་ཟད་ཀྱང་མེད་པ་ལ་རྒྱུ་རྐྱེན་ལྟར་བཅོས་པའི་བསླད་པ་ཉིད་ཀྱིས་དེས་བཞག་གི་དངོས་པོ་ལྟར་སྣང་བ་ཡིན་ཏེ། གང་འཇིག་རྟེན་པ་དག་གིས་འདི་ཙམ་ཞིག་ལ་ཉེ་བར་བརྟེན་ནས་འཆིང་གྲོལ་དང་འཁོར་འདས་ཐམས་ཅད་རྣམ་པར་བཞག་པ་ལས་འཇོག་ཐབས་གཞན་ནི་གནས་རྙེད་པ་མ་ཡིན་ཏེ། ཇི་སྐད་དུ།
བརྟེན་ནས་འབྱུང་བའི་བྱ་བ་ནི། ། ཁོ་བོས་རྨི་ལམ་སྒྱུ་འདྲར་འདོད། ། ཅེས་དང༌། རྩོད་བཟློག་ལས། ཇི་ལྟར་སྟོན་པས་སྤྲུལ་པ་ནི། ། རྫུ་འཕྲུལ་ཕུན་ཚོགས་ཀྱིས་སྤྲུལ་ཅིང༌། ། སྤྲུལ་པ་དེ་ཡང་སྤྲུལ་པ་ན། ། སླར་ཡང་གཞན་ནི་སྤྲུལ་པ་ལྟར། ། དེ་བཞིན་བྱེད་པོ་དེ་ལས་གང༌། ། བྱས་པའང་སྤྲུལ་པའི་རྣམ་པ་བཞིན། །
དཔེར་ན་སྤྲུལ་པས་སྤྲུལ་གཞན་ཞིག ། སྤྲུལ་པ་མཛད་པ་དེ་བཞིན་ནོ། ། ཉོན་མོངས་ལས་དང་ལུས་རྣམས་དང༌། ། བྱེད་པ་པོ་དང་འབྲས་བུ་དག ། དྲི་ཟའི་གྲོང་ཁྱེར་ལྟ་བུ་དང༌། ། སྨིག་རྒྱུ་རྨི་ལམ་འདྲ་བ་ཡིན། ། ཅེས་འབྱུང་ལ། རྨི་ལམ་དང་སྒྱུ་མ་སོགས་དཔེར་བྱེད་པ་ཡང་སྣང་དུས་ཉིད་ནས་ཇི་ལྟར་སྣང་བ་ལྟར་རང་བཞིན་མེད་པ་དང་མེད་བཞིན་དུ་སྣང་བ་དཔེར་བྱེད་པ་ཡིན་གྱི་མིག་དག་པ་བསད་པའི་ཤེས་པ་དཔེར་བྱེད་པ་ནི་མ་ཡིན་ནོ་ཞེས་དབུ་མ་པ་ཆེན་པོ་རྡོ་རྗེ་སེང་གེས་བདག་ཉིད་ཆེན་པོ་བྱང་ཆུབ་བརྩོན་འགྲུས་ཀྱིས་གསུངས་སོ་ཞེས་ལེགས་པར་བཤད་དོ། ། དེས་ན་གཟུགས་བརྙན་ལ་སོགས་པ་ནི་སྣང་དུས་ཉིད་ནས་གདོད་མ་ནས་སྟོང་པ་དངོས་པོར་མ་གྲུབ་པའི་དཔེ་ཁོ་ནར་མཚོན་པར་བྱེད་པ་ཡིན་ལ། ཤར་ཙོང་ཁ་པ་ན་རེ།
གཟུགས་བརྙན་ནི་བྱད་བཞིན་དུ་བདེན་པས་སྟོང་པ་ཡིན་གྱི། གཟུགས་བརྙན་རང་གི་མཚན་ཉིད་ཀྱིས་གྲུབ་པའི་བདེན་སྟོང་གི་དོན་མེད་པས་གཟུགས་བརྙན་ཀུན་རྫོབ་ཀྱི་བདེན་པ་ཡིན་ཏེ། མ་ཡིན་ན། མཐོང་བ་རྫུན་པ་ཀུན་རྫོབ་བདེན་པར་གསུངས། ། ཞེས་བཤད་པས་གཟུགས་བརྙན་ཀུན་རྫོབ་བདེན་པར་མི་འཇོག་པ་ག་ལ་ཡིན། དེ་ལྟ་མིན་པར་ཀུན་རྫོབ་ཏུ་བདེན་པར་མེད་ན་ཀུན་རྫོབ་བདེན་པ་ཡིན་པར་འགལ་ན། རང་གི་མཚན་ཉིད་ཀྱིས་གྲུབ་པ་ཐ་སྙད་དུ་ཡང་མེད་ཀྱང༌། རག་གི་མཚན་ཉིད་ཀྱིས་གྲུབ་པར་སྣང་བ་ཀུན་རྫོབ་བདེན་པར་བཤད་པ་དང་འགལ་བ་དང༌། དེའི་ཕྱིར་གཟུགས་བརྙན་སོགས་འཇིག་རྟེན་པའི་ཤེས་པ་རང་ག་བས་ཀྱང་འཁྲུལ་པར་ཤེས་པའི་ཡུལ་རྣམས་ཀུན་རྫོབ་བདེན་པ་མིན་གྱི། ཀུན་རྫོབ་ཙམ་མོ་ཞེས་ཟེར་བ་ནི་འཇིག་རྟེན་དང་དབུ་མ་པའི་བདེན་རྫུན་ལ་གོ་བ་མ་ཆགས་པའི་གཏམ་དུ་སྣང་ངོ༌། །
ཞེས་སྨྲའོ། ། དེ་ལྟར་སྨྲ་བ་དེ་ཁྱེད་ལ་མི་སྨྲ་ཀ་མེད་ཀྱི་བསྒྲུབ་བྱ་ཞིག་ཞེ་ལ་བསྒྲུབ་རྒྱུར་སྣང་བས་དེ་ལྟར་སྨྲ་དགོས་བྱུང་བ་བདེན་མོད། གསུང་རབ་འདི་པ་དག་གི་དགོངས་པ་ནི་མ་ཡིན་ཏེ། གཟུགས་བརྙན་སོགས་རང་གི་མཚན་ཉིད་ཀྱི་གྲུབ་པར་འཇིག་རྟེན་ན་སྣང་ན། དེ་འཇིག་རྟེན་པའི་ངོར་ཡང་དག་ཀུན་རྫོབ་ཀྱི་བདེན་པའི་མྱུག་སོགས་རང་གིས་མཚན་ཉིད་ཀྱིས་མ་གྲུབ་པའི་མཐུན་དཔེར་ཇི་ལྟར་འགྱུར་བའི་ཕྱིར་དང༌། གཟུགས་བརྙན་དེ་བྱད་བཞིན་གྱི་གཟུགས་སུ་མ་གྲུབ་བཞིན་བྱད་བཞིན་དུ་སྣང་བ་དེ་ལ་གཟུགས་བརྙན་ཞེས་བརྗོད་པ་ལས། དེ་ལས་གཞན་རང་གི་མཚན་ཉིད་གྲུབ་པར་སྣང་བའི་གཟུགས་བརྙན་འཇིག་རྟེན་པའི་བློ་རང་ག་བ་ལ་སྣང་ཆར་ཡོད་པ་མ་ཡིན་ཏེ། ཡོད་ན་དེ་རང་གི་མཚན་ཉིད་ཀྱིས་གྲུབ་པའི་བྱ་བ་བྱེད་པ་ལྟར་སྣང་དགོས་ལ། དེ་ལྟར་སྣང་ན་དེ་ཡང་དག་ཀུན་རྫོབ་བདེན་པར་སོང་ལ། དེ་ལྟ་ན་གཟུགས་བརྙན་དང་སྒྱུ་མ་དང་རྨི་ལམ་སོགས་ལོག་པའི་ཀུན་རྫོབ་ཏུ་བཞག་པ་དང་འགལ་བའི་ཕྱིར།
ཡང་ཁྱེད་འཇིག་རྟེན་རང་གྲགས་ཀྱི་ལོག་པའི་ཀུན་རྫོབ་དེ་ལ་ཡང་ལོག་པའི་ཀུན་རྫོབ་ཏུ་འཇོག་བྱེད་ཀྱི་ཆ་ནས་དེར་སོང་བ་དང༌། ཡང་དག་ཀུན་རྫོབ་ཏུ་འཇུག་བྱེད་ཀྱི་ཆ་ནས་དེ་དེར་སོང་བ་གཉིས་ཡོད་དོ་སྙམ་ན། དེ་ལྟར་ཡང་མ་ཡིན་ཏེ། དེ་ལྟ་ན་ཡང་ལོག་གི་རྣམ་གཞག་ཐུག་མེད་དུ་འགྱུར་བ་དང༌། འཐད་པ་དེ་ལྟ་ན་ཡང་དག་ཀུན་རྫོབ་ལ་ཡང་ཐལ་འགྱུར་བ་རང་ལུགས་ཀྱིས་ཡང་ལོག་གཉིས་སུ་སོང་བའི་ཆ་བཞག་རིགས་པར་འགྱུར་བ་ལས། ཐལ་འགྱུར་བས་དེ་ལྟར་མ་བཞག་པར་འཇིག་རྟེན་པས་འདོད་པའི་ཡང་དག་ཀུན་རྫོབ་ལའང་ཀུན་རྫོབ་ཏུ་ཡང་དཔྱད་ན་དེར་འཇོག་བྱེད་མེད་པས་ཀུན་རྫོབ་ཀྱི་ཆོས་ཐམས་ཅད་ལོག་པའི་ཀུན་རྫོབ་ལས་འགར་ཡང་ཡང་དག་པར་བདེན་པའི་ཀུན་རྫོབ་པ་ཡོད་པ་མ་ཡིན་པར་བཞེད་པའི་ཕྱིར། གཟུགས་བརྙན་སོགས་ཀུན་རྫོབ་བདེན་པ་མ་ཡིན་ན། མཐོང་བ་རྫུན་པ་ཀུན་རྫོབ་བདེན་པར་གསུངས། ། ཞེས་འབྱུང་བ་དང་འགལ་ལོ་སྙམ་དུ་སྨྲ་བ་དེ་ནི་རང་ཉིད་ཀྱི་ཤེས་རབ་ལ་རང་ཉིད་ཀྱིས་ཅོ་འདྲི་བར་བྱེད་པར་བས་ཏེ། ཀུན་རྫོབ་བདེན་པར་གསུངས་པ་ཙམ་གྱིས་ཀུན་རྫོབ་བདེན་པར་འགྱུར་ན།
དོན་དམ་བདེན་པར་གསུངས་པ་ཙམ་གྱིས་དོན་དམ་བདེན་པར་ཡང་འགྱུར་དགོས་ལ། དེ་ལྟར་ཡང་འདོད་མི་ནུས་པའི་ཕྱིར་ཏེ། རྣམ་གྲངས་དོན་དམ་བདེན་པ་དེ་དོན་དམ་བདེན་པ་ཡང་དག་པར་བཞག་མི་ནུས་པའི་ཕྱིར་ཏེ། རིགས་པ་དྲུག་ཅུ་པའི་འགྲེལ་པར་མྱང་འདས་དོན་དམ་པར་ཀུན་རྫོབ་ཀྱི་བདེན་པར་བཞག་པ་ལྟ་བུའོ། ། དེས་ན་སྤྱིར་མཐོང་བ་རྫུན་པ་བདེན་པ་གཉིས་གང་དུ་འཇོག་ན། མཐོང་བྱར་བྱུང་བ་ཙམ་དུ་བཏགས་པས་ཀུན་རྫོབ་བདེན་པའི་ཁོངས་སུ་བསྡུ་ཡང༌། ཀུན་རྫོབ་པ་ཙམ་དུ་འཇོག་ན་འཇིག་རྟེན་དུ་གྲུབ་པའི་ཀུན་རྫོབ་བདེན་པ་ཡིན་པས་མ་ཁྱབ་པ་ནི། ཤེས་བྱ་རྟེན་འབྲེལ་དང་མཐུན་པར་སྨྲ་བ་དག་གིས་རྗེས་ཟློས་སུ་དབུ་མ་ཐལ་འགྱུར་བ་དག་གིས་ཀྱང་གཞན་གྲགས་ཙམ་དུ་སྨྲ་བ་ཡིན་ཏེ། གནོད་པ་མེད་པའི་དབང་པོ་དྲུག་རྣམས་ཀྱིས། ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། །
འཇིག་རྟེན་ཉིད་ལས་བདེན་ཡིན། ། ཞེས་དང༌། ལྷག་མ་ནི། ། འཇིག་རྟེན་ཉིད་ལས་ལོག་པར་རྣམ་པར་གཞག ། ཅེས་དང༌། སྒྱུ་མ་སྨིག་རྒྱུ་ལ་སོགས་བཏགས་པ་གང༌། ། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཅེས་འབྱུང་བ་དང༌། འཇུག་པ་རང་འགྲེལ་ལས། གཟུགས་བརྙན་ལ་སོགས་པ་གང་ཞིག་དབང་པོ་རྣམས་ལ་གནོད་པ་ཡོད་ན་ཡུལ་གྱི་ངོ་བོ་ཉིད་དུ་སྣང་བ་དེ་ནི་འཇིག་རྟེན་ཉིད་ལས་ལྟོས་ནས་ལོག་པ་ཡིན་ནོ། །
ཞེས་དང༌། ཡང་དེར། རྟེན་འབྱུང་བ་དང་གཟུགས་བརྙན་དང་བྲག་ཆ་ལ་སོགས་པ་ཅུང་ཟད་གཅིག་ནི་རྫུན་ཡང་མ་རིག་པ་དང་ལྡན་པ་རྣམས་ལ་སྣང་ན། སྔོན་པོ་ལ་སོགས་པ་གཟུགས་དང་སེམས་དང་ཚོར་བ་ལ་སོགས་པ་ཅུང་ཟད་གཅིག་ནི་བདེན་པར་སྣང་སྟེ། རང་བཞིན་ནི་མ་རིག་པ་དང་ལྡན་པ་རྣམས་ལ་རྣམ་པ་ཐམས་ཅད་དུ་མི་སྣང་ངོ༌། ། དེ་ཕྱིར་དེ་དང་གང་ཞིག་ཀུན་རྫོབ་ཏུ་ཡང་རྫུན་པ་ནི་ཀུན་རྫོབ་ཀྱི་བདེན་པ་མ་ཡིན་ནོ། ། ཞེས་འཇིག་རྟེན་རང་ག་བའི་ངོར་གཟུགས་བརྙན་དེ་གཟུགས་སུ་ཡང་མི་བདེན་ཅིང༌། དེར་མི་བདེན་ན་གཟུགས་བརྙན་གྱི་ཆོས་ཞེས་དོན་བྱེད་ནུས་ཀྱི་མཚན་ཉིད་འཛིན་པའི་ཡང་དག་ཀུན་རྫོབ་ཏུ་བདེན་པ་ཡང་མེད་པས་ལོག་པའི་ཀུན་རྫོབ་ཁོ་ནར་དཔལ་ལྡན་ཟླ་བས་འདི་ཙམ་དུ་བཤད་པ་ལ། ཁྱེད་ཀྱིས་དེ་ལྟར་མ་བཤད་ཅེས་སྨད་ལོག་མགོ་དཀྲིས་དེ་ཙམ་དུ་བྱེད་པ་ནི། ཅི་ཁྱེད་དཔལ་ལྡན་ཟླ་བ་ཉིད་ལ་མ་རངས་ནས་བརྗོད་པར་ཟད་པ་ལས་གཞན་དུ་ཅི་བྱར་ཡོད།
ཡང་སློབ་དཔོན་ཆེན་པོ་ཟླ་བས་གཟུགས་བརྙན་དང་སྒྱུ་མ་སོགས་ཀུན་རྫོབ་ཏུ་བདེན་པ་ཡིན་ན་གཟུགས་བརྙན་སོགས་དེ་འཕགས་པ་ལ་ཀུན་རྫོབ་ཏུ་བདེན་པའི་བདེན་པ་མི་སྣང་ཞིང༌། ཀུན་རྫོབ་ཙམ་སྣང་བའི་མཐུན་དཔེར་བཞག་པ་ཡང་རིགས་པར་མི་འགྱུར་ཏེ། དེ་ཉིད་འཇིག་རྟེན་པ་ལ་ཀུན་རྫོབ་ཏུ་རང་གི་མཚན་ཉིད་ཀྱི་བདེན་པར་གྲུབ་པར་སྣང་བའི་ཕྱིར། འདོད་མི་ནུས་ཏེ། འཇུག་འགྲེལ་ལས། བྱིས་པ་རྣམས་ལ་ནི་བསླུ་བར་བྱེད་པ་ཡིན་ལ། དེ་ལས་གཞན་པ་རྣམས་ལ་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་བར་འབྱུང་བ་ཉིད་ཀྱི་ཀུན་རྫོབ་ཙམ་དུ་འགྱུར་རོ། ། ཞེས་འབྱུང་བའི་ཕྱིར། སྒྱུ་མ་སོགས་ཀུན་རྫོབ་ཏུ་ཀུན་རྫོབ་ཀྱི་བདེན་པར་གྲུབ་པ་མིན་པར་ཀུན་རྫོབ་ཙམ་དུ་བཤད་པ་ལ་ཁྱེད་ཅག་གིས་བསྙོན་དུ་ཅི་ཞིག་ཡོད། ཁྱེད་ཀུན་རྫོབ་ཏུ་བདེན་པར་མེད་ན་ཀུན་རྫོབ་བདེན་པ་ཡིན་པར་འགལ་ན་རང་གི་མཚན་ཉིད་ཀྱིས་གྲུབ་པ་ཐ་སྙད་དུའང་མེད་ན་རང་གི་མཚན་ཉིད་ཀྱིས་གྲུབ་པར་སྣང་བ་དེ་ཀུན་རྫོབ་བདེན་པ་ཡིན་པར་བཤད་པ་དང་འགལ་ཞེས་པ་ཡང་རང་ཉིད་ཀྱི་བློ་གྲོས་ཀྱི་བདེན་གཉིས་རྣམ་པར་གཞག་པའི་འཇུག་པ་ལ་བློ་མ་ཕྱོགས་སོ་ཞེས་སྟོན་པར་ཟད་དེ།
མེའི་ཚ་སྲེག་སོགས་རང་མཚན་དུ་དོན་བྱེད་པར་བདེན་པར་གྲུབ་པ་ཡང་དག་ཀུན་རྫོབ་ཙམ་དུ་སྣང་བ་ནི་མ་དཔྱད་པའི་གྲགས་པ་སོར་བཞག་པ་ན་ཡིན་གྱི། དཔྱད་ན་དེ་ལྟར་རང་གི་མཚན་ཉིད་ཀྱིས་བདེན་པར་གྲུབ་པ་མེད་ན་དེ་ཉིད་དེར་བདེན་པར་སྣང་བ་མི་འགྲུབ་པའི་ཕྱིར་ཏེ། དེར་བདེན་སྣང་དུ་བཞག་པ་དེ་དེ་ལྟར་རྫུན་པའི་དོན་ཅན་ཉིད་དུ་རྣམ་པར་དཔྱད་པ་ཉིད་དུ་བྱེད་པའི་ཕྱིར། དེས་ན་ཁོ་བོ་ཅག་རང་མཚན་དུ་གྲུབ་པར་སྣང་བའི་བདེན་པ་དེ་ཀུན་རྫོབ་ཀྱི་བདེན་པ་ཡིན་པར་རང་ལུགས་ཀྱིས་ག་ལ་འདོད་དེ། དེ་ལྟར་འདོད་ན་ཀུན་རྫོབ་བདེན་པ་ཡིན་པ་ཡོད་ན་ཀུན་རྫོབ་ལ་བདེན་པ་ཡོད་པར་འགྱུར་བས་ཀུན་རྫོབ་ཏུ་ཀུན་རྫོབ་བདེན་པར་མེད་པ་ཡང་མི་འགྲུབ་པའི་ཕྱིར། འོ་ན་ཁྱེད་ལ་ཀུན་རྫོབ་བདེན་པ་མེད་པར་འགྱུར་རོ་ཞེ་ན། ཁོ་བོ་ཅག་དཔྱད་པ་ན་དེ་དེར་ཡོད་མེད་ཐམས་ཅད་འགོག་ཅིང་དེ་ཡོད་མེད་གང་དུ་ཡང་རང་ལུགས་ཀྱིས་འཇོག་པ་བྱར་མེད་དེ། རང་བཞིན་ལ་དཔྱད་པ་ཉིད་ཀྱི་གྲུབ་པ་ནི་སྨྲ་བརྗོད་བྲལ་བ་ལ་ཐུག་པའི་ཕྱིར། ཡང༌། ཁྱེད་ཅག་གཟུགས་བརྙན་རང་གི་མཚན་ཉིད་ཀྱིས་གྲུབ་པའི་ཀུན་རྫོབ་བདེན་པ་ཡིན་ཏེ།
དེ་ཡང་དག་ཀུན་རྫོབ་བདེན་པ་ཡིན་པའི་ཕྱིར་ཏེ། འཇིག་རྟེན་ན་ཆོས་ཐམས་ཅད་བདེན་མེད་དུ་གཏན་ལ་འབེབས་བྱེད་ཀྱི་མཐུན་དཔེའི་དངོས་པོ་ཡིན་པའི་ཕྱིར་ཞེས་དྭོགས་ན་ཡང་མི་རུང་སྟེ། མཐུན་དཔེའི་དངོས་པོ་ཡང་དངོས་པོར་ཡོད་པའི་མཐུན་དཔེར་དངོས་པོར་ཡོད་པ་ཞིག་བཀོད་ན་དེ་ཐ་སྙད་དུ་དངོས་པོར་བཞག་པ་ཡིན་ན་ཁྱེད་བདེན་དུ་ཆུག ། འདི་ནི་བསྒྲུབ་བྱའི་ཆོས་གང་དངོས་པོར་ཡོད་པ་འགོག་པའི་མཐུན་དཔེར། དངོས་པོས་དབེན་པ་ཉིད་དངོས་ཆོས་སུ་འཁྲུལ་པའི་མོད་ཆོས་ཉིད་བཀོད་པ་ཡིན་པས། དངོས་མེད་ཀྱི་དངོས་ཆོས་བཞིན་ཞེས་མཐུན་དཔེར་བཀོད་པ་བྱས་པའི་ཚེ། དེ་ལ་དཔྱོད་ལྡན་སུ་ཞིག་དངོས་མེད་ཀྱི་དངོས་ཆོས་ལ་དངོས་པོར་གྲུབ་པའི་རྟོགས་པ་སྐྱེ་བ་མ་ཡིན་པའི་ཕྱིར། ཅི་ཁྱོད་དངོས་མེད་ལ་དངོས་ཆོས་ཀྱི་སྒྲ་སྦྱོར་བ་མི་འཐད་དེ། དངོས་མེད་ལ་དངོས་ཆོས་ཀྱི་སྒྲ་སྦྱོར་བ་མི་སྲིད་པའི་ཕྱིར་སྙམ་ན། མ་ཡིན་སྟེ།
སྟོང་པ་ཉིད་དངོས་པོས་དབེན་པ་ལ་དཔལ་ལྡན་ཟླ་བས་དངོས་པོའི་སྒྲ་སྦྱར་བར་མཛད་པའི་ཕྱིར་ཏེ། ཇི་སྐད་དུ། དེ་ཉིད་བདག་ཅན་དངོས་ལས་ཚུ་རོལ་དུ། ། ཞེས་བཤད་པའི་ཕྱིར། དེས་ན་དངོས་པོར་མེད་པའི་དངོས་ཆོས་དངོས་པོར་མེད་པ་མཚོན་བྱེད་ཀྱི་དངོས་མེད་དཔེར་བཀོད་པའི་ཐབས་ཀྱིས་དངོས་པོར་ཡོད་པ་འགོག་པར་བྱས་པས་དེར་མཚོན་བྱེད་དངོས་མེད་ཀྱི་དཔེ་དངོས་པོར་འགྱུར་ན། ཐ་སྙད་དུ་བོང་བུ་ལ་རྭ་མེད་དེ། འཇིག་རྟེན་ན་དེ་ལྟར་མ་དམིགས་པའི་ཕྱིར་རི་བོང་གི་རྭ་བཞིན་ཞེས་བརྗོད་པ་ན། རི་བོང་གི་རྭ་ཡང་ཁྱེད་ལ་དངོས་པོར་ཅིའི་ཕྱིར་མི་འགྱུར། གཟུགས་བརྙན་དེ་བྱད་བཞིན་གྱི་གཟུགས་སུ་མ་གྲུབ་ཀྱང་གཟུགས་བརྙན་གྱི་དངོས་པོར་གྲུབ་བྱ་བ་འདི་རིགས་པ་དང་མི་ལྡན་པས་འཇིག་རྟེན་ཉིད་དུ་ཡང་མི་འགྲུབ་ཅིང༌། ཐེག་དམན་གྱི་བསྟན་བཅོས་སུའང་མི་འབྱུང་ན་ཤེས་བྱ་རྟེན་འབྲེལ་དང་མཐུན་པར་སྨྲ་བའི་དབུ་མའི་བསྟན་བཅོས་ལས་དེ་ལྟར་འབྱུང་བར་ག་ལ་འོས་ཏེ།
འཇིག་རྟེན་གྱིས་ཀྱང་གཟུགས་བརྙན་གཟུགས་སུ་མེད་ན་གཟུགས་བརྙན་དངོས་པོར་བརྫུན་པ་ལས་དངོས་པོར་བདེན་པ་རྟོག་པ་མེད་པའི་ཕྱིར་ཏེ། གཟུགས་ནི་གཟུགས་བརྙན་མ་ཡིན་ལ། གཟུགས་བརྙན་ནི་གཟུགས་མ་ཡིན་ལ། དེ་ལྟ་ན་གཟུགས་བརྙན་ནི་གཟུགས་བརྙན་རང་གི་རྒྱུ་རྐྱེན་རང་གི་དངོས་པོ་དོན་བྱེད་པ་རང་དབང་ཅན་ཚོགས་ནས་གཟུགས་བརྙན་གྱི་དངོས་པོར་བསྐྱེད་པ་མ་ཡིན་པའི་ཕྱིར། གཟུགས་བརྙན་ནི་གཟུགས་ལ་ལྟོས་ཏེ་འཁྲུལ་རྒྱུ་དངོས་མེད་ཕན་ཚུན་ལྟོས་ནས་འཁྲུལ་ཆོས་གཟུགས་བརྙན་དུ་འཆར་བ་ལས། གཟུགས་བརྙན་དེ་དོན་ལ་དངོས་ཆོས་སུ་བརྡ་ལ་བྱང་བའི་འཇིག་རྟེན་རང་ག་བ་སུའི་ཡང་རྒྱུད་ལ་མི་འཆར་བའི་ཕྱིར། འཆར་ན་གཟུགས་བརྙན་དེ་དངོས་པོ་ཡིན་པ་གཞིར་བྱས་ལ། བེམ་ཤེས་ཀྱི་དངོས་པོ་གཉིས་ལས་མི་འདའ་ལ། དེའི་ཚེ་ཤེས་པར་ནི་མི་རུང་ལ། བེམ་པོ་ལས་འོས་མེད་ཅིང་བེམ་པོ་ལ་གཟུགས་བརྙན་དེ་སྒྲ་དྲི་རོ་རེག་བཞིའི་དངོས་པོར་ནི་ཡོད་མི་རིགས་པའི་ཕྱིར་ཏེ།
དེ་དག་འཁྲུལ་མ་འཁྲུལ་གང་གི་སྒོ་ནས་ཀྱང་འབྲེལ་བ་མེད་པའི་ཕྱིར། དེས་ན་གཟུགས་ཀྱི་དངོས་པོ་ལས་འོས་མེད་པའི་ཕྱིར། མདོ་སྡེ་པས་སྔོ་འཛིན་གྱི་ཤེས་རྣམ་འཇོག་པ་ན་དེ་དངོས་པོར་འཇོག་པ་ལས་འོས་མེད་ཀྱི་དཀར་དམར་སོགས་སུ་འཇོག་པ་ཡང་མ་ཡིན་པ་བཞིན་ནོ། ། འོ་ན་ཡང་གཟུགས་བརྙན་དེ་ཁ་དོག་ལ་སོགས་པའི་གཟུགས་སུ་ཡང་འཇོག་པས་ཅི་ལྟོ་སྙམ་ན། འདི་ལྟ་བུའི་བླུན་པོའི་རྟོག་པ་ནི་ཀུན་མཁྱེན་གཉིས་པ་དབྱིག་གཉེན་གྱིས་སྔར་ཉིད་ནས་བཀག་པ་ཡིན་ཏེ། མཛོད་འགྲེལ་ལས། ཆད་ནས་འབྱུང་བ་ཡང་མཐོང་སྟེ། དཔེར་ན་མེ་ལོང་ལ་སོགས་པ་དག་གི་ནང་དུ་གཟུགས་ལས་གཟུགས་ལྟ་བུའོ། ། ཞེས་ཕྱོགས་སྔ་བཀོད་ནས། གཟུགས་བརྙན་མ་གྲུབ་ཕྱིར་བ་དང༌། །
ཞེས་འབྱུང་ལ། དེའི་འགྲེལ་པར། གཟུགས་བརྙན་ཞེས་པ་ཁ་དོག་གི་ཁྱད་པར་གཞན་ཁོ་ན་ཞིག་འབྱུང་ངོ་ཞེས་བྱ་བ་དེ་ནི་མ་གྲུབ་བོ་ཞེས་དང༌། གཞུང་འདི་ལ། སྔོན་ཆོས་རྒྱལ་ལོ་པཎ་དུས་ཀྱི་གནའ་མཆན་ལས། གཟུགས་བརྙན་རང་མེད་ཙ་ན་གཟུགས་ཀྱི་ངོ་བོ་ཉིད་ཅན་བྱ་བའི་སྒྲུབ་བྱེད་མེད་ལ། ཆད་ནས་འབྱུང་བའི་བསྒྲུབ་བྱ་མེད་པས། ཞེས་འབྱུང་བའི་ཕྱིར་རོ། ། དེས་ན་གཟུགས་བརྙན་དེ་ཐ་སྙད་དུ་བེམ་ཤེས་གང་གི་དངོས་པོར་ཡང་མ་གྲུབ་ན་དེའི་དངོས་པོ་ཇི་ལྟ་བུ་ཞིག་ཏུ་གྲུབ་བསམ་དགོས་པ་ཡིན་ནོ། ། འོ་ན་གཟུགས་བརྙན་དངོས་པོར་མེད་ན་གཟུགས་བརྙན་དུ་སྣང་བའི་ཆོས་འདི་ཅི་ཡིན་ཞེ་ན།
འདི་ལྟ་བུའི་དངོས་པོ་ལ་ལྷག་པར་ཞེན་པའི་དྭོགས་པ་འདི་འདྲ་བའི་ལན་ནི་སྔོན་ཉིད་ནས་ཐལ་འགྱུར་བ་ཆེན་པོ་ཛ་ཡ་ཨཱ་ནནྟས་བཏབ་ཟིན་པ་ཡིན་ཏེ། མྱུག་སོགས་དངོས་པོར་མེད་ན་མྱུག་སོགས་ཀྱི་སྐྱེ་འགག་བྱེད་པར་སྣང་བ་ཅི་ཡིན་ཞེས་དྭོགས་ན། ཅི་ཡིན་ཅི་ཆ་འཁྲུལ་སྣང་མ་ཡིན་ནམ་དཔེར་ན་རྨི་ལམ་ན་བོང་བུ་ལས་ཁྱི་བུ་སྐྱེ་བར་སྣང་ཡང་བོང་བུ་ལས་ཁྱི་བུ་སྐྱེའམ་འཇིག་རྟེན་ན་གྲགས་པའི་དངོས་པོར་གྲུབ་བམ་ཞེས་གསུངས་སོ་ཞེས་བདག་ཉིད་ཆེན་པོ་རྨ་བྱ་བ་ཡབ་སྲས་ཀྱི་དབུ་མའི་སྟོང་ཐུན་ལས་ལེགས་པར་འབྱུང་ངོ༌། ། དེས་ན་ཁོ་བོ་ཅག་ནི་རང་གི་མཚན་ཉིད་ཀྱིས་བརྟེན་ནས་འབྱུང་བ་མེད་མོད་ཀྱང་བཏགས་བཞག་གི་རྐྱེན་ལ་བརྟེན་ནས་འབྱུང་བར་སྣང་བ་ལ། འཇིག་རྟེན་རང་ལ་གྲགས་པའི་བཏགས་བཞག་འཁྲུལ་རྐྱེན་ལས་འཁྲུལ་ཆོས་འབྱུང་བ། འཇིག་རྟེན་ཉིད་དུ་ཡང་དོན་བྱེད་པའི་དངོས་པོར་མེད་པ་དང༌། འཇིག་རྟེན་རང་གྲགས་ཀྱི་བཏགས་བཞག་མ་འཁྲུལ་པའི་རྐྱེན་ལས་འཁྲུལ་ཆོས་མིན་པ་བྱུང་བ་འཇིག་རྟེན་དུ་ཡང་དངོས་པོར་འཇོག་པར་མཐོང་བས་དེ་ཙམ་གྱི་རྗེས་ཟློས་སུ་བྱེད་དོ། ། དེས་ན་ཅི་ཙོང་ཁ་པ་ཆེན་པོ་ཁྱེད་ཅག་གཟུགས་བརྙན་ཡང་དག་པར་དོན་བྱེད་པའི་དངོས་པོར་མེད་པར་འཇིག་རྟེན་དང་བསྟན་བཅོས་སྨྲ་བ་འཐད་ལྡན་དུ་གྲགས་པ་སུའི་ལུགས་ལས་མ་འབྱུང་ཡང་དེ་ཙམ་དུ་ངལ་བ་ནི་མཐུན་དཔེ་དངོས་པོར་མ་གྲུབ་པ་བཟློག་ནས་དངོས་པོར་ཡོད་པར་སྒྲུབ་ནས། བསྒྲུབ་བྱ་དངོས་པོར་མ་གྲུབ་པ་བཟློག་ནས་དངོས་པོར་ཡོད་པ་སྒྲུབ་པའི་ཆེད་ཀྱི་ཟོལ་ཁོ་ནར་བས་ཏེ། འཇུག་པ་ཙོང་ཊཱིཀ་ཏུ།
སྔོན་པོ་ལ་རང་མཚན་དུ་གྲུབ་པར་སྣང་བ་ཐམས་ཅད་སྣང་བ་ལྟར་ཡོད་པས་སྟོང་པ་དང༌། སྔོན་པོ་རང་གི་རྒྱུས་བསྐྱེད་པ་དང་འབྲས་བུ་བསྐྱེད་པ་མི་འགལ་བ་བཞིན། བྱད་བཞིན་གྱི་གཟུགས་བརྙན་ལ་དེར་གང་སྣང་ཐམས་ཅད་སྣང་བ་ལྟར་མེད་ཀྱང་གཟུགས་བརྙན་མེད་པར་མི་འགྲོ་བ་ཞིག་འཇོག་ཤེས་ན། སྔོན་པོ་ལ་རང་གིས་མཚན་ཉིད་ཀྱིས་གྲུབ་པར་སྣང་བའི་ཆ་ཐམས་ཅད་ནས་སྣང་བ་ལྟར་དོན་དུ་མེད་ཀྱང་སྔོན་པོ་ཡོད་པར་འཇོག་ནུས་པ་ཞིག་འོང་ངོ༌། ། ཞིབ་མོའི་བློས་གཟུགས་སོགས་ཀྱི་སྟེང་ནས་འདི་འགོག་འདི་མི་འགོག་ཅེས་པའི་རྣམ་པ་གཉིས་གཟུགས་བརྙན་གྱི་དཔེའི་སྟེང་ནས་ཕྱེད་པ་ནི་དབུ་མའི་ལྟ་བ་རྙེད་པ་ལ་མེད་མི་རུང་དུ་དྭོགས་པས་ཚིམ་སླ་མི་ཉན་ནོ། ། ཞེས་སྨྲ་བར་བྱེད་མོད། དེ་ལྟ་ན་ཁྱེད་ཅག་རང་ཚིག་ལ་འགལ་བ་གནས་པ་དང༌། དེ་ལས་ཀྱང་བཅོམ་ལྡན་འདས་ཀྱི་གསུང་རབ་ཀྱི་དོན་ལས་ཕྱིན་ཅི་ལོག་ཏུ་སྨྲས་པས་ཐུབ་ཚུལ་བཤིག་པར་འགྱུར་ཏེ། དབུ་མ་པ་དག་གིས་ཡོད་པར་བསྒྲུབ་བྱའི་དངོས་པོ་དང་མེད་པར་དགག་བྱའི་དངོས་པོ་གཉིས་སྒྲུབ་པར་བྱེད་པ་ཉིད་ཀྱིས་དབུ་མ་པ་དག་གི་བསྒྲུབ་བྱ་སྟོང་ཉིད་མེད་དགག་ཁོ་ན་སྒྲུབ་ཀྱི་མ་ཡིན་དགག་མི་སྒྲུབ་ཅེས་རང་ཉིད་ཀྱི་ཁ་ནས་བཏོན་ཚད་འགལ་བ་ཉིད་དུ་སྨྲས་པས་རྫུན་ཚིག་བླ་ན་མེད་པར་འགྱུར་བའི་ཕྱིར་དང༌། སྔོན་པོ་ལ་ཡོད་མེད་གཉིས་ཀྱི་ཕྱེ་བསལ་བྱེད་རིགས་ན།
བཅོམ་ལྡན་འདས་དང་དཔལ་མགོན་ཀླུ་སྒྲུབ་ཀྱི་མཛད་རིགས་པ་ལས། དེ་ལྟར་མཛད་པ་ཞིག་ཡོད་ན་དེའི་རྗེས་སུ་འཇུག་པར་སྤྲོ་མོད་ཀྱང༌། ཁྱེད་ཀྱིས་དེང་སང་ལྔ་བརྒྱ་མཐའ་མར་དབུ་མའི་དགོངས་པར་དངོས་པོ་ལ་ཡོད་མེད་གཉིས་སུ་བལྟ་བའི་ལྟ་བ་འཐད་པར་གསར་དུ་བརྩམས་ནས་གཞན་ལ་རྒྱ་ཆེར་བསྟན་ཀྱང་ཐུབ་ཚུལ་བཤིག་པར་མི་ནུས་པ་དག་དེ་ལ་ཡིད་ཆེས་སྐྱེ་བར་མི་འགྱུར་བའི་ཕྱིར་ཏེ། བཅོམ་ལྡན་འདས་ཀྱི་དངོས་པོ་ཐམས་ཅད་སྟོང་ཉིད་དུ་བཤད་པ་ལས། སྔོན་པོ་བའི་དངོས་པོ་ལྟ་བུ་ལ་ཕྱེད་བཤགས་བྱས་ནས་ཕྱེད་སྟོང་ཞིང་ཕྱེད་མི་སྟོང་བར་བསྟན་པ་མ་ཡིན་པའི་ཕྱིར་ཏེ། མདོ་ལས། དེ་ཕྱིར་རྒྱལ་བའི་སྲས་ཀྱིས་དངོས་གཞིགས་ན། ། སྲིད་པ་ཐམས་ཅད་ཡང་དེ་ཡི་སྟོང་པ་སྟེ། ། ཉི་ཚེའི་སྟོང་པ་མུ་སྟེགས་ཅན་གྱི་ལུགས། ། ཞེས་དང༌།
ཡོད་པའི་དངོས་པོ་ལྟ་བུ་གཅིག་ལ་མེད་པའི་སྔོན་པོས་སྟོང་བར་འདོད་པ་ནི་ཡོད་མེད་ཀྱི་མཐའ་གཉིས་ཁས་བླངས་པས་དབུ་མ་པར་ག་ལ་འགྱུར་ཏེ། ཇི་སྐད་དུ། འོད་སྲུངས་གཅིག་ལ་གཅིག་མེད་པའི་སྟོང་པ་ཉིད་ནི་སྟོང་ཉིད་ཐམས་ཅད་ཀྱི་ཐ་ཤལ་ཡིན་ནོ། ། ཞེས་འབྱུང་བའི་ཕྱིར། སྔོན་པོ་དང་མ་རིག་པ་དང་འདུ་བྱེད་སོགས་དེ་དག་སྔོ་སོགས་དེ་དག་ཉིད་དུ་མེད་པར་གསུངས་པ་ལས། སྔོན་པོ་ལ་དེ་ཉིད་དུ་གྲུབ་མ་གྲུབ་ཀྱི་ཆ་གཉིས་སུ་མ་གསུངས་ཏེ། གསུངས་ན་སྔོན་པོ་དེ་ཉིད་དུ་མ་གྲུབ་པའི་སྔོན་པོ་ཁེགས་ཀྱང་དེ་ཉིད་དུ་གྲུབ་པའི་སྔོན་པོ་མ་ཁེགས་པས་སྔོན་པོ་ཁེགས་པར་མི་འགྱུར་བའི་ཕྱིར་ཏེ། ཀ་བ་དེ་ཉིད་དུ་མ་གྲུབ་པའི་ཀ་བ་ཁེགས་ཀྱང་དེ་ཉིད་དུ་གྲུབ་པའི་ཀ་བ་མི་ཁེགས་པ་བཞིན། དེས་ན། རྒྱ་རོལ་ལས།
འདུ་བྱེད་རྣམས་ནི་མ་རིག་རྐྱེན་ཅན་ཏེ། ། འདུ་བྱེད་དེ་དག་ཉིད་དུ་དེ་ཡོད་མིན། ། འདུ་བྱེད་མ་རིག་འདི་གཉིས་སྟོང་པ་སྟེ། ། རང་བཞིན་གྱིས་ནི་གཡོ་བ་དང་བྲལ་བ། ། ཞེས་འབྱུང་བའི་ཕྱིར། ཁོ་བོ་ཅག་སྔོ་སོགས་གདོད་ནས་གྲུབ་མ་མྱོང་བས་ཡོད་པར་བཏགས་ངོའི་རྟེན་འབྲེལ་གྱིས་ཡོད་སྣང་ལ་ཡོད་གྲུབ་ཀྱི་སྒྲོ་འདོགས་བསལ་ནས་དེར་ཡོད་པར་མ་གྲུབ་ཀྱང་ཡོད་སྣང་མི་འགལ་བར་ཁོང་དུ་ཆུབ་པ་ཉིད་ཀྱི་ཕྱིར་དངོས་པོ་ལ་ཡོད་པར་རྟོག་པའི་རྟག་པ་དང་མེད་པར་རྟོག་པའི་ཆད་པར་སྨྲ་བ་ལས་རིང་དུ་གྲོལ་བ་ཡིན་ཏེ། གང་ལ་བརྟེན་ཏེ་གང་བྱུང་བ། ། དེ་ནི་རེ་ཤིག་དེ་ཉིད་མིན། ། དེ་ལས་གཞན་པའང་མ་ཡིན་ལ། ། དེ་ཕྱིར་རྟག་མིན་ཆད་པ་མིན། །
ཞེས་འབྱུང་བའི་ཕྱིར། དེས་ན་ཁྱེད་ཅག་ཡོད་པའི་སྔོན་པོ་དང༌། ཡོད་པ་མིན་ཀྱང་དང་པོར་ཡོད་པར་བལྟས་པའི་དངོས་པོ་རང་མཚན་དུ་སྣང་བ་སྔོན་བྱུང་ཕྱིས་མེད་དུ་འདོད་པ་འདི་ལྟ་བུ་ནི་རྟག་ཆད་ཀྱི་མཐའ་ཆེན་པོ་བཟུང་ནས་མཐའ་བྲལ་དབུ་མའི་ཚུལ་ལ་ལོག་པར་རྟོག་པ་ཡིན་ཏེ། ཇི་སྐད་དུ། གང་ཞིག་ངོ་བོ་ཉིད་ཡོད་པ། ། དེ་ནི་མེད་པ་མིན་པས་རྟག ། སྔོན་བྱུང་ད་ལྟར་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་འབྱུང་བའི་ཕྱིར། དེས་ན་སྔོན་པོ་ལ་སོགས་པའི་དངོས་པོར་རེ་རེ་ཞིང་དངོས་པོར་གྲུབ་མ་གྲུབ་ཀྱི་ཆ་སོ་སོར་ཡོད་ན།
འཕགས་པ་ཀླུས་ཆོས་ཐམས་ཅད་སྟོང་ཉིད་དུ་གསུངས་པ་ལས་གཞན་གྱི་ཀླན་ཀ་བསལ་ཡང་མི་དགོས་པར་འགྱུར་ཏེ། སྔོ་སོགས་ཆོས་ཅན་གྱི་ཁྱད་པར་འགའ་ཞིག་མི་སྟོང་པར་འཛིན་རིགས་པའི་ཕྱིར། དེ་ཡང་འདོད་མི་ནུས་ཏེ། གལ་ཏེ་འདི་ཀུན་མི་སྟོང་ན། ། ཞེས་ཆོས་ཐམས་ཅད་སྟོང་པ་ཉིད་དུ་གསུངས་ན་ཆོས་ཅན་སྔོ་སོགས་ཀྱི་ཆོས་གང་ཡང་ལྷག་མར་བཞག་པར་མ་མཛད་པ་དང༌། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་དངོས་པོ་གང་དག་ཇི་སྲིད་པ་ཡུལ་དུས་གྲུབ་མཐའ་གང་ན་ཡང་སྟོང་ཉིད་སྐྱེ་མེད་དུ་གསུངས་པ་ལས་སྔོ་སོགས་ཀྱི་དངོས་པོ་ལ་སྟོང་མི་སྟོང་གི་ཕྱེ་བསལ་ཅུང་ཟད་ཀྱང་མ་མཛད་ལ། དེ་ཡང་སྔོ་སོགས་ཀྱི་ཕུང་ཁམས་མྱ་ངན་ལས་མ་འདས་པ་དང༌། དེ་དག་ཉེ་བར་ཞི་བའི་མྱང་འདས་གཉིས་ཀ་སྟོང་པ་ཉིད་ཡིན་གྱི་དེ་ལས་དངོས་ཆོས་འགར་ཡང་ལྷག་མར་མ་ལུས་ཞེས་སྤྱོད་འཇུག་མཁན་པོས།
མྱ་ངན་འདས་དང་མ་འདས་པ། ། དེ་ཉིད་དུ་ན་ཁྱད་པར་མེད། ། དེ་ལྟར་སྟོང་པའི་དངོས་རྣམས་ལ། ། ཐོབ་པ་ཅི་ཡོད་ཤོར་ཅི་ཡོད། ། ཅེས་འབྱུང་ལ། དེས་ན་མྱང་འདས་དངོས་པོར་ཡོད་པའི་མཐའ་དང་བྲལ་ན་སྔོ་སོགས་ཀྱི་ཕུང་ཁམས་དངོས་པོར་ཡོད་པའི་མཐའ་དང་བྲལ་བ་ཁྱད་པར་ཅུང་ཟད་ཀྱང་མེད་དོ་ཞེས་བསྟན་པ་ལས་མྱང་འདས་དངོས་པོར་ཡོད་པའི་མཐའ་དང་བྲལ་བ་དེ་དང་མི་འདྲ་བར་སྔོ་སོགས་ཕུང་ཁམས་འཁོར་བའི་དངོས་ཆོས་དངོས་པོར་ཡོད་མེད་གཉིས་ཡོད་དོ་ཞེས་མ་བསྟན་ཏེ། མྱ་ངན་འདས་མཐའ་གང་ཡིན་པ། ། དེ་ཉིད་འཁོར་བའི་མཐའ་ཡིན་ཏེ། ། འདི་གཉིས་ཁྱད་པར་ཅུང་ཟད་ནི། ། ཤིན་ཏུ་ཕྲ་བའང་ཡོད་མ་ཡིན། །
ཞེས་འབྱུང་བའི་ཕྱིར། ཡང་ཁྱེད་སྔོན་པོ་ལ་ཡོད་མེད་ཀྱི་སྔོན་པོ་གཉིས་འབྱེད་ཆེད་གཟུགས་བརྙན་ལ་དངོས་པོར་ཡོད་མེད་གཉིས་སུ་འབྱེད་པའི་ཚུལ་འདི་ཁྱེད་རང་གི་ཤེས་རབ་ཀྱི་དབལ་ཐོན་ཡིན་ནོ་སྙམ་དུ་ང་རྒྱལ་མོད། དེ་ལྟ་ན་ཁྱེད་ཀྱི་ཤེས་རབ་ལས་སློབ་དཔོན་ཟླ་བའི་མཁྱེན་པ་དམན་པར་གསལ་ཏེ། དེས་ནི་གཟུགས་བརྙན་ལ་དངོས་པོར་ཡོད་མེད་གཉིས་སུ་མ་མཁྱེན་པའི་ཕྱིར། ཇི་སྐད་དུ། དངོས་པོ་སྟོང་པ་གཟུགས་བརྙན་ལ་སོགས་ལས། ། ཞེས་འབྱུང་བ་ལས། དངོས་པོར་གྲུབ་པ་གཟུགས་བརྙན་ལ་སོགས་ལས། ། ཞེས་མི་འབྱུང་བའི་ཕྱིར། དེར་མ་ཟད་སྒྱུ་མ་དང་གཟུགས་བརྙན་དངོས་པོར་ཡོད་པའི་གསང་འདི་བདག་ཉིད་ཆེན་པོ་ཀ་མ་ལ་ཤཱི་ལས་ཀྱང་མ་གཟིགས་པར་སྣང་སྟེ།
དབུ་མ་སྣང་བར། སྒྱུ་མ་ལ་སོགས་པ་དངོས་པོར་འཐད་པར་མ་ཡིན་ཏེ། ཤེས་པ་དང་ཤེས་བྱ་དང་མཚན་མི་མཐུན་པ་ཡིན་པའི་ཕྱིར། ཞེས་འབྱུང་ངོ༌། །
ཡང་འཇུག་པ་ཙོང་ཊཱིཀ་ཏུ། རྨི་ལམ་ན་གཟུགས་ཀྱི་སྐྱེ་མཆེད་ཡེ་མེད་པ་མི་འཐད་པས། སློབ་དཔོན་ཟླ་བ་དང་ལེགས་ལྡན་བྱེད་གཉིས་ཀས་ཀྱང་རྨི་ལམ་ན་ཆོས་ཀྱི་སྐྱེ་མཆེད་པའི་གཟུགས་ཡོད་པར་བཞེད་པ་ལ་མི་མཐུན་པ་མེད། དེ་ལྟ་ན་ཡང་ལེགས་ལྡན་བྱེད་ཆོས་ཀྱི་སྐྱེ་མཆེད་ཀྱི་གཟུགས་ཤེས་པ་ལས་དོན་གཞན་རྨི་ལམ་ན་ཡོད་རིགས་པར་སྨྲ་བ་དང༌། ཟླ་བས་དེ་ཤེས་པ་ལས་དོན་གཞན་དུ་མེད་པས། ལེགས་ལྡན་གྱི་ལུགས་དེ་འགོག་པ་ཡིན་གྱི་ཟླ་བ་རང་ལུགས་ལ་རྨི་ལམ་གྱི་གཟུགས་དེ་ཡིད་ཙམ་གྱི་ངོར་ཀེང་རུས་གསལ་བར་སྣང་བ་ལྟ་བུ་ཆོས་ཀྱི་སྐྱེ་མཆེད་དུ་འཇོག་པ་དང་འདྲ་བས་ཆོས་ཀྱི་སྐྱེ་མཆེད་པའི་གཟུགས་ཡིན་པས།
དེ་ཡང་དེའི་གཟུགས་ལྔ་ལས་ཀུན་བཏགས་པའི་གཟུགས་ཡིན་པས་འདིས་ནི་འདི་འདྲ་མང་པོ་ཞིག་ཤེས་པར་བྱའོ། ། ཞེས་སྨྲ་བར་བྱེད་དོ། ། འདི་འདྲའི་བསྙོན་ཧམ་འདོར་བ་ནི་བློའི་ར་བ་ལས་འདས་ཏེ། སློབ་དཔོན་ཟླ་བས། རྨི་ལམ་ན་ཚོགས་དྲུག་གི་ཤེས་པ་གང་གིས་ཀྱང་ཡུལ་དྲུག་རྟོག་པ་དེ་ཐམས་ཅད་ཡུལ་གཟུགས་སྒྲ་སོགས་དེར་མ་གྲུབ་པས། དེ་འཛིན་གྱི་ཤེས་པ་དང་དབང་པོ་ཐམས་ཅད་ཀྱང་མི་བསླུ་བར་མ་གྲུབ་པ་ཀུན་རྫོབ་ཏུ་ཡང་ལོག་པ་ཁོ་ནར་བཞག་པ་ལས། རྨི་ལམ་གྱི་གཟུགས་སོགས་སུ་ཡེ་གསུང་བ་མེད་པའི་ཕྱིར། ཇི་སྐད་དུ། ཇི་ལྟར་ཁྱོད་ཀྱི་ཕྱི་ཡུལ་རྨི་ལམ་དུ། ། མ་སྐྱེས་དེ་བཞིན་ཡིད་ཀྱང་སྐྱེས་མ་ཡིན། །
མིག་དང་མིག་གི་ཡུལ་དང་དེ་སྐྱེས་སེམས། ། གསུམ་པོ་ཐམས་ཅད་ཀྱང་ནི་རྫུན་པ་ཡིན། ། རྣ་སོགས་གསུམ་པོ་ལྷག་མའང་སྐྱེ་བ་མེད། ། ཅེས་པ་དང༌། ཁྱད་པར་རྨི་ལམ་ན་ཡིད་ཤེས་བསླད་པའི་ཡིད་ཀྱི་ཤེས་པ་ཡང་དག་ཀུན་རྫོབ་བདེན་པར་དོན་བྱེད་པ་ཅན་ཡང་མེད་དེ། རང་འགྲེལ་ལས། དེའི་ཕྱིར་རྨི་ལམ་དུ་གསུམ་པོ་འདི་དག་ཐམས་ཅད་རྫུན་པ་དེའི་ཕྱིར་རྨི་ལམ་ན་ཡིད་ཀྱི་རྣམ་པར་ཤེས་པ་ཡོད་དོ། ། ཞེས་བྱ་བ་ནི་མི་རིགས་སོ་ཞེས་འདི་ལྟའི་གཞུང་གསལ་མི་གསལ་ལ་འཛེམ་པ་མེད་པར་སྨྲ་བ་འདི་ལྟ་བུ་ནི་སློབ་དཔོན་ཆེན་པོ་ཟླ་བ་ལ་ཁྱད་གསོད་ཀྱི་གཞིར་འདེབས་ཁོ་ནར་ཟད་པས། ཁྱེད་ཀྱིས་ཟླ་བ་གྲགས་པའི་སྔ་སྲོལ་འཛིན་འདི་ནི་ཧོར་རྒྱལ་པོའི་རྒྱལ་ས་རྒྱ་ནག་རྒྱལ་པོས་སྐྱོང་བ་ལྟར་གོར་མ་ཆག་ལ། ཡིད་ངོར་ཀེང་རུས་གསལ་སྣང་ཀུན་བཏགས་པའི་གཟུགས་ཡིན་ཆུག་ཀྱང་དེ་ཡིད་ངོ་མ་བསླད་པ་ལས་ཡིན་གྱི།
འདིར་ཡིད་ཤེས་བསླད་པའི་མཐུས་གཟུགས་མིན་པ་གཟུགས་སུ་གནང་བར་ག་ལ་འཐད་དེ། འཐད་ན་དབང་ཤེས་བསླད་ངོའི་ཟླ་གཉིས་ཀྱང་གཟུགས་ཡིན་དགོས་ན། དེ་ལྟ་ན་ནི་དབང་ཤེས་ཀྱི་ཡུལ་ཡུལ་ཡིན་པས་ཆོས་ཀྱི་སྐྱེ་མཆེད་པའི་གཟུགས་སུ་མི་འགྱུར་ལ། དེ་ལྟའི་གཟུགས་དེ་དབང་ཤེས་ཀྱི་ཡུལ་གྱི་གཟུགས་ཡིན་པ་ལས་འོས་མེད་ཅིང༌། དེ་ལྟ་ན་ཟླ་གཉིས་གཟུགས་བརྙན་མིན་པར་ཁས་ལེན་དགོས་པར་འགྱུར་བས། འདི་འདྲའི་གྲུབ་མཐའ་ཐ་ཤལ་འཆའ་དགོས་པ་དེ་ཐམས་ཅད་ཀྱང་གཟུགས་སོགས་ཀྱི་ཆོས་ཐམས་ཅད་རང་རང་ངོ་བོས་སྟོང་པའི་ཟབ་མོ་སྟོང་པ་ཉིད་མིན་པར་སྒྲུབ་པ་ལ་ཐུག་སྟེ། གཟུགས་སྒྲུབ་བྱེད་ཀྱི་དཔེ་ཐོག་མར་མི་འགྲུབ་པར་ཆུད་ཟོས་ལ་བཏང་ནས་དོན་མི་འགྲུབ་པར་ཆུད་ཟོས་ལ་བཏང་བར་བྱེད་འདོད་པ་འདི་ནི་ཁྱེད་ཀྱི་སྙིང་ཁུང་རུས་པའི་གཏིང་ནས་སྒྲུབ་པར་བྱེད་པའི་ཐབས་བླ་ན་མེད་པར་གོའོ། ། སློབ་དཔོན་ཟླ་བས། དེ་ལྟའི་གཟུགས་ཆོས་ཀྱི་སྐྱེ་མཆེད་ཤེས་པ་ལས་དོན་གཞན་དུ་མི་བཞེད་ན། དབུ་མ་ཐལ་འགྱུར་བས་གཟུགས་སོགས་ཕྱི་དོན་ཐ་སྙད་དུའང་ཤེས་པ་ལས་གཞན་དུ་ཡོད་པར་འདོད་པ་ཁྱེད་རང་གི་རྩ་གྲུབ་ཡིན་པ་དེ་ད་ལྟ་ཉིད་དུ་ཁྱེད་ཀྱིས་བརྗོད་པར་གྱུར་ཏམ།
དེས་ན་རྨི་ལམ་གྱི་ཡུལ་དེ་སློབ་དཔོན་ཟླ་བས་ཆོས་ཀྱི་སྐྱེ་མཆེད་པའི་གཟུགས་མིན་པར་བཞེད་པ་ལས་ཡིན་པར་ལྟ་ག་ལ་བཞེད་པའི་སྐབས་སྲིད་པ་མིན་ཏེ། འཇུག་པ་རང་འགྲེལ་ལས། གང་ཞིག་ཆོས་ཀྱི་སྐྱེ་མཆེད་དུ་གཏོགས་པའི་གཟུགས་ཡིད་ཀྱི་རྣམ་པར་ཤེས་པས་བཟུང་བར་བྱ་བ་ཞིག་རྨི་ལམ་ན་ཡོད་དེ། དེའི་ཕྱིར་རྣམ་པར་ཤེས་པ་ནི་ཡུལ་མེད་པ་འགར་ཡང་ཡོད་པ་མ་ཡིན་སྙམ་དུ་སེམས་པ་དེ་ཡང་རིགས་པ་མ་ཡིན་པ་ཉིད་དེ། རྨི་ལམ་ན་རྣམ་པ་ཐམས་ཅད་དུ་གསུམ་པོ་མི་སྲིད་པའི་ཕྱིར་རོ། ། ཞེས་རྨི་ལམ་ན་གཟུགས་སོགས་གཏན་སྲིད་པ་མིན་པར་གསུངས་ན། འགྲེལ་ཚིག་དེས་རྨི་ལམ་ན་གཟུགས་ཡོད་པར་སྟོན་པ་ཁྱེད་ཀྱི་ཤེས་རབ་ཀྱི་རྙེད་པ་ནི་ཆེས་ངོ་མཚར་རོ། ། རྨི་ལམ་གྱི་སྔོ་སོགས་གཟུགས་སུ་འདོད་པ་འདི་ནི་དཔལ་ཆོས་ཀྱི་གྲགས་པས་ཀྱང་ལེགས་པར་བཀག་པ་ཡིན་ཏེ། ཁ་ཅིག་ཤེས་པ་ཐམས་ཅད་གཟུང་དོན་དང་ལྡན་པར་སྨྲ་བ་ལ་མི་འཐད་དེ། རྨི་ལམ་སོགས་ཀྱི་ཡུལ་གཟུགས་སོགས་ཤེས་པ་ལས་རྣམ་པ་གཞན་དུ་མཐོང་བའི་ཕྱིར་དང༌།
ཡུལ་དེ་ལྡན་མིན་འདུ་བྱེད་ལས་ཀྱང་སྐྱེ་བ་མིན་ཏེ། སྔོ་སོགས་སུ་སྣང་བའི་ཕྱིར་དང༌། སྔོ་སོགས་ཀྱང་མིན་ཏེ། ཐོགས་མེད་ཡིན་པའི་ཕྱིར་ཞེས། ཇི་སྐད་དུ། ཤེས་ཀུན་དོན་ལྡན་ཕྱིར་ཞེ་ན། ། འཐད་མིན་རྨི་སོགས་རྣམ་གཞན་དུ། ། མཐོང་ཕྱིར་འདུ་བྱེད་ལས་ཀྱང་མིན། ། སྔོ་ལ་སོགས་པར་སྣང་ཕྱིར་རོ། ། ཐོགས་མེད་ཕྱིར་ན་སྔོ་སོགས་མིན། །
ཞེས་འབྱུང་བའི་ཕྱིར་དེ་ལྟར་དགོངས་པར་མཛོད་ཅིག ། ཡང་ཅི་ཙོང་ཁ་པ་ཉིད་ཀྱི་གསར་བཞག་ཏུ་བྱས་པའི་ཐལ་འགྱུར་བའི་ལུགས་ཀྱི་ཞེན་དོན་གྱི་སྙིང་པོར། མེ་ལྟ་བུའི་དངོས་ཆོས་རང་དེ་ཚ་སྲེག་གི་མཚན་ཉིད་ཅན་དེ་གྲུབ་ཏུ་རང་ལུགས་ཀྱིས་ཁས་ལེན་པ་དང༌། མེ་ལྟ་བུའི་དངོས་པོ་གང་ལ་དེས་མི་སྟོང་བར་བཏགས་ཆོས་ཤེས་བྱ་ལ་མེད་པ་ཞིག་གིས་སྟོང་བའི་སྟོང་ཉིད་མེའི་དངོས་པོ་ལ་ངོ་བོ་གཅིག་པའི་ཚུལ་གྱིས་ལྡན་པར་འདོད་པ་ནི། བླ་མ་འདི་ལ་འཇམ་དཔལ་གྱིས་བསྟན་པའི་ཡུམ་དོན་འཁྲུལ་པ་མེད་པ་ཡིན་ནོ་ཞེས་སྙིང་ཁོང་རུས་པའི་གཏིང་ནས་ཞེན་པར་བྱེད་པ་ལ། སློབ་དཔོན་ཆེན་པོ་ཟླ་བ་གྲགས་པས། གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་པའི་རྩ་བར། མདོ་སྡེ་པས། སྔར་འཁོར་བ་སྡུག་བསྔལ་བའི་མཚན་ཉིད་ཅན་གྱིས་རྫས་གྲུབ་ཏུ་ཡོད་པ་ཕྱིས་གཉེན་པོ་སྟོང་ཉིད་རྟོགས་ནས་མྱང་འདས་ཅང་མེད་དུ་སོང་ཟེར་བ་ལ།
དེ་ལྟའི་འཁོར་བ་རྫས་གྲུབ་ཡོད་ན་ཕྱིས་སྟོང་པ་ཉིད་གཉེན་པོར་རློམ་པ་དེས་སྟོང་པར་བལྟས་ཀྱང་ཡོད་བཞིན་མེད་པར་བལྟ་བ་སྐུར་འདེབས་སུ་ཟད་ཅིང༌། དེ་ལྟར་སྟོང་ཉིད་དངོས་པོ་འཇིག་བྱེད་དུ་སྨྲ་ན་ཡང་རིགས་པ་མིན་ཏེ། ཡོད་པ་ལ་མེད་པས་གནོད་བྱར་མེད་དེ་ཞེས་དགག་པར་མཛད་པ་དང༌། དེའི་འགྲེལ་པ། དངོས་པོ་རང་དེས་དེ་ཉིད་མི་སྟོང་བར་ཡོད་པར་ཁས་བླངས་ནས་དེ་ལ་སྔར་ཀུན་བཏགས་ཀྱི་ཆོས་ཡོད་པ་མིན་པ་ཡོད་པར་སྣང་བ་ཕྱིས་སྟོང་པ་ཉིད་དུ་མཐོང་བས་སྟོང་པར་གྱུར་པའི་སྟོང་ཉིད་དངོས་པོ་དེ་ལས་དེ་ཉིད་དང་གཞན་དུ་བརྗོད་མེད་ངོ་བོ་གཅིག་པར་སེམས་ཙམ་སྨྲ་བ་ལ། དེ་ནི་མི་རིགས་ཏེ། དེ་ལྟ་ན་དངོས་པོའི་ཆོས་རྣམ་རིག་ལྟ་བུ་རང་ཉིད་གསལ་རིག་གི་རང་མཚན་དུ་གྲུབ་པ་དེ་སྟོང་པ་ཉིད་དུ་མ་གྱུར་ན། རྟེན་ཡེ་མེད་པའི་དང་པོ་ནས་རི་བོང་གི་རྭ་ལྟ་བུའམ་སྒྲ་རྟག་པ་ལྟ་བུ་སྟོང་པ་ཉིད་ཁོ་ནས་ཆོས་ཐམས་ཅད་སྟོང་བར་བྱེད་པ་ཡིན་ན། དེ་འདྲའི་སྟོང་པ་ཉིད་ནི་སྐྱེ་བོ་ཐམས་ཅད་ཀྱི་རྒྱུ་ལ་འབད་མེད་དུ་འགྱུར་བས་དེ་ལྟའི་སྟོང་ཉིད་ཀྱི་ཚུལ་འཕགས་ལམ་དུ་མི་འགྱུར་བའི་ཕྱིར། དཔེར་ན་འཇིག་རྟེན་པ་གང་དག་བོང་བུའི་མགོ་ལ་རྭ་ཡོད་ཀྱི་སྟོང་པར་ལྡན་པ་ཁོང་དུ་ཆུབ་ཀྱང་དེ་འཕགས་ལམ་དུ་མི་འགྱུར་བ་བཞིན་ཞེས་དགག་པར་མཛད་ལ།
རྩ་འགྲེལ་གྱིས་དགག་པ་འདིས་ནི་ཁྱེད་ཀྱི་དབུ་མའི་ལུགས་མཆོག་དེ་དཔྱིས་ཕྱིན་པར། རིགས་པ་མ་ཡིན་ནོ་ཞེས་དྲུངས་ནས་སུན་ཕྱུང་བར་བྱས་པ་དེ་ཙོང་ཁ་པ་རང་ཉིད་ཀྱིས་མཐོང་ལ། ཙོང་ཁ་པ་བདག་ཉིད་དངོས་པོར་སྨྲ་བ་དག་གིས་འདོད་པ་གང་དེ་སྒྲ་ཇི་བཞིན་པར་ཞེ་བས་སྒྲུབ་འདོད་ནས། ཚིག་ཏུ་བདག་ཉིད་དབུ་མ་པར་ཁས་འཆེ་ནས་སྐྱོན་དེ་སྦེད་ཆེད་དུ། གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་པ་འདིའི་ཕྱོགས་སྔ་ནི་དབུ་མ་རང་རྒྱུད་པར་སྨྲ་བའི་ལུགས་ཡིན་ནོ་ཞེས་རང་ཉིད་ཀྱི་ཞེ་འདོད་ཀྱི་བསྒྲུབ་བྱའི་སྐྱོན་ངན་པ་དེ་གཞན་ལ་སྒྱུར་གིན། ཡང་རང་ལུགས་སུ་རང་མཚན་གྱི་དངོས་པོ་ཞིག་འཇོག་ཅི་ཐུབ་ཐུབ་བྱེད་ནས། རང་ལུགས་ཀྱི་མེ་ལྟ་བུའི་ཚ་སྲེག་གི་མཚན་ཉིད་ལ་རང་མཚན་གྱི་མིང་ཐོག་ཏུ་འཇུག་པའི་སྐལ་བ་གཅོད་པའི་ཟོལ་ཚིག་མང་དུ་སྨྲ་བར་བྱེད་པ་འདི་ནི་བློ་གྲོས་ཀྱི་མཐུ་ཆེས་ཆུང་ངུར་གྱུར་པ་དམ་པ་མ་ཡིན་པའི་བགྱི་བ་ཁོ་ནར་རིགས་ཏེ། རང་རྒྱུད་པས་དེ་ལྟར་མི་འདོད་བཞིན་དེ་ལྟར་བཞེད་དོ་ཞེས་སྐུར་འདེབས་ཀྱི་ལས་སོག་པའི་ཕྱིར། འོ་ན།
གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་འདིའི་ཕྱོགས་སྔ་མདོ་སྡེ་པ་ཡིན་པར་གང་གིས་ཤེས་ན། འདི་ལ་བོད་སྔ་རབས་པའི་དབུ་མ་པ་ཁ་ཅིག་སེམས་ཙམ་པས་གཞན་དབང་གཞན་དབང་རང་མཚན་རྫས་གྲུབ་པ་ཀུན་རྫོབ་ཏུ་འདོད་ཀྱི། དོན་དམ་ཡོངས་གྲུབ་ཏུ་སྨྲ་བ་ན་གཞན་དབང་དེ་ལྟར་མ་གྲུབ་པར་སྨྲ་བ་ལ། དཔལ་ལྡན་ཟླ་བས། དེ་ལྟ་ན་སྟོང་ཉིད་དངོས་པོ་འཇིག་རྒྱུའི་སྐྱོན་འཕངས་པ་ཡིན་ཟེར་བ་སྣང་ཡང༌། གཞུང་རྩ་བ་འདིའི་ཕྱོགས་སྔ་ནི་མདོ་སྡེ་པ་ཡིན་པ་དང་དེའི་འདོད་ཚུལ་འདི་ལྟར་ཞེས་འཇུག་པ་རང་འགྲེལ་ལ་པ་ཚབ་ལོ་ཙཱ་བའི་གསུང་མཆན་རྨ་བྱ་བ་བྱང་ཆུབ་བརྩོན་འགྲུས་ཀྱིས་བཏབ་པ་ལས་བྱུང་བས་དེ་ལྟར་དུ་ཤེས་པར་བྱ་དགོས་སོ། ། དེས་ན་དབུ་མ་རང་རྒྱུད་པས་རང་མཚན་དུ་གྲུབ་པའི་དངོས་པོ་ཞལ་གྱིས་བཞེས་པ་མ་ཡིན་ཏེ། མ་བརྟགས་ཉམས་དགར་རང་མཚན་དུ་གྲུབ་པའི་དངོས་པོ་ཐ་སྙད་དུ་ཡོད་ཀྱང་དཔྱད་ན་དོན་དམ་པར་དེ་ལྟར་མ་གྲུབ་པར་བཞེད་པའི་ཕྱིར་ཏེ། འདི་ལྟར་མཚོན་བྱ་ས་ལྟ་བུའི་དངོས་པོ་རང་གི་མཚན་ཉིད་སྲ་མཁྲེགས་ཅན་དེར་གྲུབ་པ་འདོད་པ་ལ་རིགས་པས་གནོད་པ་བསྟན་ནས་དེར་མ་གྲུབ་བོ་ཞེས་མཚན་ཉིད་བཀག་ནས་མཚོན་བྱ་དངོས་པོའི་ངོ་བོ་ཉིད་མེད་པར་སྒྲུབ་པར་མཛད་པའི་ཕྱིར་ཏེ།
སློབ་དཔོན་ཆེན་པོ་ལེགས་ལྡན་བྱེད་ཀྱིས། ས་ནི་སྲ་བའི་ངོ་བོ་མིན། ། འབྱུང་བ་ཉིད་ཕྱིར་རླུང་བཞིན་ནོ། ། ས་ཡི་ལས་ནི་འཛིན་མ་ཡིན། ། བྱས་པ་ཉིད་ཕྱིར་ཆུ་བཞིན་ནོ། ། ཞེས་དང༌། དེ་བཞིན་ཆུ་དང་མེ་རླུང་དག ། གཤེར་ལ་སོགས་པའི་དངོས་ཉིད་མིན། ། དེ་ག་ལས་ཀྱང་སྡུད་པ་དང༌། ། སྨིན་དང་གཡོ་བར་བྱེད་མི་རིགས། །
ཞེས་འབྱུང་བའི་ཕྱིར། དེས་ན་ཁྱེད་རང་རང་མཚན་གྱིས་གྲུབ་པའི་དངོས་པོ་ཞེ་བཞག་ལ་གནོད་ནས་དབུ་མ་རང་རྒྱུད་པས་རང་མཚན་དུ་གྲུབ་པའི་དངོས་པོ་ཞལ་གྱིས་བཞེས་སོ་ཞེས་བྱ་བ་འདི་ནི་ཆོམ་རྐུན་པ་ནོར་བདག་གིས་ངོས་བཟུང་དྭོགས་པ་ན་ཆོམ་རྐུན་པས་ནོར་བདག་ལ་འདི་ནི་ཆོམ་རྐུན་པའོ་ཞེས་བརྗོད་དེ། ལུགས་དང་མཐུན་པར་མི་སྐྱོང་བའི་རྒྱལ་པོ་ངན་པ་ལ་གཏད་པ་ན། རྒྱལ་པོ་དེས་ནོར་བདག་དེ་ཆོམ་རྐུན་པའོ་ཞེས་སྒྲོགས་ནས་རྒྱལ་ཁམས་པས་ནོར་བདག་དེ་ཆོམ་རྐུན་པའོ་ཞེས་སེམས་སུ་འཇུག་པར་བྱེད་པ་ལྟ་བུའི་བསྙོན་ཐབས་འདི་ཙམ་དུ་སྨྲ་བར་བྱེད་པ་ནི་འབྲས་བུ་ཅི་ཞིག་དོན་ཏུ་གཉེར་བ་ཡིན། ཅི་ཙོང་ཁ་པ་ཁྱེད། མེ་ལྟ་བུའི་དངོས་པོ་ལ་ཚ་སྲེག་རང་མཚན་པ་དོན་བྱེད་པར་གྲུབ་པའི་རང་བཞིན་དུ་ཡོངས་སུ་བལྟ་ཞིང་དེ་ལྟར་དངོས་པོར་བལྟ་བ་དེ་ཟོལ་གྱིས་སྒྲིབ་ཆེད་ཀྱང་དངོས་ཆོས་ལ་མི་སྲིད་པའི་རང་གི་མཚན་ཉིད་ཀྱིས་གྲུབ་པ་དང་རང་བཞིན་གྱིས་གྲུབ་པའི་ཚ་སྲེག་ཀུན་རྫོབ་ཏུ་ཡང་མ་གྲུབ་བོ་ཞེས་དངོས་ཆོས་ལ་གནས་པའི་རང་མཚན་གྱིས་ནན་གྱིས་སྒྲུབ་ནས་དངོས་མེད་ལ་གནས་པའི་རང་མཚན་མེད་དོ། ། ཞེས་དངོས་མེད་ཀྱི་རང་མཚན་འགོག་པ་འབའ་ཞིག་ལ་ནན་ཏན་བྱེད་མོད། དེས་ན་དངོས་ཆོས་ལ་མི་སྲིད་པའི་རང་གི་མཚན་ཉིད་དམ་རང་བཞིན་དུ་གྲུབ་པའི་དངོས་མེད་ལ་གནས་པ་སྲིད་ན་དེ་བཀག་ཀྱང་དངོས་ཆོས་ལ་དངོས་པོར་འཛིན་པ་ཟློག་པར་མི་འགྱུར་བར་ཁྱེད་ཅག་དངོས་པོར་བལྟ་བ་ཉིད་ཀྱི་ཕྱོགས་ལ་གནས་ནས་མིང་དབུ་མ་པར་བཏགས་ནས་དབུ་མའི་དོན་དངོས་པོ་ཐམས་ཅད་དེ་དེ་ལྟར་གྲུབ་པའི་ངོ་བོ་ཉིད་མེད་པ་འདི་ཁོ་ན་འགོག་པར་བྱེད་པ་ནི་བུ་རུ་རྫུས་ནས་ཕ་རབས་གཅོད་པར་བྱེད་པ་ཉིད་དུ་ཟད་དེ། དབུ་མ་ཐལ་འགྱུར་བར་ཁས་འཆེ་ནས་འཕགས་པ་ཀླུ་སྒྲུབ་ཡབ་སྲས་འགོག་པར་བྱེད་ཅིང༌། ཁྱད་པར་སློབ་དཔོན་ཆེན་པོ་ལེགས་ལྡན་བྱེད་སོགས་རང་རྒྱུད་པའི་རྡོ་རྗེ་འཆང་ཆེན་དེ་དག་གིས།
དངོས་ཆོས་ལ་མི་སྲིད་པའི་དངོས་པོ་རང་གི་མཚན་ཉིད་ཀྱིས་གྲུབ་པར་བཞེད་ཅེས་སྐུར་འདེབས་བྱེད་པ་དེ་ལྟ་ན་ནི། རང་རྒྱུད་པའི་སློབ་དཔོན་དེ་དག ། གནག་རྫི་མོ་ལས་ཀྱང་བླུན་ཆེས་པར་འགྱུར་ཏེ། གནག་རྫི་མོས་ཀྱང་དངོས་ཆོས་ལ་མི་སྲིད་པའི་དངོས་པོ་རང་མཚན་དུ་གྲུབ་པར་མེད་པའི་དོན་གྲུབ་ན། ད་དུང་རང་རྒྱུད་པའི་སློབ་དཔོན་དེ་དག་གིས་དེ་ཙམ་ཞིག་གི་དོན་ཡང་མ་གྲུབ་འདུག་པའི་ཕྱིར། དེས་ན་འཕགས་མཆོག་ཀླུ་སྒྲུབ་ཀྱིས་སྔོན་ཉིད་ནས་མ་འོངས་ལུང་བསྟན་གྱིས་ཚུལ་གྱིས་དངོས་པོར་སྨྲ་བའི་ཀླན་ཀའི་དྭོགས་པ་སྔར་བསུས་ནས་བཀག་པ་དེ་ཉིད་འདིར་དྲན་པར་བྱ་བའི་དུས་ལ་བབ་སྟེ། དབུ་མ་པས་མེ་ལ་སོགས་པར་དོན་བྱེད་པའི་དངོས་ཆོས་དེ་ཉིད་འདི་ཉིད་དེ་ལྟར་མ་གྲུབ་བོ་ཞེས་བརྗོད་པ་ན། དངོས་སྨྲ་བ་དེ་ལྟར་ན་ཐ་སྙད་དུ་དངོས་པོར་དོན་བྱེད་པར་སྣང་བ་དེ་ཁྱོད་དབུ་མ་པ་ལ་མེད་པར་འགྱུར་རོ་བྱས་པ་ལ། དབུ་མ་པས། ངེད་དབུ་མ་པ་ལ་དེར་མི་འགྱུར་གྱི།
ཁྱེད་དངོས་པོར་སྨྲ་བ་ལ་ཐ་སྙད་དུའང་དངོས་པོར་དོན་བྱེད་པར་སྣང་བར་མི་འགྱུར་ཏེ། ཁྱེད་ནི་དངོས་པོ་དེ་དེ་ལྟར་དོན་བྱེད་པའི་ངོ་བོ་ཉིད་དུ་གྲུབ་པར་འདོད་པའི་ཕྱིར། ཁྱབ་པ་ཡོད་དེ། དེ་དེར་སྣང་བ་ལྟར་དེ་དེའི་བདག་ཉིད་དམ་རང་མཚན་ནམ་རང་བཞིན་ནམ་ངོ་བོ་འམ་ཁོ་ཁོ་རང་དུ་གྲུབ་ན་རྒྱུ་རྐྱེན་གཞན་ལ་ལྟོས་མེད་དུ་གྲུབ་དགོས་པའི་ཕྱིར། དེ་ལྟར་གྲུབ་པར་འདོད་ན་དངོས་པོ་དོན་བྱེད་པར་སྣང་བ་འདི་ཐ་སྙད་དུ་ཡང་མི་འབྱུང་བར་འགྱུར་ཏེ། ཐ་སྙད་དུ་ཡང་རྒྱུ་རྐྱེན་ལས་མ་སྐྱེས་པའི་དངོས་པོ་མི་སྲིད་པའི་ཕྱིར་ཞེས་ཀླན་ཀ་ངན་པ་ལེགས་པར་བསལ་མོད། དེ་ལྟ་ནའང་བྱང་ཕྱོགས་གངས་ཅན་གྱིས་ལྗོངས་འདིར་ཙོང་ཁ་པ་ཆེན་པོས་མེའི་ཚ་སྲེག་ལྟ་བུ་དངོས་པོ་དོན་བྱེད་པའི་རང་ལྡོག་རྟགས་ཀྱི་དགག་བྱའི་སྟོང་ཉིད་ཡིན་ན་ཐ་སྙད་དུ་དངོས་པོ་དོན་བྱེད་པར་སྣང་དུ་མི་རུང་བས་ཐ་སྙད་དུ་དོན་བྱེད་པའི་དངོས་པོ་འདི་སྟོང་ཉིད་དུ་སྒྲུབ་པ་ནི་མ་ཡིན་གྱི། འདི་ཆོས་ཅན་དུ་བྱས་ནས་ཤེས་བྱ་མ་ཡིན་པའི་ག་གེ་ཞིག་ན། དངོས་པོ་མ་ཡིན་པའི་དངོས་པོ་ཆེ་གེ་ཞིག་མཆིས་ན་དེས་སྟོང་པའི་སྟོང་ཉིད་ཅིག་བཅོམ་ལྡན་འདས་དང་འཕགས་པ་ཀླུས་བཞེད་པའི་སྟོང་ཉིད་ཡིན་གྱིས་དེ་ལས་ཤེས་བྱ་ཐམས་ཅད་རྣམ་པ་ཀུན་ཏུ་སྟོང་པ་ཉིད་དོ་ཞེས་སྨྲ་བ་ནི་ཆད་ལྟ་བ་རྒྱ་ནག་ཧ་ཤང་ལྟ་བུའི་ལུགས་ཡིན་ནོ། ། ཞེས་སྨྲ་བ་ནི་བཅོམ་ལྡན་འདས་ཀྱིས་བཞེད་པའི་ཡུམ་གྱིས་དོན་འཕགས་པ་ཀླུས་སྒྲ་ཇི་བཞིན་པར་བཀྲལ་བའི་དབུ་མ་དེ་ཉིད་རང་ཉིད་དབུ་མ་པར་ཁས་ལེན་ནས་ཅོ་འདྲི་ཚུལ་གྱི་དོན་ལ་འགོག་པར་བྱེད་པ་འདི་ནི་སྔོན་འཕགས་པ་ཀླུས་དྭོགས་པ་ཁོང་བླང་གིས་དངོས་སྨྲ་བའི་རྟོག་པ་དེ་ཉིད་སླར་ཙོང་ཁ་པ་ཉིད་ཀྱིས་སྐྱོན་འདོགས་སུ་སྨྲ་བར་བྱེད་ཀྱང༌།
ཝ་སྐྱེས་ཀྱི་གད་མོས་སེང་གེ་སྔངས་པར་བྱེད་ག་ལ་ནུས་པས། དེའི་ལན་ནི་འདི་ལྟར། ཁྱོད་ནི་རང་གི་སྐྱོན་རྣམས་ནི། ། ང་ལ་ཡོངས་སུ་སྒྱུར་བྱེད་པ། ། རྟ་ལ་མངོན་པར་ཞོན་བཞིན་དུ། ། རྟ་ཉིད་བརྗེད་པར་འགྱུར་བ་བཞིན། ། གལ་ཏེ་དངོས་རྣམས་རང་བཞིན་ལས། ། ཡོད་པར་རྗེས་སུ་བལྟ་བྱེད་ན། ། དེ་ལྟ་ཡིན་ན་དངོས་པོ་རྣམས། ། རྒྱུ་རྐྱེན་མེད་པར་ཁྱོད་བལྟའོ། །
ཞེས་འབྱུང་བ་ཉིད་ཀྱིས་འོད་ཟེར་གྱི་སྣང་བ་རྒྱས་པའི་ཉི་མས་ལོག་ལྟའི་མུན་པ་མཐའ་དག་སེལ་བར་བྱེད་པ་ཡིན་ཏེ། ཅི་ཙོང་ཁ་པ་ཁྱོད་སྔོན་པོ་ལ་ཡོད་སྒྲུབ་མེད་དགག་གཉིས་སུ་བྱེད་ནས་ཡོད་སྒྲུབ་མ་བྱས་ན་དངོས་པོ་ཐ་སྙད་རྒྱུན་ཆད་པར་འགྱུར་དུ་འོང་ངོ་ཞེས་ཟེར་བ་ནི། ཡོད་སྒྲུབ་བྱས་ནས་སྔོ་སོགས་ཐ་སྙད་དུ་རྒྱུན་མི་འཆད་པར་མི་འགྱུར་བར་རྒྱུན་ཆད་པ་ཉིད་དུ་འགྱུར་ཏེ། འོ་ན་སྔོན་པོའི་དངོས་པོ་ཆོས་ཅན། རྒྱུ་རྐྱེན་ལ་རག་པར་སྣང་སྟེ་སྐྱེ་བ་མ་ཡིན་པར་ཐལ། སྔོན་པོའི་དངོས་པོ་ལ་སྔོན་པོ་དེ་ཉིད་ཀྱི་དངོས་པོ་ཡོད་པའི་ཕྱིར། རྟགས་ཁས་བླངས། འདོད་ན། དེར་བས། ཁྱབ་པ་མེད་ན་མགོན་པོ་ཀླུས་ཁྱབ་པ་གཞན་གྲགས་སུ་མཛད་པས་མཛད་གོ་མི་ཆོད་ན་ཁྱེད་སྐུ་དབང་བཙན་པ་ལས་འོས་མེད།
མགོན་པོའི་ཀླུའི་ཐལ་འགྱུར་འདི་ལ། དངོས་པོར་སྣང་བའི་ཆོས་གང་རྒྱུ་རྐྱེན་ལས་སྐྱེས་ན་དངོས་པོར་མ་གྲུབ་པས་ཁྱབ་པ་དང༌། དངོས་པོར་གྲུབ་ན་རྒྱུ་རྐྱེན་ལས་མ་སྐྱེས་པ་ཞིག་ཏུ་འགྱུར་དུ་འོང་ཞེས་ཁྱབ་པ་གཉིས་གཞན་གྲགས་སུ་མཛད་པ་ཡིན་པས། དངོས་པོ་རང་ཉིད་དུ་གྲུབ་པ་ནི་ངོ་བོ་ཉིད་མེད་པར་སྨྲ་བའི་དབུ་མའི་ལུགས་འདིར་སུ་ཡང་མི་འདོད་པ་ལས། རང་རྒྱུད་པས་འདོད་དོ་ཞེས་མི་དཀར་པོ་ལ་ཞྭ་ནག་པོ་བསྐོན་པ་ནི་བསྐོན་པར་ཟད་ཀྱང་གནོད་པར་མི་འགྱུར་ཏེ། བདག་ཉིད་ཆེན་པོ་ཀ་མ་ལ་ཤཱི་ལས་དབུ་མ་སྣང་བར། འོན་ཀྱང་གང་ལ་དུས་ཐམས་ཅད་དུ་ཀུན་རྫོབ་ཏུ་ཡང་རྒྱུ་མེད་པ་དེ་ནི་ཐ་སྙད་དུ་ཡང་མི་སྐྱེ་བ་ཉིད་དེ། དཔེར་ན་རི་བོང་གི་རྭ་ལ་སོགས་པ་ལྟ་བུའོ། ། གང་ལ་ཡོད་པ་དེ་ནི་དོན་དམ་པར་ངོ་བོ་ཉིད་མེད་ཀྱང་སྐྱེ་སྟེ། དཔེར་ན་སྒྱུ་མ་དང་གཟུགས་བརྙན་ལ་སོགས་པ་ལྟ་བུའོ། །
སྒྱུ་མ་ལ་སོགས་པ་འདི་རྟེན་ཅིང་འབྲེལ་བར་འབྱུང་བ་ཡིན་ཡང་དངོས་པོ་ཉིད་དུ་ཐལ་བ་མིན་ཏེ། གྲགས་པ་དང་ཚད་མས་གནོད་པའི་ཕྱིར། དེ་དང་འདྲ་བར་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཡིན་ཡང་དངོས་པོ་ཉིད་དུ་ཐལ་བ་མ་ཡིན་པ་ཁོ་ན་སྟེ་ཚད་མས་གནོད་པའི་ཕྱིར། ཞེས་འབྱུང་བས་རང་རྒྱུད་པས་དངོས་པོའི་ཆོས་དངོས་པོ་གྲུབ་པ་ཙམ་དུ་ཡང་མི་འདོད་ན། དེ་ལ་རང་མཚན་དུ་གྲུབ་པར་འདོད་པའི་གནས་ག་ལ་ཡོད་པའི་ཕྱིར། དེས་ན་མགོན་པོ་ཀླུའི་ཁྱབ་པ་འདི་གཉིས་དབང་བཙན་ན་ཁྱོད་ལ་འདིར་འགྱུར་ཏེ། ཁྱེད་འདོད་པའི་རྟགས་ཀྱི་དགག་བྱའི་དངོས་པོ་དེ་ཆོས་ཅན། དེ་བཀག་ཀྱང་ཁེགས་པ་ན་ཀླུ་སྒྲུབ་བཞེད་པའི་དངོས་པོར་མ་གྲུབ་པའི་སྟོང་པ་ཉིད་དུ་མི་འགྱུར་བར་ཐལ། ཀླུ་སྒྲུབ་ནི་རྐྱེན་ལས་སྐྱེས་པའི་དངོས་པོ་ཙམ་ཁེགས་པས་སྟོང་པ་ཉིད་དུ་བཞེད་ལ། ཁྱེད་ལྟར་ཤེས་བྱ་ན་མེད་པའི་རྟེན་འབྲེལ་དུ་མི་རུང་བའི་དངོས་པོ་ཁེགས་པ་དེ་ཙམ་གྱིས་ཤེས་བྱ་ན་ཡོད་པའི་དངོས་པོ་ཁེགས་པའི་སྟོང་པ་ཉིད་མི་འགྲུབ་པར་འགྱུར་བའི་ཕྱིར།
ཡང་ཁྱེད་དངོས་པོ་རྣམས་ལ་རང་བཞིན་ཡོད་པར་རྗེས་སུ་ལྟ་ཞེས་པ་དེ་སྔོན་པོ་ལ་སྔོན་པོ་དེ་དང་ཤེས་བྱ་ལ་མི་སྲིད་པའི་སྔོན་པོ་གཉིས་ལས། སྔོན་པོ་ཕྱི་མ་དེ་ཡོད་པར་རྗེས་སུ་བལྟ་ན། སྔོན་པོ་ཡོད་སྒྲུབ་ཀྱི་དངོས་པོ་རྣམས་རྒྱུ་རྐྱེན་ལས་སྐྱེ་བ་དོན་མེད་པར་འགྱུར་རོ་ཞེས་པའི་དོན་ཡིན་ནོ་སྙམ་ན། དེ་ཡང་འབྲེལ་མེད་དུ་སྨྲས་པ་ཡིན་ཏེ། སྔོ་མིན་སྔོན་པོར་གྱུར་པ་སྲིད་ན་ཡང་སྔོན་པོ་རྒྱུ་རྐྱེན་ལས་མ་སྐྱེས་པར་བསམ་མི་དགོས་པའི་ཕྱིར། ཙོང་ཁ་པ་ཁྱེད་ཀྱིས་སྔོན་པོ་གཞི་གྲུབ་ཀྱི་དངོས་པོའི་སྟེང་དུ་རྟགས་ཀྱི་དགག་བྱའི་དངོས་པོ་རང་མཚན་དུ་མེད་པ་ཀུན་བཏགས་པས་སྟོང་པ་དེ་སྟོང་པ་ཉིད་དུ་འདོད་པ་དང༌། སྟོང་པ་དེ་སྔོན་པོ་གཞི་གྲུབ་ཀྱི་དངོས་པོར་འདོད་པ་འདི་དང༌། སེམས་ཙམ་པས་གཞན་དབང་རྣམ་རིག་གི་དངོས་པོའི་སྟེང་དུ་གཟུང་འཛིན་ཀུན་བཏགས་ཀྱིས་སྟོང་པ་སྟོང་ཉིད་དུ་འདོད་པ་དང༌། སྟོང་པ་དེས་གཞན་དབང་རྣམ་རིག་གི་དངོས་པོ་ལ་དེ་ཉིད་དང་གཞན་དུ་མེད་པའི་ཚིག་ཟོལ་གྱིས་དེའི་ངོ་བོར་འཇོག་པ་གཉིས། ཚིག་རིས་ལ།
གཞན་དབང་ཀུན་བརྟགས་ཀྱི་འདོན་པ་ཙམ་མ་གཏོགས། སེམས་ཙམ་པའི་ལུགས་འདི་མི་འཐད་ན་ཁྱེད་ཀྱི་ལུགས་འདི་ཡང་རིགས་པར་མི་འགྱུར་ལ། ཁྱེད་ཀྱི་ལུགས་འདི་རིགས་ན་སེམས་ཙམ་པའི་ལུགས་འདི་ཡང་ཆེས་འཐད་པར་འགྱུར་བའི་ཕྱིར། དེས་ན། གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་པའི་འགྲེལ་པར། ཇི་སྐད་དུ། གང་ཞིག་གཞན་གྱི་དབང་གི་ངོ་བོ་ཁས་བླངས་ན་དེ་ལ་བརྟེན་པའི་སྟོང་པ་ཉིད་གཟུང་བ་དང་འཛིན་པ་མེད་པའི་མཚན་ཉིད་ཅན་མི་རྟག་པ་ཉིད་ལ་སོགས་པ་ལྟར་དེ་ཉིད་དང་གཞན་ཉིད་དུ་བརྗོད་པར་བྱ་བ་མ་ཡིན་པར་སེམས་པ་དེའི་ལྟར་ན་སྟོང་པ་ཉིད་ཁོ་ནས་ཆོས་ཐམས་ཅད་སྟོང་པ་ཡིན་གྱི་རང་བཞིན་གྱིས་ནི་མ་ཡིན་ནོ་ཞེས་བྱ་བར་འགྱུར་རོ། ། བཞི་བརྒྱ་པ་ལས། སྟོང་མིན་སྟོང་ལྡན་མཐོང་མིན་ཏེ། །
མྱང་འདས་བདག་གིར་གྱུར་ཅིག་ཅེས། ། ལོག་ལྟས་མྱ་ངན་མི་འདའ་བར། ། དེ་བཞིན་གཤེགས་པ་རྣམས་ཀྱིས་གསུངས། ། ཞེས་སེམས་ཙམ་པའི་སྟོང་གཞི་དངོས་པོ་འཛིན་ནས་སྟོང་བྱ་དངོས་མེད་དངོས་སྣང་བཀག་ནས་སྟོང་ཉིད་དངོས་པོ་དང་རང་བཞིན་ནམ་ངོ་བོ་གཅིག་ཏུ་འདོད་པ་བཀག་པར་མཛད་ལ། དགག་པ་འདི་ནི་ལུགས་འདི་ལ་གནོད་པ་ལྟར་ཁྱེད་ལ་ཡང་ཆེས་གནོད་པ་ཡིན་ཏེ། འདི་ལྟར་སེམས་ཙམ་པས་ཀུན་བཏགས་ཀྱིས་སྟོང་པའི་སྟོང་ཉིད་གཞན་དབང་དང་དེ་ཉིད་དང་གཞན་བརྗོད་པར་བྱ་བ་མ་ཡིན་ཞེས་ཟོལ་གྱིས་བརྗོད་ཀྱང་སྟོང་ཉིད་ཡོངས་གྲུབ་ཀྱི་མཚན་ཉིད་ཀྱི་ངོ་བོ་དེ་གཞན་དབང་གི་ངོ་བོ་དེ་གཞན་དབང་གི་ངོ་བོ་ལས་ཐ་དད་པར་མེད་པར་འདོད་ལ། དེ་ལྟ་གཅིག་པ་ལས་འོས་མེད་དེ་གཞི་གྲུབ་ཀྱི་མཚན་ཉིད་ཅན་གྱིས་ཆོས་ལ་དེ་ལས་གཞན་དུ་མེད་ན་དེ་ཉིད་དུ་གཅིག་དགོས་པ་ལས་འོས་མེད། དེ་ལྟ་ན་གཞན་དབང་ཆོས་ཅན་དེ་ཉིད་ཡོངས་གྲུབ་ཡོངས་གྲུབ་ཆོས་ཉིད་སྟོང་ཉིད་དུ་ཕར་ལ་གཅིག་པའི་ངོ་བོ་ཅན་ཡིན་ན། གཞན་དབང་གང་གིས་མཐོང་བ་ན་ཡོངས་གྲུབ་ཀྱང་མཐོང་བར་འགྱུར་བ་དང༌། དེ་ལྟ་ན་ཚུར་མཐོང་ཐམས་ཅད་འབད་མེད་དུ་གྲོལ་བར་འགྱུར་ལ།
ཡང་ཆོས་ཉིད་ཡོངས་གྲུབ་དེ་ཉིད་ཆོས་ཅན་གཞན་དབང་ལ་ཚུར་གཅིག་པའི་ངོ་བོ་ཅན་ཡིན་ན་ཆོས་ཉིད་རྟོགས་པར་བྱེད་མི་ནུས་པར་འགྱུར་ཏེ། ཆོས་ཅན་གྱི་མཐའ་ཇི་ཙམ་པ་དེ་ཙམ་གྱི་ཆོས་ཉིད་དུ་མ་ཁོང་དུ་ཆུབ་བྱེད་ཀུན་ཏུ་འཚོལ་དགོས་པའི་ཕྱིར། འོ་ན་སེམས་ཙམ་པ་ལ་དབུ་མ་པས་སྐྱོན་དུ་བརྗོད་པ་དེ་དབུ་མ་པ་རང་གི་ཆོས་ཅན་དང་ཆོས་ཉིད་འཇོག་ཚུལ་ལ་ཡང་ཉེས་པ་དེ་འཇུག་ཏེ། ཁྱེད་ཅག་ཆོས་ཉིད་དང་ཆོས་ཅན་དེ་ཉིད་དང་གཞན་དུ་བརྗོད་པའི་ཕྱིར་སྙམ་ན་མི་མཚུངས་ཏེ། ཆོས་ཉིད་གཞི་གྲུབ་པར་འདོད་པའི་ཕྱོགས་གང་ལ་དེ་ཉིད་དང་གཞན་དུ་བརྗོད་དུ་མེད་ཅེས་ཅི་ལྟར་སྨྲ་ཡང་གཞི་གྲུབ་ཀྱི་ཆོས་ལ་དེ་ཉིད་དང་དེ་ལས་གཞན་པ་མ་གཏོགས་པ་བར་ན་གཉིས་ཡིན་གྱི་ཕུང་གསུམ་ཤོང་བར་མི་རིགས་པས་དེ་ཉིད་དང་གཞན་ལས་མ་གཏོགས་པའི་ཆོས་མི་འགྲུབ་ཀྱང༌། ཁོ་བོ་ཅག་དབུ་མ་པས་འདོད་པའི་ཆོས་ཉིད་ནི་སྤྲོས་པ་སྤྲོས་མེད་སྟོང་མི་སྟོང་གང་གིའང་གཞིར་མ་གྲུབ་པས། ཆོས་ཅན་ལས་དེ་ཉིད་དང་གཞན་གང་དུ་ཡང་མ་གྲུབ་ལ། དཔྱད་ན་ཆོས་ཅན་དེ་ཡང་དེ་ཉིད་དང་གཞན་གང་དུ་ཡང་མ་གྲུབ་པས་ཆོས་ཐམས་ཅད་ཕྱོགས་དང་མཐའ་གང་དུའང་གྲུབ་པ་དང་བྲལ་བའོ། ། དེས་ན་དབུ་མ་པ་རང་ལུགས་ལ་ཡོད་པ་མིན་ན་མེད་དགོས་པ་དང༌། དེ་ཉིད་མིན་ན་གཞན་ཡིན་དགོས་པ་ལ་སོགས་པ་བཞག་ཏུ་མེད་དེ།
བདེན་པ་གཉིས་ཀར་ཡོད་མེད་ཡིན་མིན་བདག་གཞན་ལ་སོགས་པ་གང་དུ་ཡང་དེ་དེ་ལྟར་བདེན་པར་མ་གྲུབ་པའི་ཕྱིར། དེ་ལྟ་ན་ཡང་དངོས་པོ་སྨྲ་བ་དག་གིས་ཤེས་བྱ་དངོས་པོ་གཞི་གྲུབ་ཏུ་སྨྲས་ནས་དབུ་མ་པ་ལ་ཀླན་ཀ་འགོད་པ་ན། ཀླན་ཀ་དེ་བཟློག་པའི་ཆེད་དུ་གཞན་གྲགས་ཀྱི་དངོས་པོ་གཞི་གྲུབ་ཀྱི་དབང་དུ་བྱས་ནས་དེ་ཉིད་དུ་མ་གྲུབ་ན་གཞན་དུ་གྲུབ་པར་འགྱུར་བ་ལ་སོགས་པའི་སྐྱོན་བརྗོད་པར་མི་མཛད་པ་མ་ཡིན་ཏེ། ཇི་སྐད་དུ། རང་བཞིན་མེད་པ་ཉིད་ལོག་ན། ། རང་བཞིན་ཉིད་དུ་འགྲུབ་པར་འགྱུར། ། ཞེས་འབྱུང་བ་ལྟ་བུ་དེ་ཞར་བྱུང་སྤྲོས་པས་ཆོག་གོ །
དེས་ན་སེམས་ཙམ་པ་ལ་དབུ་མ་པས་སྐྱོན་ཇི་ཙམ་བརྗོད་པ་དེ་ཉིད་དེ་ནི་ཁྱོད་ཙོང་ཁ་པའི་འདོད་པ་དེར་ཡང་འཇུག་པར་མཐོང་སྟེ། ཁྱོད་ཀྱི་དངོས་པོ་གཞི་གྲུབ་ཀྱི་སྟེང་དུ་དངོས་པོ་གཞི་མ་གྲུབ་ཁེགས་པའི་སྟོང་ཉིད་གཞི་གྲུབ་ཀྱི་ངོ་བོར་འདོད་པ་དེ་ལ་བཤད་མ་ཐག་པའི་སྐྱོན་དེ་འདོན་པ་བསྒྱུར་ལ་འདོན་པར་བྱ་ཞིང༌། ལྷག་པར་ཁྱེད་ཀྱིས་འདོད་པ་དེ་ནི་སློབ་དཔོན་ཆེན་པོ་འཕགས་པ་ལྷའི་ལུང་དེས་ལེགས་པར་བཀག་པ་ཡིན་ཏེ།
ཨུཏྤ་ལའི་སྔོན་པོ་བཻཌཱུརྻའི་མདོག་ཅན་ལྟ་བུ་སྟོང་པ་ཉིད་མ་ཡིན་ལ། དེའི་སྟེང་དུ་ཤེས་བྱ་ལ་མི་སྲིད་པའི་སྔོན་པོའི་ཁ་དོག་གི་སྟོང་པར་ལྡན་པ་མཐོང་བ་འདི་ནི་ཨུཏྤ་ལའི་སྔོན་པོ་སྟོང་པར་མཐོང་བ་མ་ཡིན་པས་འདི་ལྟའི་སྟོང་ཉིད་རྟོགས་པ་ལ་མཉམ་པར་བཞག་ནས་མྱང་འདས་ཐོབ་པར་འགྱུར་རམ་སྙམ་དུ་རེ་བ་ནི་ལོག་ལྟར་དེ་བཞིན་གཤེགས་པས་གསུངས་པས་ཚུལ་དེ་ལྟའི་དབུ་མའི་ལྟ་ཁྲིད་ཀྱང་ལེགས་པར་སྐྱོང་བ་ལ་ཚོད་རིག་པར་བྱ་དགོས་ཏེ། སྟོང་མིན་སྟོང་ལྡན་མཐོང་མིན་ཏེ། ། མྱང་འདས་བདག་གིར་གྱུར་ཅིག་ཅེས། ། ལོག་ལྟས་མྱ་ངན་མི་འདའ་བར། ། དེ་བཞིན་གཤེགས་པ་རྣམས་ཀྱིས་གསུངས། ། ཞེས་འབྱུང་ངོ༌། ། དེས་ན་ཁྱེད་འདོད་པའི་སྟོང་ཉིད་འདི་ནི་གཞར་ཡང་ཤེས་བྱ་ལ་སྔོན་པོ་ཡུལ་རང་ངོ་ནས་སྡོད་ལུགས་ཀྱིས་མ་གྲུབ་པས་སྟོང་པ་ཉིད་རི་བོང་གི་རྭ་ཡུལ་གྱིས་སྡོད་ལུགས་ཀྱིས་མ་གྲུབ་པ་འདི་ནི། ཡེ་མེད་པའི་སྟོང་པ་ཉིད་ཁོ་ནས་ཆོས་ཐམས་ཅད་སྟོང་པར་བཞག་པ་ཙམ་ལས་ཤེས་བྱ་མཚན་ཉིད་གསུམ་དང་ཕུང་ཁམས་སྐྱེ་མཆེད་ལ་སོགས་པའི་ཆོས་ཐམས་ཅད་ཀྱི་རང་ལྡོག་གམ་ངོ་བོ་དེ་མི་སྟོང་པར་འདོད་པར་བས་ཏེ། དེ་ནི་ཤིན་ཏུ་ཡང་མི་རིགས་ཏེ།
དེ་ལྟར་ན་ཆོས་ཐམས་ཅད་སྟོང་པ་ཉིད་དུ་ཚིག་གིས་སྨྲ་ཡང་དོན་ལ་ཆོས་ཐམས་ཅད་ཀྱི་ངོ་བོ་སྟོང་པ་ཉིད་ཡིན་པ་འགོག་པར་བྱེད་པ་ཁོ་ནར་ཟད་པའི་ཕྱིར། དེས་ན་འཇུག་འགྲེལ་ལས། སེམས་དཔའ་དེའི་ལྟར་ན་སྟོང་པ་ཉིད་ཁོ་ནས་ཆོས་ཐམས་ཅད་སྟོང་པ་ཡིན་གྱི། རང་བཞིན་གྱིས་ནི་མ་ཡིན་ནོ། ། ཞེས་བྱ་བར་འགྱུར་རོ། ། ཞེས་པ་འདི་ཉིད་ཙོང་ཁ་པ་ཁྱེད་ཀྱིས་ཁས་ལེན་དགོས་པར་འགྱུར་ལ། འདི་འདྲ་ཁས་ལེན་བཞིན་ཁྱེད་ཅག་ང་ནི་དབུ་མ་ཐལ་འགྱུར་པའོ་ཞེས་བྱུང་རྒྱལ་དུ་སྨྲ་བ་ཡང་ཅི་ཞིག་གིས་བཅས་སོ། ། དེས་ན་སེམས་ཙམ་པས་འདོད་པའི་སྟོང་གཞི་སྟོང་བྱ་སྟོང་ཉིད་ཀྱི་འདོད་པ་དེ་དང་ཁྱེད་འདོད་པའི་སྟོང་གཞི་སྟོང་བྱ་སྟོང་ཉིད་རྣམས་གཞན་དབང་ཀུན་བཏགས་ཡོངས་གྲུབ་ཅེས་པའི་མིང་བཏགས་ནས་མ་བཤད་པ་ཙམ་མ་གཏོགས་དོན་ཁྱད་པར་མེད་པར་སེམས་ཙམ་པ་སྟོང་གཞི་གཞན་དབང་གི་དངོས་པོ་དེ་དེར་དོན་བྱེད་པར་བདེན་པ་དང་ཆོས་ཅན་དང་སྟོང་བྱའམ་དགག་བྱ་གཟུང་འཛིན་ཀུན་བཏགས་རང་མཚན་དུ་ཡོད་པ་འགོག་པ་དང༌། དེས་ན་སྟོང་པའི་སྟོང་ཉིད་གཞི་གྲུབ་ཏུ་འཇོག་པ་ལྟར། ཁྱེད་ཀྱང་སྔོ་སོགས་དོན་བྱེད་པར་བདེན་པ་ཅན་སྟོང་གཞི་ཆོས་ཅན་དང༌།
ཡུལ་རང་ངོས་ནས་རང་མཚན་དུ་གྲུབ་པ་འགོག་པ་དང༌། དེས་སྟོང་པའི་སྟོང་ཉིད་གཞི་གྲུབ་ཏུ་འཇོག་པ་ལ་དོན་ལ་ཁྱད་པར་ཅུང་ཟད་ཀྱང་མི་སྣང་བའི་ཕྱིར། འདི་ལྟ་བུའི་སྐྱོན་ཁྱེད་རང་ལ་འཁོར་བར་ཁྱེད་རང་གིས་ཀྱང་ཐོག་འོང་བ་ཐེའུ་རང་གིས་རིག་པ་ལྟར་རིག་ནས། འཇུག་པ་ཙོང་ཊཱིཀ་ཏུ། དེས་ན་དབུ་སེམས་སུའི་ལུགས་ལ་ཡང་སེམས་ཅན་རྣམས་གང་ལ་མངོན་པར་ཞེན་པའི་གཞི་ཕྱི་ནང་གི་ཆོས་སུ་སྣང་བ་འདི་དག་ལ་བྱེད་པ་ལ་ནི་མི་འདྲ་བ་མེད་ལ། དེ་རྣམས་སྟོང་པར་སྟོན་པ་ནི་གཞི་དེ་ལ་མངོན་ཞེན་བཟློག་པའི་ཕྱིར་དུ་ཡིན་པ་འདྲ་མོད་ཀྱང་ཞེན་ཚུལ་ལ་མི་མཐུན་ཏེ། སེམས་ཙམ་པས་ནི་གཟུང་འཛིན་ནི་གཉིས་ཕྱི་ནང་དུ་རྒྱང་ཆད་དུ་སྣང་བ་ལ་སྣང་བ་ལྟར་དུ་གཟུང་འཛིན་རྫས་ཐ་དད་དུ་ཞེན་པ་ཡིན་ལ། དེའི་གཉེན་པོར་སྣང་བ་གཞན་དབང་འདི་ཆོས་ཅན་དུ་བཟུང་ནས་གཟུང་འཛིན་རྫས་ཐ་དད་དུ་ཡོད་པ་འགོག་པ་ཡིན་པས་དགག་གཞི་དེར་དགག་བྱ་དེ་འགོག་པ་ཡིན་ནོ། ། དབུ་མ་པ་ལྟར་ན་ཞེན་ཚུལ་ནི་སྣང་བ་ལ་ཐ་སྙད་པའི་བློས་བཞག་པ་མིན་པའི་བདེན་གྲུབ་ཏུ་ཞེན་པ་ཡིན་ལ། དེའི་གཉེན་པོར་སྣང་བ་འདི་ཆོས་ཅན་དུ་བཟུང་ནས་དེ་འདྲ་བའི་བདེན་པར་མེད་ཅེས་འགོག་སྟེ།
དེ་ཡང་དགག་གཞི་དེ་དགག་བྱ་ཡིན་པ་འགོག་པ་ཡིན་ཏེ། སེམས་ཅན་གྱི་ཞེན་པ་ན་གཞི་དེ་ལ་དགག་བྱ་དེ་དོན་གཞན་དུ་ཡོད་པར་འཛིན་པ་མིན་པར། གཞི་དེ་དགག་བྱ་དེའི་ངོ་བོར་ཞེན་པའི་ཕྱིར་དང༌། སྟོང་པ་ཡང་ཇི་ལྟར་ཞེན་པ་དེ་ལྟར་དུ་ཡོད་པས་སྟོང་པར་བསྟན་དགོས་པའི་ཕྱིར། ཞེས་བྲིས་སྣང་མོད། ཁྱེད་ཅག་རྫུན་རིབ་ཀྱི་ཆེད་དུ་དབུ་སེམས་གཉིས་ཞེན་ཚུལ་ལ་མི་མཐུན་པ་ཡོད་པ་སྐད་ཀྱིས་ཡ་རི་མ་རི་སྨྲས་ནས། དོན་ལ་ཁྱེད་རང་གིས་བཞག་པའི་ལུགས་དེ་ལ་དབུ་སེམས་ཀྱི་སྟོང་པ་ཉིད་ཀྱིས་ཚུལ་ལ་ཁྱད་པར་འཇོག་རྒྱུ་མ་བྱུང་བ་དེ་བྱུང་བ་སྐད་དུ་བཅོས་ཀྱང་ཤེས་རབ་ཀྱི་ནོར་ཅན་དག་གིས་བལྟས་ན་ཞེ་ཁྲེལ་བར་འགྱུར་བ་ཡིན་ཏེ། སེམས་ཙམ་པས་གཞན་དབང་ཆོས་ཅན་དུ་སྨྲས་པ་དང༌། ཁྱོད་ཀྱིས་སྣང་བ་ཆོས་ཅན་དུ་བཞག་པའི་ཞེན་དོན་ལ་ཁྱད་པར་མེད་དེ། སེམས་ཙམ་པས་ཀྱང་ཐ་སྙད་འཇིག་རྟེན་དང་འཇིག་རྟེན་ལས་འདས་པར་མི་བསླུ་བར་ཡོད་པའི་དངོས་པོ་ནི་གཞན་དབང་རྣམ་རིག་དེ་ཉིད་དུ་འདོད་ལ།
ཁྱེད་ཀྱང་ཐ་སྙད་དུ་འཇིག་རྟེན་དུ་མི་བསླུ་བར་ཡོད་པ་ནི་སྔོ་སོགས་བཏགས་ཡོད་ཀྱི་ཕུང་ཁམས་སོགས་ལ་བྱེད་པའི་ཚེ་ཐ་སྙད་དུ་དོན་བྱེད་པ་ཅན་གྱི་མཚན་ཉིད་ཀྱིས་མི་སྟོང་བའི་ཆོས་ཆོས་ཅན་དུ་བཟུང་བ་ལ་ཁྱད་པར་ཅུང་ཟད་ཀྱང་མ་བྱུང་ཞིང༌། དེ་ལྟ་ནའང་ཆོས་ཅན་གྱི་མཚན་གཞི་ལ་ནི་ཁྱེད་དང་སེམས་ཙམ་པ་གཉིས་རྒྱ་ཆེ་ཆུང་ཅུང་ཟད་བྱུང་སྟེ། ཁྱེད་ནི་ཕྱི་ནང་གི་དངོས་པོ་ཐམས་ཅད་ཆོས་ཅན་གྱི་མཚན་གཞིར་བཟུང་ལ་སེམས་ཙམ་པས་ནི་ཤེས་པ་ནང་གི་དངོས་པོ་ཆོས་ཅན་གྱི་མཚན་གཞིར་བཟུང་བར་སྣང་མོད། དགག་བྱ་ཡང་སེམས་ཙམ་པས་གཟུང་འཛིན་གྱི་རྣམ་པ་རང་གིས་མཚན་ཉིད་ཀྱིས་རྫས་སུ་གྲུབ་པ་དང༌། ཁྱོད་ཀྱིས་བློས་བཞག་མིན་པའི་བདེན་གྲུབ་ཀྱང་ཆོས་ཅན་དེ་ལ་རག་མ་ལས་པའི་གྲུབ་པ་རང་དབང་ཅན་དུ་བདེན་པར་འཛིན་པའི་མཚན་ཉིད་ཀྱིས་དགག་བྱ་རང་མཚན་མ་གྲུབ་པ་དགག་བྱར་བྱེད་པ་ལ་ཁྱད་པར་ཅུང་ཟད་ཀྱང་མི་སྣང་ལ། དེ་ལྟ་ནའང་དགག་བྱའི་མཚན་གཞི་ལ་སེམས་ཙམ་པའི་དེ་རྒྱ་ཆུང་ཞིང་ཁྱེད་ཀྱི་དེ་རྒྱ་ཆེ་བ་ལྟར་མ་དཔྱད་ན་སྣང་ཡང་དཔྱད་ན་དེར་ཡང་མི་འགྲུབ་པར་སྣང་སྟེ། སེམས་ཙམ་པས་གཟུང་འཛིན་གྱི་རྣམ་པ་འགོག་ཀྱང་རྣམ་པ་དེས་སྟོང་པའི་གཉིས་མེད་ཀྱི་ཡེ་ཤེས་མི་འགོག་པར་དོན་བྱེད་པའི་དངོས་པོར་འདོད་ལ། ཁྱེད་གཉིས་མེད་ཀྱི་རྣམ་ཤེས་ཀྱང་འགོག་པ་སྐད། ཚིག་ལ་བྱེད་ཀྱང་དོན་ལ་ཁྱེད་ཤེས་པ་དངོས་པོར་དོན་བྱེད་པར་བདེན་པར་དོན་ལ་འགོག་པར་མི་བྱེད་པའི་ཕྱིར་ཏེ། ཤེས་པ་ལ་ཡོད་སྒྲུབ་དང་མེད་དགག་གཉིས་སུ་བྱེད་པ་གང་ཞིག །
ཡོད་སྒྲུབ་ཀྱི་ཚེ་ཤེས་པ་ཉིད་དོན་བྱེད་པར་བདེན་ཡང་བདེན་པར་མ་གྲུབ་པར་སྨྲ་བའི་ཕྱིར། དེ་ལྟ་ན་ཤེས་པ་དོན་བྱེད་པར་བདེན་ན་དེ་ལས་བདེན་པར་གྲུབ་ཐབས་མེད་པའི་ཕྱིར་ཏེ། བྱིས་པ་ལ་དོན་བྱེད་པར་བདེན་པར་གྲུབ་སྣང་དེ་ཙམ་ལས་གཞན་དུ་བདེན་པར་གྲུབ་པ་སུས་ཀྱང་དམིགས་པ་མ་ཡིན་པའི་ཕྱིར། དེས་ན་ཅི་ཙོང་ཁ་པ་ཁྱེད་ཅག ། བདེན་པར་མ་གྲུབ་བོ་ཞེས་ཇི་སྙེད་དུ་སྨྲས་ཀྱང་དོན་ལ་བདེན་གྲུབ་འགོག་པར་མི་བྱེད་པ་འདི་ནི་ཁྱེད་ཀྱིས་བཞེད་པའི་སྲོག་རྩར་སྣང་བ་བདག་གིས་ལེགས་པར་རྟོགས་ཏེ། ཚུར་མཐོང་གི་བློ་མ་འཁྲུལ་བའི་དངོས་ཡུལ་དུ་གྲུབ་པའི་དངོས་པོར་གྱུར་པ་དེ་ལྟའི་དངོས་པོ་ལས་ལྷག་པའི་བདེན་དངོས་ནི། བྱེ་སྨྲ་ཡན་གྱི་དངོས་སྨྲ་བ་སུས་ཀྱང་དེ་ཙམ་ལས་མ་སྨྲས་ཤིང་འཇིག་རྟེན་པའི་བློ་ལྷན་སྐྱེས་ལ་ཡང་དེ་ལྟའི་དངོས་པོ་ལས་ལྷག་པའི་བདེན་དངོས་ནི་སུའི་ཡང་རྒྱུད་ལ་མི་འཆར་བའི་ཕྱིར། སེམས་ཙམ་པ་དང་ཁྱེད་འདོད་པའི་སྟོང་ཉིད་ལ་ཡང་ཁྱད་པར་ཅུང་ཟད་ཀྱང་མ་བྱུང་སྟེ། གཉིས་ཀས་ཀྱང་དགག་གཞི་དེ་དགག་བྱ་དེ་ཡིན་པ་འགོག་པའི་མཚན་ཉིད་ཀྱི་དགག་བྱ་དེ་དགག་གཞི་ལ་མེད་པའི་སྟོང་ཉིད་ཀྱི་ཚུལ་ལ་ཁྱད་པར་ཅུང་ཟད་ཀྱང་མི་སྣང་བས། དབུ་སེམས་ཀྱི་ལུགས་ལ་སྟོང་ཉིད་དུ་གཏན་ལ་འབེབས་ཚུལ་ལ་ཆོས་གང་མི་སྟོང་བར་འཛིན་པའི་ཞེན་ཚུལ་མི་མཐུན་ཏེ།
ཞེས་བྱ་བ་འདི་ཁྱེད་ལ་མི་འགྲུབ་བོ། ། འོ་ན་ཁྱེད་ཅག་གི་དབུ་སེམས་ཀྱི་སྟོང་ཚུལ་ཇི་ལྟར་ཞེ་ན། སེམས་ཙམ་པས་སྟོང་གཞི་ཆོས་ཅན་དངོས་པོའི་སྟེང་དུ་རང་མཚན་དུ་མ་གྲུབ་པའི་ཀུན་བཏགས་ཀྱི་ཆོས་འགོག་པ་དང༌། དེས་བཀག་པའི་སྟོང་ཉིད་སྟོང་གཞི་ཆོས་ཅན་ལ་རྗེས་སུ་ཞུགས་པར་འདོད་ཅིང༌། དབུ་མ་པ་ནི་སྟོང་གཞི་ཆོས་ཅན་གཞན་གྲགས་ཀྱི་དངོས་པོ་བཏགས་པ་བ་དང༌། དེ་ཉིད་དངོས་པོའི་རང་མཚན་དུ་གྲུབ་པ་འགོག་པ་དང༌། དེས་བཀག་པའི་སྟོང་ཉིད་སྟོང་གཞི་ཆོས་ཅན་ལ་རྗེས་སུ་ཞུགས་མི་ཞུགས་གང་དུ་ཡང་སྨྲ་བསམ་བརྗོད་དུ་མེད་པའི་ཕྱིར། ཞེས་བྱ་བ་ནི་སྔོན་བྱུང་བའི་དབུ་སེམས་ཀྱི་ལུགས་སྒྲོ་སྐུར་སྤངས་ནས་བརྗོད་པ་ཡིན་ལ། ཁྱེད་ནི་སྔར་དབུ་སེམས་ཀྱི་གང་ཟག་སུས་ཀྱང་མ་དྲན་པ་ཐམས་ཅད་འདིར་དྲན་ནས་བརྗོད་པ་ཨ་ཙ་ར་རྒྱ་གར་དུ་ཕྱིན་པ་ལ་རྡོ་རྗེ་གདན་གྱི་རྒྱུས་མེད་པའི་མོན་པ་དུང་རང་བ་མོན་དུ་མི་ཚེ་འདས་པའི་རྡོ་རྗེ་གདན་གྱི་ལོ་རྒྱུས་བཤད་པ་ལྟ་བུ་ལ་སུ་ཞིག་གིས་ཡིད་ཆེས་སྐྱེ། ཁྱད་པར།
གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་པའི་འགྲེལ་པ་འདིར། ཙོང་ཁ་པ་བཞེད་པའི་སྔོ་སོགས་ཀྱི་ཆོས་ཅན་རང་གིས་ངོ་བོས་མི་སྟོང་ངོ་ཞེས་པ་ལ་གནོད་པའི་བཅོམ་ལྡན་འདས་ཀྱི་ལུང་བསྙོན་དུ་མེད་པ་སློབ་དཔོན་ཆེན་པོ་ཟླ་བ་གྲགས་པས་དྲངས་ནས་མ་འོངས་ལུང་བསྟན་གྱི་ཚུལ་དུ་ཁྱེད་ཀྱི་ལུགས་དེ་བཀག་པར་མཛད་སྣང་སྟེ། ཇི་སྐད་དུ། འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུངས། གཞན་ཡང་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི་གང་སྟོང་པ་ཉིད་ཀྱི་ཆོས་རྣམས་སྟོང་པར་མི་བྱེད་དེ། ཆོས་རྣམས་སྟོང་པ་ཉིད་དང༌། གང་མཚན་མ་མེད་པས་ཆོས་རྣམས་མཚན་མར་མེད་པར་མི་བྱེད་དེ། ཆོས་རྣམས་ཉིད་མཚན་མ་མེད་པ་དང་གང་སྨོན་པ་མེད་པའི་ཆོས་རྣམས་སྨོན་པ་མེད་པར་མི་བྱེད་དེ།
ཆོས་རྣམས་ཉིད་སྨོན་པ་མེད་པ་དང༌། གང་མངོན་པར་འདུ་བྱ་བ་མེད་པས་ཆོས་རྣམས་མངོན་པར་འདུ་བྱེད་པ་མེད་པར་མི་བྱེད་དེ། ཆོས་རྣམས་ཉིད་མངོན་པར་འདུ་བྱེད་པ་མེད་པ་དང༌། གང་མ་སྐྱེས་པས་ཆོས་རྣམས་མ་སྐྱེས་པ་ཉིད་དུ་མི་བྱེད་དེ་ཆོས་རྣམས་ཉིད་མ་སྐྱེས་པ་དང༌། གང་མ་བྱུང་བས་ཆོས་རྣམས་མ་བྱུང་བར་མི་བྱེད་དེ། ཆོས་རྣམས་ཉིད་མ་བྱུང་བ་དང༌། ཞེས་སོགས་རྒྱ་ཆེར་གསུངས་པ་ལྟ་བུའོ། ། ཞེས་འབྱུང་བས། རྟགས་ཀྱི་དགག་བྱ་ཡང་དངོས་པོར་སྣང་བ་ལ་སོགས་སྤྲོས་སྣང་ཐམས་ཅད་སྤྲོས་དངོས་སུ་མ་གྲུབ་པ་ཉིད་དུ་གསུངས་པ་ལས་རྟགས་ཀྱི་དགག་བྱ་ཤེས་བྱ་ལ་མེད་པ་ཕར་འཚོལ་ནས་ཆོས་དེ་འདྲ་ཞིག་འགོག་པ་དང༌། དེ་འདྲའི་དངོས་པོ་བཀག་པའི་སྟོང་ཉིད་སླར་ཤེས་བྱའི་ཁྲོད་དུ་ཚུར་འཇོག་པར་བྱེད་པ་ལ་སོགས་པ་ནི་དབུ་མའི་ལུགས་འདིར་ཡོད་པ་མིན་ཏེ།
ཤེས་བྱ་ལ་མེད་པའི་དངོས་པོ་མ་བཙལ་ཀྱང་ཤེས་བྱར་ཡོད་པའི་དངོས་པོར་སྣང་བ་ལ་ཚུར་མཐོང་དག་དངོས་པོར་གྲུབ་པ་དང་དེར་སྣང་དེར་འཛིན་གྱི་འཁྲུལ་པ་སྐྱེ་བའི་རྒྱུ་ཚོགས་ཚང་ན་དེ་མ་ཡིན་ལ་དེར་འཛིན་སོགས་ཀྱི་འཁྲུལ་པ་འབྱུང་བ་དང༌། དེ་འབྱུང་བ་ལ་གེགས་བྱེད་ཀྱང་ཡོད་པ་མིན་པའི་ཕྱིར་རོ། ། ཀྱེ་མ་གང་དུ་འཁྲུལ་ཆོས་མི་དགག་ཅིང༌། ། མ་འཁྲུལ་ཆོས་ལ་འཁྲུལ་པར་སྒྲོ་བཏགས་ནས། ། འཁྲུལ་པ་སེལ་རློམ་དེ་ནི་ཟླ་གཉིས་ཀྱི། ། ཟླ་བ་དེ་ཉིད་ཟླ་བར་མི་སེལ་བར། ། ཤེས་བྱར་མེད་པའི་ཟླ་བ་ཟླར་སེལ་ཡང༌། ། ཟླ་གཉིས་ཟླ་བར་འཛིན་པའི་རྟོག་པ་ནི། ། ནམ་ཡང་སེལ་བའི་གོ་སྐབས་ཡོད་མིན་ལྟར། ། ཟླ་གཉིས་ཟླ་བས་དབེན་པ་ཇི་ལྟར་རྟོགས། །
དངོས་ཉིད་དངོས་པོར་གྲུབ་འཛིན་མ་བཟློག་ན། ། དངོས་དང་འབྲེལ་མེད་དངོས་ཆོས་སྲིད་མཐའ་ནི། ། བཟུང་ནས་དངོས་མེད་ཉིད་དུ་རྟོགས་བྱེད་ཀྱང༌། ། དངོས་ཉིད་དངོས་པོ་དབེན་པར་རྟོག་གྱུར་གྲང༌། ། ཞེས་ཀྱང་སྨྲས་སོ། ། གཉིས་པ་ནི། ཤར་ཙོང་ཁ་པ་ཆེན་པོས་འཇུག་པ་རྣམ་བཤད་དུ། གཞི་གྲུབ་པ་གཅིག་གིས་སྟེང་དུ་ཆོས་ཀྱི་བདག་མེད་ཚད་མས་གྲུབ་པ་བྱུང་ན། དེས་ན་གཞི་གཞན་ལ་བདེན་པར་ཡོད་མེད་ཀྱི་དཔྱོད་པ་ཞུགས་ན་རིགས་པ་སྔ་མ་ལ་བརྟེན་ནས་བདེན་མེད་དུ་རྟོགས་ནུས་པའི་ཕྱིར་ཞེས་འཆད་མོད། དེ་ལྟར་བཤད་པ་དེ་ནི་གྲུབ་པའི་སློབ་དཔོན་ཆེན་པོ་ཟླ་བ་གྲགས་པ་དེ་ལ་ངན་སེམས་ཀྱི་ཁྲག་འབྱིན་པ་ལྟར་ཤིན་ཏུ་ཡང་མི་དགེ་བའི་ལས་ཆེན་པོར་འགྲོ་ཡི་དྭོགས་ཏེ།
དགོས་པ་ཁྱད་པར་ཅན་ཡོད་ན་མ་གཏོགས། སློབ་དཔོན་ཆེན་པོ་ཟླ་བ་གྲགས་པས་གདུལ་བྱ་རྣམས་རྣམ་གྲོལ་ལ་འགོད་བྱེད་ཡང་དག་པའི་བསྟན་བཅོས་ཀྱི་དགོངས་པ་བསྙོན་དུ་མེད་པའི་ལུང་ཚིག་ལ་ཁྱེད་ཅག་བསྙོན་འདེབས་ནས་དེའི་མཐར་ཐུག་གི་དགོངས་པའི་ལེགས་བཤད་དེའི་དགོངས་དོན་མཐར་ཐུག་དང་དེའི་ལེགས་བཤད་མིན་པར་ཁྱེད་ཀྱིས་ནན་ཏན་ཆེན་པོས་སྒྲུབ་པར་བྱེད་པ་མཐོང་བའི་ཕྱིར། དེ་ཡང་སློབ་དཔོན་ཆེན་པོ་སངས་རྒྱས་བསྐྱངས་དང་ཟླ་བ་གྲགས་པ་ནི། རང་ལུགས་ཀྱིས་གྲུབ་པའི་ཆོས་ཅན་དང་ཕྱོགས་ཁྱབ་ཀྱི་ཆོས་རྣམས་སྟོང་པ་ཉིད་དུ་སྒྲུབ་པར་མི་བྱེད་དེ། རང་ལུགས་ཀྱི་ཐ་སྙད་ཀྱི་ཚད་མ་དང་རིགས་ཤེས་ཚད་མས་དངོས་པོར་གྲུབ་པའི་ཆོས་ཅན་འགར་ཡང་བཞག་ཏུ་མེད་པའི་ཕྱིར་ཏེ། ཐ་སྙད་ཀྱི་ཚད་མ་ནི་འཇིག་རྟེན་ལ་གྲགས་ཀྱང་ཚད་མར་མི་འགྲུབ་ཅིང་རིགས་ཤེས་ཚད་མའི་ཡུལ་དུ་ནི་དཔྱད་བཟོད་ཀྱི་དངོས་པོ་འགར་ཡང་མི་རྙེད་ལ། རིགས་ཤེས་ཚད་མ་ཡང་གཞན་གྲགས་ཙམ་ལས་རང་ལུགས་ཀྱིས་མི་འགྲུབ་པའི་ཕྱིར། ཆོས་ཐམས་ཅད་སྟོང་པ་ཉིད་དུ་སྒྲུབ་པའི་ཆོས་ཅན་མིག་སོགས་ནང་གི་སྐྱེ་མཆེད་ཐ་སྙད་དུའང་རང་ལུགས་ཀྱིས་གྲུབ་པའི་ཆོས་ཅན་དུ་མི་འཇོག་བྱས་པ་ལ། སློབ་དཔོན་ཆེན་པོ་ལེགས་ལྡན་བྱེད་ན་རེ། དོན་དམ་པར་ཆོས་ཅན་དང་ཕྱོགས་ཁྱབ་མ་གྲུབ་པ་ལ་སོགས་པ་དེ་ལྟ་ཡིན་དུ་ཆུག་ཀྱང༌།
ཐ་སྙད་དུ་ནི་དེ་ལྟར་མི་རུང་སྟེ། རུང་ན་ཐ་སྙད་དུ་ཆོས་ཅན་གཞི་མ་གྲུབ་པས་ཕྱོགས་ཆོས་སོགས་མ་གྲུབ་པ་དང༌། དེ་མ་གྲུབ་ན་ཕྱོགས་ཁྱབ་ཀྱི་འབྲེལ་པ་མི་འགྲུབ་པས་སྟོང་ཉིད་ཀྱང་ཐ་སྙད་ཙམ་དུ་རྟོགས་པར་མི་འགྱུར་བའི་ཕྱིར། ཞེས་པ་ལ། སློབ་དཔོན་ཆེན་པོ་སངས་རྒྱས་བསྐྱངས་དང་ཟླ་བ་གྲགས་པས་ཐ་སྙད་དུ་ཡང་རང་ལུགས་ཀྱིས་གྲུབ་པའི་ཆོས་ཅན་སོགས་ཁས་མ་བླངས་ཀྱང་ཐ་སྙད་དུ་སྟོང་པ་ཉིད་སོགས་ཁོང་དུ་མི་ཆུབ་པར་ཡང་མི་འགྱུར་ཏེ། དེ་ལྟར་གཞན་ངོར་ཁོང་དུ་ཆུབ་བཞེད་ཀྱི་ཆོས་ཅན་གྱི་ཡན་ལག་སོགས་གཞན་གྲགས་ཙམ་དེར་ཉེ་བར་བཟུང་ནས་བརྗོད་པས་དེ་གྲུབ་བྱེད་པར་ནུས་པའི་ཕྱིར། དེ་ལྟ་མ་ཡིན་པར་ཐ་སྙད་དུ་ཡང་ཆོས་ཅན་གཞི་གྲུབ་པ་ཞིག་ངེས་པར་ཆོས་ཅན་དུ་འགོད་པ་དེ་ལྟ་ན་ལེགས་ལྡན་བྱེད་རང་ལ་ཆོས་ཅན་དང་ཕྱོགས་ཆོས་སོགས་མ་གྲུབ་པར་འགྱུར་ཏེ། དོན་དམ་པར་ནི་ཆོས་ཅན་མིག་སོགས་ལེགས་ལྡན་རང་ཡང་མི་འདོད་ཅིང༌། མིག་སོགས་ཆོས་ཅན་ཀུན་རྫོབ་པ་རྣམས་དོན་དམ་པར་མེད་ལ། ཀུན་རྫོབ་ཏུ་ཡོད་པས་ཅི་ལྟོ་སྙམ་ན་དེ་སྐད་དུ་ཡང་ཁྱེད་ཀྱིས་མ་སྨྲས་ལ།
སྨྲས་ཀྱང་གྲངས་ཅན་མིག་སོགས་རྫས་ཡོད་དུ་ཁས་བླངས་པས་ལེགས་ལྡན་བྱེད་མིག་སོགས་ཀུན་བཏགས་ཡོད་དུ་བཞག་པས་མཐུན་གྲུབ་ཀྱི་ཆོས་ཅན་འཇོག་རྒྱུར་མ་བྱུང་བའི་ཕྱིར། ཐ་སྙད་དུ་ཆོས་བདག་མེད་དུ་སྒྲུབ་པའི་ཆོས་ཅན་མཐུན་སྣང་དུ་གཞི་གྲུབ་པ་ཞིག་མི་རྙེད་ཅེས། དཔལ་ལྡན་ཟླ་བས་ཚིག་གསལ་ལས། གཞན་ཡང་གལ་ཏེ་ཀུན་རྫོབ་ཏུ་སྐྱེ་བ་དགག་པར་འདོད་ནས་ཁྱད་པར་འདི་འགོད་པར་བྱེད་ན་ནི་དེའི་ཚེ་རང་ལ་གཞི་མ་གྲུབ་པའི་ཕྱོགས་ཀྱི་ཉེས་པའམ་གཞི་མ་གྲུབ་པའི་གཏན་ཚིགས་ཀྱི་སྐྱོན་དུ་འགྱུར་ཏེ། རང་གི་དོན་དམ་པར་མིག་ལ་སོགས་པའི་སྐྱེ་མཆེད་རྣམས་ཁས་མ་བླངས་པའི་ཕྱིར། གལ་ཏེ་ཀུན་རྫོབ་ཏུ་མིག་ལ་སོགས་པ་ཡོད་པའི་ཕྱིར་ཉེས་པ་མེད་དོ་ཞེ་ན། འོ་ན་དོན་དམ་པར་ཞེས་བྱ་བ་འདི་གང་གི་ཁྱད་པར་ཡིན། གལ་ཏེ་མིག་ལ་སོགས་པ་རྣམས་དོན་དམ་པར་སྐྱེ་བ་འགོག་པའི་ཕྱིར་དོན་དམ་པ་སྨོས་པ་ནི་སྐྱེ་བ་འགོག་པའི་ཁྱད་པར་ཡིན་ནོ་ཞེ་ན། དེ་ལྟ་ན་ནི་འོ་ན་མིག་ལ་སོགས་པ་ཀུན་རྫོབ་པ་རྣམས་དོན་དམ་པར་སྐྱེ་བ་ཡོད་པ་མ་ཡིན་ཏེ། ཞེས་དེ་སྐད་བརྗོད་པར་བྱ་བ་འགྱུར་ན་དེ་སྐད་དུ་ཡང་མ་སྨྲས་སོ། །
སྨྲ་ན་ཡང་ཕ་རོལ་པོ་དག་གིས་མིག་ལ་སོགས་པ་རྣམས་རྫས་སུ་ཡོད་པ་ཉིད་དུ་ཁས་བླངས་པའི་ཕྱིར་དང༌། བཏགས་པར་ཡོད་པར་ཁས་མ་བླངས་པའི་ཕྱིར། གཞན་ལ་གཞི་མ་གྲུབ་པའི་ཕྱོགས་ཀྱི་སྐྱོན་དུ་འགྱུར་བས་འདི་ནི་མི་རིགས་སོ། ། ཞེས་སྐྱོན་བརྗོད་པ་ལ། སློབ་དཔོན་ཆེན་པོ་ལེགས་ལྡན་བྱེད་ན་རེ། ཐ་སྙད་དུ་བདེན་རྫུན་གྱི་ཁྱད་པར་བྱས་པའི་མིག་སོགས་ཆོས་ཅན་དུ་མི་འཛིན་པར་ཆོས་ཅན་གྱི་ཁྱད་པར་དོར་བའི་ཁྱད་གཞི་མིག་ཙམ་ཆོས་ཅན་དུ་འཛིན་པ་ཡིན་ཏེ། རྟག་མི་རྟག་གི་ཁྱད་པར་དང་མེད་པ་གསར་བྱུང་དང་སྔར་ཡོད་ཕྱིས་བསལ་གྱིས་ཁྱད་པར་དུ་མ་བྱས་པའི་སྒྲ་ཙམ་དང༌། འཇིག་པ་རྒྱུ་གཞན་ལ་ལྟོས་པ་ཡོད་མེད་ཀྱི་ཁྱད་པར་དུ་མ་བྱས་པར་འཇིག་པ་ཙམ་སྒྲུབ་པར་བྱེད་པ་ཇི་ལྟ་བ་དེ་ཉིད་འདིར་ཡང་དེ་ལྟར་རིགས་པའི་ཕྱིར་ཞེས། ཇི་སྐད་དུ། ཅི་སྟེ་ཇི་ལྟར་སྒྲ་མི་རྟག་ཅེས་བྱ་བ་ལ་ཆོས་དང་ཆོས་ཅན་གཉིས་སྤྱི་ཉིད་བཟུང་བ་ཡིན་གྱི།
ཁྱད་པར་ནི་མ་ཡིན་ཏེ། ཁྱད་པར་འཛིན་ན་ནི་རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་མེད་པར་འགྱུར་རོ། ། འདི་ལྟར་གལ་ཏེ་འབྱུང་བ་ཆེན་པོ་བཞི་ལས་གྱུར་པ་ཡི་སྒྲ་འཛིན་ན་ནི་དེ་ཕ་རོལ་པོ་ལ་མ་གྲུབ་བོ། ། འོན་ཏེ་ནམ་མཁའི་ཡོན་ཏན་འཛིན་ན་ནི་དེ་རང་ཉིད་སངས་རྒྱས་པ་ལ་མ་གྲུབ་པ་ཡིན་ནོ། ། དེ་བཞིན་དུ་བྱེ་བྲག་པ་སྒྲ་མི་རྟག་པར་དམ་བཅའ་བ་ན་ཡང་བྱས་པའི་སྒྲ་འཛིན་ན་དེ་གཞན་ལ་མ་གྲུབ་བོ། ། འོན་ཏེ་མངོན་པར་གསལ་བར་བྱ་བ་ཡིན་ན་དེ་རང་མ་གྲུབ་པ་ཡིན་ནོ། ། དེ་བཞིན་དུ་ཇི་རིགས་པར་འཇིག་པ་ཡང་གལ་ཏེ་རྒྱུ་དང་བཅས་པ་ཡིན་ན་དེ་ནི་སངས་རྒྱས་པ་རང་ལ་མ་གྲུབ་པ་ཡིན་ལ། འོན་ཏེ་རྒྱུ་མེད་པ་ཡིན་ན་ནི་དེ་ཕ་རོལ་པོ་ལ་ཡང་མ་གྲུབ་པ་ཡིན་ནོ། ། དེའི་ཕྱིར་འདི་ཇི་ལྟར་ཆོས་དང་ཆོས་ཅན་གྱི་སྤྱི་ཙམ་ཞིག་འཛིན་པ་དེ་བཞིན་དུ་འདིར་ཡང་ཁྱད་པར་དོར་བའི་ཆོས་ཅན་ཙམ་ཞིག་འཛིན་པར་འགྱུར་རོ། ། ཞེས་དང༌།
སློབ་དཔོན་ཡེ་ཤེས་སྙིང་པོས། རྒོལ་བ་གཉིས་ཀའི་ཤེས་པ་ལ། ། ཇི་ཙམ་སྣང་བའི་ཆ་ཡོད་པ། ། དེ་ཙམ་དེ་ལ་བརྟེན་ནས་ནི། ། ཆོས་ཅན་ཆོས་ལ་སོགས་ལ་རྟོག ། དེ་ཚེ་རྗེས་སུ་དཔག་པ་འབྱུང༌། ། གང་གི་ཚེ་ན་གཞན་ན་མིན། ། དེ་བས་རིགས་པ་སྨྲ་བ་རྣམས། ། དེ་སྐད་སྨྲ་ལ་སུ་ཞིག་འགོག ། ཅེས་དང༌།
བདག་ཉིད་ཆེན་པོ་ཞི་བ་འཚོས། གཞུང་གིས་བསྐྱེད་པའི་བྱེ་བྲག་གིས། ། ཆོས་ཅན་སྤངས་ནས་མཁས་པ་དང༌། ། བུད་མེད་བྱིས་པའི་བར་དག་ལ། ། གྲགས་པར་གྱུར་པའི་དངོས་རྣམས་ལ། ། སྒྲུབ་དང་སྒྲུབ་པའི་དངོས་པོ་འདི། ། མ་ལུས་ཡང་དག་འཇུག་པར་འགྱུར། ། དེ་ལྟ་མིན་ན་གཞི་མ་གྲུབ། ། ལ་སོགས་ལ་ནི་ཇི་སྐད་གདབ། ། ཅེས་འབྱུང་བས་ཐ་སྙད་དུ་དངོས་པོར་སྣང་བ་ཙམ་ཆོས་ཅན་དུ་འཛིན་པ་རང་གིས་ལུགས་ཡིན་ནོ་ཞེས་རང་རྒྱུད་པའི་སློབ་དཔོན་ཆེན་པོ་དེ་དག་དེ་སྐད་དུ་སྨྲའོ། །
དེ་ལ་སློབ་དཔོན་ཆེན་པོ་ཟླ་བ་གྲགས་པ་ན་རེ། མི་མཚུངས་པས་ཐ་སྙད་དུ་སྟོང་ཉིད་སྒྲུབ་པའི་ཆོས་ཅན་དངོས་པོ་གཞི་གྲུབ་དབུ་མ་པ་རང་ལུགས་ལ་འཇོག་པར་མི་རིགས་ཏེ། དངོས་སྨྲ་བ་ནང་དུ་རྟག་མི་རྟག་ཁྱད་པར་དུ་མ་བྱས་པའི་དངོས་པོའི་སྤྱི་ཙམ་ཞིག་རྒོལ་ཕྱིར་རྒོལ་མཐུན་སྣང་དུ་གྲུབ་ཀྱང་དབུ་མ་པ་དང་དངོས་སྨྲ་བ་དངོས་པོའི་སྤྱི་གྲུབ་འཛིན་རྒྱུ་མི་རྙེད་པའི་ཕྱིར་ཏེ། རྙེད་ན་དངོས་ཙམ་དེ་བདེན་གཉིས་གང་རུང་དུ་དེར་དཔྱད་བཟོད་དུ་གྲུབ་དགོས་པ་ལས་མ་གྲུབ་པའི་ཕྱིར། བདེན་གཉིས་ཀྱི་དངོས་པོ་བདེན་པ་གཉིས་ཀའི་ངོ་བོས་སྟོང་པར་ནི་སློབ་དཔོན་ལེགས་ལྡན་ཀྱང་འདོད་དགོས་ཏེ། དེས་ཆོས་ཐམས་ཅད་ལ་ངོ་བོ་ཉིད་མེད་པར་སྨྲ་བའི་ཕྱིར། དེས་ན་ཕྱིན་ཅི་མ་ལོག་པའི་ཤེས་པ་རབ་རིབ་ཀྱི་ནད་མེད་པ་ལ་སྐྲ་ཤད་མི་སྣང་བ་དང༌། ཕྱིན་ཅི་ལོག་པའི་ཤེས་པ་རབ་རིབ་ཅན་ལ་སྐྲ་ཤད་སྣང་བའི་སྣང་བ་མཐུན་གྲུབ་མེད་པ་བཞིན། འཇིག་རྟེན་ལས་འདས་པའི་དབུ་མ་པ་མ་རིག་པའི་ནད་མེད་པ་ལ་ངོས་སྣང་དབེན་པ་དང༌། མ་རིག་པའི་ནད་ཡོད་པ་ལ་དངོས་པོར་སྣང་བ་གཉིས་མཐུན་པར་འཆར་བའི་དངོས་པོའི་སྤྱི་ཞིག་ཆོས་ཅན་དུ་འཇོག་པ་ག་ལ་ཡོད།
དེས་ན་གདོད་མ་ནས་མ་གྲུབ་པ་ཞིག་སྡོད་གྲུབ་ཀྱི་སྣང་འཛིན་སེལ་བ་ཙམ་ལས་མཐུན་པར་སྣང་བའི་ཆོས་ཅན་ནང་གི་སྐྱེ་མཆེད་སོགས་གཞི་གྲུབ་འགའ་ཞིག་དམིགས་ནས་དེ་ལ་དངོས་ཆོས་གཞན་པ་འགོག་པ་དང༌། དངོས་མེད་སྒྲུབ་པ་ནི་སློབ་དཔོན་ཆེན་པོ་ཀླུ་སྒྲུབ་བཞེད་པའི་ལུགས་ལ་མེད་པས་སྤྲོས་པར་གྱུར་པའི་དགག་སྒྲུབ་ནི་ཅི་དབུ་མ་པ་དག་གིས་བྱས་སོ་ཞེས་པའི་ཀླན་ཀ་འཇུག་པ་མེད་ཅེས་ཚིག་གསལ་དུ།

དེ་ནི་དེ་ལྟར་མ་ཡིན་ཏེ། འདི་ལྟར་གང་གི་ཚེ་འདིར་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་ཁོ་ནར་དེའི་བརྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི་ཉམས་པར་གྱུར་པར་འདིས་རང་ཉིད་ཀྱིས་ཀྱང་ཁས་བླངས་པ་ཉིད་དོ། ། ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཡིན་ནོ། ། དེའི་ཕྱིར་གང་གི་ཚེ་རབ་རིབ་ཅན་གྱི་སྐྲ་ཤད་ལ་སོགས་པ་ལྟར་ཕྱིན་ཅི་ལོག་གིས་ཡོད་པ་མ་ཡིན་པ་ཡོད་པ་ཉིད་དུ་འཛིན་པ་དེའི་ཚེ་ནི་ཡོད་པར་འགྱུར་བའི་དོན་ཆ་ཙམ་ཡང་དམིགས་པར་ག་ལ་འགྱུར། གང་གི་ཚེ་རབ་རིབ་ཅན་མ་ཡིན་པས་སྐྲ་ཤད་ལ་སོགས་པ་ལྟར་ཕྱིན་ཅི་མ་ལོག་པས་ཡང་དག་པ་མ་ཡིན་པར་སྒྲོ་མི་འདོགས་པ་དེའི་ཚེ་ན་ཡང༌། གང་གིས་ན་ཀུན་རྫོབ་ཏུ་འགྱུར་བ་ཡོད་པ་མ་ཡིན་པར་འགྱུར་བའི་དོན་ཆ་ཙམ་ཡང་དམིགས་པར་ག་ལ་ཡོད། དེ་ཉིད་ཀྱི་ཕྱིར། སློབ་དཔོན་གྱི་ཞལ་སྔ་ནས་ཀྱིས། གལ་ཏེ་མངོན་སུམ་ལ་སོགས་པའི། ། དོན་གྱི་འགའ་ཞིག་དམིགས་ན་ནི། ། སྒྲུབ་པའམ་བཟློག་པར་བྱ་ན་དེ། །
མེད་ཕྱིར་ང་ལ་ཀླན་ཀ་མེད། ། ཅེས་གསུངས་སོ། ། གང་གི་ཕྱིར་དེ་ལྟར་ཕྱིན་ཅི་ལོག་པ་དང་ཕྱིན་ཅི་མ་ལོག་པ་དག་ཐ་དད་པ་དེའི་ཕྱིར། ཕྱིན་ཅི་མ་ལོག་པའི་གནས་སྐབས་ན། ཕྱིན་ཅི་ལོག་ཡོད་པ་མ་ཡིན་པ་དེའི་ཕྱིར་ན། གང་ཞིག་ཆོས་ཅན་དུ་འགྱུར་བའི་མིག་ཀུན་རྫོབ་པ་ག་ལ་ཡོད། ཅེས་འབྱུང་ངོ༌། ། དེས་ན་ལེགས་ལྡན་སོགས་ཀྱིས་དངོས་སྣང་མཐུན་གྲུབ་ཆོས་ཅན་དུ་བཀོད་པས་གཞི་མ་གྲུབ་པ་སོགས་ཀྱི་ཉེས་པ་མེད་དོ་ཞེས་པ་འདི་ནི་གཞི་མ་གྲུབ་པ་མ་ཡིན་པའི་ལན་འཐད་ལྡན་མིན་ནོ་ཞེས། དཔལ་ལྡན་ཟླ་བས་ཇི་སྐད་དུ། དེའི་ཕྱིར་གཞི་མ་གྲུབ་པའི་ཕྱོགས་ཀྱི་སྐྱོན་དང་གཞི་མ་གྲུབ་པའི་གཏན་ཚིགས་ཀྱི་སྐྱོན་ལྡོག་པ་མེད་པ་ཉིད་ཡིན་པས་འདི་ལན་མ་ཡིན་པ་ཉིད་དོ། །
ཞེས་འབྱུང་ངོ༌། །
ཡང་སློབ་དཔོན་ཆེན་པོ་ཟླ་བས། ཕྱིན་ཅི་ལོག་པ་དང་མ་ལོག་པ་དག་གི་བློ་ལ་འཁྲུལ་སྣང་ཡོད་མེད་ཀྱིས་སྣང་བའི་སྤྱི་ཙམ་འགྲུབ་པའི་དཔེ་ཡང་མེད་ལ། དངོས་པོར་ཞེན་པ་ལ་ཕྱིན་ཅི་ལོག་བློར་རྟག་མི་རྟག་གི་ཁྱད་པར་དུ་མ་བྱས་པའི་སྒྲ་དངོས་ཙམ་གྲུབ་པ་བཞིན། དབུ་མ་པ་དང་དངོས་སྨྲ་བ་དངོས་པོའི་སྤྱི་ཙམ་ལ་མཐུན་གྲུབ་སྲིད་ན་དེར་འགྱུར་ཡང༌། དབུ་མ་པས་དངོས་པོའི་སྤྱི་ཙམ་ཀུན་རྫོབ་ཏུ་ཡང་མ་གྲུབ་ན་དོན་དམ་པར་གྲུབ་པར་ལྟ་ག་ལ་ཞིག ། དཔྱད་ན་གང་གཞི་མ་གྲུབ་པ་ཞིག་མཐུན་པར་དངོས་སྣང་དུ་མི་འགྲུབ་པའི་ཕྱིར། དངོས་སྨྲ་བ་དང་དབུ་མ་པ་ལ་ཟབ་མོ་སྟོང་པ་ཉིད་དུ་སྒྲུབ་པའི་སྟོང་གཞི་ཆོས་ཅན་མི་སྟོང་པའི་མཐུན་དཔེར་ཡང་རང་ལུགས་ལ་ཡོད་པ་མ་ཡིན་ནོ་ཞེས་ཇི་སྐད་དུ། དཔེ་ལ་ཡང་འདྲ་བ་ཡོད་པ་མ་ཡིན་ནོ། ། དེར་ནི་སྒྲའི་སྤྱི་དང་མི་རྟག་པ་ཉིད་ཀྱི་སྤྱི་ཁྱད་པར་བརྗོད་པར་མི་འདོད་པ་གཉིས་ཀ་ལ་ཡང་ཡོད་ན།
དེ་བཞིན་དུ་མིག་གི་སྤྱི་ནི་སྟོང་པ་ཉིད་སྟོང་པ་ཉིད་མ་ཡིན་པར་སྨྲ་བ་དག་གིས་ཀུན་རྫོབ་ཏུ་ཡང་ཁས་མ་བླངས་ལ། དོན་དམ་པར་ཡང་མ་ཡིན་པས་དཔེ་ལ་ཡོད་པ་འདྲ་བ་མ་ཡིན་ནོ། ། ཞེས་འབྱུང་ལ། ཅི་ཙོང་ཁ་པ་ཁྱེད་བཞེད་པའི་སྟོང་ཉིད་ཀྱི་ཚུལ་ལ་ཆོས་ཅན་དངོས་པོ་དགག་བྱའི་དངོས་པོ་མིན་པའི་དངོས་པོ་སྒྲུབ་ཚུལ་དེ་ནི། མངོན་པ་ཀུན་ལས་བཏུས་ལས། སྟོང་པ་ཉིད་ཀྱི་མཚན་ཉིད་གང་ཞེ་ན། གང་ལ་གང་མེད་པ་དེ་ནི་དེ་སྟོང་པར་ཡང་དག་པར་རྗེས་སུ་མཐོང་བ་སྟེ། འདི་ལ་ལྷག་མ་གང་ཡིན་པ་དེ་ནི་འདིར་ཡོད་པའོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། ། འདི་ནི་སྟོང་པ་ཉིད་ལ་འཇུག་པ་ཡང་དག་པའི་ལྟ་བ་སྟེ། ཕྱིན་ཅི་མ་ལོག་པ་ཞེས་བྱའོ་ཞེས་འབྱུང་བའི་ཚུལ་དང་ཁྱད་པར་ཅུང་ཟད་ཀྱང་མི་སྣང་བའི་ཕྱིར།
ཁྱད་པར་མེད་ཀྱང་ཅི་ལྟོ་སྙམ་ན། ཁྱོད་ཀྱི་སྟོང་ཚུལ་དེ་ནི་དངོས་པོ་གཞན་ལ་དངོས་པོ་གཞན་གྱིས་སྟོང་ཚུལ་དུ་སོང་བའི་ཕྱིར་དངོས་ཆོས་མཐའ་དག་སྟོང་པར་མི་འགྲུབ་པས་དེ་ལས་ཐ་ཤལ་བ་ཅི་ཞིག་ཡོད། ཅེས་སློབ་དཔོན་ཟླ་བས་འཇུག་འགྲེལ་ལས་གཅིག་ལ་གཅིག་མེད་པའི་སྟོང་པ་ཉིད་ཀྱིས་དངོས་པོ་མེད་པ་ཉིད་དུའང་རིགས་པ་མ་ཡིན་ཏེ། བློ་གྲོས་ཆེན་པོ་གཅིག་ལ་གཅིག་མེད་པའི་སྟོང་པ་ཉིད་ནི་སྟོང་པ་ཉིད་ཐམས་ཅད་ཀྱི་ཐ་ཤལ་ཡིན་ནོ་ཞེས་ལུང་ལས་འབྱུང་བའི་ཕྱིར། བ་ལང་རྟ་མ་ཡིན་པའི་ཕྱིར་ཡོད་པ་མ་ཡིན་ནོ་ཞེས་བྱ་བར་བརྗོད་པ་ནི་རིགས་པ་ཡང་མ་ཡིན་ཏེ། རང་གི་བདག་ཉིད་ཀྱིས་ཡོད་པའི་ཕྱིར། ཞེས་འབྱུང་ངོ༌། ། ཡང་ཁྱེད་ཅག་དེ་ནི་དངོས་པོ་ལ་དངོས་པོ་མེད་པར་བཤད་པའི་སྟོང་ཉིད་ཡིན་གྱི། ངེད་ཀྱི་ལུགས་འདིར་ནི་དངོས་པོ་ལ་དངོས་མེད་དངོས་པོར་ཡོད་སྲིད་ན་དེ་སྟོང་པའི་སྟོང་པ་ཉིད་ཀྱི་ཚུལ་ཡིན་པས་དངོས་པོ་ལ་དངོས་མེད་སོ་སོར་ཡོད་པར་སྣང་འཛིན་གྱི་སྟོང་པའི་སྟོང་ཉིད་ཡིན་པས་བ་ལང་རྟ་མ་ཡིན་པ་ལྟ་བུ་སྟོང་ཉིད་དུ་མི་འགྱུར་སྙམ་ན། དངོས་པོ་ལ་དངོས་མེད་ཀྱི་དངོས་པོའི་ཡོད་པ་བཀག་པས་དངོས་པོའི་ཆོས་ཐམས་ཅད་ཀྱི་རང་མཚན་དང་རང་གི་ངོ་བོ་ཇི་ལྟར་ཁེགས་པར་འགྱུར་ཏེ།
གླང་གི་རྭ་ལ་རི་བོང་གི་རྭ་ཡོད་པ་ཁེགས་པས་གླང་རྭ་ཇི་ལྟར་ཁེགས་པར་འགྱུར་བའི་ཕྱིར། གྲགས་པ་རྒྱ་ཆེན་པོ་མངའ་བའི་བླ་མ་པ་ཁྱེད་ཐུགས་བསམ་ལེགས་པར་ཐོང་ཞིག ། ཡང་སློབ་དཔོན་ཆེན་པོ་འཕགས་པ་ཡབ་སྲས་ཀྱིས། དངོས་པོ་ཐམས་ཅད་ཀྱི་སྐྱེ་བ་ནི་དཔྱད་པ་དང་ཇི་ལྟ་བ་རྟོགས་པའི་ཤེས་རབ་ཀྱི་ངོར་ནི་འགར་ཡང་མི་འགྲུབ་སྟེ། འགྲུབ་ན་བདག་གཞན་དང་གཉིས་ཀ་དང་རྒྱུ་མེད་ཀྱིས་སྐྱེ་བ་ལས་སྐྱེ་བར་འགྲུབ་ཐབས་མེད་པ་ལས་དེ་ལྟའི་སྐྱེ་བ་མེད་ན་སྐྱེ་བ་མི་འགྲུབ་པའི་ཕྱིར། དེ་ལྟ་ན་ཡང་དངོས་པོའི་སྐྱེ་བ་ནི་མ་དཔྱད་པའི་བློ་རང་ག་བའི་ངོར། བཏགས་བཞག་བརྟེན་འབྱུང་ཙམ་གྱི་སྐྱེ་སྣང་ཙམ་མི་འགལ་ཡང་སྐྱེ་སྣང་དེ་ཀ་ཙམ་གྱིས་དེ་ཉིད་དེར་སྐྱེས་པར་མི་འགྲུབ་བོ་ཞེས་བྱ་བ་འདི་ནི་བཅོམ་ལྡན་འདས་ཀྱི་ཡུམ་གྱི་དོན་གྱི་མདོ་ལ་སོགས་པ་ངེས་དོན་གྱི་གསུང་རབ་མཐའ་དག་གི་བརྗོད་བྱའོ་ཞེས་གསུངས་པ་ལ། ཙོང་ཁ་པ་ཆེན་པོ་ན་རེ། ཀླུ་སྒྲུབ་ཀྱི་དགོངས་པ་ནི་རྒྱུ་འབྲས་གཉིས་ངོ་བོ་ཉིད་ཀྱིས་གྲུབ་པའི་གཞན་མེད་ཅེས་སྟོན་པ་ཡིན་གྱི། རྒྱུ་འབྲས་གཉིས་ཐ་སྙད་དུ་ངོ་བོ་ཐ་དད་དུ་མི་འདོད་པ་ནི་མ་ཡིན་ནོ། །
དེས་ན་ས་སྨྱུག་གཉིས་ཀྱི་བྱ་བ་གཅིག་ཅར་ཡོད་པ་ཡང་རང་མཚན་གྱིས་གྲུབ་པའི་བྱ་བ་གཉིས་ཅིག་ཅར་ཡོད་པ་འགག་པ་ཡིན་གྱི་ས་མྱུག་གི་བྱ་བ་མཉམ་པར་འདོད་པ་བཀག་པ་མིན་ཏེ། སྐྱེ་འདོད་ཕྱིན་ཆད་རྒྱུ་འགག་པ་དང་འབྲས་བུ་སྐྱེ་བའི་བྱ་བ་དུས་མཉམ་པ་ཞིག་དགོས་པའི་ཕྱིར། དེས་ན་ཐ་སྙད་དུ་སྐྱེ་བ་ལ་དེ་ལྟར་འཐད་ཀྱང་རང་གི་མཚན་ཉིད་ཀྱིས་སྐྱེ་ན་བརྟེན་པ་སྐྱེ་བའི་བྱ་བ་དང་རྟེན་སྐྱེ་བ་དུས་མཉམ་དགོས་ཏེ། རྟེན་བརྟེན་པ་རང་བཞིན་གྱིས་གྲུབ་ན་དེ་འབྲལ་མི་ཤེས་པས་གཞན་དུ་མི་འགྱུར་དགོས་པའི་ཕྱིར། ཐ་སྙད་དུ་སྐྱེ་བ་ལ་ནི་ལན་ཅིག་རྟེན་བརྟེན་པར་སོང་ན་ཐམས་ཅད་དུ་འགྲོ་མི་དགོས་ཏེ། རང་བཞིན་གྱི་རྟེན་བརྟེན་པར་མ་གྲུབ་པས་དེ་གཉིས་འབྲལ་བའི་གཞན་འགྱུར་སྲིད་པའི་ཕྱིར། ས་བོན་དང་དུས་མཉམ་གྱི་མྱུ་གུ་སྐྱེ་བའི་བྱ་བ་ནི་མྱུ་གུ་སྐྱེ་བའི་བྱ་བ་ལ་ཕྱོགས་པ་ས་བོན་ཡིན་ལ། དེ་དང་མྱུ་གུ་གཉིས་སྤྱིར་རྟེན་བརྟེན་པ་ཡིན་པ་དང༌། བྱ་བ་དེའི་དུས་སུ་མྱུ་གུ་མེད་ཀྱང་བྱ་བ་ཡོད་པ་མི་འགལ་བ་ནི། དཔེར་ན་སྤྱིར་འབྲེལ་ཡུལ་ཁེགས་ན་འབྲེལ་པོ་བཟློག་པ་དང༌།
ས་བོན་འབྲེལ་ཡུལ་དང༌། མྱུ་གུ་འབྲེལ་པོ་ཡིན་པ་དང༌། མྱུ་གུའི་དུས་ནས་ས་བོན་ལོག་ཀྱང་མྱུ་གུ་མི་ལྡོག་པ་མི་འགལ་བ་བཞིན་ནོ། ། དེས་ན་འདི་འདྲའི་གནད་མི་ཤེས་པར་འགོག་ཚེ་ལྟར་སྣང་བ་འབའ་ཞིག་བརྗོད་ནས། དེ་ཉིད་ཚུར་ལྡོག་པའི་ཚེ་བསྙོན་འདིངས་པ་ལ་རེ་ན། ཁོ་བོ་ཅག་སྨྱོན་པ་དང་ལྷན་ཅིག་མི་རྩོད་དོ་ཞེས་ཚིག་གསལ་ལས་གསུངས་པ་ལྟར་བྱའོ། ། ཞེས་འཆད་པར་བྱེད་མོད། དེ་ལྟར་སྨྲས་པ་དེ་ནི་འཕགས་པ་ཀླུ་སྒྲུབ་ཡབ་སྲས་ཀྱི་གསུང་རབ་ལས་ནན་གྱིས་བཟློག་སྟེ་བརྗོད་པར་ཟད་དེ། འཕགས་པ་ཡབ་སྲས་ནི་དངོས་པོ་སྐྱེ་བ་འགོག་གོ ། ཞེས་པ་འདི་ག་ཙམ་ནི་ཀུན་རྫོབ་འཇིག་རྟེན་པ་ལ་ཡིན་གྱི་ཅི་འཕགས་པ་ཇི་ལྟ་བ་དེ་ལྟར་གཟིགས་པའི་མཁྱེན་ངོ་ནས་མ་ཡིན་ལ།
ཀུན་རྫོབ་ཀྱི་སྐྱེ་བ་འདི་ཉིད་སྐྱེ་བ་ལྟར་བདེན་པར་སྐྱེ་བ་མ་ཡིན་ཏེ། སྐྱེ་ན་ཡོད་པ་ལས་སྐྱེའམ་མེད་པ་ལས་སྐྱེ། སྐྱེས་ཟིན་པ་སྐྱེའམ་མ་སྐྱེས་པ་སྐྱེ་ཞེས་བརྟགས་པ་ན། སྐྱེ་བའི་ཚུལ་དེ་གང་ལས་ཀྱང་སྐྱེ་བར་མི་འགྲུབ་པས། ཀུན་རྫོབ་ཀྱི་སྐྱེ་བ་དེ་ཉིད་སྐྱེ་བར་མི་འགྲུབ་པ་ཁོ་ན་ཉིད་དུ་གསུངས་པ་ཉིད་ལས། ཁྱེད་ཀྱིས་བརྟགས་པ་ལྟར་ཐ་སྙད་ཀུན་རྫོབ་པའི་སྐྱེ་བ་སྐྱེ་བ་དང༌། རང་མཚན་མི་འགྱུར་བའི་སྐྱེ་བ་མི་སྐྱེ་བའི་ཕྱེ་བསལ་མཛད་པ་འཕགས་པ་ཡབ་སྲས་ཀྱི་དབུ་མའི་རིགས་ཚུལ་ལས་མི་འབྱུང་བའི་ཕྱིར། ཐ་སྙད་ཀུན་རྫོབ་པའི་སྐྱེ་བ་ལྟར་སྣང་བ་དེ་ཉིད་སྐྱེ་བ་དངོས་པོ་ཅན་དུ་འགོག་པ་མ་ཡིན་ན། དོན་དམ་རང་མཚན་གྱི་སྐྱེ་བ་སྐྱེ་བ་དངོས་ཅན་དུ་འགོག་པར་ནི་བྱེད་མི་དགོས་པའི་ཕྱིར་ཏེ། དེ་འདྲའི་སྐྱེ་བ་ནི་སྐྱེ་བོ་སུ་ལ་ཡང་མ་དམིགས་པའི་ཕྱིར།
དམིགས་ན་དེ་འདྲའི་སྐྱེ་བ་དེ་ཐ་སྙད་ཀུན་རྫོབ་པའི་སྐྱེ་བ་ལས་འདི་འདྲ་བའི་སྐྱེ་བར་གྲུབ་བོ་ཞེས་ཐ་སྙད་ཀུན་རྫོབ་པའི་ཤེས་པས་སྤུ་རིས་ཟིན་དགོས་པ་ལས་དེ་ལྟར་ཡང་མི་ཟིན་པའི་ཕྱིར། དེ་ལྟར་མ་ཟིན་ན་དེ་འདྲའི་སྐྱེ་བ་ལ་སྐྱེ་བ་དངོས་ཅན་དུ་སུ་ཡང་འཁྲུལ་བར་མི་འགྱུར་ཏེ། རི་བོང་རྭ་ཡི་སྐྱེ་བ་ཤེས་པས་ཟིན་པར་མ་དམིགས་ན་དེ་འདྲའི་སྐྱེ་བ་དངོས་ཅན་དུ་སུ་ཡང་འཁྲུལ་བར་མི་འགྱུར་བཞིན། ཡང་དོན་དམ་རང་མཚན་གྱི་སྐྱེ་བ་ཐ་སྙད་ཀུན་རྫོབ་པའི་ཤེས་པའི་ཐ་སྙད་ཀྱི་སྐྱེ་བ་དང་མ་འདྲེས་པར་སྤུ་རིས་ཟིན་ནས་དེ་སྐྱེ་བ་དངོས་ཅན་དུ་འགོག་པར་བྱེད་ན་ནི། ཁྱེད་རྟགས་ཀྱི་དགག་བྱའི་སྐྱེ་བ་ཤེས་བྱའི་སྐྱེ་བར་མེད་པར་བཤད་པ་དང་འགལ་བར་འགྱུར་ཏེ་ཐ་སྙད་པའི་ཤེས་པའི་ཡུལ་དུ་ཁྱེད་ཀྱི་སྐྱེ་བ་དམིགས་ན་ཁྱེད་ཤེས་བྱ་མ་ཡིན་པར་འགལ་བའི་ཕྱིར། དེས་ན་ཐ་སྙད་པའི་སྐྱེ་བ་འདི་ཉིད་སྐྱེ་བ་དངོས་ཅན་དུ་འཕགས་པ་ཡབ་སྲས་ཀྱིས་བཀག་པ་ཡིན་ཏེ། ཐ་སྙད་པའི་སྐྱེ་བ་ལ་ཡོད་མེད་སོགས་ཐ་སྙད་ཀྱི་ཆོས་ཀྱི་སྐྱེ་བ་དཔྱད་པ་ན་དེར་མ་གྲུབ་ན་སྐྱེ་བ་འགོག་ནུས་པ་ཡིན་གྱི། དེ་ལས་གཞན་སྡོད་ལུགས་དོན་དམ་གྱི་སྐྱེ་བ་ལ་ནི་ཡོད་མེད་ཀྱི་སྐྱེ་བ་དཔྱད་ནས་དེར་མ་གྲུབ་ཀྱང་སྐྱེ་བ་འགོག་མི་ནུས་པའི་ཕྱིར་ཏེ། དེ་འདྲ་བ་ནི་ཡོད་མེད་སོགས་ཐ་སྙད་ཀྱི་ཆོས་སུ་སྐྱེ་བ་མིན་པར་ཡོད་མེད་སོགས་ཐ་སྙད་ཀྱི་ཆོས་ལས་འདས་པར་སྐྱེ་སྲིད་ན་དོན་དམ་པའི་སྐྱེ་བ་ཡིན་པའི་ཕྱིར། ཁྱབ་སྟེ།
དོན་དམ་པའི་ཆོས་ལ་ནི་ཡོད་པ་དང་མེད་པར་སུས་ཀྱང་བརྗོད་ནུས་པ་མིན་པའི་ཕྱིར། དེས་ན་ཐ་སྙད་པའི་སྐྱེ་བ་འདི་སྐྱེ་བ་དངོས་ཅན་དུ་དགག་པ་ནི། ཇི་སྐད་དུ། མེད་ན་གང་གི་རྐྱེན་དུ་འགྱུར། ། ཡོད་ན་རྐྱེན་གྱིས་ཅི་ཞིག་བྱ། ། ཞེས་འབྱུང་ལ། ཐ་སྙད་ཀྱི་སྐྱེ་བ་འདི་སྐྱེ་བ་དངོས་ཅན་པར་འཛིན་པ་ནི་ཐ་སྙད་པའི་སྐྱེ་བའི་གནས་ཚུལ་མ་རྟོགས་བཞིན་སྣང་ཚུལ་ལ་འཁྲུལ་པར་རིག་པར་བྱ་སྟེ། ཚིག་གསལ་ལས། སྐྱེས་པ་ནི་མི་སྐྱེ་སྟེ། འདས་པ་དང་ད་ལྟ་བ་དག་འགལ་བའི་ཕྱིར།
སྐྱེ་བའི་བྱ་བ་འགག་པ་ལ་ནི་སྐྱེ་བ་ཞེས་བྱ་ལ། དེ་སྐྱེ་བ་ཞེས་བྱ་བ་ནི་བྱ་བས་ད་ལྟ་བས་ཟིན་པ་ལ་བྱ་སྟེ། དེའི་ཕྱིར་སྐྱེས་པ་སྐྱེའོ་ཞེས་བརྗོད་པ་ན། འདས་པ་དང་ད་ལྟ་བ་གཉིས་དུས་གཅིག་པ་ཉིད་དུ་འགྱུར་རོ། ། མ་སྐྱེས་པ་ཡང་མི་སྐྱེ་སྟེ་མ་འོངས་པ་དང་ད་ལྟ་བ་གཉིས་འགལ་བའི་ཕྱིར། སྐྱེ་བཞིན་པའི་དངོས་པོ་ཡང་མི་སྐྱེ་སྟེ། སྐྱེས་པ་དང་མ་སྐྱེས་པ་ལས་མ་གཏོགས་པའི་སྐྱེ་བཞིན་པ་མེད་པའི་ཕྱིར། དེའི་ཕྱིར་སྐྱེ་བས་གཞན་བསྐྱེད་པར་བྱེད་དོ་ཞེས་བྱ་བ་མི་རིགས་སོ་ཞེས་འབྱུང་ངོ༌། ། ལྷག་པར་ཁྱེད་ཅག་ཐ་སྙད་ཀྱི་སྐྱེ་བ་ལ། སྐྱེ་བའི་འབྲས་བུ་ཉིད་མ་སྐྱེས་པའི་རྒྱུའི་དུས་ན་མེད་ཀྱང་སྐྱེས་པའི་བྱ་བ་ཡོད་དོ་ཞེས་པ་དེའི་ལོག་རྟོག་ནི་སྔར་ཉིད་ནས་བསལ་ཟིན་པ་ཡིན་ཏེ།
ཚིག་གསལ་ལས། འདིར་སྨྲས་པ། སྐྱེ་བཞིན་པ་ཁོ་ན་སྐྱེ་ཡི། སྐྱེས་པ་དང་མ་སྐྱེས་པ་ནི་མ་ཡིན་ནོ། ། ཅི་སྟེ་སྐྱེས་པ་དང་མ་སྐྱེས་པ་ལས་ཐ་དད་པར་སྐྱེ་བཞིན་པ་སྐྱེ་བ་མ་ཡིན་ནོ་སྙམ་དུ་སེམས་ན། འདི་ཡང་ཡོད་མ་ཡིན་ཏེ། གང་གི་ཕྱིར་འདིར་སྐྱེ་བའི་བྱ་བ་དང་ལྡན་པ་ལ་སྐྱེ་བཞིན་པ་ཞེས་བྱ་བར་བརྗོད་དོ། ། དེའི་ཕྱིར་སྐྱེ་བ་ཡོད་པ་དང་སྐྱེ་བ་ལ་བརྟེན་ནས་སྐྱེ་བཞིན་པ་འགྲུབ་པའི་ཕྱིར་སྐྱེ་བཞིན་པ་ཁོ་ན་སྐྱེ་ལ། སྐྱེ་བཞིན་པ་དེ་ཡང་སྐྱེ་བས་སྐྱེད་པར་བྱེད་དོ། ། བརྗོད་པར་བྱ་སྟེ།
གང་ཚེ་སྐྱེ་བ་ཡོད་པ་ན། ། སྐྱེ་བཞིན་འདི་འབྱུང་མེད་པའི་ཆ། ། ཇི་ལྟར་སྐྱེ་ལ་བརྟེན་ནས་ནི། ། སྐྱེ་བཞིན་ཅེས་ནི་བརྗོད་པར་བྱ། ། སྐྱེ་བ་ལ་བརྟེན་ནས་སྐྱེ་བཞིན་པར་འགྱུར་ལ། དེ་ཡང་སྐྱེ་བ་ཡིན་ནོ་ཞེས་གང་སྨྲས་པ་དེས་ནི་འདིའི་སྐྱེ་བ་ལ་བརྟེན་ནས་སྐྱེ་བཞིན་པ་འདི་ཞེས་བྱ་བར་འགྱུར་རོ་ཞེས་བྱེ་བྲག་ཏུ་སྨྲ་བར་བྱ་དགོས་ན། དེ་སྐད་དུ་སྨྲས་པ་ཡང་མ་ཡིན་ནོ། ། སྐྱེ་བཞིན་པ་དེ་ནི་སྐྱེ་བཞིན་པ་འདི་དེ་ཡིན་ནོ་ཞེས་བྱེ་བྲག་ཏུ་ངེས་པར་བཟུང་བར་ཡང་མི་ནུས་ཏེ། མ་སྐྱེས་པས་དེའི་མཚན་མ་མ་བཟུང་བའི་ཕྱིར་རོ། ། དེའི་ཕྱིར་སྐྱེ་བཞིན་པ་མེད་པའི་ཕྱིར་སྐྱེ་བའི་བྱ་བ་ཡང་མེད་པས་ཇི་ལྟར་ན་སྐྱེ་བ་མེད་པར་དེ་ལ་བརྟེན་ནས་སྐྱེ་བཞིན་པར་འགྱུར།
དེའི་ཕྱིར་སྐྱེ་བཞིན་པ་སྐྱེ་ལ་དེ་ཡང་སྐྱེ་བས་སྐྱེད་པར་བྱེད་དོ་ཞེས་བྱ་བ་ནི་མི་རིགས་སོ། ། ཞེས་འབྱུང་ལ། རྩ་འགྲེལ་དེའི་དོན་ཐ་སྙད་དུ་འབྲས་བུ་སྐྱེ་བ་ལ་སྐྱེ་བའི་བྱ་བ་འཇུག་དགོས་པ་ལས་ཆོས་གཞན་ལ་སྐྱེ་བའི་བྱ་བ་བརྟེན་པས་ཆོས་གཞན་སྐྱེ་བར་མི་རུང་བས་འབྲས་བུ་དེ་ཉིད་ལ་བརྟེན་དགོས་པ་ཡིན་ལ། དེའི་སྐྱེ་བའི་འབྲས་བུ་མེད་ན་བྱ་བ་ལ་འཇུག་པའི་རྟེན་མེད་པས་སྐྱེ་བའི་བྱ་བ་ཡང་སྐྱེ་བའི་སྔ་རོལ་དུ་མི་རུང་ངོ་ཞེས་གསལ་བར་སྟོན་ཏོ། ། ཅི་ཁྱེད་ཅག་བརྟེན་པ་བྱ་བ་མེད་ན་རྟེན་བྱེད་པོ་མེད་པར་དེར་རང་བཞིན་གྱིས་གྲུབ་པའི་རྟེན་བརྟེན་པ་ཡིན་ལ། ཐ་སྙད་ཀྱི་སྐྱེ་བ་ནི་རང་བཞིན་གྱིས་མ་གྲུབ་པས་རྟེན་མེད་ཀྱང་བརྟེན་པ་བྱ་བ་ཡོད་པས་ལུང་དེས་མི་གནོད་སྙམ་ན། འོ་ན་ཐ་སྙད་ཀྱི་མྱུ་གུ་ལ་སོགས་པའི་སྐྱེ་བ་ལ་ནི་བྱེད་པོ་མེད་ཀྱང་བྱ་བ་ཡོད་པ་དང༌། བྱ་བ་མེད་པར་བྱེད་པོ་ཡོད་པ་སོགས་འདོད་རྒྱལ་དུ་རུང་ན། ཐ་སྙད་ཀྱི་སྐྱེ་བ་བྱ་བྱེད་ཕན་ཚུན་མཉམ་དུ་ཐ་སྙད་དུ་ལྟོས་པ་མི་བསླུ་བ་ལ་ལྟོས་ནས་ཐ་སྙད་ཀྱི་སྐྱེ་བ་རྣམ་པར་བཞག་གོ་ཞེས་གསུངས་པ་ཡང་མི་རིགས་པར་འགྱུར་ཏེ། ཐ་སྙད་ཀྱི་སྐྱེ་བ་ནི་བྱ་བྱེད་ཀྱི་ཕན་ཚུན་མཉམ་དུ་ལྟོས་ནས་ཐ་སྙད་དུ་འབྱུང་ལ།
མ་ལྟོས་པར་མི་འབྱུང་བ་མིན་པར་འདོད་རྒྱལ་དུ་འབྱུང་རིགས་ལ། དོན་དམ་རང་བཞིན་གྱིས་སྐྱེ་བ་ནི་བྱ་བྱེད་ཕན་ཚུན་མཉམ་དུ་ལྟོས་ནས་འདོད་རྒྱལ་མིན་པར་འགྱུར་བ་མེད་པའི་རྟེན་འབྲེལ་དུ་འབྱུང་རིགས་པའི་ཕྱིར། དེ་ལྟ་ན་ནི་ཀུན་རྫོབ་ཀྱི་སྐྱེ་བ་བྱ་བྱེད་ཕན་ཚུན་མཉམ་དུ་ལྟོས་ནས་ཐ་སྙད་དུ་འབྱུང་བ་མིན་པའི་ཕྱིར། ཐ་སྙད་ཀྱི་སྐྱེ་བ་རྟེན་འབྲེལ་མ་ཡིན་པར་འགྱུར་ལ། དོན་དམ་རང་བཞིན་གྱིས་གྲུབ་པའི་སྐྱེ་བ་ནི་རྟེན་འབྲེལ་དུ་མི་རུང་སྟེ། དེ་འདྲའི་སྐྱེ་བ་ཁྱེད་རང་གི་ཤེས་བྱར་མེད་པར་འདོད་པ་དང༌། དོན་དམ་གྱི་སྐྱེ་འགག་ལ་སོགས་པར་ཡང་མི་འགྲུབ་པའི་ཕྱིར། དེས་ན་ལུང་དེ་དག་གིས་ནི་ཐ་སྙད་ཀྱི་སྐྱེ་འགག་གི་བྱ་བ་དུས་མི་མཉམ་པ་ཁོ་ནར་བརྟེན་པ་ཡིན་ཏེ། སྐྱེ་འགག་གི་བྱ་བ་དུས་མཉམ་ན་རྒྱུ་འབྲས་དུས་མཉམ་དགོས་པ་ལས་ཐ་སྙད་དུ་ཡང་དེ་ལྟར་མི་རིགས་པའི་ཕྱིར། འོ་ན་མྱུ་གུ་སྐྱེ་བའི་རྟེན་དེ་ཉིད་བརྟེན་པ་སྐྱེ་བའི་བྱ་བ་སྔར་སོང་ནས་སྐྱེའམ།
སྔར་མ་སོང་བར་སྐྱེ། སྔར་སོང་ན་བརྟེན་པ་ཡོད་ན་རྟེན་ཡོད་དགོས་པར་འགྱུར་བས་སྐྱེ་བ་དོན་མེད་པས་ཡོད་པ་སྐྱེ་མི་དགོས། བརྟེན་པ་བྱ་བ་སྔར་མ་སོང་ན་དེའི་རྟེན་སྐྱེ་བ་ཡང་སྔར་མེད་པས་བྱ་བའི་རྟེན་མེད་པས་དེ་སྐྱེ་བའི་བྱ་བ་བྱེད་པར་ཡང་འགལ་ལོ་ཞེ་ན། འདི་ལ་བདག་ཉིད་ཆེན་པོ་རྨ་བྱ་བ་ཡབ་སྲས་ཀྱི་ཞལ་སྔ་ནས་འདི་སྐད་དུ་གསུངས་ཏེ། དེ་ནི་ཤིན་ཏུ་འགལ་མོད། དེས་ན་འབྲས་བུ་བདེན་པ་གཉིས་ཀར་ཡང་དག་ཏུ་སྐྱེ་བ་ལ་ཡོད་ཀྱང་དགོས་ལ་མེད་ཀྱང་དགོས་ཏེ། དཔེར་ན་རྟག་པའི་དངོས་པོ་ཤེས་བྱ་ལ་ཡང་དག་པར་ཡོད་ན། བྱས་ཀྱང་དགོས་ལ་མ་བྱས་ཀྱང་དགོས་ཏེ། མ་བྱས་པ་མ་ཡིན་ན་རྟག་པར་མི་རུང་ལ་བྱས་པ་མ་ཡིན་ན་དངོས་པོར་མི་རུང་བའི་ཕྱིར། འོ་ན་འགལ་ལོ་ཞེ་ན་ཤིན་ཏུ་ཡང་འགལ་ཀྱང་འགལ་བ་འདུས་པ་མེད་དེ།
རྟག་དངོས་གཉིས་ཤེས་བྱ་ལ་མི་སྲིད་པའི་ཕྱིར། དེས་ན་བྱས་པ་བཀག་ཀྱང་རྟག་དངོས་ཁེགས་ལ། མ་བྱས་པ་བཀག་ཀྱང་རྟག་དངོས་ཁེགས་པ་ཡིན་ནོ། ། དེ་བཞིན་དུ་འབྲས་བུ་སྐྱེ་བ་ཞིག་ཡོད་ན། འབྲས་བུ་མྱུ་གུ་རྟེན་དང་བརྟེན་པ་སྐྱེ་བའི་བྱ་བ་གཉིས་སྔར་ནས་ཡོད་ཀྱང་དགོས་ལ་མེད་ཀྱང་དགོས་ཏེ། མེད་ན་བྱ་བའི་རྟེན་མེད་པས་སྐྱེ་བའི་བྱ་བ་མི་རུང་ལ། ཡོད་ན་སྐྱེ་བ་དོན་མེད་པས་སྐྱེ་བར་མི་རུང་བའི་ཕྱིར། འོ་ན་འགལ་ལོ་ཞེ་ན། ཤིན་ཏུ་འགལ་ཡང་འགལ་བ་འདུས་པ་མེད་དེ། བདེན་པ་གཉིས་ཀར་དེ་ཁོ་ནར་དཔྱད་ན་འབྲས་བུ་སྐྱེ་བ་ཉིད་མེད་པའི་ཕྱིར།
དེས་ན་ཡོད་པ་བཀག་པས་ཀྱང་སྐྱེ་བ་ཁེགས་ལ་མེད་པ་བཀག་པས་ཀྱང་སྐྱེ་བ་ཁེགས་པ་ཡིན་ཏེ། སྐྱེ་ན་ཡོད་མེད་གང་རུང་གི་སྐྱེ་བ་ལས་མ་འདས་པ་ལས། ཡོད་མེད་ཀྱི་སྐྱེ་བ་ཁེགས་ན་སྐྱེ་བ་ཙམ་ལྷག་མར་སྐྱེ་བར་དྭོགས་པ་མེད་པའི་ཕྱིར་ཞེས་གསུངས་སོ། ། དེས་ན་འཁོར་འདས་དང་ལས་རྒྱུ་འབྲས་ཀྱི་སྐྱེ་འགག་ལ་སོགས་པ་འདི་ཐམས་ཅད་ཀུན་རྫོབ་མ་དཔྱད་པ་ན་བསླུ་བ་མེད་པ་ཉིད་དུ་སྣང་ཡང༌། བདེན་པ་གཉིས་ཀྱི་དེ་ཁོ་ན་ཉིད་ལ་ཞུགས་པ་ན། འཁོར་འདས་ཀྱི་འཆིང་གྲོལ་དུ་བྱེད་པའི་རྒྱུ་འབྲས་སྐྱེ་འགག་ལ་སོགས་པ་བསླུ་བ་མེད་པ་ཅན་གྱི་དངོས་པོར་གྲུབ་པ་ཅུང་ཟད་ཀྱང་ཡོད་པ་མ་ཡིན་ཏེ། ཡོད་ན་སྐྱེ་འགག་ལ་སོགས་པའི་འཐད་པ་ལ་ཚད་མས་གནོད་པར་མི་རིགས་པ་ལས། ཚད་མས་གནོད་པ་ཉིད་ཀྱི་ཕྱིར་དེར་མི་འགྲུབ་བོ། །
ངག་དོན་དུ་དྲིལ་ན། སྐྱེ་འགག་སོགས་བདེན་པ་གཉིས་ཀར་གདོད་ནས་མ་གྲུབ་བཞིན་སྐྱེ་འགག་སོགས་བསླུ་མེད་དུ་སྣང་བ་འདི་ཉིད་ལ་ཤེས་བྱ་རྟེན་འབྲེལ་དང་མཐུན་པར་སྨྲ་བའི་འཇིག་རྟེན་མ་དཔྱད་སྨྲ་ངོ་དང་བསྟུན་ནས་བདེན་གཉིས་སུ་རྣམ་པར་བཞག་པ་འདི་ནི་དབུ་མ་པ་དག་གི་གཞན་གྲགས་ཙམ་གྱི་བདེན་གཉིས་འཇོག་ཚུལ་དུ་རིགས་པར་བྱ་སྟེ།
སྐྱེ་འགག་སོགས་བསླུ་མེད་དུ་སྣང་བ་ཀུན་རྫོབ་རྟེན་ཅིང་འབྲེལ་འབྱུང་ཙམ་དུ་ཟད་པ་དང། རྟེན་འབྲེལ་ཙམ་གྱི་ཀུན་རྫོབ་པའི་ཆོས་དེ་ཉིད་སྐྱེ་སོགས་ཀྱི་དངོས་པོས་དབེན་པ་གང་ཡིན་པ་དེ་ནི་དོན་དམ་སྟོང་པ་ཉིད་ཁོ་ནར་ཟད་པ་ལས་གཞན་དུ་དམིགས་པར་བྱར་མེད་པའི་ཕྱིར། འོ་ན་ཀུན་རྫོབ་ཀྱི་དངོས་ཆོས་དབུ་མ་པས་རྟེན་འབྱུང་དུ་བཞག་པ་འདི་ནི་དབུ་མ་པ་རང་གི་ལུགས་ཀྱི་བཞག་པའང་མ་ཡིན་ལ། ཤེས་བྱ་རྟེན་འབྲེལ་དང་མི་མཐུན་པར་རྟོག་པའི་སེམས་ཅན་རང་ག་བའི་དངོས་འཛིན་གྱིས་བློ་ལྷན་སྐྱེས་དང༌། ཕྱི་ནང་གི་དངོས་སྨྲ་བ་དག་གིས་ལྟོས་མེད་ཀྱི་དངོས་པོ་རྒྱུ་འབྲས་རྫས་གཞན་དཔྱད་ནས་འཇོག་པའི་ལུགས་སུའང་སྨྲ་བ་མ་ཡིན་གྱི། འོ་ན་ཤེས་བྱ་རྟེན་འབྲེལ་དང་མཐུན་པར་སྨྲ་བའི་འཇིག་རྟེན་པ་དག་ཐ་སྙད་དུ་མ་དཔྱད་པ་ན་ཀུན་རྫོབ་བརྟེན་ནས་འབྱུང་བ་ཙམ་ལས་ཐ་སྙད་དུ་ཀུན་རྫོབ་དཔྱད་ནས་རྟེན་འབྱུང་ཙམ་མིན་པ་ལས་བྱུང་བར་མི་འཇོག་པ་དག་གིས་རྗེས་ཟློས་སུ་བྱེད་པ་ཉིད་ཀྱི་ཕྱིར་དང། དེ་ལྟར་རྗེས་ཟློས་བྱེད་པ་དེ་ཡང་ཇི་སྲིད་ཐ་སྙད་ཁས་ལེན་པ་དེ་སྲིད་དུ་གཞན་གྲགས་ཙམ་གྱི་སྒོ་ནས་དབུ་མ་པ་རང་གིས་དེ་ལྟར་བརྗོད་ཀྱང་དབུ་མ་པ་རང་ལུགས་ཀྱིས་རྣམ་པར་བཞག་པའང་མ་ཡིན་ཏེ། དབུ་མ་པ་ལ་རང་ལུགས་མེད་པའི་ཕྱིར་དང། དབུ་མ་པ་ནི་འབྱུང་བ་དང་མི་འབྱུང་བ་སོགས་འགྲོ་འོང་གི་ཆོས་གང་ལའང་འཐད་པ་རྣམ་པར་གཞག་པ་དང། མ་དཔྱད་པར་ཐ་སྙད་དུ་ཀུན་རྫོབ་བརྟེན་འབྱུང་ཙམ་གྱིས་བཞག་པས་ཡང་དག་པར་གྲུབ་པའི་བཞག་གོ་ཆོད་པ་མ་ཡིན་པའི་ཕྱིར།
དབུ་མ་པ་ཞེས་པའང་གཞན་པ་དག་དབུ་མའི་ཚུལ་ལས་བཟློག་པར་ཞེན་པ་དག་ལ་དངོས་སྨྲའོ་ཞེས་ལྟོས་ནས་བརྗོད་པ་ལས། རང་ལུགས་ལ་ནི་མཐའ་བྲལ་གྱི་ཞེན་པ་དང་བྲལ་པོ་དེ་ལ་དབུ་མ་པའོ་ཞེས་ཀྱང་ངར་ལྟ་ཞིང་དེར་འཇོག་པ་མ་ཡིན་ཏེ། རང་ལུགས་ལ་བྱེད་པ་པོའི་ང་རྣམ་པ་ཀུན་ཏུ་མི་འགྲུབ་པའི་ཕྱིར། འོ་ན་རྟེན་འབྱུང་ཙམ་གྱི་ཀུན་རྫོབ་ཀྱི་དངོས་ཆོས་བཞག་པ་འདི་ནི་བཅོམ་ལྡན་འདས་ཀྱིས་དབུ་མའི་ཆོས་ཚུལ་ལས་ཆེས་ཆེར་བསྔགས་པ་མ་ཡིན་ནམ་ཞེ་ན། ཆེས་ཆེར་བསྔགས་པ་བདེན་མོད། དེ་ཙམ་དུ་བསྔགས་པ་རྟེན་ཅིང་འབྲེལ་བར་འབྱུང་བས་ཀུན་རྫོབ་ཐ་སྙད་དུ་དངོས་པོར་གྲུབ་པར་བསྟན་པའི་ཆེད་དུ་བསྔགས་པ་ཡིན་ནོ་སྙམ་པ་ཁྱེད་ཅག་ནི། བཅོམ་ལྡན་འདས་ཀྱི་དགོངས་པའི་ཚུལ་ལས་ཕྱིན་ཅི་ལོག་ཏུ་རྟོགས་པ་ཡིན་ཏེ། བཅོམ་ལྡན་འདས་ཀྱིས་དེ་ཙམ་དུ་བསྔགས་པ་ནི། གང་ཐ་སྙད་དུ་ཀུན་རྫོབ་དཔྱད་ནས་དངོས་པོར་མི་འཇོག་པར་མ་དཔྱད་རྟེན་འབྱུང་ཙམ་གྱིས་འཇོག་པར་བྱེད་པའི་འཇིག་རྟེན་པ་གང་ཡིན་པ་དེ་དག་གི་བསམ་ངོ་དང་བསྟུན་ཏེ་བརྗོད་ན་མཐར་ཐུག་འཇིག་རྟེན་ལས་འདས་པ་དངོས་པོ་མཐའ་དག་གིས་དབེན་པའི་ཟབ་མོ་སྟོང་པ་ཉིད་ཀྱི་དོན་ཁོང་དུ་ཆུབ་པར་བྱེད་པ་ལ་གེགས་སུ་མི་འགྱུར་བའི་ཕྱིར་ཏེ། ཐ་སྙད་དུ་སྐྱེ་འགག་སོགས་འཇོག་པ་ན་རྟེན་འབྱུང་ཙམ་གྱི་རྒྱུ་མཚན་ལས་བཞག་པ་ཙམ་མ་གཏོགས་དཔྱད་ན་དེ་ལྟར་འཇོག་པར་བྱེད་པའི་དངོས་པོའི་རྒྱུ་འབྲས་ལ་སོགས་པའི་རྒྱུ་མཚན་རིགས་པ་འཐད་ལྡན་གང་གིས་ཀྱང་བཞག་ཏུ་མེད་པའི་ཕྱིར་དང།
དཔྱད་ནས་ཀུན་རྫོབ་པའི་དངོས་པོ་འཐད་ལྡན་འཇོག་པའི་འཇིག་རྟེན་པ་གང་དག་འཇིག་རྟེན་ལས་འདས་པའི་ཟབ་མོ་སྟོང་པ་ཉིད་ཀྱིས་དོན་རྟོགས་པར་མི་འགྱུར་ཞིང། གང་ཀུན་རྫོབ་རྟེན་འབྱུང་ཙམ་དུ་སྨྲས་པ་དེས་ནི་རིང་པོར་མི་ཐོག་པར་སྟོང་པ་ཉིད་ཀྱི་ཚུལ་བདེ་བླག་ཏུ་ཁོང་དུ་ཆུབ་པར་འགྱུར་བས། རྒྱལ་བའི་ཡུམ་ལ་སོགས་པ་ངེས་པའི་དོན་གྱི་མདོ་རྣམས་སུ། སྟོང་དང་རྟེན་པར་འབྱུང་བ་འགལ་བ་མིན་པའི་བདེན་གཉིས་ཀྱི་ཚུལ་འདི་ལ། འཇིག་རྟེན་པ་རྣམ་པར་གྲོལ་སླད་གཞན་གྲགས་ཙམ་གྱི་ཆེད་དུ་བསྔགས་པ་འདི་ནི་ཆེས་འཐད་པ་ཉིད་དུ་གྲུབ་པའི་ཕྱིར། ཚིག་གསལ་ལས། ཁྱོད་ཀྱིས་ནི། སྐྱེས་དང་མ་སྐྱེས་སྐྱེ་བཞིན་པར། ། ཇི་ལྟ་བུར་ཡང་མི་སྐྱེད་པ། ། ཞེས་བྱ་བ་ལ་སོགས་པས་དེ་སུན་འབྱིན་པར་བྱེད་པ་ན།
དེ་བཞིན་གཤེགས་པ་བསྐྲུན་པར་མཛད་པའི་ཡུམ་རྟེན་ཅིང་འབྲེལ་བར་འབྱུང་བས་སད་པར་བྱས་པ་ཡིན་ཏེ། དེའི་ཕྱིར་ཐམས་ཅད་མེད་པར་སྨྲ་བ་པོ་ཁྱེད་དང་རྩོད་པས་ཆོག་གོ ། བརྗོད་པར་བྱ་སྟེ། བདག་ནི་དེ་བཞིན་གཤེགས་པ་བསྐྲུན་པར་མཛད་པའི་ཡུམ་རྟེན་ཅིང་འབྲེལ་པར་འབྱུང་བ་ཉམས་པར་བྱེད་པ་མ་ཡིན་གྱི། ཁྱོད་ཉིད་རྟེན་ཅིང་འབྲེལ་པར་འབྱུང་བ་མཆོག་ཏུ་ཟབ་པ་ལ་མོས་པ་དང་བྲལ་བས་དེའི་དོན་ཕྱིན་ཅི་ལོག་ཏུ་བཟུང་ནས་ཁོ་བོ་ཅག་ལ་སྨོད་པར་བྱེད་པ་ཡིན་ཏེ། བཅོམ་ལྡན་འདས་དེ་བཞིན་གཤེགས་པས་ནི་འདི་ལ་བརྟེན་ནས་འདི་འབྱུང་ངོ་ཞེས་དེ་སྐད་གསུངས་པ་ན། ཆོས་ཐམས་ཅད་རང་བཞིན་མེད་པ་ཉིད་དུ་གསལ་བར་བསྟན་པ་ཡིན་ནོ། ། ཞེས་འབྱུང་བའི་ཕྱིར་རོ། ། དེས་ན་དབུ་མ་པས་རྟེན་འབྱུང་གི་ཐ་སྙད་དུ་ཀུན་རྫོབ་ཀྱི་དངོས་ཆོས་དངོས་པོར་གྲུབ་པར་བཞག་པའི་སྒོ་ནས་ཀུན་རྫོབ་བདེན་པའི་སྐྱེ་སོགས་ཐ་སྙད་དུ་རང་ལུགས་ཀྱིས་གྲུབ་པར་རྣམ་པར་བཞག་པ་ལྟ་ཅི་སྨོས། རྟེན་ཅིང་འབྲེལ་འབྱུང་ཉིད་ཀྱི་ཕྱིར་ཐ་སྙད་དུ་ཡང་ཀུན་རྫོབ་ཀྱི་དངོས་ཆོས་དངོས་པོར་གྲུབ་པ་ཉིད་ཆེས་མི་འགྲུབ་པར་བསྟན་པ་ཡིན་ཏེ།
གང་ལྟོས་བྱུང་བཏགས་ཙམ་གྱི་ཆོས་ལ་ལྟོས་མ་བྱུང་རྫས་སམ་དེ་ཉིད་དུ་གྲུབ་པའི་སྐྱེ་སོགས་ཀྱི་རྒྱུ་འབྲས་མི་འཐད་པའི་ཕྱིར་ཞེས་ལེགས་པར་དགོངས་པ་ཡིན་ནོ། ། དེས་ན་རྟེན་འབྱུང་ཙམ་གྱི་སྐྱེ་སོགས་ཀྱི་དངོས་སྣང་རྫུན་པ་འདི་ཀ་ཙམ་ལ་ཀུན་རྫོབ་བདེན་པར་བཏགས་པ་དང། དངོས་ཆོས་དེ་ཉིད་དངོས་པོར་རྫུན་པས་དངོས་པོར་མ་གྲུབ་པ་ཙམ་ལ་དོན་དམ་བདེན་པར་བཏགས་པ་ཙམ་སྟེ། བདེན་པ་གཉིས་ཀར་ཡང་བཏགས་བཞག་ཙམ་ལས་མ་གཏོགས་པར་མི་བསླུ་བར་ཚད་གྲུབ་ཀྱི་བདེན་གཉིས་གྲུབ་པ་དང། དེ་ལྟར་གྲུབ་པའི་བདེན་གཉིས་ཀྱང་དེ་ཉིད་དང་གཞན་དང་གཅིག་ཐ་དད་ལ་སོགས་པར་གྲུབ་པའི་དངོས་ཆོས་ཀྱི་བདེན་གཉིས་ནི་ཤེས་བྱའི་གཤིས་ལ་གནས་པ་མ་ཡིན་ཏེ། ཡིན་ན་སྐྱེ་བ་དང་སྐྱེ་མེད་ལ་སོགས་པའི་དངོས་ཆོས་ཐམས་ཅད་འགལ་བཞིན་པར་ཆོས་ཅན་དང་ཆོས་ཉིད་ངོ་བོ་གཅིག་པ་ལ་མི་འཁྲུལ་བའི་ཚད་མ་ཡོད་པར་ཡང་འགྱུར་ན་དེ་ལྟར་ཡང་མི་རིགས་པའི་ཕྱིར། དེས་ན་བཏགས་བཞག་གི་བདེན་གཉིས་ཙམ་ལས་དངོས་སྟོབས་ཀྱི་བདེན་གཉིས་ཀྱི་གཞུང་ལུགས་འཛུགས་པའི་ལུང་རིགས་ལྟར་སྣང་འགོད་པ་དེ་ཐམས་ཅད་ནི་དཔལ་མགོན་ཀླུ་སྒྲུབ་ཡབ་སྲས་ཀྱི་རིང་ལུགས་ལས་ཕྱི་རོལ་ཏུ་གྱུར་པའོ་ཞེས་དཔལ་ཀརྨ་པ་མཁའ་སྤྱོད་དབང་པོས། དུས་ད་ལྟའི་སྣང་རིག་གསལ་ཙམ་འདི། ། ཆོས་ཀུན་རྫོབ་བདེན་པའི་རང་ངོ་ཡིན། ། འདི་མ་བཅོས་རང་གའི་གནད་ཤེས་ན། །
དོན་དམ་པའི་བདེན་པའང་དེ་ཁོ་ན། ། གཞུང་ཐ་སྙད་མཁན་གྱི་བདེན་གཉིས་དེ། ། ལུང་རིགས་པ་མང་ཡང་གནད་མ་གོ ། གཉིས་ཐ་དད་དུ་བཟུང་བས་གཉིས་མེད་ཉམས། ། བློ་སྤང་བླང་གི་འཁྲུལ་འཁོར་རྒྱུན་མི་འཆད། ། ངེད་མན་ངག་གནད་ཀྱི་བདེན་གཉིས་དེ། ། འཕྲལ་མངོན་སུམ་མཛུབ་བཙུགས་ལམ་དུ་བྱེད། ། ཅེས་འབྱུང་ལ། དེས་ན་མགོན་པོ་ཀླུ་སྒྲུབ་ཀྱི་མན་ངག་གིས་བདེན་གཉིས་ཡ་མ་བྲལ་བ་མངོན་སུམ་མཛུབ་བཙུགས་སུ་ངོ་སྤྲོད་གཞིའང་ཆོས་ཅན་ཀ་བུམ་སོགས་ཀྱི་དངོས་སྣང་འདི་ཉིད་ལས་བདེན་གཉིས་གཞན་གང་དུ་ཡང་འཚོལ་བ་མ་ཡིན་ཏེ། སྣང་ཙམ་པ་འདི་ཉིད་སྟོང་པ་དང་སྟོང་ཙམ་པ་དེ་ལ་བརྟེན་ནས་སྣང་ཙམ་ལ་བདེན་གཉིས་བཞག་ཅིང།
དེ་ལས་ཁྱེད་ཙོང་ཁ་པ་ལྟར་ཀ་བུམ་སོགས་དོན་བྱེད་པར་བདེན་པ་རྟགས་ཀྱི་དགག་བྱའི་ཀུན་རྫོབ་བདེན་པ་མིན་པ་དང། ཀ་བུམ་སོགས་ཀྱིས་དོན་བྱེད་པའི་རང་ལྡོག་ཐ་སྙད་དུ་ཡང་སྐྱེ་མེད་དོན་དམ་པའི་བདེན་པ་མ་ཡིན་པ་དང། དེ་ལྟར་ཡིན་ན་ཆད་ལྟར་འགྱུར་རོ་ཞེས་བྱ་བ་འདི་ལྟ་བུ་ནི་ཁོ་བོ་ཅག་རྨི་ལམ་དུ་ཡང་རྨི་བར་བྱེད་པ་མ་ཡིན་ཏེ། དེ་ལྟའི་བདེན་གཉིས་ནི་དངོས་པོ་དང་དངོས་མེད་ཀྱི་མཐའ་གཉིས་ལ་ཞེན་ནས་དབུ་མ་པར་ཁས་འཆེ་བའི་ཕྱིར། ལུགས་དེ་དག་ནི་རྟོག་གེ་པ་དག་གི་མངོན་པའི་ང་རྒྱལ་བ་ཙམ་དུ་ཟད་དོ། ། དེས་ན་སྣང་ཙམ་ནས་སྟོང་པ་དང་སྟོང་ཙམ་པ་ཉིད་ཀྱི་སྣང་བར་འཐད་པའི་སྣང་སྟོང་གཅིག་དང་ཐ་དད་དེ་དེར་གྲུབ་འཛིན་སྣང་ཞེན་དང་བཅས་པའི་རྟོག་པས་རྒྱུད་ལོག་པར་བསླད་པ་དེ་སྲིད་དུ་ནི་དབུ་མའི་ལྟ་བ་རྒྱུད་ལ་སྐྱེ་བ་མ་ཡིན་ལ། རྟོག་པ་དེ་དག་དང་བྲལ་བ་ན་དབུ་མའི་རྟོགས་པ་རྒྱུད་ལ་སྐྱེས་པ་དང། དབུ་མའི་ལྟ་བ་རྙེད་པ་དང། སྟོང་པ་ཉིད་ཀྱི་ཚུལ་ཁོང་དུ་ཆུབ་བོ་ཞེས་ཐ་སྙད་བྱེད་པ་ཡིན་གྱི། གཞན་དུ་སྟོང་ཉིད་ཀྱི་ཚུལ་ཁོང་དུ་ཆུད་དོ་ཞེས།
མ་ཧེའི་དངོས་པོ་ལ་སེང་གེའི་ཕྲུ་གུར་གྱུར་པའི་རྟས་སྟོང་པ་ལྟར་བུམ་སོགས་ཀྱི་དངོས་པོ་ལ་ཤེས་བྱ་ལ་གཞི་མ་གྲུབ་ཀྱི་བུམ་པས་སྟོང་པར་རྟོགས་པ་ལ་སྟོང་ཉིད་ཀྱིས་ཚུལ་ཁོང་དུ་ཆུབ་པ་དང་དབུ་མའི་རྟོགས་པ་རྒྱུད་ལ་སྐྱེས་པ་དང་དབུ་མའི་ལྟ་བ་རྙེད་པར་མི་འཇོག་པའི་ཕྱིར་ཏེ། དངོས་འཛིན་གྱི་གཞིའི་དངོས་ཆོས་མཐའ་དག་གཞི་མེད་རྩ་བྲལ་དུ་མ་རྟོགས་པའི་ཕྱིར་དང། སྟོང་ཉིད་ཀྱི་ཚུལ་ཁོང་དུ་ཆུབ་ན་དངོས་ཆོས་མཐའ་དག་གཞི་མེད་རྩ་བྲལ་དུ་རྟོགས་དགོས་པའི་ཕྱིར། སྐྱེ་མེད་ཞང་སྒོམ་གཡུ་བྲག་པ་ཆེན་པོའི་ཞལ་སྔ་ནས། ཞང་གི་སྤྲང་བན་གཞི་རྩ་འཁྲུག ། སྲེད་ལོག་ཞེན་ལོག་གཞི་རྩ་འཁྲུགས། ། ཆོས་རྣམས་ཐམས་ཅད་ཅེས་བྱ་བའི། ། གདགས་གཞི་ཡེ་མེད་རྩ་བྲལ་ལ། ། ཐམས་ཅད་ཆོས་ཞེས་འདོགས་མཁྱེན་པ། ། ཤིན་ཏུ་མཚར་རོ་ཐམས་ཅད་མཁྱེན། །
དག་དང་མ་དག་གཞི་མེད་པར། ། རྣམ་པར་དག་ཅེས་འདོགས་མཁྱེན་པ། ། སྐྱེས་དང་མ་སྐྱེས་གཞི་མེད་ལ། ། སྐྱེ་བ་མེད་ཅེས་ཇི་ལྟར་གདགས། ། སྤྲོས་དང་མ་སྤྲོས་རྩ་བྲལ་ལ། ། སྤྲོས་དང་བྲལ་ཞེས་མིང་འདོགས་མཚར། ། བློ་དང་བློ་འདས་གཞི་མེད་པར། ། བློ་ཡི་སྤྱོད་ཡུལ་མིན་ཞེས་སམ། ། བློ་ལས་འདས་ཞེས་འདོགས་ཕོད་པ། ། སྟོང་དང་མི་སྟོང་གཞི་མེད་པར། །
སྟོང་པ་ཉིད་ཅེས་འདོགས་མཁྱེན་པ། ། དམིགས་དང་མི་དམིགས་གཞི་མེད་ལ། ། དམིགས་སུ་མེད་ཅེས་ཇི་ལྟར་གདགས། ། དམིགས་སུ་མེད་ཅེས་བཏགས་པ་འཆལ། ། ཞི་དང་མ་ཞི་གཞི་མེད་པར། ། ཞི་བར་འདོགས་མཁྱེན་ཤིན་ཏུ་མཚར། ། འདུས་བྱས་འདུས་མ་བྱས་ཞེས་པའི། ། གཞིའམ་རྩ་བ་མི་འདུག་པར། ། འདུས་མ་བྱས་ཞེས་གསུངས་ཕོད་པ། ། བདེ་སྡུག་གཞི་རྩ་མི་འདུག་པར། །
བདེ་བ་ཆེ་ཞེས་བཏགས་པ་འཆལ། ། ཟག་བཅས་ཟག་མེད་རྩ་བྲལ་ལ། ། ཟག་མེད་བདེ་ཆེན་ཇི་ལྟར་གདགས། ། མཉམ་དང་མི་མཉམ་གཞི་མེད་པར། ། མཉམ་པ་ཉིད་ཅེས་བཏགས་པ་འཆལ། ། འཛུགས་ས་རྡུལ་ཙམ་མེད་པ་ལ། ། ཡིན་དང་མིན་ཞེས་བཏགས་པ་འཆལ། ། ཐ་སྙད་གདགས་གཞི་མི་འདུག་པར། ། གྲུབ་དང་མ་གྲུབ་མིང་བཏགས་མཚར། ། གཉིས་བྲལ་གཉིས་མེད་འོད་གསལ་དང། །
ཟུང་འཇུག་ཆོས་སྐུ་ཞེས་བྱ་དང། ། ཚིག་དང་ཐ་སྙད་རྣོ་རྟུལ་གྱི། ། ཁྱད་པར་རྣམ་པ་སྣ་ཚོགས་དང། ། ཚིག་དང་ཚིག་བྲལ་ལ་སོགས་པའི། ། བརྗོད་པའི་ཐ་སྙད་དུ་ཡོད་དང། ། དེ་ལ་སོགས་ཏེ་མཐའ་ཡས་སོགས། ། མིང་གི་རྣམ་གྲངས་ཐུག་པ་མེད། ། མདོ་རྒྱུད་བསྟན་བཅོས་ཐམས་ཅད་དུ། ། ཐུག་པ་མེད་པར་བཏགས་ནས་འདུག ། དེ་ཀུན་པས་ཀྱང་ཆེས་ཟབ་ཅིང། །
ཟབ་པ་བས་ཀྱང་ཆེས་ཟབ་པའི། ། དེ་ལ་གདགས་ཐབས་མེད་པའི་མིང། ། མཁས་པའི་མཐར་ཐུག་སུས་བཏགས་ཀྱང། ། གདགས་གཞི་དང་ནི་འདོགས་བྱེད་དང། ། མིང་ཉིད་གཞི་མེད་རྩ་བྲལ་ཏེ། ། གཞི་དང་གཞི་མེད་མི་འདུག་པར། ། གཞི་མེད་ཅེས་སུ་བཏགས་པས་འཁྲུལ། ། རྩ་བ་མེད་ཅིང་རྩ་བྲལ་མེད། ། གཏད་ས་གཏིང་ནས་མི་འདུག་པར། ། རྩ་བྲལ་ཞེས་བཏགས་ཤིན་ཏུ་འཁྲུལ། །
ཞེས་འབྱུང་བའི་ཕྱིར། དེ་ལ་ཙོང་ཁ་པ་དཔོན་སློབ་ན་རེ། ཁྱེད་ཅག་བཀའ་བརྒྱུད་པའི་བླ་མ་སྲོག་རླུང་དང་ཆང་གཟི་འདྲེས་པའི་ཚིག་འཆལ་ལ་ཁོ་བོ་ཅག་ཁུངས་སུ་མི་བྱེད་དོ་ཞེས་སྨྲ་ན་ནི་ཞང་འགྲོ་བའི་མགོན་པོ་དང། དཔལ་ཕག་མོ་གྲུ་པ་དང། འཇིག་རྟེན་གསུམ་གྱི་མགོན་པོ་སོགས་སངས་རྒྱས་གཉིས་པ་རྣམས་ལ་ཁྱེད་ཅག་སྨོད་ཚིག་གིས་གཞོར་འདེབས་ལ་ཁོ་བོ་ཅག་ལན་ཅི་ཡང་མི་སྨྲ་ཏེ། དོན་མ་ཡིན་པ་དུ་མ་སྐྱེད་པར་བྱེད་པའི་ཕྱིར། ཡང་ཙོང་ཁ་པ་ཁྱེད་ཅག་ཞང་གི་གཞི་མེད་རྩ་བྲལ་གྱི་དོན་ཀ་བུམ་སོགས་ཀྱི་དངོས་པོ་དེ་ཉིད་དེས་སྟོང་པའི་སྟོང་ཉིད་ཀྱི་ཚུལ་ལ་མི་བྱེད་པར་ཡུལ་རང་ངོས་ནས་གྲུབ་པའི་ཤེས་བྱར་མེད་པའི་བུམ་པ་གཞི་མེད་རྩ་བྲལ་གྱིས་དོན་དུ་འཆད་པ་ཡིན་པས། ཕྱིས་བྱུང་གི་བཀའ་བརྒྱུད་པ་དག་གིས་དེའི་གནད་མ་གོའོ་སྙམ་ན་ནི་མ་ཡིན་ཏེ། ཁྱེད་ཀྱི་བདེན་གཉིས་ཀྱི་སྟོང་ཚུལ་དེ་ནི་སྲིད་མཐའ་བཀག་པའི་ཆོས་ཤིག་མེད་དོ་ཞེས་པ་ཙམ་ཞིག་སྨྲས་པར་ཟད་ཀྱི། དེ་ཙམ་ནི་འཇིག་རྟེན་གནག་རྫིས་ཀྱང་གཞི་མེད་པར་གདགས་ཞེས་པ་དང།
དེ་ལྟར་གདགས་པ་ཡང་ཐ་སྙད་པར་འཇིག་རྟེན་ན་འཆལ་པར་མ་ཡིན་པར་ཤེས་ནུས་ན། གཞི་མེད་པའི་ཚུལ་དེ་ལ་ནི་བཅོམ་ལྡན་འདས་ཀྱིས་ཀྱང་གཞི་མེད་ཅེས་བཏགས་ཀྱང་འཁྲུལ་འཆལ་དུ་འགྲོ་སྟེ། གཞི་མེད་རྩ་བྲལ་གྱི་དེ་ཉིད་ཀྱི་ཚུལ་དང་མཐུན་པར་བརྗོད་ནུས་པ་མ་ཡིན་པར་གསུངས་པའི་ཕྱིར། ཞེས་ལེགས་པར་བཀའ་སྩལ་བར་སྣང་བས་ཤེས་བྱར་མེད་ཅིང་ཡུལ་རང་ངོས་ནས་སྡོད་ལུགས་ཀྱིས་མ་གྲུབ་པ་ཙམ་ལ་མ་གྲུབ་བོ་ཞེས་བརྗོད་པ་ལ་བརྗོད་ཕོད་དམ་ཞེས་བསྟིངས་ནས་ཀྱང་དྲི་བར་ཡང་བྱར་མེད་དེ། ཐ་སྙད་དུ་རི་བོང་གི་རྭ་མེད་དམ་ཞེས་བརྗོད་པ་ན་དེར་བརྗོད་ཕོད་དམ་ཞེས་བསྟིངས་པ་དོན་མེད་པ་དང་འདྲ་བ་ཉིད་ཀྱི་ཕྱིར། དེས་ན་འདིར་ཀ་བུམ་སོགས་ཀྱི་དངོས་པོ་དངོས་པོར་སྣང་བ་ལྟར་གཞི་ཡོད་རྩ་ཡོད་ཀྱི་ངོས་ཆོས་འགོག་སླད་བཅོམ་ལྡན་འདས་ཀྱིས་གཞི་མེད་རྩ་བ་དང་བྲལ་བར་བསྟན་ཀྱང་གཞི་སྔར་ཡོད་ཕྱིས་གཞི་མེད་དུ་སོང་བའང་མ་ཡིན་ཞིང། དེ་མ་ཡིན་ན་གཞི་མེད་རྩ་བྲལ་གྱི་ཆོས་ཞེས་པ་ཞིག་ཀྱང་འདི་ལྟའོ་ཞེས་སྨྲ་བསམ་བརྗོད་པའི་བློ་འདས་ཡིན་ན་དེ་ལ་གཞི་མེད་ལ་སོགས་པར་འདོགས་པ་མཚར་བ་དང་དེར་འདོགས་པ་ཕོད་པ་སྟེ། དེ་ལྟར་མིང་བཏགས་ཀྱང་མིང་དོན་ཐ་སྙད་ཙམ་དུའང་མཐུན་པར་མི་གནས་ཏེ། བློ་དང་ངག་གི་ཡུལ་དང་སྨྲ་བསམ་བརྗོད་བྲལ་གྱི་ཡུལ་གཉིས་འགལ་འབྲེལ་གིས་སྤྲོས་པས་མཐུན་པ་དང་མི་མཐུན་པ་གང་དུ་ཡང་བཟུང་བར་མི་ནུས་པའི་ཕྱིར། དེས་ན་བདེན་པ་གཉིས་ཀར་གྱི་སྤྲོས་བྲལ་གྱི་མིང་དོན་རྒྱུ་བ་དང་བྲལ་བའི་འཇིག་རྟེན་ལས་འདས་པ་ནི།
ཕྱིན་ཅི་ལོག་གི་སྤྲོས་པའི་མིང་དོན་གྱི་རྒྱུ་བ་འཇིག་རྟེན་པའི་བློ་དག་གིས་བཟུང་བ་དང་འཛིན་པའི་འབྲེལ་པ་ལྟར་ཅི་ལྟར་བཟུང་ཡང་འཛིན་པར་མི་ནུས་པའི་ཕྱིར། ཆོས་ཐམས་ཅད་སྟོང་པ་ཉིད་དོ་ཞེས་ཚིག་ཙམ་གྱིས་ཁར་བརྗོད་ཅིང་རྣམ་རྟོག་གིས་མོས་པ་ཙམ་བྱེད་ཀྱང་བྱེད་པ་ལ་རག་མོད། ཆོས་ཐམས་ཅད་ཀྱི་སྟོང་པ་ཉིད་ཀྱི་ཚུལ་ནི་འཇིག་རྟེན་ལས་འདས་པའི་ཡེ་ཤེས་ཁོ་ནའི་སོ་སོ་རང་རིག་གིས་རྟོགས་པར་བྱའོ་ཞེས་པ་འདི་ནི། ཞང་འགྲོ་བའི་མགོན་པོ་སོགས་བཀའ་བརྒྱུད་རིན་པོ་ཆེ་འདིའི་རྟོགས་ཚད་གླུར་བླངས་པའི་གསུང་རབ་མཐའ་ཡས་པར་འབྱུང་ངོ༌། ། ཁྱེད་ཅག་རྒྱུ་འབྲས་སམ་རང་བཞིན་གཅིག་པའི་འབྲེལ་པ་གནས་པའི་ཆོས་ལས། འབྲེལ་ཡུལ་རྒྱུ་མེད་ན་འབྲེལ་པོ་འབྲས་བུ་ཐ་སྙད་དུའང་མི་འབྱུང་བར་ཁེགས་ལ། འབྲེལ་ཡུལ་རྒྱུ་གྲུབ་ན་འབྲེལ་ཟླ་འབྲས་བུ་ཐ་སྙད་དུ་ཡང་གདོན་མི་ཟ་བར་འབྱུང་ལ། རྒྱུ་ལ་བརྟེན་ནས་འབྲས་བུ་འབྱུང་བ་དེའི་ཚེ་འབྲེལ་ཡུལ་ཡོད་པས་འབྲེལ་ཟླ་འབྱུང་བར་བསྟན་པ་ཡིན་གྱིས། དེའི་ཚེ་འབྲེལ་ཡུལ་བཟློག་ཀྱང་འབྲེལ་པོ་མི་ལྡོག་པར་བསྟན་ཏོ་སྙམ་དུ་ཁྱོད་སེམས་པ་དེ་ལྟར་མ་ཡིན་ཏེ། ཡིན་ན་རྒྱུ་འབྲས་མེད་ན་མི་འབྱུང་གི་འབྲེལ་པ་ཐ་སྙད་དུ་དོན་ལ་མི་གནས་པར་འགྱུར་བའི་ཕྱིར།
འབྲས་དུས་སུ་རྒྱུ་འགགས་པས་འབྲེལ་ཡུལ་ཁེགས་པས་འབྲེལ་པོ་མི་ཁེགས་སོ་སྙམ་པ་ནི་ཆེས་ཤིན་ཏུ་བླུན་པར་ཟད་པ་སྟེ། རང་བཞིན་གཅིག་པའི་འབྲེལ་ཡུལ་དང་འབྲེལ་ཟླའི་དབང་དུ་བྱས་ན་འབྲེལ་ཡུལ་བྱས་པ་ལོག་ན་འབྲེལ་པོ་མི་རྟག་པ་ལོག་དགོས་པ་ལྟ་བུ་ཡིན་གྱི་རྒྱུ་འབྲས་ཀྱི་མེད་ན་མི་འབྱུང་ལ་ནི་འབྲས་དུས་སུ་རྒྱུ་འགགས་ཀྱང་འབྲེལ་ཡུལ་ཁེགས་ན་འབྲེལ་པོ་མི་ཁེགས་པར་མི་འགྱུར་བའི་ཉེས་པ་ཡོད་པ་མ་ཡིན་པའི་ཕྱིར་ཏེ། འབྲས་དུས་སུ་རྒྱུ་འགགས་པ་དེས་འབྲས་བུ་འབྱུང་བ་ལ་གནོད་པ་ཅུང་ཟད་ཀྱང་མི་བྱེད་པའི་ཕྱིར། དེས་ན་ཐ་སྙད་དུ་རྒྱུ་སྔར་འགགས་ཀྱང་འབྲས་བུ་ཕྱིས་འབྱུང་བ་མཐོང་བ་དང། ཐ་སྙད་དུ་བྱེད་པོ་མེད་པའི་བྱ་བ་མི་འབྱུང་བ་དང། ཁྱད་པར་བྱེད་པོས་བྱ་བ་བྱས་པའི་བྱ་བ་བྱེད་པོ་འདས་ཀྱང་ཡོད་པ་དང། བྱེད་པོ་གཏན་མ་སྐྱེས་པར་དེའི་བྱ་བ་དང། བྱེད་པོ་མ་འོངས་པའི་བྱ་བ་སྔར་ཡོད་འཇིག་རྟེན་དུ་གཏན་མི་འབྱུང་བ་གཉིས་མཚུངས་པ་བསྒྲེ་བ་ལས་མཐའ་ཆད་པ་ཅི་ཞིག་ཡོད་དེ། འཇིག་རྟེན་འདིར་ཐ་སྙད་དུ་སྲིད་དང་མི་སྲིད་པ་མཚུངས་པར་མགོ་སྙོམས་སུ་སྨྲ་བར་བྱེད་པའི་ཕྱིར། ཐ་སྙད་དུ་རི་བོང་ལ་རྭ་མེད་ན་གཡག་ལའང་རྭ་མེད་དགོས་སོ་ཞེས་སྨྲ་བ་དང་ཅི་སྟེ་མི་མཚུངས།
ཁྱད་པར་རྟེན་མྱུ་གུ་དང་བུམ་པ་སོགས་སྐྱེ་བའི་སྔོན་རོལ་ན་ཕྱིས་ཀྱི་བུམ་སོགས་མ་སྐྱེས་པའི་སྐྱེ་བཞིན་པ་འགའ་ཞིག་སྔར་ཡོད་ན་སྐྱེ་བ་དེ་ནི་ཐ་སྙད་དུ་སྐྱེ་བའི་བྱ་བ་ལ་བརྟེན་ནས་འབྱུང་དགོས་ལ། བྱ་བ་དེ་ཡང་རྟེན་མྱུག་སོགས་མ་སྐྱེས་པའི་སྔོན་རོལ་དུ་ཐ་སྙད་དུ་ཡང་འབྱུང་བ་མ་ཡིན་ནོ་ཞེས་འཕགས་པ་ཡབ་སྲས་ཀྱིས་རྒྱ་ཆེར་བསྟན་པ་དེ་ཁྱེད་ཅག་ནན་གྱིས་འགོག་པ་ལ་རྩལ་འདོན་དུ་བྱེད་པར་སྣང་སྟེ། ཚིག་གསལ་ལས། གལ་ཏེ་དངོས་པོ་མ་སྐྱེས་པ། ། འགའ་ཞིག་གང་ན་ཡོད་གྱུར་ན། ། དེ་ནི་སྐྱེ་འགྱུར་དངོས་པོ་སྟེ། ། མེད་ན་ཅི་ཞིག་སྐྱེ་བར་འགྱུར། ། གལ་ཏེ་སྐྱེ་བའི་སྔོན་རོལ་ན་བུམ་པ་ཞེས་བྱ་བ་མ་སྐྱེས་པ་འགའ་ཞིག་གང་ཞིག་ན་ཡོད་ན་ནི། དེ་སྐྱེ་བའི་བྱ་བ་ལ་བརྟེན་ནས་སྐྱེ་བར་འགྱུར་བ་ཞིག་ན། དེ་ལྟ་བུ་ནི་ཅུང་ཟད་ཀྱང་སྐྱེ་བའི་སྔོན་རོལ་གང་ན་ཡང་ཡོད་པ་མ་ཡིན་ནོ། །
བུམ་པ་དེ་མེད་ན་ཡང་ཅི་ཞིག་སྐྱེ་བར་འགྱུར། ཅི་སྟེ་སྐྱེ་བའི་སྔ་རོལ་ན་བུམ་པ་མེད་མོད་ཀྱིས། དེ་ལྟ་ན་ཡང་སྐྱེས་པར་གྱུར་ནས་བུམ་པའི་མིང་རྙེད་པར་འགྱུར་ཏེ། དེའི་ཕྱིར་འབྱུང་བར་འགྱུར་བའི་མིང་གི་ཉེས་པ་མེད་དོ་སྙམ་ན་འདི་ཡང་རིགས་པ་མ་ཡིན་ཏེ། གལ་ཏེ་སྐྱེ་བའི་བྱ་བ་ལ་འཇུག་ན་ནི་དེའི་ཚེ་ད་ལྟ་བར་གྱུར་པའི་དངོས་པོས་བུམ་པའི་བརྗོད་པ་ཐོབ་པར་འགྱུར་བ་ཞིག་ན། གང་གི་ཚེ་དངོས་པོ་མ་འོངས་པ་དང་མ་འབྲེལ་བས་བྱ་བ་མི་འཇུག་པ་དེའི་ཚེ་ད་ལྟ་བ་ཉིད་དུ་ཡོད་པར་ག་ལ་འགྱུར། ཅི་སྟེ་བུམ་པ་མ་ཡིན་པ་ལ་བརྟེན་ནས་བྱ་བ་རྩོམ་མོ་ཞེ་ན། བུམ་པ་མ་ཡིན་པ་གང་ཡིན་པ་དེ་ཅི་ཞིག་ཡིན་པར་འོས་པ་དེ་བརྗོད་པར་བྱ་དགོས་ཏེ། ཡང་ན་ནི་སྣམ་བུའམ་ཅི་ཡང་མ་ཡིན་པ་ཞིག་ཏུ་འགྱུར་གྲང། གལ་ཏེ་སྐྱེ་བཞིན་པའི་སྣམ་བུ་ཡིན་ན་ནི་དེ་སྐྱེས་ནས་བུམ་པ་ཇི་ལྟར་འགྱུར།
འོན་ཏེ་ཅི་ཡང་མ་ཡིན་པ་ཞིག་ཡིན་ན་ནི་དེའི་ཚེ་ཇི་ལྟར་དེའི་རྟེན་ཅན་གྱི་བྱ་བ་འཇུག་པའམ། དེ་སྐྱེས་ནས་བུམ་པར་འགྱུར། དེའི་ཕྱིར་འབྱུང་བར་འགྱུར་བའི་རྟོག་པ་ཡང་རྣམ་པ་ཐམས་ཅད་དུ་མི་རིགས་སོ། ། དེའི་ཕྱིར་སྐྱེ་བས་སྐྱེ་བཞིན་པའི་བྱ་བ་ཡང་སྐྱེད་པར་མི་བྱེད་དོ། ། ཞེས་བྱ་བར་གྲུབ་བོ། ། ཞེས་རྟེན་མྱུག་སོགས་ཀྱི་སྔོན་རོལ་ན་དེའི་བརྟེན་པའི་སྐྱེ་བཞིན་པའི་བྱ་བ་བཀག་པ་དང། ཡང་ད་ལྟ་བརྟེན་པ་བུམ་སོགས་སྐྱེ་བའི་བྱ་བ་དེ་རྟེན་བུམ་སོགས་འབྱུང་བར་འགྱུར་བ་ན་དེའི་བྱ་བར་འགྲོ་བས་བུམ་པའི་བྱ་བ་བུམ་པ་མ་སྐྱེས་པའི་སྔར་ཡོད་དོ་སྙམ་ན་ཡང་མ་ཡིན་ཏེ། མ་འོངས་པའི་བུམ་པ་དང་ད་ལྟ་བའི་བུམ་པའི་བྱ་བ་མ་འབྲེལ་བས་ད་ལྟ་བུམ་པའི་བྱ་བ་ཡོད་པར་ག་ལ་འགྱུར། བུམ་པ་མ་ཡིན་པའི་བྱ་བས་བུམ་པ་བསྐྱེད་པའི་བྱ་བར་འགྱུར་དུ་དྭོགས་སོ་ཞེས་སྙམ་པ་ལ་མཐའ་གཞན་འགོག་པའི་རིགས་པས་རྒྱ་ཆེར་འགོག་པར་མཛད་པ་དེ་ལྟའི་གསལ་མ་གསལ་ལ་ཁྱེད་འཛེམ་པ་མེད་པར་བསྙོན་ཧང་དུ་བྱེད་ན་ངེད་ཐབས་ཅི་ཡོད། ཁྱད་པར་ས་མྱུག་གི་བྱ་བ་ཅིག་ཅར་དུས་མཉམ་དུ་ཡོད་བྱ་བ་འདི་ནི་དཔལ་ལྡན་ཟླ་བས་སྐྱེ་འགག་གི་བྱ་བ་ཅིག་ཅར་དུ་ཡོད་པ་འགོག་པ་ལ་ཁྱེད་ཅག་སྙིང་ནད་དུ་སྨྲ་བ་ལས་གཞན་དུ་མ་མཐོང་སྟེ།
འཇུག་འགྲེལ་ལས། དེ་ལ་སྐྱེ་བཞིན་པ་ཞེས་བྱ་ནི་སྐྱེ་བ་མངོན་དུ་ཕྱོགས་པས་མ་འོངས་པ་ཡིན་ལ། འགག་བཞིན་པ་ཞེས་བྱ་བ་ནི་འགག་པ་ལ་མངོན་དུ་ཕྱོགས་པའི་ཕྱིར་ད་ལྟ་བ་ཡིན་ཏེ། དེའི་ཕྱིར་ཡོད་པ་མ་ཡིན་པ་ཉིད་མ་སྐྱེ་བའི་ཕྱིར་སྐྱེ་བ་ཡིན་ལ། ཡོད་པ་ཉིད་ད་ལྟ་བ་ཡིན་པས་འགག་པ་ཡིན་ནོ། ། གང་གི་ཚེ་འདི་དེ་ལྟ་ཡིན་པ་དེའི་ཚེ་འདི་ཇི་ལྟར་སྲང་དང་མཚུངས་པར་འགྱུར། སྲང་མདའ་གཉིས་ལ་ནི་ད་ལྟ་བ་ཡིན་པའི་ཕྱིར་མཐོ་དམན་གྱི་བྱ་བ་དག་དུས་གཅིག་པ་ཉིད་ཡོད་ཀྱི། ས་བོན་དང་མྱུ་གུ་ད་ལྟ་བ་དང་མ་འོངས་པ་དག་ལ་ནི་དུས་གཅིག་པ་མེད་པས་འདི་ནི་སྲང་དང་མཚུངས་པ་མ་ཡིན་ནོ། ། ཞེས་དང༌། འདི་ནི་ཁྱད་པར་རྒྱུ་འབྲས་ཀྱི་བྱེད་པོ་དུས་གཅིག་ཏུ་མེད་ཀྱང་བྱ་བ་གཅིག་ཏུ་ཡོད་པ་མིག་ཕུག་ཏུ་དགག་པ་ནི།
ཇི་སྐད་དུ། ཅི་སྟེ་ཆོས་གང་དག་དུས་གཅིག་པ་ཉིད་མེད་མོད་ཀྱི། དེ་ལྟར་ན་ཡང་དེའི་བྱ་བ་དག་ལ་དུས་གཅིག་པ་ཉིད་ཡོད་དོ་སྙམ་ན། དེ་ཡང་མི་རུང་སྟེ། དེ་དག་གི་བྱ་བ་ཆོས་ལས་ཐ་དད་པར་ཁས་མ་བླངས་པའི་ཕྱིར་ཞེས་དང། ཡང་དེར། སྐྱེ་བའི་བྱ་བ་གང་ཡིན་པ་དེའི་བྱེད་པ་པོ་མྱུ་གུ་ནི་མ་འོངས་པ་ཡིན་པའི་ཕྱིར། ཡོད་པ་མ་ཡིན་པ་ཉིད་དོ། ། དེ་མེད་ན་ཡང་རྟེན་མེད་པར་འདི་ཡོད་པ་མ་ཡིན་ལ། ཡོད་པ་མ་ཡིན་པ་ནི་དགག་པ་དང་དུས་གཅིག་པ་ཇི་ལྟར་འགྱུར་ཏེ།
དེའི་ཕྱིར་བྱ་བ་དག་དུས་གཅིག་པ་ཉིད་དུ་མི་རིགས་སོ། ། ཞེས་རྒྱས་པར་འབྱུང་བ་ཉིད་ཀྱི་ཕྱིར། ཁྱེད་ཅག་རྟེན་བརྟེན་པ་དུས་མཉམ་དགོས་པ་རང་བཞིན་གྱིས་གྲུབ་པའི་རྟེན་བརྟེན་པའི་དབང་དུ་བྱས་པ་ཡིན་གྱིས། ཐ་སྙད་ཀྱི་སྐྱེ་བ་ལ་ལན་གཅིག་རྟེན་བརྟེན་པར་སོང་ན་ཐམས་ཅད་དུ་འགྲོ་མི་དགོས་བྱ་བ་འདི་ནི་ཉིད་རང་གི་རྟོག་བཏགས་ལས་དབུ་མའི་གསུང་རབ་ཀྱི་དགོངས་པ་མ་ཡིན་ཏེ། རྟེན་བརྟེན་པ་དང་བྱ་བྱེད་སོགས་སྔ་ཕྱི་དང་དུས་མཉམ་ལ་འཐད་མི་འཐད་དཔྱད་པ་འདི་ནི་འཇིག་རྟེན་པ་གང་དག་དངོས་པོར་མ་གྲུབ་ཀྱང་དངོས་པོར་དྭོགས་པའི་གཞི་ཐ་སྙད་ཀུན་རྫོབ་འདི་ཉིད་ལ་འཇུག་པ་ལས། འདི་ཉིད་ལ་རྟེན་བརྟེན་པ་དང་བྱ་བྱེད་སོགས་ཀྱི་དངོས་པོ་སྔ་ཕྱི་དང་དུས་མཉམ་སོགས་ཅི་ལྟར་རིགས་དཔྱད་པ་ན། དེ་ལྟའི་རྟེན་བརྟེན་པ་བྱ་བྱེད་སོགས་ཀྱི་དངོས་པོ་ལ་སྔ་ཕྱི་དང་དུས་མཉམ་མི་མཉམ་པའི་དངོས་པོ་དཔྱད་ན་མི་འགྲུབ་ཅིང་མ་དཔྱད་པའི་ངོ་ཙམ་ནས་དངོས་པོ་འཇོག་པས་དངོས་པོ་ཐམས་ཅད་སྟོང་པ་ཉིད་དུ་གྲུབ་པར་རྣམ་པར་བཞག་ལ། དེ་ལས་གཞན་བདེན་པ་གཉིས་ཀར་མི་འདུ་བའི་ཆོས་སྲིད་མཐའ་བཟུང་ནས་དེ་འདྲའི་རྟེན་བརྟེན་པ་དང་བྱ་བྱེད་སྔ་ཕྱི་དང་དུས་མཉམ་སོགས་དཔྱད་པ་ནི་དྭོགས་པ་ཅི་ཡང་མེད་པའི་ཕྱིར་ཏེ། ཐ་སྙད་དུ་ཡང་གཞི་མ་གྲུབ་ཀྱི་ཆོས་ལ་རྟེན་བརྟེན་པ་དང་བྱ་བྱེད་སོགས་ཀྱི་དངོས་པོ་རང་མཚན་པར་དམིགས་ནས་དངོས་འཛིན་སེམས་ཅན་སུའི་རྒྱུད་ལ་ཡང་མི་སྐྱེ་བས་དེ་འདྲའི་དངོས་འཛིན་སེལ་ཆེད་ཀྱི་རིགས་པ་དེ་ལྟར་འགོད་དགོས་པ་མ་ཡིན་པའི་ཕྱིར། ཁྱད་པར་བྱེད་པོ་ད་ལྟར་མེད་པའི་བྱ་བ་ད་ལྟར་ཡོད་པ་དེ་ལྟ་ན་དགེ་མི་དགེ་སོགས་ཀྱི་བྱ་བ་ཡང་བྱེད་པོ་མེད་པར་ཐུག་མེད་དུ་འབྱུང་བར་འགྱུར་བ་དང༌།
བྱེད་པོ་མེད་པར་དེའི་བྱ་བ་སྔོན་བསུས་ནས་འབྱུང་བའི་ལས་འབྲས་དེ་སུ་ཞིག་གིས་ལོངས་སྤྱོད་པར་འགྱུར། དེས་ན་ཁྱེད་ཀྱི་གྲུབ་མཐའ་འདི་བདེན་ན་བྱེད་པོ་མེད་པར་དེའི་བྱ་བ་སྔར་འབྱུང་ཡོད་ན་དེ་ནི་འདི་ལྟ་བུའོ་ཞེས་བྱེད་པོ་མེད་པའི་བྱ་བ་འཐད་པའི་དཔེ་ཡང་དག་པར་ཞིག་ཀྱང་སྟོན་པར་རིགས་སོ། ། ཁྱད་པར་རང་བཞིན་གྱིས་གྲུབ་པའི་སྐྱེ་འགག་བྱ་བ་དུས་མཉམ་པར་འགོག་པ་ཡིན་གྱི། ཐ་སྙད་དུ་ས་མྱུག་གི་བྱ་བ་དུས་མཉམ་པ་འགོག་པ་མིན་ཞེས་པ་འདི་ནི་བཅོམ་ལྡན་འདས་དང་ཀླུ་སྒྲུབ་ཀྱི་དགོངས་པ་གཏན་མ་ཡིན་ཏེ། འདུས་བྱས་ཀྱི་འཇུག་པ་ཐམས་ཅད་སྐད་ཅིག་མ་ཡིན་པ་ལ་དེའི་བྱ་བ་སྔ་བསྣུར་དུ་འབྱུང་ན་འདུས་བྱས་སྐད་ཅིག་མ་མ་ཡིན་པར་འགྱུར་བ་ལས་དེ་ལྟར་ཡང་འདོད་མི་ནུས་པའི་ཕྱིར། ཇི་སྐད་དུ། འདུས་བྱས་ཐམས་ཅད་སྐད་ཅིག་མ། ། མི་གནས་བྱ་བ་ག་ལ་ཡོད། ། གང་ཕྱིར་འབྱུང་བ་དེ་ཀུན་ནི། ། བྱ་བ་དེ་ཉིད་བྱེད་པོར་བརྗོད། །
ཅེས་འབྱུང་ངོ༌། ། ཡང་ཁྱེད་ཅག་ཐ་སྙད་དུ་ས་བོན་འགག་པ་དང་མྱུ་གུ་སྐྱེ་བའི་སྐད་ཅིག་དུས་མཉམ་པ་དང། ཐ་སྙད་དུ་མྱུ་གུ་ལས་ས་བོན་གཞན་ནམ་ངོ་བོ་ཐ་དད་དུ་སྐྱེ་བ་ཡིན་ཏེ། དེ་ལྟར་ཡང་སཱ་ལུ་ལྗང་པའི་མདོ་ལས། ཐ་སྙད་དུ་རྒྱུ་འབྲས་ཀྱི་སྐྱེ་འགག་སྲང་མདའི་མཐོ་དམན་གྱིས་ཚུལ་དུ་འབྱུང་བ་ལྟར་བཤད་དོ་སྙམ་ན་ནི། དེ་ཡང་དཔལ་ལྡན་ཟླ་བས་སྔོན་ཉིད་ནས་བཀག་ཟིན་པ་ཡིན་ཏེ། སཱ་ལུ་ལྗང་པའི་མདོ་ལས་དེ་ལྟར་འབྱུང་བས་ནི་ཐ་སྙད་དུ་དཔྱད་པ་ན་རང་གི་ངོ་བོ་སྐྱེ་བ་དང་གཞན་ལས་སྐྱེ་བར་བསྟན་པ་མ་ཡིན་ཏེ། སྐྱེ་འགག་ཅིག་ཅར་དུ་འབྱུང་བ་ལྟར་སྣང་བ་ནི་སྒྱུ་མ་དང་མགལ་མེའི་འཁོར་ལོ་གཅིག་ཏུ་སྣང་བ་ལྟར་མ་དཔྱད་འཁྲུལ་ངོ་ན་རྫུན་སྣང་ཙམ་ལས། དཔྱད་ན་ས་བོན་འགག་མ་འགག་གང་ལས་ཀྱང་མྱུ་གུ་སྐྱེ་བ་མི་འགྲུབ་པའི་ཕྱིར་ཞེས། འཇུག་འགྲེལ་དུ།
གལ་ཏེ་སྲང་མདའི་མཐོ་དམན་གྱི་ཚུལ་དུ་སྐད་ཅིག་གང་ཁོ་ན་ལས་ས་བོན་འགགས་པ་དེ་ཉིད་ལ་མྱུ་གུ་སྐྱེའོ་ཞེས་འཕགས་པ་སཱ་ལུ་ལྗང་པའི་མདོ་ལས་སྲང་གི་དཔེ་འདི་ཉེ་བར་བཀོད་པ་མ་ཡིན་ནམ་ཞེ་ན། ཉེ་བར་བཀོད་པ་ནི་བདེན་མོད་ཀྱི་དེ་གཞན་ལས་སྐྱེ་བར་བསྟན་པའི་ཕྱིར་མ་ཡིན་ཅིང༌། རང་གི་མཚན་ཉིད་ཀྱི་སྐྱེ་བ་བསྟན་པར་བྱ་བའི་ཕྱིར་ཡང་མ་ཡིན་ནོ། ། འོ་ན་ཅི་ཞེ་ན། ཅིག་ཅར་དུ་བརྟེན་ནས་འབྱུང་བ་མ་བཏགས་པར་གྲུབ་པ་སྒྱུ་མ་ལྟ་བུ་ཡོངས་སུ་བསལ་བར་བྱ་བའི་ཕྱིར་ཏེ། ཇི་སྐད་དུ། ས་བོན་ཞིག་དང་མ་ཞིག་ལས། ། མྱུ་གུ་འབྱུང་བ་མ་ཡིན་པས། ། ཁྱོད་ཀྱི་སྐྱེ་བ་ཐམས་ཅད་ནི། ། སྒྱུ་མ་འབྱུང་བ་བཞིན་དུ་གསུངས། །
ཞེས་བཤད་དོ། ། ཞེས་འབྱུང་བའི་ཕྱིར། དེས་ན་ཁྱེད་དེ་ལྟར་སྨྲ་བའི་ཞེན་དོན། རྒྱུ་འབྲས་རྫས་གཞན་དང་ངོ་བོ་ཐ་དད་དང། སྐྱེ་འགག་དུས་མཉམ་པ་ལ་སོགས་པ་འདི་ནི་ཐ་སྙད་པའི་ཚད་མས་གྲུབ་པས་འདི་ལྟར་གྲུབ་པ་མིན་ནོ་ཞེས་འགོག་ན་ནི་སྐྱེ་འགག་གི་དངོས་པོ་ལ་སོགས་ལ་དངོས་སུ་སྐུར་འདེབས་ཆེན་པོ་བྱེད་པར་འགྲོའོ་སྙམ་པ་ཁོ་ན་ཡིད་ལ་བརྣགས་པ་ལས་འོས་མེད་དེ། འཇུག་པ་ཙོང་ཊཱིཀ་ཏུ། དེ་ཁོ་ན་ཉིད་ལ་དཔྱོད་པའི་རིགས་པས་དགག་བྱ་འགོག་པའི་ས་མཚམས་མ་ཟིན་པར་ཐམས་ཅད་བཀག་པར་མཐོང་སྟེ། རྟོག་པ་གང་ཡིན་ཐམས་ཅད་བདེན་འཛིན་དུ་འཁྲུལ་བས་ཐ་སྙད་ཀྱི་རྣམ་གཞག་ཐམས་ཅད་གཞན་ངོ་ཁོ་ན་ལ་སྐྱེལ་བ་དང༌། འབྲས་བུའི་སྐབས་སུ་ཡེ་ཤེས་ཀྱིས་སྟོང་པའི་དེ་བཞིན་ཉིད་ཙམ་ཞིག་གིས་ཆོས་སྐུ་ལས་མེད་ཅིང་གཟུགས་སྐུ་གདུལ་བྱའི་ཤེས་རྒྱུད་ཀྱིས་བསྡུས་པར་འདོད་པ་རྣམས་ལ་ནི་ཉན་རང་གཉིས་ཐུབ་དབང་ལས་སྐྱེས་པ་དང། སངས་རྒྱས་བྱང་སེམས་ལས་འཁྲུངས་པར་ལུང་རིགས་ཀྱིས་སྒྲུབ་པ་སོགས་ཐམས་ཅད་དབུ་མ་ལ་འཇུག་པའི་ལུགས་མིན་པར་འགྱུར་ཞིང།
ཆོས་གསུམ་སྒོམ་པ་ཡང་བྱང་སེམས་དབུ་མ་པའི་ལུགས་མིན་པར་གཞན་ངོ་ཙམ་དུ་བཞག་པའོ་ཞེས་པས་རང་ངོས་ནས་ལམ་ཉམས་སུ་བླང་དགོས་པ་ཐམས་ཅད་ལ་སྐུར་པ་བཏབ་ཅིང་རང་བཞིན་གྱིས་གྲུབ་པས་སྟོང་པའི་སེམས་ཅན་ཟོ་ཆུན་དང་ཆོས་མཐུན་དྲུག་གིས་འཁོར་བར་བཤད་པ་རྣམས་འགལ་འདུ་འབའ་ཞིག་ཏུ་འགྱུར་བས་དབུ་མ་ལ་འཇུག་པའི་མཆོད་བརྗོད་ནས་བཟུང་སྟེ་གཞུང་གི་དོན་ལོག་པར་འཆད་པ་ལ་ཞུགས་པར་ཤེས་པར་བྱའོ། ། ཞེས་སྨྲ་བར་བྱེད་མོད། ཀུན་རྫོབ་གཞན་ངོ་ལ་སྐྱེལ་བ་དང་སངས་རྒྱས་ལ་ཡེ་ཤེས་ཡོད་པར་མི་བཞེད་པའི་ཐལ་འགྱུར་བ་ཆེན་པོ་ཧ་སུ་མ་ཏི་དང༌། ཛ་ཡ་ཨཱ་ནན་དང༌། བཀའ་གདམས་ཀྱི་དགེ་བཤེས་སྐུ་མཆེད་ནས་བརྒྱུད། ཇོ་བོ་ལྷ་གཅིག་གི་སྲོལ་འཛིན་དྲི་མ་དང་བྲལ་བ་དེ་དག་ལ་ཁྱེད་ཅག་སྨོད་ཚིག་སྙིང་ཚིམ་དུ་སྨྲ་བ་དེ་དག་ལ་འདིར་ལན་དུ་མི་བྱ་སྟེ། སྐབས་དོན་གྱི་ལན་བརྗོད་ན། ཉན་རང་ཐུབ་དབང་ལས་སྐྱེས་པ་དང༌། ཐུབ་དབང་བྱང་སེམས་ལས་འཁྲུངས་པའི་ལུང་རིགས་དབུ་མ་ལ་འཇུག་པ་ནས་བྱུང་བའང་ཐ་སྙད་བསོད་ནམས་ཚོགས་སོག་གི་སྐབས་སུ་ཀུན་རྫོབ་བདེན་པ་ལ་བརྟེན་ནས་དེ་ལྟར་གཞན་གྲགས་འཇིག་རྟེན་ཀུན་རྫོབ་རྣམ་གཞག་ཡོད་པ་དེ་སྲིད་འཇུག་པ་རྩོམ་པ་པོས་ཀྱང་གདུལ་བྱའི་བསམ་ངོ་དང་བསྟུན་ནས་དེར་བརྗོད་ཀྱང་དོན་དམ་ཡེ་ཤེས་ཚོགས་སོག་གི་སྐབས་སུ་དོན་དམ་པའི་བདེན་པ་ལ་མཉམ་པར་གཞག་པ་ན་ཉན་རང་ཐུབ་དབང་ལས་སྐྱེ་བ་དང༌། ཐུབ་དབང་བྱང་སེམས་ལས་འཁྲུངས་པ་དང༌།
ཡང་དེའི་བཟློག་ཕྱོགས་ཀྱི་ལུང་རིགས་གང་ཡང་རང་ལུགས་ཀྱིས་གྲུབ་པར་བཞག་ཏུ་མེད་དེ། དེར་ནི་འཐད་པ་དང་མི་འཐད་པའི་སྤྲོས་པ་ཐམས་ཅད་ཉེ་བར་ཞི་བའི་ཕྱིར། དེས་ན་དབུ་མ་ལ་འཇུག་པ་ལས་མ་བརྟགས་མ་དཔྱད་པར་འཁོར་འདས་ཀྱི་སྐྱེ་འགག་ཙམ་གཞན་གྲགས་འཇིག་རྟེན་པའི་བསམ་ངོ་དང་བསྟུན་ནས་དེར་བརྗོད་པ་དང༌། བརྟགས་ཤིང་དཔྱད་ན་འཁོར་འདས་ཀྱི་སྐྱེ་འགག་རང་ལུགས་འཇིག་རྟེན་འདས་པའི་ཡེ་ཤེས་ཀྱི་ངོ་ནས་བཞག་ཏུ་ཡོད་པ་འགོག་པ་གཉིས་ཀྱི་ཚུལ་མ་ཤེས་པར་རང་ཉིད་ཆོས་བླུན་པའི་གླེན་གཏམ་བྱུང་རྒྱལ་དུ་འདོན་པ་ལ་སྙིང་པོ་ག་ལ་ཡོད་དེ། དེ་ལྟ་ན་ཐ་སྙད་དུ་རྒྱུ་འབྲས་སྐྱེ་བ་དང༌། རྒྱུ་འབྲས་རྫས་ཐ་དད་པ་དང༌། རྒྱུ་འགགས་པ་ན་འབྲས་བུ་སྐྱེ་བའི་བྱ་བ་དོན་གཅིག་པར་འདོད་པ་དང༌། རྒྱུ་འབྲས་རྫས་གཞན་བསྐྱེད་བྱ་སྐྱེད་བྱེད་དུ་འདོད་པ་འདི་ལྟ་ན། དབུ་མ་རྩ་བའི་རང་ལུགས་ལ་རྟེན་ཅིང་འབྲེལ་འབྱུང་གི་རྒྱུ་འབྲས་ལ་སྐྱེ་བ་ཡོད་པ་དང༌། ཐ་དད་དོན་སོ་སོར་ཡོད་པ་དང༌།
ཐ་དད་དོན་གཅིག་ཏུ་འདོད་པ་དང༌། གཞན་སྐྱེ་ཡོད་པ་ལ་སོགས་འདོད་དགོས་པར་འགྱུར་བ་དང༌། རྟེན་འབྲེལ་གྱི་ཆོས་ལ་སྐྱེ་བ་དང་གཞན་སྐྱེ་སོགས་ཡོད་ཀྱང་ལྟོས་འབྱུང་ངམ་རྟེན་འབྲེལ་མིན་པའི་ཆོས་ལ་དེ་མེད་པར་སྒྲུབ་པར་འདོད་དགོས་ལ། དེ་ལྟ་ན་རྟེན་འབྲེལ་མཐའ་བརྒྱད་དང་བྲལ་བ་སྒྲུབ་པ་དོན་མེད་པར་འགྱུར་བས་ཁྱེད་ཅག་དབུ་མ་རྩ་བའི་མཆོད་བརྗོད་ནས་བཟུང་གཞུང་གི་དོན་ལོག་པར་འཆད་པ་ལ་ཞུགས་པར་ཤེས་པར་བྱའོ། ། ཁྱད་པར་ཐ་སྙད་དུ་གཞན་སྐྱེ་ཡོད་ན་གཞན་སྐྱེ་ཁེགས་པར་ཡང་མི་འགྱུར་ཏེ། དོན་དམ་རྟག་བརྟན་བདེན་གྲུབ་མི་འགྱུར་བ་ལ་སྐྱེ་བ་ཡོད་པ་རྟོགས་ལྡན་ལ་དྭོགས་པ་མེད་པའི་ཕྱིར། ཐ་སྙད་དུ་གཞན་སྐྱེ་མ་ཁེགས་པས་གཞན་སྐྱེ་ཙམ་ཐ་སྙད་དུ་གྲུབ་པ་ལ་སྐྱོན་ཅི་ལྟོ་སྙམ་ན། ཁྱོད་སྐྱེ་བ་དངོས་པོར་ལྟ་བའི་ཕྱོགས་ལ་ཤེས་རབ་བླུན་ཆེས་པས་སྐྱོན་མི་མཐོང་མོད། དཔལ་མགོན་ཀླུ་སྒྲུབ་སོགས་མཁྱེན་པ་ཅན་དག་གིས་གཟིགས་ན་དེ་ལས་སྐྱོན་ཆེ་བ་ཅི་ཡོད་དེ། གཞན་ལས་སྐྱེ་བ་དེ་ལྟ་ན་ཐ་སྙད་དུའང་རྒྱུ་མིན་ལས་ཀྱང་དེའི་འབྲས་བུ་འབྱུང་བ་དང༌།
རང་གིས་བྱས་པའི་ལས་འབྲས་རྒྱུན་ཆད་པ་དང་གཞན་གྱིས་བྱས་པའི་ལས་འབྲས་རང་གིས་མྱོང་བར་འགྱུར་བ་སོགས་ཀྱི་སྐྱོན་དུ་མ་འབྱུང་པའི་ཕྱིར། ཇི་སྐད་དུ། རྒྱུ་དང་འབྲས་བུ་གཞན་ཉིད་ན། ། རྒྱུ་དང་རྒྱུ་མིན་མཚུངས་པར་འགྱུར། ། ཞེས་དང༌། གལ་ཏེ་ཤིང་ལས་མེ་གཞན་ན། ། ཤིང་མེད་པར་ཡང་འབྱུང་བར་འགྱུར། ། ཞེས་དང༌། ཆད་དང་ལས་རྣམས་ཆུད་ཟ་དང༌། ། གཞན་གྱིས་བྱས་པའི་ལས་རྣམས་ནི། །
གཞན་གྱིས་སོ་སོར་མྱོང་བ་དང༌། ། དེ་ལ་སོགས་པ་ཐལ་བར་འགྱུར། ། ཞེས་པ་ལ་སོགས་རྒྱ་ཆེར་འབྱུང་བས་གནོད་དོ། ། ཁྱད་པར་ཐ་སྙད་ཀྱི་གཞན་སྐྱེ་ངེས་པར་ཁས་ལེན་དགོས་ཟེར་བ་འདི་ནི་ངེས་པར་བཅོམ་ལྡན་འདས་སུན་འབྱིན་པའི་གཏམ་དུ་ཟད་དེ། བཅོམ་ལྡན་འདས་ཀྱིས་ནི་ཐ་སྙད་དུ་ས་བོན་རྒྱུ་ལས་མྱུ་གུ་འཇིག་རྟེན་དུ་འབྱུང་བར་གྲགས་པ་དེ་གཞན་ལས་མི་སྐྱེ་བར་གསུང་གི ། ཡུལ་གྱི་སྡོད་ལུགས་ཀྱིས་གྲུབ་པའི་ས་བོན་གྱི་རྒྱུ་ལས་བྱུང་བའི་མྱུ་གུ་གཞན་སྐྱེ་མེད་པར་མ་གསུངས་པའི་ཕྱིར་ཏེ། སཱ་ལུ་ལྗང་པའི་མདོ་ལས། ས་བོན་གྱི་རྒྱུ་ལས་བྱུང་བའི་མྱུ་གུ་དེ་ཡང་སྐྱེ་བ་ན་བདག་གིས་མ་བྱས། གཞན་གྱིས་མ་བྱས། གཉིས་ཀས་མ་བྱས།
དབང་ཕྱུག་གིས་མ་བྱས། དུས་ཀྱིས་མ་བསྒྱུར། ཕྲ་རབ་ལས་མ་བྱུང༌། རང་བཞིན་ལས་མ་བྱུང༌། ངོ་བོ་ཉིད་ལས་མ་བྱུང་རྒྱུ་མེད་ལས་མ་སྐྱེས། ཞེས་འབྱུང་བའི་ཕྱིར། ཁྱེད་གཞན་སྐྱེ་འཐད་པ་དེ་ལྟ་ན་མྱུག་གུ་དབང་ཕྱུག་གིས་བྱས་ཀྱང་ཡུལ་རང་ངོས་ནས་གྲུབ་པའི་དབང་ཕྱུག་གིས་མ་བྱས་པ་ཡིན་པར་འཆད་དགོས་འབྱུང་བ་སོགས་ཐ་ཆད་པ་དུ་མ་སྨྲ་དགོས་པ་འབྱུང་ངོ༌། །
ཡང་ཙོང་ཁ་པ་ཁྱེད་འགོག་ཚེ་ལྟར་སྣང་འབའ་ཞིག་བརྗོད་ནས་དེ་ཉིད་ཚུར་བཟློག་པ་ན་བསྙོན་འདིངས་པ་ལ་རེ་བ་ནི་སྨྱོན་པ་དང་རྩོད་པ་དང་འདྲའོ་ཞེས་སྨྲ་བ་འདི་ནི། ཁོ་བོ་ཅག་གཟུགས་སོགས་གཞན་གྱིས་ཡོད་པར་འདོད་པ་འགོག་པ་ན་འོ་ན་ཁྱོད་ལ་གཞན་གྱི་ཚོར་བའང་མེད་པར་ཐལ་ལོ་ཞེ་ན། འདོད་ལན་འདེབས་པར་བྱེད་པས་དེ་ལྟ་ན་ཚོར་བ་མངོན་སུམ་གྱིས་གྲུབ་བཞིན་པ་ལ་བསྙོན་པའོ་ཞེས་ཁྱེད་ཅག་དེ་སྐད་ཟེར་བ་ལ་ཐུག་མོད།
དེ་ལྟ་ན་ནི་དཔལ་མགོན་ཀླུ་སྒྲུབ་དང་ཟླ་གྲགས་ཡབ་སྲས་དེ་དག་གིས་གཞན་ལུགས་འགོག་པའི་རྩོད་པའི་ཚུལ་དེ་ཉིད་ཀྱང་བསྙོན་འདིངས་བ་ཁོ་ན་འགྱུར་བར་ཤེས་ཏེ། དེས་ཀྱང་དངོས་སྨྲ་བ་ལ་གཟུགས་མེད་དེ་ཞེས་བཀག་པ་ན། དངོས་སྨྲ་བས་དེ་ལྟ་ན་ཚོར་བ་མེད་པར་ཐལ་ལོ་ཞེས་འཕངས་པ་ལ་འདོད་ལན་མཛད་པ་ལས། ཁྱེད་ལྟར་ཁྱད་པར་དུ་མ་ཕྱེས་ནས་ཁྱབ་པ་མེད་ལན་བཏབ་པའི་ཕྱིར། ཚིག་གསལ་དུ། དབུ་མ་པས་ནི་ཇི་ལྟར་ཆོས་གཅིག་སྟོང་ཉིད་དུ་བསྟན་པར་འདོད་པ་དེ་བཞིན་དུ་ཆོས་ཐམས་ཅད་ཀྱང་ཡིན་པ་དེའི་ཕྱིར། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་ལེན་འདེབས་སྨྲ་བྱེད་པ། ། དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། །
དེ་ལ་བརྩད་པ་ནི་གཞན་གྱི་ཕྱོགས་སུན་འབྱིན་པའོ། ། སྟོང་པ་ཉིད་རྒྱུ་གྱུར་པས་གཟུགས་རང་བཞིན་མེད་དོ་ཞེས་བྱ་བས་དེ་ལྟར་རང་བཞིན་དང་བཅས་པར་སྨྲ་བ་བཀག་པ་ན། གལ་ཏེ་གཞན་ལན་དུ་ཚོར་བ་ལ་སོགས་པ་ནི་རེ་ཤིག་ཡོད་ལ། དེ་བཞིན་དུ་གཟུགས་ཀྱང་ཡོད་དོ་ཞེས་སྨྲ་ན། དེའི་དེ་ལྟ་བུ་དེ་ཐམས་ཅད་ནི་ལན་བཏབ་པ་མ་ཡིན་ཏེ། གང་གི་ཕྱིར་ཚོར་བ་ལ་སོགས་པ་རྣམས་ཀྱི་ཡོད་པ་ཡང་བསྒྲུབ་བྱ་གཟུགས་ཀྱི་ཡོད་པ་དང་མཚུངས་པར་རིགས་པར་བྱའོ། ། ཇི་ལྟར་གཟུགས་རང་གི་རྒྱུ་ལས་དེ་ཉིད་དང་གཞན་ཉིད་དུ་རྣམ་པར་དཔྱད་པ་ན་མེད་པ་དེ་བཞིན་དུ་རེག་པའི་རྐྱེན་གྱིས་ཚོར་བ་དང་རྣམ་པར་ཤེས་པ་དང་ལྷན་ཅིག་འབྱུང་བའི་འདུ་ཤེས་དང༌། མ་རིག་པའི་རྐྱེན་གྱིས་འདུ་བྱེད་དང༌། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་དང༌། རེག་པ་ལ་སོགས་པ་རང་གི་རྒྱུ་ལས་དེ་ཉིད་དང༌།
གཞན་དུ་རྣམ་པར་དཔྱད་པ་ན་ཡོད་པ་མ་ཡིན་པས་འདི་དག་ཐམས་ཅད་བསྒྲུབ་པར་བྱ་བ་དང་མཚུངས་པ་ཡིན་ནོ། ། ཇི་ལྟར་ཚོར་བ་ལ་སོགས་པ་དག་བསྒྲུབ་པར་བྱ་བ་དང་མཚུངས་པ་དེ་བཞིན་དུ། མཚན་ཉིད་དང་མཚན་གཞི་དང་རྒྱུ་དང་འབྲས་བུ་དང་ཡན་ལག་དང་ཡན་ལག་ཅན་ལ་སོགས་པ་དངོས་པོ་ཐམས་ཅད་ཀྱང་བསྒྲུབ་པར་བྱ་བ་གཟུགས་དང་མཚུངས་པ་ཡིན་ནོ། ། དེའི་ཕྱིར་གཞན་གྱིས་ལན་བཏབ་པ་ལྟ་ཡོད་པར་ག་ལ་འགྱུར་ཏེ། འདིའི་ཚིག་ཀྱང་ཐམས་ཅད་བསྒྲུབ་པར་བྱ་བ་དང་མཚུངས་པར་འགྱུར་བས་བསྟན་བཅོས་སུ་སྨྲས་པའི་ལན་ཐམས་ཅད་ལ་དབུ་མ་པས་བསྒྲུབ་པར་བྱ་བ་དང་མཚུངས་པ་ཉིད་དུ་བརྗོད་པར་བྱའོ། ། ཞེས་སློབ་དཔོན་སློབ་པར་མཛད་དོ། ། ཞེས་འབྱུང་ལ། དབུ་མས་གཟུགས་མེད་པར་བཤད་ཚེ་དངོས་སྨྲ་བས་དེ་ལྟ་ན་ཚོར་བ་མེད་པའི་སྐྱོན་བཏགས་ཀྱང་སྐྱོན་དུ་མི་འགྱུར་བར་འདོད་བྱ་ཁོ་ནར་གསུངས་པ་ཡང་བཅོམ་ལྡན་འདས་དང་ཀླུ་སྒྲུབ་ཞབས་གཉིས་ཅར་ཁྱེད་ལྟར་ན་རྩོད་པ་ལ་མི་མཁས་པའི་བསྙོན་འདིངས་པ་ཁོ་ནར་འགྱུར་ཏེ། ཚིག་གསལ་ལས། ཇི་ལྟར་གཞན་གྱི་ཕྱོགས་སུན་འབྱིན་པ་ལ་ཚུལ་འདི་བརྗོད་པ་དེ་བཞིན་དུ་བཤད་པ་བྱེད་པའི་ཚེ་ན་ཡང་ཡིན་ནོ་ཞེས་བཤད་པ།
སྟོང་པ་ཉིད་ཀྱི་བཤད་བྱས་ཚེ། ། གང་ཞིག་སྐྱོན་འདོགས་སྨྲ་བྱེད་པ། ། དེ་ཡིས་ཐམས་ཅད་སྐྱོན་བཏགས་མིན། ། བསྒྲུབ་པར་བྱ་དང་མཚུངས་པར་འགྱུར། ། བཤད་པ་བྱེད་པའི་དུས་སུ་ཡང་སློབ་མ་ལྟ་བུ་གང་ཞིག་རྒོལ་བར་བྱེད་པ་དེའི་བརྒལ་བ་དེ་ཡང་སྔ་མ་བཞིན་དུ་བསྒྲུབ་པར་བྱ་བ་དང་མཚུངས་པར་རིག་པར་བྱའོ། ། ཞེས་འབྱུང་ངོ༌། ། གཉིས་པ་ཐལ་རང་གཉིས་ཀའི་འདོད་པའི་དགག་བྱ་ཁྱད་ཅན་དེ་སྣང་བཏགས་གང་གི་དབང་དུ་བྱས་ཀྱང་མི་འགྲུབ་པར་བསྟན་པ་ནི། ཁྱེད་རང་རྒྱུད་པས་བློ་གནོད་མེད་ལ་སྣང་བའི་ཕར་བཞག་མིན་པའི་རྟགས་ཀྱི་དགག་བྱ་བདེན་པ་བ་ཞིག་རྣམ་པར་བཞག་ཟེར་བ་དེ་ནི་དབུ་མ་རང་རྒྱུད་པ་མི་འདོད་བཞིན་དུ་རང་རྒྱུད་པ་ལ་ཁ་གཡར་ནས་རྫུན་ཚིག་ཆེན་པོ་བླ་ན་མེད་པ་གཏོང་བར་སྣང་སྟེ། རང་རྒྱུད་ཀྱི་གཞུང་གང་ན་ཡང་དེ་ལྟར་མི་འབྱུང་བཞིན་དེ་ལྟར་བརྗོད་པའི་ཕྱིར་དང༌། བློ་གནོད་མེད་ལ་སྣང་བའི་དངོས་པོ་ཉིད་ལ་ཐོག་མེད་ནས་མཚན་འཛིན་གྱིས་དབང་གིས་བདེན་པ་དང་བདེན་མེད་ཀྱི་མཚན་མར་སྣང་བ་ལས་དེར་ལྟ་བ་ཉིད་རྟགས་ཀྱི་དགག་བྱ་ཡིན་པ་ལས་མ་གཏོགས་པའི་བློ་གནོད་མེད་ལ་སྣང་བའི་ཆོས་ཅན་གྱི་དངོས་པོའི་སྟེང་དུ་ཡུལ་རང་ངོས་ནས་གྲུབ་པའི་དངོས་པོ་སྡོད་ལུགས་ཀྱི་ཚུར་གྲུབ་ཏུ་སྣང་བ་ཡང་མེད་པའི་ཕྱིར།
འདི་ལ་ཙོང་ཁ་པ་ན་རེ། རྟགས་མ་གྲུབ་སྟེ། སྤྲུལ་གཞི་ཤིང་བུ་སོགས་ལ་སྒྱུ་མའི་རྟ་གླང་དུ་སྤྲུལ་པ་ན་སྤྲུལ་གཞི་རྟ་གླང་དུ་སྣང་བར་ཁས་བླངས་དགོས་ཏེ། དེ་ལྟ་མིན་ན་སྣང་བ་ལ་འཁྲུལ་པ་མི་སྲིད་པའི་ཕྱིར། ལྟད་མོ་བ་ལ་རྟ་གླང་དུ་སྣང་བ་དེ་ནི་བློའི་དབང་གིས་བཞག་པར་མི་འཆར་གྱི། གཞི་གང་དུ་སྣང་བ་དེར་རྟ་གླང་མཚན་ཉིད་པ་གཅིག་གིས་ཡུལ་གྱི་གོ་ས་གནན་ནས་བསྡད་པར་འཛིན་པས་དེ་ནི་བློའི་དབང་གིས་བཞག་པ་མིན་པར་སྣང་བ་ལྟར་གྱིས་སྡོད་ལུགས་ཀྱིས་གྲུབ་པའི་རྟགས་ཀྱི་དགག་བྱའོ་ཞེས་སྨྲ་བར་བྱེད་དོ། ། འདི་ནི་རིགས་པ་མ་ཡིན་ཏེ། ཤིང་བུ་སྣང་གཞི་ཉིད་རྟ་གླང་དུ་སྣང་ན་སྣང་ཡུལ་ལ་འཁྲུལ་པ་མི་སྲིད་པར་འགྱུར་ཏེ། སྣང་གཞི་ཤིང་བུ་ཉིད་རྟ་གླང་དུ་དོན་བྱེད་པར་སྣང་ན་དེ་ལས་རྟ་གླང་རང་རྒྱུད་པ་གཞན་དུ་མེད་པའི་ཕྱིར། དཔེར་ན་རྟ་གླང་གི་སྣང་གཞི་རྟ་གླང་རང་གི་འབྱུང་བ་སོགས་ལས་རྟ་གླང་དུ་དོན་བྱེད་པར་སྣང་བ་དེ་ཀ་ཙམ་ལ་རྟ་གླང་རང་རྒྱུད་པར་འཇོག་པ་ལས་གཞན་རྟ་གླང་སྣང་རུང་མ་དམིགས་པ་བཞིན་ནོ། །
མྱུག་སོགས་ཀྱི་དངོས་པོའི་སྟེང་དུ་ཡུལ་རང་ངོས་ཀྱིས་གྲུབ་པའི་མྱུག་སོགས་མཚན་ཉིད་པ་ཞིག་གིས་ཡུལ་གྱི་གོ་ས་གནན་ནས་དེར་སྣང་འཛིན་ཡོད་ན། ཡུལ་རང་ངོས་ན་གྲུབ་པའི་མྱུག་དངོས་དང༌། མྱུག་སོགས་ཀྱི་དངོས་པོ་གཉིས་ལ་རྟགས་ཀྱི་དགག་བྱ་མིན་པའི་དངོས་པོའི་ཁྱད་པར་དེ་རྟགས་ཀྱི་དགག་བྱའི་དངོས་པོ་སྒྲིབ་ནས་མི་འདྲ་བའི་སྤུ་རིས་ཀྱི་ཁྱད་པར་གྱི་སྣང་བ་མེད་དམ། གལ་ཏེ་སྒྲིབ་མི་ནུས་པར་སྣང་བ་ཡོད། དང་པོ་ལྟར་ན་ཚུར་མཐོང་གི་རྒྱུད་ཀྱི་མྱུག་སོགས་ཀྱི་དངོས་པོ་གཏན་སྣང་བ་མེད་པས་དེའི་སྟེང་གི་རྟགས་ཀྱི་དགག་བྱའི་དངོས་པོ་བཀག་ཀྱང་འགོག་པར་མི་ནུས་ཏེ། གང་དུ་ཕྱོགས་ཆོས་འགོད་པའི་ཆོས་ཅན་དམིགས་པ་མེད་པའི་ཕྱིར། གཉིས་པ་ལྟར་ན། མྱུག་སོགས་ཀྱི་དངོས་པོའི་ཡུལ་གྱི་གོ་ས་མཐའ་དག་རྟགས་ཀྱི་དགག་བྱའི་དངོས་པོས་ཁྱབ་པར་མནན་ནས་ཡུལ་རང་ངོ་ནས་ཚུར་གྲུབ་ཏུ་སྣང་བར་བཤད་པ་དང་འགལ། ཡང་སྤྲུལ་གཞི་ཤིང་བུ་སོགས་རྟ་གླང་དུ་སྣང་བ་ཡིན་པ་དང༌། སྤྲུལ་གཞི་གང་དེར་རྟ་གླང་མཚན་ཉིད་པ་གཅིག་གིས་ཡུལ་གྱི་གོ་ས་མནན་ན་སྣང་བ་གཉིས་ཀྱང་ནང་འགལ་ཏེ།
སྤྲུལ་གཞི་ཉིད་རྟ་གླང་དུ་སྣང་ན་སྤྲུལ་པའི་རྟ་གླང་གི་སྤྲུལ་གཞི་ཤིང་བུ་སོགས་ཀྱི་གོ་ས་མནན་ནས་རྟ་གླང་དུ་སྣང་བ་འགལ་བའི་ཕྱིར། གཞན་ཡང་རྟགས་ཀྱི་དགག་བྱའི་དངོས་པོ་ཡུལ་གྱི་གོ་ས་མནན་ནས་ཚུར་མཐོང་ལ་སྣང་བའི་དཔེ་དོན་དེ་ལྟ་ན་ཚུར་མཐོང་གི་རྒྱུད་ཀྱང་རྟགས་ཀྱི་དགག་བྱའི་མྱུག་སོགས་ཀྱི་སྣང་བ་ལས་རྟགས་ཀྱི་དགག་བྱ་མིན་པའི་མྱུག་སོགས་གཏན་སྣང་མི་སྲིད་པར་འགྱུར་ཏེ། རྟགས་ཀྱི་དགག་བྱ་མིན་པའི་མྱུག་སོགས་ཀྱི་ཡུལ་གྱི་གོ་ས་རྟགས་ཀྱི་དགག་བྱའི་མྱུག་སོགས་ཀྱིས་ཁྱབ་པར་མནན་ནས་སྣང་བ་ལས་ཅིག་ཤོས་སྣང་བའི་གོ་འཕྲོག་པར་བྱས་སྣང་བའི་ཕྱིར། དེ་ལྟ་ན་ནི་ཁྱེད་ཅག་གིས་རང་རྒྱུད་པའི་ལུགས་སུ་བརྗོད་པའི་ཕྱོགས་འཛིན་པ་དེ་ལ་འདིར་འགྱུར་ཏེ། ཚུར་མཐོང་དང་གཟུགས་སོགས་ཀྱིས་ཡུལ་གྱི་དངོས་པོ་ལ་ལོངས་སྤྱོད་པ་ན་ཤེས་བྱ་ལ་མེད་པའི་གཟུགས་སོགས་ཀྱི་ཆོས་སུ་སྣང་བ་ཁོ་ན་ལ་ལོངས་སྤྱོད་པར་འགྱུར་བས་ཕྱི་ནང་གི་སྐྱེ་མཆེད་འདི་ཐམས་ཅད་ནི་བློ་གནོད་མེད་ཀྱི་ཤེས་པའི་ཡུལ་དུ་ཡང་སྣང་བར་འགྱུར་བའི་གནས་མི་རྙེད་པར་འགྱུར་རོ། ། ཡང་ཙོང་ཁ་པ་ན་རེ། དབུ་མ་རང་རྒྱུད་པ་དག་གིས་བློའི་དབང་གིས་བཞག་པའི་དོན། ཚད་མས་ཡུལ་གཞལ་བྱ་གཞལ་བ་དང༌། བློ་ལ་ཡུལ་སྣང་བ་དང༌། ཡུལ་ཡུལ་ཅན་ཤེས་པ་ལ་ལྟོས་པ་ཙམ་བློས་བཞག་གི་དོན་ཡིན་ན་དངོས་སྨྲ་བས་ཀྱང་ཁས་ལེན་པར་འགྱུར་བས།
བློའི་དབང་གིས་ཕར་བཞག་གི་དོན་དེ་ལྟ་མིན་པར་ཡུལ་དེ་དག་བློས་ཕར་གཞག་ཙམ་ལས་ཡུལ་རང་ངོ་ནས་ཚུར་གྲུབ་ཀྱི་ངོ་བོ་གཞན་འགྱུར་དང་ཐ་སྙད་གཞན་དུ་བསྒྱུར་རྒྱུ་མེད་པ་ལ་བྱེད་དགོས་པས། དེ་ཚེ་དངོས་སྨྲ་བས་ཀྱང་རྡུལ་དང་ཤེས་པ་ཆ་མེད་སོགས་བློ་གནོད་མེད་ཀྱི་ཕར་བཞག་མིན་པའི་ཡུལ་རང་ངོ་ནས་སྡོད་ལུགས་ཀྱིས་གྲུབ་པར་འདོད་པས་དངོས་སྨྲ་བས་ཚད་མའི་དབང་གི་གཞལ་བྱ་གྲུབ་པ་དང༌། ཆོས་གང་བློ་ལ་སྣང་བའི་དབང་གིས་འཇོག་ལ། མི་སྣང་ན་མི་འཇོག་པ་དང༌། ཡུལ་ཡུལ་ཅན་ལ་ལྟོས་ནས་གྲུབ་ཀྱི་མ་ལྟོས་པར་མི་འགྲུབ་པ་ལ་བློ་བཞག་གི་དོན་དུ་འཆད་པ་དང་འདིར་གནད་ཡེ་མི་གཅིག་ཅེས་སྨྲའོ། ། དེ་ལྟར་ཡང་རིགས་པ་མ་ཡིན་ཏེ། དེ་ལྟ་ན་དབུ་མ་རང་རྒྱུད་པ་དག་གིས་ལུགས་ལ་ཐ་སྙད་དུ་ཕྱི་རོལ་གྱི་དོན་ཤེས་པ་ལས་དོན་གཞན་དུ་སྨྲ་བའང་རིགས་པར་མི་འགྱུར་ཏེ། ཡུལ་གཟུགས་སོགས་འབྱུང་བ་བཞི་རང་ངོ་ནས་ཚོགས་ཏེ་ཐ་སྙད་ཙམ་དུ་རྫས་གྲུབ་ཀྱི་རྒྱུ་ལས་བྱུང་བ་མ་ཡིན་པར་འགྱུར་བའི་ཕྱིར་ཏེ་རྒྱུ་གཟུགས་སོགས་ཡུལ་འབྱུང་བ་རང་རང་གི་སྡོད་ལུགས་ཚོགས་པ་ལས་མ་རག་པར་བློ་གནོད་མེད་ཁོ་ནས་ཕར་བཞག་གིས་དེར་གྲུབ་པར་རྣམ་པར་གཞག་པའི་ཕྱིར། རང་རྒྱུད་པས་གཟུགས་སོགས་ཐ་སྙད་དུ་འབྱུང་བ་ལས་མ་རག་པར་བློ་གནོད་མེད་ཁོ་ནས་བཞག་པ་ལས་བྱུང་བར་ཡང་མི་འདོད་དེ། དེ་ལྟ་ན་གཟུགས་སོགས་རང་རྒྱུད་པས་ནང་ཤེས་པའི་གཟུང་རྣམ་ཙམ་ལས་གཟུགས་སོགས་ཕྱི་དོན་དུ་ཁས་ལེན་པ་ཡང་མི་འགྱུར་ན།
ཁྱེད་ཅག་སློབ་དཔོན་ཆེན་པོ་ལེགས་ལྡན་བྱེད་ཀུན་གཞི་མི་བཞེད་པའི་ཕྱིར། ཕྱི་དོན་མི་བཞེད་ཀ་མེད་དོ་ཞེས་གཞུང་བསྲང་ནས་སྨྲ་བ་ཡང་དྲན་པར་གྱིས་ཤིག ། ཡང་རང་རྒྱུད་པས་ཆོས་ཐམས་ཅད་བློ་གནོད་མེད་ལ་སྣང་བའི་དབང་གིས་ཕར་བཞག་ཙམ་གྱིས་གྲུབ་པ་ལས་གཞན་དུ་གྲུབ་པ་ཁས་མི་ལེན་ན། ཕྱི་རོལ་གྱི་རི་ར་བ་ཁང་ཁྱིམ་སོགས་ཀྱི་དངོས་པོ་ཁ་ཅིག་རྩོལ་མ་བྱུང་གི་རྒྱུ་དང་ཁ་ཅིག་རྩོལ་བྱུང་གི་རྒྱུ་ལས་བྱུང་བ་ཡང་ཐ་སྙད་དུ་རྣམ་གཞག་བྱེད་པ་ལ་ཡིད་ཆེས་པར་མི་འགྱུར་ཏེ། དེ་དག་བློ་གནོད་མེད་ཀྱི་ཕར་བཞག་གིས་གྲུབ་པ་ཙམ་ལས་གཞན་རྒྱུའི་ཡུལ་གྱི་རང་ངོས་ནས་རྩོལ་བ་ལས་བྱུང་མ་བྱུང་གི་བྱས་པ་ལས་མ་ལྟོས་པར་འགྱུར་བའི་ཕྱིར། འདོད་ན། འཇིག་རྟེན་དུ་གྲགས་པའི་མངོན་སུམ་ཙམ་ལའང་ཐ་སྙད་དུ་བསྙོན་འདིངས་པའི་དབུ་མ་པ་དེ་ནི་ཆེས་མཚར་རོ། ། ཡང་ཙོང་ཁ་པ་ན་རེ། ཆོས་ཅན་ཀུན་རྫོབ་པ་འདི་སྣང་ཙམ་ནས་སྟོང་པ་དང་སྟོང་ཙམ་ནས་སྣང་བ་གཉིས་གཅིག་གོ་གཅིག་གིས་མི་འགེགས་པར་གནས་པ་གནས་ཚུལ་ལ་ཞུགས་པ་འདི་འགོག་པར་འདོད་ནས་ཚུར་མཐོང་ལ་སྣང་སྟོང་གི་ཚོགས་པ་གཞི་མཐུན་པར་སྣང་མི་སྲིད་པ་དང༌། དེ་ལྟར་ཚོགས་པའི་གཟུགས་བརྙན་ལྟ་བུ་འཇིག་རྟེན་རང་ག་བས་ཀྱང་རྟོགས་པས་དེ་དེར་རྟོགས་པའི་རིགས་ཤེས་ཕྲ་རགས་གང་དུ་ཡང་མི་འོང་བས།
དེས་མཚོན་ནས་ཆོས་གཞན་ལ་སྣང་སྟོང་གི་ཚོགས་པ་གཞི་མཐུན་བྱུང་ཡང་བློ་རང་ག་བའི་དབང་དུ་བྱས་པའི་རྫུན་ཙམ་ཡང་ངེས་པ་ཡིན་གྱི། དེ་ཙམ་ངེས་པས་ཆོས་དེ་བདེན་མེད་རྫུན་པ་ཉིད་དུ་རྟོགས་པ་ནི་མ་ཡིན་ནོ་ཞེས་འཇུག་པ་ཙོང་ཊཱིཀ་ཏུ། དེར་སྣང་དང་དེ་སྟོང་ཉིད་གཉིས་ཚོགས་པ་གྲུབ་ན་གྲུབ་མཐར་མ་ཞུགས་པའི་ཐ་སྙད་པའི་བློ་རང་ག་བ་ལ་ལྟོས་པའི་རྫུན་པར་འགྲུབ་པས་དེ་དང་གཟུགས་བརྙན་གང་དུ་སྣང་བས་སྟོང་པར་གྲུབ་པའི་བློ་ནི་རིགས་ཤེས་ཕྲ་རགས་གང་དུ་ཡང་མི་འོང་ངོ༌། ། ཐ་སྙད་པའི་བློ་རང་ག་བའི་དབང་དུ་བྱས་པའི་བདེན་གྲུབ་ཡིན་ཡང་དེར་སྣང་བྱུང་ན་དེས་སྟོང་མི་འོང་ལ། དེས་སྟོང་བྱུང་ན་དེར་སྣང་མི་འོང་བས་དེ་གཉིས་ཚོགས་པ་བྱུང་ན་བློ་རང་ག་བའི་དབང་དུ་བྱས་པའི་རྫུན་པ་ཁོ་ནའོ་ཞེས་སྨྲ་བ་དེ་ལས་མི་རིགས་པ་ཅི་ཡོད་དེ། གཟུགས་བརྙན་གཟུགས་ཀྱི་རང་བཞིན་དང་བྲལ་བར་རྟོགས་པ་རིགས་ཤེས་ཕྲ་རགས་གང་དུ་ཡང་མི་འབྱུང་ན་རིགས་ཤེས་ཚད་མས་ཆོས་ཐམས་ཅད་རང་བཞིན་མེད་པའི་རྗེས་འགྲོའི་ཁྱབ་པ་ཚད་མས་འཇལ་བའི་མཐུན་དཔེ་གཟུགས་བརྙན་གཟུགས་ཀྱི་རང་བཞིན་དང་བྲལ་བར་རྟོགས་པའང་རིག་ཤེས་ཚད་མར་མི་འགྱུར་ལ་དེ་མི་འགྱུར་ན་སྟོང་པ་ཉིད་རྟོགས་བྱེད་ཀྱི་ཕྱོགས་ཆོས་དང་ཁྱབ་པའི་ཚུལ་སྟོང་ཉིད་མིན་པ་ལ་གནོད་བྱེད་ཀྱི་རིགས་ཤེས་ཚད་མ་རྣམས་ཀྱང་རིགས་ཤེས་མིན་པ་ཉིད་ཀྱི་ཕྱིར། སྟོང་ཉིད་མིན་པ་ལ་གནོད་བྱེད་ཀྱི་རིགས་ཤེས་ཚད་མ་ཡིན་པ་བཞིན་སྟོང་ཉིད་ཡིན་པ་སྒྲུབ་བྱེད་ཀྱི་རིགས་ཤེས་ཚད་མ་རྣམས་ཀྱང་རིགས་ཤེས་མིན་པར་འགྱུར་ལ། སྒྲུབ་བྱེད་ཀྱི་རིགས་ཤེས་ཚད་མས་དགག་བྱ་དགག་པ་དང་བསྒྲུབ་བྱ་སྒྲུབ་པ་གཉིས་ཀར་ཡང་སྟོང་པ་ཉིད་ཁོང་དུ་ཆུབ་པ་ལ་རིགས་ཤེས་སུ་གྱུར་བ་ལ་ཁྱད་པར་ཅུང་ཟད་ཀྱང་མེད་དེ། དཔེར་ན་བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་ཚད་མར་སོང་བ་ན། བྱས་ན་མི་རྟག་པར་ངེས་པའི་རྗེས་དཔག་ཚད་མ་དཔེ་བུམ་པའི་སྟེང་དུ་གྲུབ་པ་ལ་མ་གྲུབ་པར་སུ་ཡང་མི་དྭོགས་པ་བཞིན་ནོ། །
ངག་དོན། བོད་གང་དག་ཆོས་ཅན་དངོས་པོ་དང་དེས་སྟོང་པའི་བསྒྲུབ་བྱ་སྟོང་པ་ཉིད་ཚོགས་པ་ཡུལ་དུ་བྱས་ན་མེད་དགག་སྟོང་ཉིད་ལ་མཚན་མར་མ་སོང་དྭོགས་ནས་བསྒྲུབ་བྱ་མེད་དགག་ཡན་གར་བ་ལ་ཚད་མར་སོང་བ་ལ་རིགས་ཤེས་ཚད་མར་བརྗོད་པར་བྱེད་ལ། དེ་ལྟ་ན་མཐུན་དཔེ་གཟུགས་བརྙན་ལའང་བྱད་བཞིན་སྣང་བའི་ཁྱད་པར་གཙོ་བོར་མ་བཟུང་ནས་དེས་སྟོང་བའི་སྟོང་ཉིད་མེད་དགག་ལ་ཚད་མར་སོང་ཆ་ལ་རིགས་ཤེས་སུ་བཟུང་བ་ན་དེ་ཉིད་རིགས་ཤེས་སུ་མི་འགྲོ་བའི་ཉེས་པ་ཅི་ཡང་ཡོད་པ་མ་ཡིན་ཏེ། བསྒྲུབ་བྱ་ལ་རྗེས་དཔག་ཚད་མར་འགྲོ་བ་ལ་སྒྲུབ་བྱེད་ལ་རྗེས་དཔག་ཚད་མར་འགྲོ་བ་མེད་ན་དེར་མི་འགྲོ་བ་ཉིད་འདིར་ཡང་མཚུངས་པར་སྦྱར་བའི་གནད་ཀྱིས་ཤེས་སོ། ། སྤྱིར་ཤེས་བྱ་ཉི་ཚེ་བ་བརྫུན་པར་རྟོགས་པའི་མཐུན་དཔེས་ཤེས་བྱ་ཐམས་ཅད་རྫུན་པར་མཇལ་བ་ན་ཡང་ཤེས་བྱ་ཉི་ཚེ་བ་རྫུན་པར་རྟོགས་པའང་དེ་བདེན་པར་རྟོགས་པ་ལ་ཚད་མས་གནོད་པའི་དོན་མ་གྲུབ་ན་དེར་མི་རྟོགས་པས་གཟུགས་བརྙན་བྱད་བཞིན་དུ་མེད་པར་རྟོགས་པའང་རྗེས་དཔག་ཚད་མར་འཇོག་པ་ལས་འཇིག་རྟེན་རང་ག་བའི་ཚད་མིན་གྱི་བློར་ག་ལ་འགྱུར། དེས་ན་ཁྱེད་ཅག་དངོས་ཆོས་ཐམས་ཅད་གཟུགས་བརྙན་ལྟར་རྟོགས་ཀྱང་བདེན་པ་མ་ཡིན་པའི་རྫུན་པར་རྟོགས་པའི་གོ་མི་ཆོད་དོ་ཞེས་སྒྲུབ་སླད་དང་པོར་གཟུགས་བརྙན་བརྫུན་པར་རྟོགས་པས་ཆོས་དེ་བདེན་མེད་བརྫུན་པར་རྟོགས་པའི་གོ་མི་ཆོད་ཅེས་སྒྲུབ་པར་གསལ་ཏེ། དེ་ལྟ་ཡང་རིགས་པ་མ་ཡིན་པའི་ཕྱིར། གཟུགས་བརྙན་གྱི་ཆོས་རྫུན་པར་རྟོགས་ན་ཆོས་དེ་བདེན་མེད་རྫུན་པར་མི་རྟོགས་པའི་གནས་མེད་པའི་ཕྱིར་ཏེ། དེ་ལྟར་ན་གནས་ཡོད་ན་བཅོམ་ལྡན་འདས་ཀྱིས་གཟུགས་བརྙན་བདེན་ཆོས་མི་རྫུན་པར་གསུང་རིགས་པ་ལས་གཟུགས་བརྙན་གྱི་བྱད་ནི་སུས་ཀྱང་བདེན་པར་རྙེད་པའི་སྐབས་མེད་པར་གསུངས་པའི་ཕྱིར། འཕགས་པ་ཏིང་རྒྱལ་ལས།
མེ་ལོང་ངོས་དང་འབྲུ་མར་སྣོད་རྣམས་ལ། ། བུད་མེད་ཁང་བཞིན་བརྒྱན་པས་བལྟས་པ་ན། ། བྱིས་པ་དེ་ནི་དེ་ལ་ཆགས་བསྐྱེད་ནས། ། འདོད་པ་འཚོལ་བའི་ཕྱིར་ཡང་ཤིན་ཏུ་རྒྱུག ། བཞིན་ནི་དེར་ཡང་འཕོ་བ་མ་ཡིན་ཏེ། ། གཟུགས་བརྙན་ལ་ནི་ནམ་ཡང་བཞིན་མི་རྙེད། ། རྨོངས་པ་དེ་དག་འདོད་ཆགས་བསྐྱེད་པ་ལྟར། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་འབྱུང་བའི་ཕྱིར་རོ། ། ཐ་སྙད་པའི་བློ་རང་ག་བའི་དབང་དུ་བྱས་ན་བདེན་གྲུབ་ཀྱི་དེར་སྣང་བྱུང་ན་དེར་སྟོང་མི་འོང་ལ།
དཻས་སྟོང་འབྱུང་ན་དེར་སྣང་མི་འོང་ན། སོ་སོ་སྐྱེ་བོས་སྒྱུ་ལུས་ཀྱི་རིམ་པ་གྲུབ་པ་གང་ཞིག ། གཉུག་མ་ཕྲ་ལུས་ལ་དངོས་སྣང་འབྱུང་བ་དང་དངོས་པོར་མ་གྲུབ་པ་གཉིས་ཀ་རྟོགས་པར་མི་འགྱུར་བ་དང༌། བསྐྱེད་རིམ་གྱི་རྣལ་འབྱོར་པ་གང་དག་ལྷར་བདེན་པར་སྣང་བའི་རྣམ་པ་གསལ་བ་དང༌། དེ་དེར་མ་གྲུབ་པའི་རྣམ་དག་དྲན་པའི་སྒྱུ་མ་ལྟ་བུའི་སྣང་བའང་འཆར་བར་མི་འགྱུར་བ་དང༌། གཞན་ཡང༌། སྦྱོར་ལམ་སྒོམ་བྱུང་གི་བདག་མེད་རྟོགས་པའི་གསལ་སྣང་ལ་སྣང་སྟོང་ཚོགས་པའི་ཡུལ་ཡུལ་ཅན་དེས་མི་འཛིན་པར་ཡང་འགྱུར་ལ། དེ་ཡང་འདོད་མི་ནུས་པའི་ཕྱིར་ཏེ། དེས་ཆོས་ཅན་གྱི་ཆོས་ཐམས་ཅད་སྟོང་པ་ཉིད་དུ་སྒོམ་བྱུང་གི་ཤེས་རབ་ཀྱིས་རྟོགས་པ་ན་ཆོས་ཅན་སྤངས་པའི་ཆོས་ཉིད་ཡན་གར་བ་ཙམ་རྟོགས་ཀྱང་ཆོས་ཅན་དེ་ལ་མཚན་འཛིན་གྱི་སྒྲོ་འདོགས་མི་ཆོད་པར་འགྱུར་བའི་ཕྱིར།
འོ་ན་ཁྱེད་ཅག་འདི་སྙམ་དུ།
བྱིས་པ་ལ་དངོས་པོར་གྲུབ་པའི་སྣང་བ་ཉིད་དེར་སྟོང་གི་རང་བཞིན་ཡིན་པས་སྣང་སྟོང་གི་ཚོགས་པ་མི་འགལ་བར་ཡུལ་དུ་བྱེད་སྲིད་ན་སྣང་བ་མངོན་སུམ་ཚད་མ་རྟོགས་ན་སྟོང་པ་ཡང་རྟོགས་པར་འགྱུར་ཏེ། རིགས་པའི་དབང་ཕྱུག་གིས། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། ། མཚན་མ་རྣམས་ཀྱིས་བལྟ་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་པས་ཁྱབ་པ་གྲུབ་བོ་ཞེ་ན། འདུས་བྱས་དང་སྐད་ཅིག་ལྟ་བུ་ངོ་བོ་གཅིག་ལ་ཚད་མས་རྟོགས་མ་རྟོགས་ཀུན་རྫོབ་ལའང་ཡོད་པ་མི་ཤེས་པ་ལ་ཟབ་མོའི་གཏམ་གྱིས་ཅི་ཞིག་བྱ། ལུང་གི་དགོངས་པ་ཡང་ཀུན་རྫོབ་པའི་དངོས་པོ་ངོ་བོ་གཅིག་ལ་རྫས་སམ་རང་བཞིན་དེའི་ཆོས་ལ་སྣང་མི་སྣང་གི་ཆ་གཉིས་མེད་པ་ལ་དགོངས་པ་ཡིན་གྱི། ཚད་མས་རྟོགས་མ་རྟོགས་ཆ་གཉིས་མེད་པ་མ་ཡིན་ཏེ།
དེ་ཉིད་ཀྱིས། ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་གསུངས་སོ། ། འོ་ན་ཀུན་རྫོབ་ཡུལ་དུ་བྱེད་པ་ན་དོན་དམ་བདེན་པ་ཡང་ཡུལ་དུ་བྱེད་པར་འགྱུར་ཏེ། དེར་སྣང་བྱུང་ན་དེར་སྟོང་ཡང་དེར་འབྱུང་བའི་ཕྱིར་སྙམ་ན། དོན་དམ་བདེན་པའི་རང་བཞིན་སྟོང་ཉིད་དེ་ཡུལ་དུ་འགྱུར་བ་འདོད་ཀྱང༌། དེ་ཡུལ་དུ་བྱས་ཀྱང་ཡུལ་དེ་སྒྲིབ་བྲལ་དུ་རྟོགས་པར་མ་ངེས་པའི་ཕྱིར། དགག་སྒྲུབ་ཀྱི་རང་བཞིན་ཐ་མི་དད་ཀྱང་སྒྲུབ་པ་ངེས་ན་དགག་པ་མ་ངེས་པ་ཞིག་དགག་སྒྲུབ་ཀྱི་རང་བཞིན་ཐ་དད་མིན་པ་མི་འགྲུབ་པའང་མ་ཡིན་ཏེ། བཀག་པ་དང་ངོ་བོ་མི་གཅིག་པའི་ཆོས་ནི་དགག་བྱ་དང་ངོ་བོ་གཅིག་པར་རིགས་པའི་ཚུལ་ལས་འབྱུང་བའི་ཕྱིར།
ཇི་སྐད་དུ། དགག་པ་བཀག་པའི་ངོ་བོ་ནི། ། སྒྲུབ་པའི་རང་བཞིན་ཡིན་པའི་ཕྱིར། ། ཞེས་རིགས་ཚུལ་ལས་འབྱུང་བ་ཉིད་ཀྱི་ཕྱིར་རོ། ། དེས་ན་མཉམ་མེད་དྭགས་པོ་བཀའ་བརྒྱུད་ཀྱི་སྐྱེས་ཆེན་སྔར་བྱོན་པ་དེ་ཐམས་ཅད་ཀྱིས་སྐལ་བ་དང་ལྡན་པའི་སློབ་མ་དག་ལ་ཕྱི་ནང་གི་དངོས་པོ་གང་ཡང་རུང་བའི་ཆོས་ཅན་གྱི་སྣང་བ་དེ་ཉིད་ཀྱི་སྟེང་དུ་དེ་སྟོང་གི་རང་བཞིན་གདོད་ནས་མི་འདོར་བར་གནས་པ་དེ་ཀ་ལ་དེ་ལྟར་མཛུབ་བཙུགས་སུ་ངོ་སྤྲོད་ནས་ཆོས་ཐམས་ཅད་ཟབ་མོ་སྟོང་པ་ཉིད་དབུ་མའི་ལྟ་བ་འདི་ཁོ་ན་རྒྱུད་ལ་བསྐྱེད་པར་མཛད་པ་འདི་ལ་སྒྲུབ་བརྒྱུད་དོན་གྱི་འཕོ་བ་བྱིན་བརླབས་ཀྱི་རྟོགས་ཚད་ཅན་གྱི་བརྒྱུད་པ་ཞེས་འཛམ་བུ་གླིང་འདིར་འགྲན་ཟླ་དང་བྲལ་བའི་བརྒྱུད་པ་དམ་པར་གྱུར་པའི་གནད་ཀྱི་ཕྱོགས་གཅིག་ཀྱང་འདི་ཡིན་ནོ། ། དེ་ཡང་དངོས་སྣང་གི་ཆོས་ཅན་གཅིག་སྟོང་པར་རྟོགས་ན་ཆོས་ཐམས་ཅད་དེར་རྟོགས་པར་གདོན་འཚལ་བའང་མ་ཡིན་ཏེ། མདོ་ལས། ཆོས་གཅིག་གིས་ནི་ཆོས་རྣམས་ཐམས་ཅད་སྒྱུ་མ་དང༌། ། སྨིག་རྒྱུ་དང་འདྲ་བཟུང་བྱར་མེད་ཅིང་གསོག་དང་ནི། ། རྫུན་ཞིང་ཐེར་ཟུག་མིན་པར་རྗེས་སུ་རྟོགས་འགྱུར་བ། །
འདི་ནི་རིང་པོར་མི་ཐོགས་བྱང་ཆུབ་སྙིང་པོར་འགྲོ། ། ཞེས་འབྱུང་བས། བླ་མ་རྟོགས་པ་དང་ལྡན་པ་ཞིག་གིས་སློབ་མ་སྣོད་ལྡན་ཞིག་ལ་དཔེ་གཟུགས་བརྙན་ཙམ་གྱིས་ཆོས་ཐམས་ཅད་གཟུགས་བརྙན་ལྟར་བརྡ་ཐབས་ཙམ་གྱིས་ངོ་སྤྲད་ན་འཕྲོད་པར་འགྱུར་བ་འདི་ཡང་རྟེན་ཅིང་འབྲེལ་པར་འབྱུང་བ་ཉིད་ཀྱིས་གྲུབ་སྟེ།

ཡུལ་ཀུན་རྫོབ་ཀྱི་ཆོས་འདི་ཐམས་ཅད་དེར་སྣང་ཙམ་ནས་དེར་སྟོང་གི་རང་བཞིན་རྗེས་སུ་ཞུགས་པ་དང༌། དེར་སྟོང་ཀྱང་དེར་སྣང་མི་འགལ་བ་དེ་ཙམ་ཞིག་ནི་མ་བརྟགས་པ་རྟེན་འབྱུང་གི་ཚུལ་དེ་ལས་གཞན་གཡོ་མི་སྲིད་པའི་ཕྱིར། དེས་ན་བསགས་པ་ཅན་ལ་བདག་མེད་སྟོང་པ་ཉིད་ཀྱི་གོ་མྱོང་རྟོགས་གསུམ་འཁྲུལ་མེད་བསྐྱེད་པ་ལ་ནི་ཚེགས་ཆེ་བར་གནས་པ་མ་ཡིན་ཏེ། དོན་ཤེས་འཁྲུལ་མེད་དུ་མཐུན་པར་གནས་པ་ཉིད་ཀྱི་ཕྱིར། དཔལ་ལྡན་ཟླ་བས། དངོས་རྣམས་མཐའ་དག་དངོས་པོ་མེད་པར་རྟོགས་སུ་གཞུག་པར་ནི། ། ནུས་པར་ཆེས་སླ་ཅི་ལྟར་དེ་ལྟར་རང་བཞིན་གཞན་དག་ལ། ། ཁོང་དུ་ཆུབ་པར་བདེ་བླག་ཏུ་ནི་ནུས་པ་མ་ཡིན་ནོ། ། ཞེས་འབྱུང་ལ། ཉན་ཐོས་གང་དག་གང་ཟག་གི་བདག་མེད་རྟོགས་ན་ཆོས་ཀྱི་བདག་མེད་ཀྱང་རིགས་འགྲེ་བས་རྟོགས་པར་འགྱུར་བ་ཡིན་ནོ་ཞེས་དཔལ་ལྡན་ཟླ་བས་ཚིགས་གསལ་དུ་མདོའི་ལུང་དྲངས་ནས་བཤད་པ་ཡིན་ཏེ། ཇི་སྐད་དུ།
ཇི་ལྟར་ཁྱོད་ཀྱིས་བདག་གིས་འདུ་ཤེས་ནི། ། ཤེས་པ་བཞིན་དུ་ཀུན་ལ་བློ་སྦྱར་བྱ། ། ཆོས་རྣམས་ཐམས་ཅད་དེ་ཡི་ངོ་བོ་ཉིད། ། རྣམ་པར་དག་པ་ནམ་མཁའ་ལྟ་བུ་ཡིན། ། གཅིག་གིས་ཀྱང་ནི་ཐམས་ཅད་ཤེས། ། གཅིག་གིས་ཀྱང་ནི་ཐམས་ཅད་མཐོང༌། ། ཇི་སྙེད་མང་པོ་བཤད་བྱས་ཀྱང༌། ། དེ་ལ་དྲེགས་པ་སྐྱེ་བ་མེད། ། ཅེས་འབྱུང་ངོ། ། དེས་ན་འཁོར་འདས་ཀྱི་ཆོས་ཐམས་ཅད་ཀྱི་བྱེད་པ་སེམས་ལ་རག་པས་བཀའ་བརྒྱུད་རིན་པོ་ཆེ་དག་སློབ་མ་སྐལ་ལྡན་ཅིག་ཅར་བ་ལ་དང་པོ་ནས་སེམས་ཉིད་ལ་བདག་ཏུ་ལྟ་བ་དང༌།
དེ་ལ་བརྟེན་པའི་ཆགས་སོགས་ཀྱི་ཉོན་སྒྲིབ་སྤོང་དུ་འཇུག་པ་ལས་སྔར་སེམས་དེ་ཉིད་དེར་སྣང་ཙམ་གྱི་དངོས་པོར་སྣང་བའི་ཤེས་སྒྲིབ་ཉིད་བསལ་ཆེད་མ་དག་གློ་བུར་བའི་སེམས་དེ་ཉིད་མཚན་མ་ཐམས་ཅད་དང་བྲལ་བའི་རང་བཞིན་སྟོང་པ་ཉིད་འོད་གསལ་བར་རྟོགས་སུ་གཞུག་ནས་སྒྲིབ་གཉིས་ཅིག་ཅར་དུ་སྤོང་བར་མཛད་པས། ཕྱོགས་འདི་ལ་སེམས་ངོ་སྤྲད་མ་སྤྲད་དང་སེམས་ངོ་འཕྲོད་མ་འཕྲོད་ཅེས་ནན་ཏན་དུ་བྱེད་པ་ཡིན། འདི་ལ་ཙོང་ཁ་བཀའ་བརྒྱུད་ཀྱི་སྐྱེས་ཆེན་མཁས་གྲུབ་དགེ་ལེགས་དཔལ་ན་རེ། བོད་ཀྱི་སྒོམ་ཆེན་པ་རྣམས་སེམས་ངོ་སྤྲད་པས་འཕྲོད་མ་འཕྲོད་གླེང་གི་འདུག་པས་འཕྲོད་དུས་ཅི་འདྲ་ཞིག་འོང་གི་འདུག ། ཅེས་ཟེར་བ་གྲགས་པ་ལ། དེ་འཕྲོད་པའི་དུས་དཔལ་ཕག་མོ་གྲུ་པ་རྗེ་སྒམ་པོ་པའི་སྐུ་མདུན་དུ་མཐའ་བྲལ་གྱི་ལྟ་བ་རྙེད་པ་དང༌། རྗེ་སྐྱུར་ཕག་གྲུ་བའི་སྐུ་མདུན་དུ་མཐའ་བྲལ་གྱི་ལྟ་བ་རྙེད་པ་ལྟ་བུ་ཞིག་འོང་གི་འདུག ། ཁྱོད་དཔོན་སློབ་དབུ་མའི་ལྟ་ཁྲིད་བྱེད་པ་ན་གང་ཟག་གི་བདག་རྟགས་ཀྱི་དགག་བྱའི་ཚད་ཕུང་པོ་ལ་བདག་ལྟ་དང་མ་འདྲེས་པ་ངོས་ཟིན་པར་ངོ་སྤྲོད་བྱེད་ཀྱི་ཡོད་འདུག་པ་དེ་ངོ་འཕྲོད་དུས་ལུས་ངག་ཡིད་གསུམ་གྱི་ཐོག་ཏུ་སྔར་དང་མི་འདྲ་བའི་ཁྱད་པར་ཅི་འདྲ་ཞིག་འོང་གི་འདུག དེས་ན་ཁོ་བོ་ཅག་གི་སེམས་ངོ་སྤྲོད་ཚུལ་འདི་ལྟ་བུ་ལ་དགོངས་ནས། རྗེ་མི་ལས།
ཇོ་བོ་བཀའ་གདམས་པ་རྣམས་ནི་ཉོན་སྒྲིབ་སྔར་སྤངས་ནས་ཤེས་སྒྲིབ་ཕྱིས་སྤང་བར་འདོད་ཀྱང༌། ཁོ་བོས་ནི་ཤེས་སྒྲིབ་སྔར་སྤང་པའི་ཞར་ལ་ཉོན་སྒྲིབ་སྒྲོག་རང་འདལ་ལ་འགྲོ་བ་ཡིན་ཞེས་གསུངས་སོ། ། ཅི་ཁྱེད་ཅག་སྐལ་ལྡན་ཅིག་ཅར་བའམ་དེ་རྒྱ་ནག་ཧཱ་ཤང་གི་ལུགས་ལ་ཡོད་ཀྱི་སངས་རྒྱས་ཀྱི་གསུང་རབ་ཀྱི་ལུགས་ལ་མི་འབྱུང་ངོ་སྙམ་ན། མདོ་སྔགས་ཀྱི་ལམ་གྱི་དབང་རྣོན་ས་ལམ་དུས་ཐུང་ངུས་བགྲོད་ནུས་པ་དབང་པོ་ཡང་རབ་ཅིག་ཅར་བ་ཞེས་མདོ་སྔགས་ཀྱི་གཞུང་ལུགས་ཐམས་ཅད་ནས་འབྱུང་བ་ཁྱེད་ཀྱིས་མ་ཐོས་ན་ངས་ཅི་བྱ། དེས་ན་ཁོ་བོ་ཅག་གི་སྔར་བྱོན་པའི་དབུ་མ་པ་དེ་དག་གིས་ནི་སོ་སོ་སྐྱེ་བོ་ལ་དངོས་སྣང་དང་དངོས་འཛིན་གཉིས་ཀ་ཡོད་པ་དང༌། འཕགས་པ་སློབ་པ་མཉམ་གཞག་དང་མི་སློབ་པའི་མཉམ་གཞག་ལ་སྣང་འཛིན་གཉིས་ཀ་མེད་ལ། སློབ་པའི་རྗེས་ཐོབ་ལ་སྣང་བ་ཡོད་ཀྱང་འཛིན་པ་མེད་པར་བཞེད་ལ། ཇི་ཙམ་དུ་སྣང་བ་ཡོད་ཀྱང་དེ་ཙམ་དུ་དེའི་སྟོང་ཉིད་སྣང་བ་ལས་གཞན་མིན་པར་རྗེས་སུ་ཞུགས་པ་ཁོ་ན་ལས་བདེན་གྲུབ་ཀྱི་དེར་སྣང་ཡོད་རིང་དེར་སྟོང་ཡེ་མི་འོང་བ་མ་ཡིན་ཏེ། ཡིན་ན་བཅོམ་ལྡན་འདས་ཀྱིས་ཀྱང་དེ་ལྟར་མི་འོང་ཞེས་བཀའ་སྩལ་རིགས་པ་ལས་དེ་ལྟར་བཀའ་མ་སྩལ་ཞིང་དེ་ལྟར་སྣང་བ་དང་སྟོང་པའི་རང་བཞིན་མི་འགལ་བའི་སྣང་བ་འཐད་པར་བསྟན་ཅིང༌། དེ་ལྟར་སྣང་སྟོང་མི་འགལ་བར་ཉམས་སུ་མྱོང་བ་མེད་ན་ཚུར་མཐོང་གང་དག་དབུ་མའི་ལྟ་བ་རྒྱུད་ལ་སྐྱེས་པ་ན་རིགས་ཤེས་ཚད་མས་ཆོས་ཅན་གང་དང་གང་ཡིན་པ་ཆོས་ཉིད་ཀྱི་རང་བཞིན་ལས་གཅིག་དང་ཐ་དད་འཛིན་པའི་སྤྲོས་པ་ཁེགས་པའི་གོ་མྱོང་སྐྱེ་བར་མི་འགྱུར་ན་དེ་ཡང་རིགས་པ་མ་ཡིན་པའི་ཕྱིར་ཏེ།
རིགས་པ་ཡིན་ན་ཚུར་མཐོང་གང་དག་དབུ་མའི་ལྟ་བ་དང་པོར་རྒྱུད་ལ་སྐྱེ་བའི་སྐབས་མི་རྙེད་པའི་ཕྱིར། བཅོམ་ལྡན་འདས་ཀྱིས་དེར་སྣང་ཡོད་རིང་དེས་སྟོང་འོང་བར་བཀའ་སྩལ་པ་ནི། མདོར། དཔེར་ན་མེ་ལོང་ངོས་ལ་ནི། ། གཅིག་དང་དུ་མ་སྤངས་པའི་གཟུགས། ། སྣང་ཡང་དེ་ན་ཡོད་མིན་ལྟར། ། དེ་བཞིན་དངོས་ལ་རང་བཞིན་མེད། ། ཅེས་འབྱུང་ངོ༌། ། དེས་ན་ཚུར་མཐོང་ལ་བདེན་སྣང་གིས་ཇི་ལྟར་སྒྲིབ་ཀྱང་བདེན་པ་ཉིད་རྫུན་པ་ཉིད་དུ་གསལ་བས་རྫུན་པ་ཉིད་ལ་ཁྱད་པར་བདེན་པ་ཉིད་སྒྲོ་བཏགས་ཀྱི་སྣང་ཞེན་བྱེད་པའི་ཚེ་སྣང་གཞི་རྫུན་པ་ཉིད་ཀྱང་མ་དམིགས་པར་ཁྱད་པར་བདེན་སྣང་གི་སྒྲོ་འདོགས་མི་སྐྱེ་ལ། སྣང་གཞི་རྫུན་པ་ཉིད་དམིགས་པ་ན་སྣང་བ་རྫུན་པ་ཉིད་ཀྱིས་རྫུན་པ་ལ་རྫུན་པ་བརྟེན་ནས་སྐྱེ་འགག་བྱེད་པ་ནི་སྐྱེ་འགག་ཡང་དག་པས་སྟོང་པའི་སྟོང་ཉིད་ཁོ་ནར་གྲུབ་པས།
སྟོང་པ་ཉིད་ཀྱི་ཚུལ་ལས་སྐྱེ་འགག་བྱེད་པར་དམིགས་པར་འཐད་པ་ལས་སྟོང་ཉིད་མིན་པའི་ཚུལ་གྱིས་བདེན་གྲུབ་པའི་དེར་སྣང་ལ་ཀུན་རྫོབ་ཏུ་ཡང་སྐྱེ་འགག་རུང་བ་མ་ཡིན་ནོ་ཞེས། འཕགས་པ་ཀླུས། མདོར་ན་སྟོང་པའི་ཆོས་ལས་ནི། ། ཆོས་རྣམས་སྟོང་པར་སྐྱེ་བར་འགྱུར། ། བྱེད་པོ་ལས་འབྲས་ལོངས་སྤྱོད་པ། ། ཀུན་རྫོབ་ཏུ་ནི་རྒྱལ་བས་བསྟན། ། ཞེས་འབྱུང་ལ། ཁྱད་པར་ཡུལ་རང་ངོས་ནས་སྡོད་ལུགས་ཀྱིས་གྲུབ་པ་མི་སྲིད་བཞིན་དུ་དེ་གྲུབ་ཀྱི་བདེན་སྣང་གི་སྐྱེ་འགག་དང་འགྲོ་འོང་བྱེད་པས་དེས་སེམས་ཅན་ཐམས་ཅད་བདེན་པར་འཁྲུལ་ནས་བསླུ་བར་འཇུག་གོ ། ཞེས་པ་འདི་ནི་ཁྱོད་རང་གི་མཚན་འཛིན་གྱི་རྣམ་རྟོག་ལ་ཤར་ཏེ་གསར་དུ་སྒྲོ་བཏགས་པ་མ་གཏོགས་དབུ་མའི་གསུང་རབ་ལས་བྱུང་བ་མ་ཡིན་ཏེ། གང་དངོས་པོ་ལ་སོགས་པས་སྟོང་བཞིན་པས་དངོས་ཆོས་ཉིད་ལ་དངོས་པོར་འཁྲུལ་ཏེ་འགྲོ་བ་དག་ལ་སྐྱེ་འགག་ལ་སོགས་པར་སྣང་སྟེ་དེར་སྣང་ཞེན་དུ་བྱེད་པས་བསླུ་བར་འགྱུར་རོ། །
ཞེས་གསུངས་པ་ལས་ཡུལ་གྱི་སྡོད་གྲུབ་ཀྱིས་འཁྲུལ་ནས་སེམས་ཅན་རྣམས་བསླུ་བར་འགར་ཡང་མ་གསུངས་པའི་ཕྱིར། སློབ་དཔོན་ཆེན་པོ་ལེགས་ལྡན་བྱེད་ཀྱིས་ཀྱང༌། འགྲོ་ཀུན་རྒྱུ་དང་འབྲས་བུ་སྟེ། ། འདི་ལ་སེམས་ཅན་གཞན་ཅིའང་མེད། ། སྟོང་པ་ཁོ་ནའི་ཆོས་རྣམས་ལ། ། སྟོང་པའི་ཆོས་རྣམས་འབྱུང་བར་ཟད། ། ཅེས་འབྱུང་བའི་ཕྱིར་རོ། ། སློབ་པ་འཕགས་པའི་མཉམ་གཞག་དང་མི་སློབ་པ་ལ་དངོས་པོར་སྣང་བ་མེད་དེ། མིག་བསླད་པ་དང་བྲལ་བ་ལ་སྒྱུ་མའི་སྣང་འཛིན་གཉིས་ཀ་མེད་དོ་ཞེས་སྔོན་བྱོན་པའི་དབུ་མ་པའི་སྐྱེས་བུ་དམ་པ་གང་དག་གསུངས་པ་ལ་ཁྱེད་ཅག་གོ་བཟློག་ནས་དེར་ཇི་ལྟ་བ་མཁྱེན་ངོ་ན་ཀུན་རྫོབ་ཀྱི་མྱུག་སོགས་ཀྱི་དངོས་པོ་མི་སྣང་ཡང༌། ཇི་སྙེད་མཁྱེན་ངོ་ན་མྱུག་སོགས་ཀྱི་དངོས་པོ་སྣང་ཡང་རྟགས་ཀྱི་དགག་བྱ་ཡུལ་རང་ངོས་ནས་གྲུབ་པའི་དངོས་པོ་མི་སྣང་བ་ལ་འཆད་པ་ཡིན་ཞེས་ཟེར་བ་དེའང་རྫོགས་པའི་སངས་རྒྱས་ལ་སྐུར་འདེབས་ཀྱི་ཚིག་ཏུ་ཟད་དེ།
རྫོགས་པའི་སངས་རྒྱས་ལ་གདོད་མ་ནས་མེད་ཀྱང་མ་རིག་པའི་དབང་གིས་བསླད་པའི་མྱུག་སོགས་ཀྱི་དངོས་སྣང་སངས་རྒྱས་ལ་ཡོད་ན་སངས་རྒྱས་སྣང་ཡུལ་ལ་འཁྲུལ་པ་དང་བཅས་པར་འགྱུར་བ་དང༌། ཡུལ་རང་ངོ་ནས་གྲུབ་པའི་དངོས་པོ་ནི་ཚུར་མཐོང་གིས་ཀྱང་མ་དམིགས་ན་སངས་རྒྱས་ཀྱིས་ཀྱང་ག་ལ་དམིགས་པས་རྫོགས་པའི་སངས་རྒྱས་དེ་ཡང་མ་རིག་པ་དང་བྲལ་བའི་སྤྱན་མངའ་བ་མ་ཡིན་པར་རང་ཅག་ལྟ་བུ་དངོས་པོ་ཉིད་དུ་སྣང་བ་འདི་ལྟ་བུ་ཞིག་ཏུ་ཡོད་པར་འགྱུར་བས། དེ་ལྟ་ན་རྫོགས་པའི་སངས་རྒྱས་ལ་དངོས་པོ་དང་མཚན་མ་དག་དམིགས་པ་དང་བྲལ་བའི་སྒོ་ནས་ཆོས་ཐམས་ཅད་མཉམ་ཉིད་དུ་ཐུགས་སུ་ཆུད་ནས་ཏིང་ངེ་འཛིན་དང་ཤེས་རབ་ཕུན་སུམ་ཚོགས་པས་དབང་བཅུ་ལ་དགྱེས་དགུར་རོལ་བའི་སྒོ་ནས་ཡོན་ཏན་གྱི་གནས་སུ་བྱེད་པ་དེ་ཡང་མི་རིགས་པར་འགྱུར་བའི་ཕྱིར། ཡང་ཁྱེད་ཅག་ཡུལ་རང་ངོ་ནས་གྲུབ་པའི་དངོས་པོ་ཚུར་མཐོང་གིས་དམིགས་སོ་ཞེ་ན་ནི། འོ་ན་དེ་མྱུག་སོགས་ཀྱི་དངོས་པོ་དམིགས་པ་དང་རྣམ་པ་དང་ཁྱད་པར་ཡོད་པ་ཞིག་གམ་མེད་པ་ཞིག་སྣང༌། དང་པོ་ལྟར་ན་དེའི་དམིགས་པ་དང་རྣམ་པ་དེ་མྱུག་སོགས་ཀྱི་དངོས་པོ་ལ་ཁྱད་ཐོན་དུ་ཇི་འདྲ་བ་ཞིག་ཏུ་སྣང་ཁྱོད་ཀྱིས་སྟོན་དགོས་པར་འགྱུར་ལ། དེ་ལྟར་སྟོན་ན་ནི་དེ་ཤེས་བྱ་ལ་མེད་ཅེས་སྨྲས་པ་དང་ཅིས་མི་འགལ། གཉིས་པ་ལྟར་ན་ནི་ཡུལ་རང་ངོས་གྲུབ་པའི་དངོས་པོ་ཚུར་མཐོང་གི་དམིགས་བྱས་ཀྱང་མྱུག་སོགས་ཀྱི་དངོས་སྣང་ལས་གཞན་དུ་དམིགས་རྣམ་གྱི་ཁྱད་པར་མེད་ན་ཡུལ་རང་ངོ་ནས་གྲུབ་པའི་དངོས་པོ་ཡང་དམིགས་པར་ཅི་ལྟར་འགྱུར་བསམ་དགོས་སོ། ། སྨྲས་པ། ཤེས་བྱར་མེད་པ་ཤེས་བྱར་སྣང་བ་དང༌། །
ཤེས་བྱར་སྣང་བ་ཤེས་བྱར་མི་སྲིད་པས། ། རྟགས་ཀྱི་དགག་བྱར་འཆད་དང་ཤེས་བྱ་ན། ། མི་སྲིད་ཆོས་ཀྱི་འགྲོ་བ་འཁྲུལ་བཅུག་ཅེས། ། འགྲོ་བ་འཁོར་བར་འཁོར་བའི་འབྲས་བུ་ནི། ། ཤེས་བྱ་ཡིན་ལ་འཁོར་བའི་རྒྱུར་གྱུར་པའི། ། བདེན་ཆོས་ཤེས་བྱར་མེད་པར་འཆད་པ་ཡིས། ། རྒྱུ་མེད་འབྲས་བུ་འགོད་པར་བྱེད་པ་སོགས། ། དེ་འདྲའི་གྲུབ་པའི་མཐའ་ལ་མོས་པ་ཡང༌། ། སྔོན་གྱི་ལས་ཀྱི་འབྲས་བུར་སྤྱོད་པ་ཟད། ། ཅེས་སྨྲས་སོ། །
མདོར་ན་ཁོ་བོ་ཅག་མྱུག་སོགས་བདེན་པར་གྲུབ་པ་ལྟར་སྣང་ཡང་དེ་ལྟར་བདེན་པར་མ་གྲུབ་པས་བདེན་གྲུབ་ཀྱི་སྣང་བ་འཁྲུལ་ཞེས་བརྗོད་ཀྱི། ཁྱེད་ཅག་ལྟར་བདེན་གྲུབ་ཤེས་བྱར་མ་དམིགས་ཀྱང་དེར་སྣང་ཤེས་བྱ་ཡིན་ཞེས་པ་ལྟར་མི་བརྗོད་དེ། དེ་ལྟ་ན་རིགས་པ་དང་འགལ་བའི་ཕྱིར་ཏེ། བདེན་པར་སྣང་ན་བདེན་གྲུབ་ཏུ་སྣང་དགོས་པ་ལས་བདེན་གྲུབ་ཤེས་བྱར་མ་དམིགས་པའི་བདེན་སྣང་ཤེས་བྱར་དམིགས་ཐབས་མེད་པའི་ཕྱིར། དཔེར་ན་ཟླ་བ་གཉིས་སུ་སྣང་ན་ཟླ་བ་གཉིས་སུ་གྲུབ་པར་མ་སྣང་ན་ཟླ་གཉིས་སྣང་ཐབས་མེད་པ་བཞིན། དེས་ན་བདེན་གྲུབ་དཔྱད་པ་དང་མཉམ་གཞག་གི་ངོ་ན་མེད་ཀྱང་འཁྲུལ་ངོར་ཡོད་པར་སྣང་བ་ཅིས་འགལ་ཏེ། དཔལ་ཆོས་ཀྱིས་གྲགས་པས། ཤེས་བྱར་འཛིན་ཕྱིར་མེད་པ་ལ། ། ཉེས་པ་དག་ཏུ་ཐལ་མི་འགྱུར། ། ཞེས་འབྱུང་ངོ༌། །
དེས་ན་དབུ་མ་རང་རྒྱུད་པས་ཀྱང་བློས་སྣང་གི་དངོས་ཆོས་འདི་ཉིད་རྟགས་ཀྱི་དགག་བྱར་བྱས་ནས་རིགས་པས་དཔྱད་པ་ན་དཔྱད་མ་བཟོད་པ་དེ་ཉིད་སྟོང་ཉིད་དུ་བཞག་པ་ལས་དེ་ལས་གཞན་དུ་ཡུལ་རང་གི་སྡོད་ལུགས་ཀྱི་གྲུབ་པ་རྟགས་ཀྱི་དགག་བྱར་བྱས་ནས་དཔྱད་པ་མ་བཟོད་པ་སྟོང་པ་ཉིད་ཀྱིས་དོན་དུ་འཆད་པ་མ་ཡིན་ཏེ། དཔལ་མར་མེ་མཛད་ཀྱིས། ཀུན་རྫོབ་ཇི་ལྟར་སྣང་བ་འདི། ། རིགས་པས་བརྟགས་ན་འགའ་མ་རྙེད། ། མ་རྙེད་པ་ཉིད་དོན་དམ་ཡིན། ། ཡེ་ནས་གནས་པའི་ཆོས་ཉིད་དོ། ། ཞེས་འབྱུང་བའི་ཕྱིར། ཡང་ཁྱེད་ཅག་ཀུན་རྫོབ་ཇི་ལྟར་སྣང་བ་འདི་ཞེས་པ་ཡུལ་རང་ངོ་ནས་གྲུབ་པའི་ཀུན་རྫོབ་ཇི་ལྟར་སྣང་བ་འདི་ཞེས་འཆད་རྒྱུ་ཡིན་ནོ་ཞེ་ན། ཡང་ཁྱེད་ཅག་རྟགས་ཀྱི་དགག་བྱ་ཀུན་རྫོབ་བདེན་པར་ཁས་ལེན་པར་འགྱུར་བས་རྟགས་ཀྱི་དགག་བྱ་ཤེས་བྱ་ལ་སྲིད་མཐའ་འཛིན་པའི་ངལ་བ་རྒྱ་བསྐྱེད་པའང་ཆེས་མཚར་རོ། ། ངག་དོན།
དབུ་མ་ཐལ་རང་ལ་རྟགས་ཀྱི་དགག་བྱ་ལ་ཕྲ་རགས་ཡོད་དོ་ཞེས་པ་ཁྱེད་ཀྱིས་ཅི་ཙམ་སྨྲས་ཀྱང་ཁྱེད་ཀྱི་ཕྱོགས་ལ་དེ་གྲུབ་པར་མི་འགྱུར་ཏེ། ཤེས་བྱའི་ཆོས་ལ་ཕྲ་རགས་གཉིས་སུ་བྱས་ནས་ཤེས་བྱ་རགས་པ་ཙམ་སྟོང་ཉིད་དུ་གཏན་ལ་ཕབ་ཀྱང་ཕྲ་བ་འབེབས་པར་མི་བྱེད་པ་ལ་རྟགས་ཀྱི་དགག་བྱ་ལ་ཕྲ་རགས་འཇོག་པར་བྱེད་པ་ལས་ཁྱེད་དེ་ལྟར་ཡང་མི་བྱེད་པའི་ཕྱིར། དཔེར་ན། སེམས་ཙམ་པས་ཕྱི་དོན་རྟགས་ཀྱི་དགག་བྱར་བྱེད་པས་དགག་བྱ་རགས་པ་ཙམ་ལས་དགག་པ་མེད་ཅིང༌། ད་དུང་གཉིས་མེད་ཀྱི་ཤེས་པ་དགག་བྱ་ཕྲ་བར་གནས་པ་དབུ་མ་པས་སེལ་བར་བྱེད་པ་བཞིན་ཡིན་ཀྱང༌། ཁྱེད་ཀྱི་ནི་ཐལ་རང་གིས་བློ་གནོད་མེད་ལ་སྣང་བ་དང་རྟོག་པས་ཕར་བཞག་ལ་སྣང་བའི་ཆོས་ཅན་གྱི་དངོས་པོ་ཁྱད་པར་སོ་སོའི་སྟེང་གི་ཡུལ་རང་ངོས་གྲུབ་པའི་དངོས་པོ་བཀག་པས། རྟགས་ཀྱི་དགག་བྱ་ནི་ཐལ་རང་གཉིས་ཀར་ཡུལ་རང་ངོ་ནས་སྡོད་ལུགས་ཀྱིས་གྲུབ་པ་ལ་བྱས་པ་ལ་ཁྱད་པར་ཅུང་ཟད་ཀྱང་མ་བྱུང་བའི་ཕྱིར། ཁྱོད་རང་གིས་གྲུབ་མཐའ་ལ་དཔག་ན་རྟགས་ཀྱི་དགག་བྱ་ལ་ཕྲ་རགས་ཡོད་ཅེས་ཟེར་རྒྱུ་མིན་པར་སྣང་སྟེ། དགག་བྱ་དེའི་ཆོས་ཅན་ལ་ཕྲ་རགས་ཡོད་དེ་རང་རྒྱུད་པས་བློ་བཞག་གི་དངོས་པོ་དང་ཐལ་འགྱུར་བས་བཏགས་བཞག་གི་དངོས་པོ་ལ་ཕྲ་རགས་ཡོད་ཟེར་བར་སྣང་བའི་ཕྱིར་ཏེ། མྱུག་སོགས་ཀྱི་དངོས་སྣང་འདི་བློས་བཞག་གི་དངོས་པོར་བཞག་པ་ཐ་སྙད་པའི་དོན་ལ་མི་གནས་པས་རགས་པར་བརྗོད་ལ།
བཏགས་བཞག་གི་དངོས་པོར་བཞག་པ་ཐ་སྙད་པའི་དོན་ལ་གནས་སོ་ཞེས་བརྗོད་པར་བྱས་སྣང་བའི་ཕྱིར། དེས་ན་ཁྱེད་རང་གི་ཡིད་ལ་ཤར་བའི་གྲུབ་མཐའ་ཁྱེད་རང་གི་ཁར་འབྱིན་མ་ནུས་པར་སྣང་བས་རང་གི་ཡིད་ལ་དྲན་པའི་གྲུབ་མཐའ་དེ་ད་དུང་ངག་ནས་མ་ནོར་བར་འདོན་ཐུབ་པར་ཁྱེད་རང་གི་བླ་མ་དང་འཇམ་དབྱངས་དབྱེར་མེད་པ་དེ་ལ་གསོལ་བ་གཞུངས་ནས་ཐོབ་ཅིག །
ཁོ་བོ་ཅག་གི་ཕྱོགས་ལ་ནི་ཐལ་རང་གཉིས་ལ་རྟགས་ཀྱི་དགག་བྱ་ལ་ཕྲ་རགས་ཡོད་པར་སྨྲས་ཀྱང་མི་རིགས་པ་མེད་དེ། རང་རྒྱུད་པ་ཁ་ཅིག་གིས་དངོས་སྣང་ཙམ་དང་དངོས་པོ་ལ་བདེན་སྣང་གཉིས་སུ་འབྱེད་ནས་དངོས་སྣང་ཙམ་སྒྲིབ་གཉིས་གང་ཡང་མིན་པས་སངས་རྒྱས་ལ་ཡང་ཡོད་ལ། བདེན་སྣང་ཤེས་སྒྲིབ་དང་བདེན་འཛིན་ལ་ཉོན་སྒྲིབ་ཡིན་མིན་གཉིས་ཀ་ཡོད་པར་འདོད་ལ། ཐལ་འགྱུར་བས་ནི་བདེན་སྣང་ཡིན་ན་དངོས་སྣང་ཡིན་པས་ཁྱབ་པས། དངོས་སྣང་ཤེས་སྒྲིབ་ཡིན་པས་སངས་རྒྱས་ཀྱི་སར་མེད་ཅིང༌། དངོས་འཛིན་ནི་བདེན་སྣང་ཡིན་པས་དེ་ལ་ཉོན་སྒྲིབ་ཀྱིས་ཀྱང་ཁྱབ་བོ་ཞེས་གསུངས་ལ། དེའི་ཚེ་རང་རྒྱུད་པ་ཁ་ཅིག་ལྟར་ན་དངོས་སྣང་རྟགས་ཀྱི་དགག་བྱ་མིན་པ་དང༌། བདེན་སྣང་རྟགས་ཀྱིས་དགག་བྱར་འཇོག་པ་ནི་ད་དུང་དངོས་སྣང་དགག་བྱར་མ་བྱས་པས་དགག་བྱ་རགས་པ་ཙམ་ཡིན་ལ།
ཐལ་འགྱུར་བས་བདེན་སྣང་ལས་དངོས་སྣང་གཞན་དུ་མེད་པས་དངོས་སྣང་ཕྲ་མོ་ད་དུང་རང་རྒྱུད་པས་དགག་མ་ནུས་པས་དངོས་སྣང་ཕྲ་མོ་རྟགས་དང་ལམ་གྱི་དགག་བྱར་རྣམ་པར་བཞག་ཏུ་ཡོད་དོ་ཞེས་པ་དེ་ཙམ་ཞིག་ནི་སྔོན་རྒྱ་བོད་དུ་བྱོན་པའི་དབུ་མ་པ་ཆེན་པོ་དག་གིས་ལེགས་པར་བཤད་པ་ཡིན་ལ། ལེགས་བཤད་ཀྱི་ཚུལ་འཁྲུལ་པ་དང་བྲལ་བ་འདི་ནི་རྗེ་བཙུན་སངས་རྒྱས་རས་པ་ཆེན་པོའི་མན་ངག་མེད་པ་ན་ནི་སྔགས་རྙིང་མ་བའི་ཁ་དངགས་ལྟར་དེང་སང་གི་སྐྱེས་བུ་འདི་དག་ལ་ཟབ་མོའི་དོན་འདི་ནི་ཡེ་གསང་ཐབས་ཀྱིས་ཆོད་པར་སྣང་ངོ༌། ། དེས་ན་ཐལ་འགྱུར་བ་ལྟར་ན། ཀུན་རྫོབ་ཇི་ལྟར་བཏགས་པ་འདི། ། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་ཡིན། ། ཞེས་པ་ཙམ་ཞིག་ཀྱང་ཇོ་བོའི་གསུངས་དེ་ཉིད་ཀྱི་ཤུགས་ལ་ཤེས་ལ་རང་རྒྱུད་པས་ནི་དངོས་སྣང་ཙམ་བཏགས་བཞག་གི་ཆོས་སུ་མི་འདོད་ཅིང༌། ཐལ་འགྱུར་བས་ནི་དངོས་སྣང་ཡང་བཏགས་ཆོས་ཉིད་དུ་བཞག་པའོ། ། དེས་ན་ཐལ་འགྱུར་བས་ཀྱང་བཏགས་དངོས་ལས་གཞན་པའི་རྟགས་ཀྱི་དགག་བྱའི་དངོས་པོ་ཟུར་ནས་འཚོལ་བ་མིན་ཏེ། ཡིན་ན་དཔལ་ལྡན་ཟླ་བས་གསུང་རབ་རྒྱ་མཚོ་ལྟ་བུ་ལས་འབྱུང་བར་རིགས་པ་ལས་ཚིག་གི་ཟུར་ཙམ་ལ་ཡང་དེ་ལྟར་མི་འབྱུང་བའི་ཕྱིར།
ཁྱེད་ཅག་འབྱུང་སྟེ་རང་བཞིན་གྱིས་གྲུབ་པ་ཞེས་པ་དེས་བསྟན་ཏོ་སྙམ་ན་རང་བཞིན་གྱིས་གྲུབ་རློམ་དབྱེ་བ་དེ་སྐྱེ་བོ་དག་མྱུག་སོགས་ཀྱི་དངོས་སྣང་ལ་བྱེད་པ་ལས་ཤེས་བྱ་ལ་མི་སྲིད་པའི་དངོས་སྣང་ལ་མི་བྱེད་པས་ཁྱེད་དེ་སྐད་དུ་ཟེར་བ་ནི། ཕོངས་པར་གྱུར་ན་ལས་རྣམས་སྣ་ཚོགས་དྲན། ། ཞེས་འབྱུང་བ་ལྟར་ཅི་བྱ་རྟོལ་དང་བྲལ་ན་ངས་ཅི་བྱ། ཅི་ཙོང་ཁ་པ་ཁྱེད་ཅག་བདག་བདེན་མེད་པར་རྟོགས་པའི་སྔ་རོལ་དུ་བདག་བདེན་གྱི་ཚད་ངེས་པར་ཟིན་དགོས་ཟེར་བ་འདི་ཚད་མས་གྲུབ་པར་ཟིན་པ་ཞིག་དགོས་སམ། ཚད་མ་མིན་པ་ཞིག་གིས་ཆོག ། ཚད་མས་གྲུབ་པར་ཟིན་དགོས་ན། མངོན་རྗེས་ཀྱི་ཚད་མའི་ཡུལ་གྱི་གཞལ་བྱར་རྟགས་ཀྱི་དགག་བྱ་དེ་འབྱུང་རིགས་པར་འགྱུར་ལ། རྟགས་ཀྱི་དགག་བྱ་གཞལ་བྱ་མངོན་ལྐོག་གང་ཡང་མིན་ཅིང༌། སྲིད་མཐའ་བཟུང་བ་ཙམ་ཡིན་ན། དེའི་བདག་བདེན་གྱི་ཚད་ཀྱི་ཚད་མའང་མངོན་རྗེས་གང་ཡང་མིན་པས་བདག་བདེན་གྱི་ཚད་ལེགས་པར་ངོ་འཕྲོད་པར་མི་འགྱུར་ལ།
དེ་མི་འགྱུར་ན་ནི་ཁྱེད་ཅག་གི་ལུགས་ལ་དབུ་མའི་ལྟ་སྒོམ་རྒྱུད་ལ་སྐྱེ་བའི་ལམ་གྱི་གེགས་ཆེན་པོར་འགྱུར་བས་བདག་བདེན་གྱི་ཚད་འཁྲུལ་མེད་དུ་ངེས་པའང་འགྲུབ་པར་ཆེས་དཀའ་བ་ཉིད་དེ། ཆོས་ཐམས་ཅད་སྟོང་ཞིང་བདག་མེད་པ་ཉིད་ཀྱི་ཕྱིར། ཚད་མ་མིན་པ་ཞིག་གིས་ཆོག་ན་བདག་བདེན་ཚད་དུ་ཁྱེད་ཀྱིས་བརྗོད་པའི་ཡུལ་རང་ངོ་ནས་གྲུབ་པ་དེ་བདག་བདེན་གྱི་ཚད་དུ་ཡང་འགྲུབ་པར་མི་འགྱུར་ཏེ། ཚད་མ་དང་བྲལ་བའི་ཕྱིར་སུ་ཞིག་ཡིད་ཆེས་པར་འགྱུར། མྱུག་སོགས་ཀྱི་དངོས་པོ་རང་རང་ལ་བདག་བདེན་ཡོད་ན་དེ་མྱུག་སོགས་ཀྱི་དངོས་པོ་ལས་གཞན་པའི་ཡུལ་རང་ངོས་ནས་བདག་བདེན་དུ་གྲུབ་པར་ཡོད་དགོས་ཟེར་བ་ནི། མེ་ལ་ཚ་སྲེག་གི་དངོས་པོའི་བདག་ཉིད་དང་དེར་དོན་བྱེད་པ་ཅན་གྱི་བདེན་པ་ཡོད་ན། མེ་ལས་གཞན་བརླན་གཤེར་བསིལ་འཇམ་དུ་གྲུབ་པའི་ཚ་སྲེག་རྣོ་རྩུབ་ཏུ་གྲུབ་པ་ཞིག་དགོས་ཞེས་སྨྲ་བ་དང་མཚུངས་པ་ཉིད་དུ་སོང་བས་ཅི་ལྟར་འགྱུར། ཁོ་བོ་ཅག་ནི་ཐ་སྙད་གཞན་གྲགས་ཙམ་དུ་བདག་བདེན་ཚད་མས་མི་འགྲུབ་པ་དང༌། བདག་བདེན་མེད་པ་ཚད་མས་གྲུབ་བོ་ཞེས་རྒོལ་བའི་ངོ་དང་བསྟུན་ཏེ་བརྗོད་པ་ན་བདེན་པ་གཉིས་ཀར་ཡང་མ་འཁྲུལ་བའི་དབང་དུ་བྱས་ན་དངོས་པོར་གྲུབ་པའི་ཆོས་མི་སྲིད་དེ། སྲིད་ན་ནམ་མཁའི་པད་མ་ལྟར་འགྱུར་རོ་ཞེས་བཟུང་ནས་འཁྲུལ་ངོ་ཀུན་རྫོབ་པར་དངོས་པོ་གྲུབ་པ་སྲིད་པ་ལྟར་སྣང་བ་ལ་ནི་བདག་བདེན་གྱི་ཚད་འཇོག་རྒྱུ་མེད་དེ།
སྨྱོན་པ་གང་དག་རི་བོང་ལ་རྭ་མཐོང་བ་ན་དེའི་རྭ་འདི་ནི་རི་བོང་རྒན་པོའི་རྭར་ཚད་མས་གྲུབ་ལ། འདི་ནི་རི་བོང་གཞོན་ནུའི་རྭ་ཚད་མས་མ་གྲུབ་བོ་ཞེས་འཐད་ལྡན་དུ་འཇོག་མི་བཏུབ་པ་བཞིན། དེས་ན་བདག་བདེན་མེད་པའི་ལོག་ཕྱོགས་ཙམ་ཉིད་བདག་བདེན་དུ་བཏགས་པ་སྟེ། སྔོན་གྱི་སློབ་དཔོན་དག་གི་ཞལ་སྔ་ནས། གཅིག་དང་དུ་མའི་རང་བཞིན་དང༌། ། བྲལ་བཞིན་ནམ་མཁའི་པད་མ་བཞིན། ། ཞེས་འབྱུང་བས་དེ་ཙམ་གྱིས་རྟགས་ཀྱི་དགག་བྱའི་གནས་ཚུལ་ལ་སྤྲོས་པ་ལྷག་མེད་དུ་ཆོད་པ་ལས། ཁྱེད་ལྟར་རྟགས་ཀྱི་དགག་བྱ་ལ་དྭོགས་པ་མེད་བཞིན་དྭོགས་པ་དཔྱོད་དགོས་པ་མིན་ཏེ། ཁྱེད་ནི་ཚུར་མཐོང་གི་དངོས་མཚན་གྱི་སྤྲོས་མཐའ་འདི་མི་སེལ་བར་ཚུར་མཐོང་གི་རྒྱུད་དང་མ་འབྲེལ་བའི་དངོས་མཚན་གྱིས་སྤྲོས་པ་ཞིག་སེལ་བ་ལ་བརྩོན་པ་རྒྱ་ཆེན་པོས་བཞུགས་དགོས་པར་སྣང་བས་དེའི་ཆེད་དུ་རྟགས་ཀྱི་དགག་བྱ་ངལ་བས་འབྲས་བུ་མེད་པའི་ལས་ཅན་དེ་འཚོལ་བར་གྱིས་ཤིག ། ཁོ་བོ་ནི་འདྲེ་ཤར་དུ་བཞག་ནས་གཏོར་མ་ནུབ་ཏུ་གཏོང་བར་མི་བྱེད་དེ།
རང་རྒྱུད་ཀྱི་ཕུང་ཁམས་སྐྱེ་མཆེད་ཀྱི་དངོས་སྣང་དང་དེར་འཛིན་མི་སེལ་བར་ཕུང་སོགས་ལས་གཞན་པ་ལ་དངོས་སྣང་དང་དེར་འཛིན་སེལ་ཀྱང་ཕུང་སོགས་ཀྱི་ཆོས་ཐམས་ཅད་ལ་དངོས་སྤྲོས་དང་བྲལ་བར་མི་འགྱུར་བས་དེ་ལྟ་ན་ཐར་པ་དང་ཐམས་ཅད་མཁྱེན་པ་ཐོབ་པའི་གནས་མི་རྙེད་པར་འགྱུར་བའི་ཕྱིར། མིག་ལྡན་དག་མཐོང་བཞིན་པའི་གཡང་ས་ཆེན་པོ་ལ་བག་བཟོ་བར་གྱིས་ཤིག ། ངག་དོན། ཤེས་བྱ་འདིར་ལས་རྒྱུ་འབྲས་འཆིང་གྲོལ་སོགས་བདེན་པར་གྲུབ་པ་སྣང་འཛིན་གང་བྱས་སོ་ཅོག་རིགས་པ་དང་ལམ་གྱི་དགག་བྱ་ཡིན་ལ། སྟོང་དང་རྟེན་འབྱུང་གི་ཚུལ་ཤེས་པ་དག་ནི་ལས་འབྲས་འཆིང་གྲོལ་སོགས་བདེན་པར་མ་གྲུབ་ཀྱང་ཇི་སྲིད་ལས་འབྲས་འཆིང་གྲོལ་སོགས་ལ་བདེན་གྲུབ་ཀྱི་འཛིན་སྟངས་ཡོད་རིང་དེ་དེ་ལྟར་ལས་འབྲས་འཆིང་གྲོལ་སོགས་བདེན་པར་བསླུ་མེད་དུ་འབྱུང་བར་རྟོགས་པ་ཉིད་ཀྱི་སྟོང་ཉིད་རྟོགས་པས་ལས་འབྲས་ལ་ཡིད་ཆེས་པར་འགྱུར་ལ། དེས་ན་ཀུན་རྫོབ་བདེན་པ་ཡང་དག་མ་ཡིན་པ་དེ་ནི་ཕྱིན་ཅི་ལོག་གི་རྟོག་ཡུལ་གྱི་ཤེས་བྱ་རིགས་པའི་དགག་བྱ་རྒྱུ་འབྲས་སུ་བསྐྱེད་པ་བདེན་གྲུབ་པར་སྣང་བ་ཙམ་མི་འབྱུང་བ་མ་ཡིན་ཏེ། འཁྲུལ་ཤེས་དེར་ལྟོས་ལ་འཁྲུལ་ཡུལ་དེ་ཡང་བསླུ་བ་མེད་པ་ལྟར་སྣང་དུ་ཉམས་སུ་མྱོང་བའི་ཕྱིར། དོན་འདི་ལ་དགོངས་ནས། དཔལ་ལྡན་ཟླ་བས་ཚིག་གསལ་དུ། ཟླ་བ་གཉིས་ལ་སོགས་པ་དག་ནི་རབ་རིབ་ཅན་མ་ཡིན་པའི་ཤེས་པ་ལ་ལྟོས་ནས་མངོན་སུམ་ཉིད་མ་ཡིན་ལ།
རབ་རིབ་ཅན་ལ་སོགས་པ་ལ་ལྟོས་ནས་ནི་མངོན་སུམ་ཉིད་ཁོ་ནའོ། ། ཞེས་འབྱུང་བས་དངོས་པོ་བདེན་པར་དོན་བྱེད་པར་གྲུབ་པ་ཅན་གྱི་ཕྱིན་ཅི་ལོག་བློར་བདེན་པར་སྣང་འཛིན་ཡོད་ཀྱང་འཕགས་པ་བདེན་གྲུབ་པར་སྣང་འཛིན་དང་བྲལ་བ་ལ་ཤེས་བྱ་བདེན་པར་གྲུབ་པར་སྣང་བ་གཏན་མེད་པས། རྒྱལ་བ་རྒོད་ཚང་པས། དངོས་པོ་བདེན་མེད་དུ་རྟོགས་ནས་རྒྱ་བྲག་ཟན་ལྟར་བཅད་དེ་གཡང་དུ་བསྐྱུར་ནས། སྣང་བ་འདི་ཀུན་ཟབ་ཏ་ཟོབ་ཏ་རུ་གདའོ། ། སྣང་བ་འདི་ཀུན་སྒྱུ་མ་རྨི་ལམ་དུ་གདའོ། ། ཞེས་འབྱུང་བ་ལྟར་ཡིན་གྱི། ཁྱེད་ལྟར་ཟླ་བའི་ལུང་དེས་ལོག་པའི་ཀུན་རྫོབ་ཀྱི་ཡུལ་ལ་ཡུལ་ཅན་དེ་ཚད་མར་སྨྲ་བ་ནི་ཟླ་བའི་དགོངས་པ་གཏན་མིན་ཏེ། འཁྲུལ་ངོར་གྱི་ཡུལ་མངོན་སུམ་པ་དེ་ནི་འཁྲུལ་པོ་རང་ལ་མངོན་སུམ་ཡང་དག་ལྟར་འཁྲུལ་པ་ལ་སྣང་ཡང་མ་འཁྲུལ་བ་ལ་ལྟོས་ནས་ཡུལ་དེ་ལ་མངོན་སུམ་ལྟར་སྣང་ངོ་ཞེས་སྟོན་རྒྱུ་ཡིན་ནོ། ། མདོར་ན་ཁྱེད་ཅག་བདེན་གྲུབ་ཏུ་གྱུར་པའི་རྟགས་ཀྱི་དགག་བྱའི་ངལ་བ་བྱས་སོ་ཅོག་དེ་ཐམས་ཅད་ལས་རྒྱུ་འབྲས་འཆིང་གྲོལ་སོགས་རང་བདེན་པར་སོ་སྐྱེའི་རྒྱུད་ཀྱི་གྲུབ་འཛིན་གྱི་སྣང་ཞེན་འདི་ཉིད་སྤང་བྱ་དང་སྒྲིབ་པ་མ་ཡིན་པས་སངས་རྒྱས་ལའང་སོ་སྐྱེས་ཅི་ལྟར་བཟུང་བ་ལྟར་ཡོད་དོ་ཞེས་བདེན་མེད་སྒྱུ་མ་ལྟ་བུའི་ཆོས་ཚུལ་འགོག་པ་ལྷུར་བྱེད་ཅིང་སངས་རྒྱས་ལ་བདེན་གྲུབ་ཀྱི་སྣང་འཛིན་མི་རྒྱུའི་སྣང་འཛིན་ནི་གཞན་ཟབ་ཁྱད་ཅན་ཞིག་ཡོད་ཅེས་ཟོལ་ཚིག་དུ་མས་སྨྲ་བ་འདི་ནི་ཙོང་ཁ་པ་ཆེན་པོ་ཡབ་སྲས་ནི་གདུལ་བྱ་འདུལ་སླད་དེ་སྐད་གསུང་པ་ཡིན་པས་མི་སྐྱོན་ཡང་གང་ཟག་གཞན་དེ་ལྟར་སྨྲ་ན་སྐྱོན་ཆེས་ཆེ་བར་གནས་པ་ཡིན་ཏེ།
ཐེག་པ་ཆེན་པོ་རྒྱལ་བའི་ཡུམ་གྱི་དགོངས་པ་ཆོས་ཐམས་ཅད་བདེན་མེད་སྒྱུ་མ་དང་ནམ་མཁའ་ལྟ་བུའི་ཚུལ་དུ་བཤད་པ་དེ་ཉིད་དགོག་པ་ཁོ་ནའི་ཆེད་དུ་སྨྲ་བར་སྣང་བའི་ཕྱིར་ཏེ། རྒྱལ་བའི་ཡུམ་ཉིད་ལས་མ་འོངས་པ་ན་བདུད་སྡིག་ཅན་དག་གིས་སྟོན་པ་དང་དེའི་དགོངས་འགྲེལ་མཁན་པོ་དག་གིས་མདོ་སྡེ་ནང་དུ་ཆུད་པའི་དོན་ནི་སྒྲ་ཇི་བཞིན་པར་བཟུང་ན་ཤེར་ཕྱིན་གྱི་དོན་མ་ཡིན་གྱི། སྡིག་ཅན་རང་ཉིད་ཀྱི་མདོ་སྡེའི་ནང་དུ་ཆུད་པའི་དོན་ནི་ཤེར་ཕྱིན་གྱི་དོན་ཏོ། ། ཞེས་སྟོན་པར་བྱེད་ནས་ཤེར་ཕྱིན་སྤང་དུ་འཇུག་པར་བྱེད་དོ་ཞེས་ལུང་བསྟན་པ་ཉིད་ཀྱི་ཕྱིར། བརྒྱད་སྟོང་པར། རབ་འབྱོར་གཞན་ཡང་བདུད་སྡིག་ཅན་དགེ་སྦྱོང་གི་ཆ་བྱད་དུ་འོངས་ནས་འབྱེད་པར་བྱེད་པར་འགྱུར་ཏེ། རབ་འབྱོར་བྱང་ཆུབ་སེམས་དཔའ་ཐེག་པ་ལ་གསར་དུ་ཞུགས་པ་བློ་ཆུང་བ་བློ་ཞན་པ་བློ་དམན་པ་ལྡོངས་པར་གྱུར་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་པའི་རིགས་ཀྱི་བུ་དེ་དག་འདི་ལྟར་འབྲལ་བར་བྱེད་དེ། གང་ཚེ་དང་ལྡན་པ་ཁྱོད་ཉན་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མ་ཡིན་ཏེ། ཡང་ཇི་ལྟར་ངའི་མདོ་སྡེའི་ནང་དུ་ཆུད་ཅིང་མདོ་སྡེའི་ནང་དུ་གཏོགས་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། ། ཞེས་རབ་འབྱོར་དེ་ལྟར་བདུད་སྡིག་ཅན་གྱི་ཐེ་ཚོམ་ཟ་བས་སྤོང་དུ་འཇུག་སྟེ།
ཡང་རབ་འབྱོར་ཡང་དེ་ལྟར་བདུད་སྡིག་ཅན་དགེ་སྦྱོང་གི་ཆ་བྱད་དུ་འོངས་ནས་དབྱེ་བ་བྱས་ནས་བྱང་ཆུབ་སེམས་དཔའ་ཐེག་པ་ལ་གསར་དུ་ཞུགས་པ་བློ་ཆུང་བ་བློ་ཞན་པ་བློ་དམན་པར་ལྡོང་བར་གྱུར་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་པ་དག་ཐེ་ཚོམ་ཟ་བར་འཇུག་གོ ། དེ་དག་ཐེ་ཚོམ་དུ་གྱུར་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་མི་འཛིན་མི་འཆང་མི་ཀློག་ཀུན་ཆུབ་པར་མི་བྱེད། རབ་ཏུ་སྟོན་པར་མི་བྱེད། མི་སྟོན། ཉེ་བར་མི་སྟོན། ལུང་འབོགས་པར་མི་བྱེད། ཁ་ཏོན་ཏུ་མི་བྱེད། ཡི་གེར་མི་འབྲི། ཡི་གེར་འབྲིར་མི་འཇུག་པར་འགྱུར་ཏེ། རབ་འབྱོར་འདི་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་བདུད་ཀྱི་ལས་སུ་རིག་པར་བྱའོ། །
ཞེས་འབྱུང་བ་ཉིད་ཀྱི་ཕྱིར་རོ། ། གཉིས་པ་དེ་འགོག་བྱེད་གཞན་པ་དག་གིས་བཀག་པ་ལས་ལེགས་བཤད་མ་ཡིན་པ་ཇི་ལྟར་བྱུང་བ་ནི། ཟི་ལུང་པ་མཆོག་ལྡན་ཆེན་པོ་ན་རེ། ཆོས་ཐམས་ཅད་རྟོག་པས་སྒྲོ་བཏགས་ཙམ་ཡིན་ན་ཆོས་ཐམས་ཅད་མཚན་ཉིད་གསུམ་དུ་ཟླས་ཕྱེ་བའི་ཀུན་བཏགས་ཡིན་པར་འགྱུར་ལ། གཞན་དུ་ཀུན་བཏགས་ལ་འཇོག་བྱེད་སྔོན་མ་གྲགས་པ་འཚོལ་དགོས་པར་འགྱུར་རོ། ། གཞན་ཡང༌། དོན་དམ་པའི་བདེན་པ་རྣམས་ནི་རྟོག་པས་སྒྲོ་བཏགས་མིན་ཏེ། སྒྲ་རྟོག་གི་ཡུལ་ལས་ཤིན་ཏུ་འདས་པའི་ཕྱིར། ཆོས་རྣམས་ཀྱི་གནས་ལུགས་དང་རང་བཞིན་ཡིན་ན་རྟོག་པས་སྒྲོ་བཏགས་མ་ཡིན་དགོས་ཏེ། ཇི་སྐད་དུ།
རང་བཞིན་དང་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་གསུངས་པའི་ཕྱིར། གཞན་ཡང་དོན་དམ་བདེན་པ་ནི་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་རང་གི་གནས་ཚུལ་གང་ཡིན་པ་དེ་ཐོག་མེད་ནས་གཞན་འགྱུར་མེད་པ་དང༌། འཕགས་པ་རྣམས་ཀྱི་ཤེས་མཐོང་གིས་མ་མཛད་པའི་ཚུལ་རྒྱས་པར་གསུངས་ན་རྟོག་པས་སྒྲོ་འདོགས་པ་ལྟ་ཅི་སྨོས། སྟོབས་བཅུ་མ་འདྲེས་པའི་ཆོས་བཅོ་བརྒྱད་སོགས་སྒྲོ་འདོགས་བྱེད་ཀྱི་རྟོག་པ་དེ་སངས་རྒྱས་ཀྱི་ས་ན་ཡོད་པར་འགྱུར་ཏེ། སེམས་ཅན་གྱི་རྟོག་པས་ནི་སངས་རྒྱས་ཀྱི་ཆོས་རྣམས་སྒྲོ་འདོགས་མི་ནུས་པའི་ཕྱིར། གཞན་ཡང་སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་རྟོག་བཏགས་སུ་འདོད་ན་སྤྲོས་པ་དང་བྲལ་བའི་ཤེས་བྱ་མི་སྲིད་པར་འགྱུར་རོ། ། ཞེས་འཆད་པར་བྱེད་དོ། ། དེ་ལྟ་སྨྲ་བ་དེས་ནི་ཁོ་བོ་ཅག་དབུ་མའི་ཚུལ་ལ་བློ་ཁ་ཅུང་ཟད་ཙམ་ཡང་ཕྱོགས་པར་མི་བྱེད་དོ་ཞེས་བྲོ་བོར་བ་ལྟ་བུའི་ངག་ཏུ་ཟད་དེ།
སྟོན་པས་སེམས་ཙམ་གྱི་ཚུལ་ལ་སོགས་པར་ཆོས་ཐམས་ཅད་མཚན་ཉིད་གསུམ་སོ་སོར་ངེས་པར་གསུངས་ཀྱང༌། དབུ་མའི་ཚུལ་འདིར་ཆོས་ཐམས་ཅད་བཏགས་ཡོད་ཙམ་དུ་གསུངས་པ་ཉིད་ཀྱི་ཕྱིར། ཁོ་བོ་ཅག་དབུ་མ་པ་ལ་དེ་ལྟར་ཐལ་བ་འཕེན་པ་ནི་མི་འདོད་པ་ཅུང་ཟད་ཀྱང་མེད་པའི་ཕྱིར་ཏེ། དབུ་མ་པ་ནི་བཏགས་བཞག་གི་ཆོས་ལ་མཚན་ཉིད་གསུམ་རྣམ་པར་བཞག་པས་མཚན་ཉིད་གསུམ་གྱི་འཇོག་ཚུལ་འཇིག་རྟེན་གྱི་ཐ་སྙད་ཀྱི་གྲགས་པ་དང་མི་འགལ་བར་འཇོག་ཚུལ་སེམས་ཙམ་པ་ལས་འཇོག་མཁས་པ་ཉིད་ཀྱི་ཕྱིར། དེས་ན་གཞན་དབང་ཡང་རྒྱུ་རྐྱེན་ལ་ལྟོས་ནས་བཞག་པའི་བཏགས་ཙམ་ལས་རྒྱུ་རྐྱེན་རང་བཞིན་གྱིས་གྲུབ་པས་དངོས་པོ་གཞན་དབང་རང་བཞིན་གྱིས་གྲུབ་པ་བསྐྱེད་དུ་མེད་པས་གཞན་དབང་གི་དངོས་པོའི་རང་བཞིན་ཡང་ཀུན་བཏགས་པ་ཉིད་དུ་ཟད་པས་གཞན་དབང་གི་མཚན་ཉིད་ཀྱང་མ་དཔྱད་ཉམས་དགར་འཇོག་པ་ལས་དཔྱད་ན་ཀུན་བཏགས་ཙམ་ལས་གཞན་དབང་གི་རང་བཞིན་མི་རྙེད་ལ། གཞན་དབང་ལྟོས་ནས་འདུས་བྱས་པ་ཅན་ནི་དེ་ཉིད་ཀྱི་རང་བཞིན་དུ་མི་རུང་ལ། གཞན་དབང་དངོས་པོའི་རང་བཞིན་དང་བྲལ་བ་གཟུགས་བརྙན་དང་འདྲ་བ་ལ་གཟུགས་བརྙན་གཟུགས་ཀྱིས་དབེན་པ་ལྟ་བུའི་སྟོང་པ་ཉིད་དུ་ཡོངས་སུ་གྲུབ་པ་ནི་སངས་རྒྱས་ཀྱི་སྤྱོད་ཡུལ་དུ་གྱུར་པས་ཀུན་བཏགས་ཀྱིས་བསླད་པ་ཐམས་ཅད་ཀྱིས་དབེན་ལ། དེས་ཀུན་བཏགས་ལ་སོགས་པའི་འདུས་བྱས་ཀྱི་ཆོས་ཀྱི་བསླད་པ་ཐམས་ཅད་ལོག་པའི་རང་བཞིན་དང་བྲལ་བ་ལ་རང་བཞིན་དུ་སྒྲོ་བཏགས་པ་ཙམ་ལ་ཡོངས་གྲུབ་ཅེས་བརྗོད་ནས་དེ་ཉིད་སངས་རྒྱས་ཀྱི་ཐུགས་སུ་ཆུད་དོ་ཞེས་པ་ལས་གཞན་ཡོངས་གྲུབ་ཅེས་པའང་ཀུན་ཏུ་མ་བརྟགས་པའི་ཆོས་རང་བཞིན་གྱིས་གྲུབ་པ་ནི་ཡོད་པ་མ་ཡིན་ལ། དེས་ན་མ་བརྟགས་རྟེན་འབྱུང་གཞན་དབང་གི་དངོས་སྣང་ཐག་པ་ལྟ་བུ་ལ་དངོས་པོར་ལྟ་བ་སྦྲུལ་འཛིན་ལྟ་བུ་ནི་བཏགས་ཙམ་གྱི་མཐུས་གོམས་པའི་གཞན་དབང་དེ་ཉིད་ཀྱང་ཀུན་བཏགས་པ་ཉིད་ཀྱི་རྒྱུ་འབྲས་སུ་ཟད་ལ། སྦྲུལ་དངོས་ལ་སྦྲུལ་ཡོངས་སུ་གྲུབ་པ་བཏགས་པ་ལྟར་བཏགས་པས་དབེན་པ་ཉིད་ནི་སྟོང་པ་ཉིད་ཀྱི་ཚུལ་ལ་འདོར་བ་མེད་པར་ཡོངས་སུ་གྲུབ་པ་ཞེས་བརྗོད་པ་ལས།
གཞན་བརྟགས་པས་དབེན་པའི་མ་བརྟགས་པའི་སྟོང་པ་ཉིད་ཡོངས་སུ་གྲུབ་པའི་ཆོས་ཀྱི་རང་བཞིན་འགྱུར་བ་མེད་པ་ཞིག་ཡོད་པ་མ་ཡིན་ནོ། ། ཞེས་པ་འདི་ནི་དབུ་མ་པ་དག་གི་མཚན་ཉིད་གསུམ་གྱི་འཇོག་ཚུལ་བླ་ན་མེད་པ་ཡིན་ཏེ། འཇུག་འགྲེལ་ལས་དཔེར་ན་ཐག་པ་བསྡོགས་པ་རྟེན་ཅིང་འབྲེལ་པར་འབྱུང་བ་ལ་བརྟགས་པ་ཡིན་ཏེ། དེ་དེ་ལ་ཡོད་པ་མ་ཡིན་པའི་ཕྱིར། དེ་སྦྲུལ་དངོས་ལ་ནི་ཡོངས་སུ་གྲུབ་པ་ཡིན་ཏེ། ཀུན་ཏུ་མ་བརྟགས་པའི་ཕྱིར་རོ། ། དེ་བཞིན་དུ་རང་བཞིན་ཡང་གཞན་གྱི་དབང་བྱས་པ་ཅན་ལ་ནི་ཀུན་ཏུ་བཏགས་པ་ཡིན་ཏེ། རང་བཞིན་དང་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་འབྱུང་བས་ངོ་བོ་ཉིད་ནི་བྱས་པ་ཅན་མ་ཡིན་ནོ། །
བཟུང་བཞིན་པའི་རྟེན་ཅིང་འབྲེལ་བར་འབྱུང་བ་བྱས་པ་ཅན་གཟུགས་བརྙན་དང་འདྲ་བ་ལ་བརྟགས་པ་གང་ཡིན་དེ་ནི་སངས་རྒྱས་ཀྱི་སྤྱོད་ཡུལ་ལ་ནི་དངོས་ཡིན་ཏེ། ཀུན་ཏུ་མ་བརྟགས་པའི་ཕྱིར་ཏེ། དངོས་པོ་བྱས་པ་ཅན་ལ་མ་རེག་པའི་རང་བཞིན་འབའ་ཞིག་མངོན་སུམ་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། ། དེའི་ཕྱིར་དེ་ལྟར་བཏགས་པ་དང་གཞན་གྱི་དབང་དང་ཡོངས་སུ་གྲུབ་པ་ཞེས་བྱ་བ་ངོ་བོ་ཉིད་གསུམ་རྣམ་པར་བཞག་པ་རྟོགས་པར་བྱས་ནས་མདོའི་དགོངས་པ་རྣམ་པར་ཤེས་པར་བྱའོ། ། ཞེས་འབྱུང་ངོ༌། །
འོ་ན་ཤེས་བྱ་གཞན་དབང་རྣམ་རིག་དང་ཀུན་གཞི་རྣམ་ཤེས་སོགས་ཀྱང་ཀུན་བཏགས་ཡིན་ན་རང་བཞིན་ནམ་དངོས་པོར་གྱུར་པའི་རྫས་ཆོས་མེད་པར་འགྱུར་དུ་འོང་ངོ་སྙམ་ན། དེ་མེད་ཀྱང་ཁོ་བོ་དབུ་མ་པ་ལ་ཅུང་ཟད་ཀྱང་མི་ཉེས་ཏེ། མདོ་ལས། རང་བཞིན་མེད་ཅིང་རྣམ་རིག་མེད། ། ཀུན་གཞི་མེད་ཅིང་དངོས་མེད་ན། །
བྱིས་པ་ངན་པ་རྟོག་གེ་པ། ། རོ་དང་འདྲ་བས་འདི་དག་བཏགས། ཞེས་འབྱུང་བའི་ཕྱིར། འོ་ན་གཟུགས་དང་དེ་འཛིན་གྱི་མིག་ཤེས་སོགས་གཞན་དབང་གི་དངོས་པོ་རྫས་གྲུབ་ཡོད་བཞིན་ཁྱོད་མེད་པར་སྨྲ་བ་མངོན་སུམ་ལ་བརྟེན་ནམ་ཞེ་ན། གཟུགས་སོགས་འཛིན་པའི་མིག་ཤེས་མངོན་སུམ་པའི་རྫས་གྲུབ་ཡོད་པར་སྣང་བ་ཡང་ཀུན་རྫོབ་མ་དཔྱད་ཙམ་ལ་ཡིན་གྱིས། དཔྱད་ན་རིགས་པས་མི་འགྲུབ་པས་འཐད་པ་མིན་པའི་ཕྱིར། གཟུགས་ཀྱི་རྒྱུ་འབྱུང་བ་ལུས་ཤེས་ཀྱི་ཡུལ་ལས་མིག་གི་ཡུལ་མིན་ན་འབྱུང་བ་རྒྱུ་མ་དམིགས་ན་དེའི་འབྲས་བུ་གཟུགས་ཀྱང་དམིགས་པར་མི་འགྱུར་བས་གཟུགས་འཛིན་པའི་མིག་ཤེས་གཞན་དབང་དངོས་པོར་རྟོགས་པ་ནི་འཁྲུལ་པ་འབའ་ཞིག་ཁོ་ནར་ཟད་དེ། ཇི་སྐད་དུ། འབྱུང་རྣམས་མིག་གཟུང་མ་ཡིན་ན། ། དེ་བྱུང་མིག་གཟུང་ཇི་ལྟར་ཞེས། །
གཟུགས་ལ་དེ་སྐད་གསུངས་པ་ན། ། ཁྱོད་ཀྱི་གཟུགས་ཀྱི་འཛིན་པ་བཟློག ། ཅེས་སོགས་རྒྱས་པར་འབྱུང་བའི་ཕྱིར། དེས་ན་ཆོས་ཐམས་ཅད་ཀུན་བཏགས་པ་ཉིད་ཀྱིས་ཆོས་ཐམས་ཅད་སྟོང་པ་ཉིད་དུ་གྲུབ་པ་ལས་དངོས་པོའི་མཚན་ཉིད་འཛིན་པའི་མཚན་ཉིད་གསུམ་གྱི་ཆོས་རང་དབང་གྲུབ་པ་ཡོད་པ་མིན་པ་འདི་ནི་དབུ་མའི་ལུགས་མཆོག་བླ་ན་མེད་པ་སྟེ། སེམས་འགྲེལ་ལས། ཀུན་བཏགས་དང་ནི་གཞན་དབང་དང༌། ། ཡོངས་སུ་གྲུབ་པ་ཉིད་ཀྱང་ནི། ། སྟོང་ཉིད་བདག་ཉིད་ཚུལ་གཅིག་གི ། སེམས་འདི་ལ་ནི་བཏགས་པ་ཡིན། ། ཐེག་ཆེན་ལ་དགའི་བདག་ཉིད་ལ། །
ཆོས་ལ་བདག་མེད་མཉམ་པ་ཡིན། ། རང་སེམས་གདོད་ནས་མ་སྐྱེས་པ། ། སངས་རྒྱས་ཀྱིས་ནི་མདོར་བསྡུས་གསུངས། ། ཞེས་འབྱུང་ངོ༌། ། ཡང་ཁྱེད་དོན་དམ་བདེན་པ་སྒྲོ་བཏགས་མིན་ཏེ། སྒྲོ་བཏགས་ཀྱི་ཡུལ་ལས་འདས་པའི་ཕྱིར། ཞེས་སྨྲ་བ་འདི་ནི་སྒྲོ་བཏགས་ཀྱི་བཏགས་པ་ཉིད་ཀྱི་ཡུལ་དུ་གྱུར་པ་ཡུལ་དེ་ཉིད་ཀྱི་དབེན་ན་དབེན་པ་དེ་ཉིད་སྒྲོ་མ་བཏགས་པའི་རང་བཞིན་དུ་གྲུབ་པར་ཞེན་པ་ཁྱེད་ཅག་ཆོས་གང་དག་སྟོང་པ་ཉིད་དུ་གྲུབ་ན། སྟོང་པ་དེ་ཉིད་སྒྲོ་མ་བཏགས་པའི་རང་བཞིན་དུ་ཡོད་པར་རྟོགས་དགོས་པར་འགྱུར་ལ། དེ་ལྟར་ན་སྒྲོ་མ་བཏགས་པའི་སྟོང་ཉིད་རང་བཞིན་གྱིས་ཡོད་ན་དེ་ལྟ་ལས་ལྷག་པའི་དོན་དམ་པར་སྒྲོ་བཏགས་པའི་ཆེ་བ་ཅི་ཡོད་དེ། འཁྲུལ་ངོ་ཀུན་རྫོབ་པའི་ཆོས་ཐམས་ཅད་བཏགས་ཙམ་ལ་བཞག་གི་ཡོད་མེད་གང་ཡང་དོན་ལ་མ་ཞུགས་པའི་སྒྲོ་ཅི་ལྟར་བཏགས་ཀྱང་ཡང་དག་པར་སྒྲོ་བཏགས་པར་མི་ནུས་ལ།
དོན་དམ་པར་སྒྲོ་མ་བཏགས་ཀྱི་ཆོས་ཡོད་པར་སྒྲོ་བཏགས་ན་ནི་ཀུན་རྫོབ་འཁྲུལ་ངོ་ཙམ་མིན་པར་མ་འཁྲུལ་བའི་ངོར་ཡོད་དོ་ཞེས་སྒྲོ་བཏགས་པར་འགྱུར་བ་དེ་ལྟ་ན་ནི་བྱིས་པའི་སྤྱོད་ཡུལ་དུ་སྒྲོ་བཏགས་ཙམ་དུ་སྨྲ་བ་ལས་འཕགས་པའི་སྤྱོད་ཡུལ་དུ་དོན་དམ་པ་སྒྲོ་བཏགས་དང་བྲལ་བ་ལ་སྒྲོ་བཏགས་ཀྱིས་སྐུར་འདེབས་སུ་བྱས་པས་དེ་ལས་ཉེས་པ་ཆེ་བ་ཅི་ཞིག་ཡོད་པའི་ཕྱིར། དོན་དམ་བདེན་པ་སྒྲོ་བཏགས་ཀྱི་ཡུལ་ལས་འདས་པར་བཤད་པས་དོན་དམ་བདེན་པ་སྒྲོ་མ་བཏགས་པའི་རང་བཞིན་དུ་གྲུབ་དགོས་སྙམ་པ་ནི། སྟོང་ཉིད་ལ་རང་བཞིན་དང་དངོས་པོ་ཉིད་དུ་ཞེན་པའི་དངོས་པོར་ལྟ་བའི་ལོག་ལྟ་ཆེན་པོ་ཡིན་ཏེ། དོན་དམ་བདེན་པ་སྒྲོ་བཏགས་ཀྱི་ཡུལ་ལས་འདས་པའི་ཚུལ་ནི་རྟོག་པའམ་རྟེན་འབྱུང་ཙམ་གྱིས་བདེན་གཉིས་སུ་སྒྲོ་ཅི་ལྟར་བཏགས་པ་དེ་དེ་ལྟར་སྟོང་པ་ཉིད་ལ་དོན་དམ་བདེན་པར་བཏགས་ནས་བཏགས་བྱའི་སྟོང་པ་ཉིད་དེ་འདོགས་བྱེད་ཤེས་པའི་དངོས་ཡུལ་དུ་མ་དམིགས་ཙམ་ལ་དགོངས་ནས་སྒྲོ་བཏགས་ཀྱི་ཡུལ་ལས་སྟོང་ཉིད་དོན་དམ་པ་དེ་འདས་པར་བརྗོད་ཀྱང༌། དེར་དེ་མ་དམིགས་པས་སྟོང་པ་ཉིད་སྒྲོ་མ་བཏགས་པར་མི་རྟོག་པའི་ཤེས་རབ་ཀྱི་ངོར་རང་བཞིན་ལྷུན་གྱིས་གྲུབ་པར་འདི་ལྟ་བུའོ་ཞེས་སྟོང་ཉིད་དོན་དམ་ཁོ་ནའི་རང་ཞལ་གསལ་བར་སྟོན་པའི་རང་བཞིན་ཡོད་པ་མ་ཡིན་པའི་ཕྱིར། དེ་ལ་ཁྱེད་ཅག་མ་གྲུབ་བོ་ཞེ་ན། སྟོང་པ་ཉིད་ཡིན་པ་དང་དེ་ཉིད་རང་བཞིན་སྒྲོ་མ་བཏགས་ཀྱི་རང་ཞལ་མི་རྟོག་ཡེ་ཤེས་ཀྱི་ངོར་རྗེན་ཆར་དམིགས་བྱར་ཡོད་པའི་སྟོང་ཉིད་འདི་ལྟ་བུ་ནི་ཁྱེད་ཅག་ཟི་ལུང་པའི་ལུགས་ཀྱི་སྒོས་ཆོས་སུ་གྲུབ་པ་ལས། གཞན་དུ་སྒྲོ་མ་བཏགས་པ་རང་བཞིན་དུ་གྲུབ་ན་སྟོང་པ་ཉིད་ཀྱི་ཚུལ་དུ་གྲུབ་པ་འདི་ནི་འགལ་བའོ་ཞེས་འཕགས་མཆོག་ཀླུ་སྒྲུབ་ཡབ་སྲས་ཀྱིས་བཞེད་པའི་དབུ་མའི་རིང་ལུགས་ལས་འབྱུང་བའི་ཕྱིར། ཁྱེད་ཅག་གིས་ལུགས་རྣམ་པར་དག་པ་དེ་སྤང་བར་བྱེད་ན་ནི་རང་རང་གི་སྐལ་བ་ལས་ཡིན་གྱི་ཁོ་བོས་ཅི་བྱར་ཡོད། ཡང་ཁྱེད་ཀྱིས་ཆོས་རྣམས་ཀྱི་རང་བཞིན་དང་གནས་ལུགས་ཡིན་ན་རྟོག་པས་སྒྲོ་བཏགས་མ་ཡིན་དགོས་ཏེ་ཞེས་ཟེར་བ་འདི་ནི་དངོས་སྨྲ་བ་དག་གིས་བདེན་གཉིས་ཀྱི་འཇོག་ཚུལ་ལ་དེ་ལྟར་བརྗོད་པར་ཟད་ཀྱི་དབུ་མ་པའི་བདེན་གཉིས་ཀྱི་འཇོག་ཚུལ་ལ་དེ་ནི་ཤིན་ཏུ་རུང་བ་མ་ཡིན་ཏེ།
དངོས་སྨྲ་བ་དག་ཆོས་གང་དང་གང་གི་རང་བཞིན་དང་གནས་ལུགས་ཀྱི་དོན་དམ་བདེན་པ་ཡིན་ན་རྟོག་པས་སྒྲོ་མ་བཏགས་པའི་བདེན་གྲུབ་ཀྱི་རང་བཞིན་དུ་འདོད་པ་ལས། དབུ་མའི་ཚུལ་འདིར་ཆོས་གང་དག་ཐམས་ཅད་ཀྱི་རང་བཞིན་དང་གནས་ལུགས་གང་ཡིན་པ་དེ་ནི་དོན་དམ་བདེན་པའོ་ཞེས་སོགས་ཐ་སྙད་དུ་སྒྲོ་བཏགས་ཀྱིས་དེ་ལྟར་བཏགས་པའི་དོན་དམ་བདེན་པ་དེའི་རང་བཞིན་བདེན་པར་མེད་པར་སྒྲོ་མ་བཏགས་པར་གྲུབ་པ་ཐམས་ཅད་དང་བྲལ་བར་གྲུབ་པ་དེ་ཁྱེད་ཀྱིས་ཅུང་ཟད་ཀྱང་མ་རྟོགས་པར་སྣང་བའི་ཕྱིར། ཡང་ཁྱེད་ཅག་སྟོང་ཉིད་དོན་དམ་བདེན་པ་སྒྲོ་མ་བཏགས་པར་རང་བཞིན་ལྷུན་གྲུབ་བཅོས་མིན་དུ་ཡོད་པའི་ཁུངས་སུ། རང་བཞིན་དག་ནི་བཅོས་མིན་དང༌། ། ཞེས་སོགས་འདྲེན་པ་ནི་ལུང་དེའི་དགོངས་པ་ཅུང་ཟད་ཀྱང་རྒྱུས་མེད་དོ་ཞེས་གསལ་བར་བྱེད་པར་ཟད་དེ། ལུང་དེས་ནི་ཆོས་ཉིད་སྟོང་པ་ཉིད་ལ་རང་བཞིན་ཡོད་པ་དང་རང་བཞིན་ཡང་མ་བཅོས་པའི་རང་བཞིན་ཡོད་པ་དང༌། རང་བཞིན་དེ་གཞན་ལ་མ་ལྟོས་པར་གྲུབ་པར་སྟོན་པ་མ་ཡིན་གྱི། ཆོས་ཅན་གྱི་ཆོས་རྣམས་ལ་གང་ཟག་ཁ་ཅིག་གིས་མི་སྟོང་བའི་རང་བཞིན་བཅོས་མིན་དང་དེ་གཞན་ལ་ལྟོས་མེད་ཀྱི་ལོག་རྟོག་བཟློག་པའི་ཆེད་དུ། ཆོས་ཅན་གྱི་ཆོས་རྣམས་ཀྱི་རང་བཞིན་ཡེ་ནས་དེ་ལྟར་སྟོང་པ་ཉིད་དུ་གནས་པས་ངོ་བོ་རྒྱུ་རྐྱེན་གྱིས་མ་བཅོས་པ་དང༌། འདི་ལ་ལྟོས་ནས་སྟོང་ཡང་འདི་ལ་ལྟོས་ནས་མི་སྟོང་ངོ་ཞེས་མི་བརྗོད་པས་རྣམ་འཇོག་གཞན་ལ་མི་ལྟོས་པ་དང༌།
ཆོས་རྣམས་སྟོང་པ་ཉིད་ལས་གཞན་དུ་མི་འགྱུར་བའི་རང་བཞིན་གྱི་ཆོས་གསུམ་དང་ལྡན་པའི་རང་བཞིན་སྟོང་པ་ཉིད་དོ་ཞེས་བསྙད་པ་ནི་ཆོས་ཅན་མི་སྟོང་བ་བདེན་གྲུབ་ཀྱི་རང་བཞིན་འགེགས་ཆེད་དེ་སྐད་དུ་གསུངས་པ་ཡིན་གྱི་དེ་དགག་པའི་ཆོས་ཉིད་སྟོང་ཉིད་བདེན་མེད་ལ་རང་བཞིན་གྱི་ཆོས་གསུམ་ལྡན་གྱི་སྟོང་ཉིད་དེ་ལྟར་ཡོད་པར་གསུངས་ན་ནི། དེ་བཞིན་གཤེགས་པ་ཉིད་དང་མགོན་པོ་ཀླུ་སྒྲུབ་ལ་ནང་འགལ་ཆེན་པོར་འགྱུར་ཏེ། བཅོམ་ལྡན་འདས་ཀྱིས། དབྱིངས་མེད་པ་ནི་དབྱིངས་སོ། ། མཐའ་མེད་པ་ནི་མཐའ་འོ། ། ཞེས་སོགས་རང་བཞིན་མེད་པ་ཉིད་ལ་རང་བཞིན་ནོ། ། ཞེས་བཏགས་ནས་སྐྱེ་བོ་སྐྲག་པ་སྤོང་བའི་ཆེད་དུ་གསུངས་ལ་ཁྱེད་དེ་ལྟའི་གནད་ཅུང་ཟད་ཀྱང་མ་གོ་བར་སྣང་བ་དང༌། སྟོང་པ་ཉིད་སྒྲོ་མ་བཏགས་པའི་རང་བཞིན་དུ་ཡོད་ན། མགོན་པོ་ཀླུས། སྟོང་ངོ་ཞེས་ཀྱང་མི་བརྗོད་དེ། །
མི་སྟོང་ཞེས་ཀྱང་མི་བྱ་ཞིང༌། ། ཞེས་སྟོང་པ་ཉིད་ཙམ་དུ་ཡང་བརྗོད་པར་བྱ་བ་མིན་ན་སྟོང་པ་ཉིད་ལ་རང་བཞིན་ཆོས་གསུམ་ལྡན་སོགས་འཇོག་པའི་སྐབས་ཡོད་པ་མ་ཡིན་པའི་ཕྱིར། སྟོང་པ་ཉིད་ལ་རང་བཞིན་སྒྲོ་མ་བཏགས་པ་མེད་ཀྱང་རང་བཞིན་ཅིར་ཡང་མི་གནས་པ་ལ་རང་བཞིན་དུ་སྒྲོ་བཏགས་པ་ནས་བསྟན་པ་ཡིན་ནོ་ཞེས། རང་བཞིན་དང་ནི་བཅོས་མིན་དང༌། ། ཞེས་པའི་འགྲེལ་པ་ཚིག་གསལ་དུ། དེ་ནི་རང་གི་ངོ་བོ་ལ་ཡོད་པ་མ་ཡིན་ལ་མེད་པ་ཡང་མ་ཡིན་ནོ། ། དེ་ལྟ་ཡིན་མོད་ཀྱི་འོན་ཀྱང་ཉན་པ་པོ་རྣམས་ཀྱི་སྐྲག་པ་སྤང་བའི་ཕྱིར་སྒྲོ་བཏགས་ནས་ཀུན་རྫོབ་ཏུ་ཡོད་དོ་ཞེས་བྱ་བར་སྨྲའོ། ། ཇི་སྐད་དུ། ཡི་གེ་མེད་པའི་ཆོས་ལ་ནི། ། ཉན་པ་གང་ཡིན་སྟོན་པ་གང༌། །
སྒྲོ་བཏགས་པ་ལ་ཡི་གེ་མེད། ། དེ་ནི་ཉན་ཅིང་འདོན་པའང་མིན། ། ཞེས་དང༌། ཡང་དེར། དེའི་རང་གི་ངོ་བོ་ནི་ཆོས་རྣམས་ཀྱི་ཆོས་ཉིད་ཅེས་བྱ་བ་གང་ཡིན་པ་དེ་ཉིད་ཡིན་ནོ། ། དེས་ན་ཆོས་རྣམས་ཀྱི་ཆོས་ཉིད་གང་ཡིན་ཅེ་ན། ཆོས་རྣམས་ཀྱི་ངོ་བོའོ། ། ངོ་བོ་འདི་ཡང་གང་ཞེ་ན། རང་བཞིན་ནོ། ། རང་བཞིན་འདི་གང་ཡིན་ཞེ་ན།
སྟོང་པ་ཉིད་དོ། ། སྟོང་པ་ཉིད་འདི་གང་ཡིན་ཞེ་ན། རང་བཞིན་མེད་དོ། ། རང་བཞིན་མེད་པ་འདི་གང་ཞིག་ཅེ་ན། དེ་བཞིན་ཉིད་དོ། ། དེ་བཞིན་ཉིད་འདི་ཡང་གང་ཞིག་ཅེ་ན། དེ་བཞིན་ཉིད་ཀྱི་ངོ་བོར་འགྱུར་བ་མེད་པ་ཉིད་དང་རྟག་ཏུ་གནས་པ་ཉིད་དེ་རྣམ་པ་ཐམས་ཅད་དུ་སྐྱེ་བ་མེད་པ་ཉིད་བཅོས་མ་མ་ཡིན་པའི་ཕྱིར་དང་གཞན་ལ་མི་ལྟོས་པའི་ཕྱིར་མེ་ལ་སོགས་པའི་རང་བཞིན་ཡིན་ནོ་ཞེས་བརྗོད་དོ། ། ཞེས་འབྱུང་བས་རང་བཞིན་མེད་པའི་དེ་ཉིད་རང་བཞིན་མེད་པར་གནས་པའི་མེད་དགག་ལས་མི་འགྱུར་ཞེས་བསྟན་པ་ལས་རང་བཞིན་མེད་པའི་དེ་ཉིད་སྒྲོ་མ་བཏགས་པའི་རང་བཞིན་དུ་ནམ་ཡང་གསུངས་པ་མ་ཡིན་ཏེ། ཡང་དེར། དངོས་པོ་རྣམས་ཀྱི་རང་བཞིན་དུ་གྱུར་པ་སྐྱེ་བ་མེད་པ་དེ་ཡང་ཅི་ཡང་མ་ཡིན་པ་ཉིད་ཀྱིས་དངོས་པོ་མེད་པ་ཙམ་ཡིན་པས་ངོ་བོ་མེད་པའི་ཕྱིར་དངོས་པོའི་རང་བཞིན་དུ་ཡོད་པ་མ་ཡིན་ནོ་ཞེས་ཤེས་པར་བྱའོ། །
ཇི་སྐད་དུ། བཅོམ་ལྡན་འདས་ཀྱིས། གང་གིས་དངོས་རྣམས་དངོས་མེད་ཤེས་པ་དེ། ། ནམ་ཡང་དངོས་པོ་ཀུན་ལ་ཆགས་མི་འགྱུར། ། གང་ཞིག་ནམ་ཡང་དངོས་ཀུན་ཆགས་མེད་པ། ། དེ་ནི་ཏིང་འཛིན་མཚན་མ་མེད་ལ་རེག ། ཅེས་གསུངས་པ་ལྟ་བུའོ། ། ཞེས་སོ། ། དེས་ན་བཅོམ་ལྡན་འདས་དང་མགོན་པོ་ཀླུས་ཆོས་ཐམས་ཅད་ལ་རང་བཞིན་མེད་པར་གསུངས་ན། དེ་ལྟར་གསུངས་པ་དེ་བརྗོད་པ་ལྟར་གྱུར་ནས་སྟོང་པ་ཉིད་ལ་རང་བཞིན་སྒྲོ་མ་བཏགས་པར་ཡོད་པར་གསུང་ན་ནི་བཅོམ་ལྡན་འདས་དཔོན་སློབ་ལས་ནང་འགལ་སྨྲ་ཚབས་ཆེ་བ་ག་ལ་ཡོད།
རང་བཞིན་གྱིས་མ་བྱས་པ་དང་མི་ལྟོས་པ་དང་མི་འགྱུར་བའི་ཆོས་སྟོང་ཉིད་དོན་དམ་བདེན་པ་ཞིག་དབུ་མ་པའི་རང་ལུགས་སུ་བཞག་ན་ནི་བདེན་གཉིས་ཀྱི་ཆོས་ཐམས་ཅད་རྟེན་ཅིང་འབྲེལ་འབྱུང་གི་ལྟོས་བཞག་ལས་འབྱུང་བར་རྣམ་པར་བཞག་གོ་ཅོག་ཐམས་ཅད་ཀྱང་ཐ་སྙད་ཙམ་དུ་འཇོག་པའི་གནས་མི་རྙེད་པར་འགྱུར་བས་ཤེས་བྱ་རྟེན་འབྲེལ་དང་མཐུན་པར་མི་སྨྲ་བའི་དབུ་མ་པ་དེ་ལས་མཚར་ཆེ་བའི་དབུ་མ་པ་ཅི་ཞིག་ཡོད། དེས་ན་བཅོམ་ལྡན་འདས་ཀྱིས་གདུལ་བྱའི་དབང་གིས་དངོས་པོ་ལ་རང་བཞིན་ཡོད་པ་དང་མེད་པ་དང༌། གཉིས་ཀར་མི་བརྗོད་པ་དང༌། རང་བཞིན་མེད་པ་རང་བཞིན་དུ་བརྗོད་པ་ཐམས་ཅད་ནི་གདུལ་བྱའི་མཚན་འཛིན་གྱི་བློ་སེལ་བྱེད་མི་འདྲ་བར་གསུངས་པ་ལས་ཁྱེད་ཅག་ལྟར་རང་བཞིན་མེད་པ་རང་བཞིན་དུ་སྒྲོ་མ་བཏགས་པར་ཤེས་པའི་ཡུལ་མ་ཡིན་པའི་ཤེས་བྱ་ཡན་གར་བར་འདོད་པ་ལྟ་བུ་དོན་ལ་ཞུགས་ཆེད་དེ་ལྟར་བསྟན་པ་མ་ཡིན་ཏེ། ཇི་སྐད་དུ། ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མ་ཡིན་ཡང་དག་མིན། ། དེ་ནི་སངས་རྒྱས་རྗེས་བསྟན་པའོ། ། ཞེས་འབྱུང་བའི་ཕྱིར།
ཡང་དེ་བཞིན་གཤེགས་པ་རྣམས་བྱུང་མ་བྱུང་གང་ཅི་ཡང་རུང་ཆོས་རྣམས་ཀྱི་རང་བཞིན་ནི་གནས་པ་ཉིད་དོ། ། ཞེས་པའང་སྒྲོ་མ་བཏགས་ཀྱི་ཤེས་བྱེད་དང་མ་འབྲེལ་བའི་ཤེས་བྱ་ཡན་གར་བར་གཞི་གྲུབ་ཏུ་བསྟན་པ་མ་ཡིན་ཏེ། ཆོས་རྣམས་ཀྱི་རང་བཞིན་ནི་གནས་པ་མེད་པ་ལ་གནས་པའི་སྒྲས་སྒྲོ་བཏགས་ནས་བསྟན་ཡིན་ཏེ། མདོ་ལས། ཆོས་འདི་དག་ནི་མི་གནས་ཏེ། ། འདི་དག་ལ་ནི་གནས་ཡོད་མིན། ། གནས་མེད་གནས་པའི་སྒྲས་བརྗོད་ཀྱང༌། ། རང་གིས་ངོ་བོས་རྙེད་མ་ཡིན། ། འཇིག་རྟེན་མགོན་པོར་གནས་པ་དང༌། ། སྐྱེ་བ་བསྟན་པ་མ་ཡིན་ཏེ། །
དེ་ན་དེ་ལྟའི་འཇིག་རྟེན་མགོན། ། རིག་ནས་ཏིང་འཛིན་ཤེས་པར་གྱིས། ། ཞེས་དང༌། སྡུད་པ་ལས་ཀྱང༌། མཁའ་ལ་རླུང་རྟེན་དེ་ལ་ཆུ་ཡི་ཕུང་པོ་རྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། ། བྱ་བ་ནས། གནས་མེད་གནས་ཡིན་འདི་ནི་རྒྱལ་བས་གནས་པར་གསུངས། ། ཞེས་བྱ་བའི་བར་རྒྱ་ཆེར་གསུངས་པ་ལྟ་བུའོ། ། ཡང་སྟོང་ཉིད་འཕགས་པས་ཤེས་བྱ་མཐོང་གིས་མ་མཛད་ན་སྟོང་ཉིད་སྒྲོ་མ་བཏགས་པར་རང་བཞིན་ཤེས་བྱེད་ལ་མ་ལྟོས་པའི་ཤེས་བྱ་ཡན་གར་དུ་ཡང་ཡོད་མི་དགོས་ཏེ།
སྤྲོས་མེད་འཕགས་པ་ཤེས་མཐོང་གིས་མ་མཛད་ན་སྤྲོས་མེད་སྒྲོ་མ་བཏགས་པའི་རང་བྱུང་གིས་སྒྲུབ་དགོས་པ་མ་ཡིན་པ་བཞིན་ནོ། ། དེས་ན་རང་བཞིན་མེད་པ་ལ་རང་བཞིན་དུ་གསུངས་པ་ནི་བདེན་པ་གཉིས་དོན་ལ་མི་གནས་པར་བདེན་པ་གཅིག་པར་དགོངས་པ་ཅན་དུ་གསུངས་པ་ལྟར་ཤེས་དགོས་ཏེ། མདོ་ལས། བཅོམ་ལྡན་འདས་ཀྱིས། དགེ་སློང་དག་བདེན་པ་དམ་པ་འདི་ནི་གཅིག་སྟེ། འདི་ལྟ་སྟེ། མི་བསླུ་བའི་ཆོས་ཅན་མྱ་ངན་ལས་འདས་པའོ། ། ཞེས་དང༌། རྩ་བ་ལས། མྱ་ངན་འདས་པ་བདེན་གཅིག་པུ། །
རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོག་མིན་ཞེས། ། མཁས་པ་སུ་ཞིག་རྟོག་པར་བྱེད། ། ཅེས་པ་ལྟ་བུ། འདུས་བྱས་ཐམས་ཅད་མི་རྟག་ཅིང་ཡིད་བརྟན་དུ་མེད་པ་བསླུ་བའི་ཕྱིར་བདེན་པ་མ་ཡིན་ལ་མྱ་ངན་ལས་འདས་པ་ནི་འགྱུར་བ་མེད་ཅིང་བསླུ་བར་མི་འགྱུར་བས་བདེན་པ་ཞེས་གནས་སྐབས་དེ་ངོར་ཐ་སྙད་བྱས་པར་ཟད་ཀྱི་གཞན་དུ་མི་གནས་པའི་མྱང་འདས་སྟོང་པ་ཉིད་ཀྱང་ཐ་སྙད་དུ་བརྗོད་པ་ཙམ་ལས་གཞི་གྲུབ་པར་ཡང་མ་དམིགས་ན་བསླུ་མི་བསླུ་བདེན་རྫུན་སོགས་དཔྱད་ན་མ་གྲུབ་པའི་ཕྱིར་ཀུན་རྫོབ་ཀྱི་བདེན་པ་ལས་མ་འདས་ཏེ། རྒྱལ་བའི་ཡུམ་ལས། རབ་འབྱོར། མྱ་ངན་ལས་འདས་པ་ཡང་སྒྱུ་མ་དང་རྨི་ལམ་ལྟ་བུའོ་ཞེས་སྨྲའམ། ཤཱ་རིའི་བུ་མྱ་ངན་ལས་འདས་པ་ལས་ཆེས་ལྷག་པའི་ཆོས་ཤིག་ཡོད་ན་ཡང་དེ་ཡང་སྒྱུ་མ་ལྟ་བུ་རྨི་ལམ་ལྟ་བུའོ་ཞེས་སྨྲའོ། ། ཞེས་དགོངས་པ་ཅན་དུ་གསུངས་པ་ལྟར་འདིར་ཡང་ཤེས་པར་བྱའོ། །
ཡང་སངས་རྒྱས་ཀྱི་སྟོབས་སོགས་སྒྲོ་འདོགས་པ་ལས་སེམས་ཅན་གྱིས་སངས་རྒྱས་ཀྱི་ཆོས་རྣམས་སྒྲོ་འདོགས་མི་ནུས་སོ་ཞེས་སྨྲས་པ་འདི་ནི། དཔལ་ལྡན་ཟླ་ཞབས་ཀྱིས་སངས་རྒྱས་ཀྱི་ཆོས་སོགས་རྣམ་པར་བཞག་པའི་ཚུལ་རྒྱ་བོད་ཀྱི་ཐལ་འགྱུར་བ་ཆེན་པོ་དག་གིས་ལེགས་པར་བཤད་པ་ཅུང་ཟད་ཙམ་ཡང་མ་རྟོགས་སོ་ཞེས་སྟོན་བྱེད་དུ་ཟད་དེ། དེ་དག་གིས་ནི་སངས་རྒྱས་ཀྱི་སྐུ་དང་ཡེ་ཤེས་ནི་སྔོན་སེམས་ཅན་གང་དག་ས་བཅུ་པ་མན་དུ་བསྐལ་པ་གྲངས་མེད་གསུམ་ལ་སོགས་པར་ཚོགས་གཉིས་ཀྱི་བསགས་པའི་ཚུལ་བཞིན་ཡིད་བྱེད་རྣམ་བྱང་གིས་རྟོག་པས་རྒྱུ་བྱས་ཤིང༌། རྐྱེན་ལ་ནང་གི་རྐྱེན་བྱང་སེམས་ཀྱི་དུས་ན་སྨོན་ལམ་བཏབ་པ་དང༌། ཕྱིའི་རྐྱེན་གདུལ་བྱ་རྣམས་ཀྱི་བློའི་མེ་ལོང་དག་པ་གཉིས་ཏེ་གསུམ་ལས་ཡིན་ལ། རྐྱེན་དེ་གཉིས་ཀ་ཡང་ཚང་དགོས་ཏེ། སྨོན་ལམ་ཙམ་ལས་བྱུང་ན་སེམས་ཅན་ཐམས་ཅད་ཀྱི་ངོར་བྱུང་བར་ཐལ་བ་དང༌། བློའི་མེ་ལོང་དག་པ་ཙམ་ལས་བྱུང་ན་དགྲ་བཅོམ་དང་སེམས་དཔའི་དུས་ན་ཡང་གདུལ་བྱའི་བློ་ངོར་དེ་ལྟའི་སྣང་བ་འབྱུང་བའི་ཕྱིར། དེས་ན་སངས་རྒྱས་ཀྱི་སྐུ་དང་ཡེ་ཤེས་སོགས་ཡོན་ཏན་དེ་དག་ནི་སྔོན་བྱང་སེམས་དེ་དག་གིས་བྱང་ཆུབ་ཆེན་སེམས་པའི་རྒྱུའི་རྟོག་པ་གོམས་པས་སྒྲོ་བཏགས་པའི་ཁྱད་པར་དང༌། རྟོག་པ་དེས་སེམས་ཅན་གཞན་རྒྱུད་ཀྱི་དྲི་མ་སྦྱངས་ནས་གཞན་རྒྱུད་ཀྱི་རྟོག་པ་ཉོན་མོངས་སོགས་སྒྲིབ་གཉིས་དག་པའི་རྟོག་ངོ་དང་ཤེས་ངོར་བཏགས་པ་དང་མཐུན་པའི་སངས་རྒྱས་ཀྱི་སྐུ་དང་ཡེ་ཤེས་སོགས་སྣང་བ་འདི་ནི་མ་བརྟགས་ཀུན་རྫོབ་ཏུ་གྲགས་པའི་རྟེན་བྱུང་ཙམ་ལ་སྲིད་པའི་ཕྱིར།
ཇི་སྐད་དུ། ཇི་ལྟར་རྫ་མཁན་སྟོབས་ཆེན་ལྡན་པས་འདིར། ། ཡུན་རིང་ཆེས་འབད་པས་བསྐོར་འཁོར་ལོ་ནི། ། དེའི་རྩོལ་ད་ལྟར་སྐྱེས་པ་མེད་བཞིན་དུའང༌། ། འཁོར་ཞིང་བུམ་པ་ལ་སོགས་རྒྱུར་མཐོང་ལྟར། ། དེ་བཞིན་ད་ལྟ་སྐྱེས་རྩོལ་མེད་བཞིན་དུ། ། ཆོས་ཀྱི་བདག་ཅན་སྐུ་ཉིད་ལ་བཞུགས་དེའི། ། འཇུག་པ་སྐྱེ་བོའི་དགེ་དང་སྨོན་ལམ་གྱི། ། ཁྱད་པར་གྱིས་འཕངས་ལས་ཆེས་བསམ་མི་ཁྱབ། ། ཞེས་འབྱུང་བ་ཉིད་ཀྱི་ཕྱིར།
ལུག་ལྟར་བླུན་པོ་ཁ་ཅིག ། སངས་རྒྱས་ཀྱི་སྟོབས་སོགས་ཀྱི་ཡོན་ཏན་དེ་ཆེས་མཆོག་ཏུ་གྱུར་པ་ཞིག་ཏུ་གསལ་ཏེ། སེམས་ཅན་གྱིས་བཏགས་བཞག་ཆོས་ཙམ་དུ་བསམ་པའི་ཕྱིར་སྙམ་ན། འོ་ན་ཁྱེད་ཅག་ལའང་འདིར་འགྱུར་ཏེ། ཐེག་ཆེན་ཐུན་མོང་བ་ལྟར་ན་སངས་རྒྱས་ཀྱི་སྐུ་དང་ཡེ་ཤེས་ཐམས་ཅད་ཀྱང་ཆེས་མཆོག་ཏུ་གྱུར་པ་ཉིད་དུ་མི་འགྱུར་བར་འགྱུར་ཏེ། སེམས་ཅན་གྱི་རྣམ་པར་ཤེས་པ་ཚོགས་བརྒྱད་གནས་གྱུར་པ་ལས་འབྱུང་བའི་ཕྱིར་དང༌། སེམས་ཅན་གྱིས་བསྐལ་པ་གྲངས་མེད་པར་བསགས་སྦྱང་གི་མཐུ་ལས་ལེགས་པར་འབྱུང་བའི་ཕྱིར། ཡང་ཁྱེད་ཅག་སྤྲོས་པ་དང་བྲལ་བའི་དེ་ཉིད་རྟོག་བཏགས་སུ་འདོད་ན། སྤྲོས་བྲལ་གྱི་ཤེས་བྱ་མི་སྲིད་པར་འགྱུར་རོ་ཞེ་ན། རྟོག་བཏགས་མིན་པའི་སྤྲོས་བྲལ་ཡུལ་གྱི་གནས་ཚུལ་དུ་ཡོད་པར་འདོད་པ་ནི་སྤྲོས་བྲལ་སྤྲོས་པར་ལྟ་བ་ཉིད་ཀྱིས་ཕྱིར་འདི་ལྟ་ལ་སྤྲོས་བྲལ་དུ་རྟོག་ན་ནི་སྤྲོས་བྲལ་མ་ཡིན་པ་ལ་སྤྲོས་བྲལ་དུ་འཛིན་པ་ཆེས་འཆར་རོ། །
ཞེས་མཚན་མའི་ལྟ་བ་ཅན་དུ་འགྱུར་ཏེ། ཞང་རིན་པོ་ཆེས། སྤྲོས་དང་མ་བྲལ་རྩ་བྲལ་ལ། ། སྤྲོས་དང་བྲལ་ཞེས་མིང་འདོགས་མཚར། ། ཞེས་འབྱུང་ལ། ཁྱད་པར་སྤྲོས་བྲལ་གྱི་ཤེས་བྱ་ཡོད་ན་སྤྲོས་བྲལ་གྱི་ཤེས་བྱེད་ཡོད་པར་འགྱུར་ལ་གང་དུ་ཤེས་བྱ་དང་ཤེས་བྱེད་ཡོད་པ་གང་དེར་སྤྲོས་པ་དང་བཅས་པ་ལས་སྤྲོས་བྲལ་གྱི་འཇུག་པ་རྙེད་པ་མ་ཡིན་པའི་ཕྱིར། དོན་དམ་བདེན་པ་སྟོང་པ་ཉིད་ཀྱི་ཡུལ་དམིགས་པ་མེད་པ་ན་དེ་རྟོགས་ཀྱི་ཡེ་ཤེས་ཀྱང་དམིགས་མེད་ནམ་མཁས་ནམ་མཁར་སྦྱོར་བ་ལྟ་བུར་སོང་བའི་ཚེ་ཁོ་བོ་ཅག་གི་ཕྱོགས་ལ་སྤྲོས་བྲལ་ཤེས་བྱར་མི་འོང་བས། དོན་འདི་ཉིད་ཀྱི་དབང་དུ་མཛད་ནས་རྔོག་ལོ་ཙཱ་བ་ཆེན་པོས་ཀྱང་དོན་དམ་ཤེས་བྱ་མ་ཡིན་པར་གསུངས་ཤིང༌། སློབ་དཔོན་ཆེན་པོ་ཞི་བ་ལྷས་ཀྱང༌། དོན་དམ་བློ་ཡི་སྤྱོད་ཡུལ་མིན། །
ཞེས་གསུངས་ཤིང༌། ཁྱད་པར་དོན་དམ་སྟོང་ཉིད་སངས་རྒྱས་ཀྱིས་ཀྱང་སྒྲོ་མ་བཏགས་པར་རང་བཞིན་གྱིས་གྲུབ་པའི་ཤེས་བྱར་མེད་པར་གསུངས་ན་སོ་སྐྱེ་ལྟ་ཅི་སྨོས་པའི་ཕྱིར། འཇུག་འགྲེལ་ལས། ཤེས་བྱ་སྐྱེ་བ་མེད་པས་སྐྱེ་བ་མེད་པ་དང་ལྡན་པར་གྱུར་པ་གང་ཡིན་པ་འདི་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། ། འདི་ཉིད་ཀྱི་དབང་དུ་མཛད་ནས། སངས་རྒྱས་རྣམས་ནི་ཆོས་ཉིད་ལྟ། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་ཉིད་ཤེས་བྱའང་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་གསུངས་སོ། །
ཞེས་དང༌། མདོ་ལས། སྟོང་པ་ཞེས་བྱ་བ་ནི་ཆོས་ཐམས་ཅད་དང་བྲལ་བའི་ཚིག་བླ་དྭགས་སོ། ། དེ་ལ་གཟུགས་ཀྱང་མེད་ན་གཟུགས་ཀྱི་དེ་བཞིན་ཉིད་ལྟ་ག་ལ་ཡོད། ཞེས་འབྱུང་བའི་ཕྱིར། དེས་ན་ཁྱེད་ཅག་སྤྲོས་བྲལ་ཤེས་བྱར་འདོད་ན་དགག་པའམ་སྒྲུབ་པ་གང་ཡང་རུང་བའི་བློས་ཤེས་པར་བྱ་དགོས་ལ། དགག་སྒྲུབ་ནི་སྤྲོས་པ་ཉིད་ལས་མ་འདས་པས་ཅི་སྤྲོས་མེད་ཡུལ་དུ་བྱེད་པར་ག་ལ་འགྱུར། སྤྲོས་བྲལ་དགག་སྒྲུབ་གང་དུ་ཡང་རུང་བར་བློས་མི་ཤེས་ན་ཤེས་བྱར་འཇོག་ན་ནི་ཤེས་བྱར་བཏགས་པ་ཙམ་ལས་འདི་ལྟར་ཤེས་སོ་ཞེས་སྨྲ་བསམ་གྱིས་བརྗོད་མི་ནུས་པའི་ཕྱིར་ཤེས་བྱར་བརྗོད་པར་དོན་གྱིས་སྟོང་པར་འགྱུར་རོ། ། ངག་དོན། དཔལ་ལྡན་ཟླ་བའི་ཞལ་སྔ་ནས་ཀྱི་དགོངས་པར།
སྤྲོས་བྲལ་དོན་དམ་པའི་བདེན་པ་དེ་ནི་གཞི་མ་གྲུབ་པར་མེད་པར་ངེས་པ་དང༌། གང་གཞི་མ་གྲུབ་ཏུ་ཡོད་པ་དང༌། གཉིས་ཡིན་དང་གཉིས་མིན་ལ་སོགས་པར་སྒྲོ་མ་བཏགས་པར་ངོ་བོ་ཉིད་ཀྱིས་གནས་པ་ཞིག་ཏུ་ཡོད་ན་ནི་དེ་སངས་རྒྱས་ཀྱི་མཁྱེན་གཉིས་ཀྱིས་འདི་ལྟར་དམིགས་སོ་ཞེས་པའམ། ཡང་ན་དེ་གྲུབ་ཏུ་ཡོད་ཀྱང་སྐལ་བས་ཆོད་པས་གཞལ་བར་མ་ནུས་སོ་ཞེས་གང་རུང་གཅིག་ཏུ་བརྗོད་དགོས་པ་ལས་གཉིས་གར་བརྗོད་ནུས་པ་མ་ཡིན་ཏེ། སངས་རྒྱས་ཀྱིས་མཁྱེན་གཉིས་ཀྱི་ཀྱང་སྤྲོས་བྲལ་གྱི་ཆོས་ཉིད་ལ་ཤེས་བྱར་གཟིགས་པ་ལོག་པས་དེ་མཁྱེན་པའི་ཡེ་ཤེས་ཀྱང་ཤེས་བྱེད་སེམས་དང་སེམས་ལས་བྱུང་བའི་རྒྱུ་བ་གཏན་ལོག་པར་བཞག་ལ། ཡང་སྤྲོས་བྲལ་གྱི་ཤེས་བྱ་དེ་གྲུབ་པ་ཡོད་ཀྱང་སངས་རྒྱས་ཀྱི་མཁྱེན་པས་སྐལ་ནས་མ་གཞལ་ལོ་ཞེས་ཀྱང་བརྗོད་པར་མི་ནུས་ཏེ། ཐམས་ཅད་མཁྱེན་པས་སྤྲོས་པ་དང་བྲལ་བའི་དེ་ཁོ་ན་ཉིད་ཁོང་དུ་མ་ཆུབ་པར་མི་རིགས་པའི་ཕྱིར། དེས་ན་སྤྲོས་བྲལ་དོན་དམ་པའི་བདེན་པ་ནི་ཐ་སྙད་བཏགས་བཞག་ཙམ་དང༌། དོན་ལ་རྟོག་པ་དང་རྟོག་མེད་ཀྱི་སྨྲ་བསམ་གང་གི་ཡུལ་དུའང་མ་བྱུང་བ་ཙམ་ལ་དོན་དམ་པའི་ཤེས་བྱར་སྒྲོ་བཏགས་ནས་བརྗོད་པ་ཡིན་གྱི་དེ་ལས་གཞན་དོན་དམ་སྤྲོས་བྲལ་ཞེས་པ་ཞིག་ཤེས་པ་ཁྱད་པར་བ་ཞིག་གིས་རེག་བྱར་མེད་དེ། བདེན་གཉིས་སུ་རྟོག་པ་དང་དེས་བཞག་ཐམས་ཅད་ཉེ་བར་ཞི་བའི་བླ་དྭགས་ཙམ་དུ་དེ་ལྟར་བཏགས་པའི་ཕྱིར།
དེས་ན་རྟོག་པ་དང་རྟོག་མེད་ཀྱི་ཤེས་པ་དང་དེས་བཞག་ཐམས་ཅད་རང་རང་ངོ་བོས་གྲུབ་པའི་སྒྲོ་སྐུར་དང་བྲལ་བར་སོང་བ་ན། རིག་བྱ་རིག་བྱེད་དང་བྲལ་བའི་ཚུལ་གྱི་རིག་པར་བརྗོད་དེ། ཇི་སྐད་དུ། སོ་སོ་རང་རིག་ཡེ་ཤེས་སྤྱོད་ཡུལ་བ། ། ཞེས་འབྱུང་བའི་གཞན་དུ་སྤྲོས་བྲལ་དོན་དམ་པའི་བདེན་པ་ནི་སེམས་ཙམ་པ་འདོད་པ་ལྟར། ཤེས་པས་ཁ་ཕྱིར་ལྟའི་གཉིས་སྣང་ནུབ་པའི་ཚུལ་གྱི་ནང་ལྟའི་རང་གིས་རང་རིག་པ་འགྲུབ་བོ་ཞེས་པ་ལྟ་བུའི་མཐོང་བྱར་ཡོད་པ་མ་ཡིན་ཏེ། ཡིན་ན་དམིགས་པར་བཅས་པའི་སེམས་དེ་ལ་ནི་མྱ་ངན་ལས་འདས་པ་རབ་ཏུ་དཀའ་བ་ཉིད་ཀྱི་ཕྱིར་རོ། ། འོ་ན་དོན་དམ་བདེན་པ་དེ་ནི་འཕགས་པའི་གཟིགས་པ་ཡང་དག་པའི་ཡུལ་དུའང་རྟོག་བཏགས་མིན་པར་འདི་ཞེས་གྲུབ་པ་མེད་ཅིང༌། སོ་སྐྱེ་དོན་དམ་པར་བཏགས་པ་དེའང་དོན་དམ་དུ་གྲུབ་པའི་ཤེས་བྱ་མིན་ན། བཏགས་པའི་དོན་དམ་བདེན་པ་ཞེས་བརྗོད་པའང་གནས་སྐབས་སུ་དགོས་པ་མེད་དོ་ཞེ་ན་མ་ཡིན་ཏེ།
གནས་སྐབས་བཏགས་པའི་ཀུན་རྫོབ་འཁྲུལ་པ་སེལ་ཆེད་བཏགས་པའི་དོན་དམ་བདེན་པ་མ་འཁྲུལ་ཞེས་ལྟོས་བཞག་དེ་ཙམ་ཞིག་བཏགས་ནས་དེར་བརྗོད་པ་ལས་བཏགས་བཞག་གི་དོན་དམ་བདེན་པ་དེ་ནི་དོན་དམ་བདེན་པ་མ་ཡིན་ཏེ། བཏགས་ཆོས་ཀྱི་བྱ་བྱེད་དང་མ་བྲལ་བའི་ཕྱིར། དབུ་མ་སྙིང་པོ་ལས། དེས་ན་རྗེས་སུ་དཔག་པའི་ཡུལ། ། དེ་ཉིད་ཡིན་པར་མི་གྲུབ་ཀྱང༌། ། དེ་ཉིད་ཤེས་པའི་མི་མཐུན་ཕྱོགས། ། གང་ཡིན་དེ་ནི་དེས་སེལ་བྱེད། ། ཅེས་འབྱུང་བའི་ཕྱིར། འོ་ན་བཏགས་བཞག་གི་ཀུན་རྫོབ་བདེན་པའང་བདེན་པ་དེར་གྲུབ་བམ་ཞེ་ན། དེའང་དཔྱད་ན་མ་གྲུབ་ཀྱང་མ་བཏགས་པའི་ངོར་གྲུབ་པར་འཇིག་རྟེན་དག་ཐ་སྙད་བྱེད་དོ། །
དེ་ལྟ་ན་བདེན་པ་གཉིས་ཀ་ཡང་དཔྱད་ན་མི་འགྲུབ་ཀྱང་མ་བརྟགས་པ་ཙམ་གྱི་བརྟགས་ངོར་བཞག་ལ། དེ་ལྟའི་དཔྱད་པ་ནི་བདེན་གཉིས་ཀྱི་ཕྱོགས་ཡོངས་སུ་གྲུབ་པ་དང་བྲལ་ཡང་བདེན་པ་གཉིས་ཀར་ཡོད་མེད་ལ་སོགས་པ་མཐའ་བཞི་པོ་གང་དུ་བརྗོད་པར་བྱ་བ་མ་ཡིན་པའི་ཟབ་གསང་འདི་ནི། བདག་ལ་ཁོ་བོའི་བླ་མ་རྗེ་བཙུན་རས་པ་ཆེན་པོ་འབའ་ཞིག་གིས་གསལ་བར་མཛད་པའི་བཀའ་དྲིན་གཞལ་བར་དཀའ་བ་ཉིད་དོ། ། འདིར་སྨྲས་པ། ཟབ་མོའི་ཚུལ་འདི་སྨྲ་བསམ་བརྗོད་མེད་ཀྱང༌། ། དེ་ཉིད་ཡོད་མེད་སོགས་ཀྱིས་དབེན་པས་ན། ། བཅོས་མིན་རང་བཞིན་འདི་ལྟར་གྲུབ་བོ་ཞེས། ། སྐྱེ་མེད་སྐྱེ་དང་གནས་མེད་གནས་པར་ནི། ༡ ། སུས་ཀྱང་བརྗོད་པའི་གོ་སྐབས་ག་ལ་ཡོད། །
ཐ་སྙད་བདེན་པ་རྣམ་པར་གཞག་པ་ནི། ། འཇིག་རྟེན་གྲགས་པ་ཙམ་ལ་འཇོག་པ་ལས། ། དབུ་མ་པ་ཡིས་དཔྱད་ནས་འཇོག་མིན་ཏེ། ༢ ། དཔྱད་ནས་ཀུན་རྫོབ་རིགས་པར་གནས་མིན་པས། ། དེ་ལ་རིགས་པས་གནས་པར་བརྗོད་ན་ནི། ། དེ་ལས་འཁྲུལ་ཚབས་ཆེ་བ་མེད་པའི་ཕྱིར། ། ཁོ་བོས་གཟུར་གནས་བློ་ཡིས་བཤད་ཟིན་ཏོ། ༣ ། ཞེས་སོ། །
གཉིས་པ་རྡོར་གསུང་འདིའི་དོན་ལ་དགོངས་གཅིག་འགྲེལ་བྱེད་སྔ་རབས་པའི་འཆད་ཚུལ་ནོར་བར་བསྟན་པ་ལ། སྣང་བ་སེམས་ཡིན་པར་སྨྲ་བ་དབུ་མ་པའི་རིགས་པས་དཔྱད་མི་བཟོད་པ་དང༌། སྔོན་བྱུང་གི་ལོ་རྒྱུས་དེར་བཀོད་མ་དག་པར་བསྟན་པའོ། ། དང་པོ་ནི། ཐེག་པ་ཆེན་པོ་སེམས་ཙམ་པ་གང་དག་དང༌། དེའི་རྗེས་སུ་འབྲང་བའི་རྒྱ་བོད་རྣམས་དང༌། ཁྱད་པར་དགོངས་གཅིག་གི་ཟིན་བྲིས་སྔར་འགོད་པ་བྱུང་བ་དེ་དག་གིས། གཟུགས་སོགས་ཕྱི་རོལ་གྱི་དོན་གྱི་རྣམ་པའམ་སྣང་བ་ནི་བེམས་པོ་ས་ལ་སོགས་པ་ཕྱི་རོལ་དོན་གྱི་རྣམ་པའི་སྣང་བ་ཙམ་ཤེས་པ་ལ་སྣང་བ་མ་ཡིན་གྱིས་ནང་ཤེས་པ་ལ་ཕྱི་དོན་འབྱུང་བ་བེམས་པོ་ས་སོགས་ཀྱི་བག་ཆགས་བཞག་པ་སྨིན་པ་ལས། ཕྱི་རོལ་དུ་འབྱུང་བ་དང་གཟུགས་སྒྲ་སོགས་རྣམ་པ་དང་སྣང་བ་ཤེས་པ་ལ་ཕྱི་རོལ་རྒྱང་ཆད་དུ་གྲུབ་པར་སྣང་བ་ནི་འཁྲུལ་པ་ཡིན་གྱི་དོན་ཤེས་པ་ཉིད་གཟུགས་སོགས་གཟུང་བའི་རྣམ་པའམ་སྣང་ཙམ་དུ་དེར་སྣང་བ་ཡིན་པས། ཤེས་པ་ལས་མ་གཏོགས་རྒྱུ་འབྲས་ཀྱི་གཟུགས་ཐ་སྙད་དུ་ཡང་མེད་དོ་ཞེས་སྨྲའོ། །
དེ་ལྟར་སྨྲ་བ་ཡང་ཐེག་པ་ཆེན་པོ་སེམས་ཙམ་ལྟར་སྨྲ་བའི་ལུགས་ལ་འཐད་པ་དེ་དག་གྲུབ་མཐའི་དབང་གིས་ཆེས་བསྔགས་པར་བྱེད་མོད། དེ་ལྟ་ནའང་སྨྲ་བ་དེ་དཔྱད་བཟོད་པར་རིགས་པ་མ་ཡིན་ཏེ། དོན་ཏུ་སྣང་བ་ཤེས་པའི་བདག་ཉིད་མ་ཡིན་པའི་ཕྱིར་ཏེ། ཤེས་པ་ལས་ཐ་དད་དུ་སྣང་བའི་ཕྱིར། རྟགས་འདི་ཐམས་ཅད་ལ་མཐུན་པར་སྣང་བའི་ཕྱིར་མ་གྲུབ་བོ་ཞེས་བསྙོན་མི་ནུས་སོ། ། ཐ་དད་པར་སྣང་བའི་ཤེས་པ་འཁྲུལ་པ་ཡིན་ན་གཟུང་བ་དང་འཛིན་པ་དངོས་པོར་མ་འགྲུབ་པར་འགྱུར་ཏེ། འཁྲུལ་པའི་ཤེས་པའི་གཟུང་ཡུལ་ཡིན་པའི་ཕྱིར། དངོས་པོ་ཡིན་ན་ཡང་མ་འཁྲུལ་བར་འགྱུར་རོ། ། དངོས་པོ་མ་ཡིན་ནའང་ཤེས་པའི་དངོས་པོར་འདོད་པ་ཉམས་པ་ཡིན་ནོ། ། གལ་ཏེ་དོན་གྱི་དངོས་པོར་མ་གྲུབ་པ་ནི་འདོད་ལ།
ཤེས་པ་དངོས་པོར་མ་གྲུབ་པར་ཐལ་བ་ལ་ནི་ཁྱབ་པ་མེད་དོ་ཞེས་པ་ཡང་ལན་མ་ཡིན་ཏེ། གཟུང་བ་དང་འཛིན་པ་དོན་དང་ཤེས་པ་གཉིས་ཀའི་དངོས་པོར་མི་འགྱུར་ཏེ། འཁྲུལ་པ་ནི་དོན་དང་ཤེས་པའི་དངོས་པོ་ཐམས་ཅད་ཀྱི་ཡུལ་ཅན་མ་ཡིན་པའི་ཕྱིར་རོ། ། ཐ་དད་པར་སྣང་བའི་ཤེས་པ་མ་འཁྲུལ་བ་ཡིན་ན་ནི་ཐ་དད་པར་བདེན་པའི་ཕྱིར་ཤེས་པ་དང་རྣམ་པ་གཅིག་ཏུ་མ་གྲུབ་པར་འགྱུར་རོ། ། གཞན་ཡང་གལ་ཏེ་རྣམ་པར་ཤེས་པའི་བདག་ཉིད་ཡིན་ན་བདེ་བ་ལ་སོགས་པར་དམིགས་པར་འགྱུར་ཏེ། ཤེས་པ་ཐམས་ཅད་ནི་བདེ་བ་ལ་སོགས་པར་རང་གིས་རིག་པའི་ཕྱིར། རྣམ་པར་ཤེས་པའི་བདག་ཉིད་དུ་མ་དམིགས་པའི་དེའི་བདག་ཉིད་དུ་མི་བདེན་པ་ཁོ་ན་སྟེ། རྣམ་ངེས་ལས། དངོས་མཐོང་མེད་ཕྱིར་གཅིག་མ་ཡིན། ། བློ་དངོས་ཐ་དད་མེད་མཐོང་བས། །
ཐ་དད་མེད་པར་ངེས་པར་འགྱུར། ། ཞེས་བཤད་དོ། ། ཡང་འདི་ལྟར་དོན་གྱི་རྣམ་པ་རྣམས་ནི་ཤེས་པའི་བདག་ཉིད་དུ་མི་བདེན་པར་འགྱུར་ཏེ། དོན་གྱི་རྣམ་པ་ནི་གཟུགས་ཅན་དང་ཐོགས་བཅས་ལ་སོགས་པར་མཐོང་ལ། སེམས་ནི་ཡུལ་ན་མི་གནས་པ་དང་གཟུགས་ཅན་མ་ཡིན་པ་དང༌། གཏན་དུ་མེད་པ་ལ་སོགས་པར་མྱོང་བར་འགལ་བར་མཐོང་བའི་ཕྱིར། འགལ་བ་དག་ཀྱང་གཅིག་ཡིན་ན་ཐམས་ཅད་ཀྱང་གཅིག་ཏུ་ཐལ་བར་འགྱུར་རོ། ། གལ་ཏེ་དཀར་པོ་ལ་སོགས་པའི་ཡུལ་ལ་རྣམ་པའི་གྲངས་ཇི་སྙེད་ཡོད་པ་བཞིན་དུ་ཤེས་པ་རྣམས་ཀྱང་དེ་སྙེད་དུ་བདེན་ནོ་ཞེས་སྨྲ་བ་ཡང་རིགས་པ་མ་ཡིན་ཏེ། རྣམ་པ་རྣམས་ཆ་དུ་མ་དང་བཅས་པས་གཅིག་ཏུ་མ་གྲུབ་པ་བཞིན་དུ་ཤེས་པ་ལ་ཡང་ཆ་དང་ཆར་ཕྱེ་བས་གཅིག་ཏུ་མ་གྲུབ་པར་འགྱུར་ལ། དེས་ན་གཅིག་མེད་པ་ན་དུ་མ་ཡང་མ་གྲུབ་པའི་ཕྱིར་ཤེས་པ་ཡང་མ་གྲུབ་པར་འགྱུར་ཏེ།
དབུ་མ་རྒྱན་ལས། གལ་ཏེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། དེ་ཚེ་རྡུལ་ཕྲན་འདྲར་འགྱུར་བའི། ། དཔྱད་པ་འདི་ལ་བཟློག་པར་དཀའ། ། ཞེས་གསུངས་པ་ཡིན་ནོ། ། ཡང་རྣམ་པ་དང་ཤེས་པ་སྒོ་ང་བཀས་པ་ལྟར་ཐ་དད་པར་བདེན་ནོ་ཞེས་པ་འདོད་པ་ཡང་རིགས་པ་མིན་ཏེ། དེ་ལྟ་ན་གཟུགས་སོགས་རྣམ་པར་ཤེས་པས་མ་རིག་པར་ཡང་འགྱུར་བའི་ཕྱིར་ཏེ། རྣམ་པར་ཤེས་པ་ལ་འབྲེལ་བ་མེད་པའི་ཕྱིར། ཐ་དད་པར་འདོད་པས་བདག་གཅིག་པ་ཡང་མ་ཡིན་ལ།
དུས་མཉམ་པས་དེ་ལས་བྱུང་བ་ཡང་མི་འགྲུབ་བོ། ། འབྲེལ་པ་མེད་ཀྱང་རིག་ན་ཐམས་ཅད་ཀྱིས་ཐམས་ཅད་རིག་པར་ཡང་འགྱུར་རོ། ། རྣམ་པ་ཡུལ་དང་ཤེས་པ་ཡུལ་ཅན་ཡིན་ལ་དེ་དག་ཐ་དད་པར་གྲུབ་ན་གཟུང་བ་དང་འཛིན་པ་ཐ་དད་པར་འགྱུར་ན་དེ་ཡང་སེམས་ཙམ་པ་དག་མི་འདོད་དེ། རིག་བྱ་རིག་བྱེད་རྣམ་པ་མེད། ། སྐྲ་སོགས་ཤེས་པ་ཐ་དད་བཞིན། ། ཞེས་དང༌། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་རིག་པ་རྣམས། ། ཐ་དད་བཅས་བཞིན་རྟོགས་པར་འགྱུར། །
ཞེས་འབྱུང་ངོ༌། ། ཡང་རྣམ་པ་གང་སྣང་བའི་ཆ་ནི་རྫུན་ཅིང་སྒྲོ་བཏགས་པ་དང་ཤེས་པ་ཉིད་ནི་དོན་དམ་པར་བདེན་པས་རྣམ་པའང་སྣང་བ་ནི་སེམས་སུ་བདེན་པ་དང་མི་བདེན་པ་ཅི་དགའ་བར་གྱིས་ཤིག་ཅེ་ན། རྣམ་པ་རྣམས་དོན་ལ་མེད་ན་ནི་ཤེས་པ་ཡང་དོན་ལ་མེད་པར་འགྱུར་ཏེ། ཤེས་པ་ནི་ཡུལ་ལ་ལྟོས་ནས་འཇོག་པའི་ཕྱིར་དང་ཡུལ་ཡང་དོན་ལ་མེད་པའི་ཕྱིར། ཤེས་པ་ཡོད་ན་ནི་ཡུལ་ཡང་ཡོད་པར་ཐལ་བ་ཡིན་ནོ། ། གལ་ཏེ་གཟུང་འཛིན་དོན་ལ་མེད་ཀྱི་གཉིས་སུ་མེད་པས་ཤེས་པ་ཡོད་དོ་ཞེས་བྱ་བ་འདི་ནི་མི་འགྲུབ་ཏེ། གཉིས་ལས་ཐ་དད་པའི་ཤེས་པ་ནི་མ་གྲུབ་པའི་ཕྱིར་རོ། ། ངག་དོན་སེམས་ཙམ་པ་དག་གི་ཀུན་རྫོབ་པའི་གཟུང་འཛིན་གཉིས་སུ་སྣང་བ་འདི་ཡང་འཁྲུལ་པའི་དབང་གིས་བྱུང་བ་ཡིན་གྱི། དོན་དམ་པར་ན་གཉིས་སུ་མེད་པའི་ཤེས་པ་གཅིག་ལས་གཞན་དུ་ཡོད་པ་མ་ཡིན་ཏེ། རྣམ་འགྱུར་གྱི་ཆོས་རྣམས་རང་བཞིན་སེམས་ལས་འདའ་བ་མེད་པའི་ཕྱིར་ཞེས་བརྗོད་ལ།
དེ་ལྟ་བུ་ནི་རིགས་པ་མིན་ཏེ། འགལ་བ་འདུ་བར་སྨྲས་པའི་ཕྱིར་དཔྱོད་ལྡན་སུ་ཞིག་ཡིད་རྟོན་ཞེས་བདག་ཉིད་ཆེན་པོ་ཀ་མ་ལ་ཤཱི་ལས་རྣམ་པར་མི་རྟོག་པའི་གཟུངས་ཀྱི་འགྲེལ་པར། གང་གིས་ན་གླང་པོ་ཆེ་ལ་སོགས་པའི་རྣམ་པར་དེ་ལྟ་ཤེས་པར་འབྱུང་བས་སྒྱུ་མ་ལ་སོགས་པའི་ཤེས་པའི་ངོར་བདེན་པར་གྱུར་ན། གཞན་གྱི་རྣམ་པར་གཞན་འབྱུང་བ་ནི་མི་རིགས་ཏེ། དེ་ཉིད་དང་གཞན་གཉིས་ནི་འགལ་བའི་ཕྱིར་རོ། ། གཉིས་སུ་མེད་པའི་ཡེ་ཤེས་ནི་གཉིས་ཀྱི་རྣམ་པར་འབྱུང་བར་མི་འགྱུར་ཏེ། ཡང་དག་པ་མ་ཡིན་པ་གཉིས་དང་གཅིག་ནི་འགལ་བའི་ཕྱིར་རོ། ། མ་བྱུང་བ་ལས་འབྱུང་ཞིང་བྱུང་ནས་ཀྱང་འཇིག་པར་མི་འགྱུར་ཏེ། གཅིག་ལ་ཡོད་པ་དང་མེད་པ་གཉིས་རིམ་གྱིས་ནི་ཡང་འགལ་བའི་ཕྱིར་རོ། ། ཇི་སྐད་དུ།
རང་བཞིན་ལ་ནི་ཡོད་པ་དང༌། ། མེད་པར་རིགས་པ་མ་ཡིན་ཏེ། ། ཕན་ཚུན་དུ་ནི་འགལ་བས་ན། ། ཡོད་མེད་གཅིག་ཏུ་ག་ལ་རུང༌། ། གལ་ཏེ་རང་བཞིན་གྱིས་ཡོད་ན། ། དེ་ནི་མེད་པ་ཉིད་མི་འགྱུར། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པར་མི་འགྱུར་རོ། ། ཞེས་བཤད་དོ། ། དེ་ལྟ་བས་ན་ཇི་ལྟར་སྨན་དང་སྔགས་ལ་སོགས་པའི་རྐྱེན་ཚོགས་པའི་རྐྱེན་དབང་གིས་རྫུན་པ་ཡིན་ཡང་སྒྱུ་མ་འབྱུང་བ་དེ་ལྟར་ལས་དང་ཉོན་མོངས་པའི་དབང་གིས་མ་བརྟགས་ན་དགའ་བ་སོ་སོ་སྐྱེ་བོ་རྣམས་ཀྱི་སྐྱེ་བ་སྒྱུ་མ་དང༌།
དེ་བཞིན་དུ་བསོད་ནམས་དང་ཡེ་ཤེས་ཀྱི་ཚོགས་ཀྱི་མཐུས་རྣལ་འབྱོར་པ་རྣམས་ཀྱི་རྣལ་འབྱོར་པ་ཡེ་ཤེས་སྒྱུ་མ་སྐྱེའོ། ། རྒྱུ་དང་རྐྱེན་རྣམས་ཀྱང་སྒྱུ་མ་ལ་སོགས་པ་བཞིན་དུ། བཏགས་ན་དགའ་བ་སྟེ་ཐོག་མ་མེད་པའི་རྒྱུ་བརྒྱུད་པས་འབྲེལ་བའི་རང་བཞིན་ཡིན་པས་ཐམས་ཅད་མི་འགལ་བ་ཉིད་དོ། ། ཞེས་ལེགས་པར་བཤད་པ་འདི་ཉིད་ཐར་འདོད་དག་སྲོག་བཞིན་དུ་བསྟེན་པར་བྱའོ། ། གཉིས་པ་ནི། དགོངས་གཅིག་རྙིང་མར་འཇིག་རྟེན་མགོན་པོས་མི་ཉག་སྒོམ་རིམ་ལ། སྣང་བ་ཡོད་ནས་སེམས་ཡིན་ནམ་མེད་ནས་སེམས་ཡིན་དྲིས་པས། མེད་ནས་ཡིན་པའི་ལན་བཏབ་པ་དང༌། བླ་མ་ལྡུམ་ལྟ་བུ་ལ་དྲིས་པས་དེའི་ལན་ཇི་བཞིན་མ་བྱུང་ཞེས་བྲིས་གདའ་བ་ནི། འཇིག་རྟེན་མགོན་པོ་དང་མི་སྙག་སྒོམ་རིམ་ལྟ་བུའི་དྭོགས་པ་དྭོགས་དཔྱོད་དུ་མི་རིགས་ཏེ།
སྣང་བའམ་རྣམ་པ་ཐ་སྙད་དུ་ཡང་མེད་ན་སེམས་ཡིན་མིན་རྩོད་པའི་གཞི་མེད་པར་འགྱུར་བའི་ཕྱིར། དཔྱད་ན་ཡོད་པ་མ་ཡིན་པ་ལ་བསམ་ན་ནི་སྣང་བར་མ་ཟད་འདུས་མ་བྱས་པའི་ཆོས་ཐམས་ཅད་ཀྱང་སེམས་ཡིན་པར་འགྱུར་ལ། འདུས་མ་བྱས་པའི་ཆོས་སེམས་ཡིན་ན་ནི། སེམས་རྒྱུ་རྐྱེན་ལས་སྐྱེས་པ་མ་ཡིན་པར་ཡང་འགྱུར་བའི་ཕྱིར།
གསུམ་པ་དེ་ལས་འཕྲོས་པའི་མཐའ་ཅུང་ཟད་དཔྱད་པ་ནི། འོ་ན་དོན་གྱི་སྣང་བའམ་རྣམ་པ་གང་དག་དབུ་མ་པ་ཁྱེད་སེམས་མ་ཡིན་པར་འདོད་པ་དེ་ལ། བཅོམ་ལྡན་འདས་ཀྱིས། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་འབྱུང་བས་དོན་གྱི་རྣམ་པ་དང་སྣང་བ་ནི་སེམས་ཁོ་ནར་གྲུབ་བོ་སྙམ་ན།
དབུ་མ་པ་གང་དག་གིས་ནི་དོན་དམ་པར་དཔྱད་ན་སྣང་བ་སེམས་ཡིན་པ་འགོག་པ་ལ་མི་མཐུན་པ་མེད་དེ། བྱང་ཆུབ་སེམས་འགྲེལ་ལས། འདི་དག་ཐམས་ཅད་སེམས་ཙམ་ཞེས། ། ཐུབ་པའི་དབང་པོས་གང་བསྟན་པ། ། བྱིས་རྣམས་སྐྲག་པ་བསལ་ཕྱིར་ཏེ། ། དེ་ནི་ཡང་དག་ཉིད་དུ་མིན། ། ཞེས་དང༌། འཇུག་པ་ལས། མདོ་སྡེ་གང་ལས་ཕྱི་རོལ་སྣང་ཡོད་མིན། ། སེམས་ནི་སྣ་ཚོགས་སྣང་ངོ་ཞེས་གསུངས་པ། །
གཟུགས་ལ་ཤིན་ཏུ་ཆགས་གང་དེ་དག་ལ། ། གཟུགས་བཟློག་པ་དེ་དེ་ཡང་དྲང་དོན་ཡིན། ། ཞེས་དང༌། དབུ་མ་སྙིང་པོ་ལས། མདོ་ལས་སེམས་ཙམ་ཞེས་གསུངས་པ། ། བྱེད་པོ་ཟ་པོ་དགག་ཕྱིར་རོ། ། ཞེས་འབྱུང་ངོ༌། ། ཐ་སྙད་ཁས་ལེན་ཚུལ་ནི་རྣལ་འབྱོར་སྤྱོད་པའི་དབུ་མ་པ་དག ། ཐ་སྙད་ཙམ་དུ་སྣང་བ་སེམས་སུ་ཁས་བླངས་ནས་སེམས་ཀྱང་རང་བཞིན་མེད་པར་བརྗོད་དེ། དབུ་མ་རྒྱན་རྩ་འགྲེལ་ལས།
སེམས་ཙམ་ལ་ནི་བརྟེན་ནས་སུ། ། ཕྱི་རོལ་དངོས་མེད་ཤེས་པར་བྱ། ། ཚུལ་འདིར་བརྟེན་ནས་དེ་ལ་ཡང༌། ། ཤིན་ཏུ་བདག་མེད་ཤེས་པར་བྱ། ། སེམས་ཙམ་གྱི་ཚུལ་ལ་བརྟེན་ནས་མཚུངས་པར་ལྡན་པ་དང་བཅས་པའི་སེམས་ལས་ཕྱི་རོལ་ཏུ་འདོད་པ་བདག་དང་བདག་གི་དང་གཟུང་བ་དང་འཛིན་པ་ལ་སོགས་པ་རང་བཞིན་མེད་པར་ཚེགས་མེད་པ་ཁོ་ནར་རྟོགས་སོ། ། ཚུལ་འདི་ནི་རང་འབྱུང་བ་མེད་པས་སེམས་དེ་རང་བཞིན་མེད་པར་རྟོགས་སུ་ཟིན་ཀྱང༌། མཐའ་ཐམས་ཅད་སྤངས་པ་དབུ་མའི་ལམ་འདི་རྟོགས་ན་གཅིག་དང་དུ་མའི་རང་བཞིན་དང་བྲལ་བས་རང་བཞིན་མེད་པར་ཤིན་ཏུ་རྟོགས་སོ། ། ཞེས་འབྱུང་ལ། ཚུལ་འདིའི་ལམ་གྱི་སྒོ་ནས་གདུལ་བྱ་བཀྲི་བར་སྟོན་པ་ཉིད་ཀྱིས་ཀྱང་མ་གནང་བ་མ་ཡིན་ཏེ། ལང་གཤེགས་ལས།
སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཡང་དག་དམིགས་པར་གནས་ནས་སུ། ། སེམས་ཙམ་ལས་ཀྱང་ཤིན་ཏུ་བཟླ། ། སེམས་ཙམ་ལ་ནི་བཟླས་ནས་ཀྱང༌། ། སྣང་བ་མེད་ལ་ཤིན་ཏུ་བཟླ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་འབྱུང་ངོ༌། ། ཡང་སློབ་དཔོན་ལེགས་ལྡན་བྱེད་སོགས་མདོ་སྡེ་སྤྱོད་པའི་སློབ་དཔོན་དག་ན་རེ།
ཐ་སྙད་དུ་ནི་དོན་མེད་ལ་ཤེས་པ་ཡོད་པར་མི་རིགས་པས་དོན་ཤེས་གཉིས་ཀ་ཡོད་སྙམ་དུ་རིགས་ཏེ། འཕགས་པ་ས་བཅུ་པ་ལས། ས་བརྒྱད་པའི་བྱང་ཆུབ་སེམས་དཔའི་དབང་དུ་མཛད་ནས། དེས་རྡུལ་ཕྲ་རབ་ཕྲ་མོ་ཡང་རབ་ཏུ་ཤེས་ལ། ཆེན་པོར་གྱུར་པ་ཚད་མེད་པ་དང་རྣམ་པར་ཕྱེ་བ་ཡང་རབ་ཏུ་ཤེས་སོ། ། རྡུལ་ཕྲ་རབ་ཀྱི་རྣམ་པར་ཕྱེ་བ་ཚད་མེད་པ་ལ་མཁས་པ་ཡང་རབ་ཏུ་ཤེས་སོ། ། འཇིག་རྟེན་གྱི་ཁམས་གང་ན་སའི་ཁམས་ཀྱི་རྡུལ་ཕྲ་རབ་ཇི་སྙེད་པ་ཡང་རབ་ཏུ་ཤེས་ལ། དེ་བཞིན་དུ་ཆུའི་ཁམས་དང་མེའི་ཁམས་དང་རླུང་གི་ཁམས་ཀྱི་ཡང་རབ་ཏུ་ཤེས་སོ། ། ཞེས་གསུངས་པ་ཉིད་ཁུངས་སུ་འདྲེན་ནས་ཕྱི་དོན་མེད་ན་རྡུལ་ཕྲ་རབ་ཀྱི་གྲངས་ཇི་ལྟར་ཤེས་པར་འགྱུར་རོ། ། དབུ་མ་སྣང་བར།
རྣམ་པར་ཤེས་པ་བཞིན་དུ་ཕྱིའི་དོན་ཡང་གྲགས་པའི་ཕྱིར། གྲགས་པས་གནོད་པ་ཡང་ཡིན་ཏེ། རིགས་པས་རྣམ་པར་དཔྱད་ན་ནི་གཉིས་ཀ་ཡང་བཏགས་པའི་ཁུར་མི་བཟོད་པ་ཉིད་ཀྱིས་དངོས་པོའི་གནས་མི་ཐོད་ལ། ཐ་སྙད་ཀྱི་བདེན་པར་ནི་དངོས་པོ་གཉིས་ཀ་ཡང་གནག་རྫིའི་ཆུང་མ་ཡན་ཆད་ལ་གྲགས་པ་ཉིད་དོ། ། ཞེས་འབྱུང་ངོ༌། ། འཇིག་རྟེན་གྲགས་སྡེ་སྤྱོད་པའི་དབུ་མ་པ་དག་ནི། ཕྱི་དོན་ཤེས་པ་ལས་ཡན་གར་ཐ་སྙད་དུ་ཡོད་མེད་ནི་ཐ་སྙད་ཀྱི་རིགས་པས་འཐད་པ་བཅུག་ནས་ཡོད་མེད་གང་དུའང་རིགས་པར་མི་བརྗོད་དེ། དོན་ཤེས་སོགས་ཀྱི་ཐ་སྙད་པའི་འཁྲུལ་ཆོས་ནི་མ་བརྟགས་འཇིག་རྟེན་ན་ཇི་ལྟར་གྲགས་པ་ལྟར་འཇོག་པ་ལས་ཐ་སྙད་ཀྱི་རིགས་པ་དེ་དག་ཡོད་མེད་གང་དུའང་འཐད་པར་འཇོག་མི་ནུས་པའི་ཕྱིར་ཞེ་ན། འཇུག་པར། འཇིག་རྟེན་པ་ཡི་དེ་ཉིད་ལ་གནས་ལ། །
ཕུང་པོ་འཇིག་རྟེན་གྲགས་ངོར་ལྔ་ཅར་ཡོད། ། དེ་ཉིད་ཡེ་ཤེས་འཆར་བར་འདོད་པ་ན། ། རྣལ་འབྱོར་པ་ལ་དེ་ལྔ་འབྱུང་མི་འགྱུར། ། ཞེས་དང༌། དེ་ཕྱིར་འཇིག་རྟེན་གྱི། ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་འབྱུང་བ་ཉིད་ཀྱི་ཕྱིར་རོ། ། འཇིག་རྟེན་གསུམ་གྱི་མགོན་པོ་འབྲི་གུང་པས། ། དངོས་པོར་སྣང་བ་དེ་འཛིན་འཁྲུལ་བ་དང༌། ། ཤེས་ལས་ཐ་དད་མེད་སྣང་ཆ་འགའ་ཞིག །
ཐ་སྙད་མ་བརྟགས་གྲགས་པར་ཤེས་ཉིད་དུ། ། འཇོག་པ་འཇིག་རྟེན་ཉིད་དུ་མ་གྲགས་པ། ། མིན་ཏེ་རང་རིག་རང་ཡུལ་དུ་བཞག་པའི། ། ཡུལ་འདི་ཤེས་ལས་ཐ་དད་ཡུལ་མིན་པ། ། མྱོང་བ་འཇིག་རྟེན་པས་ཀྱང་གྲུབ་པ་བཞིན། ། འདི་ལྟའི་ཚུལ་ལ་དགོངས་ནས་སྣང་བ་ནི། ། རང་གི་སེམས་ཞེས་གནས་སྐབས་ལ་ལར་ཡང༌། ། གསུངས་པ་སྨན་པས་ནད་པར་ནད་དབང་གིས། ། དུག་ཀྱང་སྨན་དུ་གཏོང་བ་ཇི་ལྟ་བར། ། བསྟན་པ་དེ་བཞིན་འདིར་ཡང་ཤེས་བྱ་ཞེས། །
གསལ་བར་བཞེད་འདི་འཁྲུལ་དང་བྲལ་བའོ། ། ༈ སངས་རྒྱས་ཀུན་གྱི་སྐུ་གཅིག་དཔལ་ལྡན་འབྲི་གུང་པ། ། སངས་རྒྱས་ཀུན་གྱི་གསུང་གཅིག་དཀར་པོ་ཆིག་ཐུབ་དང༌། ། སངས་རྒྱས་ཀུན་གྱི་ཐུགས་གཅིག་དམ་ཆོས་དགོངས་གཅིག་མཆོག ། དེ་ལྟའི་སྐུ་གསུང་ཐུགས་དེ་འདིར་ནི་གསལ་བར་བྱ། ། ཞེས་བརྗོད་ནས། ༈ རྡོ་རྗེའི་གསུང༌། ཆོས་ཐམས་ཅད་བསམ་པ་སྐད་ཅིག་མའི་རང་གཟུགས་ཡིན་བྱ་བ་འདི་བཞུགས་ཞེས་པ་འདི་དག་པར་བཏོན་ན། འཁོར་འདས་ཀྱི་ཆོས་ཐམས་ཅད་གཞན་གྲགས་ཙམ་དུ་བཏགས་བཞག་གི་རྟེན་འབྲེལ་གྱིས་འཇོག་པ་ལས་ཡོད་མེད་ལ་སོགས་སྤྲོས་པ་གང་གིས་ཀྱང་མི་འཇོག་པས། ཆོས་ཐམས་ཅད་བསམ་པའི་རང་འབྲས་ལས་མ་གཏོགས་བདག་དང་གཞན་དང་གཉིས་ཀ་དང་རྒྱུ་མེད་ལས་བྱུང་པ་མ་ཡིན་ནོ་ཞེས་བྱ་བ་འདི་བཞུགས་སོ། །
བཏགས་ནས་བཞག་པའི་རྟེན་འབྲེལ་གྱི་དོན་ལ། གཞན་ལུགས་དགག ། རང་ལུགས་བཞག ། རྩོད་པ་སྤོང་བའོ། ། དང་པོ་ལ། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། ཤར་ཙོང་ཁ་པ་ཆེན་པོ་ན་རེ། རིན་ཆེན་ཕྲེང་བ་ལས།
སྐྱེས་བུ་ཁམས་དྲུག་འདུས་པའི་ཕྱིར། ། ཡང་དག་མ་ཡིན་ཇི་ལྟ་བར། ། དེ་བཞིན་ཁམས་ནི་རེ་རེ་ཡང༌། ། འདུས་ཕྱིར་ཡང་དག་ཉིད་དུ་མིན། ། ཞེས་གསལ་བར་གསུངས་སོ། ། རྐང་པ་དང་པོའི་དོན་ནི་སྐྱེས་བུ་ཁམས་དྲུག་འདུས་པ་ལ་བརྟེན་ནས་བཏགས་པའི་ཕྱིར་ཞེས་པའོ། ། རྐང་པ་གསུམ་པ་དང་བཞི་པའི་དོན་ནི་ཆ་དང་ཆ་ཅན་མེད་པ་མི་སྲིད་པས་ཁམས་རེ་རེ་ཡང་ཆ་དུ་མ་འདུས་པ་ལ་བརྟེན་ནས་བཏགས་པའི་ཕྱིར། ཡང་དག་ཏུ་སྟེ་རང་གི་ངོ་བོས་གྲུབ་པ་མིན་ནོ། ། དེ་ཡང་ཆ་ཤས་འདུས་པ་ལ་བརྟེན་ནས་བཏགས་པ་ཡིན་ན་ཆ་བཅས་དང་ཆ་ཅན་དེ་དེའི་གཞིར་འཇོག་ཏུ་མི་རུང་ལ། དེ་གཉིས་ལས་ངོ་བོ་ཐ་དད་པ་ཡང་དེའི་གཞིར་མི་སྲིད་པའོ། །
བུམ་པ་ལ་སོགས་པ་རྣམས་རྟོག་པས་བཞག་ལུགས་ཀྱི་ཆ་དེ་ཙམ་ཞིག་ཐག་པ་ལ་སྦྲུལ་དུ་བཏགས་པ་དང་འདྲ་བ་ཡིན་ཀྱང༌། བུམ་སོགས་རྣམས་དང་ཐག་པའི་སྦྲུལ་གཉིས་ཡོད་མེད་དང་བྱ་བ་བྱེད་པར་ནུས་མི་ནུས་སོགས་ནི་གཏན་མི་འདྲ་སྟེ། དེ་གཉིས་ཀྱི་ཐ་སྙད་ངེས་པར་བྱ་དགོས་མི་དགོས་དང༌། ཐ་སྙད་བྱེད་པ་ལ་གནོད་པ་ཡོད་མེད་སོགས་རྣམ་པ་ཐམས་ཅད་མི་མཚུངས་པའི་ཕྱིར། རྟོག་པས་བཞག་པ་དེ་ལ་རང་རང་གི་བྱ་བྱེད་འཐད་པ་ནི། ཚིག་དང་དོན་གྱིས་འགྲེལ་མཛད་རྣམས་ཀྱི་ནང་ནས་སངས་རྒྱས་བསྐྱངས་དང་ཞི་བ་ལྷ་དང་སློབ་དཔོན་འདི་གསུམ་གྱི་འཕགས་པ་ཡབ་སྲས་གཉིས་ཀྱི་འགྲེལ་ལུགས་ཐུན་མོང་མ་ཡིན་པའོ། ། དབུ་མའི་ལྟ་བ་མཐར་ཐུག་པའི་དཀའ་ས་ཡང་འདི་ཉིད་དོ་ཞེས་རྒྱ་ཆེར་སྨྲས་སོ། ། གཉིས་པ་ནི། ཁྱེད་ཀྱི་ཆོས་ཐམས་ཅད་རྟོག་པ་དང་མིང་ཙམ་གྱིས་བཏགས་ནས་བཞག་གོ་ཞེས་ཚིག་ཏུ་རྒྱ་བསྐྱེད་དེ་སྨྲས་པ་དེས་ནི། ཞེན་དོན་ལ་ཆོས་ཐམས་ཅད་རྟོག་པ་དང་མིང་གིས་བཞག་པ་ཉིད་ཆེས་འགོག་པར་བྱེད་པའི་སྒྱུ་ཐབས་བླ་ན་མེད་པར་བྱེད་པར་གསལ་ཏེ།
དེ་ལས་མི་རིགས་པ་ཅི་ཞིག་ཡོད་པའི་ཕྱིར་ཏེ། འདི་ལྟར་བཏགས་བཞག་གི་དོན་བཏགས་པ་དང་མིང་ཙམ་གྱི་ཤེས་ངོར་སྒྱུ་མ་དང་ཡ་མ་བརླ་ལྟ་བུར་སྣང་བ་ཙམ་གྱི་དོན་ལས་ཐ་སྙད་དེ་དང་དེ་ལྟར་གྲུབ་པར་ངེས་པའི་བྱ་བ་ཡོད་དགོས་པ་མིན་པ་དང༌། དེར་ཐ་སྙད་བྱེད་པ་ལྟར་དེར་གྲུབ་ལ་ཚད་མས་གནོད་པ་མེད་པར་ཚད་གྲུབ་ཀྱིས་ཡོད་པ་མིན་པར་རང་བཞིན་གྱིས་དབེན་པར་འཆད་དགོས་རྒྱུ་ལ་བཏགས་བཞག་གི་དོན་ནི་ཁྱེད་དེ་ལས་བཟློག་སྟེ་སྨྲ་བར་བྱེད་པ་ཉིད་ཀྱི་ཕྱིར།

བུམ་སོགས་རྟོག་པས་བཞག་ལུགས་ཀྱི་ཆ་ཐག་པ་ལ་སྦྲུལ་དུ་བཏགས་པ་དང་འདྲའོ་ཞེས་བརྗོད་ཀྱང་བུམ་སོགས་རྣམས་དང་ཐག་པའི་སྦྲུལ་གཉིས་ཡོད་མེད་དང་བྱ་བྱེད་ནུས་མི་ནུས་སོགས་གཏན་མི་འདྲ་ན། བུམ་སོགས་རྟོག་པས་བཞག་ལུགས་དང་ཐག་པ་ལ་སྦྲུལ་དུ་བཏགས་ལུགས་འདྲ་བའི་སྐབས་མེད་དེ། ཁྱེད་བུམ་པའི་གདགས་གཞི་ལ་བུམ་པར་བཏགས་པའི་བུམ་པ་དོན་བྱེད་པའི་བུམ་པར་གྲུབ་ན་བཏགས་པ་དེ་ཉིད་བུམ་པར་སོང་ཞིང་བུམ་པ་ཡིན་པ་ལས་བུམ་པ་མ་ཡིན་པར་མི་འགྱུར་བས། དེ་དང་སྦྲུལ་གྱི་གདགས་གཞི་ཐག་པ་ལ་སྦྲུལ་དུ་བཏགས་པའི་སྦྲུལ་དོན་བྱེད་པའི་སྦྲུལ་དུ་མ་གྲུབ་པས་དེ་ཉིད་སྦྲུལ་དུ་སོང་ཞིང་སྦྲུལ་ཡིན་པའི་སྐབས་མེད་པ་གཉིས་ཇི་ལྟར་བཏགས་ནས་བཞག་པར་མཐུན་པའམ་འདྲ་བར་མཚུངས་པའི་སྐབས་ཇི་ལྟར་ཡོད་པའི་ཕྱིར་ཏེ། ཁྱེད་ཀྱི་བཏགས་བཞག་གི་བུམ་པ་ཞེས་པ་དེ་ནི་ཚིག་གི་ཟོལ་གྱིས་ཅི་ལྟར་སྨྲ་ཡང་བུམ་པ་དོན་བྱེད་པ་ཅན་གྱི་རྫས་གྲུབ་པ་ཞིག་ཚད་གྲུབ་ཏུ་སྨྲ་བ་དང༌། ཐག་པ་ལ་སྦྲུལ་གྱི་དོན་བྱེད་པས་གཏོང་བའི་རྫས་སུ་མ་གྲུབ་པར་བཏགས་པའི་ཆ་གཉིས་འདྲའོ། ། ཞེས་བསྐལ་པར་སྨྲས་ཀྱང་དེ་གཉིས་འདྲ་བར་སེམས་པ་གང་ཟག་བློ་གྲོས་ཀྱི་ནོར་ཅན་སུའི་རྒྱུད་ལའང་མི་འཆར་བའི་ཕྱིར། ཁྱེད་ཅག་གིས་བྱང་ཆུབ་སེམས་དཔའ་བདུད་ཀྱི་སྤྱོད་ཡུལ་ལས་འདས་པ་དག་ལ་ཚིག་དེ་དག་གིས་དྲིད་ཅིང་བསླུ་བར་ནུས་པའི་གླགས་རྙེད་པར་མི་འགྱུར་ཏེ། དེས་ན་ཁྱེད་ཅག་ཆོས་ཐམས་ཅད་བཏགས་བཞག་ཙམ་དུ་ཚིག་གི་ཟོལ་གྱི་ཐར་འདོད་རྣམས་ལ་སྨྲས་ནས་དོན་ལ་ཚུར་མཐོང་ལ་ཇི་ལྟར་སྣང་བས་རྫས་འདི་ཉིད་ལྟར་དོན་བྱེད་པར་བདེན་པ་ཉིད་དུ་བསྒྲུབ་པར་བྱེད་པ་འདི་ནི་རི་དྭགས་ཀྱི་རྔ་མ་བསྟན་ནས་བོང་བུའི་ཤ་འཚོང་བར་བྱེད་པ་ལྟ་བུ་འདི་ནི། བཅོམ་ལྡན་འདས་དང་འཕགས་པ་ཀླུ་སྒྲུབ་སོགས་སངས་རྒྱས་དང་བྱང་ཆུབ་སེམས་དཔའ་སེམས་དཔའ་ཆེན་པོ་དག་གིས་ལེགས་པར་ཕྱེས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ནི་མ་ཡིན་ཏེ། རྒྱལ་བ་སྲས་བཅས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལ་ནི།
གདགས་གཞི་རྡུལ་རྫས་སོགས་ལ་བུམ་པར་བཏགས་ཀྱང་དཔྱད་པ་དང་འཕགས་པའི་ཡང་དག་པའི་གཟིགས་ངོ་ན་དོན་བྱེད་པའི་བུམ་པའི་དངོས་པོར་མ་གྲུབ་པའི་ཕྱིར་ཏེ། དེ་ལྟའི་བུམ་པའི་དངོས་སྣང་གི་ཤེས་པའི་ཆ་དེ་ནི་བཏགས་བཞག་ཙམ་གྱི་ཆོས་ཡིན་པའི་ཕྱིར། དངོས་པོར་སྣང་བའི་ཤེས་པའང་འཁྲུལ་པ་ཉིད་ཀྱི་མ་རིག་པའི་མཐུ་ལས་བྱུང་བའི་ཕྱིར་དེ་ལྟའི་ཡོད་པས་ནི་ཡོད་གོ་ནམ་ཡང་མི་ཆོད་པའི་ཕྱིར། ཇི་སྐད་དུ། འཇུག་པ་ལས། སླར་ཡང་དེ་ལས་བདག་ཉིད་ཆེན་པོས་སེམས། ། གཏི་མུག་ལས་ལས་སྐྱེས་པར་ཅི་ཕྱིར་གསུངས། ། ཞེས་དང༌། འཕགས་པ་ས་བཅུ་པ་དེ་ཉིད་ལས། རྣམ་པར་ཤེས་པ་མ་རིག་པ་དང་འདུ་བྱེད་ཀྱི་རྒྱུ་ཅན་དུ་གསུངས་ཀྱི།
རང་གི་མཚན་ཉིད་ཀྱིས་གྲུབ་པར་ནི་མ་ཡིན་ནོ། ། གལ་ཏེ་རྣམ་པར་ཤེས་པ་རང་གི་བདག་ཉིད་ཀྱིས་གྲུབ་པར་འགྱུར་ན་ནི། དེ་མ་རིག་པའམ་འདུ་བྱེད་ལ་མི་ལྟོས་པར་འགྱུར་བ་ཞིག་ན་ལྟོས་པ་ཡང་ཡིན་ནོ། ། དེའི་ཕྱིར་རྣམ་པ་ཐམས་ཅད་དུ་རྣམ་པར་ཤེས་པ་རང་བཞིན་གྱིས་ཡོད་པ་མ་ཡིན་པ་ཁོ་ན་སྟེ། རབ་རིབ་ཅན་གྱིས་དམིགས་པའི་སྐྲ་ཤད་ལ་སོགས་པ་ལྟར་ཕྱིན་ཅི་ལོག་གི་རྐྱེན་ཡོད་ན་ཡོད་པའི་ཕྱིར། དེ་ཁོ་ན་ལྟར་ཕྱིན་ཅི་ལོག་གི་རྐྱེན་མེད་ན་མེད་པའི་ཕྱིར་སྙམ་དུ་བསམ་པའོ། ། ཞེས་འབྱུང་ངོ༌། ། དོན་གྱི་དབང་འདིའི་ཕྱིར་རྒྱལ་བ་སྲས་བཅས་ཀྱིས། བཏགས་བཞག་གི་དངོས་ཆོས་སུ་སྣང་བ་འདི་ནི་དཔེར་ན་ཐག་པ་ལ་སྦྲུལ་གྱི་དངོས་པོར་འཁྲུལ་བར་སྣང་ཡང་སྦྲུལ་དུ་བཏགས་པའི་འཁྲུལ་རྐྱེན་ལས་དེར་སྣང་ཙམ་མ་གཏོགས། དེ་སྦྲུལ་དུ་མེད་པ་བཞིན་སྟོང་པ་ཉིད་ལ་དངོས་པོར་འཁྲུལ་པར་སྣང་ཡང་དངོས་པོར་བཏགས་པའི་ཐོག་མེད་ཀྱི་བག་ཆགས་ཀྱི་འཁྲུལ་རྐྱེན་ལས་དེ་སྣང་ཙམ་མ་གཏོགས་དེར་དངོས་པོ་ཐམས་ཅད་གདོད་མ་ནས་རང་བཞིན་གྱིས་དབེན་པ་ཉིད་ཀྱི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཆེས་ཟབ་པ་དང་ནམ་མཁའི་ངང་ཚུལ་ལོ་ཞེས་རྒྱ་ཆེར་གསུངས་སོ། །
དེས་ན་འཁོར་འདས་ཀྱི་ཆོས་ཐམས་ཅད་ཀྱང་མ་དཔྱད་ན་ཤེས་བྱ་རྟེན་འབྲེལ་དང་མཐུན་པར་སྨྲ་བའི་འཇིག་རྟེན་གྱི་བློའི་རྗེས་བརྗོད་དུ་བྱེད་ན་འཁོར་འདས་ཀྱི་ཆོས་འདི་ཐམས་ཅད་བདག་དང་གཞན་དང་གཉིས་ཀ་དང་རྒྱུ་མེད་སོགས་ལས་སྐྱེ་བ་མེད་ཀྱང་བཏགས་བཞག་གི་རྟེན་འབྱུང་ཙམ་ལས་སྐྱེས་སོ་འབྱུང་ངོ་ཞེས་བརྗོད་ནས་དེ་ཙམ་གྱིས་བྱུང་བ་དང་སྐྱེས་པའི་དངོས་པོ་དེ་ནི་དཔྱད་པ་ན་དངོས་པོ་དང་སྐྱེ་བར་མི་འགྲུབ་པ་ཉིད་ཀྱི་ཕྱིར། ཆོས་ཐམས་ཅད་རྟེན་ཅིང་འབྲེལ་པར་འབྱུང་བར་ཁོང་དུ་ཆུབ་ན་ཆོས་ཐམས་ཅད་སྟོང་པ་ཉིད་དུ་ཡང་ཁོང་དུ་ཆུབ་པར་འགྱུར་ཏེ། ཇི་སྐད་དུ། ཕན་ཚུན་དོན་ལ་བརྟེན་པའི་གྲུབ་པ་ནི། ། གྲུབ་མིན་ཉིད་ཅེས་དམ་པ་རྣམས་ཀྱིས་གསུངས། ། ཞེས་འབྱུང་ལ། དེ་ཉིད་ཀྱི་ཕྱིར། ཕན་ཚུན་བཏགས་ནས་བཞག་པའི་གྲུབ་པ་ནི། ། གྲུབ་མིན་ཉིད་ཅེས་དམ་པ་རྣམས་ཀྱིས་གསུངས། ། ཞེས་འདོན་པ་འགྱུར་ལ།
འདིའི་འཐད་པ་ནི། དཔལ་མགོན་ཀླུ་སྒྲུབ་ཀྱིས་ཀྱང༌། དངོས་པོ་ལྟོས་གྲུབ་གང་ཡིན་པ། ། དེ་མ་གྲུབ་ན་ཇི་ལྟར་ལྟོས། ། ཅི་སྟེ་གྲུབ་པ་ལྟོས་ཤེ་ན། ། དེ་ནི་ལྟོས་པར་མི་རིགས་སོ། ། ཞེས་དང༌། འཇུག་འགྲེལ་ལས། འདིའི་དོན་ཡང་འདི་ཡིན་ཏེ། གལ་ཏེ་རྣམ་པར་ཤེས་པ་ནུས་པ་ལ་ལྟོས་ནས་འགྲུབ་ན།
དེ་འགྲུབ་པའམ་མ་གྲུབ་པ་ཞིག་ནུས་པ་ལ་ལྟོས་གྲང༌། གལ་ཏེ་མ་གྲུབ་པ་ཡིན་ན་ནི་མ་གྲུབ་པའི་བོང་བུའི་རྭ་ལྟར་ནུས་པ་ལ་མི་ལྟོས་སོ། ། འོན་ཏེ་གྲུབ་པ་ལ་ལྟོས་ན་ནི་གྲུབ་པའི་ཕྱིར་དེར་ལྟོས་པར་མི་རུང་ངོ༌། ། དེའི་ཕྱིར་ཕན་ཚུན་དོན་ལ་བརྟེན་པའི་གྲུབ་པ་ནི་གྲུབ་པ་མིན་ཞེས་མཁྱེན་རབ་མངའ་བ་རྣམས་ཀྱིས་གསུངས་སོ། ། ཞེས་གསུངས་སོ། ། ལྟོས་བཞག་གམ་མིང་གིས་བཞག་པའི་ཆོས་ལ་ནི་དཔྱད་བཟོད་པ་སྲིད་པ་མིན་པས་དེ་ལྟ་བུའི་ཆོས་ལ་ཐ་སྙད་དུ་ཡང་གནས་ཚུལ་ལ་སེམས་པ་ན་དངོས་པོ་དང་དངོས་པོ་མེད་པ་དང་ཡོད་པ་དང་མེད་པ་སོགས་ཚད་གྲུབ་ཀྱི་དོན་བྱེད་པར་བདེན་པའི་ཆོས་འགར་ཡང་མེད་པ་ཉིད་དུ་གསལ་ཏེ། དཔེར་ན་ཐག་པ་ལ་སྦྲུལ་དུ་བཏགས་ཀྱང་སྦྲུལ་དུ་དོན་བྱེད་པར་བདེན་པ་ཅན་ཐ་སྙད་དུ་ཡང་མེད་པ་ཇི་ལྟ་བ་དེ་ལྟའི་ཕྱིར། རྟེན་འབྲེལ་བཏགས་བཞག་ཙམ་མིན་པར་ཚུར་མཐོང་ལ་ཇི་ལྟར་དངོས་པོ་རྫས་གྲུབ་པར་དོན་བྱེད་པར་བདེན་པ་ཅན་དུ་སྣང་བ་དེ་ལྟ་ཚད་མས་དེ་གྲུབ་ཏུ་ཡོད་ན་ནི་དེ་ཉིད་ཀྱི་ཕྱིར། དེ་ལྟའི་དངོས་པོ་དེ་ཡང་དེར་དཔྱད་བཟོད་དུ་འགྱུར་བས་ཆོས་ཅན་དངོས་པོ་འདི་ཉིད་ཆོས་ཉིད་སྟོང་པ་ཉིད་དུ་ཇི་ལྟར་རིགས། དེར་མི་རིགས་ན་ནི།
རྒྱལ་བའི་ཡུམ་ལས། གཟུགས་ལས་གཟུགས་ཀྱི་དེ་བཞིན་ཉིད་གཞན་དུ་མེད་དོ་ཞེས་ཇི་སྐད་དུ་གསུངས་པ་སྒྲ་ཇི་བཞིན་དུ་འཆད་མི་ནུས་པར་འགྱུར་ལ། དེ་ལྟར་འཆད་མི་ནུས་ན་ནི་རང་ཉིད་དབུ་མ་པ་བླ་ན་མེད་པར་དྲེགས་པའི་ང་རྒྱལ་དེ་ཐོང་ཞིག ། དེས་ན་རྒྱལ་བ་སྲས་དང་བཅས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་འདིར། བཏགས་བཞག་གི་ཆོས་ཐམས་ཅད་ཐག་ཁྲའི་སྦྲུལ་ལྟར་དེ་དེར་མ་གྲུབ་པ་ཁོ་ནར་བསྟན་པ་ལས་ཁྱེད་ལྟར་དེ་གྲུབ་དང་དེ་ཡོད་དུ་བསྟན་པ་ན་ངེས་པའི་དོན་དུ་འགར་ཡང་མེད་དེ། འཕགས་པ་རྒྱ་ཆེར་རོལ་པ་ལས། ཤཱཀྱའི་སྲས་པོ་བརྟེན་ཅིང་འབྱུང་བའི་ཆོས། ། དངོས་པོ་མེད་པའི་ངོ་བོ་ཉིད་དུ་རྟོགས། ། ནམ་མཁའ་ལྟ་བུའི་སེམས་དང་རབ་ལྡན་པ། ། གཡོ་ལྡན་དཔུང་བཅས་ཚོགས་ཀྱིས་རྫི་བ་མེད། །
ཅེས་བཏགས་ཆོས་དོན་བྱེད་པ་ཐ་སྙད་ཚད་གྲུབ་ཀྱི་དངོས་པོས་སྟོང་པར་བཤད་ཅིང༌། ཁྱད་པར་བཏགས་བཞག་རྟེན་འབྲེལ་ལ་སྐྱེ་འགག་སོགས་ཀྱི་ཆོས་དབེན་པར་ཟད་དེ། མདོ་སྡུད་པར། བྱང་ཆུབ་སེམས་དཔའ་གང་ཞིག་རྟེན་ཅིང་འབྲེལ་འབྱུང་བ། ། སྐྱེ་མེད་ཟད་པ་མེད་པར་ཤེས་རབ་འདི་ཤེས་ཏེ། ། ཉི་མ་སྤྲིན་མེད་འོད་ཟེར་འཕྲོ་བས་མུན་བསལ་ལྟར། ། མ་རིག་ཐིབས་པོ་བཅོམ་ནས་རང་བྱུང་ཐོབ་པར་འགྱུར། ། ཞེས་དང༌། རྒྱལ་བའི་ཡུམ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་ཆོས་ཐམས་ཅད་བཏགས་བཞག་གི་ཆོས་དང་གང་བཏགས་ཆོས་གང་དག་དངོས་པོའི་ངོར་མི་དམིགས་པར་གསུངས་པ་ལས་དངོས་པོའི་ངོ་བོར་དོན་བྱེད་པར་གསུངས་པ་མེད་དེ། ཡུམ་ལས།
བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་འདི་ནི་མིང་ཙམ་མོ། ། མིང་དེ་ཡང་མི་དམིགས་ཏེ། ངག་གི་དངོས་པོ་ཉིད་མིང་ཞེས་བགྱིའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཡང་མ་མཆིས་མ་དམིགས་ཏེ། མིང་ཇི་ལྟ་བ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཇི་ལྟ་བར་མིང་ཡང་དེ་བཞིན་ཏེ། ཆོས་འདི་གཉིས་ནི་མ་མཆིས་ཤིང་མ་དམིགས་ན་ཞེས་སོགས་རྒྱ་ཆེར་གསུངས་སོ། ། རིགས་པ་དྲུག་ཅུ་པ་ལས། དེ་དང་དེ་བརྟེན་གང་བྱུང་དེ། ། རང་གི་དངོས་པོར་སྐྱེས་མ་ཡིན། ། རང་གི་དངོས་པོར་གང་མ་སྐྱེས། །
དེ་ནི་སྐྱེ་ཞེས་ཇི་སྐད་བྱ། ། ཞེས་དང༌། རྟེན་ཅིང་འབྲེལ་འབྱུང་གི་ཆོས་ལ་འདུས་བྱས་ཀྱི་དངོས་པོ་ཚད་གྲུབ་ཀྱི་རང་བཞིན་ཐ་སྙད་དུ་ཡང་ཡོད་པ་མིན་ཏེ། ཡུམ་ལས། ཆོས་ཐམས་ཅད་ཀྱི་རང་བཞིན་གཅིག་པུ་རང་བཞིན་པ་མ་ཡིན་མངོན་པར་འདུས་མ་བྱས་པ་ཤེས་ཤིང་མཐོང་ན་ཆགས་པའི་མཐའ་ཐམས་ཅད་སྤངས་པ་ཡིན་ནོ། ། ཞེས་དང༌། བཏགས་བཞག་གི་ཆོས་དོན་བྱེད་པ་ཀུན་རྫོབ་འཁྲུལ་ངོར་ཡིན་གྱི་དོན་ལ་མི་འགྲུབ་པ་ནི། སློབ་དཔོན་ཞི་བ་འཚོས་ཀྱང༌། མ་བཏགས་གཅིག་པུར་ཉམས་དགའ་ཞིང༌། ། སྐྱེ་དང་འཇིག་པའི་ཆོས་ཅན་པ། །
དོན་བྱེད་པ་དག་ནུས་རྣམས་ཀྱི། ། རང་བཞིན་ཀུན་རྫོབ་ཡིན་པར་རྟོགས། ། ཞེས་དང༌། རྟེན་འབྲེལ་གྱི་ཆོས་ཕུང་ལྔ་སོགས་དོན་བྱེད་པས་སྟོང་པ་ནི་ཉན་ཐོས་ཀྱི་མདོར་ཡང༌། བཅོམ་ལྡན་འདས་ཀྱིས། གཟུགས་ནི་དབུ་བ་རྡོས་པ་འདྲ། ། ཚོར་བ་ཆུ་ཡི་ཆུ་བུར་བཞིན། ། འདུ་ཤེས་སྨིག་རྒྱུ་ལྟ་བུ་སྟེ། ། འདུ་བྱེད་རྣམས་ནི་ཆུ་ཤིང་བཞིན། ། རྣམ་ཤེས་སྒྱུ་མ་ལྟ་བུ་སྟེ། །
ཉི་མའི་གཉེན་གྱིས་བཀའ་བསྩལ་ཏོ། ། ཞེས་དང༌། ཚིག་གསལ་ལས། འདིར་བཅོམ་ལྡན་གྱིས་དངོས་པོ་རྣམས་འབྱུང་བ་རྒྱུ་དང་རྐྱེན་ལས་ལྟོས་པ་ཡོངས་སུ་གསལ་བར་མཛད་པ་ན། དངོས་པོ་རྣམས་རྒྱུ་མེད་པ་དང༌། རྒྱུ་གཅིག་པུ་དང་མི་མཐུན་པའི་རྒྱུ་ལས་བྱུང་བ་དང༌། རང་དང་གཞན་དང་གཉིས་ཀ་བྱས་པ་ཉིད་བཀག་པར་འགྱུར་ལ། ཞེས་རྒྱས་པར་འབྱུང་བ་དང༌། ཁྱེད་ཀྱི་རྟེན་འབྲེལ་གྱི་སྐྱེ་བ་ལ་ནི། འབྲས་བུ་རང་གི་རྒྱུ་ལས་སྐྱེ་བ་དང༌།
རྒྱུ་ལས་འབྲས་བུ་ཐ་སྙད་ཚད་གྲུབ་པར་གཞན་སྐྱེ་སྨྲ་བ་དེ་ནི་རྒྱལ་བ་སྲས་བཅས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལེགས་པར་སྤངས་པ་ཉིད་ཡིན་ནོ། །
དེས་ན་བཏགས་བཞག་གི་རྟེན་འབྲེལ་གྱི་སྐྱེ་འགག་དང་འཆི་འཕོ་སོགས་ནི་སྐྱེ་འགག་དང་འཆི་འཕོ་སོགས་རང་རང་ངོ་བོས་སྟོང་བ་ལས་སྐྱེ་འགག་འཆི་འཕོ་སོགས་ཐ་སྙད་ཚད་མས་འགར་ཡང་གྲུབ་པ་མེད་དེ། སློབ་དཔོན་ཀླུས། རྒྱུ་དང་རྐྱེན་དང་ལྡན་སྐྱེ་བ། ། ནམ་ཡང་རྣམ་གཉིས་ཤེས་པར་བྱ། ། བྱེད་པ་པོ་ལས་སོགས་པས་དབེན། ། གསོག་གསོབ་སྟོང་སོགས་སྙིང་པོ་མེད། ། དེ་ལྟར་ཤེས་རབ་ཀྱིས་མཐོང་གང༌། ། ཅི་ཕྱིར་ཇི་ལྟར་གང་དུ་ཅི། ། སྙམ་པའི་རྟོག་སྨྲ་སོགས་སྤངས་པ། །
ཆུ་ཟླའི་གཟུགས་བརྙན་ཇི་བཞིན་པ། ། དེ་བཞིན་འདི་ནས་འཆི་འཕོ་བ། ། འགག་མེད་འགྲོ་བར་སྐྱེ་བར་སྣང༌། ། ཞེས་འབྱུང་ལ། ཁྱད་པར་བཏགས་བཞག་གི་དངོས་ཆོས་ཀྱི་ཚུལ་ཕྲ་མོ་འདིར་ནི་དངོས་པོའི་སྐྱེ་འགག་རྟག་ཆད་ལ་སོགས་ཀྱི་དོན་བྱེད་པས་དབེན་པ་ལས་དོན་བྱེད་པར་ཡོད་པ་ཆེས་འགོག་པ་ཡིན་ཏེ། སློབ་དཔོན་ཀླུས། འགྲོ་ཀུན་རྒྱུ་དང་འབྲས་བུ་སྟེ། ། འདི་ལ་སེམས་ཅན་གཞན་ཅི་ཡང་མེད། ། སྟོང་པ་ཁོ་ནའི་ཆོས་རྣམས་ལས། ། སྟོང་པའི་ཆོས་རྣམས་འབྱུང་བ་ཟད། །
བདག་དང་བདག་གི་མེད་པའི་ཆོས། ། ཁ་ཐོན་མར་མེ་མེ་ལོང་རྒྱ། ། མེ་ཤེལ་ས་བོན་སྐྱུར་དང་སྒྲས། ། ཕུང་པོ་ཉིང་མཚམས་སྦྱོར་བ་ཡང༌། ། མི་འཕོ་བར་ཡང་མཁས་རྟོགས་བྱ། ། ཤིན་ཏུ་ཕྲ་བའི་དངོས་ལ་ཡང༌། ། གང་གི་ཆད་པར་རྣམ་བརྟགས་པ། ། རྣམ་པར་མི་མཁས་དེ་ཡི་ནི། ། རྐྱེན་ལས་བྱུང་བའི་དོན་མ་མཐོང༌། ། འདི་ལ་བསལ་བྱ་གང་ཡང་མེད། །
བཞག་པར་བྱ་བ་ཅི་ཡང་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་པ་འདི་ནི་རྟེན་འབྲེལ་སྐྱེ་འགག་གི་ཆོས་སུ་སྣང་བ་ལ་དངོས་པོ་སྐྱེ་འགག་གི་ཆོས་ཀྱིས་དབེན་པ་ནི་སྔར་ཡོད་ཀྱི་བསལ་བ་དང་ཕྱིས་འབྱུང་གིས་བཞག་པ་གང་ཡང་མིན་པས་ཆོས་དེའི་རང་བཞིན་ནི་དེ་ཡིན་ལ་དེར་ཁོང་དུ་ཆུབ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཞེས་གསུངས་སོ། ། བཏགས་བཞག་རྟེན་འབྲེལ་གྱི་ཆོས་ལ་དངོས་པོའི་དོན་བྱེད་པ་ཡོད་པ་འདི་ནི་རྒྱལ་བ་ཉིད་ཀྱི་ལུང་བསྟན་པའི་ཐེག་པ་ཆེན་པོ་དབུ་མའི་ཤིང་རྟ་པ་རྣམས་ཀྱིས་ལེགས་པར་བཀག་པ་ཡིན་ཏེ། མགོན་པོ་ཀླུས། སྐྱེ་དང་གནས་དང་འཇིག་པ་དག ། མ་གྲུབ་ཕྱིར་ན་འདུས་བྱས་མེད། ། འདུས་བྱས་རབ་ཏུ་མ་གྲུབ་པས། །
འདུས་མ་བྱས་ན་ཇི་ལྟར་གྲུབ། ། རྨི་ལམ་ཇི་བཞིན་སྒྱུ་མ་བཞིན། ། དྲི་ཟའི་གྲོང་ཁྱེར་ཇི་བཞིན་དུ། ། དེ་བཞིན་སྐྱེ་དང་དེ་བཞིན་གནས། ། དེ་བཞིན་དུ་ནི་འཇིག་པ་གསུངས། ། ཞེས་དང༌། སློབ་དཔོན་འཕགས་པ་ལྷས། དངོས་པོའི་སྐྱེ་བ་ཡོད་པ་དང༌། སྐྱེ་བ་འགག་པའི་མེད་པ་ལ་སོགས་པ་དོན་བྱེད་པར་མི་རིགས་ཞེས། ཇི་སྐད་དུ།
འབྲས་བུ་ཡོད་ཉིད་གང་འདོད་དང༌། ། འབྲས་བུ་མེད་ཉིད་གང་འདོད་ལ། ། ཁྱིམ་གྱི་དོན་དུ་ཀ་བ་ལ། ། སོགས་པའི་རྒྱན་ནི་དོན་མེད་འགྱུར། ། ཞེས་དང༌། ད་ལྟ་བ་ཡིས་དངོས་པོ་ནི། ། དེ་ཉིད་ལས་བྱུང་མ་ཡིན་ཞིང༌། ། མ་འོངས་ལས་བྱུང་ཡོད་མིན་ལ། ། འདས་པ་ལས་ཀྱང་ཡོད་མིན་ལ། ། སྐྱེས་པ་ལ་ནི་འོང་བ་དང༌། །
དེ་བཞིན་འགག་ལ་འགྲོ་བ་མེད། ། དེ་ལྟ་ཡིན་ན་ཇི་ལྟ་བུར། ། སྲིད་པ་སྒྱུ་མ་འདྲ་མ་ཡིན། ། ཞེས་དང༌། དངོས་པོར་གྲུབ་པ་མཐའ་གཞན་འགོག་པའི་རིགས་པ་རྒྱ་བསྐྱེད་དེ་གསུངས་པ་ནི། ཇི་སྐད་དུ། དངོས་པོ་དངོས་ལས་མི་སྐྱེ་སྟེ། ། དངོས་པོ་དངོས་མེད་ལས་མི་སྐྱེ། ། དངོས་མེད་དངོས་ལས་མི་སྐྱེའོ། ། དངོས་པོ་དངོས་པོར་མི་འགྱུར་ཏེ། །
དངོས་མེད་དངོས་པོར་མི་འགྱུར་རོ། ། དངོས་མེད་དངོས་མེད་མི་འགྱུར་ཏེ། ། དངོས་པོ་དངོས་མེད་མི་འགྱུར་རོ། ། སྐྱེ་བཞིན་པ་ནི་ཕྱེད་སྐྱེས་ཕྱིར། ། སྐྱེ་བཞིན་པ་ནི་སྐྱེ་མི་འགྱུར། ། ཡང་ན་ཐམས་ཅད་སྐྱེ་བཞིན་པ། ། ཉིད་ནི་ཡིན་པར་ཐལ་བར་འགྱུར། ། སྐྱེ་བཞིན་པ་ཡི་བདག་ཉིད་དུ། ། བྱ་བ་སྐྱེ་བཞིན་པར་མི་འགྱུར། ། སྐྱེ་བཞིན་པ་ཡི་བདག་ཉིད་དུ། །
མི་བྱའང་སྐྱེ་བཞིན་པར་མི་འགྱུར། ། ཞེས་སོགས་མཐའ་ཀླས་པར་འབྱུང་བས་སྤྲོས་པས་ཆོག་གོ ། ཡང་རིན་ཆེན་ཕྲེང་བར། ཁམས་དྲུག་ལ་བཏགས་པའི་སྐྱེས་བུ་དངོས་པོར་ཐ་སྙད་དུ་ཡང་ཤེས་ངོར་མ་དམིགས་ལ། དམིགས་ན་ཁམས་དྲུག་སོ་སོ་བ་དང་འདུས་པ་ལ་སྐྱེས་བུ་འདི་ལྟར་རོ། ། ཞེས་དམིགས་རིགས་པ་ལས་མ་དམིགས་པས་ཇི་ལྟར་བཏགས་པའི་སྐྱེས་བུ་སྐྱེས་བུར་དངོས་པོར་ཐ་སྙད་པའི་ཚད་མས་མ་གྲུབ་སྟེ་སྣང་རུང་མ་དམིགས་པའི་ཕྱིར་ཞེས་བྱ་བ་འདིས་སྐྱེས་བུ་ཐ་སྙད་ཚད་གྲུབ་ཏུ་ཡོད་པའི་ལུང་དུ་འདྲེན་པ་འདི་ལས་མ་འབྲེལ་བ་ཅི་ཞིག་ཡོད། བཏགས་བཞག་གི་ཆོས་ལ་རྫས་དངོས་ཀྱི་དོན་བྱེད་པ་ཟོལ་གྱིས་སྒྲུབ་ནས། ཚུལ་འདི་ནི་སངས་རྒྱས་བསྐྱངས་དང༌། སློབ་དཔོན་ཞི་བ་ལྷ་དང༌། ཟླ་གྲགས་ཀྱི་འགྲེལ་ལུགས་ཐུན་མོང་མིན་པ་ཡིན་ནོ་ཞེས་སྨྲ་བ་ནི་སློབ་དཔོན་དེ་དག་རྟེན་འབྲེལ་དངོས་པོར་སྨྲ་བའི་དངོས་སྨྲ་བའོ། །
སློབ་དཔོན་དག་ཡིན་ན་སློབ་དཔོན་དེ་དག་གིས་དེ་ལྟར་འགྲེལ་བར་རིགས་ན་ཡང་རྟེན་འབྲེལ་དངོས་པོའི་ངོ་བོ་ཉིད་མེད་པར་སྨྲ་བའི་དབུ་མ་པ་ཡིན་ན་འགྲེལ་ལུགས་དེ་ལྟར་འབྱུང་བ་ནི་རྨི་ལམ་དུ་ཡང་གནས་མེད་དོ། ། ཁྱེད་དབུ་མའི་ལྟ་བ་མཐར་ཐུག་པའི་དཀའ་ས་ཡང་འདི་ཉིད་ཡིན་ནོ་ཞེས་འཆད་འདུག་པ། དབུ་མའི་ལུགས་ལ་བཏགས་བཞག་རྟེན་འབྲེལ་གྱི་ཆོས་དངོས་པོ་དོན་བྱེད་པ་ཅན་གྱི་རྫས་སུ་ཟོལ་གྱིས་སྒྲུབ་ན་དེ་ལྟར་སྒྲུབ་མི་ནུས་པས་དེ་ལས་དཀའ་བ་ཅི་ཞིག་ཡོད་དེ། ཤེས་བྱར་མི་སྲིད་པ་ཤེས་བྱར་སྲིད་པར་སྒྲུབ་ན་ནི་ཆེས་འགྲུབ་པར་དཀའ་བ་ཉིད་ཀྱིས་ཕྱིར་ཁྱེད་ཅག་བདེན་ལ། ཁོ་བོ་ཅག་ནི་བཏགས་བཞག་དང་རྟེན་འབྲེལ་ཉིད་ཀྱི་ཕྱིར་དངོས་པོ་རྫས་སུ་གྲུབ་པ་ནི་འགར་ཡང་མེད་དོ། ། ཞེས་ཁོང་དུ་ཆུབ་པ་ཆེས་སླ་བ་ཡིན་ཏེ། སྒྲུབ་བྱེད་འཁྲུལ་པ་མེད་པ་ཉིད་ཀྱིས་བསྒྲུབ་བྱ་འཁྲུལ་པ་མེད་པར་གཞན་གྲགས་ཉིད་ཙམ་དུ་སྒྲུབ་པར་བྱེད་པའི་ཕྱིར། ཇི་སྐད་དུ། དངོས་རྣམས་མཐའ་དག་རང་བཞིན་མེད་པར་རྟོགས་སུ་བཞུགས་པར་ནི། ། ནུས་པ་ཆེས་སླ་ཇི་ལྟར་དེ་ལྟར་རང་བཞིན་གཞན་དག་ལ། །
ཁོང་དུ་ཆུད་པར་བདེ་བླག་ཏུ་ནི་ནུས་པ་མ་ཡིན་ནོ། ། ཞེས་འབྱུང་བའི་ཕྱིར། ཡང་ཅི་རྗེ་ཙོང་ཁ་པ་ཆེན་པོ་ཁྱེད། བཅོམ་ལྡན་འདས་ཀྱིས་ཆོས་ཐམས་ཅད་སྟོང་པ་ཉིད་དུ་གསུངས་པ་དང༌། དེ་ལྟར་གསུངས་པའི་ཆོས་ཅན་གཟུགས་སོགས་ཉིད་དེའི་ཆོས་ཉིད་སྟོང་པ་ཉིད་སྣང་བ་མེད་པ་དང་དམིགས་པ་མེད་པ་ལས་གཉིས་སུ་མ་མཆིས་པར་བཞེད་པ་ཤེར་ཕྱིན་གྱི་དོན་འཁྲུལ་མེད་ཡིན་ཏེ། རྒྱལ་བའི་ཡུམ་ལས། བྱང་ཆུབ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཆོས་འདི་དག་ཉེ་བར་རྟོག་པ་དེའི་ཚེ། གཟུགས་ཉེ་བར་མི་རྟོག ། གཟུགས་ཉེ་བར་མི་འཛིན། གཟུགས་སྐྱེ་བར་ཡང་དག་པར་རྗེས་སུ་མི་མཐོང༌།
གཟུགས་འགག་པར་ཡང་དག་པར་རྗེས་སུ་མི་མཐོང༌། དེ་བཞིན་དུ་ཚོར་བ་མ་ཡིན། འདུ་ཤེས་མ་ཡིན། འདུ་བྱེད་རྣམས་མ་ཡིན། རྣམ་པར་ཤེས་པ་ཉེ་བར་མི་རྟོག ། རྣམ་པར་ཤེས་པ་ཉེ་བར་མི་འཛིན། རྣམ་པར་ཤེས་པ་སྐྱེ་བར་ཡང་དག་པར་རྗེས་སུ་མི་མཐོང༌། རྣམ་པར་ཤེས་པ་འགག་པར་ཡང་དག་པར་རྗེས་སུ་མི་མཐོང༌། དེ་ཅིའི་སླད་དུ་ཞེ་ན། འདི་ལྟར་གཟུགས་ཀྱི་སྐྱེ་བ་མ་མཆིས་པ་གང་ལགས་པ་དེ་ནི་གཟུགས་མ་ལགས།
གཟུགས་ཀྱི་འཇིག་པ་མ་མཆིས་པ་གང་ལགས་པ་དེ་ནི་གཟུགས་མ་ལགས་ཏེ། དེས་ན་སྐྱེ་བ་མ་མཆིས་པ་དང་གཟུགས་ཞེས་བགྱི་བ་འདི་ནི་གཉིས་སུ་མ་མཆིས་ཤིང་གཉིས་སུ་བགྱིར་མ་མཆིས་སོ། ། དེས་ན་འཇིག་པ་མ་མཆིས་པ་དང་གཟུགས་ཞེས་བགྱི་བ་འདི་ཡང་གཉིས་སུ་མ་མཆིས་ཤིང་གཉིས་སུ་བགྱིར་མ་མཆིས་ཏེ། གང་ཡང་འདི་སྐད་དུ། གཟུགས་ཞེས་བགྱི་བ་འདི་ནི་གཉིས་སུ་མ་མཆིས་པའི་གྲངས་སུ་གཏོགས་སོ། ། ཞེས་རྒྱ་ཆེར་འབྱུང་བ་དང༌། ཁྱད་པར་དམ་པ་རྒྱ་གར་གྱིས་ཤེར་ཕྱིན་གྱི་དོན་དམ་ཆོས་སྡུག་བསྔལ་ཞི་བྱེད་དུ་འཆད་པ་ན། གཟུགས་སྟོང་པར་མི་བྱེད་པ་ལྟ་བའི་གནད། གཟུགས་རང་ཉིད་སྣང་དུས་ནས་སྟོང་པར་མྱོང་བ་སྒོམ་པའི་གནད། ཅེས་དང༌།
བུ་སྟོན་རིན་པོ་ཆེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་དབུ་མའི་ལྟ་བ་བརྙེས་པའི་རྣམ་ཐར་ལས། སྣང་བས་སྟོང་པ་མ་བསྒྲིབས། སྟོང་པས་སྣང་བ་མ་བཀག ཀུན་རྫོབ་བར་སྐད་ཅིག་མ་སྣང་སྟོང་ཐ་དད་པར་དབྱེ་བ་དང་ངོ་བོ་གཅིག་པར་མ་གྲུབ་ཀྱང་རྟེན་འབྲེལ་ཚོགས་པའི་སྣང་བ་མི་འགག་པ་ནའང་སྣང་དུས་ཉིད་ནས་ཅིར་ཡང་མ་གྲུབ་པར་གསལ་ཐེབས་པ་ཞེས་འབྱུང་བས་གཟུགས་དེ་ཉིད་ཀྱི་རང་ལྡོག་སྟོང་པ་ཉིད་དུ་གྲུབ་པ་དང༌། གཟུགས་དེ་ཉིད་སྟོང་པ་ཉིད་དུ་མ་གྲུབ་ན་གཟུགས་ལ་བརྟེན་པའི་སྤྲོས་པ་མི་ལྡོག་པས་གཟུགས་ལས་གཞན་པའི་ཆོས་ལ་སྟོང་པར་མཐོང་ཡང་གཟུགས་དེ་སྟོང་པ་ཉིད་དུ་རྟོགས་པའི་སྒྲིབ་གཉིས་ལས་གྲོལ་བའི་ཡོན་ཏན་མི་འབྱུང་སྟེ། སློབ་དཔོན་འཕགས་པ་ལྷས། དངོས་རྣམས་རང་བཞིན་གྱིས་ཡོད་ན། ། སྟོང་མཐོང་ཡོན་ཏན་ཅི་ཞིག་ཡོད། ། ཅེས་འབྱུང་བའི་ཚུལ་དེ་ལས་གཞན་དུ་བསྒྲུབ་རྒྱུའི་གཟུགས་དང་དགག་བྱའི་གཟུགས་གཉིས་སུ་འབྱེད་ནས་གཟུགས་དོན་བྱེད་པ་ཐ་སྙད་ཚད་གྲུབ་དང༌། གཟུགས་རང་བཞིན་གྱིས་མེད་པར་བྱ་རྒྱུའི་གཟུགས་རང་བཞིན་གྱིས་གྲུབ་པའི་གཟུགས་མེད་པ་གཉིས་སོ་སོར་ཕྱེ་བ་དང༌།
དེ་ལྟར་ན་ཡོད་མེད་ཀྱི་ཆོས་ལ་གཉིས་སུ་བགྱིར་མ་མཆིས་པ་མི་འགྲུབ་པས་ཁྱེད་ཀྱིས་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཟབ་མོ་འདི་ཚིག་གཞན་དུ་བསྒྱུར་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་བརྙན་ལ་ཉེ་བར་སྦྱོར་བ་ལྟར་སྣང་མོད། དེ་ལྟ་ན་ཡང་ཙོང་ཁ་པ་ཆེན་པོ་ཡབ་སྲས་ནི་སངས་རྒྱས་ཀྱི་བསྟན་པ་ལ་སྙིགས་མའི་དུས་འདིར་འཇིག་རྟེན་གྱི་སྒྲོན་མེ་གཉིས་པར་བྱོན་པས་ཆོས་སྟོན་ཚུལ་མཐའ་ཡས་པའི་སྒོ་ནས་གདུལ་བྱ་བཀྲི་བར་མཛད་པ་འདི་ནི་ཆེས་ཕུལ་དུ་བྱུང་བ་ཡིན་ཏེ། སངས་རྒྱས་ཀྱི་བསྟན་པ་ནི་ཚུལ་དང་སྒོ་དང་ཕྱོགས་གཅིག་པ་མ་ཡིན་པའི་ཕྱིར། ཇི་སྐད་དུ། བསོད་ནམས་འདོད་པས་སྟོང་པ་ཉིད། ། ཀུན་ཚེ་བརྗོད་པར་བྱ་མིན་ཏེ། ། གནས་མ་ཡིན་པར་སྦྱར་བའི་སྨན། ། དུག་ཏུ་འགྱུར་བ་མ་ཡིན་ནམ། ། ཇི་ལྟར་ཀླ་ཀློའི་སྐད་བཞིན་གྱིས། ། གཟུང་བར་མི་ནུས་དེ་བཞིན་དུ། །
འཇིག་རྟེན་པ་ཡིས་མ་གཏོགས་པར། ། འཇིག་རྟེན་གཟུང་བར་ནུས་མ་ཡིན། ། ཡོད་དང་མེད་དང་ཡོད་མེད་དང༌། ། གཉིས་ཀ་མིན་ཞེས་ཀྱང་བསྟན་ཏེ། ། ནད་ཀྱི་དབང་གིས་ཐམས་ཅད་ནི། ། སྨན་ཞེས་བྱ་བར་འགྱུར་མིན་ནམ། ། ཞེས་འབྱུང་བ་ལྟར་རོ། ། དེ་ལྟ་ན་ཡང༌། ཚུལ་འདི་ལྟ་བུའི་རྗེས་སུ་གང་ཟག་བློ་ཞན་པ་དག་དེ་ལྟར་སྒྲ་ཇི་བཞིན་དུ་སྨྲ་ན་ནི་སེང་གེ་མཆོང་སར་ཝ་སྐྱེས་མཆོངས་ན་རང་ཉིད་ཀྱི་སྲོག་འདོར་བ་ལྟར་ཉེས་པ་ཆེས་ཆེ་བ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་དབུ་མའི་ཚུལ་ལ་དེའི་རིང་ལུགས་མ་ཡིན་པ་དེའི་རིང་ལུགས་སུ་སྨྲ་བ་ཉིད་ཀྱི་ཕྱིར།
རྒྱལ་བའི་ཡུམ་ལས། གང་སུ་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་འཆད་པ་དང་སྟོན་པ་དང་ཉེ་བར་སྟོན་པ་ལ་ཕྱིར་གཞིལ་བར་སེམས་ཤིང་སྐུར་བར་འགྱུར། མི་སྙན་པ་ཟེར་བར་འགྱུར་ཏེ། འདི་ལ་བསླབ་པར་མི་བྱའོ་ཞེས་སྨྲ་བར་འགྱུར་ལ། འདི་ནི་དེ་བཞིན་གཤེགས་པས་བཤད་པ་མ་ཡིན་ནོ་ཞེས་ཚིག་ཏུ་སྨྲ་བར་འགྱུར་ཞིང༌། སེམས་ཅན་གཞན་དག་ཀྱང་དེ་དང་འབྲལ་བར་བྱེད་པ་དེ་དག་ནི་རང་གི་རྒྱུད་བཅོམ་ནས་གཞན་གྱི་རྒྱུད་ཀྱང་འཇོམས་པར་འགྱུར། རང་གི་རྒྱུད་དུག་ཅན་དུ་བྱས་ནས་གཞན་གྱི་རྒྱུད་ཀྱང་དུག་ཅན་དུ་བྱེད་པར་འགྱུར། རང་ཉིད་བརླག་ནས་གཞན་ཡང་བརླག་པར་བྱེད་པར་འགྱུར། བདག་ཉིད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་མ་ཤེས་མ་གཏོགས་ལ་གཞན་དག་ཀྱང་འདི་ལ་བསླབ་པར་མི་བྱའོ་ཞེས་འཛིན་དུ་འཇུག་པའོ། ། ཤཱ་རིའི་བུ་གང་ཟག་དེ་ལྟ་བུའི་རང་བཞིན་ཅན་ནི་བལྟ་བར་ཡང་མི་གནང་ན་དེ་དག་དང་འགྲོགས་པ་ལྟ་ཅི་སྨོས།
རྙེད་པ་དང་བཀུར་སྟི་ལྟ་ཅི་སྨོས་གནས་པ་ལྟ་ཅི་སྨོས། དེ་ཅིའི་ཕྱིར་ཞེ་ན། ཤཱ་རིའི་བུ་དེ་ལྟ་བུའི་རང་བཞིན་ཅན་གྱི་གང་ཟག་དེ་དག་ནི་ཆོས་ལ་སུན་འབྱིན་པར་རིག་པར་བྱ་བ་ཡིན་ནོ། ། ཤཱ་རིའི་བུ་གང་ཟག་དེ་ལྟ་བུའི་རང་བཞིན་ཅན་དེ་དག་ནི་ལོ་འདབ་རུལ་བ་ལྟ་བུར་རིག་པར་བྱའོ། ། ཤཱ་རིའི་བུ་གང་ཟག་དེ་ལྟ་བུ་དག་ནི་ནག་པོའི་རང་བཞིན་ཅན་ནག་པོ་ཉེ་བར་བསྐྱེད་པར་རིག་པར་བྱའོ། ། ཤཱ་རིའི་བུ་གང་ཟག་དེ་ལྟ་བུ་དེ་དག་ལས་གང་དག་མཉན་པ་དང་དང་བར་བྱ་བ་སེམས་པ་དེ་དག་ཐམས་ཅད་ཀྱང་ཚུལ་མ་ཡིན་པས་བརླག་པར་འགྱུར་རོ། ། ཤཱ་རིའི་བུ། གང་དག་ཤེས་རབ་ཀྱི་ཕ་རོལ་ཏུ་ཕྱིན་པ་སུན་འབྱིན་པ་དེ་དག་ནི་ཤཱ་རིའི་བུ་ཆོས་ལ་སུན་བྱིན་པའི་གང་ཟག་ཏུ་རིག་པར་བྱའོ། ། བཅོམ་ལྡན་འདས་ཀྱིས། གང་ཟག་དེར་སྐྱེས་ཤིང་སེམས་ཅན་དམྱལ་བ་ཆེན་པོ་ན་མཆིས་པ་དེའི་ལུས་ཀྱིས་ཚད་མ་བསྟན་ཏོ། །
ཞེས་སོགས་རྒྱ་ཆེར་འབྱུང་ལ། དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་འདི་མཉན་པའི་སྣོད་ནི་ཐེག་པ་ཆེན་པོ་སྟེ། ཐེག་པ་ཆེན་པོ་པ་ལ་སེམས་ཙམ་པ་དང་དབུ་མ་པའི་རིགས་གཉིས་ལས་དེ་སོ་སོར་འདུལ་བར་བྱེད་པའི་ཁྱུ་མཆོག་ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་གཉིས་ཀྱི་དབུ་སེམས་སོ་སོའི་ལུགས་ཀྱི་ཤེར་ཕྱིན་ལས་བརྩམས་ཏེ་དྲང་ངེས་གཉིས་ཀྱི་སྲོལ་འབྱེད་དུ་ལུང་བསྟན་པས་སྲོལ་འབྱེད་དེ་གཉིས་ཀྱི་ཤེར་ཕྱིན་གྱི་དོན་ཇི་ལྟར་བཀྲལ་བ་དེ་ལ་གང་སུ་དག་སོ་སོར་མོས་པ་གང་ཡིན་པ་དེ་ཉིད་ནི་ལུགས་དེ་གཉིས་གང་ཡིན་པ་དེ་དག་གི་རྗེས་སུ་འབྲངས་ཏེ་བརྗོད་ན་ཉེས་པ་དང་བྲལ་བར་འགྱུར་གྱི་དེ་དང་མི་མཐུན་པའི་ཤེར་ཕྱིན་གྱི་དོན་རྒྱ་ནག་ཧྭ་ཤང་དང༌། རྒྱ་གར་བའི་ཐེག་ཆེན་པ་གང་དག་དང༌། བོད་དུ་ཡང་བཀའ་གསང་སྔགས་གསར་རྙིང་བཀའ་གདམས་པ་བཀའ་བརྒྱུད་པ་ས་དགེ་ལྡན་བུ་དོལ་བོ་དོང་པ་སོགས་སུས་སྨྲས་ཀྱང་བཏང་སྙོམས་སུ་བྱ་བ་ལས་ཆེས་དད་པ་ཆེན་པོའི་སྒོ་ནས་འཇུག་པ་ལ་བསླབ་པར་མི་བྱའོ། ། ཤིང་རྟ་ཆེན་པོ་གཉིས་ཀྱི་རྗེས་སུ་རྒྱ་གར་རྒྱ་ནག་བོད་ཀྱི་ས་དགེ་བཀའ་བརྒྱུད་སོགས་སུས་མཐུན་པར་སྨྲ་བ་དེ་དག་གི་རྗེས་སུ་བསླབ་པར་བྱ་བར་ནི་རིགས་པ་ཉིད་དོ། ། འདི་ལ་ཙོང་ཁ་པ་ཆེན་པོ་ན་རེ། རྟེན་འབྲེལ་དངོས་པོ་མེད་པ་དང་སྐྱེ་འགག་མེད་པར་བསྟན་པ་ཁྱེད་ཆེས་བདེན་མོད། དེ་ལྟར་བསྟན་པའི་དགོངས་པ་ཁྱོད་ཀྱིས་མ་ཤེས་པ་ཡིན་ཏེ། དེ་ལྟར་བསྟན་པས་གཟུགས་སོགས་དངོས་པོར་མེད་པ་དང་སྐྱེ་འགག་མེད་པར་བསྟན་པ་མིན་གྱི།
ཡུལ་རང་གི་སྡོད་ལུགས་ཀྱི་རང་བཞིན་གྲུབ་པའི་དངོས་པོ་དང་སྐྱེ་འགག་མེད་པར་བསྟན་པ་ཡིན་ཏེ། དགག་བྱ་ལ་ཁྱད་པར་སྦྱར་དགོས་པ་ཉིད་ཀྱི་ཕྱིར་ཏེ། ལང་གཤེགས་ལས། བློ་གྲོས་ཆེན་པོ་རང་བཞིན་གྱིས་མ་སྐྱེས་པ་ལ་དགོངས་ནས་ངས་ཆོས་ཐམས་ཅད་མ་སྐྱེས་པའོ། ། ཞེས་བསྟན་ཏེ། ཞེས་སངས་རྒྱས་ཉིད་ཀྱིས་རང་གི་དགོངས་པ་རང་གི་བླང་བའི་ཕྱིར་ཞེས་འཆད་དོ། ། འོ་ན་དེ་འདྲ་ཡུལ་གྱི་སྡོད་ལུགས་ཀྱི་རང་བཞིན་གྱིས་གྲུབ་པའི་གཟུགས་ཐ་སྙད་དུ་འཇིག་རྟེན་ན་སྲིད་པ་ཞིག་གམ། མི་སྲིད་པ་ཞིག་གང་ཡིན། སྲིད་པར་ནི་ཁྱེད་མི་འདོད་མི་སྲིད་ན་ནི་བཅོམ་ལྡན་འདས་ཀྱིས་དེ་ལྟའི་གཟུགས་མེད་དོ་ཞེས་ཐ་སྙད་ཙམ་དུ་ཡང་འཇིག་རྟེན་ན་དེ་ལྟར་བསྟན་པ་དོན་མེད་པར་འགྱུར་བའི་ཕྱིར་ཏེ། དེ་ལྟའི་གཟུགས་དེ་ཐ་སྙད་དུ་ཡང་འཇིག་རྟེན་ན་མི་སྲིད་ན་འཇིག་རྟེན་པ་དག་གིས་དེ་ལྟའི་གཟུགས་ཡོད་པར་འཁྲུལ་པར་ཡང་མི་རྟོག་པའི་ཕྱིར།
མོ་གཤམ་གྱི་བུ་སྐྱེ་བ་མེད་དོ་ཞེས་བཅོམ་ལྡན་འདས་ཀྱིས་རྒྱལ་བའི་ཡུམ་ལ་སོགས་པའི་ངེས་དོན་གྱི་མདོ་སྡེར་ནན་ཏན་ཆེན་པོས་རྒྱས་པར་བསྟན་མི་དགོས་པ་བཞིན་ནོ། ། ཁྱེད་ཀྱི་དགག་བྱའི་ཁྱད་པར་དེ་ལྟར་སྦྱར་ན་གཟུགས་སྐྱེ་བ་མེད་པར་བསྟན་པ་ཡང་མ་ཡིན་ཅིང་བསྟན་པ་དོན་མེད་པར་འགྱུར་ཏེ། དེ་འདྲའི་གཟུགས་གཟུགས་མ་ཡིན་པས་གཟུགས་སུ་མ་གྲུབ་ཅེས་བརྗོད་པ་དོན་མེད་ཅིང་གཟུགས་ཡིན་ངོ་ཤེས་ནི་གཟུགས་སུ་མ་སྐྱེས་པར་གཏན་མ་བསྟན་པ་ཉིད་ཀྱི་ཕྱིར། བཅོམ་ལྡན་འདས་ཀྱིས་གཟུགས་སྟོང་པའོ་ཞེས་བསྟན་ཀྱང་ཞལ་དང་ཐུགས་མ་མཐུན་པས་རྗོད་བྱེད་ཀྱི་གསུང་དེ་ཡང་བརྗོད་བྱའི་དོན་ཉིད་ཀྱི་སྟོང་པར་འགྱུར་ལ། འདོད་ནུས་པའང་མ་ཡིན་ཏེ། བཅོམ་ལྡན་འདས་ཀྱིས་སྒྲ་ཇི་བཞིན་དུ་ངེས་དོན་དུ་གསུངས་པའི་གསུང་རབ་དེ་ལ་ཁ་ཞེ་མི་མཐུན་པར་ཟོལ་ཚིག་ཏུ་སྨྲ་མི་སྲིད་པའི་ཕྱིར། རང་བཞིན་གྱིས་མ་སྐྱེས་པའི་དོན་ཁྱེད་ཀྱིས་བཤད་པ་དེ་ལྟའི་དོན་མ་ཡིན་ཏེ། བཅོམ་ལྡན་འདས་ལ་གཟུགས་སྐྱེ་བ་མེད་པའི་རྒྱུ་མཚན་ཅིའི་ཕྱིར་དྲིས་པ་ལ། གཟུགས་དེའི་བདེན་པ་གཉིས་ཀར་གྱི་གནས་ལུགས་སམ་གཤིས་སམ་རང་བཞིན་ནམ་མཚན་ཉིད་དམ་དེ་ཉིད་སྐྱེ་བ་མེད་པར་གདོད་མ་ནས་ལྷུན་གྱིས་གྲུབ་ཀྱི་གཟུགས་དེའི་གནས་ཚུལ་སེམས་པ་ན་སྐྱེ་བའི་རང་བཞིན་ནམ་གནས་ལུགས་ཞིག་གདོད་ནས་གཏན་མ་སྐྱེས་སོ་ཞེས་བཅོམ་ལྡན་འདས་ཀྱིས་དགོངས་པ་ཡིན་ཏེ། དེ་ལྟ་ཡིན་པར་སྔར་བྱོན་གྱི་དབུ་མ་པའི་ཤིང་རྟ་ཆེན་པོ་དག་གིས་རིགས་པ་དུ་མས་སྒྲུབ་པར་མཛད་ཅིང༌།
མཛད་པ་ལྟར་དོན་ལའང་གནས་པའི་ཕྱིར་ཏེ། དཀོན་མཆོག་སྤྲིན་ལས། ཆོས་ཀྱི་འཁོར་ལོ་བསྐོར་བ་ནི། ། གདོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པ་ཡི། ། ཆོས་རྣམས་མགོན་པོ་ཁྱོད་ཀྱིས་བསྟན། ། ཞེས་འབྱུང་བས་གཟུགས་རང་བཞིན་གྱིས་སྟོང་པའི་ཚུལ་འཇིག་རྟེན་ན་ནམ་མཁའ་སྟོང་པའི་རྒྱུ་མཚན་དྲིས་པ་ན་ཆོས་དེའི་རང་བཞིན་གྱི་སྟོང་པ་ལས་གཞན་སྟོང་པའི་རྒྱུ་མཚན་བཤད་དུ་མེད་པ་བཞིན་ཡིན་ལ། ཁྱེད་ལྟར་ན་ནམ་མཁའ་སྟོང་པའི་རྒྱུ་མཚན་ཇི་ལྟར་དྲིས་པ་ན་ནམ་མཁའ་སྟོང་པ་ཉིད་མ་ཡིན་ཅིང་རང་བཞིན་གྱིས་གྲུབ་པའི་ནམ་མཁའ་སྟོང་པ་ཉིད་ཡིན་ནོ་ཞེས་སྨྲ་དགོས་པ་ལ་སོགས་པར་འགྱུར་ལ། དེ་ལྟར་སྨྲ་ན་ནི་དེ་ལས་ཐ་ཆད་པ་སྨྲ་བ་ཅི་ཞིག་ཡོད་དེ། འཇིག་རྟེན་གྲགས་པར་ཡང་བསྙོན་འདེབས་པ་ལ་སྔོན་མེད་ཀྱི་ཁྱད་ཆོས་སུ་བྱེད་པའི་ཕྱིར།
གཉིས་པ་རང་ལུགས་བཞག་པ་ལ། ཆོས་ཐམས་ཅད་ཀྱི་སྐྱེ་འགག་སོགས་རྟོག་བཏགས་ཡིན་པ་དང༌། ༡ དེ་ལྟ་ན་དངོས་པོའི་སྐྱེ་འགག་སོགས་འཛིན་པའི་ཐ་སྙད་ཀྱི་ཚད་མ་རྟོག་གེ་པ་དག་གིས་བརྗོད་པ་ཚད་མར་མི་འགྲུབ་པའི་ཚུལ། ༢ དེ་ལྟ་ནའང་འཇིག་རྟེན་དུ་དགག་སྒྲུབ་བྱེད་པ་ན་འཇིག་རྟེན་ན་ཇི་ལྟར་ཚད་མར་གྲགས་པ་དེ་ཙམ་ཞིག་གཞན་གྲགས་ཀྱི་ངོར་རྗེས་བརྗོད་དུ་བྱེད་པའོ། ༣ ། དང་པོ་ནི། བོད་སྔ་ཕྱི་མང་པོས་དབུ་མའི་དགོངས་པར་རློམ་ནས་ཅལ་ཅོལ་དེ་སྐད་དུ་ཟེར་ཏེ། ཁ་ཅིག་དབུ་མ་པ་ལ་སྒྲུབ་པའི་དམ་བཅའ་མེད་ཅིང་དགག་པའི་དམ་བཅའ་ཡོད་ཅེས་དང༌། ཁ་ཅིག་དོན་དམ་པར་དགག་སྒྲུབ་ཀྱི་དམ་བཅའ་མེད་ཀྱི། ཀུན་རྫོབ་ཏུ་དགག་སྒྲུབ་གཉིས་ཀའི་དམ་བཅའ་ཡོད་ཅེས་དང༌།
ཁ་ཅིག་ཞེ་འདོད་ཀྱི་དམ་བཅའ་མེད་ཀྱང་ཁར་འདོད་ཀྱི་དམ་བཅའ་ཡོད་ཟེར་བ་དང༌། ལུག་ལྟར་བླུན་པ་ཁ་ཅིག་དམ་བཅའ་མེད་ཟེར་བ་དེ་རྣམས་ནི་དབུ་མ་ཆེན་པོའི་དེ་ཉིད་མ་ཤེས་པར་རྒྱལ་བ་སྲས་བཅས་ཀྱི་དགོངས་པ་ལས་ཕྱིན་ལོག་མུན་སྤྲུལ་གྱིས་རང་གི་རྟོག་པ་ངན་པའི་ཚུལ་ཉིད་འཕགས་པའི་ཡེ་ཤེས་ལ་རྒྱས་བཀབ་ནས་སྨྲས་པ་སྟེ། དམ་བཅའ་དང་ཁས་ལེན་འདོད་པ་རྣམས་ནི་མངོན་པར་ཞེན་པ་དང༌། རྣམ་པ་རྟོག་པ་ལས་བྱུང་བ་ཡིན་ན། རྫོགས་པའི་སངས་རྒྱས་དང་འཕགས་པའི་ཡེ་ཤེས་ལ་ཐ་སྙད་དུ་ཡང་མངོན་པར་ཞེན་པ་དང་རྣམ་པར་རྟོག་པ་མི་མངའ་ན་དབུ་མ་པ་ལ་དམ་བཅའ་དང་ཁས་ལེན་ཐ་སྙད་དུ་ཡང་ག་ལ་ཡོད། གཞན་ཡང་དམ་བཅའ་དང་ཁས་ལེན་གང་ཇི་སྙེད་པ་ཐམས་ཅད་ནི་ཕྱོགས་གང་ཡང་རུང་བ་ལ་མངོན་པར་ཞེན་ཅིང་ཁས་བླངས་པ་ལས་བྱུང་བ་ཡིན་ན་དབུ་མ་པས་ནི་ཕྱོགས་གང་ཡང་ཁས་བླངས་པ་མེད་པའི་ཕྱིར། དམ་བཅའ་ཡོད་པར་མི་རིགས་པའི་ཕྱིར། རིགས་པ་དྲུག་ཅུ་པ་ལས། རྩོད་མེད་ཆེ་བའི་བདག་ཉིད་ཅན། ། དེ་དག་ལ་ནི་ཕྱོགས་མེད་དེ། །
གང་རྣམས་ལ་ནི་ཕྱོགས་མེད་པ། ། དེ་ལ་གཞན་ཕྱོགས་ག་ལ་ཡོད། ། ཅེས་སོ། ། ཕྱོགས་གང་ཡང་རུང་བ་ཞིག་ཁས་བླངས་ཤིང་མངོན་པར་ཞེན་པ་ཡོད་ན་ནི་ཕྱོགས་སུ་ལྷུང་བ་དང་མཐར་ལྷུང་བ་ཉིད་དུ་འགྱུར་གྱི་དབུ་མ་པར་མི་འགྱུར་ཞིང༌། དེའི་ཚེ་རང་ཕྱོགས་ལ་ཆགས་པ་དང་གཞན་ཕྱོགས་ལ་སྡང་བ་འབྱུང་བས་ཉོན་མོངས་པ་དང་རྣམ་པར་རྟོག་པ་འཕེལ་ཞིང་བདུད་ཀྱི་སྤྱོད་ཡུལ་ལས་མ་འདས་པར་ཐར་པའི་གྲོང་ཁྱེར་དུ་མི་ཕྱིན་ཏེ། ཕྱོགས་སུ་ལྷུང་བ་སེམས་གདུང་བ། ། ཞི་བ་ནམ་ཡང་རྟོགས་མི་འགྱུར། ། ཞེས་དང༌། ཇི་སྲིད་ཡིད་ཀྱི་རྣམ་གཡོ་བ། ། དེ་སྲིད་བདུད་ཀྱི་སྤྱོད་ཡུལ་ཏེ། །
ཞེས་དང༌། རང་གི་ཕྱོགས་ལ་ཆགས་ཡོད་ཅིང༌། ། གཞན་གྱི་ཕྱོགས་ལ་མི་དགའ་ན། ། མྱ་ངན་འདས་པར་མི་འགྲོ་སྟེ། ། གཉིས་སྤྱོད་ཞི་བར་ཡོང་མི་འགྱུར། ། ཞེས་དང༌། མདོ་སྡེ་ལས་ཀྱང༌། གང་ཞིག་ཆོས་འདི་ཐོས་ནས་ཆགས་བྱེད་ཅིང༌། ། ཆོས་མ་ཡིན་པ་ཐོས་ནས་ཁོང་ཁྲོ་བྱེད། ། ང་རྒྱལ་རྒྱགས་པས་བཅོམ་པ་ལོག་པ་སྟེ། །
ང་རྒྱལ་དབང་གིས་སྡུག་བསྔལ་རྗེས་སུ་མྱོང༌། ། ཞེས་གསུངས་སོ། ། འོན་ཏེ་དོན་དམ་པར་མངོན་ཞེན་དང་དམ་བཅའ་མེད་ཀྱང་ཐ་སྙད་དུ་ཡོད་དོ་ཞེ་ན་མ་ཡིན་ཏེ། དབུ་མ་པ་ནི་ཐ་སྙད་དུ་ཡང་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཙམ་དུ་སྨྲ་བ་ཡིན་ལ། རྟེན་ཅིང་འབྲེལ་བར་འབྱུང་བ་ནི། ཐ་སྙད་དུ་ཡང་སྤྲོས་པའི་མཐའ་བརྒྱད་ལ་སོགས་པ་ཕྱོགས་སུ་འཛིན་པ་ཐམས་ཅད་ཞི་བར་བྱེད་པ་ཡིན་གྱི། ཕྱོགས་སུ་འཛིན་པ་འགའ་ཞིག་བཀག་ནས་འགའ་ཞིག་འཕེལ་བར་བྱེད་པ་མ་ཡིན་པས་དབུ་མ་པ་ལ་ཐ་སྙད་དུ་ཡང་ཕྱོགས་ལྷུང་དང་དམ་བཅའ་མེད་དེ། རིགས་པ་དྲུག་ཅུ་པ་ལས། གང་དག་གིས་བློ་ཡོད་མེད་ལས། ། རྣམ་པར་གནས་ཤིང་མི་གནས་ལ། །
ཟབ་མོ་དམིགས་མེད་རྣམ་པར་རྟོགས། ། ཞེས་དང༌། འཇུག་པ་ལས། གང་ཕྱིར་དངོས་པོ་བརྟེན་ནས་རབ་བྱུང་བ། ། རྟོག་པ་འདི་དག་བརྟགས་པར་མི་ནུས་པ། ། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་སོ། ། དེ་ལྟ་མ་ཡིན་པར་ཐ་སྙད་དུ་ཡང་ཡོད་པ་དང་མེད་པར་དམ་བཅས་ཀྱང་རྟེན་འབྲེལ་དང་མི་འགལ་ལོ་སྙམ་ན། མ་ཡིན་ཏེ།
རྟེན་འབྲེལ་ཡིན་ན་ཐ་སྙད་དུ་ཡང་ཡོད་མེད་དུ་འགལ་ཏེ། ཐ་སྙད་དུ་ཡང་ཡོད་ན་ལྟོས་མི་དགོས་ལ། མེད་ན་ལྟོས་པར་འགལ་བའི་ཕྱིར། དེས་ན་ཇི་སྲིད་མངོན་ཞེན་དང་དམ་བཅའ་ཡོད་པ་དེ་སྲིད་དུ་རྟེན་འབྲེལ་གྱི་དོན་མི་མཐོང་སྟེ། ཤིན་ཏུ་ཕྲ་བའི་དངོས་ལ་ཡང༌། ། གང་གིས་སྐྱེ་བ་རྣམ་བཏགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང༌། ། ཞེས་པ་ལྟར་རོ། ། གཞན་ཡང་དབུ་མ་པ་ནི་ཆོས་ཐམས་ཅད་སྟོང་པ་ཉིད་དུ་སྨྲ་བ་ཡིན་ལ།
སྟོང་པ་ཉིད་ཀྱི་རང་བཞིན་ནི་སྤྲོས་པ་ཐམས་ཅད་ཞི་བ་ཡིན་ཅིང༌། དགོས་པ་ཡང་སྤྲོས་པ་ཐམས་ཅད་ཞི་བའི་དོན་དུ་གསུངས་པ་ཡིན་ན། གང་སྟོང་པ་ཉིད་སྨྲ་བ་ལ་ཕྱོགས་དང་དམ་བཅའ་ཡོད་པ་མི་འཐད་པའི་ཕྱིར། འོན་ཏེ་ཆོས་ཐམས་ཅད་རྟེན་འབྲེལ་དང་སྟོང་ཉིད་དུ་སྨྲས་པ་དེ་ཉིད་ཐ་སྙད་དུ་དམ་བཅའ་ཡིན་ཅིང༌། གཞན་ཡང༌། བདག་ལས་མ་ཡིན་གཞན་ལས་མིན། ། ཞེས་སོགས་མཐའ་བཞི་འགོག་པའི་དམ་བཅའ་སོགས་གཞུང་ནས་དམ་བཅའ་འཐད་པ་དང་བཅས་པ་ཞིག་བྱུང་བ་འདི་རྣམས་དབུ་མའི་དམ་བཅའ་མ་ཡིན་ནམ་ཞེ་ན། མ་ཡིན་ཏེ། ཇི་ལྟར་ཀླ་ཀློའི་སྐད་ལས་གཞན་གྱིས་རྗེས་སུ་བཟུང་བར་མི་ནུས་པ་ལྟར། དངོས་པོ་ལ་མངོན་པར་ཞེན་པ་རྣམས་ཀྱི་བདེན་ཞེན་བཟློག་པའི་ཕྱིར་དེ་དག་གི་གཞན་ངོར་བྲག་ཆ་བཞིན་སྒྲ་ཙམ་ཞིག་རྗེས་སུ་བཟླས་པར་ཟད་ཀྱི་དེ་ཙམ་གྱི་དབུ་མ་པ་ལ་དམ་བཅའ་ཡོད་པར་མི་འགྱུར་ཏེ།
རང་ལ་མངོན་པར་ཞེན་པ་གང་ཡང་མེད་པའི་ཕྱིར། གཞན་ངོར་སྨྲས་པ་ཙམ་གྱིས་དེ་བཞིན་གཤེགས་པ་དང་དབུ་མ་པ་ལ་དམ་བཅའ་ཡོད་པར་འགྱུར་ན། དེ་བཞིན་གཤེགས་པ་དང་དབུ་མའི་དམ་བཅའ་ཐམས་ཅད་ནང་འགལ་འབའ་ཞིག་ཁོ་ནར་འགྱུར་ཏེ། སེམས་ཅན་མཐའ་ཡས་པའི་ལོག་རྟོག་དང་མངོན་ཞེན་བཟློག་པའི་ཕྱིར་དུ་ཆོས་མཐའ་ཡས་པ་གསུངས་ཤིང་རིགས་པ་མཐའ་ཡས་པ་བཀོད་པའི་ཕྱིར། དེ་བཞིན་གཤེགས་པ་ལ་ངར་འཛིན་དང་དམ་བཅའ་གཉིས་ཀ་ཡོད་པ་འགྱུར་ཏེ། ང་ཉིད་དེའི་ཚེ་དེའི་དུས་ན་འཁོར་ལོས་བསྒྱུར་བའི་རྒྱལ་པོ་མང་པོས་བཀུར་བ་ཞེས་བྱ་བར་གྱུར་ཏེ། ཞེས་སོགས་ཞལ་གྱིས་བཞེས་པའི་ཕྱིར་རོ། ། རིགས་པས་འཐད་པ་དང་འགལ་བ་གསུངས་པ་དང༌། རང་གིས་ཇི་སྙེད་ཁས་བླངས་པ་ཐམས་ཅད་ནང་འགལ་བར་སྨྲ་བ་དང༌། ཐ་སྙད་དུ་ཡང་ངར་འཛིན་པ་ནི་དེ་བཞིན་གཤེགས་པ་ཉིད་དུ་རིགས་པ་མ་ཡིན་ཏེ།
ཕྱི་རོལ་པའི་སྟོན་པ་བཞིན་ནོ། ། དེས་ན་དབུ་མ་པ་ལ་དམ་བཅའ་གང་ཡང་བརྗོད་དུ་མེད་ཀྱང་གཞན་ངོར་སྟོན་པ་དང་རྟེན་འབྲེལ་སོགས་སྨྲ་བ་ལ་འགལ་བ་མེད་དེ། སྨྲ་བ་དེ་ཉིད་ཕྱོགས་དང་དམ་བཅའ་གང་ཡང་མེད་པའི་དོན་དེ་གཞན་གྱི་ཁོང་དུ་ཆུད་པའི་ཐབས་ཡིན་པའི་ཕྱིར། སྟོང་ངོ་ཞེས་ཀྱང་མི་བརྗོད་དེ། ། མི་སྟོང་ཞེས་ཀྱང་མི་བྱ་ཞིང༌། ། གཉིས་དང་གཉིས་མིན་མི་བྱ་སྟེ། ། གདགས་པའི་དོན་ཏུ་བརྗོད་པར་བྱ། ། ཞེས་སོ། ། དེ་ལྟ་མ་ཡིན་པར་ཆོས་ཐམས་ཅད་སྟོང་པ་ཉིད་དུ་སྨྲ་བ་དེ་དབུ་མའི་དམ་བཅའ་ཡིན་ན། དབུ་མ་པས་དེ་ལ་མངོན་པར་ཞེན་པ་དེ་འདོར་མི་རུང་བར་འགྱུར་ལ།
འདོད་ན། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་སྟོན་པར་མཛད། ། གང་ལ་དེ་ལའང་འཛིན་ཡོད་པ། ། དེ་ནི་ཁྱོད་ཀྱིས་སྨད་པར་མཛད། ། ཅེས་དང༌། རྒྱལ་བ་རྣམས་ཀྱིས་སྟོང་ཉིད་ནི། ། ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། །
ཞེས་པ་དང་ཡང་ཇི་ལྟར་མི་འགལ། གཞན་ཡང༌། ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མ་ཡིན་ཡང་དག་མིན། ། དེ་ནི་སངས་རྒྱས་རྗེས་བསྟན་པའོ། ། ཞེས་པ་ལྟར་གདུལ་བྱ་ཐམས་ཅད་ཡོད་པ་དང་མེད་པ་དང་གཉིས་ཀ་དང་གཉིས་ཀ་མ་ཡིན་པ་དང༌། གཞན་དུ་གཉིས་ཀ་མ་ཡིན་པ་ཡང་མ་ཡིན་པར་བཤད་པ་ཐམས་ཅད་དབུ་མ་པའི་དམ་བཅའ་ཡིན་ན། ཇི་ལྟར་དབུ་མ་པའི་དམ་བཅའ་ལ་རིགས་པས་མི་གནོད་ཅིང་དམ་བཅའ་བ་ནང་འགལ་བར་མི་འགྱུར། རང་གི་དམ་བཅའ་ལ་རིགས་པས་གནོད་པ་ནང་འགལ་བ་དང་ལུང་གིས་གནོད་པ་དེས་ཇི་ལྟར་གཞན་དགག་པར་ནུས།
དེས་ན་དབུ་མ་པ་ལ་དམ་བཅའ་དང་ཁས་ལེན་ཡོད་ཟེར་བ་རྣམས་ནི་རབ་རིབ་ལ་སྣང་བའི་སྐྲ་བཤད་ལ་སོགས་པ་རྣམས་རབ་རིབ་མེད་པས་བདེན་པར་ཡོད་པ་མ་ཡིན་ཞིང་རྫུན་པ་ཡིན་ནོ་ཞེས་སྨྲས་པ་ན། རབ་རིབ་མེད་པ་ལ་ཐ་སྙད་དུ་སྐྲ་ཤད་ལ་སོགས་པ་སྣང་ཞིང་ཁས་བླངས་ལ་དམ་བཅས་སོ་ཞེས་སྨྲ་བ་དང་མཚུངས་སོ། ། ཁྱད་པར་དམ་བཅའ་མེད་པ་དེ་དམ་བཅའ་བར་སོང་བ་ཡིན་ཏེ། ལུག་གི་ཁྱུ་ལྟ་བུ་ལ་ལུག་གང་ལ་མཚན་མ་ཡོད་པ་དེ་དག་ལས་མཚན་མ་མེད་པ་དེ་ཉིད་མཚན་མར་སོང་བ་ཉིད་ཀྱི་ཕྱིར་དེ་ལྟ་བུའོ་ཞེ་ན། མཚན་མ་མེད་པ་ལ་མཚན་མར་འགྲོ་བ་དང༌། དམ་བཅའ་མེད་པ་དམ་བཅར་འགྲོ་བ་དང༌། མ་སྨྲས་པ་སྨྲས་པར་འགྲོ་བ་དང༌། སེམས་ཀྱི་རྒྱུ་བ་མེད་པ་རྒྱུ་བར་འགྱུར་ན། འདུས་མ་བྱས་འདུས་བྱས་སུ་འགྱུར་བ་དང༌། མ་སྐྱེས་པ་སྐྱེས་པར་འགྱུར་བ་དང༌།
འཆི་བ་མི་འཆི་བར་འགྱུར་བ་དང༌། མེད་པ་ཡོད་པར་འགྱུར་བ་ལ་སོགས་པ་དེ་ལས་མི་རིགས་པ་ཅི་ཞིག་ཡོད། འོ་ན་དབུ་མ་པས་རྟེན་འབྲེལ་གྱི་ཆོས་ལ་རང་ལུགས་སུ་གྲུབ་པའི་སྐྱེ་འགག་ལ་སོགས་ཀྱི་དངོས་པོ་དང་དངོས་པོ་མེད་པ་ལ་སོགས་པའི་མཐའ་བརྒྱད་པོ་འགར་ཡང་བཞག་ཏུ་མེད་པར་མངོན་པར་ཞེན་ཅིང་ཆགས་པ་མེད་པ་ཁོ་ནར་སྤྱོད་ན་ཉེས་པ་འདིར་འགྱུར་ཏེ། འོ་ན་བཅོམ་ལྡན་འདས་ཀྱིས། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཕྱིར། ། སྐྱེས་ནས་འཇིག་པར་འགྱུར་བ་སྟེ། ། ཞེས་སོགས་སྐྱེ་འགག་གི་དངོས་པོར་ཡོད་པར་བསྟན་པ་དེ་ཉིད་ཀྱི་ལུང་དང་ཇི་ལྟར་མི་འགལ་ཞེ་ན། དངོས་པོའི་སྐྱེ་སོགས་ཡོད་པར་དེ་བཞིན་གཤེགས་པས་བསྟན་པ་དྲང་དོན་ཡིན་པས་སྐྱེ་སོགས་དང་བྲལ་བ་ངེས་དོན་སྟོན་པའི་དབང་དུ་བྱས་པ་ལ་འགལ་བ་ཅི་ཡང་མེད་དེ། སྐྱེ་སོགས་ནི་མ་རིག་པའི་རབ་རིབ་ཀྱིས་བློ་གྲོས་ཀྱིས་མིག་ཉམས་པར་བྱས་པའི་ཤེས་པའི་ཡུལ་ཡིན་པར།
མ་རིག་པའི་རབ་རིབ་དང་བྲལ་བའི་དེ་ཁོ་ན་ཉིད་གཟིགས་པའི་དབང་དུ་བྱས་ནས་དེ་ལྟར་བསྟན་པའི་ཕྱིར། དེ་ཁོ་ན་ཉིད་གཟིགས་ངོ་ན་ནི་སྐྱེ་འགག་སོགས་ཀྱི་དངོས་པོ་དེར་ཡོད་པར་གཟིགས་པ་མ་ཡིན་ཏེ། དེར་ནི་དེ་དག་ཡོད་པར་གྲགས་པ་ཡང་བསླུ་ཆོས་ཉིད་དུ་ཁོང་དུ་ཆུབ་པའི་ཕྱིར། འོ་ན་དེ་ངོར་ཇི་ལྟར་གཟིགས་ཞེ་ན། གང་ཡང་གཟིགས་པ་མེད་པ་ལ་གཟིགས་པ་དང༌། གང་དུ་བསླུ་མི་བསླུའི་སྤྲོས་པ་དང་བྲལ་བའི་དོན་དམ་པ་མྱ་ངན་ལས་འདས་པ་ལ་མི་བསླུ་བར་རྟོགས་པ་ཞེས་འཇིག་རྟེན་གྱི་ཐ་སྙད་ཙམ་ཞིག་བྱེད་ཀྱི། དེ་ཁོ་ནའི་གཟིགས་པ་དེ་ཉིད་ཀྱི་ཚུལ་དངོས་ལ་ནི་དེ་ངོར་བདེན་པ་དམ་པ་མི་བསླུ་བར་འདི་ལྟར་ཡོད་དོ་ཞེས་ཀྱང་སྨྲ་བསམ་བརྗོད་དུ་མེད་པས། དེས་ན་ཐ་སྙད་དུ་འཕགས་པའི་གཟིགས་ངོ་ལ་དགོངས་ཏེ། བཅོམ་ལྡན་འདས་ཀྱིས། དགེ་སློང་དག་བདེན་པ་དམ་པ་སྟེ།
འདི་ལྟ་སྟེ། བསླུ་བ་མེད་པའི་ཆོས་ཅན་མྱ་ངན་ལས་འདས་པའོ། ། འདུ་བྱེད་ནི་རྫུན་པ་བསླུ་བའི་ཆོས་ཅན། ཞེས་སོགས་དང༌། འདི་ན་དེ་བཞིན་ཉིད་དམ་ཕྱིན་ཅི་ལོག་པའི་དེ་བཞིན་ཉིད་ནི་མེད་ཀྱི་འདི་དག་ནི་བསླུ་བར་བྱེད་པའི་ཆོས་ཅན་ནོ། ། འདི་དག་ནི་རྫུན་པ་སྒྱུ་མ་བྱིས་པ་འདྲིད་པའོ། ། ཞེས་རྒྱ་ཆེར་འབྱུང་ངོ༌། ། དེས་ན་བཅོམ་ལྡན་འདས་ཀྱི་གསུང་ལ་དྲང་ངེས་སོ་སོར་ཡོད་པས་དེ་འབྱེད་པའི་ཆེད་དུ་སློབ་དཔོན་ཆེན་པོ་ཀླུ་སྒྲུབ་ཞབས་ཀྱིས། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་རིགས་པ་དང༌།
བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏྱ་ཡ་ན་ཡི། ། གདམས་ངག་ལས་ནི་ཡོད་པ་དང༌། ། མེད་པ་གཉིས་ཀ་དགག་པ་མཛད། ། ཅེས་ལུང་རིགས་གཉིས་དང་ལྡན་པའི་བསྟན་བཅོས་མཛད་པ་ཡིན་ནོ། ། དྲང་དོན་ནི་གདུལ་བྱར་རིམ་གྱིས་བཀྲི་བྱེད་དུ་གསུངས་པའི་དངོས་ཀྱི་སྒྲས་ཟིན་ལ་རིགས་པས་གནོད་པ་ཡོད་པ་དང༌། གདུལ་བྱ་རྣམ་པར་གྲོལ་བའི་རིགས་ལ་དེ་ཁོ་ན་གསལ་བར་བསྟན་པའི་དངོས་ཀྱི་སྒྲས་ཟིན་ལ་རིགས་པས་གནོད་པ་མེད་པའོ། ། དེ་ལྟ་ན་ཆོས་ཐམས་ཅད་རྫུན་པ་ཉིད་ན་ཁྱེད་ཀྱི་དེ་ལ་དྲང་ངེས་གཉིས་སུ་འབྱེད་པའི་བསྟན་བཅོས་བརྩོམ་པར་མི་རིགས་པའི་ཕྱིར། གང་རྫུན་པ་ནི་ཡོད་པ་མིན་པས་རྒྱུ་ལས་དགེ་མི་དགེ་དག་ཀྱང་མེད་པར་འགྱུར་ལ། དེ་མེད་པས་འབྲས་བུ་བདེ་འགྲོ་དང་ངན་འགྲོ་ཡང་མེད་པར་འགྱུར་ལ།
དེ་མེད་ན་འཁོར་བ་ཡང་མེད་ན་དེ་ལས་ངེས་པར་འབྱུང་བར་ཡང་མི་འབྱུང་བར་འགྱུར་རོ་སྙམ་ན། གང་ལ་ཆོས་ཐམས་ཅད་རྫུན་པ་དང་རྫུན་པ་མ་ཡིན་པའི་དོན་ཅུང་ཟད་ཀྱང་མ་དམིགས་པའི་འཕགས་པ་དག་ལ་ལྟོས་ན་འཁོར་བ་དང༌། དེ་ལ་ངེས་པར་འབྱུང་བའི་ཆེད་དུ་དྲང་ངེས་འབྱེད་པའི་བསྟན་བཅོས་བརྩམས་པ་མ་ཡིན་ཏེ། དེས་ནི་ཆོས་འགའ་ཡང་ཡོད་མེད་དུ་དམིགས་པ་མ་ཡིན་པའི་ཕྱིར། དཀོན་མཆོག་བརྩེགས་པ་ལས། འོད་སྲུངས་སེམས་ནི་ཀུན་ཏུ་བཙལ་ན་མི་རྙེད་དེ། གང་མ་རྙེད་པ་དེ་ནི་མ་དམིགས་པའོ། ། གང་མ་དམིགས་པ་དེ་ནི་འདས་པ་ཡང་མ་ཡིན་མ་འོངས་པ་ཡང་མ་ཡིན། ད་ལྟར་བྱུང་བའང་མ་ཡིན། གང་འདས་པ་ཡང་མ་ཡིན།
མ་འོངས་པ་ཡང་མ་ཡིན་ད་ལྟར་བྱུང་བ་ཡང་མ་ཡིན་པ་དེ་ལ་ནི་ངོ་བོ་ཉིད་མེད་དོ། ། གང་ངོ་བོ་ཉིད་མེད་པ་དེ་ལ་འབྱུང་བ་མེད་དོ། ། གང་འབྱུང་བ་མེད་པ་དེ་ལ་འགག་པ་མེད་དོ། ། ཞེས་འབྱུང་ལ། དེ་ལྟ་ནའང་བྱིས་པ་ཕྱིན་ཅི་ལོག་དང་ལྡན་པས་ཆོས་རྣམས་རྫུན་པ་ཉིད་དུ་མི་ཤེས་ཤིང་དངོས་པོ་རྣམས་རང་བཞིན་ཡོད་པར་རྟོག་ནས་མངོན་པར་ཞེན་པ་དེ་ནི་བདེན་ཞེན་གྱི་སྒོ་ནས་ལས་ཀྱང་བྱེད་ཅིང་འཁོར་བར་འཁོར་ལ་ཕྱིན་ཅི་ལོག་ལ་གནས་པས་ཐར་པའི་སྐལ་ཅན་དུ་ཡང་མི་འགྱུར་བ་དེ་དག་ལ་རྒྱལ་བ་སྲས་བཅས་ཀྱི་བཀའ་བསྟན་བཅོས་རྣམས་སུ་དངོས་པོ་རྫུན་པའི་དོན་ཅན་དུ་བསྟན་པ་ངེས་དོན་དང༌། དངོས་པོ་བདེན་པའི་དོན་ཅན་དུ་བསྟན་པ་དྲང་དོན་དུ་བསྟན་པ་ནི་དོན་ཡོད་པ་ཉིད་ཀྱི་དེ་ལྟར་བསྟན་པའི་བསྟན་བཅོས་རྩོམ་པ་དང་འཆད་པ་དང་རྩོད་པ་དང་སྒོམ་པ་སོགས་བྱེད་པ་ནི་མི་རིགས་པ་མེད་པར་ཆེས་རིགས་པ་དང་ལྡན་པ་ཉིད་དོ། ། འོ་ན་དངོས་ཆོས་དེ་ཉིད་ནི་འཁྲུལ་པའི་ངོ་ནས་བཞག་པའི་རྫུན་ཆོས་ཉིད་པས་ཀུན་རྫོབ་ཀྱི་ཆོས་དེ་ལ་བསྟན་ནས་ཐ་སྙད་དུ་ཡང་ཀུན་བྱང་ལ་སོགས་པའི་རྒྱུར་བཞག་ཏུ་མེད་པར་ཐལ་སྙམ་ན། མ་ཁྱབ་སྟེ། དཔེར་ན་སྒྱུ་མའི་ན་ཆུང་ནི་དེའི་རང་བཞིན་མི་ཤེས་པ་རྣམས་ཀྱི་ཉོན་མོངས་པའི་རྒྱུ་དང༌། དེ་བཞིན་གཤེགས་པའི་སྤྲུལ་པ་ནི་དགེ་རྩ་བསགས་པ་རྣམས་ཀྱི་རྣམ་བྱང་གི་རྒྱུར་འགྱུར་བ་ཇི་ལྟ་བ་དེ་ཉིད་ཀྱི་ཕྱིར།
འོ་ན་སྒྱུ་མ་དང་སྤྲུལ་པ་ལྟ་བུའི་རྫུན་པའི་ཆོས་དེ་ནི་སུ་ཞིག་གིས་བྱས་པ་ཡིན། སྐྱེས་བུའམ་རང་ངམ་གཞན་ནམ་གཉིས་ཀའམ་རྒྱུ་མེད་པ་ལས་བྱུང་བ་དང་བསྐྱེད་པ་ཞིག་གམ་ཞེ་ན། དེ་ལྟར་ནི་མ་ཡིན་ཏེ། འོ་ན་ཐ་སྙད་པར་འཇིག་རྟེན་དུ་ཀུན་རྫོབ་པའི་ཆོས་འདི་ཅི་ལྟར་བྱུང་བ་ནི་ལྟོས་བཞག་གི་རྟོག་པ་ཙམ་གྱིས་བཏགས་པ་ལས་བཏགས་པ་དེར་ལྟོས་ཀྱི་འབྲེལ་པ་ཙམ་ལས་དེར་སྣང་ཙམ་འབྱུང་བའི་ཕྱིར་དང༌། དཔྱད་པ་དང་འཕགས་པའི་གཟིགས་ངོ་ནས་བཏགས་ཆོས་ལྟོས་བཞག་གི་རྟེན་འབྲེལ་གྱི་དངོས་པོ་འགར་ཡང་གཟིགས་པ་མེད་པའི་ཕྱིར་ཏེ། རྟེན་འབྲེལ་གྱི་རང་བཞིན་འབའ་ཞིག་ཐུགས་སུ་ཆུད་པའི་ཕྱིར། དེས་ན་ལང་གཤེགས་ལས། བློ་ཡིས་རྣམ་པར་གཞིག་ན་ནི། ། གཞན་དབང་མེད་ཅིང་བཏགས་པའང་མེད། ། གྲུབ་པའི་དངོས་པོ་ཡོང་མེད་ན། །
བློ་ཡིས་ཇི་ལྟར་རྣམ་པར་བརྟགས། ། ངོ་བོ་ཉིད་མེད་རྣམ་རིག་མེད། ། དངོས་པོ་མེད་ཅིང་ཀུན་གཞི་མེད། ། བྱིས་པ་རོ་དང་འདྲ་བ་ཡི། ། ངན་རྟོག་རྣམས་ཀྱིས་འདི་དག་བརྟགས། ། ཞེས་དང༌། འཕགས་པ་ཉེ་བར་འཁོར་གྱིས་ཞུས་པ་ལས་ཀྱང༌། སེམས་དམྱལ་འཇིགས་པ་ང་ཡིས་བསྟན་བྱས་ཏེ། ། སེམས་ཅན་སྟོང་ཕྲག་དུ་མ་སྐྱེ་བྱས་ཀྱང༌། ། གང་དག་འཆི་འཕོས་ངན་སོང་དྲག་འགྲོ་བའི། །
འགྲོ་བ་དེ་དག་ནམ་ཡང་ཡོད་མ་ཡིན། ། གང་དག་རལ་གྲི་མདའ་ཅན་མཚོན་འབྱིན་པའི། ། གནོད་པ་བྱེད་པ་ཡོད་པ་མ་ཡིན་ཏེ། ། རྟོག་པའི་དབང་གི་ངན་སོང་དེ་དག་ན། ། ལུས་ལ་འབབ་མཐོང་དེ་ན་མཚོན་ཆ་མེད། ། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ནི་དེ་ལའང་བྱེད་པོ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། རྟོག་པའི་དབང་གིས་འཇིག་རྟེན་རྣམ་བཏགས་ཏེ། །
འདུ་ཤེས་འཛིན་པས་བྱིས་པ་རྣམ་པར་ཕྱེ། ། འཛིན་དང་འཛིན་མེད་དེ་ཡང་འབྱུང་མིན་ཏེ། ། ཡོངས་སུ་རྟོག་པ་སྒྱུ་མ་སྨིག་རྒྱུ་བཞིན། ། ཞེས་དང༌། རིགས་པ་དྲུག་ཅུ་པ་ལས། འཇིག་རྟེན་མ་རིག་རྐྱེན་ཅན་དུ། ། གང་ཕྱིར་རྫོགས་པའི་སངས་རྒྱས་གསུངས། ། དེ་ཡི་ཕྱིར་ན་འཇིག་རྟེན་འདི། ། རྣམ་རྟོག་ཡིན་ཞེས་ཅིས་མི་འཐད། ། ཅེས་འབྱུང་བས།
དངོས་པོ་ཡོད་པ་མིན་པ་ལ་དེར་ཡོད་པ་བཏགས་ཤིང་བལྟ་བ་ནི་འཁོར་བ་ན་བྱིས་པ་རྣམས་ཀུན་ནས་ཉོན་མོངས་པའི་རྒྱུར་འགྱུར་ལ། དངོས་པོ་རྫུན་པའི་རང་བཞིན་ཅན་དུ་བཏགས་ཤིང་དེར་མཐོང་བ་ནི་འཕགས་པ་དག་མྱ་ངན་ལས་འདས་པའི་རྒྱུར་འགྱུར་བ་ཉིད་དོ། །
འོ་ན་བཅོམ་ལྡན་འདས་ཀྱིས་དངོས་པོ་སྐྱེ་འགག་ཅན་དུ་གསུངས་པ་ནི་ཀུན་རྫོབ་མ་བརྟགས་པར་ཡིན་གྱི། གནས་ཚུལ་སེམས་པ་ན་བདེན་པ་གཉིས་ཀར་མཐའ་བཞི་ལས་སྐྱེ་བ་མེད་པས་འགལ་བར་དཔྱོད་ལྡན་སུ་ཞིག་དྭོགས། ཀུན་རྫོབ་ནི་མ་དཔྱད་པ་ན་འཇིག་རྟེན་གྱི་རྗེས་བརྗོད་ཙམ་དུ་བྱེད་པ་ཡིན་ཏེ། བཏགས་བཞག་གི་རྒྱུ་མཚན་དཔྱད་ན་མི་འགྲུབ་ཀྱང་མ་དཔྱད་པའི་ངོར་རྐྱེན་ཚོགས་པ་འདི་པ་ཙམ་གྱིས་འཇོག་པ་ལས། མཐའ་བཞི་གང་ཡང་རུང་བས་ཀུན་རྫོབ་འཇོག་པ་མ་ཡིན་པའི་ཕྱིར། ཀུན་རྫོབ་ཀྱི་ཆོས་ལ་དངོས་པོའི་རང་བཞིན་འགྲུབ་པ་ནི་མ་ཡིན་ནོ། ། མཐའ་བཞི་ལ་སོགས་པའི་སྒོ་ནས་དངོས་པོ་སྐྱེ་བར་བཞག་ན་ནི་རིགས་པས་མི་འགྲུབ་ཅིང་མ་དཔྱད་པར་བརྟེན་ནས་འབྱུང་བ་ཙམ་ཞིག་ཏུ་འཇོག་པ་སྟེ། ཇི་སྐད་དུ།
སྡུག་བསྔལ་རང་གིས་བྱས་པ་དང༌། ། གཞན་གྱིས་བྱས་དང་གཉིས་ཀས་བྱས། ། རྒྱུ་མེད་རྟོག་གེ་པ་རྣམས་འདོད། ། ཁྱོད་ཀྱིས་བརྟེན་ནས་འབྱུང་བར་གསུངས། ། ཞེས་འབྱུང་ངོ༌། ། འོ་ན་ཁྱེད་སྐྱེ་བ་མེད་པ་དེ་ཚད་མ་དང་ཚད་མ་མིན་པ་ཅི་འདྲ་ཞིག་གིས་སྒྲུབ། དང་པོ་ལྟར་ན་ཚད་མ་ནི་དུ། མཚན་ཉིད་ནི་གང༌། ཡུལ་ནི་ཅི་ཞིག ། ཚད་མ་དེ་བདག་གཞན་གཉིས་ཀའམ་རྒྱུ་མེད་ལས་སྐྱེ།
གཉིས་པ་ལྟར་ན་མི་རིགས་ཏེ། གཞལ་བྱ་རྟོགས་པ་ཚད་མ་ལ་རག་ལུས་པའི་ཕྱིར་ཏེ། རྟོགས་བྱ་ཡང་དག་པ་ནི་ཚད་མ་མེད་པར་རྟོགས་མི་ནུས་པའི་ཕྱིར། ཚད་མ་མེད་པར་དོན་རྟོགས་པ་མེད་པ་ཉིད་ཀྱི་ཕྱིར། ཁྱེད་ཀྱི་སྐྱེ་བ་མེད་པའི་ངེས་པ་འདི་གང་ལས་འབྱུང༌། དེ་ལྟར་འབྱུང་བ་མེད་པའི་ཕྱིར་དངོས་པོ་རྣམས་གང་ལས་སྐྱེ་མེད་དུ་མི་རིགས་སོ། ། ཡང་ན་ཁྱོད་ཀྱི་དངོས་པོ་རྣམས་སྐྱེ་མེད་ཀྱི་ངེས་པ་འདི་གང་ལས་འབྱུང་བའི་རྒྱུ་དེ་ཉིད་ལས་ང་ཡི་དངོས་པོ་ཐམས་ཅད་ཡོད་པའི་ངེས་པ་ཡང་སྐྱེ་ལ། ཁྱེད་ཀྱི་དངོས་པོ་ཐམས་ཅད་སྐྱེ་མེད་དུ་ངེས་པ་ལྟར་ང་ཡི་དངོས་པོ་ཐམས་ཅད་ཀྱང་སྐྱེ་བར་འགྱུར་རོ། ། ཅི་སྟེ་ཁྱེད་ལ་དངོས་པོ་ཐམས་ཅད་སྐྱེ་མེད་དུ་ངེས་པ་མེད་ན་རང་ཉིད་ཀྱིས་མ་ངེས་པས་གཞན་ཁོང་དུ་ཆུབ་པར་བྱེད་མི་ནུས་པའི་ཕྱིར། སྐྱེ་མེད་ཀྱི་ཚུལ་ལ་ཐོས་བསམ་སྒོམ་པའི་རྩོམ་པ་ཡང་དོན་མེད་པར་འགྱུར་བས་དངོས་པོ་སྐྱེ་འགག་སོགས་ཡོད་པར་འགྱུར་རོ་སྙམ་ན།
དེར་མི་འགྱུར་ཏེ། དབུ་མ་པ་ལ་སྐྱེ་བ་དང་སྐྱེ་བ་མེད་པ་ལ་སོགས་པ་མཐར་འཛིན་པའི་ལོག་རྟོག་དོན་ལ་མི་གནས་པ་ཙམ་ཞིག་སེལ་བ་ལས། གནས་ལུགས་སྐྱེ་བ་མེད་པར་ངེས་པ་ཡང་མེད་པའི་ཕྱིར་ཏེ། ངེས་པ་དང་རྟོགས་པ་དང་ཞེན་པ་ཐམས་ཅད་དང་བྲལ་བའི་ཕྱིར་ན། ངེས་པ་དེ་སྒྲུབ་པའི་ཚད་མ་ཡང་བརྗོད་མི་དགོས་པའི་ཕྱིར། ཁོ་བོ་ཅག་ལ་ངེས་པ་ཞིག་ཡོད་ན་དེ་ཚད་མའམ་ཚད་མ་མིན་པ་ཞིག་ལས་སྐྱེ་བར་རིགས་ན་ཡང་ངེས་པ་ཡོད་པ་མ་ཡིན་ཏེ། མ་ངེས་པ་ཡོད་ན་དེར་ལྟོས་ཀྱི་གཉེན་པོར་འགྱུར་བའི་ངེས་པ་ཡང་ཡོད་རིགས་ན། མ་ངེས་པ་ངོ་བོ་ཉིད་ཀྱིས་ཡོད་པ་མིན་པ་དེའི་ཚེ་དེ་དང་འགལ་བའི་ངེས་པ་ཡོད་པར་ག་ལ་འགྱུར་བའི་ཕྱིར་ཏེ། འབྲེལ་པ་ཅན་གཞན་ལ་མ་ལྟོས་པའི་ཕྱིར། བོང་བུའི་རྭ་རིང་ཐུང་བཞིན།
དེ་ལྟར་ངེས་པ་མེད་པས་དེའི་ཚེ་ཆོས་ཅི་ཞིག་འགྲུབ་པར་བྱ་བའི་ཕྱིར་ཚད་མ་དག་ཡོངས་སུ་རྟོགས་པར་བྱེད། དེས་ན་ཚད་མ་དེའི་གྲངས་དང་མཚན་ཉིད་དང་ཡུལ་དང་མཐའ་བཞི་ལས་སྐྱེ་བར་ཡང་ག་ལ་འགྱུར་ཏེ། འདི་ཐམས་ཅད་ཁོ་བོ་ཅག་གི་བརྗོད་བྱ་མ་ཡིན་ནོ། ། འོ་ན་སྐྱེ་བ་མེད་པ་ལ་རིགས་པར་འཐད་པ་དང་སྐྱེ་བ་ལ་རིགས་པ་དང་བྲལ་བ་ནི་འཕགས་པ་ལ་མི་མངའ་ཡང་འཇིག་རྟེན་པ་ལ་འཇིག་རྟེན་རང་གྲགས་ཀྱི་འཐད་པས་དེ་ཁོ་ན་ཉིད་ཁོང་དུ་ཆུབ་པར་བྱེད་ནུས་པའི་ཚུལ་བརྗོད་པར་བྱ་སྟེ། གལ་ཏེ་ཁྱོད་ལ་ངེས་པ་མེད་ན་ཁྱེད་ཅག་གི་དངོས་པོ་རྣམས་ནི། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་ངེས་པའི་རང་བཞིན་གྱི་ངག་ཇི་ལྟར་དམིགས་ཤེ་ན། གདུལ་བྱ་འཇིག་རྟེན་པ་གང་དག་ངེས་པར་གྱུར་པའི་ངག་འདི་ནི་འཇིག་རྟེན་པ་རང་ལ་གྲུབ་པའི་འཐད་པའི་སྒོ་ནས་འཇིག་རྟེན་ལ་ཡོད་ཀྱི་འཕགས་པ་རྣམས་ལ་ནི་མ་ཡིན་ནོ། ། ཅི་འཕགས་པ་རྣམས་ལ་རིགས་པ་མི་མངའམ་ཞེ་ན། ཡོད་པའམ་མེད་པ་འདི་སུས་སྨྲས།
འཕགས་པ་རྣམས་ཀྱིས་དོན་དམ་པ་ཅི་ཡང་མི་གསུངས་སྟེ། དེའི་ཕྱིར་འཐད་པ་དང་འཐད་པ་མ་ཡིན་པ་མི་མངའ་བ་དེ་དག་ལ་སྤྲོས་པ་ག་ལ་མངའ། གལ་ཏེ་འཕགས་པ་རྣམས་འཐད་པ་མི་གསུང་ན། རྒྱུ་ཅིས་འཇིག་རྟེན་པས་དོན་དམ་ཁོང་དུ་ཆུབ་པར་མཛད་ཅེ་ན། འཕགས་པ་རྣམས་འཇིག་རྟེན་གྱི་ཐ་སྙད་ཀྱི་རང་ལ་གྲུབ་པའི་རིགས་པས་འཐད་པ་མི་གསུང་གི ། འོན་ཀྱང་འཇིག་རྟེན་ཁོ་ན་ལ་གྲགས་པའི་འཐད་པ་གཞན་ངོར་ཞལ་གྱིས་བཞེས་ནས་དེ་ཉིད་ཀྱིས་གཞན་འཇིག་རྟེན་པ་དག་ཁོང་དུ་ཆུབ་པར་མཛད་དོ། ། ཇི་ལྟར་ལུས་མི་གཙང་བ་ཡིན་ཀྱང་ཕྱིན་ཅི་ལོག་གིས་གཙང་བར་རྗེས་སུ་འཛིན་པའི་འདོད་ཆགས་ཅན་རྣམས་ཀྱིས་དམིགས་པར་མི་འགྱུར་བར་གཙང་བར་སྒྲོ་བཏགས་ནས་ཉོན་མོངས་པར་འགྱུར་རོ། ། དེ་དག་འདོད་ཆགས་དང་བྲལ་བའི་ཕྱིར། དེ་བཞིན་གཤེགས་པའི་སྤྲུལ་པའམ་ལྷས་ལུས་ལ་མི་གཙང་བ་སོ་དྲུག་བསྟན་པས་སྔར་གཙང་བའི་འདུ་ཤེས་ཀྱིས་བཀབ་པའི་ལུས་ཀྱི་སྐྱོན་རྣམས་སྟོན་ཏོ། ། དེ་དག་ཀྱང་གཙང་བའི་འདུ་ཤེས་དང་བྲལ་ནས་ཆགས་པ་ལས་གྲོལ་བ་བཞིན།
སོ་སྐྱེ་མ་རིགས་པའི་རབ་རིབ་ཀྱིས་བློ་གྲོས་ཀྱི་མིག་ཉམས་པས་འཕགས་པས་མ་གཟིགས་པའི་དངོས་པོ་རྣམས་ཀྱི་རང་བཞིན་ཕྱིན་ཅི་ལོག་དང་དེའི་ཁྱད་པར་མང་པོ་སྒྲོ་བཏགས་ནས་ཆེས་ཤིན་ཏུ་ཉོན་མོངས་པར་འགྱུར་ཏེ། དེ་དག་ལ་འཕགས་པ་རྣམས་ཀྱིས་འཇིག་རྟེན་ལ་གྲགས་པའི་འཐད་པ་ཉིད་ཀྱིས་དེ་ཁོ་ན་ཉིད་ཁོང་དུ་ཆུབ་པར་མཛད་པ་ཡིན་ཏེ། དེ་ལྟར་བུམ་པ་ཡོད་པ་འཇིམ་པ་ལ་སོགས་ལ་མི་སྐྱེ་བར་ཁས་བླངས་པ་བཞིན་དུ། སྐྱེས་པའི་སྔ་རོལ་ན་ཡོད་པ་ལའང་ཡོད་པའི་ཕྱིར་མི་སྐྱེ་བར་ངེས་པར་གྱིས་ཤིག ། ཇི་ལྟར་མེ་དང་སོལ་བ་སོགས་གཞན་དུ་གྱུར་པ་དག་ལས་མྱུ་གུ་མི་སྐྱེ་བར་ཁས་བླངས་པ་བཞིན་དུ། ས་བོན་སོགས་ལས་ཀྱང་གཞན་ཡིན་པའི་ཕྱིར་མི་སྐྱེ་བར་ངེས་པར་གྱིས་ཤིག ། ཅི་སྟེ་ཡང་ས་བོན་ལས་མྱུ་གུ་འབྱུང་བ་འདི་ནི་ཁོ་བོ་ཅག་གི་ཉམས་སུ་མྱོང་བ་ཡིན་ནོ་སྙམ་ན། ས་བོན་ལས་མྱུ་གུའི་གཞན་འབྱུང་ཉམས་སུ་མྱོང་བས་གྲུབ་བོ་ཞེས་བཟློག་སྟེ་སྨྲ་བ་ཡང་མི་རིགས་པའི་ཕྱིར་ཏེ། བསྒྲུབ་བྱ་དང་མཚུངས་པའི་ཕྱིར། ཉམས་སུ་མྱོང་བ་བརྫུན་པའི་དོན་ཅན་ཉིད་ཀྱི་ཕྱིར་ཏེ།
ཉམས་སུ་མྱོང་བ་ཙམ་ཡིན་པའི་ཕྱིར། རབ་རིབ་ཅན་གྱིས་ཟླ་གཉིས་ཉམས་སུ་མྱོང་བ་བཞིན། དེས་ན་མྱོང་བ་དང་མཐོང་བ་དང་རྟོགས་པ་དང་དྲན་པ་དང་གྲགས་པ་སོགས་ཀྱིས་ཀྱང་སྐྱེ་བ་མི་འགྲུབ་པས་དངོས་པོ་སྐྱེ་བ་མེད་དོ་ཞེས་པ་ནི་གཞན་ངོར་འཇིག་རྟེན་གྲགས་པ་ཙམ་གྱི་སྒྲུབ་ཀྱི། རང་ལུགས་ཀྱིས་ནི་མ་ཡིན་ཏེ། ཆོས་ཐམས་ཅད་བཏགས་བཞག་ཙམ་ལས་གཞན་དུ་བརྗོད་དུ་མེད་ན། དེ་ལ་རང་ལུགས་ཀྱི་འཐད་པའི་དངོས་པོ་དོན་བྱེད་པའི་རྫས་ཅན་དུ་བཞག་ཏུ་མེད་པའི་ཕྱིར། དེས་ན་བཏགས་བཞག་གི་ཆོས་གཞན་གྲགས་ཙམ་གྱི་རང་ལུགས་ཀྱི་འཇོག་ཚུལ་འདི་ནི་སློབ་དཔོན་ཆེན་པོ་ཀླུ་སྒྲུབ་ཞབས་དང་སློབ་དཔོན་ཆེན་པོ་སངས་རྒྱས་བསྐྱངས་ཀྱི་དགོངས་པ་སློབ་དཔོན་ཆེན་པོ་ཟླ་གྲགས་ཞབས་ཀྱིས་འགྲེལ་པ་ཚིག་གསལ་བར་ཇི་ལྟར་བཀྲལ་བ་ལྟར་བརྗོད་པ་ཡིན་ཏེ། བཏགས་ཆོས་ལ་རང་ལུགས་ཀྱིས་གྲུབ་པའི་སྐྱེ་འགག་ལ་སོགས་པའི་དངོས་པོ་མི་འཇོག་པ་དང༌། དེ་འདྲའི་དངོས་པོ་མེད་ན་དབུ་མ་པ་རང་ལ་གྲུབ་པའི་ཚད་མ་དང་གཏན་ཚིགས་སོགས་ཀྱི་དངོས་པོ་ཡོད་པ་མིན་པས་རང་ལུགས་ཀྱིས་གྲུབ་པའི་གཏན་ཚིགས་ཀྱི་དངོས་པོ་སྟོང་པ་ཉིད་སྒྲུབ་པར་མི་བྱེད་པར་གཞན་གྲགས་ཙམ་གྱི་གཏན་ཚིགས་ཀྱིས་གཞན་ངོར་དགག་སྒྲུབ་བྱེད་པ་ཁོ་ནར་བརྗོད་པའི་ཕྱིར། ཁོ་བོས་བརྗོད་པའི་ཚུལ་འདི་ནི་ཤར་ཙོང་ཁ་པ་ཆེན་པོས་སློབ་དཔོན་ཟླ་བའི་དགོངས་པ་གཏན་མིན་ནོ་ཞེས་རྒྱ་ཆེར་སྨྲ་བར་བྱེད་མོད།
གཟུར་གནས་དག་གིས་བློས་དཔྱད་པར་འདོད་ན། སློབ་དཔོན་ཟླ་བའི་འགྲེལ་པ་ཚིག་གསལ་གྱི་མཐའ་བཞི་ལས་སྐྱེ་བ་དགག་པའི་འགྲེལ་པ་ཚར་གཅིག་བཀླགས་པ་ཙམ་གྱིས་སློབ་དཔོན་ཟླ་བའི་དགོངས་པ་སུའི་ལུགས་སུ་གནས་པར་འགྱུར་བ་ཤེས་པར་ཡོད་པས་དཔྱོད་ལྡན་དག་ལེགས་པར་ཟབ་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་པ་ལེགས་པར་འཚོལ་བར་གྱིས་ཤིག ། གཉིས་པ་ནི། དངོས་པོར་སྨྲ་བ་དག་ན་རེ། ཆོས་ཐམས་ཅད་བཏགས་བཞག་ཙམ་ལས་དངོས་པོ་རྫས་གྲུབ་པ་མེད་ན་དངོས་པོ་ཡང་དག་པ་དོན་བྱེད་པར་གྱུར་པའི་གཞལ་བྱ་དང་དེ་ཡོངས་སུ་གཅོད་པའི་དབང་ཡིད་དང་རང་རིག་པའི་ཚད་མ་ཡང་མི་སྲིད་པར་འགྱུར་ལ། དེ་ལྟ་ན་ནི་གང་འཇིག་རྟེན་ན་བདེན་པ་དང་རྫུན་པ་བསླུ་བ་དང་མི་བསླུ་བ་ལ་སོགས་པའི་རྣམ་པར་དབྱེ་བ་གང་ཡང་མེད་པར་འགྱུར་ལ། དེ་ཡང་མི་རིགས་པའི་ཕྱིར། དངོས་པོ་རྫས་གྲུབ་པའི་གཞལ་བྱ་དང་ཚད་མ་ནི་ཡོད་དེ། འདི་སྐད་དུ། རྒྱན་མཁན་པོས་ནི།
བློ་གང་ཞིག་སྔར་མ་གཏོགས་པའི་དོན་ནི་ཚད་མ་ཡིན་ཏེ། ཚད་མ་གྲུབ་ན་གཞལ་བྱ་ཡང་གྲུབ་པ་ཉིད་ཀྱི་ཕྱིར། སློབ་དཔོན་ཆོས་ཀྱི་གྲགས་པས། མ་རྟོགས་དོན་གྱི་གསལ་བྱེད་ཀྱང༌། ། རང་གི་ངོ་བོ་རྟོགས་འོག་ཏུ། ། སྤྱི་ཡི་རྣམ་པར་ཤེས་པ་ཐོབ། ། རང་གི་མཚན་ཉིད་མི་ཤེས་པ། ། ཞེས་སོགས་འབྱུང་བའི་ཕྱིར། སློབ་དཔོན་ཆོས་མཆོག་ནི། ཡོངས་སུ་བཅད་པའི་དོན་ལ་མི་བསླུ་བ་ཡིན་ཏེ།
རྣམ་ངེས་ལས། འདི་དག་གི་དོན་ཡོངས་སུ་བཅད་ནས་འཇུག་པ་ན་དོན་བྱ་བ་ལ་བསླུ་བ་མེད་པའི་ཕྱིར། ཞེས་གསུངས་པའི་ཕྱིར། ཡོངས་སུ་བཅད་པའི་དོན་ལ་མི་བསླུ་བ་ནི་དོན་ཐོབ་པར་བྱེད་པའོ་ཞེས་ཟེར་རོ། ། བྲམ་ཟེ་བདེ་བྱེད་དགའ་བ་ནི། བདེན་པའི་དོན་རྟོག་ཡིན་ནོ་ཞེས་བྱ་བར་འདོད་དོ། ། བོད་ཀྱི་སློབ་དཔོན་དག ། དངོས་པོར་གྲུབ་པ་ལ་ཚད་མར་སྨྲ་བ་དག་གི་ཡུལ་གྱི་ཁྱད་པར་སྔར་མ་རྟོགས་པ་ལ་འཇུག་པ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བར་བྱེད་པའི་ཁྱད་པར་སྒྲོ་འདོགས་གཅོད་པ་ཡིན་ནོ་ཞེས་ཟེར་རོ། ། འདི་ལྟ་བུའི་གཞལ་བྱ་རང་བདེན་པ་དང་ཚད་མ་རང་བདེན་པ་གྲུབ་པ་མ་ཡིན་ཏེ།
འཇིག་རྟེན་ན་བདེན་རྫུན་ནི། འཇིག་རྟེན་རང་ཉིད་ལ་གྲགས་ཀྱང་འཕགས་པའི་ཡེ་ཤེས་དང་དཔྱད་པའི་ངོ་ནས་བདེན་པ་གཉིས་ཀར་རྫུན་པ་དང་བསླུ་བ་ལས་མ་གཏོགས་པའི་བདེན་པ་དང་མི་བསླུ་བའི་གནས་རྙེད་པ་མ་ཡིན་པའི་ཕྱིར། དེས་ན་རྟོག་གེ་པས་གཞག་པའི་ཚད་མ་དེ་དག་རིམ་བཞིན་ཚད་མར་མི་འགྲུབ་པའི་ཚུལ་བརྗོད་པར་བྱ་སྟེ། སྔར་མ་གཏོགས་པ་རྫས་ལ་ལྟོས་ནས་སམ་འོན་ཏེ་རྒྱུན་ལ་ལྟོས་ནས་ཡིན། དང་པོ་ལྟར་ན་ནི་མཚན་ཉིད་དེ་སོ་སོ་སྐྱེ་བོ་རྣམས་ཀྱི་ཚད་མ་ལ་མི་སྲིད་པར་འགྱུར་ཏེ། རྫས་ནི་སྐད་ཅིག་གི་མཐར་ཐུག་པ་ཡིན་ན་དེ་ནི་བྱིས་པ་རྣམས་ཀྱིས་མི་རྟོགས་པའི་ཕྱིར་ཏེ། རྣམ་ངེས་ལས། འདིའི་རང་བཞིན་དེ་ནི་མཐོང་བཞིན་དུ་ཡང་མི་རྟོགས་སོ་ཞེས་འབྱུང་བའི་ཕྱིར། གཉིས་པ་ལྟར་ན་ཡང་མཚན་ཉིད་དེ་མི་སྲིད་པར་འགྱུར་ཏེ། རྫས་ལས་གཞན་པའི་རྒྱུན་མི་སྲིད་པའི་ཕྱིར་དང༌།
རྫས་ཀྱང་མ་རྟོགས་པའི་ཕྱིར་རོ། ། མ་རྟོགས་པའི་དོན་རྟོགས་པ་མི་སྲིད་པར་འགྱུར་ཏེ། དེ་ནི་ཡུལ་བདེན་པ་ལ་རག་ལས་མི་སྲིད་པའི་ཕྱིར་ཏེ། འོག་ཏུ་འཆད་པར་འགྱུར་བའི་ཕྱིར། མངོན་སུམ་དང་རྗེས་སུ་དཔག་པ་དག་དངོས་པོ་ལ་ནི་བཅད་པའི་དོན་ལ་མི་བསླུ་བ་མི་སྲིད་པར་འགྱུར་ཏེ། བཅད་པའི་དུས་ཀྱི་དངོས་པོ་ནི་ཞུགས་ཏེ་ཐོབ་པར་འདོད་པའི་ཚེ་འགག་ནས་མེད་པའི་ཕྱིར། མ་འགགས་ན་ཡང་དངོས་པོར་རྟག་པར་འགྱུར་རོ། ། དངོས་པོའི་རྫས་འགགས་པས་རྫས་ལ་དཔྱད་པའི་དོན་ཐོབ་པ་མེད་ཀྱང་རྒྱུན་ནི་མ་འགགས་པས་དེ་ལ་ལྟོས་ནས་དཔྱད་པའི་དོན་ཐོབ་པ་ཡོད་དོ་ཞེ་ན། རྒྱུན་ལ་ལྟོས་ནས་ཀྱང་དཔྱད་པའི་དོན་ཐོབ་པ་མི་སྲིད་པར་འགྱུར་ཏེ། དངོས་པོའི་རྒྱུན་ཡང་རྫས་ལས་ཐ་དད་དུ་མེད་པའི་ཕྱིར་ཏེ།
ཐ་དད་དུ་མ་དམིགས་པའི་ཕྱིར་དང༌། རྒྱུན་རྟག་པའི་དངོས་པོར་ཐལ་བའི་ཕྱིར། རྒྱུན་རྫས་ལས་ཐ་དད་པར་མེད་པར་འདོད་ན་ཡང༌། རྒྱུན་ལ་ལྟོས་ནས་ཀྱང་བཅད་པའི་དོན་ཐོབ་པ་མི་སྲིད་པར་འགྱུར་ཏེ། བཅད་པའི་དུས་ཀྱི་རྫས་འགག་པ་བཞིན་དུ་དེའི་རྒྱུན་ཡང་འགག་པའི་ཕྱིར་རོ། ། མ་འགགས་ན་ཡང་རྫས་དང་རྒྱུན་མི་གཅིག་པར་འགྱུར་ཏེ། རྫས་འགགས་ཀྱང་རྒྱུན་མ་འགགས་པའི་ཕྱིར་རོ། ། འདིས་ནི་ལྡོག་པ་ལ་ལྟོས་ནས་བཅད་པའི་དོན་ལ་མི་བསླུ་བ་ཡང་བཀག་པ་ཡིན་ནོ། ། མངོན་སུམ་དང་རྗེས་སུ་དཔག་པ་དག་དངོས་པོ་མེད་པ་ལ་ལྟོས་ནས་ཀྱང་བཅད་པའི་དོན་ལ་མི་བསླུ་བ་མི་སྲིད་པར་འགྱུར་ཏེ། དངོས་པོ་མེད་པ་ཐོབ་པ་མི་འཐད་པའི་ཕྱིར་དང༌།
ཚད་མ་དང་འབྲེལ་བ་ཡང་མེད་པའི་ཕྱིར། མ་འབྲེལ་ཡང་འཇལ་ན་ཧ་ཅང་ཐལ་བའི་ཕྱིར་རོ། ། འདི་ལྟར་བདེན་པའི་དོན་རྟོགས་པ་ཞེས་པ་ཡང་མི་སྲིད་པར་འགྱུར་ཏེ། བདེན་པའི་དོན་ཉིད་གྲུབ་པ་མེད་པའི་ཕྱིར། ཅི་སྟེ་ཞེ་ན། སྣང་བ་ཙམ་གྱི་ནི་བདེན་པ་མི་འགྲུབ་སྟེ། ཟླ་བ་གཉིས་ལ་སོགས་པ་ཡང་བདེན་པར་ཐལ་བའི་ཕྱིར་རོ། ། བདེན་པར་སྣང་བས་ཀྱང་བདེན་པར་མི་འགྲུབ་སྟེ། རྨི་ལམ་གྱི་རྟ་དང་གླང་པོ་ལ་སོགས་པ་ཡང་བདེན་པར་འགྱུར་བའི་ཕྱིར་རོ། ། བདེན་པར་ངེས་པས་ཀྱང་བདེན་པར་མི་འགྲུབ་སྟེ།
ཐག་པ་དང་སྦྲུལ་ལ་སོགས་པ་བདེན་པར་འགྱུར་བའི་ཕྱིར། ཡང་བདེན་པ་སྒྲུབ་པར་བྱ་བའི་ཆེད་དུ་དོན་བྱེད་ནུས་པ་དང་དངོས་པོར་ཡོད་པ་དང་དོན་ལ་ཡོད་པ་དང༌། ཤེས་བྱའི་གནས་ལུགས་ལ་སོགས་པ་གང་སྨྲས་པ་དེ་དག་ཀྱང་སྣང་བ་ལ་དོན་བྱེད་ནུས་པ་ལ་སོགས་པ་དང་བརྒལ་ཞིང་རྟགས་པ་མཚུངས་པའི་ཕྱིར་རོ། ། ཁ་ཅིག་བདེན་པར་ངེས་པ་དང་ལྡོག་པ་འཇལ་བའི་ཚད་མས་གནོད་པ་མེད་པ་ཚོགས་པས་བདེན་པར་གྲུབ་པ་ཉིད་ཀྱི་ཕྱིར། རྨི་ལམ་ལ་སོགས་པ་ནི་བདེན་པར་མི་འཐད་དེ། ལྡོག་པ་འཇལ་བའི་ཚད་མས་གནོད་པ་ཡོད་པའི་ཕྱིར་ཞེས་སྨྲ་བ་དེ་ཡང་མི་སྲིད་དེ། ཤེས་བྱ་ཐམས་ཅད་བདེན་པ་སྟོང་བར་རིགས་པའི་ཤེས་པས་གནོད་པའི་ཕྱིར། རྟོགས་པ་ཆོས་གསུམ་སྨྲ་བ་ཡང་མི་འཐད་དེ། འདི་ལྟར་སྔར་མ་རྟོགས་པ་རྟོགས་པ་དང༌། མ་འཁྲུལ་བ་ནི་སྔར་བཀག་པ་ཉིད་ཀྱིས་ཀྱང་འདིར་མི་བརྗོད་ལ།
ཚད་མས་སྒྲོ་འདོགས་ལ་གནོད་པར་བྱེད་པ་ཡིན་ན། སྒྲོ་འདོགས་ཡོད་ཚེ་ཚད་མ་ཡོད་ན་དེ་དག་མི་འགལ་བར་འགྱུར་ཏེ། རྒྱུད་གཅིག་ལ་ཅིག་ཅར་ཡོད་པའི་ཕྱིར། མེད་ན་ཡང་སྒྲོ་འདོགས་ཚད་མའི་གནོད་བྱ་མ་ཡིན་པར་འགྱུར་ཏེ་ཚད་མས་སྐྱེས་པའི་ཚེ་འགགས་ནས་མེད་པའི་ཕྱིར། ཚད་མས་སྐྱེས་པའི་སྟོབས་ཀྱིས་འགགས་པའི་ཕྱིར་གནོད་བྱ་དང་གནོད་བྱེད་དུ་འདོད་ན་དངོས་པོ་འཇིག་པ་རྒྱུ་གཞན་ལ་ལྟོས་པར་འགྱུར་ཏེ། སྒྲོ་འདོགས་འཇིག་པ་ཚད་མས་བྱས་པའི་ཕྱིར། སྒྲོ་འདོགས་འགགས་པའི་རྗེས་སུ་ཚད་མ་སྐྱེས་པ་ཉིད་ཀྱིས་འགལ་བར་འདོད་ན་དངོས་པོ་སྐད་ཅིག་མ་ཐམས་ཅད་ཀྱི་སྐད་ཅིག་སྔ་ཕྱིར་འགལ་བར་འགྱུར་རོ། ། གཞན་ཡང་ཚད་མ་དང་སྒྲོ་འདོགས་ཡུལ་གཅིག་པར་འདོད་ན་ནི་གཉིས་ཀ་ལ་འཁྲུལ་པའམ་མ་འཁྲུལ་བར་ཁྱད་པར་མེད་པར་འགྱུར་ཏེ། ཡུལ་གཅིག་ཡིན་ལ་གཅིག་པོ་དེ་ཉིད་བདེན་ན་གཉིས་ཀ་མ་འཁྲུལ་བ་དང༌། མི་བདེན་ན་གཉིས་ཀ་འཁྲུལ་བར་འགྱུར་བའི་ཕྱིར་རོ། །
ཡུལ་ཐ་དད་ན་ནི་གནོད་བྱ་གནོད་བྱེད་དུ་མི་འགྱུར་ཏེ། བུམ་པ་མི་རྟག་པར་རྟོགས་པས་ཀྱང་སྒྲ་རྟག་པར་འཛིན་པ་ལ་གནོད་པར་ཐལ་བའི་ཕྱིར་དམིགས་པའི་ཡུལ་གཅིག་ལ་འཛིན་སྟངས་ཀྱི་ཡུལ་ཐ་དད་དོ་ཞེས་བྱ་བའང་རིགས་པ་མ་ཡིན་ཏེ། དམིགས་པའི་ཡུལ་ལ་ལྟོས་ན་ཚད་མ་བཞིན་དུ་སྒྲོ་འདོགས་ཀྱང་མ་འཁྲུལ་བར་འགྱུར་ཏེ། ཡུལ་བདེན་པ་ལ་དམིགས་པའི་ཕྱིར། འཛིན་སྟངས་འགལ་བ་ཙམ་གྱིས་གནོད་བྱ་དང་གནོད་བྱེད་དུ་ཡང་མི་འགྱུར་ཏེ། གློག་དང་འབབ་ཆུ་ལ་སོགས་པ་མི་རྟག་པར་རྟོགས་པས་རི་དང་ས་གཞི་ལ་སོགས་པ་རྟག་པར་འཛིན་པ་ལ་གནོད་པར་ཐལ་བའི་ཕྱིར་རོ། །
མངོན་སུམ་གྱི་མཚན་ཉིད་རྟོག་པ་དང་བྲལ་ཞིང་མ་འཁྲུལ་བར་འདོད་པ་ཡང་མ་ཡིན་ཏེ། མ་འཁྲུལ་བ་ནི་བདེན་པ་ལ་སྒྲུབ་བྱེད་མེད་པར་བཤད་པ་ཉིད་ཀྱིས་བཀག་གོ ། རྟོག་པ་དང་བྲལ་བ་ནི་ཡུལ་ངེས་པར་བྱེད་པ་མ་ཡིན་ལ། ངེས་པ་མ་ཡིན་པ་ཡང་འཇུག་པའི་ཡུལ་སྟོན་པ་མ་ཡིན་པའི་ཕྱིར་ཚད་མར་མི་འགྱུར་རོ། །
རྟོག་པ་དང་བྲལ་ཞིང་མ་འཁྲུལ་བ་ཙམ་གྱིས་ཚད་མ་ཡིན་ན་ཡང་བུམ་པ་ལ་སོགས་པ་སྣང་བའི་ཤེས་པ་སྐད་ཅིག་མ་ལ་སོགས་པ་ལ་ཚད་མར་ཐལ་བའི་ཕྱིར་རོ། ། དེ་ལྟ་ན་ཡང་སྐད་ཅིག་མ་དང་གཞལ་བྱ་མངོན་གྱུར་དང༌། སོ་སོ་སྐྱེ་བོ་རྣམས་ལ་རྟག་འཛིན་གྱི་སྒྲོ་འདོགས་མེད་པ་ལ་སོགས་པར་ཐལ་བའི་ཕྱིར་རོ། ། རྟོག་པ་དང་བྲལ་ཞིང་མ་འཁྲུལ་བ་ཙམ་གྱིས་ནི་ཚད་མ་མ་ཡིན་གྱི། འོན་ཀྱང་དེ་དང་ངེས་པ་སྐྱེད་བྱེད་ཚོགས་པ་ཡིན་ཞེ་ན། མིག་གི་རྣམ་པར་ཤེས་པ་སྐད་ཅིག་མ་ལ་སོགས་པ་ལའང་ངེས་པ་སྐྱེད་བྱེད་དུ་འགྱུར་ཏེ། རྟོག་པ་དང་བྲལ་ཞིང་མ་འཁྲུལ་བར་བུམ་པའི་ཁ་དོག་ལ་སོགས་པ་དང་ཁྱད་པར་མེད་པའི་ཕྱིར། ཡང་ན་ནི་ཁ་དོག་ལ་སོགས་པ་ལའང་ངེས་པ་འདྲེན་བྱེད་དུ་མི་འགྱུར་རོ། ། རྗེས་སུ་དཔག་པའི་ཚད་མའི་མཚན་ཉིད་ཀྱང་མི་འགྲུབ་སྟེ། འདི་ལྟར་དུ་བ་དང་མེ་ལ་སོགས་པ་སྤྱི་སྒྲུབ་པར་བྱེད་པ་དང་བསྒྲུབ་པར་བྱ་བ་ཉིད་དུ་འཛིན་པར་འདོད་ན་ནི་སྒྲུབ་པར་བྱེད་པ་དང་བསྒྲུབ་པར་བྱ་བ་དོན་ལ་མེད་པར་འགྱུར་བའི་ཕྱིར་ཏེ།
སྤྱི་ནི་དངོས་པོར་མེད་པའི་ཕྱིར། ། དེ་དག་ནི་མངོན་སུམ་གྱིས་གྲུབ་པ་ཡང་མི་སྲིད་པར་འགྱུར་ཏེ། མངོན་སུམ་ནི་རང་གི་མཚན་ཉིད་ཀྱི་ཡུལ་ཅན་དུ་འདོད་པའི་ཕྱིར། མངོན་སུམ་གྱིས་གྲུབ་པ་མི་སྲིད་ན་རྗེས་སུ་དཔག་པས་གྲུབ་པ་ཡང་མི་སྲིད་པར་འགྱུར་ཏེ། རྗེས་སུ་དཔག་པ་ཡང་མངོན་སུམ་ལ་ལྟོས་པར་འདོད་པའི་ཕྱིར། རང་གི་མཚན་ཉིད་ཀྱིས་སྒྲུབ་བྱེད་དང་བསྒྲུབ་བྱ་ཉིད་དུ་འཛིན་པར་འདོད་ན་ཡང༌། རྟགས་ལ་ཆོས་ཀྱི་ཁྱབ་པའི་རྗེས་སུ་འགྲོ་བ་མེད་པར་འགྱུར་ཏེ། རང་གི་མཚན་ཉིད་དཔེ་ལ་རྗེས་སུ་མི་འགྲོ་བའི་ཕྱིར། རྗེས་སུ་འགྲོ་ན་ཡང་རང་མཚན་མ་ཡིན་པར་འགྱུར་ཏེ། རང་མཚན་ནི་ཡུལ་དང་དུས་དང་རྣམ་པ་གཞན་དང་མ་འདྲེས་པ་ལ་འདོད་པའི་ཕྱིར།
རང་གི་མཚན་ཉིད་དང་སྤྱིའི་མཚན་ཉིད་ལས་གཞན་པའི་ཆོས་ཀྱང་མེད་པའི་ཕྱིར་རྟགས་དང་བསྒྲུབ་བྱ་དོན་ལ་མེད་པར་འགྱུར་ལ། དེ་ལྟ་ན་ཡང་རྗེས་སུ་དཔག་པ་དོན་ལ་མེད་པར་འགྱུར་རོ། ། རྟགས་ཆོས་ཀྱི་འབྲེལ་པ་ཞེས་པ་དེའང་མ་འཁྲུལ་པར་འགྱུར་ཏེ། བྱས་པ་དང་མི་རྟག་པ་ལ་སོགས་པ་ལ་འབྲེལ་པ་མེད་པར་ཡང་འགྱུར་བའི་ཕྱིར་ཏེ། བདག་ཅིག་ཡིན་པས་འབྲེལ་པོ་དང་འབྲེལ་ཡུལ་གཉིས་མེད་པའི་ཕྱིར་དང༌། གཉིས་མེད་པ་དག་ཀྱང་འབྲེལ་པ་ཡིན་ན་རི་བོང་གི་རྭ་ལ་སོགས་པ་ཡང་འབྲེལ་བ་དང༌། བྱས་པ་རང་ཉིད་ཀྱང་འབྲེལ་བར་འགྱུར་བའི་ཕྱིར། མེ་དང་དུ་བ་ལ་སོགས་པ་ཡང་འབྲེལ་པ་མེད་པར་འགྱུར་ཏེ། མེ་ལ་སོགས་པའི་རྒྱུ་ཡོད་པའི་ཚེ་དུ་བ་ལ་སོགས་པ་གྲུབ་ན་ནི། དེ་དག་རྒྱུ་དང་འབྲས་བུ་མ་ཡིན་པར་འགྱུར་ལ།
མ་གྲུབ་ན་འབྲེལ་པ་མི་འཐད་པའི་ཕྱིར། དེའི་ཕྱིར་བདག་གཅིག་པ་དང་དེ་ལས་བྱུང་བའི་འབྲེལ་པ་དོན་ལ་མེད་དོ། ། འབྲེལ་པ་མེད་པའི་རྟགས་ཀྱང་ཡང་དག་པ་མ་ཡིན་ཏེ། ཐམས་ཅད་ཀྱི་ཐམས་ཅད་འགྲུབ་པར་ཧ་ཅང་ཐལ་བའི་ཕྱིར། འདི་དག་གིས་ཚད་མ་དང་གཞལ་བྱ་ལ་འབྲེལ་པ་ཡོད་པ་དང་མེད་པའི་ཕྱོགས་ཀྱང་དཔྱད་ཟིན་པ་ཉིད་དོ། ། ཡང་བྱས་པ་དང་མི་རྟག་པ་ལ་སོགས་པ་ལ་བསྒྲུབ་བྱ་དང་སྒྲུབ་བྱེད་ཐ་དད་པར་ཡོད་ན་རང་བཞིན་གྱིས་རྟགས་མ་ཡིན་པར་འགྱུར་ཏེ། ཐ་དད་དུ་གྲུབ་པའི་ཕྱིར། ཐ་དད་པ་མེད་ན་ཡང་བསྒྲུབ་བྱ་སྒྲུབ་བྱེད་ཐ་དད་པ་མེད་པའི་མ་གྲུབ་པར་འགྱུར་རོ། ། རྫས་གཅིག་ལ་ལྡོག་པ་ཐ་དད་པ་ཞེས་བྱ་བ་ཡང་རིགས་པ་མ་ཡིན་ཏེ། རྫས་གཅིག་ལ་ལྡོག་པ་ཐ་དད་པ་དང་ལྡོག་པ་གཅིག་ལ་རྫས་ཐ་དད་པ་དག་ནི་དོན་ལ་ཡོད་པར་མི་འཐད་པའི་ཕྱིར་ཏེ།
གཅིག་ཀྱང་ཡིན་ལ་ཐ་དད་པ་ཡང་ཡིན་པ་ནི་འགལ་བའི་ཕྱིར། འབྲས་བུ་དུ་བ་ལ་སོགས་པ་གྲུབ་པའི་ཚེ་ན་མེ་ལ་སོགས་པ་སྒྲུབ་པ་མི་འཐད་དེ། མེ་འགགས་ནས་མེད་པའི་ཕྱིར། མ་འགགས་ན་རྟག་པའམ་དུས་མཉམ་པར་འགྱུར་ན་རྟག་པའམ་དུས་མཉམ་པར་འགྱུར་བ་དེ་ཡང་མ་ཡིན་པའི་ཕྱིར། མེ་ཡོད་པའི་ཚེ་ཡང་སྒྲུབ་པ་མི་འཐད་དེ། དེའི་ཚེ་རྟགས་དུ་བ་ལ་སོགས་པ་མ་སྐྱེས་ན་མེད་པའི་ཕྱིར། མེད་པ་ནི་སྒྲུབ་བྱེད་དང་བསྒྲུབ་བྱ་ཉིད་དུ་མི་འཐད་པའི་ཕྱིར། ཡང་འགལ་བའི་སྒོ་ནས་དགག་བྱ་འགོག་པའི་ཕྱིར་ཞེས་བྱ་འདི་ཡང་འགྲུབ་པ་མ་ཡིན་ཏེ། གྲང་བའི་རེག་པ་ལ་སོགས་པ་མེད་པ་ནི་མེ་ལ་སོགས་པས་བྱེད་པ་ནི་མ་ཡིན་པའི་ཕྱིར་ཏེ། དངོས་པོ་མེད་པ་ནི་བྱ་བར་འགལ་བའི་ཕྱིར།
གྲང་རེག་ལ་སོགས་པ་འཇིག་པར་བྱེད་པ་ཡང་མ་ཡིན་ཏེ། འདུས་བྱས་འཇིག་པ་རྒྱུ་གཞན་ལ་ལྟོས་བཅས་སུ་ཐལ་བའི་ཕྱིར། གྲང་རེག་ནུས་ཆུང་དུ་བསྐྱེད་པ་ཞེས་བྱ་བ་ཡང་རིགས་པ་མ་ཡིན་ཏེ། ནུས་པ་མེད་པ་དང་འཇིག་པ་གཉིས་ཀ་མི་བྱེད་པའི་ཕྱིར་དང༌། རྒྱུན་ཕྱི་མ་བསྐྱེད་པའི་ནུས་པ་དང་མི་ལྡན་པའི་གྲང་རེག་ཀྱང་རང་གི་རིགས་སྔ་མ་ཙམ་གྱིས་བྱས་པའི་ཕྱིར་དང༌། ཚ་རེག་གིས་བྱས་ན་ཡང་རྒྱུ་འབྲས་ཉིད་ཡིན་པའི་ཕྱིར་འགལ་བ་ནི་མ་ཡིན་ནོ། ། དེ་བས་ན་རྣམ་པར་དཔྱད་ན་ལྷན་ཅིག་མི་གནས་པའི་འགལ་བ་ཉིད་ཡོད་པ་མ་ཡིན་ནོ། ། སྔོན་པོ་དང་སྔོན་པོ་མ་ཡིན་པ་ལ་སོགས་པ་ཐ་དད་པར་གནས་པ་ནི་འགལ་བ་མ་ཡིན་ཏེ། དེ་དག་ཐ་དད་པར་གནས་པ་འགོག་ནུས་པར་ཐལ་བའི་ཕྱིར། འགོག་མི་ནུས་པ་ཡང་འགལ་བ་ཡིན་ན་ཐམས་ཅད་འགལ་བར་འགྱུར་རོ། །
དངོས་པོ་གཅིག་ཉིད་སྔོན་པོ་དང་སྔོན་པོ་མ་ཡིན་པ་ཞེས་བྱ་བ་ནི་འགལ་བ་ཡིན་ན་དེ་ནི་མི་སྲིད་པའི་ཕྱིར། གལ་ཏེ་སྲིད་ན་ཡང་དངོས་འགལ་གཞི་ལ་འདུ་བར་འགྱུར་རོ། ། དེའི་ཕྱིར་ཕན་ཚུན་སྤངས་པའི་འགལ་བ་ཡང་དོན་ལ་མེད་པ་ཁོ་ན་ལ་རྟོག་གེ་པ་དག་གིས་བཏགས་པ་ཡིན་ནོ། ། དེས་ན་འགལ་ཟླ་སྒྲུབ་སྟོབས་ཀྱི་འགོག་པ་ཡང་དོན་ལ་མེད་པ་ཁོ་ན་ཡིན་ནོ། ། མེ་ལ་སོགས་པ་བཀག་ནས་དུ་བ་ལ་སོགས་པ་འགོག་པ་ཡང་རྟགས་མ་ཡིན་པར་འགྱུར་ཏེ། དེ་དག་བཀག་པ་ནི་དངོས་པོ་མེད་པ་ཡིན་ན་དངོས་པོ་མེད་པ་ལ་བསྒྲུབ་པར་བྱ་བ་དང་སྒྲུབ་པར་བྱེད་པ་ཐ་དད་པ་མེད་པའི་ཕྱིར། ཐ་དད་པ་མེད་པ་དག་ཀྱང་བསྒྲུབ་བྱ་དང་སྒྲུབ་བྱེད་ཡིན་ན་མི་རྟག་པའང་མི་རྟག་པའི་སྒྲུབ་བྱེད་དུ་ཐལ་བ་ལ་སོགས་པའི་ཕྱིར་རོ། ། ཐ་དད་པ་ཡོད་ན་ནི་དངོས་པོར་འགྱུར་ཏེ། གཅིག་དང་ཐ་དད་པ་མཚན་ཉིད་པ་ནི་དངོས་པོ་ཡིན་པའི་ཕྱིར། གལ་ཏེ་རྣམ་པར་རྟོག་པའི་ཡུལ་ན་ཐ་དད་པ་ཞེས་བྱ་བ་ཡང་རིགས་པ་མ་ཡིན་ཏེ།
དེ་ལྟ་ན་ཡང་རྟགས་དང་རྟགས་ཅན་དུ་དོན་ལ་མེད་པར་འགྱུར་རོ། ། ཡང་དངོས་པོ་མེད་ན་ནི་ནུས་པ་ཐམས་ཅད་ཀྱིས་སྟོང་པའི་ཕྱིར་ཡང་སྒྲུབ་བྱེད་མ་ཡིན་ཏེ། བསྒྲུབ་བྱ་སྒྲུབ་པའི་ནུས་པ་མེད་པའི་ཕྱིར་ཡོད་ན་དངོས་པོར་ཡང་འགྱུར་རོ། ། ནུས་པ་མེད་ཀྱང་སྒྲུབ་བྱེད་ཡིན་ན་ཐམས་ཅད་ཀྱང་བསྒྲུབ་བྱ་སྒྲུབ་བྱེད་དུ་ཐལ་བའི་ཕྱིར། རྣམ་པར་དཔྱད་ན་གཏན་ཚིགས་ཡང་དག་པ་ཉིད་མེད་པའི་ཕྱིར། རྗེས་སུ་དཔག་པ་ཡང་ཡོད་པ་མ་ཡིན་ཏེ་རྒྱུ་མེད་པའི་འབྲས་བུ་མི་སྲིད་པའི་ཕྱིར་རོ། ། ཚད་མ་ཡང་དཔྱད་ན་འགྲུབ་པ་མ་ཡིན་ཏེ། ཚད་མ་ལ་ཚད་མ་ཉིད་དུ་རང་གིས་ངེས་པ་ནི་མ་ཡིན་ཏེ། རང་ལ་ངེས་བྱ་དང་ངེས་བྱེད་གཉིས་མེད་པའི་ཕྱིར། གཞན་ལ་ངེས་པ་ཡིན་ན་ནི།
དེ་ཡང་གཞན་ལས་ཡིན་པའི་ཕྱིར་ངེས་འབྱེད་ཐུག་པ་མེད་པར་འགྱུར་རོ། ། རང་ཉིད་ཚད་མར་མ་ངེས་པར་ཡང་གཞལ་བྱ་ངེས་བྱེད་དུ་མི་འགྱུར་ཏེ། རང་ཉིད་མ་གྲུབ་པ་གཞན་གྱི་སྒྲུབ་བྱེད་དུ་མི་འཐད་པའི་ཕྱིར། དེའི་ཕྱིར་ཚད་མས་གཞལ་བྱ་བདེན་པ་སྒྲུབ་པ་ནི་མ་ཡིན་ཏེ། རྩོད་བཟློག་ལས། འོན་ཏེ་ཁྱོད་ཀྱི་ཚད་གྲུབ་པས། ། གཞལ་བར་བྱ་བ་འགྲུབ་འགྱུར་ལ། ། གཞལ་བྱ་གྲུབ་པས་ཚད་གྲུབ་ན། ། ཁྱོད་ཀྱི་གཉིས་ཀའང་འགྲུབ་མི་འགྱུར། ། ཞེས་སོ། །
གསུམ་པ་ནི། འོ་ན་དངོས་པོ་བདེན་པར་གྱུར་པའི་གཞལ་བྱ་དང་ཚད་མ་ནི་རྟོག་གེའི་རིགས་པས་དཔྱད་བཟོད་དུ་འདོད་པ་དེ་ལྟར་མ་གྲུབ་ན་དབུ་མ་པ་ཁྱེད་ཀྱིས་ཐ་སྙད་དུ་དགག་སྒྲུབ་ཀྱི་ཚད་མ་ཇི་ལྟར་སྨྲ་བར་བྱེད་སྙམ་ན། ཁོ་བོ་ཅག་ནི་དངོས་པོ་རང་བདེན་པར་གྱུར་པའི་ཚད་མ་ཐ་སྙད་དུ་ཡང་མ་གྲུབ་སྟེ། དགག་སྒྲུབ་ཀྱི་ཚད་མ་ཐམས་ཅད་ནི་ཐ་སྙད་དེ་དེར་སྒྱུ་མ་ལྟར་རང་རང་སོ་སོ་དབེན་པ་ལས་དེ་གྲུབ་ཏུ་ཡོད་པ་མ་ཡིན་པའི་ཕྱིར། དེ་ལྟ་ནའང་དངོས་སྨྲ་བའི་ངོར་ནི་དངོས་འཛིན་གྱི་སྤྲོས་པ་སེལ་བ་ན། འཇིག་རྟེན་རང་ལ་གྲགས་པའི་ཚད་མ་ཞིག་མ་དཔྱད་ཙམ་གྱི་གཞན་གྱི་ལོག་རྟོག་བཟློག་ཆེད་བྲག་ཆའི་སྒྲ་ལྟར་གཞན་བརྗོད་དུ་བྱེད་པའི་ཕྱིར། འོ་ན་འཇིག་རྟེན་གྱི་ཚད་མར་བྱེད་པའི་གྲགས་ཚུལ་ཇི་ལྟར་ཞེ་ན། ཚིག་གསལ་ལས། དེའི་ཕྱིར་གལ་ཏེ་མཚན་གཞིའམ་རང་གི་མཚན་ཉིད་དམ་སྤྱིའི་མཚན་ཉིད་ཀྱང་རུང་སྟེ། འཇིག་རྟེན་ན་ཡོད་ན་ནི་ཐམས་ཅད་མངོན་སུམ་དུ་དམིགས་པར་བྱ་བ་ཡིན་པའི་ཕྱིར་ན་ལྐོག་ཏུ་མ་གྱུར་པ་ཡིན་ཏེ།
དེའི་ཕྱིར་དེའི་ཡུལ་ཅན་གྱི་རྣམ་པར་ཤེས་པ་དང་ལྷན་ཅིག་མངོན་སུམ་ཉིད་དུ་རྣམ་པར་བཞག་གོ ། ཞེས་དང༌། ལྐོག་ཏུ་གྱུར་པའི་ཡུལ་ཅན་རྟགས་སྒྲུབ་པར་བྱ་བ་ལ་མི་འཁྲུལ་བ་ལས་སྐྱེས་པའི་ཤེས་པ་ནི་རྗེས་སུ་དཔག་པའོ། ། དབང་པོ་ལས་འདས་པའི་དོན་མངོན་སུམ་དུ་རིག་ཅིང་ཡིད་ཆེས་པར་གྱུར་པ་དག་གི་ཚིག་གང་ཡིན་པ་དེ་ནི་ལུང་ངོ༌། ། འདྲ་བ་ལས་ཉམས་སུ་མ་མྱོང་བའི་དོན་རྟོགས་པ་ནི་ཉེ་བར་འཇལ་བ་སྟེ། དཔེར་ན་བ་མེན་ནི་བ་ལང་དང་འདྲའོ་སྙམ་པ་ལྟ་བུའོ། ། དེའི་ཕྱིར་དེ་ལྟར་ཚད་མ་བཞི་ལས་འཇིག་རྟེན་གྱི་དོན་རྟོགས་པར་རྣམ་པར་འཇོག་པ་ཡིན་ནོ། ། དེ་དག་ཀྱང་ཕན་ཚུན་ལྟོས་པས་གྲུབ་པར་འགྱུར་ཏེ། ཚད་མ་དག་ཡོད་ན་གཞལ་བྱའི་དོན་དག་ཏུ་འགྱུར་ལ། གཞལ་བྱའི་དོན་དག་ཡོད་ན་ཚད་མ་དག་ཏུ་འགྱུར་གྱི།
ཚད་མ་དང་གཞལ་བྱ་གཉིས་ངོ་བོ་ཉིད་ཀྱིས་གྲུབ་པ་ནི་མ་ཡིན་ནོ། ། དེའི་ཕྱིར་མཐོང་བ་ཇི་ལྟ་བ་བཞིན་དུ་འཇིག་རྟེན་པ་ཉིད་ལ་རག་སྟེ། ཞེས་འབྱུང་བས།

ཚད་མ་དེ་ལྟ་བུ་ནི་དཔྱད་པ་ན་མཐོང་བ་ཇི་ལྟ་བ་བཞིན་དུ་ཚད་མ་མ་ཡིན་ནོ་ཞེས་དགོངས་སོ། ། གསུམ་པ་དེ་ལ་རྩོད་པ་སྤང་བ་ནི། འདི་ལྟར་འཆད་པ་ལ་དབུ་མ་རང་རྒྱུད་པའི་ཕྱོགས་འཛིན་དུ་འདོད་ནས། བོད་ཁ་ཅིག་གིས། འོ་ན་ཐ་སྙད་དུ་ཡང་ཆོས་ཐམས་ཅད་ཆོས་ཅན་མིང་ཙམ་གྱི་རྟོག་ཡུལ་ཉིད་དུ་འགྱུར་གྱི་དོན་བྱེད་པ་ཅུང་ཟད་ཀྱང་མེད་པར་ཐལ་བར་འགྱུར་ཏེ། བདག་སོགས་དང་རྟེན་འབྱུང་གི་དངོས་པོ་གཉིས་ཀར་ཡང་བཏགས་བཞག་ཙམ་དུ་མཚུངས་པའི་ཕྱིར། ཞེས་ཟེར་རོ། ། འདི་ནི་བདེན་པ་གཉིས་ཀར་ལས་བརྩམས་ཏེ། གནས་ཚུལ་སེམས་པའི་དབང་དུ་བྱས་ནས་དེར་ཐལ་ཞེས་བརྗོད་པ་ཡིན་ནམ། མ་བརྟགས་འཇིག་རྟེན་གྲགས་པའི་སྣང་ངོ་དང་བསྟུན་ནས་དེར་ཐལ་ལོ་ཞེས་གང་དུ་བརྗོད་པ་ཡིན། དང་པོ་ལྟར་ན་ཆེས་འདོད་པ་ཡིན་ཏེ།
ཆོས་ཐམས་ཅད་ལ་དོན་བྱེད་པ་ཅུང་ཟད་ཀྱང་དམིགས་པ་མ་ཡིན་པའི་ཕྱིར། རྒྱལ་བའི་ཡུམ་ལས། བཅོམ་ལྡན་འདས་དེ་ལྟར་བདག་གིས་བྱང་ཆུབ་སེམས་དཔའ་ཆོས་ཐམས་ཅད་ནས་ཐམས་ཅད་རྣམ་པ་ཐམས་ཅད་དུ་ཐམས་ཅད་མི་དམིགས་པས་བཅོམ་ལྡན་འདས་འདི་ལྟ་སྟེ། བྱང་ཆུབ་སེམས་དཔའ་ཞེས་བགྱི་བའི་མིང་འདི་གང་ལ་ཡོད་པའི་ཆོས་དེ་ཡང་ཡང་དག་པར་རྗེས་སུ་མི་མཐོང་ངོ༌། ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཡང་དག་པར་རྗེས་སུ་མི་མཐོང་མི་དམིགས། ཐམས་ཅད་མཁྱེན་པ་ཉིད་ཀྱང་ཡང་དག་པར་རྗེས་སུ་མི་མཐོང་མི་དམིགས་ཏེ། བཅོམ་ལྡན་འདས་བདག་གིས་ཆོས་དེ་ཐམས་ཅད་ནས་ཐམས་ཅད་རྣམ་པ་ཐམས་ཅད་དུ་ཐམས་ཅད་ཡང་དག་པར་རྗེས་སུ་མ་མཐོང་ཞིང་མ་དམིགས་ན་ཆོས་གང་ཞིག་ཆོས་གང་གིས་ཆོས་གང་ལ་གདམས་ཤིང་རྗེས་སུ་བསྟན་པར་བགྱི། བཅོམ་ལྡན་འདས་སངས་རྒྱས་ཞེས་བྱ་བ་འདི་ནི་མིང་ཙམ་མོ། ། བཅོམ་ལྡན་འདས་བྱང་ཆུབ་སེམས་དཔའ་ཞེས་བྱ་བ་འདི་ཡང་མིང་ཙམ་མོ། ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བགྱི་བ་འདི་ཡང་མིང་ཙམ་མོ། །
མིང་དེ་ཡང་མངོན་པར་མ་གྲུབ་སྟེ། བཅོམ་ལྡན་འདས་ཇི་ལྟར་བདག་ཅེས་བརྗོད་ཀྱང་བཅོམ་ལྡན་འདས་བདག་ཤིན་ཏུ་མངོན་པར་མ་གྲུབ་པ་བཞིན་ནོ། ། ཞེས་འབྱུང་ངོ༌། ། གཉིས་པ་ལྟར་ན་རྟགས་ཁྱབ་མ་གྲུབ་སྟེ། བདག་དང་རྟེན་འབྲེལ་གྱི་ཆོས་སུ་སྣང་བ་དེ་གདོད་ནས་མ་གྲུབ་ཀྱང་བཏགས་པར་མཚུངས་ཀྱང་དེ་གཉིས་ལ་བཏགས་པ་ལྟར་ཤེས་བྱར་འབྱུང་དུ་རུང་བ་དང་མི་རུང་བའི་བཏགས་ཚུལ་མི་མཚུངས་པའི་ཕྱིར། བདག་ནི་ཐ་སྙད་དུ་ཡང་རྟོག་ཡུལ་ཙམ་ལས་དེས་དོན་རང་དབང་དུ་བྱེད་པ་མི་འགྲུབ་ཀྱི་རྟེན་འབྲེལ་གྱི་དངོས་ཆོས་ནི་ཐ་སྙད་དུ་དོན་བྱེད་པ་མ་བཏགས་པར་འཇིག་རྟེན་ན་བཀག་པ་མེད་པར་གྲགས་པ་དང་གྲགས་རུང་ཉིད་ཡིན་པའི་ཕྱིར། དེས་ན་མ་བརྟགས་པར་འཇིག་རྟེན་ན་གང་ཆོས་ཐམས་ཅད་བཏགས་བཞག་ཏུ་བསྟན་ན་ཐ་སྙད་དུ་དོན་བྱེད་པར་མི་འགལ་བར་འཆད་ཤེས་པ་འདི་ལ་བཅོམ་ལྡན་འདས་ཀྱིས་ཤེར་ཕྱིན་འཆད་པ་ན་ཆེས་བསྔགས་པ་བརྗོད་པར་མཛད་པ་ཡིན་ཏེ། ཇི་སྐད་དུ། དེ་ནས་ལྷ་རྣམས་ཀྱི་དབང་པོ་འདི་སྙམ་དུ་སེམས་ཏེ། ཨེ་མའོ།
འཕགས་པ་རབ་འབྱོར་ཤེས་རབ་ཟབ་མོ་སྟེ་མིང་དང་ཚིག་ཏུ་བཏགས་པ་དེ་ཡང་སྟོན་ལ་དེ་དང་འགལ་བ་ཡང་མི་བྱེད་དེ་ཉིད་ཀྱང་གསལ་བར་བྱེད་ཅིང་དེ་ཉིད་ཀྱང་ཉེ་བར་བསྟན་ཏེ་སྙམ་མོ། ། ཞེས་འབྱུང་ལ། དེས་ན་བཏགས་བཞག་གི་ཆོས་ཐམས་ཅད་ལ་དངོས་པོའི་སྐྱེ་འགག་ལ་སོགས་པའི་དོན་བྱེད་པ་ཅུང་ཟད་ཀྱང་མ་དམིགས་པར་འཇིག་རྟེན་ཀུན་རྫོབ་པའི་ཤེས་པ་བསླུ་ངོར་དོན་བྱེད་པར་སྣང་བ་ཡང་ལྟོས་བཞག་བཏགས་ཡོད་ཀྱི་རྟེན་འབྲེལ་གྱི་དབང་བྱས་ན་དེ་ལྟར་འཐད་པ་ཡིན་ཏེ། བཏགས་བཞག་མ་ཡིན་པར་དངོས་པོ་རང་བཞིན་རྫས་གྲུབ་པ་ལ་རྟག་པ་དང་ཆད་པ་གང་རུང་དུ་འགྱུར་བས་དོན་བྱེད་པར་ཡང་སྣང་བར་མི་འགྱུར་བའི་ཕྱིར། རྒྱལ་བའི་ཡུམ་ལས། ཤཱ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་ཡང་ཅི་སྐྱེ་བའི་ཆོས་ཉིད་སྐྱེ་བ་ཡིན་ནམ་འོན་ཏེ་མི་སྐྱེ་བའི་ཆོས་ཉིད་མི་སྐྱེ་བ་ཡིན། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་སྐྱེ་བའི་ཆོས་སམ་མི་སྐྱེ་བའི་ཆོས་ཞེས་སྨྲ་བར་མི་སྤོབས་སོ། ། ཤཱ་རིའི་བུས་སྨྲས་པ།
ཚེ་དང་ལྡན་པ་རབ་འབྱོར་ཁྱེད་ཀྱིས་སྐྱེ་བ་མེད་པར་ཡང་སྨྲ་བར་མི་སྤོབས་སམ། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་སྐྱེ་བ་མེད་པ་ཉིད་བརྗོད་པ་ཡིན་ལ། ཚེ་དང་ལྡན་པ་ཤཱ་རིའི་བུ་སྐྱེ་བ་མེད་པ་ཉིད་སོ་སོར་སྣང་བ་ཡིན་ནོ། ། ཚེ་དང་ལྡན་པ་ཤཱ་རིའི་བུ་སྐྱེ་བ་མེད་པ་ཉིད་སྤོབས་པ་ཡིན་ཏེ། ཚེ་དང་ལྡན་པ་ཤཱ་རིའི་བུ་དེ་ཁོ་ན་བཞིན་དུ་ཤིན་ཏུ་སོ་སོར་སྣང་བ་ཉིད་དོ། ། ཞེས་འབྱུང་ངོ༌། ། དེས་ན་བཏགས་བཞག་གི་རྟེན་འབྲེལ་ལ་ལས་རྒྱུ་འབྲས་སོགས་ཐ་སྙད་པར་འབྱུང་དུ་རུང་བས་རི་བོང་གི་རྭ་སོགས་དང་མི་འདྲ་ཡང་དེ་འདྲའི་ལས་རྒྱུ་འབྲས་ཉིད་ལ་བྱ་བྱེད་ལས་གསུམ་རང་རང་ངོ་བོས་སྟོང་ཞིང་དབེན་པ་ཉིད་དུ་གསུངས་ཏེ། སྟོང་པ་ཆེན་པོའི་མདོ་ལས། ལས་ཀྱང་ཡོད་ལ་རྣམ་པར་སྨིན་པའང་ཡོད་ཀྱི་བྱེད་པ་པོ་ནི་མ་དམིགས་སོ། །
ཞེས་དང༌། ཡང་དེར། བྱེད་པ་པོ་རང་བཞིན་གྱིས་གྲུབ་པ་བཀག་པར་ཤེས་པར་བྱའི། བརྟེན་ནས་གདགས་པར་བྱ་བ་ཐ་སྙད་ཀྱི་ཡན་ལག་ཏུ་གྱུར་པ་ཡང་བཀག་གོ་ཞེས་བྱ་བར་ནི་ཤེས་པར་མི་བྱའོ། ། དེ་སྐད་དུ་ཡང༌། མ་རིག་པ་དང་རྗེས་སུ་འབྲེལ་བའི་གང་ཟག་འདི་ནི་བསོད་ནམས་མངོན་པར་འདུ་བྱ་བ་ཡང་མངོན་པར་འདུ་བྱེད་དོ། ། ཞེས་འབྱུང་ལ། དེ་ལྟར་བསྟན་པ་དེས་རི་བོ་དགེ་ལྡན་པ་དག་བཏགས་བཞག་གི་དངོས་པོ་དེ་དེས་གྲུབ་པར་རང་ངོ་མི་སྟོང་པའི་དོན་དུ་འཆད་དོ་ཞེས་པ་ནི་བཅོམ་ལྡན་འདས་ཀྱི་ལུང་དོན་ཟབ་མོ་སྒྲ་ཇི་བཞིན་པ་དེ་ཕྱིན་ཅི་ལོག་ཁོ་ནར་འདྲེན་པར་ཟད་དོ། ། དེར་མ་ཟད་རྟེན་ཅིང་འབྲེལ་པར་འབྱུང་རུང་གི་བཏགས་ཆོས་དང༌། དེ་འབྱུང་དུ་མི་རུང་བའི་བཏགས་ཆོས་མཚུངས་པར་དྭོགས་པ་སྔོན་དཔལ་ལྡན་ཟླ་བ་གྲགས་པ་ཉིད་ཀྱིས་གསུང་ནས་དེའི་ལན་དུ་རབ་རིབ་ཀྱི་ནད་ཅན་ལ།
སྐྲ་ཤད་དང་མོ་གཤམ་བུ་གཉིས་ཀ་མ་གྲུབ་པར་མཉམ་པ་ལ་སྣང་མི་སྣང་གཉིས་འབྱུང་བར་མི་རིགས་པ་ལས་དེ་ལྟར་འབྱུང་བའི་རྒྱུ་མཚན་ཅི་ཞེས་རྒོལ་ལ། དེས་ན་མ་རིག་པའི་བཏགས་བཞག་གི་སྣང་བ་ཅན་ལའང་དེ་ལྟར་བརྗོད་པར་གྱིས། འཕགས་པ་མཉམ་པར་བཞག་པའི་དབུ་མ་པ་ལ་ནི་དངོས་པོ་དེ་ལྟར་སྣང་བ་ཡང་མེད་ན་ཅི་ཞིག་ལ་རྒོལ་བར་ཟད་ཅེས། ཇི་སྐད་དུ། གལ་ཏེ་དངོས་རྣམས་དེ་ཉིད་དུ་མེད་ན། ། ཐ་སྙད་དུ་ཡང་མོ་གཤམ་བུ་ཇི་བཞིན། ། དེ་དག་མེད་པ་ཉིད་འགྱུར་དེ་ཡི་ཕྱིར། ། དེ་དག་རང་བཞིན་གྱིས་ནི་ཡོད་པ་ཉིད། ། འདི་ལ་བརྗོད་པར་བྱ་སྟེ། གང་དག་རབ་རིབ་ཅན་སོགས་ཡུལ་གྱུར་པ། །
སྐྲ་ཤད་ལ་སོགས་དེ་དག་མ་སྐྱེས་པས། ། རེ་ཤིག་དེ་དག་ཉིད་ལ་བརྩད་བྱ་སྟེ། ། ཕྱི་ནས་མ་རིག་རབ་རིབ་རྗེས་འབྲེལ་ལའོ། ། ཞེས་འབྱུང་བས་འདི་ལྟ་བུའི་རྟོག་གེ་ངན་པའི་རྟོག་པ་སྔར་ནས་བསལ་ཟིན་པ་ཡིན་ནོ། །
ཁ་ཅིག་དེ་ལྟ་ན་སངས་རྒྱས་ཀྱི་སར་བདེན་གཉིས་ཀྱི་ཆོས་མེད་པར་ཐལ། བདེན་གཉིས་ཀྱི་ཆོས་བཏགས་བཞག་ཡིན་པ་གང་ཞིག ། བཏགས་བྱེད་རྟོགས་པ་ལོག་པ་དེས་བཏགས་པའི་བཏགས་ཆོས་ཀྱང་དེར་མི་འགྲུབ་པའི་ཕྱིར་ཞེ་ན། དེ་ལྟར་དོན་དམ་པའི་དབང་དུ་བྱས་ནས་དེར་ཐལ་ལོ་ཞེ་ན་ནི་མ་ཁྱབ་སྟེ། བཏགས་བཞག་རྟེན་ཅིང་འབྲེལ་འབྱུང་ཉིད་ཀྱི་ཕྱིར་ཡོད་མེད་སོགས་སྤྲོས་པའི་མཐའ་གང་དུ་ཡང་འགྱུར་བ་མ་ཡིན་པའི་ཕྱིར། ཡང་ཐ་སྙད་མ་བརྟགས་པའི་དབང་དུ་བརྗོད་ན།
བརྟགས་བྱེད་རྟོག་པ་ལོག་ན་དེས་བཏགས་པའི་བཏགས་ཆོས་ལོག་པས་མ་ཁྱབ་སྟེ། སངས་རྒྱས་ཀྱི་སའི་སྐུ་དང་ཡེ་ཤེས་ཀྱི་བཏགས་ཆོས་དེ་དག་བཏགས་བྱེད་སྔོན་ཚོགས་གཉིས་བསགས་པ་དང་སྒྲིབ་གཉིས་བྱང་བར་བྱས་པ་དེ་དག་ལོག་ཀྱང་དེའི་འབྲས་བུ་བཏགས་ཆོས་ཕྱིས་མི་ལྡོག་པ་ཉིད་ཀྱི་ཕྱིར། ཁྱེད་ཅག་སངས་རྒྱས་ཀྱི་སྐུ་དང་ཡེ་ཤེས་སོགས་བཏགས་བཞག་གི་རྟེན་འབྲེལ་དུ་སྨྲ་བ་དེ་ལྟ་ན་སངས་རྒྱས་ལ་སྐུར་པ་བཏབ་པར་འགྱུར་ཏེ། བརྟགས་པ་ཙམ་ལས་དོན་དུ་གྲུབ་པ་མེད་པའི་ཕྱིར་སྙམ་ན། འོ་ན་འཕགས་པ་སྤྱན་རས་གཟིགས་ཀྱིས་ཀྱང་ཆོས་སྐུ་ལ་སྐུར་པ་བཏབ་པར་འགྱུར་ཏེ། འགྲེལ་ཆེན་དྲི་མེད་འོད་དུ། མི་རྟག་པ་མིན་རྟག་པའང་མིན། ། གཅིག་མིན་དུ་མའི་མཚན་ཉིད་མིན། ། དངོས་མིན་དངོས་པོ་མེད་པའང་མིན། ། འདི་ནི་རྟེན་འབྲེལ་ཆོས་སྐུའོ། །
ཞེས་འབྱུང་བའི་ཕྱིར། ཡང་རྟོག་བཏགས་མིན་པའི་དོན་དམ་གང་གིའང་བཅོས་པ་དང་དཀྲུགས་པ་དང་བཤིག་པར་མི་ནུས་པའི་ཆོས་ཤིག་ཡོད་པ་མ་ཡིན་ནམ། དེ་ཡོད་ན་དེ་རྟོག་བཏགས་སུ་ཇི་ལྟར་རིགས་ཤེ་ན། ཀུན་རྫོབ་པའི་ཆོས་ཐམས་ཅད་རྟོག་པས་བཏགས་ནས་དེ་ལ་བདེན་པ་གཉིས་འཁོར་འདས་ལ་སོགས་པར་བཞག་ལ། དེ་དཔྱད་ན་རྟོག་བཏགས་དེ་ལྟར་མ་གྲུབ་པ་ལ་དོན་དམ་སྟོང་པར་བཏགས་ནས་སྟོང་པ་དེ་ཉིད་ཀྱང་སྟོང་པ་ཉིད་ཁོ་ནར་དཔྱད་མི་བཟོད་པ་ལས་འགྱུར་བ་མེད་པ་ལ་དཀྲུགས་པ་དང་བཅོས་པ་དང་བཤིག་པར་མི་ནུས་ཞེས་བརྗོད་ཀྱི། དེ་ལས་གཞན་དུ་དོན་དམ་སྟོང་པ་ཉིད་མ་བཅོས་མ་དཀྲུགས་བཤིག་པར་མི་ནུས་པའི་ཆོས་སུ་ཡོད་ན་དེ་ལས་བདེན་པར་ལྟ་བའི་དངོས་སྨྲ་བ་ཅི་ཞིག་ཡོད། འོ་ན་ཆོས་ཐམས་ཅད་བཏགས་བཞག་ཡིན་ན་རྟོག་བྱེད་ཀྱི་རྟོག་པ་ཉིད་ཀྱང་བཏགས་བཞག་ཡིན་པ་ལས་འོས་མེད་ཅིང༌། དེ་ལྟ་ན་རྟོག་བྱེད་ཀྱི་རྟོག་པ་ཉིད་བཏགས་བྱེད་ཀྱི་རྟོག་པ་ཞིག་དགོས་སམ་མི་དགོས། དགོས་ན་བཏགས་བཞག་རྟོག་བྱེད་ལས་རང་ངམ་གཞན་ཞིག་གིས་རྟོག ། རང་གཞན་གང་གིས་རྟོག་པར་ཁས་བླངས་ན་ནི་རྟེན་འབྲེལ་ལ་བདག་གཞན་གྱིས་སྐྱེ་བ་ཁས་བླངས་པ་ལྟར་བཏགས་ཆོས་རྟོག་བྱེད་ཉིད་རང་དང་གཞན་གྱི་རྟོག་བྱེད་ཁས་བླངས་པས་རྟེན་འབྲེལ་བཏགས་བཞག་ལ་མཐའ་བཞི་གང་ཡང་རུང་བའི་བྱེད་པོ་ཁས་ལེན་དགོས་པར་འགྱུར།
མི་དགོས་ན་བཏགས་ཆོས་ལའང་བཏགས་བྱེད་ཀྱི་རྟོག་པ་མེད་པར་བཏགས་ཆོས་འགྲུབ་པར་འགྱུར་རོ་སྙམ་ན། བཏགས་ཆོས་བཏགས་བྱེད་ལ་སླར་བཏགས་བྱེད་རང་དབང་ཅན་སོགས་དགོས་ན་ཆོས་ཐམས་ཅད་བཏགས་བཞག་ཙམ་མིན་པར་བྱ་བྱེད་རང་བདེན་པར་ཡོད་པར་ཁས་ལེན་དགོས་པར་འགྱུར་ལ། ཁོ་བོ་ཅག་དབུ་མ་པའི་ཕྱོགས་འདི་ལ་ནི། བཏགས་ཆོས་ལ་ལྟོས་ནས་བཏགས་བྱེད་དང་བཏགས་བྱེད་ལ་ལྟོས་ནས་བཏགས་ཆོས་ཙམ་ཕན་ཚུན་བཏགས་པའི་ལྟོས་དབང་སྟེ་ཕ་རི་ལ་ལྟོས་ནས་ཚུར་རི་དང་ཚུ་རི་ལ་ལྟོས་ནས་ཕ་རིར་འཇོག་པ་ཙམ་ལས། ཡང་ཕ་རི་དེ་ཉིད་ཕ་རིར་འཇོག་བྱེད་ཚུ་རི་མ་ཡིན་པ་གཞན་ཞིག་འཚོལ་དགོས་པ་མ་ཡིན་པས། དེས་ན་ཕ་རི་ཚུ་རི་སོགས་ཀྱང་ཕན་ཚུན་ལྟོས་དབང་མ་གཏོགས་རང་གྲུབ་པ་མེད་པས་རྟེན་ཅིང་འབྲེལ་པར་འབྱུང་བའི་བཏགས་ཆོས་བཏགས་བྱེད་ཐམས་ཅད་ཀྱང་ཟབ་མོ་སྟོང་པ་ཉིད་དུ་གྲུབ་པའི་ཕྱིར། བཏགས་ཆོས་ཀྱི་བཏགས་བྱེད་འཚོལ་དགོས་པ་མིན་པར་ཕན་ཚུན་བརྟེན་པའི་བྱ་བྱེད་ལས་གསུམ་ཙམ་ལས་ཐ་སྙད་པའི་ཆོས་མ་བཏགས་པར་འཇོག་པ་ནི་རྒྱལ་བ་སྲས་བཅས་ཀྱི་ཐེག་པ་ཆེན་པོར་ཆེས་བཤད་དེ། ཇི་སྐད་དུ། བཅོམ་ལྡན་འདས་ཀྱིས། དེ་ལ་ཆོས་ཀྱི་བརྡ་ནི་འདི་ཡིན་ཏེ།
འདི་ལྟ་སྟེ། འདི་ཡོད་ན་འདི་འབྱུང༌། འདི་སྐྱེས་པས་འདི་སྐྱེ་སྟེ། གང་འདི་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་གསུངས་པ་དང༌། རིན་ཆེན་འཕྲེང་བར། འདི་ཡོད་པས་ནི་འདི་འབྱུང་དཔེར། ། རིང་པོ་ཡོད་ན་ཐུང་ངུ་བཞིན། ། འདི་སྐྱེས་པས་ན་འདི་སྐྱེ་དཔེར། ། མར་མེ་འབྱུང་བས་འོད་བཞིན་ནོ། ། ཞེས་དང༌།
རྩ་ཤེས་ལས། བྱེད་པོ་ལས་ལ་བརྟེན་བྱས་ཤིང༌། ། ལས་ཀྱང་བྱེད་པོ་དེ་ཉིད་ལ། ། བརྟེན་ནས་འབྱུང་བ་མ་གཏོགས་པར། ། འགྲུབ་པའི་རྒྱུ་ནི་མ་མཐོང་ངོ༌། ། དེ་བཞིན་ཉེར་ལེན་ཤེས་པར་བྱ། ། ལས་དང་བྱེད་པོ་བསལ་ཕྱིར་རོ། ། ལས་དང་བྱེད་པ་པོ་དག་གིས། ། དངོས་པོ་ལྷག་མ་ཤེས་པར་བྱ། ། ཞེས་འབྱུང་ཞིང་ཚིག་གསལ་ལས།
བསྐྱེད་བྱ་དང་སྐྱེད་བྱེད་དང་འགྲོ་བ་དང་འགྲོ་བ་པོ་དང་ལྟ་བྱ་དང་ལྟ་བྱེད་དང་མཚན་ཉིད་དང་མཚན་གཞི་དང་འབྱུང་བར་བྱ་བ་དང་འབྱུང་བར་བྱེད་པ་དང་ཡན་ལག་དང་ཡན་ལག་ཅན་དང་ཡོན་ཏན་དང་ཡོན་ཏན་ཅན་དང་ཚད་མ་དང་གཞལ་བྱ་ལ་སོགས་པའི་དངོས་པོ་མ་ལུས་པ་ངོ་བོ་ཉིད་ཀྱིས་གྲུབ་པ་བཀག་སྟེ། ཕན་ཚུན་ལྟོས་པས་གྲུབ་པ་ཉིད་ཡིན་པར་ཤེས་རབ་ཅན་གྱིས་ཤེས་པར་བྱའོ་ཞེས་འབྱུང་བའི་ངོ་བོ་ཉིད་ཀྱིས་གྲུབ་པ་བཀག་ཅེས་པ་ཡང་དངོས་པོ་དེ་ཉིད་ཀྱི་ངོ་བོ་ལ་བྱ་བ་ལས་དངོས་པོ་དེ་དག་ལས་གཞན་པའི་ཡུལ་རང་ངོའི་སྡོད་ལུགས་ཀྱིས་གྲུབ་པའི་ངོ་བོ་ལ་འཆད་པ་མིན་ཞེས་རི་བོ་དགེ་ལྡན་པ་ཆེན་པོས་གསུངས་པ་ནི་སྔར་བྱོན་གྱི་དབུ་མ་པའི་ཤིང་རྟ་དག་གིས་བཅོམ་ལྡན་འདས་ཀྱི་དགོངས་པ་འགྲེལ་ཚུལ་དང་མཐུན་པ་མ་ཡིན་ནོ། ། གཞན་དུ་བཏགས་ཆོས་ལ་བཏགས་བྱེད་རང་དབང་ཡོད་པར་འདོད་པ་ནི་རྣམ་རིག་པ་དག་གི་འདོད་པ་སྟེ། དབུས་མཐའ་རྩ་འགྲེལ་ལས། ཇི་སྐད་དུ། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་འདི་ལ་ཡོད། ། དེ་ལ་ཡང་ནི་དེ་ཡོད་དོ། ། ཞེས་བྱ་བ་གསུངས་སོ། །
དེ་ལ་ཡང་དག་པ་མ་ཡིན་པའི་ཀུན་ཏུ་རྟོག་པ་ནི་གཟུང་བ་དང་འཛིན་པར་རྣམ་པར་རྟོག་པའོ། ། གཉིས་པོ་ནི་གཟུང་བ་དང་འཛིན་པའོ། ། སྟོང་པ་ཉིད་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་སྟེ། གཟུང་བ་དང་འཛིན་པའི་དངོས་པོ་དང་བྲལ་བ་ཉིད་དོ། ། ཞེས་བྱ་བ་ནི་ཡང་དག་མ་ཡིན་པ་ཀུན་ཏུ་རྟོག་པའོ། ། དེ་ལྟར་གང་ན་གང་མེད་པ་དེ་ནི་དེས་སྟོང་བར་ཡང་དག་པར་ཇི་ལྟ་བ་བཞིན་དུ་ཡང་དག་པར་རྗེས་སུ་མཐོང་ངོ༌། ། འདི་ལ་ལྷག་མ་ཡོད་པ་གང་ཡིན་པ་དེ་ནི་འདིར་ཡོད་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། དེ་ལྟར་སྟོང་པ་ཉིད་ཀྱི་མཚན་ཉིད་ཕྱིན་ཅི་མ་ལོག་པར་བསྟན་ཏེ། ཞེས་འབྱུང་ངོ༌། ། དེས་ན་རྒྱ་བོད་ཁ་ཅིག་དབུ་སེམས་ཀྱི་ཆོས་ཐམས་ཅད་སྟོང་པ་ཉིད་དུ་བཞེད་ཚུལ་མི་གཅིག་བཞིན་གཅིག་པར་སྒྲོ་བཏགས་ནས་གཅིག་པར་ཡང་རིགས་ཏེ།
འཕགས་པ་ཀླུ་སྒྲུབ་དང་འཕགས་པ་ཐོགས་མེད་གཉིས་ཀས་སྟོང་པ་ཉིད་ཀྱི་གནས་ལུགས་གཟིགས་པ་ལ་མི་མཐུན་པར་གཟིགས་པ་མེད་པའི་ཕྱིར་ཞེས་སྨྲ་བ་དེ་ལྟ་ནི་གྲུབ་མཐའ་བཞིའི་རྣམ་གཞག་བཤིག་པར་ཟད་པ་དང་དེ་ལྟ་ན་བཅོམ་ལྡན་འདས་ཀྱིས་གཟུགས་ཡོད་མེད་གཉིས་བསྟན་པར་མི་རིགས་པར་འགྱུར་བ་སོགས་ཉེས་པ་ཆེས་མང་བར་ཁས་ལེན་དགོས་པར་འགྱུར་བས། དབུ་སེམས་གྲུབ་མཐའ་གཅིག་པར་འདོད་པ་འདི་ནི་རྫོགས་པའི་སངས་རྒྱས་འདིའི་བསྟན་པ་ལ་ཆེས་མི་རུང་ངོ༌། ། བཏགས་ཆོས་བཏགས་བྱེད་ལ་རང་དང་གཞན་གཉིས་ཀ་དང་རྒྱུ་མེད་ཀྱི་སྐྱེ་བ་དང་བྱ་བྱེད་སོགས་སུ་ཀུན་བཏགས་པའི་མཐའ་བཀག་པས་བཏགས་བཞག་གི་རྟེན་འབྲེལ་ལ་མཐའ་བཞིའི་སྐྱེ་བ་ཁེགས་པར་འགྱུར་བ་འདི་ཉིད་ཀྱི་ཕྱིར། ཙོང་ཁ་པ་ཆེན་པོས་གྲུབ་མཐའ་ཀུན་བཏགས་པའི་བདེན་གྲུབ་བཀག་པས་ལྷན་སྐྱེས་ཀྱི་བདེན་འཛིན་ལ་མི་གནོད་པར་འདོད་པ་ཡང་ཆེས་ཁེགས་པ་ཡིན་ནོ། ། ཆོས་ཐམས་ཅད་བཏགས་བཞག་སྟོང་ཉིད་ཀྱི་ཚུལ་དུ་བཤད་པ་དེ་ལྟ་ན། དད་པ་ཆེར་འབྱུང་བའི་མདོ་ལས། ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཐམས་ཅད་མེད་པར་བལྟ་བ་ནི་མཚན་མར་ལྟ་བར་གསུངས་ལ། དེ་ལས་ལྟ་བ་ལ་ལྟ་བ་མིན་པར་ལྟ་བ་ལ་སོགས་ཉེར་བདུན་འབྱུང་བས། དེ་དག་དམ་པ་མ་ཡིན་པའི་ལྟ་བ་ཉེར་བརྒྱད་དུ་བཤད་ཅིང་དེས་ན་ཆོས་ཐམས་ཅད་སྟོང་པར་ལྟ་བ་ནི་བཅོམ་ལྡན་འདས་ཀྱིས་བཀག་གོ་ཞེས་སྙམ་ན་ཁོ་བོ་ཅག་མེད་པར་ལྟ་ན་ཁྱེད་བདེན་ཀྱང་དེ་ལྟར་ལྟ་བ་སྟོང་པ་ཉིད་ཀྱི་དོན་མ་ཡིན་ཏེ། ཇི་སྐད་དུ།
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། ། དེ་ཉིད་དབུ་མ་པ་ཡི་རིག ། ཞེས་འབྱུང་ལ། ཁྱད་པར་ཡོད་པ་དང་མེད་པའི་ཕྱོགས་གང་ལའང་བལྟ་བར་བྱ་བ་མ་ཡིན་ཏེ། ཡོད་པ་དང་མེད་པའི་ཕྱོགས་ཀྱི་དམིགས་པ་མ་གྲུབ་པའི་ཕྱིར། དེར་མི་ལྟ་བ་ལ་དབུ་མ་པ་དང་གཟུ་བོར་ལྟ་བ་ཞེས་བརྗོད་ལ། དབུ་མ་དང་གཟུ་བོར་ལྟ་བ་དེ་ཡང་མིང་ཙམ་ལས་བལྟ་བྱ་ལྟ་བྱེད་ཐམས་ཅད་ཉེ་བར་ཞི་བ་ཉིད་ཀྱི་ཕྱིར། མཚན་མ་དང་མཚན་མེད་དུ་དམིགས་མྱོང་ལྟ་འཛིན་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་འདི་ལ་དབེན་པ་ཡིན་ཏེ།
དཀོན་བརྩེགས་ལས། འོད་སྲུངས། ཡོད་ཅེས་བྱ་བ་འདི་ནི་མཐའ་གཅིག་གོ ། མེད་ཅེས་བྱ་བ་འདི་ནི་མཐའ་གཉིས་སོ། ། དེ་གཉིས་ཀྱི་དབུས་གང་ཡིན་པ་དེ་ནི་བསྟན་དུ་མེད་པ། སྣང་བ་མེད་པ། རྣམ་པར་རིག་པ་མེད་པ། གནས་པ་མེད་པ་སྟེ། འདི་ནི་ཆོས་ཐམས་ཅད་ཀྱི་དབུ་མའི་ལམ་ཡང་དག་པར་སོ་སོར་རྟོག་པའོ། ། ཞེས་གསུང་སོ། །
ཡང༌། ཁ་ཅིག་ཁྱེད་ཅག་གི་བློའི་འདོད་པ་རིས་མེད་པ་འགོག་པས་སུན་ཅི་ཕྱིན་རྒོལ་བར་འགྱུར་ཞེ་ན། སུན་ཅི་ཕྱིན་པའི་རྒོལ་བ་ནི་གཞན་ཕྱོགས་སུ་གྲུབ་པའི་གྲུབ་པ་བཀག་སྟེ། རང་གཞན་གྱིས་གྲུབ་པ་བཞག་ནས་གཞན་འདོད་རིས་མེད་པར་སུན་འབྱིན་པར་བྱེད་ན་དེར་འགྱུར་བར་སྲིད་ནའང་ཁོ་བོས་གཞན་ཕྱོགས་ཀྱི་གྲུབ་པའི་གྲུབ་པ་བཀག་པ་མེད་ཀྱང་དེར་འཛིན་ཙམ་དོན་ལ་མི་གནས་པས་དེའི་ངོར་ལོག་རྟོག་བསལ་མོད། དེ་ལྟ་ནའང་རང་ལུགས་ཀྱི་གྲུབ་པ་འཇོག་བྱར་མེད་པས་སུན་ཅི་ཕྱིན་དུ་གཞན་གྱི་གྲུབ་པ་བཀག་པ་ཡང་མེད་དེ། འཇུག་འགྲེལ་ལས། སུས་རང་གི་ཕྱོགས་མ་བཞག་ཅིང་གཞན་གྱི་ཕྱོགས་བཟློག་སྟེ། དེའི་ཕྱིར་སུན་ཅི་ཕྱིན་དུ་རྒོལ་བའི་མཚན་ཉིད་འདི་ནི་རྣམ་པ་ཐམས་ཅད་དུ་མི་རིགས་སོ། ། ཞེས་འབྱུང་ངོ༌། ། འདིར་དགོངས་གཅིག་རྙིང་མར།
འཇིག་རྟེན་མགོན་པོའི་ཞལ་ནས། རྗེ་ཕག་གྲུ་པའི་སྣང་བ་རང་སེམས་ལས་སམ་བུས་བསམས་པའི་རང་གཟུགས་འདི་རྙེད་པ་ཡིན་ཅེས་གསུང་བྲིས་གདའ་བ་ནི་སྤྱིར་སེམས་ཙམ་པའི་གདུལ་བྱ་སོགས་ཀྱི་ངོར་དེ་སྐད་བསྟན་པར་མཛད་པའང་ཡོད་མོད་ཀྱི། གཞན་དུ་ན་འཇིག་རྟེན་མགོན་པོ་ནས་རྗེ་ཕག་གྲུས་དངོས་འཛིན་འཁྲུལ་པར་བསྟན་པའི་ནང་ནས། དེ་སྒྲུབ་པའི་ཆེད་དུའམ་བུས་བཏགས་བཞག་མ་གཏོགས་དངོས་པོ་མཐའ་བཞི་ལས་སྐྱེ་བ་དང་འབྱུང་བར་མི་འགྲུབ་པས་ཁོ་བོས་མཐའ་བཞི་སྐྱེ་འགག་རྒྱ་ཆེར་བཀག་གོ ། ཞེས་གསུངས་པ་ཉིད་གོར་མ་ཆག་པའོ། ། མགོན་པོ་ཀླུ་དང་དཔལ་ལྡན་འབྲི་གུང་པ། ། ཟླ་བ་གྲགས་པ་འབྲི་གུང་གླིང་པའི་ཞབས། ། ཡབ་སྲས་མཆོག་གྱུར་དག་གིས་དགོངས་པ་ནི། ། ཁོ་བོས་བཤད་ལས་གཞན་ཟེར་དེ་ཀུན་ཀྱང༌། ། ཕྱོགས་ཙམ་ཆ་ཙམ་ལེགས་བྱས་ཡོད་སྲིད་མོད། །
མགོན་པོ་ཟླ་མེད་རྣམས་ཀྱི་བཞེད་ཇི་བཞིན། ། འབྱེད་པའི་ནུས་པ་ཡོད་པ་མ་ཡིན་ཏེ། ། ཚུར་མཐོང་རྣམས་ཀྱིས་གྱི་ནར་སྨྲས་པའོ།། །། འདི་མན་ཆད་མདོ་འོག་མར་བསྒྲིགས་ཡོད་པས་དེར་གཟིགས་པར་འཚལ། སྒྲིག་པ་པོའི་མཆན། ༄༅། །ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། ། བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། །
བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། ། སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། ། བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། ། བསྟན་འགྲོའི་དོན་ཆེན་བླ་མེད་མཛད་བཞིན་དུ། ། དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། །
མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག ། དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། ། མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག ། འཇིག་རྟེན་དབང་ཕྱུག་ཕྱག་ན་པདྨོ་ཡི། ། ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག །
ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། ། བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། ། ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། ། ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག ། ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། །
མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་༧རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
