མངོན་པར་རྟོགས་པའི་རྒྱན་གྱི་འགྲེལ་བ་ཉུང་ངུ་རྣམ་གསལ།
སྐབས་བདུན་པ་སྐད་ཅིག་མའི་སྦྱོར་བ།
སྐབས་བདུན་པ་སྐད་ཅིག་མའི་སྦྱོར་བ། བཞི་པ་དེ་ཅིག་ཅར་དུ་སྒོམ་པ་སྐད་ཅིག་མའི་སྦྱོར་བ་ལ་གཉིས་ཏེ། འབྲེལ་བཀོད་པ་དང༌། མངོན་རྟོགས་བཤད་པའོ། ། དང་པོ་ནི། བསྡུས་སྒོམ་གྱི་རྣལ་འབྱོར་དེ་རྣམས་ཀྱི་སྤྲོས་པ་མ་ལུས་བསལ་བས་སྐད་ཅིག་ཉིད་ལ་འཚང་རྒྱ་བར་བྱེད་པའི་སྦྱོར་བ་སྟེ། ཕྱིན་དྲུག་མི་དམིགས་པར་སྒོམ་པའི་ཚུལ་གསུང་པ་ལས་འཕྲོས་པའོ།། གཉིས་པ་(མངོན་རྟོགས་བཤད་པ་)ལ་བཞི་སྟེ། གནས་ངན་ལེན་གྱི་དྲི་མ་བྲལ་བཞིན་པ་རྣམ་སྨིན་མིན་པ་དང༌། དེ་དང་བྲལ་ནས་སངས་རྒྱས་ཀྱི་ཡེ་ཤེས་སུ་འགྱུར་ཁ་མ་རྣམ་པར་སྨིན་པ་དང༌།
མཚན་ཉིད་མིན་པ་དང༌། གཉིས་སུ་མེད་པའི་སྐད་ཅིག་མའོ། ། དང་པོ་ནི། སྦྱིན་པ་ལ་སོགས་རེ་རེས་ཀྱང༌།། ཟག་མེད་ཆོས་ཀུན་བསྡུས་པའི་ཕྱིར།། ཐུབ་པའི་སྐད་ཅིག་གཅིག་པ་ཡིས།། རྟོགས་པ་འདི་ནི་ཤེས་པར་བྱ།། སྦྱིན་པ་དང་ལ་སོགས་པས་ཚུལ་ཁྲིམས་སོགས་ཟག་མེད་ཀྱི་ཆོས་རེ་རེས་ཀྱང་ཟག་མེད་ཀྱི་ཆོས་ནམ་མཁའ་གང་བ་ཀུན་བསྡུས་པས་གཅིག་ཤིན་ཏུ་ཕྲ་བའི་དྲི་མ་དང་བྲལ་ན་ཐམས་ཅད་དེ་དང་བྲལ་བར་འགྱུར་བའི་ཕྱིར། དེ་དང་མཚུངས་པར་ཐུབ་པའི་ཡེ་ཤེས་ཀྱི་སྐད་ཅིག་གཅིག་རྟོགས་པ་ཡིས་དེ་བཞིན་ཉིད་མ་ལུས་པར་རྟོགས་པ་འདི་ནི་རྡོ་རྗེ་ལྟ་བུའི་ཡེ་ཤེས་སུ་ཤེས་པར་བྱའོ། ། མདོ་ནི།
སེམས་བསྐྱེད་པ་གཅིག་གིས་ཕྱིན་དྲུག་རྫོགས་པར་བྱེད། ཅེས་སོ།། གཅིག་རྟོགས་པས་ཐམས་ཅད་རྟོགས་པ་དཔེས་བསྟན་པ་ནི། ཇི་ལྟར་སྐྱེས་བུས་ཟོ་ཆུན་རྒྱུན།། རྡོག་ཐབས་གཅིག་གིས་བསྐྱོད་པ་ན།། ཐམས་ཅད་གཅིག་ཅར་འགུལ་བ་ལྟར།། སྐད་ཅིག་གཅིག་ཤེས་དེ་བཞིན་ནོ།། ཞེས་སོ།། གཉིས་པ་(རྣམ་པར་སྨིན་པའི་སྐད་ཅིག་མ་)ནི། གང་ཚེ་ཆོས་དཀར་ཐམས་ཅད་ཀྱི།།
རང་བཞིན་ཤེས་རབ་ཕ་རོལ་ཕྱིན།། རྣམ་སྨིན་ཆོས་ཉིད་གནས་སྐབས་སྐྱེས།། དེ་ཚེ་སྐད་ཅིག་གཅིག་ཡེ་ཤེས།། དུས་གང་གི་ཚེ་ཆོས་དཀར་པོ་རྣམ་པར་བྱང་བ་ཐམས་ཅད་ཀྱི་རང་བཞིན་ཀུན་གཞི་ཡེ་ཤེས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཟོད་ནས་དྲི་མས་མ་གོས་མོད། དེ་ལྟ་ནའང་མ་རིག་པས་རང་རིག་པའི་ཡེ་ཤེས་ལ་བསླད་པས་དེ་བཞིན་ཉིད་ཡོངས་རྫོགས་མ་མཐོང་ལ་རྒྱུན་མཐའི་ཡེ་ཤེས་ཀྱིས་ཤིན་ཏུ་ཕྲ་བའི་དྲི་མ་ཡང་བཅོམ་པའི་རྣམ་སྨིན་གྱི་ཚུལ་དུ། སོ་སོ་རང་རིག་པའི་ཡེ་ཤེས་ཀྱང་ཆོས་ཉིད་ཤེར་ཕྱིན་ཉིད་ཀྱི་གནས་སྐབས་སུ་སྐྱེས་ཏེ། དེ་ཉིད་ལས་མ་འདས་ཤིང་དེའི་ངོ་བོ་ཡིན་པས་ཡུལ་ཡུལ་ཅན་དབྱེར་མེད་དུ་གྱུར་པ་ནི། རྣམ་མཁྱེན་ཉིད་ཡིན་ལ་དེའི་ཚེ་དེའི་སྐད་ཅིག་མ་སྔ་མ་གཅིག་ནི་རྒྱུན་མཐའི་ཡེ་ཤེས་སོ། ། དེ་ལྟར་ཀླུ་སྒྲུབ་ཀྱིས། ནམ་ཞིག་ས་ཡི་མཐར་ཐུག་ན། །
ཆོས་ཀྱི་སྐུ་ཡང་རྫོགས་ཤིང་གསལ། ། ཞེས་སོ། ། མདོ་ནི། ལམ་ཤེས་པ་ཉིད་ལ་སྤྱོད་ཅིང་ཆོས་ཐམས་ཅད་ཡོངས་སུ་རྫོགས་པར་ཐོབ་ནས་རྣམ་པ་ཐམས་ཅད་མཁྱེན་པ་ཉིད་རྗེས་སུ་ཐོབ། ཅེས་སོ།། གསུམ་པ་(མཚན་ཉིད་མིན་པའི་སྐད་ཅིག་མ་)ནི། སྦྱིན་པ་ལ་སོགས་སྤྱོད་པ་ཡིས།། ཆོས་ཀུན་རྨི་ལམ་འདྲ་གནས་ནས།། ཆོས་རྣམས་མཚན་ཉིད་མེད་པ་ཉིད།། སྐད་ཅིག་མ་ནི་གཅིག་གིས་རྟོགས།།
ཡུམ་ལས་ཡང་དག་པའི་ཀུན་རྫོབ་ཀྱི་རྟེན་འབྲེལ་ཤུགས་འབྱུང་དུ་འབྱུང་བས་མཉམ་བཞག་དེའི་ཚེ་ཡང་སྦྱིན་པ་ལ་སོགས་པའི་སྤྱོད་པ་རྒྱ་ཆེ་བའི་ཆོས་ཀུན་ཀྱང་རྨི་ལམ་དང་འདྲ་བར་འབྱུང་བར་གནས་ནས་ཆོས་དེ་རྣམས་ཀྱང་མཚན་ཉིད་མེད་པ་ཉིད་དུ་རྟོགས་པའི་སྐད་ཅིག་མ་ནི་གཅིག་གིས་རྣམ་མཁྱེན་མངོན་དུ་བྱེད་པའོ། ། མདོ་ནི། སྤྲུལ་པ་ལྟ་བུའི་ཉེར་ལེན་གྱིས་ཕུང་པོ་ལྔ་ལ་གནས་ཤིང་ཕྱིན་དྲུག་ལ་སྤྱོད་དོ། ། ཞེས་སོ།། བཞི་པ་(གཉིས་སུ་མེད་པའི་སྐད་ཅིག་མ་)ནི། རྨི་ལམ་དང་ནི་དེ་མཐོང་ཉིད།། གཉིས་ཀྱི་ཚུལ་དུ་མི་མཐོང་ལྟར།། ཆོས་རྣམས་གཉིས་སུ་མེད་པ་ཡི།། དེ་ཉིད་སྐད་ཅིག་གཅིག་གིས་མཐོང༌།། དཔེར་ན་ཡུལ་རྨི་ལམ་ཡང་ཤེས་པ་ཡིན་པ་དང་ནི་ཡུལ་ཅན་དེ་མཐོང་བ་ཉིད་ཀྱང་ཤེས་པ་ཡིན་པས་གཉིས་ཐ་དད་དུ་མེད་ཀྱང་ཡུལ་ཡུལ་ཅན་གཉིས་འབྱུང་བ་ལྟར་མ་རིག་གཉིད་ཀྱི་ངང་ནས་གཟུང་འཛིན་གཉིས་ཐ་དད་དུ་སྣང་ཞིང༌།
གཉིད་སད་པ་ན་རྨི་ལམ་དང་དེ་མཐོང་གང་ཡང་མི་འབྱུང་བས་གཟུང་འཛིན་གཉིས་ཀྱི་ཚུལ་དུ་མི་མཐོང་བ་ལྟར། མ་རིག་བག་ཆགས་དང་བཅས་པ་སངས་ན་ཆོས་རྣམས་ཡོད་མེད་གཉིས་སུ་མི་མཐོང་བར་གཉིས་སུ་མེད་པའི་སེམས་ཀྱི་དག་པ་དེ་ཉིད་སྐད་ཅིག་གཅིག་གིས་མཐོང་བར་བྱེད་པའི་སྦྱོར་བའོ། ། མདོ་ནི། ཡུམ་ལ་སྤྱོད་པའི་ཚེ་རྨི་ལམ་མི་མཐོང་རྨི་ལམ་མཐོང་བ་མི་མཐོང༌། ཞེས་སོ།། འདི་རྣམས་རྒྱུན་མཐའི་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་གཅིག་ལ་ནུས་པ་སོ་སོའི་ཆ་ཡོད་པས་ཕྱེ་བའོ།། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས་སྐབས་བདུན་པའོ།། །། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས་སྐབས་བདུན་པའི་འགྲེལ་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
