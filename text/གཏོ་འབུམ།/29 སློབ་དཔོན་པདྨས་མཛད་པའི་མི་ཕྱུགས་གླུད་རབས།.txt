གཏོ་འབུམ།
པོད ༢༩
སློབ་དཔོན་པདྨས་མཛད་པའི་མི་ཕྱུགས་གླུད་རབས།
༄༅། སློབ་དཔོན་པདྨས་མཛད་པའི་མི་ཕྱུགས་གླུད་རབས་བཞུགས་སོ། ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། སློབ་དཔོན་པདྨས་མཛད་པའི་མི་ཕྱུགས་གང་ཡིན་གྱི་གླུད་ལ། ཟན་ལ་ནད་པའི་གཟུགས་བཅོས་ལ་སྐྲ་དང་གོས་བཏུམ། ཟེ་མཇུག་གི་སྤུ་རྣམས་ཀྱིས་ལེགས་པར་བརྒྱན། གླུད་དེའི་ཕྱོགས་བཞིར་ཤར་དུ་རྒྱལ་པོ། ལྷོ་རུ་གཤིན་རྗེ། ནུབ་ཏུ་བཙན། བྱང་དུ་མ་མོ་རྣམས་ཀྱི་གཟུགས་དང༌། གླུད་བཞི་ཐེབ་ཀྱུ་བརྒྱད།
སྤྲོ་ན་ནམ་རྒྱང་སོགས་དར་སྣ་གོས་སྣ་ཟས་སྣ་སོགས་བཤམས་ལ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་གཏོར་སྣོད་རིན་པོ་ཆེ་ལས་གྲུབ་པའི་གཞལ་ཡས་ཁང་གི་ནང་དུ་ཕུང་ཁམས་སྐྱེ་མཆེད་ཐམས་ཅད་ཡོངས་སུ་རྫོགས་པ་གཟུགས་མཛེས་ཤིང་ངག་སྙན་པ། ཡིད་དྭངས་ཤིང་འདོད་ཡོན་མཁོ་དགུའི་ལོངས་སྤྱོད་བསམ་གྱིས་མི་ཁྱབ་པས་གནོད་བྱེད་འབྱུང་པོའི་རིགས་སུ་གྱུར་པ་ཐམས་ཅད་ཚིམ་ཞིང་དགྱེས་པ་བསྐྱེད་པར་གྱུར། སྔགས་དྲུག་ཕྱག་དྲུག་བརྗོད། དེ་ནས་སྤོས་དཀར་དང་དཀར་བསུར་དམར་བསུར་བཏང་ལ། ན་མོ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌།
ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། གསང་སྔགས་དང་རིག་སྔགས་དང་གཟུངས་སྔགས་དང༌། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། འཇམ་དཔལ་སྐུ། པདྨ་གསུང༌། ཡང་དག་ཐུགས། བདུད་རྩི་ཡོནཏན། ཕུར་པ་ཕྲིན་ལས། མ་མོ་རྦོད་གཏོང༌།
རིག་འཛིན་སློབ་དཔོན། འཇིག་རྟེན་མཆོད་བསྟོད། དམོད་པ་དྲག་སྔགས། འཚི་མེད་ཚེའི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་གྱིས་བརླབས་པའི་མཐུ་ལ་བརྟེན་ནས། འཇིག་རྟེན་ཁམས་ཀྱི་སྣང་སྲིད་ལྷ་སྲིན་སྡེ་བརྒྱད་ཐམས་ཅད་འདིར་འདུས་ལ་རྟ་འདི་སོགས་ཁ་བསྒྱུར། མི་འདིའི་གླུད་གཏོར་དམ་པ་འདི་ལོངས་ཤིག ། གླུད་གཏོར་འདི་ལོངས་ལ་མི་འདིའི་ལན་ཆགས་དང་བུ་ལོན་ཐམས་ཅད་ཁྱེར་ནས་ནད་པའི་ལུས་ངག་ཡིད་གསུམ་ནད་གདོན་མི་མཐུན་པའི་ཕྱོགས་ཐམས་ཅད་འདིའི་འཁྱེར་ལ། མི་འདི་གདོན་བགེགས་ལས་ཐར་བར་གྱུར་ཅིག ། ལན་གསུམ་བརྗོད།
རང་གི་ཐུགས་ཀ་ནས་ཁྲོ་བོ་འདོད་པའི་རྒྱལ་པོ་སྐུ་མདོག་དམར་སྐྱ་ལྕགས་ཀྱུ་དང་ཞགས་པ་ཐོགས་པ་རས་བལ་རླུང་གིས་གཏོར་བ་ལྟ་བུ་སྟོང་གསུམ་འཇིག་རྟེན་གྱི་ཁམས་ཁྱབ་པར་སྤྲོས་ཏེ་གནོད་བྱེད་གདོན་བགེགས་ཀྱི་རིགས་སུ་གྱུར་པ་ཐམས་ཅད་མདུན་དུ་བཀུག་པར་གྱུར། ཧཱུྃ། དུས་གསུམ་སངས་རྒྱས་ཐམས་ཅད་ཀྱི། ། ཐུགས་ལས་སྤྲུལ་པའི་ཁྲོ་བོ་ནི། ། ཌཱ་ཀི་ཞེས་བྱ་བྱུང་ནས་ནི། བགེགས་ཚོགས་འགུགས་པའི་ལས་མཛོད་ཅིག ། ནམ་མཁའ་སྟོང་པ་འགུགས་བྱེད་ན། ། གཟུགས་སུ་སྣང་བ་སྨོས་ཅི་དགོས། ། བེམ་པོའི་རྡོ་ཡང་འགུགས་བྱེད་ན། ། རྣམ་ཤེས་གཞན་ལ་སྨོས་ཅི་དགོས། །
ཁུག་ཅིག་དྲོངས་ཤིག་ཁྲོ་རྒྱལ་ཌཱ་ཀི་ཧཱུྃ། ། ཞེས་འགུགས་ནས་དེ་རྣམས་ཀྱི་གདུག་སེམས་ཞི་བར་བསམས་ཏེ། ཧཱུྃ། ཞེ་སྡང་གདུག་པའི་སེམས་རྣམས་ཞི་བར་གྱིས། ། སྙིང་རྗེ་བྱམས་པའི་སེམས་སུ་ད་བྱོན་ལ། ། དགའ་མགུ་རངས་པའི་སེམས་ཀྱིས་གཏོར་མ་ལོངས། ། ཞི་བ་བྱང་ཆུབ་སེམས་དང་ལྡན་པར་མཛོད། ། ཞེས་བརྗོད་གདུག་པའི་སེམས་ཞི་ནས་འདོད་ཡོན་རྣམས་ལ་ལོངས་སྤྱོད་ནས། དེ་རྣམས་ཀྱི་མིག་གི་ཡུལ་དུ་གཟུགས་མཛེས་པ། རྣ་བའི་ཡུལ་དུ་སྒྲ་སྙན་པ།
སྣའི་ཡུལ་དུ་དྲི་ཞིམ་པ། ལྕེའི་ཡུལ་དུ་རོ་མངར་བ། ལུས་ཀྱི་ཡུལ་དུ་རེག་བྱ་འཇམ་པ། ཡིད་ཀྱི་ཡུལ་དུ་བདེ་བ་སྐྱེད་པ། གཞན་ཡང་བཟའ་བ་དང་བཏུང་བ་མལ་ཆ་དང་ན་བའི་གསོས་སྨན་ལ་སོགས་རང་རང་གི་ཡིད་ལ་གང་འདོད་པའི་ལོངས་སྤྱོད་ཀྱིས་ཚིམ་པར་གྱུར། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། མཆོད་སྦྱིན་གྱི་ཕྱག་རྒྱ་དང་བཅས་ཏེ་ཚར་བདུན་རེ་བརྗོད། དེ་བཞིན་གཤེགས་པའི་མཚན་བཞི་བརྗོད། ཧཱུྃ། ཡ་མནྟ་ཀ་མན་ཆད་ནས། །
གཤིན་རྗེ་གཤེད་པོ་ཡན་ཆད་ཀྱི། ། གཤིན་རྗེའི་རིགས་གྱུར་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཧཱུྃ། རྒྱལ་པོ་དཔེ་ཧར་མན་ཆད་ནས། ། རྒྱལ་ཕྲན་ཕྲ་མོ་ཡན་ཆད་ཀྱི། ། རྒྱལ་པོའི་རིགས་གྱུར་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག །
ཧཱུྃ། བཙན་རྒོད་ཆེན་པོ་མན་ཆད་ནས། ། ལུང་བཙན་ཕྲ་མོ་ཡན་ཆད་ཀྱི། ། བཙན་གྱི་རིགས་གྱུར་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཧཱུྃ། བདུད་ཆེན་ནག་པོ་མན་ཆད་ནས། ། བདུད་ཕྲན་ཕྲ་མོ་ཡན་ཆད་ཀྱི། ། བདུད་ཀྱི་རིགས་གྱུར་ཐམས་ཅད་ལ། །
གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཧཱུྃ། རྡོ་རྗེ་ལེགས་པ་མན་ཆད་ནས། ། འགོང་པོ་ཕྲ་མོ་ཡན་ཆད་ཀྱི། ། འགོང་པོའི་རིགས་གྱུར་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཧཱུྃ། གཟའ་ཆེན་རཱ་ཧུ་མན་ཆད་ནས། །
གཟའ་ཕྲན་ཕྲ་མོ་ཡན་ཆད་ཀྱི། ། གཟའ་ཡི་རིགས་གྱུར་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཧཱུྃ། ལྷ་མོ་བརྟན་མ་མན་ཆད་ནས། ། བརྟན་མ་བཅུ་གཉིས་ཡན་ཆད་ཀྱི། ། བརྟན་མའི་རིགས་གྱུར་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག །
ཧཱུྃ། བགེགས་ཆེན་བརྒྱད་ཅུ་མན་ཆད་ནས། ། མཁའ་ལ་རྒྱུ་བ་ཡན་ཆད་ཀྱི། ། བགེགས་ཚོགས་འབྱུང་པོ་ཐམས་ཅད་ལ། ། གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཧཱུྃ། གྲི་བོ་གྲི་མོ་མན་ཆད་ནས། ། ཤི་འདྲེ་གསོན་འདྲེ་ཡན་ཆད་ཀྱི། ། འདྲེ་ཡི་རིགས་གྱུར་ཐམས་ཅད་ལ། །
གླུད་གཏོར་གཙང་མ་འདི་འབུལ་གྱིས། ། མི་འདི་ནད་ལས་གྲོལ་གྱུར་ཅིག ། ཅེས་པའི་བར་གང་མང་བྱའོ། ཧཱུྃ། བསྔོའོ་གཏོང་ངོ་གླུད་འདི་གཏོང༌། ། མི་འདི་ལུས་ངག་ཡིད་གསུམ་གྱི། ། ནད་གདོན་མ་ལུས་ཞི་གྱུར་ཅིག ། མི་ལས་དགའ་བའི་གླུད་གཏོར་འདི། ། བཀའ་སྡོད་དམ་ཅན་མན་ཆད་ནས། ། འདྲེ་ངན་ཕྲ་མོ་ཡན་ཆད་ཀྱི། །
ཆེ་འབྲིང་ཆུང་གསུམ་ཐམས་ཅད་ལ། ། ནད་པའི་ཚབས་སུ་གླུད་འདི་བསྔོ། ། མི་འདི་ནད་ལས་གྲོལ་གྱུར་ཅིག ། ཧཱུྃ། ། དུས་གསུམ་སངས་རྒྱས་ཐམས་ཅད་དང༌། ། པདྨའི་བཀའ་ལས་མ་འདའ་བར། ། ཁྱེད་རྣམས་གླུད་འདིའི་ཚིམ་གྱུར་ནས། ། མི་འདི་ནད་ལས་གྲོལ་གྱུར་ཅིག ། དེ་ནས་འབྱུང་བཞི་གླུད་གཏོང་བར་འདོད་ན། ཧཱུྃ།
འབྱུང་བ་དང་པོ་རུས་པའི་གླུད། ། རུས་པའི་གླུད་འདི་རྡོ་ལ་གཏོང༌། ། རྡོ་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོངས་ལ། ། འཁོར་དང་གནོད་པ་མ་བྱེད་ཅིག ། ཤ་ཡི་གླུད་འདི་ས་ལ་གཏོང༌། ། ས་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོངས་ལ། ། འཁོར་དང་གནོད་པ་མ་བྱེད་ཅིག ། ཁྲག་གི་གླུད་འདི་ཆུ་ལ་གཏོང༌། །
ཆུ་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོངས་ལ། ། འཁོར་དང་གནོད་པ་མ་བྱེད་ཅིག ། དྲོད་ཀྱི་གླུད་འདི་མེ་ལ་གཏོང༌། ། མེ་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོངས་ལ། ། འཁོར་དང་གནོད་པ་མ་བྱེད་ཅིག ། དབུགས་ཀྱི་གླུད་འདི་རླུང་ལ་གཏོང༌། ། རླུང་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོངས་ལ། །
འཁོར་དང་གནོད་པ་མ་བྱེད་ཅིག ། སེམས་ཀྱི་གླུད་འདི་མཁའ་ལ་གཏོང༌། ། མཁའ་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོངས་ལ། ། འཁོར་དང་གནོད་པ་མ་བྱེད་ཅིག ། ཕྱི་ལྟར་བལྟས་ན་དྲི་སྨན་ལྔ། ། ནང་ལྟར་བལྟས་ན་རིན་ཆེན་ལྔ། ། གསང་བ་ཡེ་ཤེས་མཁའ་འགྲོ་ལྔ། ། རྒྱུ་སྦྱོར་ཡོན་བདག་འཁོར་བཅས་ཀྱི། ། གླུད་དང་གཏོར་མ་འདི་ལོངས་ལ། །
འཁོར་གནོད་མ་བྱེད་རང་གནས་སོང༌། ། འདི་འདྲའི་གླུད་མཆོག་ཡ་མཚན་ཅན། ། ཟེར་མོའི་སྐྲ་ལ་ཞོ་ཤའི་སྙིང༌། ། སྒྲོན་བུའི་སོ་ལ་ལུང་ཐང་མིག ། ལག་པ་གཡས་པ་རིན་ཆེན་གསེར། ། ལག་པ་གཡོན་པ་རིན་ཆེན་གཡུ། ། ཕྱག་གི་གར་སྟབས་ལིངས་སེ་ལིང༌། ། རྐང་པ་གཡས་པ་ཐབས་ཀྱི་ལྕགས། ། རྐང་པ་གཡོན་པ་ཤེས་རབ་ཟངས། ། ཞབས་ཀྱི་བྲོ་བརྡུང་ཁྲིགས་སེ་ཁྲིག །
བཅོས་བཅོས་དེ་ནི་བརྒྱན་བརྒྱན་ནས། ། སྐྱེས་པ་དམག་ལ་ཆས་པ་འདྲ། ། སྐྱེས་པ་ཕོ་ཡི་གླུད་དུ་ཁྱོད་གཏོང་ངོ༌། ། ཟ་མ་གསེར་གཡུའི་རྒྱན་དང་བཅས། ། བྱིས་པ་འདི་ནས་ངར་ངར་ནས། ། མོ་བཙུན་བག་མར་ཆས་པ་འདྲ། ། ཟ་མ་མོའི་གླུད་དུ་ཁྱོད་གཏོང་ངོ༌། ། བྱིས་པ་ཆུང་ངུའི་གླུད་དུ་ཁྱོད་གཏོང་ངོ༌། ། མཉམ་མཉམ་མདའ་སྒྲོ་གླུད་དུ་ཁྱོད་གཏོང་ངོ༌། ། བོན་བོན་གསེར་གསེར་གླུད་དུ་ཁྱོད་གཏོང་ངོ༌། །
ཆེ་བ་རྒྱལ་པོའི་གླུད་དུ་ཁྱོད་གཏོང་ངོ༌། ། ངན་ལོང་སྤྲང་པོའི་གླུད་དུ་ཁྱོད་གཏོང་ངོ༌། ། རྐང་བཞི་ཕྱུགས་ཀྱི་གླུད་དུ་ཁྱོད་གཏོང་ངོ༌། ། གླུད་བདག་རྣམས་ཀྱིས་གླུད་འདི་ལོངས། ། ཡས་བདག་རྣམས་ཀྱིས་ཡས་འདི་ལོངས། ། མས་བདག་རྣམས་ཀྱིས་མས་འདི་ལོངས། ། ཤར་དུ་དཀར་པོའི་ཕྱག་ཏུ་འབུལ། ། ལྷོ་རུ་སེར་པོའི་ཕྱག་ཏུ་འབུལ། ། ནུབ་ཏུ་དམར་པོའི་ཕྱག་ཏུ་འབུལ། ། བྱང་དུ་ལྗང་གུའི་ཕྱག་ཏུ་འབུལ། །
གནམ་དུ་འཁོར་ལོའི་ཕྱག་ཏུ་འབུལ། ། ཞི་བ་ལྷ་ཡི་ཕྱག་ཏུ་འབུལ། ། བཀའ་གཉན་རྒྱལ་པའི་ཕྱག་ཏུ་འབུལ། ། འགྱོགས་པ་བཙན་གྱི་ཕྱག་ཏུ་འབུལ། ། ནག་པོ་བདུད་ཀྱི་ཕྱག་ཏུ་འབུལ། ། གདུག་པ་ཀླུ་ཡི་ཕྱག་ཏུ་འབུལ། ། སྲོག་བདག་དབུགས་ལེན་ཕྱག་ཏུ་འབུལ། ། འདྲེ་ལྔ་བདུད་བཅོས་ཕྱག་ཏུ་འབུལ། ནམ་མཁའ་གང་བའི་ལྷ་འདྲེ་ལ། ། རི་རབ་ཙམ་གྱི་གཏོར་གླུད་འབུལ། །
འབུལ་བ་བདག་གིས་མ་ནོར་རོ། ། བཞེས་པ་ཁྱེད་ཀྱིས་མ་འཁྲུལ་ཅིག ། ད་ནི་གཤེགས་སོ་ཤ་ར་ར། ། ད་ནི་བཞུད་དོ་སི་ལི་ལི། ། དོ་ནུབ་རྣལ་འབྱོར་འདི་རུ་སྡོད། ། མི་ཤོང་ཙམ་གྱི་རྟ་མི་ཤོང༌། ། རྟ་ཤོང་ཙམ་གྱིས་སྒ་མི་ཤོང༌། ། ཁྱི་ཕག་འདི་ནི་ཚང་མི་གཅིག ། བྱ་བྱི་དེ་ནི་གནས་མི་གཅིག ། འདི་རུ་འདུག་པའི་གནས་ཚོལ་རྣམས། །
གླུད་དང་གཏོར་མ་འདི་ལོངས་ལ། ། རྒྱུ་སྦྱོར་ཡོན་བདག་འཁོར་བཅས་ཀྱི། ། ཤོ་ལ་བབ་ན་ཤོ་རྡེལ་སྟོར། ། རྒྱན་ལ་བབ་ན་རྒྱན་དེ་སྤོས། ། རྩིས་ལ་བབསན་རྩིས་དེ་ཕྱུང༌། ། ཁྲམ་ལ་བབས་ན་ཁྲམ་ཁ་ཆིངས། ། ན་བའི་ན་བུན་ཐོན་ལ་སོང༌། ། ཚ་བའི་ཚ་བུན་ཐོན་ལ་སོང༌། ། སྡམ་པ་ལྷོད་ལ་བཅིངས་པ་ཁྲོལ། ། བདུད་ཀྱི་ཞགས་པ་ད་ཁྲོལ་ཅིག །
ལྷ་གཉན་གངས་དཀར་རྩེ་ལ་གཤེགས། ། ཀླུ་གཉན་རྒྱ་མཚོའི་གཏིང་ལ་གཤེགས། ། རྒྱལ་པོ་དཀོར་ཁང་ནང་དུ་གཤེགས། ། བཙན་རྒོད་བྲག་དམར་ལོགས་ལ་གཤེགས། ། ཐེའུ་རང་བྲག་ཕུག་སྟོང་པར་གཤེགས། ། འབྱུང་པོ་རོལ་རོལ་ནང་དུ་གཤེགས། ། བལ་མོ་བརྒྱ་ལམ་ནང་དུ་གཤེགས། ། རང་རང་སོ་སོའི་གནས་སུ་སོང༌། ། དེ་ནས་སྒྲུབ་བྱ་རྣམས་ལ་གླུད་རྣམས་བསྐོར། ཁྲོ་བོ་ཧཱུྃ་མཛད་ཀྱི་ཕྱག་རྒྱ་བྱས་ལ།
ན་མོ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། ཡི་དམ་དཀྱིལ་འཁོར་གྱི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། ཁྱད་པར་ཁྲོ་བོའི་རྒྱལ་པོ་རྟ་མཆོག་རོལ་པ་ཐུགས་རྗེ་ཆེན་པོའི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་མཐུ་ལ་བརྟེན་ནས་དེང་བསྒྲུབ་བྱ་དེ་རྣམས་སྟེང་གདོན་གཟའ་དང་རྒྱུ་སྐར། འོག་གདོན་ས་བདག་ཀླུ་གཉན། བར་གདོན་བཙན་དང་རྒྱལ་པོ་ལ་སོགས་པ་འབྱུང་པོ་མི་མ་ཡིན་གྱི་རིགས་སུ་གྱུར་པ་ཐམས་ཅད་མཆོད་སྦྱིན་གླུད་གཏོར་བཟང་པོ་འདི་ཁྱེར་ལ་སོ་སོ་རང་རང་གནས་སུ་བདེ་བར་དེངས་ཤིག །
གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བ་འདི་རྣམས་ཀྱིས་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། ཨོཾ་སུམྦྷ་ནི་སོགས་དྲག་སྔགས་བརྗོད་ཅིང་གནམ་ལྕགས་ཀྱི་བབ་གླུད་གཏོར་རྣམས་ཕྱི་རོལ་དུ་གནོད་ཕྱོགས་སུ་བསྐྱལ་ཕྱི་མིག་མི་ལྟ་བར་ལོག ། བཀའ་བསྒོ་ནི། བཀའ་བསྒོ་འདི་ཡི་ནུས་མཐུ་ཡིས། ། ཐལ་ཕྱེ་རླུང་གིས་གཏོར་བ་བཞིན། ། གནོད་བྱེད་འདི་རུ་གནས་མི་འགྱུར། ། དྲང་སྲོང་དམོད་པ་ཟློག་ཏུ་མནན། ། བསྲུང་འཁོར་བསྒོམ་པ་ནི། རང་ཉིད་ཡི་དམ་དུ་གསལ་བའི་ཐུགས་ཀའི་ཧཱུྃ་ལས་རྡོ་རྗེའི་མཚོན་ཆ་དཔག་ཏུ་མེད་པ་འཕྲོས་པས་སྟེང་ཐམས་ཅད་རྡོ་རྗེའི་གུར་དང་བླ་བྲེ། འོག་ཐམས་ཅད་རྡོ་རྗེའི་རྩིག་པ་དང་རྭ་བའི་གཏམས་པའི་ཕྱི་རོལ་ཡེ་ཤེས་ཀྱི་མེ་དཔུང་འབར་བར་གནོད་བྱེད་ཐམས་ཅད་བསྲེག་པར་གྱུར།
ཁྱད་པར་དུ་ཡང་བསྒྲུབ་བྱ་འདི་ཉིད་ལུས་རྡོ་རྗེའི་གོ་ཁྲབ་ཀྱིས་ཞུ་ལུབས་སུ་གཡོགས་པས་བར་ཆད་གདོན་བགེགས་རྣམས་ཀྱིས་ཅིས་ཀྱང་མི་ཚུགས་པར་བསྒོམ། ཨོཾ་བཛྲ་རཀྵ་རཀྵ་ཧཱུྃ། ཕྱོགས་བཅུ་དུས་གསུམ་བདེ་གཤེགས་ཐམས་ཅད་དང༌། ། ཁྲོ་རྒྱལ་རྟ་མཆོག་རོལ་པའི་བྱིན་རླབས་ཀྱིས། ། འགྲོ་བ་འདི་ལ་བདག་གིས་བསྲུང་བྱིན་གྱི། ། འདི་ལ་སུས་ཀྱང་གནོད་པ་མ་བྱེད་ཅིག ། སོགས་ཡི་དམ་གང་བྱེད་ཀྱི་ཚིག་བསྒྱུར། ཞེས་བསྔོ་སྨོན་བཀྲ་ཤིས་སོགས་མཐར་བརྒྱན་བྱ། ཞེས་སྤྲུལ་སྐུ་བསྟན་གཉིས་གླིང་པ་ལ་ཟམ་ལུང་ཁྱུང་ཚང་དུ་གུ་རུས་གདམས་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
