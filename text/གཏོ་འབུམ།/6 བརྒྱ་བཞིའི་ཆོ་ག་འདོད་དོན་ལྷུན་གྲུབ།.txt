གཏོ་འབུམ།
པོད ༦
བརྒྱ་བཞིའི་ཆོ་ག་འདོད་དོན་ལྷུན་གྲུབ།
༄༅། བརྒྱ་བཞིའི་ཆོ་ག་འདོད་དོན་ལྷུན་གྲུབ་ཅེས་བྱ་བ་བཞུགས་སོ། ། ན་མོ་རཏྣ་ཏྲ་ཡཱ་ཡ། ཕན་བདེའི་མཆོག་སྩོལ་དཀོན་མཆོག་རིན་ཆེན་གསུམ། ། མི་ཕྱེད་དད་པའི་གཙུག་གིས་གུས་མཆོད་ནས། ། འགྲོ་ཀུན་བདུད་བཞིའི་ལ་སོགས་འཇིགས་པ་ལས། ། བསྐྱབ་ཕྱིར་བརྒྱ་བཞིའི་ཆོ་ག་མདོར་བསྡུས་བཀོད། ། དེ་ལ་སྦྱོར་བ་ཡོ་བྱད་འབྱོར་ཚད་བཤམས་པ། དངོས་གཞི་ཆོ་གའི་རིམ་པ་དང༌། རྗེས་ལོ་རྒྱུས་ཀྱི་སྒོ་ནས་ཕན་ཡོན་བསྟན་པའོ། ། དང་པོ་ནི།
གང་དུ་བྱ་བའི་ས་ཕྱོགས་རྣམས་གཙང་ཞིང་དག་པར་བྱས། མཎྜལ་གྱི་གཞི་ལ་དྲི་ཞིམ་གྱིས་ཆག་ཆག་གདབ། དེར་ཐིག་ཆེན་བརྒྱད་སྤྱི་ལྟར་གདབ་པའི་ལྟེ་བ་ནས་ཟླུམ་སྐོར་ལྔས་བསྐོར་བའི་དབུས་མཐིང་ག ། ཟླུམ་སྐོར་དང་པོ་པད་འདབ་མཛེས་ཚོན། གཉིས་པ་དཀར་པོ། གསུམ་པ་དམར་པོ། བཞི་པ་སྔོན་པོ། དེ་ཕྱིར་སྟོན་པའི་ཕྱག་གཡས་པ་མཆོག་སྦྱིན་གྱི་ཕྱག་རྒྱ་ཅན་བྲིས། ཕྱག་གི་མཁྲིག་མའི་ཐད་དུ་རིན་པོ་ཆེའམ། མཉྫིའི་ཁྲིའུ་ལ་སྟོན་པའི་སྐུ་བྱིན་རླབས་ཅན་ཕྱག་སོར་ལ་ཕྱོགས་པར་བཞུགས་སོ། །
ལྟེ་བར་ཟངས་གཞོང་སོགས་སུ་འབྲུ་སྣའི་ངར་ཟན་ལ་ཡོན་བདག་གི་གླུད་ཁྲུ་གང་པ་སྐྱེ་མཆེད་དོད་ཅིང་གོས་རྒྱན་གྱིས་མཚན་པ། ཕོ་ལ་སྟག་པ་དང༌། མོ་ལ་གླང་མའི་ཤིང་བྱང་ལོ་གྲངས་ཀྱི་ཁྲམ་བཏབ་པ། རྒྱབ་ཏུ་འདོད་གསོལ་བྲིས་པ་ཕྲག་གཡས་ལ་བཙུག་པ། ནམ་རྒྱང༌། མདའ་འཕང་སོགས་ཀྱིས་བརྒྱན་པའོ། ། འབྲུ་སྣ་རིན་པོ་ཆེ། གོས་དར་སོགས་དཀོར་ཆ་དུ་མས་བསྐོར་ནས། མཐེ་བོང་མ་གཏོགས་ཕྱག་སོར་བཞིའི་རྩེ་ལ་འཇིམ་པ་སོགས་འབུར་དུ་བྱས་པའམ། ཤིང་བྱང་ལ་བྲིས་པ་སོགས་གང་ཡང་རུང་བའི་བདུད་བཞིའི་གཟུགས་བཀོད།
ཕུང་པོའི་བདུད་སེར་པོ་མཛུབ་མོ། འཆི་བདག་གི་བདུད་ནག་པོ་གུང་མོ། ཉོན་མོངས་པའི་བདུད་དམར་པོ་སྲིན་ལག ། ལྷའི་བུའི་བདུད་དཀར་པོ་མཐེའུ་ཆུང་ལ་བཀོད། མཎྜལ་གྱི་པད་འདབ་ལ་ཕུང་པོའི་བདུད་སེལ་ཕྱིར་སྐུ་གདུང་སཙྪ་བརྒྱ། མུ་ཁྱུད་གཉིས་པ་ལ་ལྷའི་བུའི་བདུད་སེལ་ཕྱིར་ལྷ་བཤོས་བརྒྱ། མུ་ཁྱུད་གསུམ་པ་ལ་ཉོན་མོངས་པའི་བདུད་སེལ་ཕྱིར་མར་མེ་བརྒྱ། མུ་ཁྱུད་བཞི་པ་ལ་འཆི་བདག་གི་བདུད་སེལ་ཕྱིར་ངར་གླུད་བརྒྱ། དེ་རྣམས་བསྐོར་ཐབས་སུ་མཛེས་པར་བཀོད། གཞུང་ལས།
མཆོད་སྦྱིན་ཕྱག་རྒྱ་གཡས་པ་རུ། ། བརྒྱ་བཞིའི་ཡས་དང་རྫས་བསགས་ཏེ། ། ཕྱག་སོར་རྩེ་ལ་མགྲོན་བཀུག་ནས། ། བདུད་བཞི་བསལ་ཏེ་མདངས་དང་ལྡན། ། ཞེས་གསུངས་པ་ལྟར་རིམ་པ་བཞིན་བཀོད། གཞན་ཡང་དེ་དག་མཐར་སྤྱི་དང་བྱེ་བྲག་གི་གཏོར་མཆོད་དང་གསེར་སྐྱེམས་ལ་སོགས་པ་ཡང་བཤམས། རང་གི་མདུན་ནམ་ཕྱོགས་གང་བདེར་དཀོན་མཆོག་སྤྱི་གཏོར་དང༌། ཆུ་གཉིས་ཉེར་སྤྱོད་ལྔ་སོགས་དང༌། འཐོར་རྒྱུའི་མེ་ཏོག་དང་རོལ་མོའི་ཆ་བྱད་སོགས་དགོས་པའི་ཡོ་བྱད་ཐམས་ཅད་ཚོགས་པར་བྱས་ནས་བཤམ་མོ། ། དེ་ལྟར་བཤམས་པ་ནི་རབ་འབྱོར་པ་ཅན་གྱི་བཤམས་ཚུལ་ཡིན་ལ།
གཞན་ལ་རྫས་རྣམས་ལྔ་བཅུའམ་ཉེར་ལྔ་སོགས་བཤམས་ལ་མེ་ལོང་གཅིག་གམ། གསུམ་ལ་སོགས་གཟུགས་བརྙན་ཤར་བའི་གྲངས་ནི་ཁ་བསྐང་བས་འབྲིང་གི་བརྒྱ་བཞི་སྟེ་གཟུགས་བརྙན་གྱི་བརྒྱ་བཞི་དང༌། ཐ་མ་རྫས་རེ་རེ་ཙམ་ལ་བརྟེན་ནས་བརྒྱ་བསྔོ་བ་ཡིན་ནོ། ། ཞེས་ཟེར་རོ། ། གཉིས་པ་ཆོ་གའི་རིམ་པ་ལ། དཔུང་བསྐྱེད་པའི་རྒྱབ་ཆོས་དང༌། ཆོ་ག་དངོས་གཞི་དང་གཉིས་ལས། དང་པོ་དགེ་འདུན་ལ་ཆོས་སྟོན་དྲངས་ནས། སྤྱིར་དཀོན་མཆོག་ལ་མཆོད་པ་དང༌། ཤེར་སྙིང་བཏོན།
བྱེ་བྲག་སྐབས་དོན་དང་སྦྱར་ཏེ། ཚེ་བསྲིང་བ་ལ་ཚེ་མདོ། མི་གཙང་བ་སེལ་བ་ལ་རྣམ་འཇོམས། ཕུར་ཁ་བཟློག་པ་ལ་གཙུག་ཏོར་གདུགས་དཀར་ནག ། རིམས་ཁ་བཟློག་པ་ལ་མ་མོའི་བསྟོད་གཟུངས་དང༌། གཙུག་ཏོར་ནག་མོ། ས་བདག་གི་གནོད་པ་ཞི་བ་ལ་ཀླུའི་སྤང་སྐོང༌། གཤིན་དོན་སྤང་སྐོང་ཕྱག་རྒྱ་པ། དབང་ཐང་གསོ་བ་ལ་ཛམྦྷ་ལ་དང་ནོར་རྒྱུན་གྱི་གཟུངས་འདོན། གཟའ་སྐར་ངན་པ་བཟློག་པ་ལ་སྡོང་རྒྱན་དང་སྣང་བརྒྱད་འདོན།
གཞན་ཡང་ཆོས་སྐྱོང་ལ་བསྐང་གསོལ་དང༌། སྡེ་བརྒྱད་འབྱུང་པོ་སོགས་ལ་གསེར་སྐྱེམས་གཏོར་མ་སོགས་དཔུང་བསྐྱེད་པའི་ཆོ་ག་ཅི་འགྲུབ་བྱ། གཉིས་པ་ཆོ་ག་དངོས་གཞིའི་རིམ་པ་བཅུ་གསུམ་ལས། དང་པོ་བདག་བསྐྱེད་ནི། སྐྱབས་འགྲོ་སེམས་བསྐྱེད་དང་ཚད་མེད་པ་བཞི་བསྒོམ་པ་སོགས་སྔོན་དུ་འགྲོ་བས། ཨོཾ་སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་རང་གི་སྙིང་གར་ཨ་ལས་ཟླ་བའི་སྟེང་དུ་ཧཱུྃ་སེར་པོ། དེའི་འོད་ཀྱིས་ལུས་གང་བ་ལས་རང་ཉིད་ཐུབ་པའི་དབང་པོའི་སྐུར་གྱུར་པ་ནི། སྐུ་མདོག་གསེར་བཙོ་མ་ལྟ་བུར་ཞལ་གཅིག་ཕྱག་གཉིས་པ། གཡས་པས་ས་གནོན་དང་གཡོན་པ་མཉམ་བཞག་མཛད་པ།
ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཚངས་པར་སྤྱོད་པའི་ཆ་ལུགས་ཅན་ནོ། མཚན་དང་དཔེ་བྱད་ཡོངས་སུ་རྫོགས་ཤིང༌། ཆོས་གོས་རྣམ་གསུམ་གསོལ་བ། འོད་དང་འོད་ཟེར་དཔག་ཏུ་མེད་པ་འཕྲོ་བའི་བདག་ཉིད་དུ་བཞུགས་པར་གྱུར། དེའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། ཧཱུྃ་ལས་འོད་ཟེར་འཕྲོས་པས་ཡེ་ཤེས་སེམས་དཔའི་ཚོགས་བཛྲ་ས་མ་ཡ་ཛ་ཛཿས་སྤྱན་དྲངས། མགོན་པོ་ཐུགས་རྗེ་ཆེ་ལྡན་པ། །
ཐམས་ཅད་མཁྱེན་པ་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང༌། ། དེ་བཞིན་གཤེགས་ལ་ཕྱག་འཚལ་ལོ། ། ཞེས་ཕྱག་དང༌། ཨརྒྷཾ་ནས། ཤཔྡའི་བར་གྱིས་མཆོད་ནས། ཛཿཧཱུྃ་བྃ་ཧོཿ གཉིས་སུ་མེད་པར་གྱུར། སྙིང་གའི་ས་བོན་གྱི་མཐར་སྔགས་ཀྱི་ཕྲེང་བས་བསྐོར་བར་བསྒོམས་ལ། ཨོཾ་མུ་ནེ་མུ་ནེ་མ་ཧཱ་མུ་ནེ་ཡེ་སྭཱ་ཧཱ།
ཞེས་བཟླས་པ་ཅི་ནུས་བཟླས་ལ། གཉིས་པ་སྐུ་གདུང་རབ་གནས་ནི། རང་གི་ཐུགས་ཀའི་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མདུན་གྱི་ནམ་མཁར་གཤེགས་པར་གྱུར། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ཤིང༌། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །
ཁྱེད་བཞེད་འགྲོ་དོན་མཛད་དུས་འདིར་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་ཏེ་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང༌། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། །
དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་དག་ལ། ། ཐུབ་པ་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པའི་གནས་འདིར་གཤེགས་སུ་གསོལ། ། སྤྱན་དྲངས། ཨརྒྷཾ་སོགས་ཀྱིས་མཆོད་ཅིང་བསྟོད། ནམ་མཁའི་ལྷ་ཚོགས་རྣམས་འོད་ཟེར་གྱི་ཕུང་པོར་གྱུར་ནས་སྐུ་གདུང་ལ་ཐིམ་པར་གྱུར།
མེ་ཏོག་དོར་ཞིང་རྟེན་འབྲེལ་སྙིང་པོ་བཟླས་ནས་སཱཙྪ་ལ་གཏོར། སངས་རྒྱས་རྗེས་སུ་དྲན་པའི་མདོ་ཡང་འདོན་ལ་ཤིས་བརྗོད་བྱ། གསུམ་པ་ཚོགས་བསགས་པ་ནི། རབ་གནས་བྱ་བའི་ཚོགས་རྟེན་ཉིད་དུ་མོས་སོ། མཆོད་བསྟོད་ཡན་ལག་བདུན་པ་བྱ་ཞིང༌། བསྡུ་ན་བཟང་སྤྱོད་ནས་བྱུང་བ་ཡན་ལག་བདུན་པ་ཙམ་བྱའོ། ། སྤྱིར་བདག་བསྐྱེད་ནི་ཡི་དམ་གང་ལ་བྱས་ཀྱང་རུང༌། འདིར་བསྟན་ཆོ་ག་ནི་ཡིག་རྙིང་ཁུངས་ལྡན་དཔྱད་བཟོད་པ་དག་ལས། བདག་བསྐྱེད་ནས་ཚོགས་བསགས་པ་ནི་གོང་གི་བསྒྲིགས་རིམ་འབྱུང་བ་དེ་ལྟར་རོ། ། བཞི་པ་རྫས་རྣམས་བྱིན་གྱིས་བརླབ་པ་ནི།
རྃ་ཡྃ་ཁྃ་གིས་མ་དག་པའི་དངོས་པོ་ཐམས་ཅད་བསྲེག་གཏོར་བཀྲུས་ཏེ་སྟོང་པར་བསམས་ལ། ཨོཾ་ཨཱཿཧཱུྃ་གིས་བྱིན་གྱིས་བརླབ། བྱེ་བྲག་ཏུ་སྔགས་དྲུག་ཕྱག་དྲུག་གིས་བྱིན་གྱིས་བརླབ་པ་ནི། ཆོས་ཉིད་རྣམ་པར་དག་པའི་ཐལ་མོ་ཁོང་སྟོང་དུ་སྙིང་གར་སྦྱར་ཏེ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོཉ་ཧཾ། ལན་གསུམ་མམ་བདུན་བརྗོད། རྫས་རྣམས་རང་བཞིན་རྣམ་པར་དག་པའི་སྟོང་པ་ཉིད་དུ་གྱུར། ནམ་མཁའ་མཛོད་ནི། ཐལ་མོ་ཁོང་སྟོང་དུ་སེན་མོ་རྩེ་སྤྲད་པས་ཚིགས་རྣམས་བཅག་པ་སྨིན་མཚམས་སུ་བཞག་ལ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཥེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ།
འདོད་པའི་ཡོན་ཏན་ལྔ་ཟད་མི་ཤེས་པས་ནམ་མཁའ་གང་བར་བསམ་མོ། ། བདུད་རྩི་ཐབ་སྦྱོར་ནི། ཐལ་མོ་སྦྱར་བ་ཕྱིར་བསྐྱེད། མཐེ་བོང་གཉིས་བསྣོལ་ཏེ་ཁའི་ཐད་ཀར་བཞག་ལ། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ། ཡོ་བྱད་ཐམས་ཅད་བདུད་རྩིའི་རྒྱ་མཚོ་ཆེན་པོར་གྱུར། པར་བསམ། རྒྱ་ཆེན་ཤུགས་ལྡན་གྱི་སྔགས་དང་ཕྱག་རྒྱ་གཡས་རྡོ་རྗེ་ཁུ་ཚུར་བཅིང་བའི་མཛུབ་མོ་བསྒྲེང༌། གཡོན་པ་ས་གནོན་བྱས་ལ། ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ།
ཡོ་བྱད་ཐམས་ཅད་སོ་སོའི་བསམ་པ་དང་མཐུན་པར་བསམས་ལ། ཡེ་ཤེས་སྐར་མདའ་ནི། གཡས་རྡོ་རྗེ་ཁུ་ཚུར་སྙིང་གར་བཅའ་ལ། གཡོན་མཆོད་སྦྱིན་གྱིས་སྣོད་འདེགས་པའི་ཚུལ་ལ། ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ན་རསྨི་སཾ་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ། ཡོ་བྱད་ཐམས་ཅད་མགྲོན་རྣམས་འཐབ་རྩོད་མེད་པར་ལོངས་སྤྱོད་པར་བསམ་མོ། ། དབང་བསྒྱུར་འཁོར་ལོ་ནི། ལག་གཉིས་ཀྱིས་སོར་མོའི་ནང་དུ་བསྣོལ་ནས་མཁྲིག་མར་སྦྱར། མཐེ་བོང་གཉིས་གཤིབ་སྟེ་གྱེན་ལ་སྤྱི་བོར་བཞག་ནས། ན་མཿས་མནྟ་བུདྡྷ་ནཾ་གྲ་ཧེ་ཤྭ་རི་པྲ་བྷཉྩ་ཛ་ཏི་མ་ཧཱ་ས་མ་ཡ་སྭཱ་ཧཱ།
མགྲོན་རྣམས་ཐམས་ཅད་བདག་ཉིད་ཀྱི་དབང་དུ་གྱུར་པར་བསམ་ལ། དེ་ལྟར་སྔགས་ལན་གསུམ་མམ་བདུན་བརྗོད་པས་ཕྱག་རྒྱ་བཀྲོལ་བ་ན་སེ་གོལ་བྱའོ། ན་མོ། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང༌། ། སེམས་ཅན་རྣམས་ལ་ཕན་གདགས་སླད། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། །
ཐོགས་པ་མེད་པར་འབྱུང་གྱུར་ཅིག ། ཅེས་བདེན་པའི་སྟོབས་བརྗོད། ལྔ་པ་མགྲོན་རྣམས་སྤྱན་དྲངས་པ་ནི། རོལ་མོ་དབྱངས་དང་བཅས་པས་འདི་སྐད་དོ། ཀྱཻ། སངས་རྒྱས་རྐང་གཉིས་གཙོ་སྟེ་བདེན་པའི་མཆོག ། ཆོས་ཉིད་ཆགས་དང་བྲལ་ཏེ་བདེན་པའི་མཆོག ། དགེ་འདུན་འདུས་པའི་གཙོ་སྟེ་བདེན་པའི་མཆོག ། བདེན་པའི་མཆོག་ནི་དཀོན་མཆོག་གསུམ་གྱི་བཀའ། ། དཀོན་མཆོག་བཀའ་ལ་མི་ཉན་གང་ཡང་མེད། །
སྲིད་པའི་རྩེ་ནས་དམྱལ་ཁམས་ཡན་ཆད་ཀྱི། ། མགྲོན་གྱི་རིགས་སུ་གྱུར་པ་ཐམས་ཅད་ཀུན། ། ཚུར་བྱོན་བདེ་གཤེགས་རྒྱལ་བའི་བཀའ་ལ་ཉོན། ཀྱཻ། སྲིད་གསུམ་འདི་ན་སུ་ཡང་རུང༌། ། གནོད་པར་བྱེད་པའི་བགེགས་རིགས་རྣམས། ། ཚུར་བྱོན་རྒྱལ་བའི་བཀའ་ལ་ཉོན། ། འབུལ་བ་བདག་གིས་མ་ནོར་ལ། ། བཞེས་པ་ཁྱོད་ཀྱིས་མ་འཁྲུལ་ཅིག ། འཆི་བདག་བདུད་དང་ཕུང་པོའི་བདུད། །
ཉོན་མོངས་བདུད་དང་ལྷའི་བུའི་བདུད། ། བདུད་བཞི་བདུད་ཀྱི་དམག་དཔུང་ཚོགས། ། སྐྱེ་མཆེད་མུ་བཞི་གནས་དག་ནས། ། དེང་གི་གནས་འདིར་སྤྱན་འདྲེན་གྱིས། ། དཀོན་མཆོག་བདེན་པའི་བྱིན་རླབས་ཀྱིས། ། ད་ལྟ་ཉིད་དུ་གཤེགས་སུ་གསོལ། ། སྔོན་ཚེ་ལྷ་དབང་བརྒྱ་བྱིན་ནི། ། འཆི་བདག་བདུད་ཀྱིས་ཟིན་པ་ལས། ། བཅོམ་ལྡན་རྒྱལ་བ་ཤཱཀ་ཐུབ་ཀྱིས། ། བརྒྱ་བཞིའི་སྦྱིན་པ་བཏང་བ་ཡིས། །
ལྷ་དབང་བརྒྱ་བྱིན་བསྙུན་ལས་ཐར། ། ད་ལྟ་རྒྱུ་སྦྱོར་ཡོན་བདག་ལ། ། བདུད་བཞིའི་ཁྲམ་ཁ་བབ་པ་དང༌། ། ལྷ་འདྲེའི་དལ་ཁ་ཟུག་པ་དང༌། ། མོ་ངན་རྨི་ལྟས་ངན་པ་དང༌། ། འབྱུང་བཞིའི་བདུད་ནི་གཡོས་པ་དང༌། ། ངན་པ་ཐམས་ཅད་བཟློག་པའི་ཕྱིར། ། བརྒྱ་བཞིའི་ཡས་དང་རྫས་བསགས་ཏེ། ། འབྱུང་བའི་བདུད་བཞི་སྤྱན་འདྲེན་ནོ། ། སྐད་ཅིག་ཙམ་གྱིས་འདིར་གཤེགས་ལ། །
བཅོམ་ལྡན་ཐུབ་པ་ཆེན་པོ་ཡི། ། ཕྱག་སོར་བཞི་ཡི་རྩེ་ལ་བཞུགས། ཨོཾ་ཨེ་ཧྱེ་ཧི། ཞེས་སྤྱན་དྲངས་ལ། ཛཿཧཱུྃ་བྃ་ཧོཿ རང་རང་གི་གཟུགས་དང་གཉིས་སུ་མེད་པར་བཞུགས་པར་གྱུར། དྲུག་པ་རྫས་རྣམས་སྤྱིར་བསྔོ་བ་ནི། ཀྱཻ། སྔོན་ཚེ་རྒྱལ་བ་ཤཱཀ་ཐུབ་ཀྱིས། ། ལྷ་དབང་སྙུན་གྱིས་ཟིན་པ་ལ། །
མཆོག་སྦྱིན་ཕྱག་རྒྱ་གཡས་པ་རུ། ། བརྒྱ་བཞིའི་ཡས་དང་རྫས་བསགས་ཏེ། ། ཕྱག་སོར་རྩེ་ལ་མགྲོན་བཀུག་ནས། ། བདུད་བཞི་བསལ་ཏེ་མདངས་དང་ལྡན། ། སྔོན་གྱི་བདེན་པའི་བྱིན་རླབས་དང༌། ། ད་ལྟ་རྒྱུ་སྦྱོར་ཡོན་བདག་གིས། ། བསམ་སྦྱོར་དང་བས་བཤམས་པ་ཡི། ། མཆོད་སྦྱིན་གླུད་གཏོར་འདི་བཞེས་ལ། ། ཁྲམ་ལ་བབ་ན་ཁྲམ་ཁ་བསྒྱུར། ། ཤྭ་ལ་བབ་ན་ཤོ་རྡེལ་གཏོང༌། །
རྩིས་ལ་བབ་ན་རྩིས་རྡེལ་ཕྱུང༌། ། རྒྱན་ལ་བབ་ན་རྒྱན་ཁ་ལོས། ། བཟུང་བ་ཐོངས་ལ་བཅིངས་པ་ཁྲོལ། ། བདུད་ཀྱི་ཞགས་པ་སླར་སྡུས་ཤིག ། ཀྱེ། ལྷའི་བུའི་བདུད་ནི་དཀར་པོ་ཁྱོད། ། ཤེས་བྱའི་སྒྲིབ་པ་དག་ལས་བྱུང༌། ། ཉོན་མོངས་བདུད་ནི་དམར་པོ་སྟེ། ། དུག་ལྔ་ཉོན་མོངས་སྒྲིབ་ལས་བྱུང༌། ། འཆི་བདག་བདུད་ནི་ནག་པོ་ཁྱོད། །
བག་ཆགས་ལས་ཀྱི་སྒྲིབ་ལས་བྱུང༌། ། ཕུང་པོའི་བདུད་ནི་སེར་པོ་ཁྱོད། ། རྣམ་སྨིན་ལས་ཀྱི་སྒྲིབ་ལས་བྱུང༌། ། ད་ལྟ་རྒྱུ་སྦྱོར་ཡོན་བདག་གི ། སྒྲིབ་པ་རྣམ་བཞི་སྦྱང་བའི་ཕྱིར། ། མཆོད་དང་སྦྱིན་པའི་ལས་བྱ་ཡིས། ། མཆོད་པའི་ཞིང་ནི་དཀོན་མཆོག་གསུམ། ། སྦྱིན་པའི་མགྲོན་ནི་བགེགས་ཀྱི་ཚོགས། ། མཆོད་རྫས་མར་མེ་ཞལ་ཟས་དང༌། ། ལན་ཆགས་གླུད་དང་གཏོར་མ་ཡིས། །
བསོད་ནམས་ཡེ་ཤེས་ཚོགས་བསགས་པའི། ། ཉོན་མོངས་སྒྲིབ་དང་ཤེས་བྱའི་སྒྲིབ། ། བག་ཆགས་སྒྲིབ་དང་རྣམ་སྨིན་སྒྲིབ། ། སྒྲིབ་པ་རྣམ་བཞི་སྦྱང་བའི་ཕྱིར། ། མཆོད་སྦྱིན་གཏོར་མ་རྒྱ་ཆེན་འདིས། ། ལྷ་བདུད་ཤེས་བྱའི་སྒྲིབ་ལས་ཐར། ། སྣང་བྱེད་གསལ་བའི་མར་མེ་འདིས། ། ཉོན་མོངས་དུག་ལྔའི་སྒྲིབ་ལས་ཐར། ། ལན་ཆགས་སྲོག་གླུད་འདི་བསྔོས་པས། ། འཆི་བདག་བག་ཆགས་སྒྲིབ་ལས་ཐར། །
བསོད་ནམས་ཚོགས་སུ་འདི་བསྔོས་པས། ། ཕུང་བདུད་རྣམ་སྨིན་སྒྲིབ་ལས་ཐར། ། བདུད་བཞི་སེལ་བའི་གཏོ་དཔྱད་འདིས། ། སྔོན་ཚེ་རྒྱལ་བའི་བྱིན་རླབས་ཀྱིས། ། ད་ལྟ་རྒྱུ་སྦྱོར་ཡོན་བདག་གི ། བར་ཆད་རྐྱེན་རྣམས་བཟློག་པའི་ཕྱིར། ། གླུད་ཀྱི་སྒ་དང་ཡས་སྒོ་འཁྱིལ། ། གྲིབ་དང་མི་གཙང་དྲི་མའི་ཚོགས། ། ཚོགས་གཉིས་བསགས་པས་དག་པར་བྱེད། ། བདུད་ཀྱི་གཙོ་བོ་བདུད་ཆེན་བཞི། །
ཆོ་ག་སྣང་གསལ་བརྒྱ་བཞི་སྟེ། ། མཆོད་སྦྱིན་རྒྱ་ཆེན་རིམ་གྲོ་འདིས། ། བདུད་ཆེན་བཞི་པོ་རབ་ཏུ་སེལ། ། ནད་ཀྱི་གཙོ་བོ་འདུ་བ་བཞི། ། འབྱུང་བ་རྣམ་བཞི་འདུས་པ་ཡིས། ། གཟུགས་ཀྱི་ཕུང་པོ་འཇིགས་པར་བྱེད། ། དེ་ནི་ཚངས་པ་སྨན་གྱིས་སེལ། ། བགེགས་ཀྱི་གཙོ་བོ་བདུད་ཆེན་བཞི། ། བར་ཆད་རྐྱེན་དང་གློ་བུར་བྱེད། ། དེ་དག་མཆོད་སྦྱིན་བརྒྱ་བཞི་ཡི། །
ཆོ་གས་གནོད་བྱེད་སེལ་བར་བྱེད། ། འགྲོ་བ་རབ་འབྲིང་ཐ་མའི་བློས། ། དངོས་དང་གཟུགས་བརྙན་ཏིང་འཛིན་གྱིས། ། བརྒྱ་བཞི་བྱིན་གྱིས་བརླབས་ནས་ནི། ། བདུད་ཆེན་བཞི་ལ་འབུལ་ལགས་ན། ། དགྱེས་པའི་ཚུལ་གྱིས་བཞེས་མཛོད་ལ། ། བཟུང་བ་ཐོངས་ལ་བཅིངས་པ་ཁྲོལ། ། ཕྱིན་ཆད་གནོད་པ་མ་བྱེད་པར། ། སྲིད་ཞིའི་མགྲོན་དང་ལྡན་གྱུར་ཅིག ། ཅེས་བསྔོ་ཞིང་གླུད་གཏོར་རྣམས་ཁ་འབར་མའི་སྔགས་ཀྱིས་ཡིད་ཚིམས་པར་བསྔོ་ཞིང༌། །
སྔགས་བརྒྱ་རྩ་རྫོགས་ནས་ཕྲིན་ལས་གསོལ་བར་བྱའོ། ། སྐབས་འདིར་གསེར་སྐྱེམས་དང་གཏོར་མ་བསྔོ་བ་ཡིག་རྙིང་གི་དཀྱུས་ན་མི་གསལ། བར་སྐབས་ཀྱི་ལག་ལེན་དུ་འདུག་པས་སྤྲོ་ན་ཟུར་དུ་བལྟའོ། ། བདུན་པ་བྱེ་བྲག་ཏུ་བསྔོ་བ་ནི། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱིས་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། །
བདུད་ཀྱི་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། བདུད་ཆེན་བཞི་ཡི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། བདུད་ཀྱི་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ཤེ་པྲི་བ་སརྦ་ཨ་པ་ན་ཡེ་སྭཱ་ཧཱ། ཅེས་པས་སོ་སོར་གསེར་སྐྱེམས་མཆོད། ཡོན་བདག་གམ་གཞན་གྱིས་ཀྱང་རུང་སྟེ།
ནས་ནག་གི་བྲབ་པ་སོགས་བྱའོ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། དེ་རིང་རྒྱུ་སྦྱོར་ཡོན་བདག་ལ། ། གཤིན་རྗེའི་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། །
གཏོར་མ་བརྒྱ་དང་ངར་གླུད་བརྒྱ། ། གཤིན་རྗེ་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། གཤིན་རྗེའི་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ཡ་མ་རཱ་ཙ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག །
དེ་རིང་རྒྱུ་སྦྱོར་ཡོན་བདག་ལ། ། གནོད་སྦྱིན་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། གནོད་སྦྱིན་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། གནོད་སྦྱིན་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ཡཀྵ་གྲཱི་ཝ་སརྦ་ཨ་པ་ན་ཡེ་སྭཱ་ཧཱ། ཀྱཻ།
མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། ། ཚངས་པའི་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། ཚངས་པ་ལྷ་ཡི་ཕྱག་ཏུ་འབུལ། །
སྐུ་གསུང་ཐུགས་ཀྱི་གླུད་དུ་འབུལ། ། ཚངས་པའི་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་བྲཧྨ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། ། སྲིན་པོའི་དམག་དཔུང་བྱུང་བའི་ཚེ། །
ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། སྲིན་པོའི་དམག་དཔུང་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། སྲིན་པོའི་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་རཀྴ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག །
ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་བདག་འཁོར་བཅས་ལ། ། རྒྱལ་པོའི་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། རྒྱལ་པོའི་དམག་ཚོགས་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། རྒྱལ་པོའི་དམག་དཔུང་བཟློག་ཏུ་གསོལ། །
ཨོཾ་ཨ་པ་ར་ཙཀྲ་ཧྲཱིཿཏི་རཱ་ཛ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། ། ཐེའུ་རང་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། །
གཏོར་མ་བརྒྱ་དང་ངར་གླུད་བརྒྱ། ། ཐེའུ་རང་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། ཐེའུ་རང་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ཀར་ཤ་ལི་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག །
རྒྱུ་སྦྱོར་ཡོན་གྱི་བདག་པོ་ལ། ། གཟའ་སྐར་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། གཟའ་སྐར་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། གཟའ་སྐར་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་རཱ་ཧུ་ལ་སརྦ་ཨ་པ་ན་ཡེ་སྭཱ་ཧཱ། ཀྱཻ།
མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། ། ས་བདག་ཀླུ་གཉན་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། ས་བདག་ཀླུ་གཉན་ཕྱག་ཏུ་འབུལ། །
སྐུ་གསུང་ཐུགས་ཀྱི་གླུད་དུ་འབུལ། ། ས་བདག་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ནཱ་ག་རཱ་ཛ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་བདག་འཁོར་བཅས་ལ། ། མ་མོའི་དམག་དཔུང་བྱུང་བའི་ཚེ། །
ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། མ་མོ་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། མ་མོའི་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་མ་མ་རཀྨོ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག །
ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། དེ་རིང་རྒྱུ་སྦྱོར་ཡོན་བདག་ལ། ། མིའི་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། མི་ཡི་དམག་དཔུང་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། མི་ཡི་དམག་དཔུང་བཟློག་ཏུ་གསོལ། །
ཨོཾ་ཨ་པ་ར་ཙཀྲ་ཧྲཱིཿཏི་ན་ར་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། ། མེ་ལྷའི་འཇིགས་པ་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། །
གཏོར་མ་བརྒྱ་དང་ངར་གླུད་བརྒྱ། ། མེ་ལྷ་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། མེ་ལྷའི་དམག་དཔུང་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་རཾ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག །
རྒྱུ་སྦྱོར་ཡོན་གྱི་བདག་པོ་ལ། ། ཆུ་ལྷའི་འཇིགས་པ་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། ཆུ་ལྷ་རྣམས་ཀྱི་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། ཆུ་ལྷའི་དམག་ཚོགས་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ཁཾ་སརྦ་ཨ་པ་ན་ཡེ་སྭཱ་ཧཱ། ཀྱཻ།
མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་བདག་འཁོར་བཅས་ལ། ། ས་ལྷའི་འཇིགས་པ་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། ས་ལྷའི་རྒྱལ་པོའི་ཕྱག་ཏུ་འབུལ། །
སྐུ་གསུང་ཐུགས་ཀྱི་གླུད་དུ་འབུལ། ། ས་ལྷའི་དམག་ཚོགས་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ལྃ་སརྦ་ཨ་པ་ན་ཡེ་སྭཱ་ཧཱ། ཀྱཻ། མཐོ་བ་རྣམས་ནི་མར་གསོན་ཅིག ། དམའ་བ་རྣམས་ཀྱང་ཡར་གསོན་ཅིག ། ཆེ་བ་རྣམས་ཀྱིས་མ་སྐྱོན་ཅིག ། ཆུང་བ་རྣམས་ཀྱང་མ་འཁོར་ཅིག ། རྒྱུ་སྦྱོར་ཡོན་གྱི་བདག་པོ་ལ། ། རླུང་ལྷའི་འཇིགས་པ་བྱུང་བའི་ཚེ། །
ཡོན་བདག་གླུད་དུ་བརྒྱ་བཞི་འབུལ། ། སཙྪ་བརྒྱ་དང་སྣང་གསལ་བརྒྱ། ། གཏོར་མ་བརྒྱ་དང་ངར་གླུད་བརྒྱ། ། རླུང་ལྷའི་དམག་ཚོགས་ཕྱག་ཏུ་འབུལ། ། སྐུ་གསུང་ཐུགས་ཀྱི་གླུད་དུ་འབུལ། ། རླུང་ལྷའི་དམག་ཚོགས་བཟློག་ཏུ་གསོལ། ། ཨོཾ་ཨ་པ་ར་ཙཀྲ་ཧྲཱིཿཏི་ཡྃ་སརྦ་ཨ་པ་ན་ཡེ་སྭཱ་ཧཱ། ཞེས་བརྗོད་ཅིང་གསེར་སྐྱེམས་འཐོར་ལ་ནས་ནག་གིས་བྲབ་ནས་རོལ་མོ་དང་བཅས་པ་བྱའོ། ། བརྒྱད་པ་གླུད་བསྔོ་བ་ནི། ཕྱག་མཐིལ་གྱི་གླུད་ཆེན་གཙོ་བོར་དམིགས་ཏེ།
རྃ་ཡྃ་ཁྃ། སྟོང་པའི་ངང་ལས་ཡོན་བདག་གི་འདྲ་གླུད་མཛེས་ཤིང་བརྗིད་པ་ཡིད་དུ་འོང་བ། སྨྲ་མཁས་ཤིང་ཤེས་རིག་བཀྲ་བ། འཇམ་པའི་གོས་དང་མཛེས་པའི་རྒྱན་གྱིས་སྤྲས་པ། མཁོ་རྒུའི་དཀོར་ནོར་བསམ་གྱིས་མི་ཁྱབ་པ་དང་ལྡན་པར་གྱུར། རྒྱས་པར་སྔགས་དྲུག་ཕྱག་དྲུག་གམ། བསྡུ་ན་ནམ་མཁའ་མཛོད་ཀྱི་ཕྱག་རྒྱས་བྱིན་གྱིས་བརླབས་ལ། ཧཱུྃ། སྲིད་གསུམ་འདི་ན་གང་ཡང་རུང༌། ། བགེགས་ཀྱི་རིགས་སུ་གྱུར་པ་གང༌། །
ཚུར་གཤེགས་རྒྱལ་བའི་བཀའ་ལ་ཉོན། ། རིན་ཆེན་འབྲུ་མཆོག་ངར་གྱི་མི། ། ནམ་མཁའི་སེམས་ལ་ཞོ་ཤའི་སྙིང༌། ། དུང་གི་རུས་ལ་བསེ་ཡི་ཤ། ། མཚལ་གྱི་ཁྲག་ལ་མེ་ཡི་དྲོད། ། རླུང་གི་དབུགས་ལ་ཆུ་ཡི་ཁམས། ། ཟེར་མོའི་སྐྲ་ལ་མུ་ཏིག་ཀླད། ། ལུང་ཐང་མིག་ལ་མགྲོན་བུའི་སོ། ། ལེ་བརྒན་ལྕེ་ལ་དབང་པོའི་ལག ། ཟངས་ལྕགས་རྐང་ལ་དར་ཟབ་གོས། །
རིན་ཆེན་རྒྱན་ཆ་དཀོར་ཆའི་ནོར། ། ཕུང་ཁམས་སྐྱེ་མཆེད་དག་དང་ལྡན། ། གཟུགས་མཛེས་གོམ་སྟབས་ལམས་སེ་ལམ། ། སྨྲ་མཁས་ངག་སྙན་ཀྱུ་རུ་རུ། ། སེམས་ནི་རྟོག་དཔྱོད་ཧྲིགས་སེ་ཧྲིག ། བཅས་བཅས་དེ་ནི་བརྡར་བརྡར་ནས། ། སྐྱེས་པ་དམག་ལ་ཆས་པ་འདྲ། ། བརྒྱན་བརྒྱན་དེ་ནི་སྤུངས་སྤུངས་ནས། ། ན་ཆུང་བག་མར་ཆས་པ་འདྲ། ། བཙལ་བཙལ་དེ་ནི་བསགས་བསགས་ནས། །
རྒྱལ་པོའི་བང་མཛོད་དབྱེ་བ་འདྲ། ། དེ་འདྲའི་གླུད་བཟང་ངོ་མཚར་ཅན། ། མི་བས་གླུད་བཟང་བཞེས་སུ་གསོལ། ། ལན་ཆགས་བསྐང་ཞིང་བུ་ལོན་བྱང༌། ། གནོད་པའི་བསམ་སྦྱོར་ངན་པ་སྒྱུར། ། དུས་མིན་འཆི་བའི་རྐྱེན་རྣམས་སྒྱུར། ། ཆགས་ཆེ་ཉམ་ང་ཞི་བ་དང༌། ། ཚེ་དབང་ལོངས་སྤྱོད་རྒྱས་པར་མཛོད། ། ཅེས་དང༌། སྔོན་གྱི་སྐྱེས་རབས་བརྗོད་དེ་འབུལ་བ་ནི།
ཀྱཻ། སྔོན་ཚེ་རྒྱལ་བ་ཤཱཀ་ཐུབ་ཀྱིས། ། མཆོག་སྦྱིན་ཕྱག་རྒྱ་གཡས་པ་རུ། ། ཕྱག་སོར་རྩེ་ལ་བདུད་བཞི་བོས། ། མགྲོན་དུ་བཀུག་ནས་མཆོད་སྦྱིན་བསྔོས། ། རྒྱུ་སྦྱོར་ཡོན་གྱི་བདག་པོ་ནི། ། དད་ཅན་ཕྱག་གི་མཐིལ་དུ་བཞག ། གཅེས་པར་མཛད་ནས་དབང་བསྐུར་བས། ། སྒྲིབ་པ་བཞི་ལས་གྱུར་པ་ཡི། ། བདུད་བཞི་བསལ་ཏེ་མདངས་དང་ལྡན། །
སྔོན་ཚེ་བདེན་པའི་བྱིན་རླབས་ལྟར། ། ད་ལྟར་བདག་དང་ཡོན་བདག་གི ། གཟུགས་གླུད་ཕྱག་གི་མཐིལ་དུ་བཞག ། མཐའ་མར་བརྒྱ་བཞིའི་རྫས་ཀྱིས་བསྐོར། ། བདུད་བཞི་ཕྱག་སོར་རྩེ་ལ་བཞག ། བྱིན་གྱིས་བརླབས་ཤིང་བསྔོས་ཏེ་འབུལ། ། བདེན་པ་ཆེན་པོའི་བཀའ་ལ་ཉོན། ། སྐྱེ་མཆེད་མུ་བཞིའི་གནས་སུ་དེངས། ། ཅེས་བརྗོད་དོ། ། དགུ་པ་སྨོན་ལམ་བཏབ་པ་ནི།
ན་མོ། བརྒྱ་བཞིའི་མཆོད་སྦྱིན་རྒྱ་ཆེན་པོ་བསོད་ནམས་དང་ཡེ་ཤེས་ཀྱི་ཚོགས་སུ་བསྔོ་བར་བགྱིའོ། ། སྐུ་གདུང་སཱཙྪ་བཏབ་པའི་བྱིན་རླབས་ཀྱིས་སེམས་ཅན་ཐམས་ཅད་དགེ་བ་བཅུ་ལ་སྤྱོད་པར་གྱུར་ཅིག ། མི་དགེ་བ་བཅུ་སྤངས་པར་གྱུར་ཅིག ། མར་མེ་བརྒྱ་ཕུལ་བའི་བསོད་ནམས་ཀྱིས་སེམས་ཅན་ཐམས་ཅད་མ་རིག་པའི་མུན་པ་བསལ་ནས་ཡེ་ཤེས་ལྔའི་དོན་རྟོགས་པར་གྱུར་ཅིག ། གཏོར་མ་བརྒྱ་ཕུལ་བའི་བསོད་ནམས་ཀྱིས་སེམས་ཅན་ཐམས་ཅད་མུ་གེའི་བསྐལ་པ་ལས་ཐར་བར་གྱུར་ཅིག ། ངར་གླུད་བརྒྱ་ཕུལ་བའི་བསོད་ནམས་ཀྱིས་སེམས་ཅན་ཐམས་ཅད་བགེགས་ཀྱི་གནོད་པའི་ལན་ཆགས་དང་བུ་ལོན་ཐམས་ཅད་བྱང་བར་གྱུར་ཅིག ། མདོ་སྡེ་ཟབ་མོ་བཏོན་པའི་བྱིན་རླབས་ཀྱིས་སེམས་ཅན་ཐམས་ཅད་རྟག་ཏུ་ཆོས་ཀྱི་འཁོར་ལོ་བསྐོར་བར་གྱུར་ཅིག ། བརྒྱ་བཞི་ཕུལ་བའི་དགེ་བའི་རྩ་བ་འདིས་བདག་དང་རྒྱུ་སྦྱོར་ཡོན་གྱི་བདག་པོ་འཁོར་དང་བཅས་པའི་ལན་ཆགས་བུ་ལོན་ཐམས་ཅད་འཁོར་བར་གྱུར་ཅིག ། ཚོགས་གཉིས་རྫོགས་ནས་བླ་ན་མེད་པའི་བྱང་ཆུབ་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག །
ཅེས་སྨོན་ལམ་བཏབ་བོ། ། བཅུ་པ་བཟློག་པ་བྱ་བ་ནི། ཀྱཻ། མཆོད་སྦྱིན་བརྒྱ་བཞིའི་བདེན་སྟོབས་ཀྱིས། ། བདག་དང་རྒྱུ་སྦྱོར་ཡོན་བདག་ལ། ། ཡས་ཀྱི་བདུད་གཡོས་བརྒྱ་བཞིས་ཟློག ། མས་ཀྱི་སྲི་ལངས་བརྒྱ་བཞིས་ཟློག ། ཕ་བུའི་རྒན་སྲི་བརྒྱ་བཞིས་ཟློག ། མ་བུའི་བྱུར་སྲི་བརྒྱ་བཞིས་ཟློག ། བྱིས་པའི་ཆུང་སྲི་བརྒྱ་བཞིས་ཟློག །
ཆོས་ཟོར་བོན་ཟོར་བརྒྱ་བཞིས་ཟློག ། གཏད་ཁྲམ་བྱད་སྟེམས་བརྒྱ་བཞིས་ཟློག ། ལོ་སྐག་ཟླ་སྐག་བརྒྱ་བཞིས་ཟློག ། ཞག་སྐག་ཟ་སྐག་ངན་པ་བརྒྱ་བཞིས་ཟློག ། གཟའ་སྐར་ངན་པ་ཐམས་ཅད་བརྒྱ་བཞིས་ཟློག ། རྦད་འདྲེ་རྦོད་གཏོང་བརྒྱ་བཞིས་ཟློག ། མི་ཡི་ཤི་ཁ་བརྒྱ་བཞིས་ཟློག ། ནོར་ཕྱུགས་གོད་ཁ་བརྒྱ་བཞིས་ཟློག ། དགྲ་ཁ་རྐུན་ཁ་བརྒྱ་བཞིས་ཟློག ། སྐྱེ་བོའི་ཡས་ཁ་ངན་པ་བརྒྱ་བཞིས་ཟློག །
སྡེ་བརྒྱད་འབྱུང་པོའི་གནོད་པ་བརྒྱ་བཞིས་ཟློག ། གནམ་གྱི་འཇུ་ཐག་ཆད་པ་བརྒྱ་བཞིས་ཟློག ། ས་ཡི་རྟེན་ཕུར་ཕྱུངས་པ་བརྒྱ་བཞིས་ཟློག ། རྨི་ལམ་མཚན་མ་ངན་པ་བརྒྱ་བཞིས་ཟློག ། རྒྱ་ཡི་གཙུག་ལག་ངན་པ་བརྒྱ་བཞིས་ཟློག ། བོད་ཀྱི་མོ་རྩིས་ངན་པ་བརྒྱ་བཞིས་ཟློག ། ངན་དགུ་རྩུབ་བཅུ་ཐམས་ཅད་བརྒྱ་བཞིས་ཟློག ། ཆགས་ཆེ་ཉམ་ང་ཐམས་ཅད་བརྒྱ་བཞིས་ཟློག ། ཅེས་བརྗོད་ཅིང་ཐལ་རྡེབ་བྱའོ། ། དེ་ནས་བདུད་བཞི་གཟུགས་བརྙན་དང་གླུད་སོགས་ཡས་རྫས་རྣམས་གནས་ཁང་གི་སྒོ་དང་ཉེ་བར་དཔག་ལ།
ཧཱུྃ། ཉོན་ཅིག་མ་ལུས་བགེགས་ཀྱི་ཚོགས། ། ལྷ་ཀླུ་གནོད་སྦྱིན་ལ་སོགས་པ། ། འབྱུང་པོ་མཁའ་འགྲོ་ཐམས་ཅད་ལ། ། གླུད་དང་གཏོར་མ་འདི་འབུལ་ལོ། ། དེ་རིང་ཡོན་བདག་འཁོར་བཅས་ལ། ། གནོད་པར་བྱེད་པ་གང་ཡང་རུང༌། ། མཆོད་སྦྱིན་གཏོར་མ་འདི་ལོངས་ལ། ། བཟུང་བ་ལས་ནི་ཐར་བར་མཛོད། ། བཅིངས་པ་ལས་ནི་གྲོལ་བར་མཛོད། །
རིན་དང་གླུད་དུ་གཏོར་མ་ལོངས། ། བདག་གིས་དེ་རིང་ཁྱོད་མཆོད་དོ། ། སོང་ཞིག་བགེགས་ཆེན་འགྲོ་བར་གྱིས། ། ཕྱིན་ཆད་དེ་ལྟར་མ་བྱེད་ཅིག ། ཁྱོད་ཀྱི་སྟོབས་དང་རྩལ་མཐོང་ན། ། ཁྱོད་ཀྱིས་བགེགས་ཆེན་མི་ནུས་མིན། ། ཁྱོད་ནི་ལྷ་ཡི་སྤྲུལ་པ་སྟེ། ། སྔོན་ཆད་མཆོད་སྦྱིན་མ་ཐོབ་བར། ། དེ་རིང་བདག་གིས་ཁྱོད་མཆོད་ཀྱིས། ། མེ་ཏོག་ཕྲེང་བ་སྤོས་དང་དྲི། །
མར་མེ་ཞལ་ཟས་འདི་རྣམས་ཀྱིས། ། བགེགས་ཀྱི་རྒྱལ་པོ་འགྲོ་བར་གྱིས། ། སྔོན་གྱི་ལན་ཆགས་ཡོད་ན་ཡང༌། ། མཆོད་སྦྱིན་འདི་ཡིས་འབྲལ་བར་མཛོད། ། དཀོན་མཆོག་གསུམ་གྱི་བཀའ་དང་ནི། ། དམ་ཚིག་ཉམས་པའི་ཉེས་པ་ཡིས། ། གནོད་པར་གྱུར་ན་མ་ལེགས་ཀྱིས། ། བགེགས་ཆེན་ཁྱོད་ནི་ད་སོང་ཞིག ། རྡོ་རྗེ་ཆེན་པོ་མཆོག་འཛིན་པ། ། བཀའ་ལས་གང་དུ་འདའ་བ་ནི། །
རྡོ་རྗེ་འཛིན་པས་མྱུར་དུ་སྤངས། ། སྤངས་པས་སེམས་ཅན་ཆེན་པོ་སྟེ། ། ཇི་སྲིད་འཁོར་བའི་སྤྱོད་ཡུལ་དུ། ། ངན་སོང་གསུམ་པོར་ལྟུང་ནས་ཀྱང༌། ། ཤིན་ཏུ་མི་བཟོད་ཆོ་ངེས་འདེབས། ། བདག་ཉིད་ཆེན་པཽ་སངས་རྒྱས་བཀའ། ། ཚིག་ལས་འདས་ན་རྡུལ་དུ་བརླག ། དེ་བས་བགེགས་ཆེན་ཁྱོད་སོང་ལ། ། དམ་ཚིག་ལས་ནི་མ་འདའ་ཞིག ། ཅེས་བརྗོད།
བཅུ་གཉིས་པ་གཤེགས་སུ་གསོལ་བ་ནི། དེ་ནས་ཡས་རྣམས་ནད་པ་དང་ཡོན་བདག་ལ་ལན་གསུམ་བསྐོར་ལ། དེས་ནད་གདོན་དང་ཆག་ཆེ་ཉམ་ང་ཐམས་ཅད་བླངས་ཤིང་རང་གནས་སུ་སོང་བར་བསམ་ལ། སྤོས་དང་གསེར་སྐྱེམས་ཀྱིས་སྣ་དྲངས་ཏེ། ཕྱོགས་ངན་གང་དུ་བཏང་བའི་སར་ཁྱེར་བར་བྱའོ། ཧཱུྃ། བགེགས་ཀྱི་རྒྱལ་པོ་བདུད་ཆེན་བཞི། ། བདེན་པ་ཆེན་པོའི་བཀའ་ལ་ཉོན། ། ལྷ་བདུད་བྱ་བའི་དཀར་པོ་ཁྱོད། ། ཅི་ཡང་མེད་པའི་གནས་སུ་དེངས། །
འཆི་བདག་བདུད་ནི་ནག་པོ་ཁྱོད། ། ནམ་མཁའ་མཐའ་ཡས་གནས་སུ་དེངས། ། ཉོན་མོངས་བདུད་ནི་དམར་པོ་ཁྱོད། ། རྣམ་ཤེས་མཐའ་ཡས་གནས་སུ་དེངས། ། ཕུང་པོའི་བདུད་ནི་སེར་པོ་ཁྱོད། ། ཡོད་མིན་མེད་མིན་གནས་སུ་དེངས། ། སྒྲིབ་པ་རྣམ་བཞི་ལས་བྱུང་བའི། ། བདུད་ཀྱི་རྒྱལ་པོ་འཁོར་དང་བཅས། ། འཁོར་འདིར་གནོད་པ་མ་བྱེད་ཅིག ། སྐྱེ་མཆེད་རིགས་བཞིའི་གནས་སུ་དེངས། །
ས་མ་ཡ་པྲ་བེ་ཤ་ཡ་ཛ་ཛཿ ཞེས་པས་ཡས་རྣམས་དོར། ཤེས་རབ་སྙིང་པོ་འདོན་ཅིང་གཟུངས་སྔགས་བརྗོད། ། སྲུང་བའི་རབ་ཏུ་གནས་ཤིང་འཁོར་གསུམ་མི་དམིགས་པའི་རྒྱས་གདབ། ནང་དུ་ལོག་ནས་མདོ་འདོན་པ་དང་དེའི་སྙིང་པོ་གྲོ་གའམ་ཤོག་བུར་བྲིས་པའི་གཟུངས་ཞུགས་སུ་བཅུག་པའི་སཱཙྪ་བཅུ་གནས་ཁང་གི་ཕྱོགས་མཚམས་བཅུ་ལ་སོ་སོར་སྲུང་བའི་དོན་དུ་གཞུག་གོ ། རྟེན་འབྲེལ་སྙིང་པོ་བཟླས་པའི་མེ་ཏོག་འཐོར་ཞིང་བརྟན་བཞུགས་དང་ཤིས་བརྗོད་བྱའོ། ། བཅུ་གསུམ་པ་སླར་ཡང་མཐའ་རྒྱས་པར་བྱ་བའི་ཕྱིར། དཀོན་མཆོག་གསུམ་ལ་མཆོད་པ་བཟང་དུ་བཤམས་ཤིང་ཕུལ་ལ། ན་མོ། དཀོན་མཆོག་གསུམ་གྱི་བདེན་པའི་བྱིན་རླབས་ཀྱིས། །
བདག་ཅག་ཡོན་མཆོད་འཁོར་དང་བཅས། ། ལྷ་བུའི་བདུད་ཀྱི་གཡུལ་ངོ་ལས། ། ད་ནི་རྒྱལ་ལོ་རྣམ་པར་རྒྱལ། ། ཉོན་མོངས་བདུད་ཀྱི་གཡུལ་ངོ་ལས། ། ད་ནི་རྒྱལ་ལོ་རྣམ་པར་རྒྱལ། ། ཕུང་པོའི་བདུད་ཀྱི་གཡུལ་ངོ་ལས། ། ད་ནི་རྒྱལ་ལོ་རྣམ་པར་རྒྱལ། ། འཆི་བདག་བདུད་ཀྱི་གཡུལ་ངོ་ལས། ། ད་ནི་རྒྱལ་ལོ་རྣམ་པར་རྒྱལ། ། ཞེས་བརྗོད་ཅིང་ལས་ཀྱི་རྗེས་བསྡུ་བ་དང་བཀྲ་ཤིས་ཀྱི་ཚིགས་བཅད་རྒྱ་ཆེར་བརྗོད་ཅིང་མེ་ཏོག་ཆར་དབབ་པ་སོགས་ཀྱིས་བདེ་ལེགས་སུ་ཁྱབ་པར་བྱའོ། །
གསུམ་པ་ལོ་རྒྱུས་ཀྱི་སྒོ་ནས་ཕན་ཡོན་བསྟན་པ་ནི། སྔོན་ལྷའི་དབང་པོ་བརྒྱ་བྱིན་བསྙུན་གྱིས་ཟིན་པ་ལ། སྟོན་པ་བཅོམ་ལྡན་འདས་ལ་གསོལ་བ་བཏབ་པས་བཅོམ་ལྡན་འདས་ཀྱིས་བདུད་བཞིས་ཟིན་པར་མཁྱེན་ནས་བརྒྱ་བཞིའི་ཆོ་ག་འདི་མཛད་པས། བརྒྱ་བྱིན་སྙུན་ལས་ཐར་ནས་བདེ་བ་ལ་བཀོད། དེ་ལྟར་ཕན་ཡོན་ཆེན་པོ་དང་ལྡན་པའི་ཆོ་ག་རྫས་ལས་བརྒྱ་བཞིར་མཚན་དུ་གྲགས་པ་དེ་ཉིད་འཕགས་པ་ཀླུ་སྒྲུབ་ཀྱི་ཕྱག་ཏུ་བབས་པས། རྡོ་རྗེ་གདན་གྱི་ཀ་གདན་སྤྲེའུ་འདྲ་བ་ལ་གཏེར་དུ་སྦས་པ་པཎྜི་ཏ་ལྔ་བརྒྱས་བཏོན་ནས་གནུབས་སངས་རྒྱས་ཡེ་ཤེས་རིན་པོ་ཆེ་ལ་བསྩལ། དེས་བོད་དུ་བསྣམས་ནས་གཞན་ཕན་ཕྲིན་ལས་རྒྱ་ཆེར་མཛད་པའོ། ། ཆོ་ག་དེ་ལའང་མདོ་ལུགས་དང་སྔགས་ལུགས་ཞེས་ཐ་དད་དུ་ཡོད་པ་ལས། འདི་ཉིད་མདོ་ལྟར་དུ་གྲགས་པའི་ལུགས་སོ། གཞན་སྔགས་ལུགས་གཤིན་རྗེ་ནག་པོའི་རྒྱུད་ལས་བཏུས་པ།
རྡོ་རྗེ་གདན་ནས་བཏོན་ཏེ་ཨོ་རྒྱན་ཆེན་པོ་སོགས་ལས་བརྒྱུད་པར་གྲགས་པའི་ཡི་གེ་ཟུར་པའི་བླ་མ་གོང་མ་རྣམས་ཀྱིས་ཕྱག་ལེན་དུ་མཛད་པ་ཞིག་སྣང་བ་ནི། ཡི་གེ་རྙིང་པ་ན་གསལ་བར་འདུག་པ་ལས་ཤེས་སོ། ། དེ་ལྟ་བུའི་ཆོ་ག་འདིས་བན་བོན་གྱི་ཕུར་ཁ་ཟུག་པ་དང༌། གཏད་ཆུད་པ་དང༌། དགྲ་རྐུན་མང་བ་དང༌། སྐྱེ་བོའི་ཡ་ག་ངན་པ་དང༌། མིའི་ཤི་ཁ་བྱེ་བ་དང༌། ཕྱུགས་ནད་གོད་ཁ་བྱུང་བ་དང༌། ཡུལ་དུ་ནད་རིམས་དར་བ་དང༌། ཁྱད་པར་རྒྱལ་འགོང་དང་ཡི་དྭགས་ཞུགས་པ་དང༌།
གཟའ་སྐར་ངན་པ་ལ་ཤི་བ་དང༌། ལུས་སྲོག་དབང་ཐང་རྒུད་པ་དང༌། རླུང་རྟ་ལ་དགྲ་དར་བ་དང༌། ཀེག་ཆགས་ཆེ་བ་དང༌། སྲིའུ་དང་ནད་པ་ཅིས་ཀྱང་མ་གསོས་པ་སོགས་མདོར་ན་མི་མཐུན་པའི་འགལ་རྐྱེན་སེལ་བ་སོགས་ཕན་ཡོན་བསམ་གྱིས་མི་ཁྱབ་པ་དང་ལྡན་པ་ཡིན་ནོ། ། དེང་སང་བརྒྱ་བཞིའི་ཆོ་ག་ཤིན་ཏུ་དར་བ་ལྟར་སྣང་ཡང༌། འགའ་ཞིག་འཆི་བསླུ་དང་མ་མོའི་གླུད་ཆོག་སོགས་ཀྱང་སྦྱར་བའི་ངག་འདོན་མང་ཙམ་སྙིང་པོར་བྱ་བ་དང༌། ལ་ལས་ཚིགས་བཅད་སོར་སྡེབ་ཉུང་ངུ་ཙམ་ལ་བསྡུས་པ་སོགས། ཡིག་རྙིང་ལྷད་མེད་རང་སོར་གནས་པ་ཤིན་ཏུ་དཀོན་པས་ཁུངས་ཐུབ་ཀྱི་ཡིད་བརྟན་དཀའ་བར་གྱུར་ནའང༌། ཡིག་རྙིང་གི་སྒྲོམ་གཞུང་སྡེབས་པ་ན།
བར་སྐབས་སོ་སོར་དབྲི་བསྣན་གྱི་དྲི་མ་ངོས་ཟིན་པ་ལྟར་སྣང་བ་རྣམས་དག་པར་བྱས་ཏེ། བཀླག་ཆོག་ཏུ་བཀོད་པ་ཡང༌། དེང་དུས་འདི་ཙམ་ཁུངས་ལྡན་དུ་རློམ་པ་ཡིན་ནོ། ། དེ་ལྟར་བརྒྱ་བཞིའི་ཆོ་ག་འདོད་དོན་ལྷུན་གྲུབ་ཅེས་བྱ་བ་འདི་ཡང༌། ཆོ་ག་འདིའི་ལག་ལེན་དུ་བྱེད་པ་རྣམས་ལ་ཕན་པའི་བསམ་པ་དང༌། དགེ་སྦྱོར་འཚོ་བྱེད་གཞན་ཕན་མཆོག་སྦྱིན་གྱིས་བསྐུལ་བས་ཀྱང་རྐྱེན་བྱས་ཏེ་སྙོམས་ལས་པ་འགྱུར་མེད་རྡོ་རྗེས་སྦྱར་བའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
