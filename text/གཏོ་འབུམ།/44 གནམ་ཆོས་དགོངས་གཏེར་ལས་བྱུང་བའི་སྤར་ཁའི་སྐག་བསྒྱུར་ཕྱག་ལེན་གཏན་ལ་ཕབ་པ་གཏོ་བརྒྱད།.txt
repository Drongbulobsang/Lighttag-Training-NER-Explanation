གཏོ་འབུམ།
པོད ༤༤
གནམ་ཆོས་དགོངས་གཏེར་ལས་བྱུང་བའི་སྤར་ཁའི་སྐག་བསྒྱུར་ཕྱག་ལེན་གཏན་ལ་ཕབ་པ་གཏོ་བརྒྱད།
༄༅། གནམ་ཆོས་དགོངས་གཏེར་ལས་བྱུང་བའི་སྤར་ཁའི་སྐག་བསྒྱུར་ཕྱག་ལེན་གཏན་ལ་ཕབ་པ་གཏོ་བརྒྱད་ཅེས་བྱ་བ་བཞུགས་སོ། ། རྒྱ་ནག་སྐད་དུ། ལི་ཁོན་ད་ཁེན་ཁཾ་གིང་ཟིན་ཟོན། བོད་སྐད་དུ། མེ་ས་ལྕགས་གནམ་ཆུ་རི་ཤིང་རླུང༌། ཞེས་བྱ་བ་ཡིན་ཏེ་སྤར་ཁའི་གཏོ་བཅོས་ནི། སྤྱི་མདོས་དང་ནི་སོ་སོའི་མདོས་ཆུང་གཉིས། ། མདོས་གཞི་ས་ཕྱེ་ལ་སོགས་བཀོད་པའི་སྟེང༌། ། འཇིམ་པ་སྲབ་མོ་གྲུ་བཞི་བྱས་པའི་སྟེང༌། ། རུས་སྦལ་གཟུགས་ནི་ལེགས་པོ་སྲབ་བུ་བཞག །
དེ་སྟེང་གནམ་ལོ་གང་ཡིན་གཟུགས་བྱས་བཞག ། དེ་རྒྱབ་རང་གནས་སྤར་ཁ་བརྒྱད་པོ་བཀོད། ། རུས་སྦལ་མགོ་ནི་རང་བསྟན་ལྷོ་ཕྱོགས་ཡིན། ། དེ་རུ་བུད་མེད་དམར་མོ་རྟ་ཞོན་བཞག ། དེ་ནས་གཡས་བསྐོར་བྱས་ནས་བཀོད་པ་སྟེ། ། ལྷོ་ནུབ་རྒན་མོ་སེར་མོ་ལུག་སེར་ཞོན། ། ནུབ་ཏུ་མི་དཀར་ར་དཀར་ཞོན་པ་དང༌། ། ནུབ་བྱང་མི་རྒན་སེར་པོ་ཁྱི་སེར་ཞོན། ། བྱང་དུ་མི་ནག་ཕག་ནག་ཞོན་པ་དང༌། ། བྱང་ཤར་བཙུན་གཟུགས་སེར་པོ་གླང་སེར་ཞོན། །
ཤར་དུ་བུད་མེད་ལྗང་གུ་བོང་ལྗང་ཞོན། ། ཤར་ལྷོ་བུད་མེད་སེར་མོ་མཛོ་སེར་ཞོན། ། དེ་ལྟར་སྤར་ཁ་བརྒྱད་པོ་རང་གཟུགས་དང༌། ། རང་ནོར་བརྒྱད་དང་ཐོད་པ་བརྒྱད་པོ་ཚང༌། ། རང་རང་མདུན་དུ་རང་རང་བཤོས་བུ་བཞག ། དེ་རྒྱབ་ལོ་བསྐོར་བཅུ་གཉིས་གཟུགས་བྱས་ཏེ། ། བྱང་གི་སྟོད་སྨད་བྱི་ཕག་གཉིས་པོ་ནག ། ཤར་གྱི་སྟོད་སྨད་སྟག་ཡོས་གཉིས་པོ་ལྗང༌། ། ལྷོ་ཡི་སྟོད་སྨད་རྟ་སྦྲུལ་གཉིས་པོ་དམར། ། ནུབ་ཀྱི་སྟོད་སྨད་བྱ་སྤྲེལ་གཉིས་པོ་དཀར། །
ནུབ་བྱང་ཤར་ལྷོ་བྱང་ཤར་ལྷོ་ནུབ་བཞིར། ། ཁྱི་འབྲུག་གླང་ལུག་བཞི་པོ་སེར་པོ་ཡིན། ། ཀུན་ཀྱང་མི་ལུས་སོ་སོའི་མགོ་ཅན་བྱ། ། གཤོག་པ་ལྟེ་བའི་སྨད་ནི་སྦྲུལ་མཇུག་བྱ། ། དེ་དག་རེ་རེའི་མདུན་དུ་བཤོས་བུ་རེ། ། ཕྱོགས་མཚམས་སྤར་ཁ་སོ་སོའི་ཐད་རྣམས་སུ། ། རང་མདོག་ནམ་མཁའ་རེ་རེ་བཙུག་བྱ་ཞིང༌། ། དབུས་སུ་ནམ་མཁའ་ཁྲ་བོ་ཆེ་བ་གཅིག ། དེ་ཡི་རྩ་བར་ངར་མི་གཙང་བ་གཅིག ། དེ་བཞིན་མདའ་བཀྲ་འཕང་བཀྲ་ཤིང་རིས་རྣམས། །
དབུས་དང་ཕྱོགས་མཚམས་བརྒྱད་དུ་ཆ་རེ་བཙུག ། ཤིང་རིས་འཇའ་རིས་བྲིས་ན་ཆོག་པ་སྟེ། ། སྤར་ཁ་སོ་སོའི་ཕྱག་རྒྱ་བྲིས་ན་ལེགས། ། ལོ་བསྐོར་བཅུ་གཉིས་ཡན་ཆད་ནང་དེ་རུ། ། གོས་དུམ་དྲི་གླུད་ལ་སོགས་མི་བླུག་ཏེ། ། འབྲུ་སྣ་ཡོས་བཀྲ་ཤ་དུམ་གཙང་མ་བླུག ། གོས་དུམ་དྲི་གླུད་སོགས་ཀྱིས་མཐའ་ནས་བསྐོར། ། དེ་ནི་སྤར་ཁ་སྤྱི་མདོས་ཆེན་མོ་ཡིན། ། གེལ་མདོས་གཞན་རྣམས་བཅའ་ཐབས་གོང་དང་འདྲ། ། དབུས་སུ་སྤར་ཁ་གང་ཡིན་གཟུགས་བརྙན་དང༌། །
དེ་ཡི་བཤོས་བུ་ངར་མི་གསུམ་པོ་བཞག ། དེ་རྒྱབ་ལོ་བསྐོར་བཅུ་གཉིས་གོང་དང་འདྲ། ། ནམ་མཁའ་ཤིང་རིས་མདའ་འཕང་རེ་རེས་ཆོག ། དེ་ལྟར་གཏོར་ཆེན་གཅིག་དང་གཏོར་ཕྲན་བརྒྱད། ། སྔགས་ནག་ཕ་ཇོ་རྣམས་ཀྱི་བཅའ་ལུགས་ཡིན། ། རབ་བྱུང་རྣམས་ཀྱི་གཏོ་དཀར་བཅའ་ལུགས་ནི། ། ཤོག་གུར་རི་རབ་སྟེང་དུ་རུས་སྦལ་བྲིས། ། དེ་ཉིད་གཏོར་སྣོད་འོག་ཏུ་བཞག་པས་འཐུས། ། གཏོར་སྣོད་དབུས་སུ་དཀར་གཏོར་ངར་མི་བཞག ། སྤར་བརྒྱད་བཤོས་བུ་སོ་སོའི་གནས་སུ་བཀོད། །
དེ་རྒྱབ་ལོ་བཤོས་བཅུ་གཉིས་བསྐོར་བ་བྱ། ། དེ་རྒྱབ་བཙོག་གླུད་གོས་དུམ་སོགས་ཀྱིས་བསྐོར། ། ནམ་མཁའ་ཁྲ་བོ་མདའ་འཕང་ཤིང་རིས་རྣམས། ། མཁྱུད་རེ་ཙམ་མམ་དབུས་སུ་གཅིག་གིས་ཆོག ། ཡང་ན་ཙཀ་ལི་གཅིག་ལ་བྲིས་ཀྱང་རུང༌། ། དེ་ནི་སྤར་ཁ་སྤྱི་ཡི་གཏོར་མདོས་ཡིན། ། དབུས་སུ་སྤར་ཁ་གང་ཡིན་བཤོས་བུ་གཅིག ། དེ་མཐར་ལོ་བཤོས་གཅུ་གཉིས་དག་གིས་བསྐོར། ། དབུས་སུ་ངར་མི་མཐའ་བསྐོར་དྲི་གླུད་བླུག ། ནམ་མཁའ་ལ་སོགས་ཡོད་རུང་མེད་ཀྱང་ཆོག །
དེ་ནི་སྤར་ཁ་སོ་སོའི་གཏོ་དཀར་སྟེ། ། རབ་བྱུང་བཙུན་པ་རྣམས་ཀྱིས་བྱ་བར་རུང༌། ། གང་ཡིན་བཅས་ནས་ཆུ་གཙང་བྲན་བྱས་ནས། ། འདི་ཉིད་གྱེར་བསྒོམ་སྦྲག་ནས་འཐུས་པ་ཡིན། ཧཱུྃ། རང་ཉིད་སྐད་ཅིག་ཡི་དམ་གནས་འགྱུར་ནས། ། བཅོམ་ལྡན་གཤིན་རྗེ་གཤེད་པོ་སྐུ་མདོག་དམར། ། ཞལ་གཅིག་ཕྱག་གཉིས་སྤྱན་གསུམ་མཆེ་བཞི་གཙིགས། ། ཕྱག་གཡས་མི་མགོ་རློན་པའི་དབྱུག་པ་ཕྱར། ། གཡོན་པས་ཁྲག་གི་ཐོད་པ་ཐུགས་ཀར་འཛིན། །
ཞབས་གཡས་བསྐུམ་པས་མ་ཧེའི་རྭ་བར་བརྫིས། ། ཞབས་གཡོན་བརྐྱང་པས་མ་ཧེའི་འཕོང་སྟེང་མནན། ། རང་འོད་རིག་མ་གྲི་ཐོད་འཛིན་པས་འཁྱུད། ། ཐོད་པ་སྐམ་རློན་སྟག་ཤམ་ཞིང་ལྤགས་གསོལ། ། དུར་ཁྲོད་དཔལ་ཆས་ཡོངས་རྫོགས་མེ་ཀློང་བཞུགས། ། རིགས་བདག་རང་ཆས་དམ་ཡེ་དབྱེར་མེད་པའི། ། ཐུགས་ཀར་ཧཱུྃ་ལ་སྔགས་ཕྲེང་གཡས་སུ་འཁོར། ། ཨོཾ་ཧྲཱིཿཥྚི་ཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། རྃ་ཡྃ་ཁྃ་གིས་མི་གཙང་དྲི་མ་སྦྱངས། ། ཤཱཀ་ཐུབ་བྱིན་རླབས་ཐལ་མོ་ཁང་སྟོང་ནང༌། །
ཨཱཿདཀར་འོད་འཕྲོས་མདོས་གཏོར་སྟོང་པར་སྦྱངས། ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷ་ཝ་ཤུདྡྷོ྅་ཧཾ། ཨེ་ཡཾ་རཾ་བཾ་ལཾ་གྱི་ཡི་གེ་ལས། ། འབྱུང་བ་རིམ་བརྩེགས་གསེར་གྱི་ས་གཞིའི་སྟེང༌། ། སྤར་ཁ་ཆེ་གེ་ལོ་སྐོར་བཅུ་གཉིས་བསྐོར། ། མཁའ་ལ་འཇའ་ཤར་བཞིན་དུ་གསལ་བའི་མདུན། ། མདོས་གཏོར་ཡས་སྟགས་འདོད་ཡོན་སྣ་ཚོགས་པ། ། སོ་སོའི་མཐུན་རྫས་བཟའ་བཏུང་ལོངས་སྤྱོད་ཚོགས། ། རི་ལྟར་སྤུངས་ཤིང་མཚོ་ལྟར་འཁྱིལ་བར་གྱུར། ། རྣམ་སྣང་བྱིན་རླབས་ཚིག་ཆད་ཕྱག་རྒྱའི་ནང༌། །
ཁཾ་སྔོན་འོད་འཕྲོས་ཟག་པ་མེད་པར་སྤེལ། ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་སོགས། བདུད་རྩི་བྱིན་རླབས་ཁ་གྱེད་ཛ་དམར་ལས། ། འོད་འཕྲོས་མདོས་གླུད་ཟད་མེད་བདུད་རྩིར་གྱུར། ཨོཾ་བཛྲ་ཨ་མྲྀ་ཏ་ཀུཎྜ་སོགས། རིན་འབྱུང་བྱིན་རླབས་མཆོད་སྦྱིན་ཏྲཱཾ་སེར་ལས། ། འོད་འཕྲོས་མགྲོན་རྣམས་ཀུན་གྱིས་བསྔོས་བཞིན་ཐོབ། ། བདེ་གཤེགས་རིན་ཆེན་མང་དང་གཟུགས་མཛེས་དང༌། ། འབྱམས་ཀླས་འཇིགས་ཀུན་བྲལ་ལ་ཕྱག་འཚལ་ལོ། ། གླུད་གཏོར་ཟག་མེད་བདུད་རྩིའི་རྒྱ་མཚོ་འདི། །
སྤར་ཁ་ཆེ་གེ་འཁོར་དང་བཅས་པ་དང༌། ། དེ་ཡི་རྗེས་འབྲང་གདོན་དང་འབྱུང་པོའི་ཚོགས། ། ལོ་ལྷ་བཅུ་གཉིས་ལོ་བདུད་ལོ་གཤེད་བཅས། ། དམིགས་ཡུལ་བསྲུང་བྱར་གྱུར་པ་ཐམས་ཅད་ལ། ། གནོད་ཅིང་འཚེ་བར་བྱེད་པའི་གདོན་བགེགས་ཚོགས། ། གནོད་ཅིང་འཚེ་བར་བྱེད་པ་ཀུན་ལ་བསྔོ། ། ཐམས་ཅད་དགའ་མགུ་ཡི་རངས་ལྡན་གྱུར་ཅིག ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་སོགས། བདུན་བརྗོད། སེ་གོལ་གཅིག་གཏོགས།
དོན་གྲུབ་བྱིན་རླབས་ཁུ་ཚུར་མཆོད་སྦྱིན་ལས། ། ཧ་ལྗང་འོད་འཕྲོས་མགྲོན་ཀུན་ཚིམ་པར་གྱུར། ཨོཾ་ཛྙཱ་ན་ཨ་ཝ་ལོ་ཀི་ཏེ་ས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ། ཕྱག་རྡོར་བྱིན་རླབས་སོར་བསྣོལ་ཛ་དམར་ལས། ། འོད་འཕྲོས་མགྲོན་ཀུན་བདག་གི་བཀའ་ཉན་གྱུར། ན་མཿས་མནྟ་བུདྡྷ་ནཱཾ་གྲ་ཧེ་ཤྭ་ར་པྲ་བྷེ་ཛྱོ་ཏི་ན་མ་ཧཱ་ས་མ་ཡ་སྭཱ་ཧཱ། དེ་ཡན་སྤྱི་མདོས་གེལ་མདོས་ཀུན་ལ་འདོན། ། ཆེ་གེ་ཞེས་པར་སྤར་ཁ་སོ་སོའི་མིང༌། ། སྤྱི་མདོས་ཡིན་ན་སྤར་ཁ་བརྒྱད་ཅེས་བཅུག ། དེ་ནས་གེལ་མདོས་ཡིན་ན་སྤར་ཁ་ནི། །
འོག་ནས་འབྱུང་བའི་གེལ་མདོས་དེ་འདོན་ཅིང༌། ། དེ་མིན་བདུན་པོ་གཞན་རྣམས་བསྐྱུར་བར་བྱ། ། སྤྱི་མདོས་ཡིན་ན་ཐམས་ཅད་ཚང་བར་འདོན། ། དེ་རྣམས་ཧྲུག་འདོན་མི་བྱ་གྱེར་དབྱངས་བྱ། ། དེ་ཕྱིར་རྒྱ་ནག་ལུགས་ཀྱི་གྱེར་གཏོ་ཟེར། ། མགོ་མཇུག་རྣམས་ནི་ཚར་རེས་ཆོག་པ་སྟེ། ། གལ་ཆེན་ཡོད་ན་སྤར་ཁ་གང་ཡིན་གྱི། ། ལེའུ་དེ་ཉིད་ཚར་མང་འདོན་ན་ལེགས། ལི༽ ལི། ཕྱོགས་ནི་ལྷོ་ཡི་ཕྱོགས་ན་འདུག །
དེ་རིང་དབུས་ཀྱི་ཕྱོགས་ན་གཤེགས། ། དབུས་ཀྱི་གཏོར་མ་འདི་བཞེས་ལ། ། མེ་ཡི་ལོ་དགྲ་བཟློག་པར་མཛོད། ཀྱཻ། ལི་ནི་དམར་པོ་རྟ་མགོ་ཅན། ། ཁྱོད་ཀྱི་གླུད་དང་གཏོར་མ་འདི། ། ཁྱེར་ལ་བདག་ཅག་ཡོན་མཆོད་རྣམས། ། ལོ་སྐག་ཟླ་སྐག་ཞག་སྐག་དང༌། ། ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག །
ཨོཾ་ལི་ལཾ་ཧཱུྃ་ཕཊ་སྭཱ་ཧཱ། ལི་ལི་ལི་ལཾ་སྭཱ་ཧཱ། ཨི་དམ་བ་ལིངྟ་ཁ་ཁ་ཁཱ་ཧི། བདུན། ཀྱཻ། ཉི་མ་ཕྱོགས་ཕྱོགས་ཕ་ཀི་ན། ། ཉི་མ་ལྷོ་ཕྱོགས་ཕ་ཀི་ན། ། རུས་སྦལ་ཆེན་པོའི་མགོ་བོ་ན། ། མེ་དཔུང་འབར་བའི་ཀློང་དཀྱིལ་ནས། ། བྱོན་པའི་བུད་མེད་རྫུ་འཕྲུལ་ཅན། །
སྲིད་པའི་བུ་མོ་ཐ་ཆུང་ནི། ། བུད་མེད་དམར་མོ་རྟ་ཡི་མགོ ། སྐུ་ལ་དར་དམར་ན་བཟའ་གསོལ། ། ཕྱག་གཡས་ཁྲག་གི་གཟར་བུ་བསྣམས། ། ཕྱག་གཡོན་མེ་དཔུང་འབར་བ་འཛིན། ། བཙན་དང་དམན་མོ་མོ་འདྲེའི་ཚོགས། ། མེ་ལ་གནས་པའི་ལྷ་འདྲེས་བསྐོར། ། ཁྱོད་ལ་མཆོད་པ་འབུལ་བ་ནི། ། མཁར་ཐབས་བཤོས་བུ་སྒོ་བྲུས་ལ། ། དེ་སྟེང་བཤོས་བུ་ཟླུམ་པོ་ལ། །
ནོར་བུའི་དབྱིབས་ཅན་མར་གྱིས་བརྒྱན། ། ཞྭ་དང་སྟོད་གོས་དུམ་བུ་དང༌། ། ཁྲེ་ལ་སོགས་པའི་འབྲུ་སྣ་དང༌། ། མིག་འབྲས་མགོ་ཤ་དམར་གཏོར་དང༌། ། བུ་མོ་གཞོན་ནུའི་དུར་རྡོ་སོགས། ། ཁྱོད་ལ་མཐུན་པའི་རྫས་འབུལ་ལོ། ། རབ་ཏུ་མཉེས་ཤིང་ཚིམས་གྱུར་ནས། ། ཡོན་བདག་མ་ཤེས་འཁྲུལ་དབང་གིས། ། ཁྱོད་ཀྱི་ཐུགས་དང་འགལ་བའི་ལས། ། བག་མ་བླངས་དང་བག་སྣར་བསྡད། །
རྒོད་མ་དམར་ཞུར་བྱུ་རུ་གཡུ། ། གོས་དར་སྣམ་བུ་དམར་པོ་བླང༌། ། ལྷོ་ཕྱོགས་བུད་མེད་ལག་གི་ཟས། ། མགོ་ཤ་བྲང་ཤ་རྟ་ཤ་ཟོས། ། རོ་བསྲེག་སྦྱིན་སྲེག་མེ་བཀྱེས་དང༌། ། ལྷོ་ཡི་ཕྱོགས་ནས་འོང་བ་ཡི། ། ལོང་བ་རྫ་མཁན་བུད་མེད་སོགས། ། རང་གི་ཁྱིམ་དུ་ཕྱིན་པ་དང༌། ། ཞྭ་དང་ཕྱིང་པ་རྟ་ལྕག་ཉོས། ། ཟངས་དམར་རྫ་དམར་ཁྱིམ་དུ་བླངས། །
དམར་ཐབ་ལ་སོགས་ཐབ་གཞོབ་ཤོར། ། ཁྱི་ཟླ་ཚེས་ནས་བཅུ་བདུན་བར། ། ནུབ་ཀྱི་ཕྱོགས་སུ་སོང་བ་དང༌། ། ཞ་བོ་ཁྱིམ་དུ་བོས་པ་སོགས། ། ལོ་ཟླ་ཞག་དང་དུས་ཚོད་རྣམས། ། སྤར་ཁ་ལི་ལ་བབ་པའི་དུས། ། མི་རུང་བྱ་བ་གང་བྱས་པ། ། དེ་དག་ཐམས་ཅད་མཐོལ་ལོ་བཤགས། ། ཁྱོད་ལ་བསྡོ་བ་མ་ཡིན་ཏེ། ། ཡོན་བདག་མ་རིག་འཁྲུལ་པས་སྒྲིབ། །
ནོངས་པ་ལགས་པས་བཟོད་པར་གསོལ། ། ཁྱེད་ཀྱི་ཐུགས་དང་འགལ་གྱུར་ནས། ། ཁྱོད་ཀྱི་གདུག་རྩུབ་ལས་བྱུང་བའི། ། ནད་གདོན་གནོད་པ་བསྒྱུར་དུ་གསོལ། ། མགོ་ནད་མིག་ནད་སྐེ་ཡི་ནད། ། ཚད་པའི་ནད་རྣམས་བསྒྱུར་དུ་གསོལ། ། གྲ་ལིང་སྐྱེར་སོགས་མིག་གི་ནད། ། མགོ་ཆག་རྟས་བརྡབ་རྟ་གྲི་དང༌། ། གཡང་ལ་ལྷུང་བ་བསྒྱུར་དུ་གསོལ། ། རོ་སྟོད་ནད་དང་སྙིང་སྟོང་དང༌། །
ཁྲག་སྐྱུག་སྣ་ཁྲག་རྨ་ངོ་དང༌། ། རྩ་རྒྱུས་འགྲམ་པའི་ནད་རྣམས་བསྒྱུར། ། ཁྱོད་ཀྱི་ཕོ་ཉ་གདོན་གྱི་ཚོགས། ། བཙན་དང་གནམ་ཐེལ་རྨང་འདྲེ་དང༌། ། གྲི་བོ་ཐབ་འདྲེ་གཞོབ་འདྲེ་དང༌། ། མོ་གདོན་གནོད་པ་བསྒྱུར་དུ་གསོལ། ། སྤང་ཁ་སེར་དུས་རྩུབ་པ་བསྒྱུར་དུ་གསོལ། ། ཞ་བོ་ལཽང་བ་རྣམས་ཀྱིས་གླུད་འདི་ལོང༌། ། གཞན་ཡང་རྒྱུ་སྦྱོར་ཡོན་བདག་རྣམས། ། རྟ་སྦྲུལ་ལོ་པའི་རང་སྐག་སྒྱུར། །
སྟག་ཡོས་ལོ་པའི་འཆི་སྐག་སྒྱུར། ། བྱི་ཕག་ལོ་པའི་བདུན་ཟུར་དང༌། ། དྲུག་འགྲམ་སྐག་ཕྲན་བསྒྱུར་དུ་གསོལ། ། བྱ་དང་སྤྲེལ་གྱི་ལོ་པ་ལ། ། གཡུ་སྦྲང་མེ་ཡི་ཚིག་པའི་སྐག ། དགྲ་སྐག་ཆེན་པོ་བསྒྱུར་དུ་གསོལ། ། སྲོག་ལུས་དབང་ཐང་ཀླུང་རྟ་རྣམས། ། ལྕགས་ཀྱི་ཁམས་སུ་གྱུར་པ་ལ། ། མེ་ལྕགས་བཞུ་བཏུལ་བསྒྱུར་དུ་གསོལ། ། ཁྱོད་ནི་འབྱུང་བ་མེ་ཡི་བདག །
མེ་ཡི་གནོད་པའི་སྐག་རྣམས་ཀུན། ། ཐམས་ཅད་བཟློག་ཅིང་བསྒྱུར་དུ་གསོལ། ཨོཾ་ལི་མཾ་ཏྲ་རཾ་ཀུ་རུ་ཧཱུྃ་ཧཱུྃ་ཕཊཿ མེའི་གནོད་པ་ཟློག་ཅིག ། བདུན་ཡན་བརྒྱ་སོགས་ཅི་འགྲུབ་བཟླ། ཁོན༽ ཁོན། ཕྱོགས་ནི་ལྷོ་ནུབ་ཕྱོགས་ན་འདུག ། དུས་ཚོད་གཅིག་ཏུ་མེད་ན་ཡང༌། ། དེ་རིང་དབུས་ཀྱི་ཕྱོགས་ན་གཤེགས། ། གཏོར་མ་འདི་བཞེས་ས་དགྲ་ཟློག །
ཀྱཻ། ས་བདག་ཁོན་མ་ཁྱོད་ཀྱིས་ནི། ། གླུད་དང་གཏོར་མ་འདི་བཞེས་ལ། ། བདག་ཅག་རྣམས་ལ་ལོ་ཟླ་ཞག ། ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག ། ཨོཾ་ཁོན་ཁཾ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཁོན་ཁོན་ཁོན་ཁཾ་སྭཱ་ཧཱ། ཨི་དམ་བ་ལིངྟ་ཁ་ཁ་ཁཱ་ཧི། བདུན།
ཀྱཻ། ཉི་མ་ལྷོ་ནུབ་ཕ་ཀི་ན། ། རུས་སྦལ་ལག་པ་གཡོན་པ་ན། ། རིམ་པ་བདུན་གྱི་ས་འོག་ན། ། དབང་ཆེན་གསེར་གྱི་ས་གཞིའི་སྟེང༌། ། གསེར་གྱི་ཁང་བཟང་འབར་བ་ན། ། བྱོན་པའི་བུད་མེད་རྫུ་འཕྲུལ་ཅན། ། སྲིད་པ་གསུམ་གྱི་ཡུམ་རྒན་ཏེ། ། རྒན་མོ་རྒུར་མོ་ལུག་ལ་ཞོན། ། དབུ་སྐྲ་དུང་ལྟར་དཀར་བ་ལ། །
གཉེར་མ་བརྒྱད་ཅུ་ཐམ་པ་བསྒྲང༌། ། སྐུ་ལ་དར་བེར་ན་བཟའ་གསོལ། ། ལག་ན་མཇོར་དང་དབྱུག་པ་ཐོགས། ། ས་ཡི་གནོད་པ་བཟློག་པར་བྱེད། ། ས་བདག་ས་སྲིན་འཁོར་གྱིས་བསྐོར། ། ཁྱོད་ལ་མཆོད་པ་འབུལ་བ་ནི། ། བཤོས་བུ་ཟླུམ་པོ་མདུན་ཤྭ་ལ། ། གཡས་གཡོན་ཅོག་ཟླུམ་གཉིས་ཀྱིས་བརྒྱན། ། རྩེ་མོ་མཐོ་ཞིང་འཕྲད་དུ་རི་མོ་ཅན། ། དེ་སྟེང་ཟུར་གསུམ་རྩེ་རྒྱལ་རྩེ་མོ་ན། །
རྩི་བཅུད་མར་གྱི་རྒྱན་ནི་གྲུ་བཞིས་བརྒྱན། ། ལག་གཡོན་ཤྭ་དང་ལུག་མགོ་ཕུ་དུང་གཡོན། ། དར་སེར་གསེར་གཡུ་གྲོ་ནས་མཆོད་པ་འབུལ། ། མཐུན་རྫས་འདི་ཡིས་མཉེས་ཤིང་ཚིམ་གྱུར་ནས། ། སྦྱིན་བདག་མ་རིག་འཁྲུལ་པའི་དབང་གྱུར་པས། ། ཁང་ནག་བཤུ་འགེབ་ས་བརྐོས་ཁང་ལས་དང༌། ། མཁར་ལས་སྦྲ་བཟོས་ནེའུ་སིང་བརྐོས་པ་དང༌། ། རྒན་མོས་དུར་རློག་མ་མགྲོན་ཁྱིམ་དུ་བོས། ། གླང་ལུག་ཤ་ཟོས་མནའ་དང་སྤྱང་ཐང་དང༌། ། རྒན་མོ་ལྐུག་པ་གྱང་མཁན་ཁྱིམ་དུ་བོས། །
མཁར་ལས་ཁང་ནག་བཤུ་འགེབ་བྱེད་སར་སོང༌། ། ཕག་ཟླའི་བཅུ་བཞི་ནས་ནི་བཅུ་བདུན་བར། ། བྱང་དུ་སོང་སོགས་ཁྱེད་དང་འགལ་བའི་ལས། ། གང་བགྱིས་དེ་དག་ཐམས་ཅད་མཐོལ་ལོ་བཤགས། ། ཁྱེད་ལ་དོ་བསྡོ་ཕོད་བཙུག་མ་ཡིན་ཏེ། ། ཡོན་བདག་མ་ཤེས་འཁྲུལ་པའི་དབང་གིས་སྒྲིབ། ། ཁྱེད་ཀྱིས་བཟོད་པའི་དང་དུ་བཞེས་མཛོད་ལ། ། ཁྱེད་ཀྱི་གདུག་རྩུབ་ལས་བྱུང་ནད་གདོན་རྣམས། ། ཐམས་ཅད་བཟློག་ཅིང་བསྒྱུར་བའི་ཕྲིན་ལས་མཛོད། ། དྲེག་དང་གྲུམ་བུ་མ་ཞུ་ཕོ་མཆིན་ནད། །
ལྕི་འཐིབ་ཤུ་ཐོར་ནད་རྣམས་བསྒྱུར་དུ་གསོལ། ། རིམས་ནད་མཁྲིས་ནད་ལག་པ་གཡོན་པའི་ནད། ། ས་བདག་ནད་རྣམས་ཐམས་ཅད་བསྒྱུར་དུ་གསོལ། ། ཁྱོད་ཀྱི་འཁོར་དུ་གཏོགས་པའི་གདོན་གྱི་ཚོགས། ། ས་བདག་ཀླུ་སྲིན་གནོད་པ་བསྒྱུར་དུ་གསོལ། ། བྱང་སྨན་ནག་མོའི་གནོད་པ་བསྒྱུར་དུ་གསོལ། ། མ་མོ་བརྟན་མའི་གནོད་པ་བསྒྱུར་དུ་གསོལ། ། མོ་གདོན་སྲིན་མོའི་གནོད་པ་བསྒྱུར་དུ་གསོལ། ། རེལ་ཁ་ནག་དུས་རྩུབ་པ་བསྒྱུར་དུ་གསོལ། ། མཚན་ངན་ཡུགས་ས་རྣམས་ཀྱི་གླུད་འདི་ལོང༌། །
རྒྱུ་སྦྱོར་ཡོན་གྱི་བདག་པོ་འདི་དག་རྣམས། ། ལུག་ལོ་པ་ཡི་རང་སྐག་བསྒྱུར་དུ་གསོལ། ། རྟ་སྦྲུལ་ལོ་པའི་ན་སྐག་བསྒྱུར་དུ་གསོལ། ། སྟག་ཡོས་ལོ་པའི་དུར་སྐག་བསྒྱུར་དུ་གསོལ། ། གླང་ལོ་པ་ཡི་ཕུང་གྱོད་ཁ་མཆུ་སྒྱུར། ། བྱི་ཕག་ལོ་པའི་དགྲ་སྐག་ཆེན་པོ་སྟེ། ། ཉ་མོ་སྐམ་སར་ཐོན་པའི་སྐག་ཆེན་སྒྱུར། ། ཁོན་མ་ཆེ་ནི་ས་ཁམས་རྒྱལ་མོ་སྟེ། ། སྦྱིན་བདག་སྲོག་ལུས་དབང་ཐང་ཀླུང་རྟ་རྣམས། ། ཆུ་ཁམ་ས་ལ་ས་དགྲ་དར་བའི་སྐག །
ཐམས་ཅད་མ་ལུས་ཁྱོད་ཀྱིས་བསྒྱུར་དུ་གསོལ། ། ཨོཾ་ཁོན་ཁཾ་ཧཱུྃ་ཕཊ། ས་ཡི་གནོད་པ་ཟློག་ཅིག ། ཞེས་པ་བདུན་ཡན་བརྒྱ་སོགས་གལ་དང་བསྟུན། དྭ༽ དྭ། བཞུགས་པའི་ཕྱོགས་ནི་ནུབ་ཏུ་འདུག ། གཏོར་མ་འདི་བཞེས་ལྕགས་དགྲ་ཟློག ། ལོ་ནི་སྨེ་བ་ལྕགས་ལས་བྱུང༌། ཀྱཻ། དཔའ་བོ་དྭ་ཁྱོད་གཏོར་མ་དང༌། །
གླུད་འདི་ཁྱེར་ལ་ཡོན་བདག་གི ། ལོ་སྐག་ཟླ་སྐག་ཞག་སྐག་དང༌། ། ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག ། ཨོཾ་དྭ་དཾ་ཧཱུྃ་ཕཊ། དྭ་དྭ་དྭ་དཾ་འདྲིལ་ཕཊ། ཨི་དམ་བ་ལིངྟ་ཁ་ཁ་ཁཱ་ཧི། བདུན། ཀྱཻ། ཉི་མ་ནུབ་ཕྱོགས་ཕ་ཀི་ན། །
རུས་སྦལ་རྩིབ་ལོགས་གཡོན་པ་ན། ། ཤེལ་བྲག་རྫ་རི་དཀར་པོ་དང༌། ། དངུལ་དང་དུང་གི་སྐུ་མཁར་ནས། ། བྱོན་པའི་སྐྱེས་བུ་ཆེན་པོ་དྭ། ། སྲིད་པའི་བུ་ཕོ་འབྲིང་བ་སྟེ། ། དར་དཀར་ལྕགས་ཀྱི་རྨོག་ཁྲབ་གསོལ། ། ལག་ན་རལ་གྲི་ལྕགས་མདུང་འཛིན། ། ཆིབས་སུ་ཤེལ་གྱི་ར་སྐྱེས་ཆིབས། ། ཐེའུ་རང་བྲག་སྲིན་ཚོགས་ཀྱིས་བསྐོར། ། ཁྱོད་ལ་མཆོད་པ་འབུལ་བ་ནི། །
བཤོས་བུ་ཟླུམ་པོ་ལྟོ་འདིར་གྱི། ། རྩེ་མོ་གཉིས་ཀྱི་གཡས་ངོས་ན། ། རྩི་བཅུད་མར་གྱི་འདབ་བརྒྱད་དང༌། ། གཡོན་རྩེ་ཅུང་ཙམ་འགུགས་པ་ལ། ། ཟླ་གམ་ཡུ་བ་ཅན་གྱིས་བརྒྱན། ། གཞོག་གཡོན་ཤ་དང་སྐེ་རག་དང༌། ། གྲོ་ནས་འབྲུ་དང་དར་དཀར་དང༌། ། ར་ཤའི་ཁྲབ་ཚལ་གཡོན་པའི་ཤ། ། ཁྱོད་ལ་མཐུན་པའི་རྫས་སུ་འབུལ། ། ཁྱེད་ཅག་མཉེས་ཤིང་ཚིམ་གྱུར་ནས། །
ཡོན་བདག་མ་རིག་འཁྲུལ་པ་ཡིས། ། ར་དང་བོང་བུ་ཉོས་པ་དང༌། ། ཁྲབ་དང་རལ་གྲི་ལྕགས་སྤྱད་ཉོས། ། མགར་བ་དམེ་ཕོ་ཁྱིམ་དུ་ཕྱིན། ། གྲི་དུར་བཏབ་དང་མགར་ཚང་བཅས། ། ཧོམ་སྦར་གྲི་རོ་བསྲེག་སར་ཕྱིན། ། སྟག་གི་ཟླ་བའི་ཉེར་གཅིག་ལ། ། ཤར་གྱི་ཕྱོགས་སུ་སོང་བ་སོགས། ། ཁྱེད་ཀྱི་ཐུགས་དང་གང་འགལ་བཤགས། ། ཁྱེད་ལ་བསྡོ་བ་མ་ཡིན་ཏེ། །
མ་ཤེས་འཁྲུལ་པའི་དབང་དུ་གྱུར། ། ཁྱེད་ཀྱི་བཟོད་པ་དམ་པ་བཞེས། ། ཁྱེད་ཉིད་མཉེས་ཤིང་ཚིམ་གྱུར་ནས། ། ཁྱོད་ལས་བྱུང་བའི་ནད་དང་གདོན། ། ཐམས་ཅད་བཟློག་ཅིང་བསྒྱུར་དུ་གསོལ། ། གྲི་ངོ་རྨ་ངོ་ཁྲག་ངོ་དང༌། ། གློ་སྙིང་མི་བདེའི་ནད་རྣམས་བསྒྱུར། ། རྩིབ་ལོག་གཡོན་པ་གཟེར་བ་དང༌། ། སྐྲན་དང་ཁྲག་མཁྲིས་ནད་རྣམས་སྒྱུར། ། ལུས་པོ་ཡར་ཕྱེད་མར་ཕྱེད་ན། །
གྲི་རུ་འཆི་བའི་རྐྱེན་རྣམས་སྒྱུར། ། ཁྱོད་ཀྱི་འཁོར་དུ་གཏོགས་པ་ཡི། ། གྲི་བོ་གྲི་མོའི་གནོད་པ་སྒྱུར། ། བྲག་སྲིན་ཐེའུ་རང་གནོད་པ་སྒྱུར། ། ལྕགས་དང་བྲག་གནས་ལྷ་འདྲེ་དང༌། ། དམེ་ཕོ་མགར་བའི་གླུད་འདི་ལོང༌། ། དུས་ཚོད་འཁྱགས་པ་ཁྲོམ་ཁྲོམ་ལ། ། རྩུབ་པའི་སྐག་རྣམས་བསྒྱུར་དུ་གསོལ། ། རྒྱུ་སྦྱོར་ཡོན་གྱི་བདག་པོ་རྣམས། ། བྱ་སྤྲེལ་ལོ་པའི་རང་སྐག་སྒྱུར། །
རྟ་སྦྲུལ་ལོ་པའི་འཆི་སྐག་སྒྱུར། ། སྟག་ཡོས་ལོ་པའི་བདུན་ཟུར་སྒྱུར། ། དྲུག་འགྲམ་དགྲ་སྐག་འཇོམས་པ་ཡི། ། བཟློག་པར་དཀའ་བའི་སྐག་ཆེན་སྒྱུར། ། ཁྱོད་ནི་འབྱུང་བ་ལྕགས་ཀྱི་མངའ་བདག་སྟེ། ། སྦྱིན་བདག་སྲོག་ལུས་དབང་ཐང་ཀླུང་རྟ་རྣམས། ། ཤིང་ཁམས་ས་ལ་ལྕགས་དགྲ་དར་བའི་སྐག ། སྡོང་རྒན་སྟྭ་རེས་གཅོད་པའི་སྐག་རྣམས་སྒྱུར། ། ཨོཾ་དྭ་མ་ར་ཡ་ཕཊ། ལྕགས་ཀྱི་གནོད་པ་བཟློག་ཅིག །
བདུན་ནམ་བརྒྱ་ཙམ་གལ་དང་བསྟུན་ལ་བཟླ། ཁེན༽ ཁེན། ཕྱོགས་ནི་ནུབ་བྱང་མཚམས་ན་འདུག ། ཁེན་གྱི་གཏོར་མ་འདི་བཞེས་ལ། ། ས་ཡི་ལོ་དགྲ་བཟློག་པར་མཛོད། ཀྱཻ། ས་བདག་ཁེན་པ་རྒན་པོ་ཁྱོད། ། གླུད་དང་གཏོར་མ་འདི་ཁྱེར་ལ། ། བདག་དང་ཡོན་བདག་འཁོར་བཅས་ལ། ། ལོ་སྐག་ཟླ་སྐག་ཞག་སྐག་དང༌། །
ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག ། ཨོཾ་ཁེན་ཁཾ་ཧཱུྃ་ཕཊ། ཁེན་ཁེན་ཁེན་ཁེན་ཨི་དམ་བ་ལིངྟ་ཁ་ཁ་ཁཱ་ཧི། བདུན། ཀྱཻ། ཉི་མ་ནུབ་བྱང་མཚམས་ཤད་ན། ། རུས་སྦལ་རྐང་པ་གཡོན་པའི་ཐད། ། རིམ་པ་བཅུ་གསུམ་ཡང་སྟེང་ནས། ། ཉི་མ་ཟླ་བའི་འགྲམ་རོལ་ན། །
དགུང་སྔོན་མཐོན་པའི་ཡང་སྟེང་ནས། ། སྲིད་པའི་ཡབ་རྒན་རྒྱལ་པོ་སྟེ། ། མི་རྒན་དུང་གི་རལ་པ་ཅན། ། སྐུ་ལ་དར་སེར་འཇོལ་བེར་གསོལ། ། ཕྱག་ན་ཤེལ་གྱི་འཁར་བ་ཐོགས། ། ཆིབས་སུ་གནམ་ཁྱི་སེར་པོ་བཅིབས། ། གནམ་ཐེལ་གཟའ་སྐར་འཁོར་གྱིས་བསྐོར། ། ཁྱོད་ལ་མཆོད་པ་འབུལ་བ་ནི། ། བཤོས་བུ་ཟླུམ་པོ་རྩེ་རྒྱལ་ལ། ། རྩེམོ་མར་རྒྱན་ཟུར་གསུམ་བརྒྱན། །
བཤོས་བུ་རྐང་པ་འཐེང་བའི་ཚུལ། ། ལྷམ་ཡུ་གཡོན་པའི་དུམ་བུ་དང༌། ། དར་སེར་འབྲུ་སྣ་གསེར་ར་གན། ། ཁྱི་ཐོད་རྐང་གཡོན་ཤ་དུམ་འབུལ། ། ཁྱོད་ལ་མཐུན་པའི་རྫས་འབུལ་གྱི། ། ཡབ་རྒན་མཉེས་ཤིང་ཚིམ་གྱུར་ནས། ། ཡོན་བདག་མ་ཤེས་འཁྲུལ་དབང་གིས། ། ལོ་ཟླ་ཞག་དང་དུས་ཚོད་རྣམས། ། ཁེན་པ་ཁྱོད་ལ་བབ་པའི་དུས། ། མི་རྒན་མགོ་སེ་བོན་པོ་དང༌། །
ཁྱི་ཁྲིད་མི་དང་སྤྱད་ནག་ཕྱིན། ། འཐེང་པོ་མགོ་སེ་རྒུར་པོ་ཡི། ། ལག་ནས་ཕྱིན་པའི་ཁ་ཟས་ཟོས། ། འཁོན་ཐབ་མནའ་གཉེན་བསྐྱལ་ལེན་བྱས། ། ཁྱི་གསར་ཉོས་དང་རན་ཐག་བླང༌། ། རྒན་པོས་དུར་ཟས་ཟོས་པ་དང༌། ། ཁྱི་བསད་རོ་ལྷམ་རོ་གོས་རྙེད། ། རྟ་ཡི་ཟླ་བའི་ཚེས་གཅིག་ནས། ། ཚེས་བདུན་བར་དུ་ལྷོ་རུ་སོང༌། ། ཁྱོད་ཀྱི་ཐུགས་དང་འགལ་བའི་ལས། །
གང་བགྱིས་དེ་དག་མཐོལ་ལོ་བཤགས། ། ཁྱོད་ལ་དོ་བསྡོ་ཕོད་བཙུགས་མིན། ། ཡོན་བདག་མ་ཤེས་འཁྲུལ་པའི་དབང༌། ། ཁྱོད་ཀྱིས་བཟོད་པ་དམ་པར་བཞེས། ། གནམ་ལ་གནས་པའི་ལྷ་འདྲེ་དང༌། ། རྒུར་པོ་འཐེང་པོས་གཏོར་འདི་ལོངས། ། ཁྱོད་ཀྱི་གདུག་རྩུབ་ལས་བྱུང་བའི། ། ནད་དང་གནོད་པ་བསྒྱུར་དུ་གསོལ། ། རིམས་ནད་གཟའ་ནད་བསྒྱུར་དུ་གསོལ། ། ཐོག་སེར་ཟེར་མ་བསྒྱུར་དུ་གསོལ། །
རྐང་པ་གཡོན་གྱི་ནད་རྣམས་སྒྱུར། ། ཁྱིས་ཕུག་ཁྱིས་ལྷོག་ཁྱི་གྲི་སྒྱུར། ། ཁྱོད་ཀྱི་འཁོར་དུ་གཏོགས་པའི་གདོན། ། རྒྱལ་པོ་དཔོན་གཡོག་གནོད་པ་སྒྱུར། ། བསེ་མོ་ས་བདག་གནོད་པ་སྒྱུར། ། གནམ་ཐེལ་རབ་ཆད་གནོད་པ་སྒྱུར། ། གནམ་སྒོ་བྱེ་བ་བསྒྱུར་དུ་གསོལ། ། ཁྱེད་ནི་གནམ་གྱི་རྒྱལ་པོ་སྟེ། ། སྟེང་གདོན་གནོད་པ་བསྒྱུར་དུ་གསོལ། ། ཁྱི་ལོ་པ་ཡི་རང་སྐག་སྒྱུར། །
འབྲུག་ལོ་པ་ཡི་བདུན་ཟུར་སྒྱུར། ། རྟ་སྦྲུལ་ལོ་པའི་དུར་མིག་སྒྱུར། ། བཟློག་པར་དཀའ་བའི་སྐག་ཆེན་སྒྱུར། ། བདག་དང་ཡོན་བདག་འཁོར་བཅས་རྣམས། ། ལོ་ཟླ་ཞག་དང་དུས་ཚོད་ལ། ། ཁེན་གྱི་ཐོག་ཏུ་རྩུབ་པ་ཡི། ། སྐག་ངན་མཚེར་རྩུབ་ཐམས་ཅད་སྒྱུར། ། ཨོཾ་ཁེན་འགུམ་ཧཱུྃ་ཕཊ། གནམ་གྱི་གནོད་པ་བཟློག་ཅིག ། བདུན་ཡན་བརྒྱ་སོགས་གལ་དང་བསྟུན་ཏེ་བཟླ།
ཁཾ༽ ཁཾ། བཞུགས་པའི་ཕྱོགས་ནི་བྱང་ན་འདུག ། དབུས་ན་གཤེགས་ནས་གཏོར་མ་བཞེས། ། ཆུ་ཡི་ལོ་དགྲ་བཟློག་པར་མཛོད། ཀྱཻ། ས་བདག་ཁམ་ཞེས་བྱ་བ་ཁྱོད། ། གླུད་དང་གཏོར་མ་འདི་ཁྱེར་ལ། ། བདག་དང་ཡོན་བདག་འཁོར་བཅས་ལ། ། ལོ་སྐག་ཟླ་སྐག་ཞག་སྐག་དང༌། ། ཟ་མའི་སྐག་རྣམས་ཐམས་ཅད་ལས། །
ཐར་བའི་ཕྲིན་ལས་ད་མཛོད་ཅིག ། ཨོཾ་ཁཾ་ཁཾ་ཁཾ་ཧཱུྃ་ཕཊ། ཁཾ་ཁཾ་ཁཾ་ཁཾ་སྭཱ་ཧཱ། ཨི་དམ་བ་ལིངྟ་ཁ་ཁ་ཁཱ་ཧི། བདུན། ཀྱཻ། ཉི་མ་བྱང་ཕྱོགས་ཕ་ཀི་ན། ། རྒྱ་མཚོ་ཆེན་པོའི་ཀློང་དཀྱིལ་ནས། ། རུས་སྦལ་ཆེན་པོའི་མཇུག་མ་ནས། ། ན་བུན་ཆར་ཞོད་འཕྱུར་བ་ནས། །
བྱོན་པའི་མི་ནག་རལ་པ་ཅན། ། སྲིད་པའི་བུ་ཕོ་ཆུང་བ་སྟེ། ། སྐུ་ལ་དར་ནག་རལ་ག་གསོལ། ། ཕྱག་ན་ཆུ་རྐྱལ་ཐོ་བ་ཐོགས། ། ཆིབས་སུ་ཕག་ནག་རོག་པོ་ཞོན། ། ཁྱོད་ལ་མཆོད་པ་འབུལ་བ་ནི། ། བཤོས་གདན་ཟླུམ་པོ་བཏིང་བའི་སྟེང༌། ། ཆང་བཟུང་འདྲ་བའི་ཡུ་བ་བཙུག ། དེ་སྟེང་བཤོས་ཟླུམ་པད་འདབ་གསུམ། ། མར་རྒྱན་རྩེ་མོ་གསུམ་པས་བརྒྱན། །
དར་སྔོན་འབྲས་སོགས་འབྲུ་སྣ་དང༌། ། ཚང་རའི་ཤ་དང་སྨད་གོས་དུམ། ། ཁྱོད་ལ་མཐུན་པའི་རྫས་འབུལ་ལོ། ། མགུ་ཚིམ་ཡི་རང་ལྡན་གྱུར་ནས། ། རྒྱུ་སྦྱོར་ཡོན་བདག་འདི་རྣམས་ཀྱི། ། ཆུ་བརྐོས་ནེའུ་སིང་རློགས་པ་དང༌། ། ཆུ་བསྒྱུར་རྫིང་བསྐྱིལ་ཡུར་བ་དྲངས། ། རྐྱལ་བྱས་གྲུ་གཟིངས་ཟམ་པ་བཙུག ། སྦྲ་ནག་ཞྭ་གོས་ལྷམ་ནག་གྱོན། ། རྫས་ནག་རེ་ཕྱར་སྤྱད་ནག་བླངས། །
རྟ་དམར་སྐྱེས་སྣ་བལ་ཕྲུག་བླངས། ། བུ་ཆུང་དུར་སློགས་རམ་ཚོས་བྱས། ། མྱ་ངན་ངུ་འབོད་བྱེད་སར་ཕྱིན། ། ལུག་གི་ཟླ་བའི་ཚེས་བཅུ་ནས། ། ཉེར་གཅིག་བར་དུ་ལྷོ་ནུབ་སོང༌། ། རོ་ཁུར་ཉ་ཕག་ཤ་ཟོས་སོགས། ། ཁྱེད་ཀྱི་ཐུགས་དང་འགལ་བའི་ལས། ། དེ་དག་ཐམས་ཅད་མཐོལ་ལོ་བཤགས། ། ཁྱེད་ལ་དོ་བསྡོ་བྱས་པ་མིན། ། ཡོན་བདག་མ་རིག་འཁྲུལ་པས་བསྒྲིབས། །
ཁྱེད་ཀྱིས་བཟོད་པའི་དང་དུ་བཞེས། ། ཁྱེད་ཀྱི་གདུག་རྩུབ་ལས་བྱུང་བའི། ། བད་ཀན་དམུ་ཆུ་མཁལ་སྐེད་ནད། ། རྐང་ནད་ཞ་གྲུམ་མཛེ་དང་དྲེག ། གྲང་ནད་ཕོ་ནད་མཁྲིས་པའི་ནད། ། མཆུ་སོའི་ནད་དང་མ་ཞུའི་ནད། ། དེ་དག་ཐམས་ཅད་བསྒྱུར་ཞིང་ཟློག ། ཆུ་བོ་གཞུང་རྒྱས་དུས་ཀྱི་སྐག ། དེ་དག་ཐམས་ཅད་བསྒྱུར་ཞིང་ཟློག ། ཆུ་འགགས་རྡེལ་ནད་འཁྲུ་བའི་ནད། །
ཆུ་ནད་ཐམས་ཅད་བསྒྱུར་དུ་གསོལ། ། ཁྱེད་ཀྱི་འཁོར་དུ་གཏོགས་པ་ཡི། ། ཀླུ་བདུད་ཀླུ་བཙན་མཚོ་སྨན་དང༌། ། ཆུ་གྲིར་ཤི་བའི་ཤི་འདྲེ་དང༌། ། མི་གཙང་བཙོག་ནལ་ལ་སོགས་པའི། ། ནད་དང་གནོད་པ་བསྒྱུར་དུ་གསོལ། ། བྱི་ཕག་ལོ་པའི་རང་སྐག་སྒྱུར། ། བྱ་སྤྲེལ་ལོ་པའི་འཆི་སྐག་སྒྱུར། ། རྟ་སྦྲུལ་ལོ་པའི་བདུན་ཟུར་སྒྱུར། ། དྲུག་འགྲམ་གཉིས་ཀྱི་སྐག་ཕྲན་དང༌། །
སེང་གེ་ཆུ་དོང་ལྷུང་བའི་སྐག ། བཟློག་པར་དཀའ་བའི་སྐག་ཆེན་སྒྱུར། ། རྒྱུ་སྦྱོར་ཡོན་གྱི་བདག་པོ་ཡི། ། སྲོག་ལུས་དབང་ཐང་ཀླུང་རྟ་རྣམས། ། མེ་ཡི་ཁམས་སུ་གྱུར་པ་ལ། ། ལོ་ཟླ་ཞག་དང་དུས་ཚོད་རྣམས། ། ཁམས་ཀྱི་དུས་ལ་བབ་པ་ཡིས། ། མེ་སྟག་ཆུ་རུ་ལྷུང་བའི་སྐག ། མེ་ཆུ་བརྡའ་གསོད་བྱེད་པ་སྒྱུར། ཨོཾ་ཁཾ་ཁཾ་ཧཱུྃ་ཕཊ།
ཆུའི་གནོད་པ་ཟློག་ཅིག ། བདུན་ཡན་བརྒྱ་སོགས་གལ་དང་བསྟུན་ཏེ་བཟླ་བར་བྱ། གིང༽ གིང༌། བཞུགས་ནི་བྱང་ཤར་མཚམས་ན་བཞུགས། ། གིང་གི་གཏོར་མ་འདི་བཞེས་ལ། ། ས་ཡི་གནོད་པ་བཟློག་པར་མཛོད། ཀྱཻ། ས་བདག་གིང་རི་ཁྱོད་ཀྱིས་ནི། ། གླུད་དང་གཏོར་མ་འདི་ཁྱེར་ལ། ། བདག་ཅག་རྣམས་ལ་ལོ་ཟླ་ཞག །
ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག ། ཨོཾ་བྷེ་ཏ་རི་སྭཱ་ཧཱ། ཨི་དམ་བྷ་ལིངྟ་ཁ་ཁ་ཁཱ་ཧི། བདུན། ཀྱཻ། ཉི་མ་བྱང་ཤར་ཕ་ཀི་ན། ། རུས་སྦལ་རྐང་པ་གཡས་པའི་སྟེང༌། ། རི་རྒྱལ་གླང་རུ་འདྲ་བའི་རྩེར། ། གཙུག་ལག་ཁང་བཟང་ཆེན་པོ་ནས། །
བྱོན་པའི་གིང་རི་སྒོམ་ཆེན་ནི། ། སྲིད་པའི་བུ་ཕོ་ཆེ་བ་སྟེ། ། རབ་བྱུང་ཆ་ལུགས་ཆོས་གོས་གསོལ། ། ཕྱག་ན་བཀའ་ཡི་པོ་ཏི་འཛིན། ། ཆིབས་སུ་གླང་ངེ་དམར་སེར་ཆེབས། ། རི་ཡི་གནོད་པ་བཟློག་པར་བྱེད། ། ཁྱེད་ལ་མཆོད་པ་འབུལ་བ་ནི། ། བཤོས་གདན་གྲུ་བཞི་གདན་ཐབས་སྟེང༌། ། བཤོས་བུ་ཁང་བཟང་སུམ་བརྩེགས་སྟེང༌། ། ཟུར་གསུམ་རྩེ་ལ་མར་གྱིས་བརྒྱན། །
ནོར་བུའི་ཏོག་འདྲ་གཡས་དང་གཡོན། ། ཟུར་གསུམ་གཉིས་ཀྱིས་བརྒྱན་པ་དང༌། ། དར་སེར་གྲོ་སོགས་འབྲུ་སྣ་དང༌། ། གསེར་དང་ར་གན་སེར་ཐིག་དང༌། ། ལྷམ་གཡས་དུམ་བུ་རྐང་གཡས་ཤ། ། རི་རྩེའི་རྡོ་དང་ལུང་གསུམ་ཆུ། ། ཁྱོད་ལ་མཐུན་པའི་རྫས་སུ་འབུལ། ། ཁྱེད་ཅག་མཉེས་ཤིང་ཚིམ་གྱུར་ཅིག ། རྒྱུ་སྦྱོར་ཡོན་གྱི་བདག་པོ་ཡི། ། གླང་བཤས་བན་དེའི་དུར་བསློགས་དང༌། །
བང་བ་བཤིགས་སམ་ཞིག་སར་སོང༌། ། རྩིག་ལས་བྱས་སམ་ས་ཕུག་བརྐོས། ། གསེར་གཡུ་རྡོ་དྲིལ་ཆ་ལང་ཉོས། ། འབྲུག་གི་ཟླ་བའི་ཚེས་གཅིག་ནས། ། བདུན་གྱི་བར་དུ་ཤར་ལྷོར་སོང༌། ། རྐང་གཡས་ཤ་ཟོས་ནེའུ་སིང་བསློགས། ། དེ་སོགས་ཁྱོད་ལ་འགལ་བའི་ལས། ། གང་བགྱིས་དེ་དག་མཐོལ་ལོ་བཤགས། ། ཁྱེད་ལ་དོ་བསྡོ་ཕོད་བཙུགས་མིན། ། ཡོན་བདག་བླུན་རྨོངས་འཁྲུལ་པས་བསྒྲིབས། །
ཁྱེད་ཀྱིས་བཟོད་པའི་དང་དུ་བཞེས། ། ཁྱེད་ཀྱི་གདུག་རྩུབ་ལས་བྱུང་བའི། ། ཤུ་ཐར་སྐྲང་འབུར་རྐང་གཡས་ན། ། ཞ་གྲུམ་ཆུ་སར་གྲུམ་བུ་མཛེ། ། བརྒྱལ་ནད་རྐང་ནད་ཕོ་མཆིན་ནད། ། ནོར་གྱི་བརྡུང་དང་མཁྲིས་ནད་སོགས། ། ནད་རྣམས་ཐམས་ཅད་བསྒྱུར་དུ་གསོལ། ། ལྕི་ཞིང་འཐིབ་དང་ཤུ་བ་སྐྲན། ། རེས་ཡང་རེས་ལྕི་ན་བ་སྒྱུར། ། རི་ལ་གནས་པའི་ལྷ་འདྲེ་དང༌། །
མཚན་ངན་རྒུར་པོས་གླུད་འདི་ལོངས། ། ཁྱེད་ཀྱི་འཁོར་དུ་གཏོགས་པ་ཡི། ། གནམ་ཐེལ་དང་ནི་རྒྱལ་པོ་དང༌། ། མོ་གདོན་གྲི་བོ་གྲི་མོ་དང༌། ། ས་གཉན་ཤིང་གཉན་གནས་པའི་འདྲེ། ། བསེ་རག་ལྟོགས་འགོང་དབུལ་སྲི་རྣམས། ། ཐམས་ཅད་བཟློག་ཅིང་བསྒྱུར་དུ་གསོལ། ། ནེའུ་སིང་སྔོ་དུས་རྩུབ་པ་སྒྱུར། ། གླང་ལུག་ལོ་པའི་རང་སྐག་སྒྱུར། ། མཚམས་བཞི་ལོ་པའི་ན་སྐག་སྒྱུར། །
བྱ་སྤྲེལ་ལོ་པའི་དུར་སྐག་སྒྱུར། ། ལུག་ལོ་པ་ཡི་བདུན་ཟུར་སྒྱུར། ། བསྒྱུར་ཞིང་བཟློག་པའི་ཕྲིན་ལས་མཛོད། ། ཨོཾ་གིང་རི་ཧཱུྃ་ཕཊ། རིའི་གནོད་པ་བཟློག་ཅིག ། བདུན་ཡན་བརྒྱ་སོགས་གལ་དང་བསྟུན། ཟིན༽ ཟིན། ཤར་གྱི་ཕྱོགས་ནས་འདིར་གཤེགས་ལ། ། ཟིན་གྱི་གཏོར་མ་འདི་བཞེས་ལ། ། ཤིང་གི་ལོ་དགྲ་བཟློག་པར་མཛོད།
ཀྱཻ། ཟིན་ཞེས་བུ་མོ་ལྗང་གུ་ཁྱོད། ། གླུད་དང་གཏོར་མ་འདི་ཁྱེར་ལ། ། བདག་ཅག་ཡོན་མཆོད་འཁོར་བཅས་ལ། ། ལོ་སྐག་ཟླ་སྐག་ཞག་སྐག་དང༌། ། ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག ། ཨོཾ་ལྷད་ལྷད་ཟིན་སྭཱ་ཧཱ། ཟིན་ཟེཾ་ཕཊ། ཨི་དམ་བ་ལིངྟ་ཁ་ཁ་ཁཱ་ཧི།
བདུན། ཀྱཻ། ཉི་མ་ཤར་ཕྱོགས་ཕ་ཀི་ན། ། རུས་སྦལ་རྩིབ་ལོགས་གཡས་པ་ན། ། དཔག་བསམ་ཤིང་གི་ནགས་ཚལ་དབུས། ། འབྱུང་བ་ཤིང་གི་མཁར་ནང་ནས། ། བྱོན་པའི་ཟིན་མ་ལྗང་མོ་ནི། ། སྲིད་པའི་བུ་མོ་འབྲིང་བ་སྟེ། ། དར་ལྗང་ན་བཟའ་གསེར་གཡུས་བརྒྱན། ། ཆིབས་སུ་བོང་བུ་ལྗང་སྔོན་ཆིབས། །
ཕྱག་གཉིས་གཅུས་ཏེ་ཤིང་ལོ་འཛིན། ། ཤིང་གི་གནོད་པ་བཟློག་པར་བྱེད། ། ཤིང་ལ་གནས་པའི་ལྷ་འདྲེས་བསྐོར། ། ཁྱོད་ལ་མཆོད་པ་འབུལ་བ་ནི། ། བཤོས་བུ་ཟླུམ་པོ་སྐེ་རིང་ལ། ། ལྟོ་བ་ཁ་ཤོའི་ཁ་འདྲ་བྲུས། ། མར་རྒྱན་གྲུ་བཞི་གཉིས་བསྒྲིག་སྟེང༌། ། ནོར་བུའི་ཏོག་འདྲ་བཞག་པ་དང༌། ། ཤིང་རྩི་སྐེད་རགས་དུམ་བུ་དང༌། ། དར་ལྗང་གཡུ་ཤུན་དུམ་བུ་དང༌། །
འབྲུ་སྣ་ལ་སོགས་མཐུན་རྫས་འབུལ། ། ཁྱེད་ཅག་མཉེས་ཤིང་ཚིམ་གྱུར་ཅིག ། ཡོན་བདག་མ་ཤེས་འཁྲུལ་དབང་གིས། ། བོང་བུ་གཅན་གཟན་ལྤགས་པ་ཉོས། ། ཤིང་གཉན་བཅད་དང་བཅད་སར་སོང༌། ། བག་སྣར་བསྡད་དང་ཤིང་སྤྱད་བླངས། ། ཤིང་བཟོས་ལག་ཆ་ཤིང་ཆ་ཉོས། ། མནའ་གཉན་བསྐྱལ་ལེན་བྱས་པ་དང༌། ། དམངས་པོས་སྟོན་མོ་བྱེད་སར་སོང༌། ། སྤྲེལ་གྱི་ཟླ་བའི་ཚེས་གཅིག་ནས། །
བདུན་གྱི་བར་དུ་ནུབ་ཏུ་སོང༌། ། རི་བོང་བསད་དང་རི་ཤ་ཟོས། ། དེ་སོགས་ཐུགས་དང་འགལ་བའི་ལས། ། གང་བགྱིས་དེ་དག་མཐོལ་ལོ་བཤགས། ། མི་ཤེས་འཁྲུལ་པའི་དབང་གིས་བྱུང༌། ། ཁྱེད་ཀྱིས་བཟོད་པ་དང་དུ་བཞེས། ། ཁྱེད་ཀྱི་གདུག་རྩུབ་ལས་བྱུང་བའི། ། ནད་དང་གནོད་པ་བསྒྱུར་དུ་གསོལ། ། རྩ་རྒྱུད་ནད་རྣམས་བསྒྱུར་དུ་གསོལ། ། གཟེར་ཐབས་ནད་རྣམས་བསྒྱུར་དུ་གསོལ། །
རྩིབ་ལོགས་དང་ནི་ཕོ་བ་ཡི། ། གཡས་གཡོན་ཕྱེད་ཕྱེད་ན་བ་སྒྱུར། ། འགགས་ནད་འགགས་གྲི་བསྒྱུར་དུ་གསོལ། ། མཆིན་མཁྲིས་ནད་རྣམས་བསྒྱུར་དུ་གསོལ། ། དམེ་ཕོ་ཟིན་མ་གཏོ་འདི་ལོང༌། ། སྟག་མའི་ལོ་མ་ཁ་འབུས་དུས། ། རྩུབ་པའི་སྐག་རྣམས་བསྒྱུར་དུ་གསོལ། ། ཁྱོད་ཀྱི་འཁོར་དུ་གཏོགས་པ་ཡི། ། རྐང་གཅིག་ཤིང་ལ་གནས་པའི་གཉན། ། ཀླུ་བདུད་ཀླུ་བཙན་གྲི་བཙན་དང༌། །
འགོང་པོ་གྲི་བོ་བསྡོང་བ་ཡི། ། གནོད་པ་ཐམས་ཅད་བསྒྱུར་དུ་གསོལ། ། སྟག་ཡོས་ལོ་པའི་རང་སྐག་སྒྱུར། ། བྱི་ཕག་ལོ་པའི་འཆི་སྐག་སྒྱུར། ། བྱ་སྤྲེལ་ལོ་པའི་བདུན་ཟུར་དང༌། ། དྲུག་འགྲམ་སྐག་རྣམས་བསྒྱུར་དུ་གསོལ། ། མཚམས་བཞི་ལོ་པའི་འཆི་སྐག་དང༌། ། འཇིགས་སུ་རུང་བའི་དགྲ་སྐག་སྒྱུར། ། སྲོག་ལུས་དབང་ཐང་སྲུང་རྟ་རྣམས། ། ས་ཁམས་ས་ཡི་ཡོན་བདག་ལ། །
ལོ་ཟླ་ཞག་དང་དུས་ཚོད་ཀྱི། ། ཤིང་དགྲ་དར་བའི་སྐག་སྒྱུར་ཅིག ། ཨོཾ་ཟིན་སྭཱ་ཧཱ། ཤིང་གི་གནོད་པ་ཟློག་ཅིག ། བདུན་ཡན་བརྒྱ་སོགས་གལ་དང་བསྟུན། ཟོན༽ ཟོན། རླུང་སྨྱོན་ནང་ན་བཞུགས་པ་ཡི། ། ཤར་ལྷོའི་ཕྱོགས་ནས་འདི་རུ་གཤེགས། ། ས་ཡི་གནོད་པ་བཟློག་པར་མཛོད། ཀྱཻ།
ས་བདག་བུ་མོ་ཟོན་མ་ཁྱོད། ། གླུད་དང་གཏོར་མ་འདི་ཁྱེར་ལ། ། བདག་དང་ཡོན་བདག་འཁོར་བཅས་ལ། ། ལོ་སྐག་ཟླ་སྐག་ཞག་སྐག་དང༌། ། ཟ་མའི་སྐག་རྣམས་ཐམས་ཅད་ལས། ། ཐར་བའི་ཕྲིན་ལས་ད་མཛོད་ཅིག ། ཨོཾ་སེ་ཏ་ལི་ས་ལུགས་ཕཊ་སྭཱ་ཧཱ། ཨི་དམ་བ་ལིངྟ་ཁ་ཁ་ཁཱ་ཧི། བདུན། ཀྱཻ།
ཉི་མ་ཤར་ལྷོ་མཚམས་ཤེད་ནས། ། རུས་སྦལ་ལག་པ་གཡས་པ་ན། ། རླུང་ནག་འཚུབ་མའི་ནང་ཤེད་ནས། ། བྱོན་པའི་བུད་མེད་སེར་མོ་ནི། ། སྲིད་པའི་ལྕམ་མོ་ཆེ་བ་སྟེ། ། དར་སེར་ན་བཟའ་རིན་ཆེན་བརྒྱན། ། ཆིབས་སུ་མཛོ་རྒན་བྲེ་སེར་ཞོན། ། ལག་ན་རླུང་གི་རྐྱལ་པ་ཐོགས། ། རླུང་གི་བུ་ཡུག་འཛིན་མཛད་མ། ། རླུང་གི་གནོད་པ་བཟློག་པར་བྱེད། །
ཁྱོད་ལ་མཆོད་པ་འབུལ་བ་ནི། ། བཤོས་བུ་ཟུར་གསུམ་རྐེད་པ་ནས། ། འཕྲད་དུ་གྲུ་བཞི་གཉིས་བརྩེགས་བྲུས། ། རྩེ་ལ་མར་གྱིས་རླུང་རིས་བརྒྱན། ། ལག་གཡས་ཤ་དང་ཕུ་དུང་གཡས། ། ཟར་མ་ལ་སོགས་འབྲུ་སྣ་དང༌། ། དར་སེར་དར་ལྗང་རླུང་རིས་འབུལ། ། ཁྱེད་ཅག་མཉེས་ཤིང་ཚིམ་གྱུར་ཅིག ། ཡོན་བདག་མ་ཤེས་དབང་གྱུར་པས། ། ལྷབ་ཁ་བ་དང་སྨྱོན་མ་བོས། །
མཛེ་ཤ་ལག་གཡས་ཤ་ཟོས་དང༌། ། དར་ཟབ་རན་ཐག་ཉོས་པ་དང༌། ། སྔགས་པ་བག་མའི་ལག་ཟས་ཟོས། ། བག་སྣ་སྐྱེས་སྣ་བོན་པོ་བརྟེན། ། དངུལ་ཆ་མཛོ་དྲིལ་སྒ་ཆ་ཉོས། ། མྱ་ངན་ངུ་འབོད་བྱེད་སར་ཕྱིན། ། བུད་མེད་དར་མའི་དུར་སློགས་དང༌། ། རྔ་བྲན་རྔ་མ་མཛོ་ཉོས་དང༌། ། ལྷ་ཁང་རྙིང་པའི་ནང་དུ་ཕྱིན། ། མནའ་གཉེན་བསྐྱེལ་ལེན་བྱེད་སར་ཕྱིན། །
རན་ཐག་བཙུག་པའི་ས་རུ་ཕྱིན། ། དེ་སོགས་ཐུགས་དང་འགལ་བའི་ལས། ། གང་བགྱིས་དེ་དག་མཐོལ་ལོ་བཤགས། ། ཁྱོད་ལ་བསྡོ་བ་མ་ཡིན་ཏེ། ། མ་ཤེས་འཁྲུལ་པའི་དབང་གིས་བྱུང༌། ། ཁྱེད་ཀྱིས་བཟོད་པའི་དང་དུ་བཞེས། ། ཁྱེད་ཀྱི་གདུག་རྩུབ་ལས་བྱུང་བའི། ། ནད་གདོན་རྐྱེན་ངན་བསྒྱུར་དུ་གསོལ། ། སྨྱོ་འབོག་ལྷབ་ཆོལ་བསྒྱུར་དུ་གསོལ། ། བརྒྱལ་ནད་སྙིང་རླུང་བསྒྱུར་དུ་གསོལ། །
རླུང་ནད་མགོ་འཁོར་བསྒྱུར་དུ་གསོལ། ། ཤེས་པ་འཕྱོ་ཞིང་སྙིང་མི་དགའ། ། ལག་པ་གཡས་གཡོན་ན་བ་བསྒྱུར། ། གཡང་ཉམས་ནོར་སྒོ་བྱེ་བ་བསྒྱུར། ། རླུང་ལ་གནས་པའི་ལྷ་འདྲེ་དང༌། ། སྨྱོན་པ་མཛེ་ཕོས་གླུད་འདི་ལོངས། ། སྦུར་མ་གནམ་ལ་གཡེང་བའི་དུས། ། རྩུབ་པའི་སྐག་རྣམས་བསྒྱུར་དུ་གསོལ། ། ཁྱོད་ཀྱི་འཁོར་དུ་གཏོགས་པའི་གདོན། ། མ་མོ་ཀླུ་བདུད་རྒྱལ་འགོང་དང༌། །
བུད་མེད་སྨྱོ་ནས་རིར་ཤི་བའི། ། ཡུལ་འདྲེ་གྲི་བོ་གྲི་མོ་ཡི། ། གནོད་པ་ཐམས་ཅད་བསྒྱུར་དུ་གསོལ། ། འབྲུག་ལོ་པ་ཡི་རང་སྐག་སྒྱུར། ། སྟག་ཡོས་ལོ་པའི་ན་སྐག་སྒྱུར། ། ཁྱི་ལོ་པ་ཡི་བདུན་ཟུར་སྒྱུར། ། མཚམས་བཞི་ལོ་པའི་དུར་སྐག་སྒྱུར། ། བྱི་ཕག་ལོ་པའི་དུར་གྱི་སྐག ། བཟློག་པར་དཀའ་བའི་སྐག་ཆེན་སྒྱུར། ། ཨོཾ་ཟོན་ཡཾ་ཧཱུྃ་ཕཊ།
རླུང་གི་གནོད་པ་བཟློག་ཅིག ། བདུན་ནམ་བརྒྱ་སོགས་གལ་དང་བསྟུན། དེ་ནས་ལོ་བསྐོར་བཅུ་གཉིས་སྐག་བཟློག་ནི། གཏོ་ཆེན་གཏོ་ཕྲན་ཀུན་ལ་སྦྱར། ཧཱུྃ། དག་པ་མཛད་པ་བཅུ་གཉིས་ཏེ། ། མ་དག་རྟེན་འབྲེལ་བཅུ་གཉིས་ནི། ། ལོ་བསྐོར་བཅུ་གཉིས་གཟུགས་སུ་ཤར། ། ལུས་དང་དབང་ཐང་ཁྱད་པར་གྱིས། ། དེ་ལ་ལོ་རྒན་དྲུག་ཅུར་ཕྱེ། །
ལོ་ཟླ་ཞག་དུས་ཀུན་ལ་འཁོར། ། ང་རྒྱལ་མི་ཡི་ལུས་པོ་ལ། ། གཏི་མུག་དུད་འགྲོའི་མགོ་བོ་ཅན། ། བྱི་བ་གླང་སྟག་ཡོས་འབྲུག་སྦྲུལ། ། རྟ་ལུག་སྤྲེལ་བྱ་ཁྱི་ཕག་མགོ ། འདོད་ཆགས་བྱ་ཡི་གཤོག་པ་གདེང༌། ། ཞེ་སྡང་སྦྲུལ་མཇུག་སྐེད་ལ་དཀྲིས། ། ཕྲག་དོག་ཁྱུང་སྡེར་ཐལ་མོ་སྦྱར། ། རང་རང་ལོ་པའི་ལྷ་དང་དཔལ། ། བདུན་ཟུར་ལོ་པའི་གཤེད་དང་བདུད། །
ལྷ་ཡང་ཡིན་ལ་འདྲེ་ཡང་ཡིན། ། ཕན་གནོད་དབྱེ་བ་ཅི་ཡང་བྱེད། ། ས་ཡི་ཕྱོགས་མཚམས་ཀུན་ཏུ་གནས། ། དེ་ཕྱིར་ས་བདག་ལྷ་འདྲེའི་རིགས། ། ཁྱེད་ལ་མཆོད་པ་འབུལ་བ་ནི། ། རིན་ཆེན་འབྲུ་ཡི་བཤོས་བུ་འདི། ། བཤོས་བུ་གཉིས་བསྒྲིགས་བྱས་པ་ནི། ། ལྷ་འདྲེ་གཉིས་ཀ་ཡིན་པའི་རྟགས། ། རྩེ་གཅིག་གྱེན་ལ་ཕྱོགས་པ་ནི། ། རང་རང་ལོ་པའི་ལྷ་ཡིན་རྟགས། །
དེ་ལ་མར་གྱིས་བྱུག་པ་ནི། ། ལྷ་ཞལ་དུང་བས་དཀར་བའི་རྟགས། ། རྩེ་གཅིག་ཐུར་དུ་འགུགས་པ་ནི། ། བདུན་ཟུར་ལོ་པའི་བདུད་ཡིན་རྟགས། ། བར་དུ་རིལ་བུ་བཞག་པ་ནི། ། ལྷ་བདུད་གཉིས་ཀ་ཚིམ་པའི་རྟགས། ། བཤོས་བུ་རི་རྒྱལ་ལྷུན་པོ་ཙམ། ། རོ་བརྒྱ་ནུས་པ་སྟོང་དང་ལྡན། ། ལོ་ལྷ་བཅུ་གཉིས་རྣམས་ལ་འབུལ། ། མཉེས་ཤིང་རབ་ཏུ་ཚིམ་གྱུར་ནས། །
བདག་དང་རྒྱུ་སྦྱོར་ཡོན་བདག་ལ། ། རང་རང་ལོ་པའི་ལྷ་མཛོད་ཅིག ། ཚེ་བསྲིང་དཔལ་བསྐྱེད་བསོད་ནམས་སྤེལ། ། བདུན་ཟུར་ལོ་པའི་མི་ཡོད་ཀྱང༌། ། གཤེད་དང་བདུད་དུ་མ་འབེབ་པར། ། བྱམས་པའི་སེམས་དང་ལྡན་པར་མཛོད། ། སྐོར་ཆེན་དྲུག་ཅུ་ཐམ་པ་དང༌། ། ལོ་ཡི་རྒྱལ་པོ་བཅུ་གཉིས་ལ། ། བྱུང་བའི་སྐག་རྣམས་བསྒྱུར་དུ་གསོལ། ། གཅིག་པ་རང་སྐག་བསྒྱུར་དུ་གསོལ། །
གཉིས་པ་ཕྱེད་སྐྱིལ་བསྒྱུར་དུ་གསོལ། ། གསུམ་པ་ཟུར་གསུམ་བསྒྱུར་དུ་གསོལ། ། བཞི་པ་བཞི་གཤེད་བསྒྱུར་དུ་གསོལ། ། ལྔ་པ་བྱེ་བྲལ་བསྒྱུར་དུ་གསོལ། ། དྲུག་པ་དྲུག་འགྲམ་བསྒྱུར་དུ་གསོལ། ། བདུན་པ་བདུན་ཟུར་བསྒྱུར་དུ་གསོལ། ། བརྒྱད་པ་དུར་སྒོ་བསྒྱུར་དུ་གསོལ། ། དགུ་པ་དགུ་མིག་བསྒྱུར་དུ་གསོལ། ། བརྡའ་ཐན་སུམ་ཅུའི་གནོད་པ་སྒྱུར། ། ལོ་ཡི་སྐག་རྣམས་ཐམས་ཅད་སྒྱུར། །
བྱི་བ་དང་བྱི་བ་ལོ་པའི་སྐག་སྒྱུར་ཅིག ། ཨོཾ་ཅི་ཅི་སྭཱ་ཧཱ། གླང་ལོ་དང་གླང་ལོ་པའི་སྐག་སྒྱུར་ཅིག ། ཨོཾ་ཉ་ཅི་སྭཱ་ཧཱ། སྟག་ལོ་དང་སྟག་ལོ་པའི་སྐག་སྒྱུར་ཅིག ། ཨོཾ་སྭ་ཅི་སྭཱ་ཧཱ། ཡོས་ལོ་དང་ཡོས་ལོ་པའི་སྐག་སྒྱུར་ཅིག ། ཨོཾ་ཞ་ཅི་སྭཱ་ཧཱ། འབྲུག་ལོ་དང་འབྲུག་ལོ་པའི་སྐག་སྒྱུར་ཅིག ། ཨོཾ་ང་ཅི་སྭཱ་ཧཱ།
སྦྲུལ་ལོ་དང་སྦྲུལ་ལོ་པའི་སྐག་སྒྱུར་ཅིག ། ཨོཾ་དུ་ཅི་སྭཱ་ཧཱ། རྟ་ལོ་དང་རྟ་ལོ་པའི་སྐག་སྒྱུར་ཅིག ། ཨོཾ་བི་ཅི་སྭཱ་ཧཱ། ལུག་ལོ་དང་ལུག་ལོ་པའི་སྐག་སྒྱུར་ཅིག ། ཨོཾ་ད་ཉ་སྭཱ་ཧཱ། སྤྲེལ་ལོ་དང་སྤྲེལ་ལོ་པའི་སྐག་སྒྱུར་ཅིག ། ཨོཾ་ག་ཉ་སྭཱ་ཧཱ། བྱ་ལོ་དང་བྱ་ལོ་པའི་སྐག་སྒྱུར་ཅིག ། ཨོཾ་ཀྱུ་ཉ་སྭཱ་ཧཱ།
ཁྱི་ལོ་དང་ཁྱི་ལོ་པའི་སྐག་སྒྱུར་ཅིག ། ཨོཾ་ཅི་ཅི་ཉ་སྭཱ་ཧཱ། ཕག་ལོ་དང་ཕག་ལོ་པའི་སྐག་སྒྱུར་ཅིག ། ཨོཾ་ཅི་ན་སྭཱ་ཧཱ། ཧཱུྃ། ལོ་ལྷ་ལོ་སྐོར་བཅུ་གཉིས་ཏེ། ། ཟླ་བ་ཞག་དང་དུས་ཚོད་ལ། ། འཁོར་ཞིང་སོ་སོའི་དུས་བབ་ཚེ། ། ཡོན་བདག་མ་ཤེས་འཁྲུལ་དབང་གིས། ། གླང་གི་ཟླ་བར་གླང་བཤས་དང༌། །
འབྲུག་གི་ཟླ་བར་གྱང་བརྡུང་སོགས། ། ཟླ་བདག་ཐུགས་དང་གང་འགལ་བ། ། བྱི་བའི་ཉི་མར་སྦྲ་ཚེམས་དང༌། ། སྟག་གི་ཉི་མར་ལྷ་གསོལ་དང༌། ། ཞག་བདག་ཐུགས་དང་འགལ་བ་དང༌། ། ལོ་ལྷའི་ཕྱོགས་སུ་གླུད་འཕང་སོགས། ། དུས་ཚོད་ཐུགས་དང་འགལ་བ་བཤགས། ། ཁྱེད་ཀྱིས་བཟོད་པ་དང་དུ་བཞེས། ། ཟླ་བ་ཞག་དང་དུས་ཚོད་ཀྱི། ། རང་སྐག་གནོད་པ་བསྒྱུར་དུ་གསོལ། །
བདུན་ཟུར་གནོད་པ་བསྒྱུར་དུ་གསོལ། ། དྲུག་འགྲམ་གནོད་པ་བསྒྱུར་དུ་གསོལ། ། རྒུད་པ་ན་བ་ཤི་བ་དང༌། ། དུར་ཞུག་གནོད་པ་བསྒྱུར་དུ་གསོལ། ། བདག་དང་རྒྱུ་སྦྱོར་ཡོན་བདག་གི ། སྲོག་ལུས་དབང་ཐང་ཀླུང་རྟ་རྣམས། ། དགྲ་དང་འཕྲད་པའི་གནོད་པ་སྒྱུར། ། རབ་ཆད་ཟླ་བ་ཕུང་ཟླ་དང༌། ། ཟླ་བ་ནག་པོའི་གནོད་པ་སྒྱུར། ། ཞག་ནག་དབུལ་ཉི་ཉི་ནག་སོགས། །
ཞག་གི་གནོད་པ་བསྒྱུར་དུ་གསོལ། ། ཁྲ་ཚ་ཟིན་ཕུང་ལ་སོགས་པ། ། དུས་ཚོད་གནོད་པ་བསྒྱུར་དུ་གསོལ། ། སྟག་གི་ཟླ་བ་དང་ཞག་དུས་ཀྱི་སྐག་བསྒྱུར་ཅིག ། ཨོཾ་སྟཾ་སྭཱ་ཧཱ། ཡོས་ཀྱི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་ཡཾ་སྭཱ་ཧཱ། འབྲུག་གི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་འཾ་སྭཱ་ཧཱ། སྦྲུལ་གྱི་ཟླ་བ་དང་ཞག་དུས་ཀྱི་སྐག་སྒྱུར་ཅིག །
ཨོཾ་སྦཾ་སྭཱ་ཧཱ། རྟའི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་རྟཾ་སྭཱ་ཧཱ། ལུག་གི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་ལཾ་སྭཱ་ཧཱ། སྤྲེལ་གྱི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་ཡཾ་སྭཱ་ཧཱ། བྱའི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་བཾ་སྭཱ་ཧཱ། ཁྱིའི་ཟླ་བ་དང་ཞག་དུས་ཀྱི་སྐག་སྒྱུར་ཅིག །
ཨོཾ་ཁཾ་སྭཱ་ཧཱ། ཕག་གི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་ཕཾ་སྭཱ་ཧཱ། བྱི་བའི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་བྱཾ་སྭཱ་ཧཱ། གླང་གི་ཟླ་བ་དང་ཞག་དུས་ཀྱི་སྐག་སྒྱུར་ཅིག ། ཨོཾ་གཾ་སྭཱ་ཧཱ། ཧཱུྃ། འཇིག་རྟེན་སྲིད་པའི་ཞིང་ཁམས་ནས། ། ལྟོས་ཏེ་བཞག་པའི་རྟེན་འབྲེལ་གྱི། །
ཉིན་མོ་སྲིད་ན་མཚན་མོ་སྲིད། ། དཀར་པོ་སྲིད་ན་ནག་པོ་སྲིད། ། ལྷ་གཅིག་སྲིད་ན་འདྲེ་གཅིག་སྲིད། ། ལོ་ལྷ་ལོ་སྐོར་བཅུ་གཉིས་དང༌། ། མཉམ་དུ་ལོ་བདུད་བཅུ་གཉིས་སྲིད། ། ལོ་བདུད་བཅུ་གཉིས་ལ་སོགས་པའི། ། བདག་དང་ཡོན་གྱི་བདག་པོ་ལ། ། གནོད་ཅིང་འཚེ་བར་བྱེད་པ་ཡི། ། གདོན་བགེགས་ལོག་འདྲེན་ཐམས་ཅད་དང༌། ། ལན་ཆགས་བདག་པོ་ཐམས་ཅད་ལ། །
མི་བས་དགའ་བའི་གླུད་འདི་ལོངས། ། མི་ཞེས་བྱ་བ་ངན་པ་ཡིན། ། གཅིན་སྟུག་སྣབས་ལུད་ལ་སོགས་པ། ། མི་གཙང་རྫས་ཀྱི་རྐྱལ་པ་སྟེ། ། ཁྱི་ལུད་དར་གྱིས་བཏུམས་པ་འདྲ། ། འབྲུ་མཆོག་ངར་གྱི་མི་བོ་ཆེ། ། སྔགས་དང་ཕྱག་རྒྱས་བྱིན་གྱིས་བརླབས། ། མིག་གཉིས་ལྟ་སྟངས་ཧྲིགས་སེ་ཧྲིག ། ལག་གཉིས་གར་སྟབས་ཁྱུགས་སེ་ཁྱུག ། རྐང་པ་འགྲོ་མཁས་ལྡེམས་སེ་ལྡེམ། །
ཕུང་ཁམས་སྐྱེ་མཆེད་ཡོངས་སུ་རྫོགས། ། རྐྱེན་ངན་བཟློག་པའི་དཔའ་ངར་ཅན། ། རྟེན་འབྲེལ་རྫས་ལས་གྲུབ་པའི་མི། ། དེ་ཕྱིར་ངར་མི་ཞེས་སུ་གྲགས། ། གཅིག་ལས་བྱེ་བ་དུང་ཕྱུར་འཕྲོ། ། ལྷ་འདྲེ་ཐམས་ཅད་གར་འགྲོ་བའི། ། གཡོག་གི་ཚུལ་དུ་ཉི་ལི་ལི། ། མགྲོན་རྣམས་ཀུན་གྱི་སྤྱན་ལམ་དུ། ། མ་ཡི་སྔོན་ནས་བུ་སྡུག་འདྲ། ། མི་བས་དགའ་བའི་གླུད་འདི་འབུལ། །
ལོ་བདུད་བཅུ་གཉིས་ལ་སོགས་པའི། ། ལན་ཆགས་བདག་པོ་ཐམས་ཅད་ལ། ། ཚེ་སྐྱིན་སྲོག་གླུད་འདི་འབུལ་ལོ། ། ཐམས་ཅད་མཉེས་ཤིང་ཚིམ་གྱུར་ཅིག ། བཅོམ་ལྡན་འདས་ཀྱི་བྱིན་བརླབས་པའི། ། ཡོན་བདག་དྲི་གླུད་ཆངས་བུ་འདི། ། ལུས་ལ་དྲུད་པའི་དྲི་མ་ཡིན། ། ལྷན་ཅིག་སྐྱེས་པའི་འདྲེ་བདུད་ཚིམས། ། གཤོང་དྲུག་རིགས་དྲུག་མགྲོན་རྣམས་ཚིམས། ། འབུར་ལྔ་འདོད་ཡོན་ལྔ་དང་ལྡན། །
འབུར་ཆུང་བཅུ་གཉིས་ལྡན་པ་ནི། ། ལོ་བདུད་བཅུ་གཉིས་ཚིམས་པར་བྱེད། ། འབྲུ་སྣ་ཤེལ་ཚིག་དཀར་ནག་དང༌། ། ཤ་དུམ་མཐེབ་ཀྱུ་ལ་སོགས་པ། ། ལོ་བདུད་བཅུ་གཉིས་གཙོར་བྱས་པའི། ། ལན་ཆགས་བདག་པོ་ཀུན་ལ་འབུལ། ། མགུ་ཚིམ་ཡི་རང་ལྡན་གྱུར་ཅིག ། བདུད་པོ་རེ་སྡེ་མགོ་ཉག་ལ། ། གླུད་དང་གཏོར་མ་འདི་འབུལ་ལོ། ། ཡོན་བདག་བྱི་བའི་ལོ་པ་ལ། །
ན་འདྲེ་ཤི་རྐྱེན་མ་བྱེད་ཅིག ། བདུད་པོ་ཤན་པ་གྲི་ཐོགས་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་གླང་གི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་ཁ་ལ་གྲི་གཡུག་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་སྟག་གི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་མི་ཤེལ་རྩོམ་པ་ལ། །
གླུད་དང་ཆངས་བུ་འདི་འབུལ་ལོ། ། ཡོན་བདག་ཡོས་ཀྱི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་ཁྲོ་རྒྱལ་ཆེན་པོ་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་འབྲུག་གི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་གཏུམ་པོ་ལག་རིང་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་སྦྲུལ་གྱི་ལོ་པ་ལ། །
ན་འདྲེ་ཤི་རྐྱེན་མ་བྱེད་ཅིག ། བདུད་པོ་འགྲོ་བ་བང་མགྱོགས་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་རྟ་ཡི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་གནམ་ཐོག་རྩལ་པོ་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་ལུག་གི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་ངམ་རྗེ་རྩལ་པོ་ལ། །
གླུད་དང་ཆངས་བུ་འདི་འབུལ་ལོ། ། ཡོན་བདག་སྤྲེལ་གྱི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་ལྟ་བ་མིག་རྣོ་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་བྱ་ཡི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། བདུད་པོ་ཉན་པ་རྣ་གསང་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་ཁྱི་ཡི་ལོ་པ་ལ། །
ན་འདྲེ་ཤི་རྐྱེན་མ་བྱེད་ཅིག ། བདུད་པོ་སྣོམ་པའི་དྲི་ཚོར་ལ། ། གླུད་དང་ཆངས་བུ་འདི་འབུལ་ལོ། ། ཡོན་བདག་ཕག་གི་ལོ་པ་ལ། ། ན་འདྲེ་ཤི་རྐྱེན་མ་བྱེད་ཅིག ། རྒྱུ་རྐྱེན་འབྲས་བུ་ཆུད་མ་གསན། ། རྟེན་འབྲེལ་བདེན་པའི་དོན་མ་བསླུ། ། ཆོས་ཉིད་བདེན་པའི་བཀའ་མ་བཅག ། བཅོལ་བའི་ཕྲིན་ལས་གྲུབ་པར་མཛོད། ། ཤིང་རིས་ནམ་མཁའ་སོགས་མེད་ན་འདི་མན་མ་འདོན་ཀྱང་ཆོག །
མེད་ཀྱང་ཡིད་ཀྱིས་སྤྲུལ་ནས་བཏོན་ཀྱང་རུང༌། ཧཱུྃ། ལོ་ཟླ་ཞག་དུས་བདག་པོ་དང༌། ། ལོ་བདུད་ལོ་གཤེད་བཅུ་གཉིས་དང༌། ། ལན་ཆགས་བདག་པོ་ཐམས་ཅད་ལ། ། མཐུན་པའི་མདོས་རྫས་འབུལ་བ་ནི། ། མདའ་བཀྲ་སྐྱེས་པ་སྟག་ཆས་ཅན། ། གཅིག་ལ་བརྒྱ་སྟོང་དུ་མ་འཕྲོས། ། སྐྱེས་པ་ཕོ་ཡི་གླུད་དུ་འབུལ། ། འཕང་བཀྲ་མོ་བཙུན་གསེར་གཡུས་བརྒྱན། །
གཅིག་ལ་བརྒྱ་སྟོང་དུ་མ་འཕྲོ། ། ཟ་མ་མོ་ཡི་གླུད་དུ་འབུལ། ། ཤིང་རིས་འཇའ་ཚོན་འོད་དུ་འབར། ། རང་རང་སྤར་ཁའི་ཕྱག་རྒྱ་གསལ། ། ཡུལ་དང་མཁར་གྱི་གླུད་དུ་འབུལ། ། ནམ་ནི་ཕྱི་ཡི་ཡུལ་ཡིན་ལ། ། མཁའ་ནི་ནང་གི་སེམས་ཡིན་པས། ། གཉིས་མེད་མཚོན་པའི་ནམ་མཁའ་འདི། ། སྟོང་པ་སེམས་ཀྱི་གླུད་དུ་འབུལ། ། ཤེལ་ཚིག་ཁྲི་དཀར་སྟོང་ནག་འདི། །
རྟ་བརྒྱ་གནག་སྟོང་བལ་ལུག་ཁྲི། ། སྔགས་དང་ཕྱག་རྒྱས་བྱིན་གྱིས་བརླབས། ། རྟ་ཕྱུགས་རྣམས་ཀྱི་གླུད་དུ་འབུལ། ། མི་ནད་ནོར་ནད་བསྒྱུར་དུ་གསོལ། ། བཅོལ་བའི་ཕྲིན་ལས་འགྲུབ་པར་མཛོད། ། དེ་ནས་སྤྱི་གཏོ་བཅའ་ན་འདི་ཉིད་འདོན། ། གེལ་གཏོ་ལ་འདི་མི་དགོས་སོ། ཧཱུྃ། དང་པོ་ཆོས་ཉིད་སྟོང་པ་ལས། ། རླུང་མེ་ས་ཆུ་རིམ་བཞིན་སྲིད། །
འབྱུང་བ་གཅིག་ལས་གཅིག་འབྱུང་ཕྱིར། ། འབྱུང་བ་ཞེས་སུ་གྲགས་པ་ཡིན། ། ཕྱི་ལྟར་ས་ཆུ་མེ་རླུང་མཁའ། ། ནང་ལྟར་ཤ་ཁྲག་དྲོད་དབུགས་སེམས། ། གསང་བ་དུག་ལྔ་ཡེ་ཤེས་ལྔ། ། འཁོར་འདས་ཐམས་ཅད་དེ་ལས་གྲུབ། ། འབྱུང་བའི་དར་རྒུད་འཕེལ་འགྲིབ་དང༌། ། ཕྱི་ཡི་འཇིག་རྟེན་ཆགས་འཇིག་དང༌། ། ནང་གི་སེམས་ཅན་སྐྱེ་འཆི་དང༌། ། བདེ་སྡུག་ཐམས་ཅད་དེ་ལས་བྱུང༌། །
དེ་ཡི་ལེགས་ཉེས་ཤེས་པའི་ཕྱིར། ། རྒྱ་ནག་རི་བོ་རྩེ་ལྔ་རུ། ། དཔག་བསམ་འཛམ་བུ་ཉག་ཤད་ཀྱི། ། སྦ་བའི་ནང་ནས་འཇམ་དབྱངས་འཁྲུངས། ། གསེར་མདོག་བྱིས་པ་ལོ་བརྒྱད་གཟུགས། ། མཚན་དཔེའི་གཟི་བརྗིད་འོད་དུ་འབར། ། ལྷ་དང་འཇིག་རྟེན་སྐྱོང་ཀུན་འདུས། ། ལྷ་ཆེན་ཚངས་པས་ཞུས་པའི་ངོར། ། མ་ཧཱ་གསེར་གྱི་རུས་སྦལ་སྤྲུལ། ། གནམ་ས་བར་སྣང་གབ་རྩེ་ནི། །
སུམ་བརྒྱ་དྲུག་ཅུ་གཏན་ལ་ཕབ། ། སྡོང་པོ་ཀུན་འདུས་ཤིང་གི་རྒྱུད། ། སྣང་གསལ་སྒྲོན་མེ་མེ་ཡི་རྒྱུད། ། རིན་ཆེན་ཀུན་འདུས་ས་ཡི་རྒྱུད། ། ས་ལ་པ་ཏྲ་ལྕགས་ཀྱི་རྒྱུད། ། བདུད་རྩི་བུམ་པ་ཆུ་ཡི་རྒྱུད། ། རྒྱུད་ཆེན་ལྔ་ཡི་གཙོར་བྱས་པའི། ། རྒྱུད་ལུང་མན་ངག་དཔག་མེད་གསུངས། ། སྐག་རིགས་སུམ་བརྒྱ་དྲུག་ཅུ་ལ། ། གཏོ་ཆེན་སུམ་བརྒྱ་དྲུག་ཅུ་མཛད། །
དེ་རིང་སྲིད་པའི་གཏོ་བཅོས་ལ། ། ལྷ་ཡང་གསོན་ལ་འདྲེ་ཡང་ཉོན། ། འཇམ་དཔལ་དབྱངས་ཀྱི་བཀའ་མ་བཅག ། ཡོན་བདག་རྒྱུ་རྐྱེན་ཆུད་མ་གསན། ། རྟེན་འབྲེལ་བདེན་པའི་དོན་མ་བསླུ། ། དག་པ་འཕགས་ལམ་ཡན་ལག་བརྒྱད། ། མ་དག་ཕྱོགས་མཚམས་འབྱུང་བ་བརྒྱད། ། སྤར་ཁ་བརྒྱད་ཀྱི་གཟུགས་སུ་ཤར། ། དེ་ལྟར་སྤར་ཁ་བརྒྱད་པོ་ལ། ། ཕན་ཞིང་མགོན་པའི་ལྷ་བརྒྱད་དང༌། །
དཔལ་བརྒྱད་སྨན་བརྒྱད་གཡང་བརྒྱད་ལ། ། དཀར་གཏོར་འབྲུ་སྣའི་མཆོད་པ་འབུལ། ། ལྷ་ཡི་མགོན་སྐྱབས་མ་གཡེལ་ཅིག ། སྤར་ཁ་གནོད་པའི་འདྲེ་བརྒྱད་དང༌། ། འདྲེ་ལྔ་བརྒྱད་དང་བདུད་གཅོད་བརྒྱད། ། ལན་ཆགས་གདོན་བགེགས་ཐམས་ཅད་ལ། ། གླུད་དང་གཏོར་མ་ངར་མི་འབུལ། ། ལན་ཆགས་བུ་ལོན་བྱང་གྱུར་ཅིག ། ཤ་འཁོན་འབྲེལ་ཐག་ཆོད་གྱུར་ཅིག ། ཡོན་བདག་སྐྱེས་པ་བུད་མེད་དང༌། །
བུ་ཚ་བུ་མོ་ཉེ་དུ་སོགས། ། ཁྱིམ་གཅིག་བློ་སེམས་གཅིག་རྣམས་ལ། ། སྤར་ཁ་རྩུབ་པའི་གནོད་པ་བསྒྱུར། ། རི་གསུམ་རྩེ་ནས་ཉིལ་བའི་སྐག ། སྤར་ཁ་སྟོད་གསུམ་སྟོང་བ་སྒྱུར། ། ཐང་གསུམ་མཐའ་ནས་སྡུད་པའི་སྐག ། སྤར་ཁ་སྨད་གསུམ་སྟོང་བ་སྒྱུར། ། གནམ་ས་གཞུང་ཤག་རལ་བའི་སྐག ། ལི་ཁཾ་གཉིས་པོ་སྟོང་བ་སྒྱུར། ། སྐྱིད་ལ་སྐེད་ཆད་འབྱུང་བའི་སྐག །
དྭ་ཟིན་གཉིས་པོ་སྟོང་བ་སྒྱུར། ། རྩ་བཞི་མཐའ་ནས་འཁུམ་པའི་སྐག ། སྤར་ཁའི་མཚམས་བཞི་སྟོང་བ་སྒྱུར། ། བདུད་ཀྱི་སྒོ་བཞི་བྱེ་བའི་སྐག ། སྤར་ཁའི་ཕྱོགས་བཞི་སྟོང་བ་སྒྱུར། ། སྤར་ཁའི་ཕྱོགས་ཡོ་བྱུང་བའི་སྐག ། གཡས་སམ་གཡོན་ཕྱོགས་སྟོང་བ་སྒྱུར། ། སྤྱི་བོ་གང་གི་གནམ་རྡིབ་དང༌། ། བཙན་གྱི་སྐྱ་ལམ་གཏོད་པའི་སྐག ། ལི་བུག་རྟ་གོད་ལང་བ་བསྒྱུར། །
རྐང་པ་འོག་གི་ས་རྡིབ་དང༌། ། ལས་ཀྱི་ཆུང་སྲི་ལངས་པའི་སྐག ། ཁམ་བུག་གཞན་རྣམས་གང་བ་སྒྱུར། ། གནམ་སྒོ་བྱེ་བ་རྒས་པོའི་སྐག ། ཐོག་སེར་གཟའ་ནད་འོང་བའི་སྐག ། བདུན་གང་ཁེན་པ་བུག་པ་སྒྱུར། ། ས་སྒོ་བྱེ་བ་རྒན་མོའི་སྐག ། བདུན་གང་ཁོན་མ་བུག་པ་སྒྱུར། ། སྡུག་གི་མཆི་མ་འཐུལ་གྱི་ངོ༌། ། ལི་ལ་མང་དུ་སྤུངས་པ་སྒྱུར། །
དགྲ་ངོ་གྲི་ངོ་དམེ་ངོའི་སྐག ། དྭ་ལ་མང་དུ་སྤུངས་པ་སྒྱུར། ། གཟའ་འཐབ་གཉའ་བཅིངས་གཉེན་ཤིང་བགག་འདྲེའི་སྐག ། ཟིན་ལ་མང་དུ་སྤུངས་པ་སྒྱུར། ། ཆུ་ཆེན་འགྲམ་དུ་ངུ་འབོད་དང༌། ། སྡུག་གི་ཁུར་རུ་ཁུར་བའི་སྐག ། ཁཾ་ལ་མང་དུ་སྤུངས་པ་སྒྱུར། ། རྒྱལ་འགོང་ཕུགས་སུ་ཞུགས་པའི་སྐག ། གིང་ལ་མང་དུ་སྤུངས་པ་སྒྱུར། ། སྨྱོ་འབོག་བྱད་ཁ་ཟུག་པའི་སྐག །
ཟོན་ལ་མང་དུ་སྤུངས་པ་སྒྱུར། ། འོན་ལོང་གཅོང་ནད་འབྱུང་བའི་སྐག ། ཁོན་ལ་མང་དུ་སྤུངས་པ་སྒྱུར། ། འགུལ་འཚེར་རྒན་པོ་ལ་ཁར་ཕྱིན། ། མི་རྒན་དུར་ས་བསྙགས་པའི་སྐག ། ཁོན་ལ་མང་དུ་སྤུངས་པ་སྒྱུར། ། གཉེན་འདུན་ཉེ་དག་ཤི་བའི་སྐྱོན། ། གཤེད་གདོང་གཤེད་སྒོར་བབ་པ་སྒྱུར། ། བསྒྱུར་ཞིང་བཟློག་པའི་ཕྲིན་ལས་མཛོད། ། དེ་ནས་ཕོ་མོ་ཟམ་ཐུག་དང་གདན་འཛོམས་མང་ན་འདི་འདོན།
གཞན་ལ་འདོན་མི་དགོས། ཧཱུྃ། འཕགས་པ་འཇམ་དཔལ་དབྱངས་ཀྱི་བཀའ། ། ཀོང་རྩེ་འཕྲུལ་གྱི་རྒྱལ་པོའི་ལུང༌། ། གཙུག་ལག་རྩིས་ཀྱི་རྒྱུད་གཞུང་དོན། ། ཕོ་རྣམས་ཐམས་ཅད་ལི་ནས་བསྐོར། ། མོ་རྣམས་ཐམས་ཅད་ཁཾ་ནས་བསྐོར། ། བསྐོར་མགོ་མི་གཅིག་སོ་སོར་ཕྱེ། ། ཕོ་རྣམས་ཐབས་ཏེ་གཡས་སུ་བསྐོར། ། མོ་རྣམས་ཤེས་རབ་གཡོན་དུ་བསྐོར། །
བསྐོར་མགོ་མི་གཅིག་སོ་སོར་ཕྱེ། ། ཕོ་རྣམས་ཐམས་ཅད་གནམ་ནས་བསྐོར། ། མོ་རྣམས་ཐམས་ཅད་ས་ནས་བསྐོར། ། བྱིས་པ་བར་སྣང་ཁམས་ནས་བསྐོར། ། བསྐོར་ལམ་མི་གཅིག་སོ་སོར་ཕྱེ། ། སྤར་ཁ་ལི་ལ་ཟམ་ཐུག་ཀྱང༌། ། སྟེང་འོག་བར་གསུམ་ལམ་ཕྱེས་པས། ། ཟམ་ཐུག་གནོད་པ་ད་སྒྱུར་ཅིག ། གདན་གསུམ་གཅིག་ཏུ་འཛོམས་པ་ནི། ། བར་མ་ཡར་བའི་སྐག་སྒྱུར་ཅིག །
རྟེན་འབྲེལ་ངན་པ་བསྒྱུར་དུ་གསོལ། ། ཆོས་སྐུ་རྟེན་འབྲེལ་རྒྱུ་ལས་བྱུང༌། ། རྟེན་འབྲེལ་བཟང་པོ་འགྲུབ་པར་ཤོག ། ཤི་གསོན་གདན་ཐུག་འདི་ཉིད་འདོན། དེ་མིན་ན་མི་འདོན། ཧཱུྃ། བཀའ་འདི་བཅོམ་ལྡན་འཇམ་དཔལ་བཀའ། ། ལུང་འདི་ཀོང་རྩེ་འཕྲུལ་རྒྱལ་ལུང༌། ། གཏོ་འདི་སྲིད་པ་འཕྲུལ་གྱི་གཏོ། ། སྣང་སྲིད་ལྷ་འདྲེ་ཐམས་ཅད་ཉོན། །
དགུང་སྔོན་ནམ་མཁའི་གདན་གཅིག་ལ། ། ཉི་ཟླ་གཉིས་ཀྱི་གདན་བགོས་བྱས། ། ཤར་ནུབ་གཉིས་པོ་སོ་སོར་བགོས། ། དེ་བཞིན་ཤི་གསོན་གདན་བགོའོ། ། ས་གཞི་ལུང་པ་གདན་གཅིག་ལ། ། གཙང་ཆབ་ཆུ་ཡི་གདན་བགོས་བྱས། ། ཉིན་སྲིབ་གཉིས་པོ་སོ་སོར་བགོས། ། དེ་བཞིན་ཤི་གསོན་གདན་བགོའོ། ། ཆོས་བྱེད་དང་ནི་སྡིག་ཅན་གཉིས། ། མི་ཡུལ་གནས་སུ་གདན་གཅིག་ཀྱང༌། །
རྒྱུ་འབྲས་ལས་ཀྱི་གདན་བགོས་བྱས། ། མཐོ་རིས་ངན་སོང་སོ་སོར་ཕྱེས། ། དེ་ནས་ཤི་གསོན་གདན་བགོའོ། ། མི་ལས་འདས་པ་ཆེ་གེ་དང༌། ། གསོན་པོ་ཆེ་གེ་ཞེས་བྱ་གཉིས། ། སྤར་ཁ་གཅིག་ཏུ་གདན་ཐུག་ཀྱང༌། ། ལྷ་འདྲེ་གཉིས་ཀྱི་གདན་བགོས་བྱས། ། ལྷན་སྐྱེས་བདུད་པོ་ནག་པོ་དེས། ། གཤིན་པོའི་གདན་ནི་ནག་པོ་དེ། ། དུར་ཁྲོད་དུར་སའི་སྟེང་དུ་བཏིང༌། །
ཤི་གསོན་གདན་ས་གཅིག་པ་བསྒྱུར། ། ཤི་མིག་གསོན་ལ་ལྟ་བ་བསྒྱུར། ། ཤི་ལག་གསོན་ལ་འཐམས་པ་བསྒྱུར། ། ད་ནི་ཤི་གསོན་གདན་བགོས་ཚར། ། ལྷན་སྐྱེས་ཚེ་ལྷ་དཀར་པོ་དེས། ། གསོན་པོའི་གདན་དཀར་ཡར་ལ་ཁྱེར། ། མཐོ་རིས་མི་ཡི་གྲལ་དུ་བཏིང༌། ། སྲ་བ་མི་ཤིགས་རྡོ་རྗེའི་གདན། ། འགྱུར་བ་མེད་པ་གཡུང་དྲུང་གདན། ། དགའ་བ་དཀར་པོ་འཁྱིལ་བའི་སྟེང༌། །
གསོན་པོ་ཆེ་གེ་ཞེས་བྱ་བ། ། ལོ་བརྒྱའི་བར་དུ་བརྟན་པར་བཞུགས། ། ཨོཾ་ཨཱ་ཡུ་པུཎྱེ་ཏིཥྛ་ལྷན། ། ཅེས་བརྗོད། སྔོན་ནས་བལ་འདབ་དཀར་ནག་གཉིས་སམ། ཡང་ན་ཕྱིང་པ་དཀར་ནག་གཉིས་མདོས་གཏོར་གྱི་ཞབས་སུ་བཞག་ནས་འདིའི་ཚིག་མཚམས་སུ་བལ་གདན་ནག་པོ་གཏོའི་དབུས་ཀྱི་ངར་མིའི་དྲུང་དུ་འཕང༌། བལ་འདབ་དཀར་པོ་གསོན་པོ་ཉལ་བའི་གདན་འོག་ཏུ་བཞག ། དེ་ནས་ཕོ་མོ་ཟམ་ཐུག་ཡིན་ན་ཕོ་གཡས་མོ་གཡོན་དུ་ལངས་ནས་འདུག་བཅུག ། མཆོད་གཡོག་པ་གཅིག་གིས་གཏོ་མདོས་དེ་དཔུང་པའི་ཐད་ཙམ་དུ་མཐོ་བར་བསྐྱགས་ལ། ཕོ་ལ་གཡས་བསྐོར་གསུམ་བྱ།
དམའ་བ་པུས་མོའི་ཐད་ཙམ་དུ་བཟུང་ལ་མོ་ལ་གཡོན་བསྐོར་གསུམ་བྱ། དེ་ཚེ་རོལ་མོ་དང་སྐད་ཆེ་བར། སྤར་ཁ་གང་ཡིན་གྱི་སྔགས་མཇུག་ཏུ། སྤར་ཁ་ཟམ་ཐུག་གི་སྐག་སྒྱུར་ཅིག ། ཅེས་ལན་མང་དུ་བརྗོད། དེ་ནས་ཁ་ཕྱིར་བསྒྱུར་ལ་ཐང་དུ་བཞག་བཅུག་ལ། སྤྱི་རིམ་མདོས་བཅས་པ་ཡིན་ན་སྤར་ཁ་གྲལ་བརྩིས་ཚད་ཐམས་ཅད་ལང་འདུག་བཅུག་ལ། བུག་པའམ། སྤུངས་པའམ། དེའི་ནང་ནས་གང་ལ་རྩུབ་ཆེ་བར་སྤར་ཁའི་སྔགས་བརྗོད་ཅིང༌།
སྤར་ཁའི་སྐག་སྒྱུར་ཅིག ། བཟློག་ཅིག ། ཅེས་དྲག་ཏུ་བརྗོད་ཅིང་གཡས་བསྐོར་གསུམ། གཡོན་བསྐོར་གསུམ་བྱེད་བཅུག ། དེ་ནས་ཁ་ཕྱིར་བསྟན་ལ་ཐང་དུ་བཞག ། བསྐོར་བ་བྱེད་ཚེ། སྐག་དང་རྐྱེན་ངན་ཐམས་ཅད་རྡོ་ཁབ་ལེན་གྱིས་ལྕགས་བླང་བ་ལྟར་བསྡུས་ནས་ངར་མི་ལ་ཐིམ་པར་བསྒོམ། མི་མ་ཚང་ན་ཞྭ་གོས་བཞག་ལ་དེ་ཡིན་པར་བསྒོམ། གཏོ་བསྐོར་འདི་ཟབ་པར་བརྩི་བ་ཡིན། མ་འཕྲོད་ཀྱང་སྐྱོན་ནི་མེད།
དེ་ནས་རྫོང་འདེབས་ཡོས་བཀྲ་འབྲུ་སྣ་ཅུང་ཟད་ཀྱང་འཚག་ལ། རྫོངས་སུ་འདེབས་ཟེར་དུས་མཆོད་གཡོག་པས་འདེབས་བཅུག ། ཧཱུྃ། ང་ནི་འཇམ་དཔལ་ཁྲོས་པའི་སྐུ། ། ཁྲོ་བོའི་ནང་ནས་གཤིན་རྗེ་གཤེད། ། དེ་མཐོང་ནས་ནི་ཁྲོ་བོ་གཞན། ། ལག་ཆ་ཤོར་ནས་འདར་གྱུར་ན། ། སྣང་སྲིད་ལྷ་འདྲེ་སྨོས་ཅི་དགོས། ། ང་ཡི་བཀའ་ལས་མ་འདའ་ཞིག ། སྤར་ཁ་བརྒྱད་དང་ལོ་བཅུ་གཉིས། །
སྣང་ཞིང་སྲིད་པའི་ལྷ་འདྲེ་དང༌། ། དང་པོ་ལན་གཅིག་མི་འབྱོན་རྒྱུ། ། འཇམ་དཔལ་དབྱངས་ཀྱི་དམ་ཚིག་གཉན། ། གླུད་དང་གཏོར་མ་མི་ལེན་རྒྱུ། ། བུ་ལོན་ལན་ཆགས་འཇལ་བ་ཡིན། ། ད་ནི་གཞན་དུ་མི་གཤེགས་རྒྱུ། ། དུས་ངན་མི་རྣམས་སྤྱོད་པ་རྩིང༌། ། ཐབ་གཞོབ་གྲིབ་ཀྱིས་ཕོག་ཉེན་མཆིས། ། དེ་བས་ད་ནི་གནས་སུ་གཤེགས། ། སྤྲིན་དང་འཇའ་ཚོན་ཁུ་འཕང་གསུམ། །
ནམ་མཁའི་ནང་ནས་སྤྲུལ་པ་ཤར། ། སླར་ཡང་ནམ་མཁའི་ངང་དུ་ཐིམ། ། སྤར་ཁ་ལོ་ཟླའི་ས་བདག་རྣམས། ། ཆོས་ཀྱི་དབྱིངས་ནས་སྤྲུལ་པ་བྱུང༌། ། སླར་ཡང་ཆོས་ཀྱི་དབྱིངས་སུ་ཐིམ། ། སྤར་ཁ་རང་རང་གནས་སུ་གཤེགས། ། ལོ་ལྷ་རང་རང་ཕྱོགས་སུ་གཤེགས། ། འབྲུ་སྣ་རིན་ཆེན་རྫོངས་སུ་འདེབས། ། ཤེལ་ཚིག་འབྲས་ཡོས་རྫོངས་སུ་འདེབས། ། དར་ཚོན་སྣམ་རས་རྫོངས་སུ་འདེབས། །
ད་ནི་རང་གི་གནས་སུ་གཤེགས། ། འཁོར་གྱི་ལོ་བདུད་འདྲེ་སྲིན་ཚོགས། ། ཚ་ཡོས་རམ་རུག་རྫོངས་སུ་འདེབས། ། དྲི་གླུད་གོས་དུམ་རྫོངས་སུ་འདེབས། ། ཤ་ཤུན་རྦང་རྒུམ་རྫོངས་སུ་འདེབས། ། ཤ་དུམ་རུས་དུམ་རྫོངས་སུ་འདེབས། ། ཟོ་ཤེ་རྐྱལ་ཤེ་རྫོངས་སུ་འདེབས། ། དེ་ལྟར་གླུད་དང་ཡས་རྟགས་འདིས། ། གནོད་པར་བྱེད་པ་ཐམས་ཅད་བཀར། ། འདྲེ་ལྔ་བདུད་གཅོད་ཐམས་ཅད་བཀར། །
ལི་ཡི་རྟ་གྲི་ལོང་འདྲེ་བཀར། ། ཁོན་གྱི་འོན་འདྲེ་ཞ་འདྲེ་བཀར། ། དྭ་ཡི་གྲི་བོ་བྲག་སྲིན་བཀར། ། ཁེན་གྱི་ཁྱི་འདྲེ་གནམ་ཐེལ་བཀར། ། ཁཾ་གྱི་ཆུ་འདྲེ་བཙོག་འདྲེ་བཀར། ། གིང་གི་ལྟོགས་འགོང་བསེ་རག་བཀར། ། ཟིན་གྱི་གཉའ་འདྲེ་གྲི་མོ་བཀར། ། ཟོན་གྱི་སྨྱོ་འདྲེ་མོ་གདོན་བཀར། ། འདྲེ་གདོན་རང་རང་གནས་སུ་སོང༌། ། ལུང་གསུམ་འདུས་པའི་མདའ་ན་སོང༌། །
ཆུ་གསུམ་འདུས་པའི་གཞུང་ན་སོང༌། ། ལམ་གསུམ་འདུས་པའི་ས་ན་སོང༌། ། ལྷ་ཁང་སྟོང་པའི་ནང་དུ་སོང༌། ། བྲག་ཕུག་སྟོང་པའི་ནང་དུ་སོང༌། ། ས་ཕུག་སྟོང་པའི་ནང་དུ་སོང༌། ། དབེན་གནས་སྟོང་པའི་ནང་དུ་སོང༌། ། རྐང་གཅིག་ཤིང་གི་དྲུང་དུ་སོང༌། ། དུར་ཁྲོད་ཆེན་པོའི་ནང་དུ་སོང༌། ། རྒྱ་མཚོ་ཆེན་པོའི་འགྲམ་དུ་སོང༌། ། དཔག་ཚད་འདས་པའི་རྒྱབ་ཏུ་སོང༌། །
རྒྱང་གྲགས་གཅིག་ལས་ཚུར་མ་ཉེ། ། ཕྱིན་ཆད་གནས་འདིར་མ་འགྲིམ་ཅིག ། བཀའ་དང་དམ་ལས་ཁྱོད་མ་འདའ། ། གལ་ཏེ་དམ་ལས་འདས་པ་ན། ། ཨརྫ་ཀ་ཡི་དོག་པོ་བཞིན། ། མགོ་བོ་ཚལ་པ་བདུན་དུ་འགས། ། དེ་ཡི་རྩིབ་ལོགས་གཡས་པ་ན། ། འབྲས་ཆེན་ནད་ཀྱང་འབྱུང་བར་འགྱུར། ། ལུས་ངན་དཔལ་དང་ལྡན་པ་ཡི། ། གནས་ཀྱང་མཐོང་བར་མི་འགྱུར་རོ། །
འབྱུང་པོ་མང་པོ་ཚོགས་པ་ན། ། སྟན་ཡང་ཐོབ་པར་མི་འགྱུར་རོ། ། ཁྲག་དང་རྣག་ནི་དྲོན་མོ་དག ། དེ་ཡི་ཁ་ནས་སྐྱུག་པར་འགྱུར། ། འཁོར་ལོ་སྤུ་གྲིའི་སོ་འདྲ་བས། ། དེ་ཡི་སྣ་དང་རྣ་བ་གཅོད། ། དམ་ཚིག་ཆད་པས་བསྡིག་པ་ཡི། ། སྙིང་ལ་མེ་འབར་ལུས་ཚིག་ནས། ། ཤི་ནས་མནར་མེད་དམྱལ་བར་ལྟུང༌། ། དེ་བས་དོན་ཆུང་ག་ལ་བསྡོ། །
ད་ལྟ་ཉིད་དུ་ཕྱིར་དེངས་ཤིག ། སརྦ་བྷུ་ཏ་གཙྪ་གཙྪ། ། ཅེས་ཐུན་ནམ་ནས་ལྕག་བརྒྱབ། ནད་པ་ཡིན་ན་ལོ་བདུད་ཕྱོགས། ། བདེ་རིམ་ཡིན་ན་ཡས་ལམ་མམ། ། ཡང་ན་སྤར་ཁའི་གནས་ཕྱོགས་ཕུལ། ། སྤར་ཁ་བུག་ན་བུག་པའི་ཕྱོགས། ། ཕྱོགས་ལོ་རེད་ན་སྟོང་པའི་ཕྱོགས། ། ཟམ་ཐུག་རེད་ན་ཕོ་དེ་ཡི། ། ལོ་བདུད་བདུན་ཟུར་ཐོག་ཏུ་ཕུལ། །
གདན་འཛོམ་རེད་ན་དུར་ཐོག་གམ། ། དུར་དེ་ཡོད་པའི་ཕྱོགས་སུ་ཕུལ། ། སྒོ་བཞི་བྱེའམ་རྩ་བཞི་འཁུམ། ། གཏོ་གླུད་དུམ་བུ་བཞི་རུ་བགོས། ། ཕྱོགས་བཞིའམ་ནི་མཚམས་བཞིར་ཕུལ། ། ཀྱེ་མ་ཧོ། རྒྱ་ནག་གཏོ་སྒྲོམ་གསང་བ་འབུམ་ཏིག་དང༌། ། བྲུ་ཤའི་གཏོ་བཀྲ་རིན་ཆེན་སིལ་མ་དང༌། ། སྤར་ཁའི་གཏོ་ཆུང་སིལ་མ་ལ་སོགས་པ། ། གཏོ་ཡི་རྒྱ་གཞུང་ཁུངས་བཙུན་མང་མཆིས་ཀྱང༌། །
རྫས་ཀྱང་རྙེད་དཀའ་འདོན་ཆ་མི་གསལ་ཕྱིར། ། དེ་དག་ལག་ཏུ་ལེན་མཁན་འགའ་ཡང་མེད། ། ཁམས་ཀྱི་ཆུ་གཟིངས་གདན་གཏོ་གདན་བགོས་དང༌། ། ཆུང་གླུད་འབོ་རེ་མར་མེ་དོང་ཐར་སོགས། ། དེང་སང་གྲགས་ཆེ་བྱེད་མཁན་མང་ན་ཡང༌། ། བྱིས་པའི་དྲི་གླུད་ཁྲུས་ཆུ་མནན་པ་དང༌། ། མཚོ་གཉན་ནང་དུ་དྲི་གླུད་ཁྲུས་ཆུ་འདེབས། ། ཀླུ་བདུད་གནས་པའི་ཆུ་སྟེང་མར་མེ་སྦར། ། དེ་འདྲ་ཕན་གནོད་ཅི་འགྱུར་ཆ་མ་མཆིས། ། སྤར་ཁའི་གཏོ་བརྒྱད་རྒྱས་འབྲིང་བསྡུས་གསུམ་སོགས། །
ཀུན་ལ་གྲགས་ཆེ་དེང་སང་བྱེད་ན་ཡང༌། ། མཛད་བྱང་མི་འདུག་སྔར་ནས་ལུང་རྒྱུན་ཆད། ། བྱིན་རླབས་བསྔོ་སྦྱང་ལམ་བསྟན་ཆ་མ་ཚང༌། ། ཚིག་རིས་རྣམས་ཀྱང་མ་དག་དོན་མེད་མང༌། ། དེ་ཕྱིར་མ་འོངས་འགྲོ་ལ་ཕན་པའི་ཕྱིར། ། རིག་འཛིན་ཆེན་པོ་མི་འགྱུར་རྡོ་རྗེ་ལ། ། འཇམ་དཔལ་དབྱངས་ཀྱིས་མངོན་སུམ་གསུངས་ཞེས་པའི། ། གནམ་ཆོས་སྐག་བཟློག་ཚན་པ་གཉིས་པོ་དང༌། ། དགོངས་གཏེར་སྐག་ཟློག་རྣམས་ཀྱི་དོན་བསྡུས་ནས། ། འདོན་ཆ་གཏེར་སྟོན་རཱ་ག་ཨ་སྱེས་སྦྱར། །
རྩིས་ཀྱི་ཕྱོགས་མགོ་མི་མཁྱེན་པས་གཟིགས་ན། ། བན་རྒན་དྲུག་ཅུ་རེ་བཞིའི་ལོ་མཇུག་གི ། བཅོས་གཏམ་ཉོབ་ཆེ་ཐུགས་ལ་འཆར་སྲིད་ཀྱང༌། ། རྩིས་ཀྱི་ཧ་ཁོག་གོ་བས་འདི་གཟིགས་ན། ། གཏོ་དཔེ་རྩིས་དཔེ་གཉིས་ཀ་འདིས་ཆོག་ལ། ། སྔགས་ཆུང་གསར་བུ་རྣམས་ལ་གསེར་བས་འཕང༌། ། རྩིས་གཞུང་ཚད་ལྡན་རྣམས་ཀྱི་དོན་བསྡུས་ཡིན། ། ཁོ་བོ་སྔར་དུས་ཉམས་དང་རྨི་ལམ་མཚམས། ། ནམ་མཁའ་བར་སྣང་ཐམས་ཅད་གང་བ་ཡི། ། ལོ་རྒན་དྲུག་ཅུ་འཇའ་ལྟར་ཤར་བ་མཐོང༌། །
དེ་དུས་དེ་དོན་གང་ཡིན་མི་ཤེས་ཏེ། ། དེ་ཕྱིར་རྩིས་དཔེ་གཏོ་དཔེ་མང་དུ་བརྩམས། ། དེ་ཡི་རྟེན་འབྲེལ་ཡིན་པ་ཕྱིས་ནས་གོ ། ཁོ་བོ་ཆུང་ནས་རྩིས་ལ་གོམས་པ་དང༌། ། རྩིས་ཀྱི་རྒྱུད་གཞུང་མཐའ་ཡས་མཐོང་བའི་ཕྱིར། ། ཅི་དྲན་སྨྲས་པ་མ་ཡིན་གནད་ཆེན་ཡོད། ། དེ་ཕྱིར་ཕྱིན་ཆད་གནོད་པ་མ་བྱེད་ཅིག ། སྤར་ཁ་ལོ་ཟླ་ཞག་དུས་ས་བདག་ལ། ། བཀའ་འདི་གཏད་དོ་མི་ནུབ་འཕེལ་རྒྱས་མཛོད། ། ཡིག་མཁན་དགེ་སློང་ཧ་ཤང་འདྲ་བས་བྲིས། །
ཉེས་འགལ་མཆིས་ན་འབྱུང་བའི་ལྷ་ལ་བཤགས། ། དགེ་བས་འགྲོ་བའི་བར་ཆད་རྐྱེན་ཞི་ནས། ། མིའུ་རིན་ཆེན་ཚེ་མཐར་ཕྱིན་པར་ཤོག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
