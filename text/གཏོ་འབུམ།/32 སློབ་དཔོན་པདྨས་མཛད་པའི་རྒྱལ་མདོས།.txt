གཏོ་འབུམ།
པོད ༣༢
སློབ་དཔོན་པདྨས་མཛད་པའི་རྒྱལ་མདོས།
༄༅། སློབ་དཔོན་པདྨས་མཛད་པའི་རྒྱལ་མདོས་བཞུགས་སོ། ། སློབ་དཔོན་པདྨ་འབྱུང་གནས་ལ་ཕྱག་འཚལ་ལོ། ། མདོས་བཤོམས་ནི། རི་རབ་བང་རིམ་གསུམ་བརྩེགས་སྟེང་དུ་ཀོང་བུ་ལྔ་བཀོད། དེ་སྟེང་དུ་གཏོར་མ་ལྔ། དེའི་སྟེང་དུ་བྱ་དཀར་ལྡིང་བ། འཁོར་ལྷ་སྲིན་སྡེ་བརྒྱད་ཀྱིས་བསྐོར་བའི་སྡེ་བརྒྱད་ཡོངས་རྫོགས། སྨན་ལེབ། གླིང་བཞི་ངར་མི། ཞི་རྒྱས་དབང་དྲག་གི་གཏོར་མ།
མར་མེ་ཏིང་ལོ་སྤྱན་གཟིགས་གཟུགས་འགྲོས་དར་སྣ་ཚོགས་གོས་སྣ་ཆངས་བུ་མཐེབ་ཀྱུ་ཤ་ཁྲག་གིས་བརྒྱན་པ། ཆང་ཕུད་སོགས་དགོས་པའི་ཡོ་བྱད་རྣམས་ཚང་བར་བཤམས། སྐྱབས་འགྲོ་སེམས་བསྐྱེད་སྔོན་དུ་སོང་ནས། རང་ཉིད་ཡི་དམ་གྱི་ལྷར་གསལ་བའི་སྙིང་པོ་བཟླས་ལ། གཏོར་མ་ཨ་མྲྀ་ཏས་བསངས། སྭ་བྷཱ་ཝས་སྦྱངས། འབྲུ་གསུམ་གྱིས་བྱིན་བརླབས། སྔགས་དྲུག་དང་ཕྱག་རྒྱ་དྲུག་གིས་སྦྱངས་ལ། བྷྲཱཏྶྨུྃ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་རི་རབ་མཛེས་ཤིང་ཡིད་དུ་འོང་བ་ལྟ་ན་སྡུག་པ། ནམ་མཁའ་ལས་དཔངས་མཐོ་བ།
ས་གཞི་ལས་རྒྱ་ཆེ་བ། རི་བོ་ལས་བརྗིད་ཆེ་བ། རྩི་ཤིང་ལས་གྲངས་མང་བ། གུར་གུམ་ལས་དྲི་ཞིམ་པ། རྒྱ་མཚོ་ལས་གཏིང་ཟབ་པ། ཆུ་བོ་ལས་རྒྱུན་རིང་བར་གྱུར། དེ་ནས་འདི་སྐད་དོ། ཀྱཻ། སྔོན་གྱི་བསྐལ་པའི་དང་པོ་ལ། ། དགུང་སྔོན་མཐོན་པོའི་ཡང་སྟེང་ན། །
རྒྱལ་པོའི་སྐུ་གཅིག་བཞུགས་པ་ལ། ། རྒྱལ་པོ་ཡབ་དང་ཡུམ་གྱི་མཚན། ། ཡབ་ནི་ཤེལ་གྱི་བསྐྱེད་པའི་ཡབ། ། ཡུམ་ནི་ས་བདག་པདྨ་འདྲེན། ། དེ་གཉིས་སྲིད་ཅིང་སྤྲུལ་པ་ལས། ། ཆོས་སྐྱོང་རྒྱལ་པོ་དཔེ་ཧ་ར། ། སྐྱེས་བུ་རྒྱལ་པོ་ཆེན་པོ་འདི། ། དང་པོ་གནམ་གྱི་སྟེང་དུ་བྱོན། ། གནམ་ལྷ་དཀར་པོ་ཞེས་སུ་གྲགས། ། བར་དུ་ཧོར་གྱི་ཡུལ་དུ་བྱོན། །
སྒོམ་གྲྭ་ཆེན་པོའི་སྲུང་མ་མཛད། ། སྲོག་བདག་རྒྱལ་པོ་ཞེས་སུ་གྲགས། ། འཇིག་རྟེན་གནས་ན་མཐུ་བོ་ཆེ། ། སྤྲུལ་པ་རྣམ་པ་སྣ་ཚོགས་འགྱེད། ། འཁོར་དང་བཅས་པ་ཐམས་ཅད་ཀྱིས། ། དེ་ནས་བསྐལ་པ་ཐ་མ་ལ། ། གཡོ་རུ་དཔལ་གྱིས་ས་མཚམས་སུ། ། སློབ་དཔོན་པདྨ་འབྱུང་གནས་དང༌། ། བཙན་པོ་ཁྲི་སྲོང་ལྡེའུ་བཙན་གྱིས། ། བསམ་ཡས་དཔལ་གྱི་ཆོས་འཁོར་བཞེངས། །
དེ་ལ་སྒོ་བསྲུང་མེད་པ་ལས། ། སློབ་དཔོན་པདྨ་འབྱུང་གནས་ཀྱིས། ། སྤྲུལ་པའི་དམག་ཚོགས་བསགས་ནས་སུ། ། བྷེ་ཏ་ཧོར་གྱི་ཡུལ་དུ་བྱོན། ། ཁྲོས་པའི་ཚུལ་གྱིས་སྒོམ་གྲྭ་བཅོམ། ། མཆོད་ཆའི་ཕྱི་ལ་འབྲེངས་ནས་སུ། ། དཔེ་ཧར་རྒྱལ་པོ་ཆེན་པོ་ཁྱོད། ། བོད་ལ་སྤྱན་འདྲེན་འགྲོ་དགོས་གསུངས། ། དེ་སྐད་ཙམ་ཞིག་གསུངས་པ་དང༌། ། རྒྱལ་པོ་ཆེན་པོའི་ཞལ་ན་རེ། །
ང་ནི་བོད་ལ་མི་འགྲོའོ། ། ཅིས་ཀྱང་བོད་ལ་འགྲོ་དགོས་ན། ། སྟེང་དུ་ལྷ་གཅིག་དགོས་ལགས་སོ། ། འོག་ཏུ་ཀླུ་གཅིག་དགོས་ལགས་སོ། ། སླད་ཀྱི་རྗེས་ཉུལ་དགོས་ལགས་སོ། ། གཡས་ཀྱི་རུ་འདྲེན་དགོས་ལགས་སོ། ། གཡོན་གྱི་རུ་འདྲེན་དགོས་ལགས་སོ། ། ཡིད་ཆེས་གདོང་གཏད་དགོས་ལགས་སོ། ། བསམ་པའི་གྲོགས་ཤིག་དགོས་ལགས་སོ། ། སྐུ་ཡི་སྐྱོ་བསངས་དགོས་ལགས་སོ། །
དེ་སྐད་ཙམ་ཞིག་ཞུས་པ་དང༌། ། སློབ་དཔོན་པདྨ་འབྱུང་གནས་ཀྱིས། ། དགོས་བྱེད་སྨུག་འགྱུར་བྱ་བ་དེ། ། སྟེང་གི་ལྷ་རུ་ཁྲིད་ནས་བྱོན། ། སྨུག་རི་བུ་མོ་བྱ་བ་དེ། ། འོག་གི་ཀླུ་རུ་ཁྲིད་ནས་བྱོན། ། སྔགས་པ་ནག་པོ་ཕུར་ཐོགས་དེ། ། སླད་ཀྱི་རྗེས་ཉུལ་ཁྲིད་ནས་བྱོན། ། གཡས་རུ་ཤངས་ཀྱི་བཙན་རྒོད་དེ། ། གཡས་ཀྱི་རུ་འདྲེན་ཁྲིད་ནས་བྱོན། །
རཏྣ་གདོང་གི་བཙན་རྒོད་དེ། ། གཡོན་གྱི་རུ་འདྲེན་ཁྲིད་ནས་བྱོན། ། གནས་བརྟན་ཆང་ཀུན་བྱ་བ་དེ། ། ཡིད་ཆེས་གདོང་གཏད་ཁྲིད་ནས་བྱོན། ། ན་ཆུང་མཛེས་མ་བྱ་བ་དེ། ། བསམ་པའི་གྲོགས་སུ་ཁྲིད་ནས་བྱོན། ། དེ་ནས་ཕོ་ལྷ་འགྲོ་དགོས་གསུངས། ། ཧོར་གྱི་ཡུལ་ནས་སྤྱན་དྲངས་ཏེ། ། རྒྱལ་པོ་ཆེན་པོ་འཁོར་བཅས་རྣམས། ། ལ་བརྒྱ་ཙམ་ཞིག་བརྒལ་ནས་བྱོན། །
ལུང་བརྒྱ་ཙམ་ཞིག་བརྒལ་ནས་བྱོན། ། ཆུ་བརྒྱ་ཙམ་ཞིག་སྒྲོལ་ནས་བྱོན། ། ཆོས་འཁོར་དཔལ་གྱི་བསམ་ཡས་སླེབས། ། སློབ་དཔོན་པདྨ་འབྱུང་གནས་ཀྱིས། ། བཀའ་དང་དམ་ལ་བཏགས་ནས་སུ། ། ཆོས་འཁོར་ཆེན་པོའི་སྲུང་མར་བསྐོས། ། དགྲ་ལྷ་ཆེན་པོར་མིང་ཡང་བཏགས། ། དཀོར་བདག་ཆེན་པོར་མངའ་ཡང་གསོལ། ། སྐྱེས་མཆོག་རྒྱལ་པོ་ཆེན་པོ་ཁྱོད། ། སྐུ་མདོག་དམར་པོ་འོད་ཟེར་འཕྲོ། །
དབུ་ལ་སྙུང་ཞྭ་དར་ནག་འཐིབས། ། ཕྱག་གཡས་སྤུ་གྲི་འབར་བ་བསྣམས། ། གཡོན་པ་བདུད་ཀྱི་ཞགས་པ་འཛིན། ། སྐུ་ལ་དོམ་གྱི་སློག་པ་གསོལ། ། ཆིབས་སུ་བ་གླང་སྣ་རིང་བཅིབས། ། ཟབ་ཡངས་གླིང་དུ་བྱོན་པའི་ཚེ། ། ཕྱི་བསྐོར་ཐེངས་གསུམ་དྭངས་རེ་སྤྲོ། ། བར་བསྐོར་ཐེངས་གསུམ་ཉམས་རེ་དགའ། ། ནང་བསྐོར་ཐེངས་གསུམ་ལྟད་མོ་ཆེ། ། དབུ་རྩེ་རིགས་གསུམ་བྱོན་པའི་ཚེ། །
བཙན་པོ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། སྟག་གཟིག་གུང་གསུམ་རྟེན་དུ་འཛུགས། ། གསེར་ཁང་གླིང་དུ་བྱོན་པའི་ཚེ། ། རབ་བྱུང་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། ཆོས་གོས་མཁར་བསིལ་རྟེན་དུ་འཛུགས། ། བདུད་འདུལ་གླིང་དུ་བྱོན་པའི་ཚེ། ། སྔགས་པ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། །
དཔལ་གྱི་ཕུར་བུ་རྟེན་དུ་འཛུགས། ། སྒྲ་བསྒྱུར་གླིང་དུ་བྱོན་པའི་ཚེ། ། ལོ་པཎ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། གླེགས་བམ་པོ་ཏི་རྟེན་དུ་འཛུགས། ། ཡཀྴ་སྟེང་འོག་བྱོན་པའི་ཚེ། ། བོན་པོ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། ཤ་ཕུད་ཆང་ཕུད་རྟེན་དུ་འཛུགས། ། ཁམས་གསུམ་གླིང་དུ་བྱོན་པའི་ཚེ། །
སྐྱེས་པ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། མདའ་དར་རྒོད་སྒྲོ་རྟེན་དུ་འཛུགས། ། བྱམས་པ་གླིང་དུ་བྱོན་པའི་ཚེ། ། བུད་མེད་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། དངུལ་དཀར་མེ་ལོང་རྟེན་དུ་འཛུགས། ། སྡེ་བརྒྱད་གླིང་དུ་བྱོན་པའི་ཚེ། ། སྟག་ཤར་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། །
འཁོར་གསུམ་སྲིད་པ་རྟེན་དུ་འཛུགས། ། མཆོད་རྟེན་དཀར་པོར་བྱོན་པའི་ཚེ། ། བྱིས་པ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། ཡུངས་དཀར་རྒྱལ་པོའི་རྟེན་དུ་འཛུགས། ། མཆོད་རྟེན་དམར་པོར་བྱོན་པའི་ཚེ། ། སྨན་པ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། སྨན་སྣ་དྲི་བཟང་རྟེན་དུ་འཛུགས། ། མཆོད་རྟེན་ནག་པོར་བྱོན་པའི་ཚེ། །
མཐུ་བ་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། ཤ་སྣ་སྙིང་སྣ་རྟེན་དུ་འཛུགས། ། མཆོད་རྟེན་སྔོན་པོར་བྱོན་པའི་ཚེ། ། ན་ཆུང་རྣམས་ལ་མི་གནོད་པའི། ། ཁས་བླངས་དམ་བཅའ་དེ་རུ་མཛད། ། ནོར་རྫས་སྣ་དགུ་རྟེན་དུ་འཛུགས། ། མཆོད་རྟེན་ཁྲ་བོར་བྱོན་པའི་ཚེ། ། སྡང་བའི་དགྲ་རྣམས་མ་གཏོགས་པའི། ། སེམས་ཅན་ཡོངས་ལ་མི་གནོད་པའི། །
ཁས་བླངས་དམ་བཅའ་དེ་རུ་མཛད། ། སྡང་བའི་དགྲ་ལ་ཆོ་འཕྲུལ་སྟོན། ། དགོས་བྱེད་སྨུག་གྱུར་བྱ་བ་དེ། ། ལྷ་དམག་འབུམ་གྱི་འཁོར་གྱིས་བསྐོར། ། ལྷ་རྣམས་ཐམས་ཅད་བདུད་དུ་འབེབས། ། དམུ་རིགས་བུ་མོ་བྱ་བ་དེ། ། ཀླུ་དམག་འབུམ་གྱི་འཁོར་གྱིས་བསྐོར། ། ཀླུ་ནད་མཛེ་ཤུ་གཉན་རྣམས་གཏོང༌། ། གཡས་སུ་ཤངས་ཀྱི་བཙན་རྒོད་དེ། ། སྐྱེས་པ་སྟག་ཆས་བརྒྱ་ཡིས་བསྐོར། །
མདའ་འཕེན་དེ་ནི་ཤ་ར་ར། ། གཞུ་སྒྲ་དེ་ནི་སྒྲེངས་སེ་སྒྲེང༌། ། རཏྣ་གདོང་གི་བཙན་རྒོད་དེ། ། དགེ་སློང་དགྲ་བཅོམ་བརྒྱ་ཡིས་བསྐོར། ། སྟག་རལ་སྟག་གདོང་ཁྲོ་ལོ་ལོ། ། སྔགས་པ་ནག་པོ་ཕུར་ཐོགས་དེ། ། བན་དྷེ་ནག་པོ་བརྒྱ་ཡིས་བསྐོར། ། ངན་སྔགས་དམོད་མོ་དི་རི་རི། ། ན་ཆུང་མཛེས་མ་བྱ་བ་དེ། ། བུད་མེད་ནག་མོ་བརྒྱ་ཡིས་བསྐོར། །
གཡབ་དར་དེ་ནི་ལིངས་སེ་ལིང༌། ། གནས་བརྟན་ཆང་ཀུན་བྱ་བ་དེ། ། སྤྲེའུ་འབུམ་གྱི་འཁོར་གྱིས་བསྐོར། ། རྒྱལ་པོའི་སྨྱོ་འབོག་སྙིང་འཇུག་གཏོང༌། ། གར་མཁན་སྤུན་དྲུག་བྱ་བ་དེ། ། མ་མོ་འབུམ་གྱི་འཁོར་གྱིས་བསྐོར། ། མ་མོའི་དལ་ཡམས་སྣ་ཚོགས་གཏོང༌། ། ཁྱོད་ནི་མི་བརྫུ་དགུ་རུ་བརྫུས། ། མི་སྤྲུལ་དེ་ནི་དགུ་རུ་སྤྲུལ། ། རེ་འགའ་དགེ་སློང་བཙུན་པར་སྤྲུལ། །
རེ་འགའ་བན་དྷེ་སྔགས་པར་སྤྲུལ། ། རེ་འགའ་ལྕགས་ཀྱི་སྤྱང་ཁུར་སྤྲུལ། ། རེ་འགའ་སྤྲེའུ་ཞུམ་བུར་སྤྲུལ། ། བུ་ཆུང་ཁྱི་དང་བྱི་ལར་སྤྲུལ། ། ལྷ་ཁང་འབག་དང་སེང་གེར་སྤྲུལ། ། ཆགས་ནི་གསེར་དང་གཡུ་ལ་ཆགས། ། གནས་ནི་ལྷ་ཁང་དག་ན་གནས། ། སྐྱེས་པ་ཕོ་ཡི་སྲོག་ལ་འཇབ། ། ཟ་མ་མོ་ཡི་སྲིད་ལ་རྐུ། ། བྱིས་པ་ཆུང་གི་དབུགས་ཀྱང་ལེན། །
འགྲུལ་ཕྱིར་འབྲེངས་ནས་གནོད་པར་བྱེད། ། རྒྱལ་པོ་འཁོར་བཅས་ཐམས་ཅད་ནི། ། སྔོན་ཚེ་པདྨའི་སྤྱན་སྔ་རུ། ། ཁས་བླངས་དམ་བཅའ་དེ་ལྟར་མཛོད། ། དེ་འདྲའི་དམ་ལས་མ་འདའ་བར། ། འདིར་བྱོན་མདོས་དང་གཏོར་མ་བཞེས། ། གླུད་དང་སྤྱན་གཟིགས་སྣ་ཚོགས་འབུལ། ། རྣལ་འབྱོར་བཅོལ་བའི་ཕྲིན་ལས་མཛོད། ། རྒྱུ་སྦྱོར་སྦྱིན་པའི་བདག་པོ་འདི། ། མནན་པ་ཐེག་ལ་སྡམ་པ་གློད། །
བཟུང་བ་ཐོངས་ལ་བཅིངས་པ་ཁྲོལ། ། གནོད་པའི་བསམ་པ་ཞི་བ་དང༌། ། ཡོངས་སུ་ཆུད་ལ་བདེ་བར་མཛོད། ། དེ་ནས་མདོས་ཁ་ཕྱིར་བསྒྱུར་ནས་འདི་སྐད་དོ། ཀྱཻ། ད་ནི་རྒྱལ་པོ་གདན་བསྐྱོད་དོ། ། དེ་ནི་བློན་པོ་དགྲ་ལ་རྦད། ། རྒྱལ་པོ་གཤེགས་སོ་ཤ་ར་ར། ། བློན་པོ་བཞུད་དོ་སི་ལི་ལི། ། རྒྱལ་པོ་རང་གི་རྟ་ལ་གཤེགས། །
རྒྱལ་པོ་རང་གི་གནས་སུ་གཤེགས། ། འདི་རུ་བཞུགས་པའི་གནས་མེད་པ། ། རྭ་ཆུང་འདི་རུ་མི་ཤོང་ངོ༌། ། འབངས་དང་འགྲོགས་ན་དྲི་མི་ཞིམ། ། འདི་རུ་དགྱེས་པའི་གྲོགས་ཀྱང་མེད། ། འདི་ན་མཛོ་ཤོང་ར་མི་ཤོང༌། ། འདི་རུ་རྟ་ཤོང་སྒ་མི་ཤོང༌། ། འདི་རུ་དཔོན་ཤོང་གཡོག་མི་ཤོང༌། ། ཁྱེད་རྒྱལ་པོའི་རིགས་སུ་གྱུར་པ་རྣམས། ། གླུད་དང་གཏོར་མ་འདི་བཞེས་ལ། །
རྒྱལ་པོ་ཁྱོད་ལ་རྫོངས་འདེབས་སོ། ། སོ་སོའི་གནས་དང་རྟེན་ལ་གཤེགས། ། ཁྱེད་རྒྱལ་པོ་འཁོར་བཅས་ཐམས་ཅད་ཀྱིས། ། ཆོས་འཁོར་དཔལ་གྱི་ལྷ་ཁང་དང༌། ། གཡས་རུ་གཙང་འགྲམ་ལྷ་ཁང་དང༌། ། གཡོན་རུ་ཁྲ་འབྲུག་ལྷ་ཁང་དང༌། ། དབུས་རུ་བཀའ་སྩལ་ལྷ་ཁང་དང༌། ། ཀོང་པོ་བུ་ཆུའི་ལྷ་ཁང་དང༌། ། གཙང་འབྲུག་རྒྱལ་གྱི་ལྷ་ཁང་དང༌། ། བུམ་ཐང་དགེ་བསྙེན་ལྷ་ཁང་དང༌། །
བྱང་ཤར་སྦྲང་རྩིའི་ལྷ་ཁང་དང༌། ། བལ་ཡུལ་འཕགས་པ་ཤིང་ཀུན་དང༌། ། ལྷ་ཁང་སོ་སོའི་གནས་སུ་གཤེགས། ། རྒྱལ་པོའི་བཞུགས་ས་དེ་ན་ཡོད། ། བཙུན་མོའི་ཆོས་བཟང་དེ་ན་ཡོད། ། འབངས་དང་འཁོར་གཡོག་དེ་ན་ཡོད། ། གསེར་དངུལ་ཟངས་ལྕགས་དེ་ན་ཡོད། ། ཁྲབ་རྨོག་གྲི་གསུམ་དེ་ན་ཡོད། ། བྱ་ཁྱི་ཕག་གསུམ་དེ་ན་ཡོད། ། གནག་རྟ་ལུག་གསུམ་དེ་ན་ཡོད། །
ཇ་དང་གོས་དར་དེ་ན་ཡོད། ། རྒྱལ་པོ་ལོངས་སྤྱོད་དེ་ན་ཆེ། ། རྒྱལ་པོ་འཁོར་བཅས་དེ་རུ་གཤེགས། ། རྒྱལ་པོ་བཞུགས་པའི་ལོངས་སྤྱོད་མེད། ། རྒྱལ་པོ་བཞུགས་པའི་དཀོར་ཡང་མེད། ། འདི་རུ་བཞུགས་པའི་གནས་མེད་དོ། ། ད་ལྟ་ཉིད་དུ་གཤེགས་སུ་གསོལ། ། སྟེང་ལྷའི་རྒྱལ་པོ་གཤེགས་སུ་གསོལ། ། འོག་ཀླུའི་རྒྱལ་པོ་གཤེགས་སུ་གསོལ། ། བར་མིའི་རྒྱལ་པོ་གཤེགས་སུ་གསོལ། །
གཡས་རུ་གཙང་འགྲམ་རྒྱལ་པོ་གཤེགས་སུ་གསོལ། ། གཡོན་རུ་ཁྲ་འབྲུག་རྒྱལ་པོ་གཤེགས་སུ་གསོལ། ། དབུས་རུ་བཀའ་སྩལ་རྒྱལ་པོ་གཤེགས་སུ་གསོལ། ། སྲོག་བདག་སྲིད་པའི་རྒྱལ་པོ་གཤེགས་སུ་གསོལ། ། མིང་དང་མཚན་ནི་མ་ཐོས་པའི། ། རྒྱལ་པོའི་རིགས་གྱུར་ཐམས་ཅད་གཤེགས། ། གླུད་དང་མདོས་གཏོར་འདི་བཞེས་ལ། ། རྒྱུ་སྦྱོར་སྦྱིན་པའི་བདག་པོ་འདི། ། མནན་པ་ཐེག་ལ་བསྡམས་པ་ལྷོད། ། བཟུང་བ་ཐོངས་ལ་བཅིངས་པ་བཀྲོལ། །
ཡོངས་སུ་ཆུད་ལ་བདེ་བར་མཛོད། ། ཕྱིན་ཆད་གནོད་པ་མ་མཛད་ཅིག ། ཞི་བའི་ངང་ལས་གཤེགས་སུ་གསོལ། ། ལེགས་དང་སྤྲོད་ལ་ཉེས་དང་བསྣོལ། ། བཅོལ་བའི་ཕྲིན་ལས་སྒྲུབ་པར་མཛོད། ། སྔོན་ཚེ་སློབ་དཔོན་པདྨ་འབྱུང་གནས་ཀྱིས། ། སྤྱན་སྔར་ཁས་བླངས་དམ་བཅའ་མཛད་པ་བཞིན། ། གསང་སྔགས་ཆོས་འཁོར་སྒྲུབ་པའི་གང་ཟག་ལ། ། བར་ཆད་བསྲུང་ཞིང་སྐྱོང་བར་ཞལ་བཞེས་པའི། ། རྒྱལ་པོ་འཁོར་དང་བཅས་པའི་བཀྲ་ཤིས་ཤོག །
གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་མ་ལུས་སྟེར་བ་ཡི། ། ཆོས་སྐྱོང་རྒྱལ་པོ་ཆེན་པོ་ཁྱེད་རྣམས་ཀྱིས། ། བདག་སོགས་བསམ་དོན་མ་ལུས་འགྲུབ་པར་མཛོད། ། མ་ཧཱ་རཱ་ཛ་གཙྪ། ཞེས་བརྗོད་ནས་ཡོན་ཏན་མཐོང་ཞིང་མར་མེ་བཙུགས། ། ཕྱོགས་སྐྱོང་རྒྱལ་པོ་བཞུགས་པའི་ཕྱོགས་སུ་བསྐྱལ་ལོ། ། སློབ་དཔོན་པདྨ་འབྱུང་གནས་ཀྱིས་མཛད་པ་སིདྡྷི་ཕ་ལ་ཧོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
