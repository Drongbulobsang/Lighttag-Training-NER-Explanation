གཏོ་འབུམ།
པོད ༡༩
ཚེ་སྒྲུབ་ཉི་ཟླ་ཁ་སྦྱོར་ལས།ཉེར་མཁོ་འཆི་བདག་འཇོམས་པའི་འཆི་བསླུའི་རིམ་པ་བཀླག་ཆོག
༄༅། ཚེ་སྒྲུབ་ཉི་ཟླ་ཁ་སྦྱོར་ལས། ཉེར་མཁོ་འཆི་བདག་འཇོམས་པའི་འཆི་བསླུའི་རིམ་པ་བཀླག་ཆོག་བཞུགས་སོ།། ཚེ་སྒྲུབ་འཆི་བདག་འཇོམས་པའི་ཉེར་མཁོ་འཆི་བསླུའི་ཆོ་ག་ནི་བཞི། ཕྱི་ནང་གསང་བ་དེ་ཁོ་ནའོ། དང་པོ་ཕྱིའི་འཆི་བསླུ་ནི། གཏོར་མ་སཙྪ་སྲོག་འདོན་སོགས་བྱ་ཞིང༌། གཞན་ཡང་རིག་འཛིན་སངས་རྒྱས་གླིང་པའི་ཟབ་གཏེར་ཚེ་སྒྲུབ་ཉི་ཟླ་ཁ་སྦྱོར་ལས། རང་ཉིད་ཁ་སྣའི་ཆུ་དག་དང་༔ འབྲུ་ནག་དྲི་ཆེན་དྲི་ཆུ་དང་༔ སྐྲ་སེན་ལུས་བཀྲུས་ཁུ་བ་ཡིས༔
འབྲུ་སྣའི་ངར་ཕྱེ་སྦྲུས་པ་ལ༔ མི་གཟུགས་དཀར་སེར་དམར་ལྗང་དང་༔ ཁྲ་བོ་གཅིག་དང་ལྔ་བྱས་ལ༔ དར་ཚོན་བལ་ཚོན་སྣ་ལྔ་གཟུག༔ ཆང་ཟན་རང་གི་གོས་དུམ་བཀོན༔ སྔགས་དྲུག་ཕྱག་རྒྱའི་ཏིང་འཛིན་གྱིས༔ བྱིན་གྱིས་བརླབས་ལ་འདི་སྐད་དོ༔ ཧཱུྃ༔ བཅོམ་ལྡན་ཤཱཀྱ་ཐུབ་པའི་བྱིན་རླབས་དང་༔ ཐལ་མོ་ཁང་སྟོང་ཨཱཿདཀར་འོད་ཟེར་གྱིས༔
གླུད་གཏོར་ཉེས་སྐྱོན་དྲི་མ་དག་པར་གྱུར༔ ཨོཾ་སྭ་བྷ་ཝ་སོགས། མདུན་དུ་བགེགས་ཆེན་སྡེ་བཞི་ལ༔ ལྷ་ཀླུ་བདུད་བཙན་རྒྱལ་བསེན་དང་༔ ཚེ་རབས་འཁོར་བ་ཐོག་མེད་ནས༔ ཚེ་སྲོག་བར་དུ་གཅོད་པ་ཡི༔ ལན་ཆགས་གླུད་ཀྱི་བདག་པོ་རྣམས༔ དཔག་མེད་ཁྲོམ་ཚོགས་བཞིན་དུ་གསལ༔ བྷྲཱཏྶྨུྃ་ལས་རིན་ཆེན་སྣོད་མཆོག་རྒྱ་ཆེ་བ༔ སྟོང་གསུམ་ཙམ་གྱི་ནང་དུ་ཁྃ་ཡིག་ལས༔
ངར་གྱི་མི་ཆེན་ཁོག་སྟོད་གསེར་ལས་གྲུབ༔ ཁོག་སྨད་དངུལ་དང་སྐེད་པ་མཆོང་ལས་གྲུབ༔ ལག་པ་གསེར་དངུལ་རྐང་པ་ཟངས་དང་ལྕགས༔ ཞོ་ཤའི་སྙིང་དང་མུ་ཏིག་ཀླད་པ་དང་༔ ལོང་ཐང་མིག་ལ་ཟེར་མང་སྒྲོ་ཡི་སྐྲ༔ བྱི་རུའི་ལྗགས་ལ་མགྲོན་བུའི་སོ་བྱས་པ༔ ཁམས་དང་སྐྱེ་མཆེད་དབང་པོ་ཡོངས་སུ་རྫོགས༔ སྨྲ་མཁས་ལྗགས་ལྗགས་འགྲོ་མཁས་ལྡེམ་ལྡེམ་བྱེད༔ གཅིག་ལས་བརྒྱ་སྟོང་བྱེ་བ་དུང་ཕྱུར་འཕྲོ༔ སྣང་སྲིད་ལྷ་འདྲེ་བགེགས་རིགས་སྤྱན་ལམ་དུ༔
མི་བས་གླུད་བཟང་ལྷ་ཡི་བུ་ཕོ་འདྲ༔ གླུད་གཏོར་སོ་སོའི་ཡིད་མཐུན་འདོད་ཡོན་ལྔ་༔ ཟག་མེད་སྟོང་གསུམ་འཇིག་རྟེན་གང་བར་གྱུར༔ བཅོམ་ལྡན་རིན་ཆེན་འབྱུང་ལྡན་བྱིན་རླབས་ཀྱིས༔ མཆོད་སྦྱིན་ཕྱག་རྒྱ་ཏྲཱཾ་སེར་འོད་འཕྲོས་པས༔ མགྲོན་རྣམས་ཀུན་ལ་ཟད་མེད་ལོངས་སྤྱོད་གྱུར༔ ཨོཾ་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་སོགས། བཅོམ་ལྡན་སྣང་བ་མཐའ་ཡས་བྱིན་རླབས་ཀྱིས༔ པདྨའི་ཕྱག་རྒྱ་ཧྲཱིཿདམར་འོད་ཟེར་འཕྲོས༔ གླུད་གཏོར་འཆི་སོས་སྨན་གྱི་བདུད་རྩིར་གྱུར༔
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊཿ བཅོམ་ལྡན་དོན་ཡོད་གྲུབ་པའི་བྱིན་རླབས་ཀྱིས༔ སྐྱབས་སྦྱིན་ཕྱག་རྒྱ་ཧཱཿལྗང་འོད་ཟེར་གྱིས༔ བསྔོས་པ་ཙམ་གྱིས་མགྲོན་རྣམས་ཚིམ་གྱུར་ཅིག༔ ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ བཅོམ་ལྡན་མི་བསྐྱོད་པ་ཡི་བྱིན་རླབས་ཀྱིས༔ ས་གནོན་ཕྱག་རྒྱ་ཧཱུྃ་སྔོན་འོད་ཟེར་གྱིས༔ འཐབ་རྩོད་ཕམ་རྒྱལ་མེད་པར་ཐོབ་པར་གྱུར༔ ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲིཿད་ཡ་ཛྭ་ལ་ནི་ཧཱུྃ༔ བཅོམ་ལྡན་རྣམ་པར་སྣང་མཛད་བྱིན་རླབས་ཀྱིས༔
བྱང་ཆུབ་ཕྱག་རྒྱ་ཨོཾ་དཀར་འོད་ཟེར་གྱིས༔ མགྲོན་རྣམས་བདག་གི་དབང་དུ་འདུས་པར་གྱུར༔ ཨོཾ་ན་མཿས་མནྟ་བུདྡྷ་ནཾ་གྲ་ཧེ་ཤྭ་རི་པྲ་བྷཉྫ་ཏི་མ་ཧཱ་ས་མ་ཡ་སྭཱ་ཧཱཿ ཧཱུྃ༔ འཇིགས་པའི་ཧཱུྃ་སྒྲ་ངེས་སྒྲོགས་ཤིང་༔ བགེགས་རྣམས་མ་ལུས་འཇོམས་བྱེད་པ༔ དངོས་གྲུབ་མ་ལུས་སྩོལ་བའི་ལྷ༔ བགེགས་ཀྱི་དགྲ་ལ་ཕྱག་འཚལ་བསྟོད༔ ནམ་མཁའ་སྟོང་པ་འགུག་བྱེད་ན༔ སེམས་ཅན་རྣམས་ལ་སྨོས་ཅི་དགོས༔
སེམས་མེད་པ་ཡང་འགུག་བྱེད་ན༔ ལུས་སེམས་ལྡན་ལ་སྨོས་ཅི་དགོས༔ འདི་རུ་གནོད་བྱེད་དགུག་ཏུ་གསོལ༔ ན་མོ༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན༴ དགེ་འདུན་གྱི་བཀའ༴ གསང་སྔགས་དང་༔ རིག་སྔགས་དང་༔ གཟུངས་སྔགས་དང་༔
སྙིང་པོ་དང་༔ ཕྱག་རྒྱ་དང་༔ དེ་བཞིན་ཉིད་ཀྱི་བཀའ་བདེན་པ་དང་༔ བདེན་པ་ཆེན་པོའི་མཐུས་སྦྱིན་པའི་བདག་པོའི་མཆན། བདག་གི་ཚེ་སྲོག་ལ་བར་དུ་གཅོད་པའི་གདོན་བགེགས་ཀྱི་རིགས་སུ་གྱུར་པ་ཐམས་ཅད་གླུད་ཀྱི་གཏོར་མ་ལེན་པའི་སླད་དུ་འདིར་མཆིས་པར་གྱུར་ཅིག༔ ལན་གསུམ། རིན་ཆེན་མང་དང་གཟུགས་མཛེས་དང་༔ འཇམ་ཀླས་འཇིགས་ཀུན་བྲལ་བ་ཡི༔ དེ་བཞིན་གཤེགས་ལ་ཕྱག་འཚལ་ལོ༔ ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔
ཞེས་བྱིན་བརླབས་ནས། ཧཱུྃ༔ འཆི་བདག་གཤིན་རྗེའི་རྒྱལ་པོ་དང་༔ སྟེང་འོག་བར་གསུམ་གདོན་ཚོགས་དང་༔ ཕོ་འདྲེ་མོ་འདྲེ་མ་ནིང་གདོན༔ དྲེགས་པ་སྡེ་བརྒྱད་འཁོར་དང་བཅས༔ བདག་བས་ལྷག་པའི་གླུད་གཏོར་འདི༔ ཁྱེར་ཅིག་ཁྱེར་ཅིག་སྟོབས་ལྡན་རྣམས༔ འདོད་སྲེད་ཆགས་དང་ཞེན་པ་དང་༔ དྲན་དང་མཐོང་རེག་བཟུང་བ་ཀུན༔
བརྟུལ་ཞིག་ལྷོད་ཅིག་ད་ཁྲོལ་ཞིག༔ སྔོན་གྱི་ལན་ཆགས་ཤ་འཁོན་དང་༔ བུ་ལོན་འཕྲལ་གྱི་རྐྱེན་ལ་སོགས༔ གང་ཡིན་མ་ལུས་འཁོར་བར་མཛོད༔ དེ་རིང་ཡོན་གྱི་བདག་པོ་ཡི༔ འཆི་རྐྱེན་མ་ལུས་བསྒྱུར་དུ་གསོལ༔ བདག་གི་བསམ་པའི་སྟོབས་དང་ནི༔ དེ་བཞིན་གཤེགས་པའི་སྦྱིན་སྟོབས་དང་༔ ཆོས་ཀྱི་དབྱིངས་ཀྱི་སྟོབས་རྣམས་ཀྱིས༔ གདོན་བགེགས་འབྱུང་པོ་མ་ལུས་པ༔
བསམ་པ་ཡིད་བཞིན་འགྲུབ་གྱུར་ཅིག༔ ཧཱུྃ༔ ཉོན་ཅིག་ལོག་འདྲེན་བགེགས་ཀྱི་ཚོགས༔ བྱང་ཆུབ་སྒྲུབ་ལ་མི་དགའ་ཞིང་༔ ལུས་སེམས་སྦྱོར་བ་ངན་པ་ཡིས༔ མི་ལ་གནོད་ཅིང་འཚེ་བྱེད་པ༔ ཚེ་ལ་བརྐུ་ཞིང་སྲོག་ལ་འཇབ༔ གཤེད་དང་ལྕག་དང་བླ་ཁྱེར་བྱེད༔ འབྱུང་པོའི་རིགས་ནི་གང་ཡང་རུང་༔ བགེགས་རིགས་སྟོང་ཕྲག་བརྒྱད་ཅུ་དང་༔
བྱིས་པའི་གདོན་ཆེན་བཅོ་ལྔ་དང་༔ ནད་ཡམས་དལ་གྱི་བདག་མོ་སོགས༔ ཚེ་དང་སྲོག་ལ་གནོད་བྱེད་པའི༔ བདུད་སྡེ་དཔུང་བཅས་ཕྱིར་དེངས་ཤིག༔ ལན་ཆགས་གླུད་གཏོར་བྱིན་ནས་ཀྱང་༔ བསྒོ་བའི་བཀའ་ལ་མི་ཉན་ན༔ དབང་ཆེན་ཁྲོས་པའི་ང་རྒྱལ་གྱིས༔ རྟ་སྐད་འཚེར་ཞིང་མཚོན་ཆས་གཏུབ༔ རྡོ་རྗེ་འཛིན་ཡང་འཇིགས་ནུས་ན༔ བགེགས་ཚོགས་རྣམས་ལ་སྨོས་ཅི་དགོས༔
ལུས་ངག་ཐལ་བར་བརླག་ནས་ཀྱང་༔ སྡུག་བསྔལ་ཉམས་སུ་མྱོང་བར་འགྱུར༔ དེ་བས་མ་རུངས་གདུག་པའི་ཚོགས༔ སྐད་ཅིག་ཉིད་ལ་ཕྱིར་དེངས་ཤིག༔ ཨོཾ་སུམྦྷ་ནི་སོགས་ཤམ་དུ་ཚེ་དང་སྲོག་ལ་བར་དུ་གཅོད་པ་ཐམས་ཅད་ཨུ་ཙ་ཏ་ཡ་ཕཊཿ ཅེས་བརྗོད་ཕྱི་མིག་མི་བལྟ་བར༔ ཆུ་ཆེན་གཞུང་དུ་བསྐུར་ལ་བཏང་༔ ལོ་གསུམ་འཆི་བ་བཟློག་པར་འགྱུར༔ འཆི་ལྟས་ཕྲ་མོ་མ་བྱུང་ཡང་༔ ལོ་ཟད་ཟླ་སྨད་བྱས་གྱུར་ན༔
རིམ་གྲོ་ཀུན་གྱི་མཆོག་ཏུ་འགྱུར༔ ཞེས་སོ། ཞེས་པ་འདི་ནི་ཧྱ་གྷྲྀ་ཝ་ན་ཐས་འཁྱེར་བདེར་བསྒྲིགས་པ་འདིས་ཀྱང་སྐྱེ་འགྲོ་མཐའ་དག་འཆི་བདག་གི་གཡུལ་ལས་རྣམ་པར་རྒྱལ་བའི་རྒྱུར་གྱུར་ཅིག །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
