གཏོ་འབུམ།
པོད ༤༠
མཆོད་སྦྱིན་བསིལ་གཏོར་གངྒཱའི་ཆུ་རྒྱུན།
༄༅། མཆོད་སྦྱིན་བསིལ་གཏོར་གངྒཱའི་ཆུ་རྒྱུན་བཞུགས་སོ། ། སྭ་སྟི་པྲ་ཛཱ་བྷྱཿ ཕུན་ཚོགས་དགེ་ལེགས་བྱེ་བས་རབ་བསྐྲུན་ཞིང༌། ། རྣམ་མང་ཉེས་བརྒྱའི་བག་ཆགས་གཟེབ་གྲོལ་བས། ། མ་ལུས་འགྲོ་བའི་བསོད་ནམས་ཞིང་གྱུར་པ། ། བླ་མ་མཆོག་དང་ཐུབ་དབང་སྲས་བཅས་རྒྱལ། ། ངེས་འབྱུང་ལྷག་བསམ་བགྲོད་པས་བསྐུལ་བ་ལས། ། སྔོན་མེད་ལེགས་བཤད་ཟླ་བ་གསར་པའི་འཛུམ། ། སྐལ་བཟང་ཤར་རིའི་རྩེར་སོན་འོད་སྣང་ཟེར། ། ཕན་བདེའི་ཀུནྡ་བཞད་པའི་དཔྱིད་དུ་གསལ། །
དེ་ཡང་རྟེན་གྱི་གང་ཟག་འཁོར་བའི་རང་བཞིན་སྡུག་བསྔལ་དུ་ཤེས་པས་ཡིད་ངེས་པར་བྱུང་ཞིང༌། ཐར་པའི་ཕན་ཡོན་མཐོང་བས་རྣམ་པ་ཐམས་ཅད་མཁྱེན་པའི་གོ་འཕང་ཐོབ་འདོད་ཀྱི་བསམ་པ་དྲག་པོ་དང་ལྡན་པས་ཐབས་འདི་ལ་ནན་ཏན་དུ་བྱ་བ་ཡིན་ཏེ། གཙང་ཞིང་ཡིད་དུ་འོང་བའི་གནས་སུ་མཆོད་གཏོར་ཆུ་སྣོད་སོགས་མཁོ་བའི་ཡོ་བྱད་ཐམས་ཅད་ཚོགས་པར་བཤམས་ནས་བདེ་བའི་སྟན་ལ་འདུག་སྟེ། སྐྱབས་འགྲོ་སེམས་བསྐྱེད་ཚད་མེད་བཞི་སྒོམ་པ་རྣམས་སྔོན་དུ་འགྲོ་བས། རང་ཉིད་སྐད་ཅིག་གིས་འཕགས་པ་ཐུགས་རྗེ་ཆེན་པོ་སྐུ་མདོག་དཀར་གསལ་ཞི་ཞིང་འཛུམ་པའི་ཉམས་ཅན་གཡས་མཆོག་སྦྱིན་དང༌། གཡོན་པདྨ་དཀར་པོའི་སྡོང་བུ་འཛིན་པ། དར་དང་རིན་པོ་ཆེའི་རྒྱན་ཅན་མཚན་དཔེའི་གཟི་བྱིན་མཆོག་ཏུ་འབར་བའི་སྐུར་གྱུར་པར་དམིགས་ལ། ཨོཾ་སརྦ་ཏ་ཐཱ་ག་ཏ་མ་ཎི་ཛྭ་ལ་ཧྲི་ད་ཡ་གརྦྷེ་ཛྭ་ལ་དུ་རུ་དུ་རུ་ནི་སྭཱ་ཧཱ། ཞེས་བདུན་བཟླས་པས་དགེ་བ་བརྒྱ་འགྱུར་དུ་འཕེལ་བར་འགྱུར་རོ། ། ས་གཞི་བྱིན་བརླབ་ནི།
ཁོར་ཡུག་གི་ས་གཞི་འདི་དག་བདེ་བ་ཅན་གྱི་ཞིང་གི་བཀོད་པ་ལྟ་བུ་ཕུན་སུམ་ཚོགས་པའི་ཡོན་ཏན་ཐམས་ཅད་ཀྱིས་རྣམ་པར་བརྒྱན་པས་མཛེས་ཤིང་ཡིད་དུ་འོང་བ་བསམ་གྱིས་མི་ཁྱབ་པར་གྱུར། ཨོཾ་སརྦ་བིཏྤཱཏྶྨུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོ་སྥ་ར་ཎ་ཁཾ། ཞེས་ལན་གསུམ་བརྗོད། མཆོད་རྫས་བྱིན་བརླབ་ནི། ཕུན་སུམ་ཚོགས་པའི་ཞིང་དེ་དག་ཏུ་ལྷ་དང་མིའི་ཡོ་བྱད་དམ་པ་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་ལ་སོགས་པ་རྣམ་པར་དག་ཅིང་ཡིད་དུ་འོང་བའི་མཆོད་པའི་སྤྲིན་རྒྱ་མཚོ་བསམ་གྱིས་མི་ཁྱབ་པས་ནམ་མཁའི་ཁམས་ཐམས་ཅད་གང་བར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ
སརྦ་ཐ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ལན་གསུམ་གྱིས་བྱིན་གྱིས་བརླབས་ཏེ། སྤྱན་དྲངས་པ་ནི། འདུན་པ་རྩེ་གཅིག་པས་འདི་སྐད་དོ། ཕྱོགས་དུས་ཀུན་ནས་སྐྱབས་གསུམ་བཀའ་སྡོད་བཅས། ། ཉོན་མོངས་འགྲོ་ལ་མཁྱེན་བརྩེས་རབ་དགོངས་ནས། ། དཔག་མེད་ཞིང་ནས་ཐོགས་མེད་རྫུ་འཕྲུལ་གྱིས། ། འདིར་གཤེགས་མཆོད་སྤྲིན་རྒྱ་མཚོའི་དབུས་བཞུགས་གསོལ། ། བླ་མ་མཆོག་གསུམ་རྒྱལ་བ་རྒྱ་མཚོའི་སྤྲིན། ། ཡི་དམ་མཁའ་འགྲོ་དམ་ཅན་སྒྱུ་འཕྲུལ་གར། །
སྐྱེ་མང་དྲིན་གྱིས་བརྩེ་བའི་རིས་མེད་འགྲོ། ། མ་རིག་འཛིན་པས་རྟག་འཁྱམས་ཤ་འཁོན་ཚོགས། ། ཀུན་ཀྱང་བདེ་ཆེན་ཆོས་སྐུའི་རོལ་པ་ལས། ། འགག་མེད་སྒྱུ་མའི་རྣམ་པར་ཤར་བའི་མགྲོན། ། ཐམས་ཅད་གཏན་པ་མེད་པའི་མཆོད་སྦྱིན་ལ། ། མོས་དུངས་བརྩེ་བས་སྤྱན་འདྲེན་གཤེགས་སུ་གསོལ། ། བཛྲ་ས་མཱ་ཛཿས་སྤྱན་དྲངས། པདྨ་ཀ་མ་ལ་ཡེ་སྟྭཾ་གྱིས་གདན་ཕུལ་ལ། དྲི་མེད་ཡིད་འོང་ལྷ་རྫས་ལས་བྱུང་བའི། ། མཆོད་ཡོན་ཞབས་བསིལ་མེ་ཏོག་བདུག་སྤོས་དང༌། །
མར་མེ་དྲི་ཆབ་ཞལ་ཟས་རོལ་མོ་སོགས། ། ཀུན་བཟང་མཆོད་སྤྲིན་རྒྱ་མཚོས་མཆོད་པར་བགྱི། ། ཨོཾ་སརྦ་ཏ་ཐཱ་ག་ཏ་ཨརྒྷཾ་ནས་ཤཔྡའི་བར་གྱིས་མཆོད་ལ། ཁྲུས་ཆབ་སྦྲེང་ཞིང༌། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་སྐུ་ཁྲུས་གསོལ་ཏེ།
དེ་ལས་གཞན་ཡང་སོགས་ཀྱིས་རྒྱས་པར་མཆོད་དོ། ། དེ་ནས་ཆུ་སྦྱིན་དང་པོ་ནི། རང་ཉིད་ཐུགས་རྗེ་ཆེན་པོའི་ཕྱག་གཡས་མཆོག་སྦྱིན་གྱི་རྩེ་ལས་བདུད་རྩིའི་རྒྱུན་བབས་པས་ཡི་དྭགས་རྣམས་ཚིམ་པར་བསམ་ཞིང༌། ཨོཾ་མ་ཎི་པདྨེ་ཧཱུྃ། ཞེས་གང་བར་བླུག ། གཉིས་པར། ཨོཾ་ཨཱཿཧྲཱིཿཧཱུྃ། ཞེས་དང༌། གསུམ་པར། ཛྭ་ལ་མི་དཾ་སརྦ་པྲེ་ཏེ་བྷྱཿསྭཱ་ཧཱ།
ཞེས་ཐིགས་པ་སྦྲེང་ཞིང་སེ་གོལ་གཏོག ། བཞི་པར། ཨོཾ་ཛྙཱ་ན་ཨ་བ་ལོ་ཀི་ཏེ་ས་མནྟ་རསྨི་བྷ་བ་མ་ཧཱ་མ་ནི་དུ་རུ་དུ་རུ་ཧྲི་ད་ཡ་ཛྭ་ལ་ནི་སྭཱ་ཧཱ། ཞེས་དང༌། ལྔ་པར། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི།
པྲ་ཏི་ཧ་ན་པྲ་ཏི་ཧ་ན། སརྦ་ཀརྨཱ་པ་རཾ་པ་རཱ་ཎི་མེ་སརྦ་སཏྭ་ནཉྩ་སྭཱ་ཧཱ། ཞེས་གང་བར་སྦྲེང་ཞིང༌། བར་དོའི་འགྲོ་བ་རྣམས་གཙང་ཞིང་བསིལ་བའི་སྐོམ་གྱིས་ཚིམ་སྟེ་བླ་ན་མེད་པའི་བདེ་བ་མཆོག་ལ་རེག་པར་གྱུར་ཅིག ། ཅེས་དང༌། བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང༌། ། སེམས་ཅན་རྣམས་ལ་ཕན་གདགས་སླད། །
དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འགྲུབ་གྱུར་ཅིག ། ཅེས་བདེན་པའི་སྟོབས་བརྗོད་དེ་སྨོན་ལམ་གདབ་བོ། ། དེ་ནས་ཛམྦྷ་ལྷ་ལ་ཆུ་སྦྱིན་དབུལ་བའི་དོན་དུ་མཆོད་གཏོར་བཤམས་ལ། སྟོང་པའི་ངང་ལས་མདུན་དུ་ཛཾ་ཡིག་སེར་ནག་ཡོངས་སུ་གྱུར་པ་ལས་རིམ་པ་བཞིན་ཛམྦྷ་ལ་སེར་པོ་ཞལ་གཅིག་ཕྱག་གཉིས་པ། བི་ཛ་པཱུ་ར་ཀ་དང་གཏེར་གྱི་ནེའུ་ལེ་བསྣམས་པ། ཨུཏྤལ་དང་རིན་པོ་ཆེའི་རྒྱན་ཕྲེང་དུ་མས་སྤྲས་པ། བརྗིད་པའི་ཉམས་ཅན་པད་ཟླའི་གདན་ལ་རོལ་ཞིང་དུང་དང་པད་ཆེན་གཏེར་བདག་མནན་པའོ། ། ཛམྦྷ་ལ་ནག་པོ་ཞལ་གཅིག་ཕྱག་གཉིས་པ།
ཐོད་ཁྲག་དང་གཏེར་གྱི་ནེའུ་ལེ་བསྣམས་པ། ཀླུ་ཆེན་པོ་བརྒྱད་ཀྱིས་བརྒྱན་ཅིང༌། གཅེར་བུ་ཁྲོས་པའི་ཉམས་ཅན་པད་ཉིའི་གདན་ལ་གཡོན་བརྐྱང་གིས་ནོར་བདག་སེར་པོ་མནན་པའོ། ། གཉིས་ཀའི་སྤྱི་བོར་ཨོཾ། མགྲིན་པར་ཨཱཿ སྙིང་གར་ཧཱུྃ། ཧཱུྃ་ལས་འོད་ཟེར་འཕྲོས་པས་རང་འདྲའི་ཡེ་ཤེས་པ་བཛྲ་ས་མཱ་ཛཿས་སྤྱན་དྲངས། ཛཿཧཱུྃ་བྃ་ཧོཿ སླར་ཡང་དབང་གི་ལྷ་རིགས་ལྔ་འཁོར་བཅས་སྤྱན་དྲངས་པ་དེ་རྣམས་ཀྱིས་བདུད་རྩིའི་ཆུས་དབང་བསྐུར། སྐུ་གང༌།
དྲི་མ་དག ། ལྷག་མ་སྤྱི་བོར་འཁྱིལ་པ་ལས་རིན་འབྱུང་དང་མི་བསྐྱོད་པས་དབུ་བརྒྱན་པར་གྱུར། རང་གི་ལག་མཐིལ་གཡས་པར་ཟླ་བའི་སྟེང་དུ་བྷྲཱཏྶྨུཾ་ཨཱཾ་ཛིཾ་ཁཱཾ་ཧཱུྃ་ལས་དེ་བཞིན་གཤེགས་པ་ལྔ་ཡེ་ཤེས་ཀྱི་བདུད་རྩིར་ཞུ་སྟེ་སོར་མོ་ལས་བབས་པར་བསམ་ཞིང༌། ཨོཾ་ཛམྦྷ་ལ་ཛ་ལེནྡྲ་ཡེ་སྭཱ་ཧཱ། ཞེས་བརྒྱ་རྩ་ལ་སོགས་པས་ཆུ་གཙང་སྦྲེང་ཞིང༌། དབུའི་རྨའི་ཟུག་རྔུ་ཞི་སྟེ་དགྱེས་པར་བསམ་མོ། ། དེ་བཞིན་དུ་ཛམ་ནག་ལ། ཨོཾ་ཨིནྡྲ་ནི་མུ་ཁཾ་བྷྲ་མ་རི་སྭཱ་ཧཱ། ཞེས་བརྗོད་ལ། ཨོཾ་ཛཾལུ་སྭཱ་ཧཱ།
ཞེས་པས་སྔར་ལྟར་འབུལ་ལ། མགྲིན་པའི་རྨའི་ཟུག་རྔུ་ཞི་སྟེ་དགྱེས་པར་བསམ། གཏོར་མ་གཉིས། ཨོཾ་ཨཱཿཧཱུྃ་ཧོཿས་བདུད་རྩིའི་རང་བཞིན་དུ་བལྟས་ལ། སྔགས་ཚན་གཉིས་ཀྱི་མཐར་ས་པ་རི་ཝཱ་ར་ཨི་དཾ་བ་ལིཾ་གྲིཧྞནྟུ་མ་མ་སརྦ་སིདྡྷི་མྨེ་པྲ་ཡཙྪ། ཞེས་ལན་གསུམ་གྱིས་རིམ་པར་དབུལ། ཨོཾ་ཨཱརྻ་ཛམྦྷ་ལ་ས་པ་རི་ཝཱ་ར་ཨརྒྷཾ་ནས་ཤཔྡའི་བར་གྱིས་མཆོད། ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། ། གནོད་སྦྱིན་ནོར་འཆང་མང་པོ་ཀུན་གྱི་རྗེ། ། བྱང་ཕྱོགས་སྐྱོང་བའི་མགོན་པོ་ཛམྦྷ་ལ། །
དངོས་གྲུབ་མཆོག་སྩོལ་མཛད་ལ་ཕྱག་འཚལ་བསྟོད། ། རྡུལ་བྲལ་ནམ་མཁའི་མདོག་ཅན་གཏུམ་བརྗིད་གཟུགས། ། སྒེག་སོགས་ཉམས་དགུས་རྣམ་རོལ་གཏེར་གྱི་བདག ། དབུལ་བའི་གདུང་སེལ་འདོད་རྒུའི་མཆོག་སྩོལ་བའི། ། མགོན་པོ་ནོར་སྦྱིན་ཁྱོད་ལ་ཕྱག་འཚལ་བསྟོད། ཅེས་བསྟོད། སེར་སྣའི་ལས་ཀྱི་མེ་ཡིས་གདུངས་པ་རྣམས། ། སྐྱེ་དང་སྐྱེ་བར་ཁྱོད་ལ་སྐྱབས་སུ་མཆི། ། རིན་ཆེན་བདུད་རྩིའི་གཏེར་གྱི་ཆར་ཆེན་པོས། ། སེམས་ཅན་དབུལ་བའི་སྡུག་བསྔལ་ཞི་བར་མཛོད།
ཅེས་གསོལ་ཞིང་ཆུ་ཐིགས་རེ་ལྕེར་བཞག་ལ། ཨོཾ་ཛམྦྷ་ལ་སིདྡྷི་ཕ་ལ་ཧོཿ ཞེས་དངོས་གྲུབ་བླང༌། རྟེན་ཡོད་ན་དེ་ལ་བསྟིམ། མེད་ན། བཛྲ་མུཿས་གཤེགས་སུ་གསོལ། ཛམ་དམར་སོགས་ཀྱི་ཆུ་སྦྱིན་བྱེད་ནའང་འདིར་སྦྲེལ་ལོ། ། དེ་ནས་དཀར་གཏོར་ཆ་ལྔའམ་བཞི་བཤམས་ལ། དང་པོ་གཉིས། ཨ་མྲྀ་ཏས་བསང༌།
སྭ་བྷ་ཝས་སྦྱངས། སྟོང་པའི་ངང་ལས་བྷྲཱཏྶྨུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་བལྟས་ལ། ཨོཾ་ཨཱཿཧཱུྃ་གིས་སྦར་བའི་དང་པོ་མི་གཡོ་བ་ལ་འབུལ་ཏེ། རང་གི་སྙིང་ག་ནས་འོད་ཟེར་འཕྲོས་པས་རྗེ་བཙུན་མི་གཡོ་བ་སྐུ་མདོག་སྔོན་པོ་རལ་གྲི་དང་ཞགས་པ་འཛིན་པ། སྦྲུལ་དང་རིན་པོ་ཆེའི་རྒྱན་ཅན་པད་ཉི་ལ་བཞུགས་པ་མདུན་གྱི་ནམ་མཁར་བཛྲ་ས་མཱ་ཛཿས་སྤྱན་དྲངས། ནམ་མཁའ་མཛོད་ཀྱི་རྒྱས། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། བདུན་གྱི་མཐར། ཨཱརྻ་ཨ་ཙ་ལ་ས་པ་རི་ཝཱ་ར་ཨི་དམ་བ་ལིཾ་ཏ་སོགས་གསུམ་གྱིས་གཏོར་མ་ཕུལ། ཨཱརྻ་སོགས་ཀྱིས་མཐར་ཨརྒྷཾ་ནས་ཤཔྡའི་བར་གྱིས་མཆོད།
གཏུམ་ཆེན་ཁྲོ་བོ་མི་སྡུག་གཟུགས། ། མཐིང་ནག་རལ་གྲི་ཞགས་པ་འཛིན། ། དྲག་པོའི་སྟོབས་ཀྱིས་གར་མཛད་པ། ། མི་གཡོ་མགོན་ལ་ཕྱག་འཚལ་ལོ། ཞེས་བསྟོད། བདག་དང་སེམས་ཅན་ཐམས་ཅད་བདུད་བཞིའི་བར་ཆད་ལས་སྐྱོབ་ཅིང་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ། གཉིས་པ་རྗེ་བཙུན་མ་ལ་འབུལ་ཏེ། རང་གི་སྙིང་ག་ནས་འོད་ཟེར་འཕྲོས་པས་རྗེ་བཙུན་སྒྲོལ་མ་སྐུ་མདོག་མརྒད་ལྟ་བུ། གཡས་མཆོག་སྦྱིན་དང་གཡོན་ཨུཏྤ་ལ་འཛིན་པ།
དར་དང་རིན་པོ་ཆེའི་རྒྱན་ཅན་པད་ཟླ་ལ་བཞུགས་པ་མདུན་གྱི་ནམ་མཁར་བཛྲ་ས་མཱ་ཛཿས་སྤྱན་དྲངས། ནམ་མཁའ་མཛོད་ཀྱི་རྒྱས། ན་མཿསརྦ་བུདྡྷ་བོ་དྷི་སཏྭ་ནཾ་ཨ་པྲ་ཏི་ཧ་ཏ་ཤཱ་ས་ནཱ་ནཱཾ། ཧེ་ཧེ་བྷ་ག་བ་ཏེ་མ་ཧཱ་སཏྭ་བུདྡྷ་ཨ་ཝ་ལོ་ཀི་ཏེ། མ་བི་ལམྦ་མཱ་བི་ལམྦ། ཨི་དཾ་བ་ལིཾ་གྲིཧྞ་བ་ལ་ཧཱུྃ་ཧཱུྃ། སརྦ་བི་སཉྩ་ར་སྭཱ་ཧཱ། ཞེས་ལན་གསུམ་གྱིས་གཏོར་མ་ཕུལ་ལ། ཨོཾ་ཨརྻ་ཏཱ་རེ་ས་པ་རི་ཝཱ་ར་ཨརྒྷཾ་ནས་ཤཔྡའི་བར་གྱིས་མཆོད། ལྷ་དང་ལྷ་མིན་ཅོད་པན་གྱིས། །
ཞབས་ཀྱི་པདྨོ་ལ་བཏུད་དེ། ། ཕོངས་པ་ཀུན་ལ་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། ཞེས་བསྟོད། བདག་དང་སེམས་ཅན་ཐམས་ཅད་འཇིགས་པ་ཆེན་པོ་བརྒྱད་དང་བཅུ་དྲུག་སོགས་འཁོར་བའི་སྡུག་བསྔལ་མཐའ་དག་ལས་སྐྱོབ་ཅིང་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ། གསུམ་པ་ཀླུ་རྣམས་ལ་འབུལ་ཏེ། རྡོ་རྗེ་གནོད་སྦྱིན་གྱི་རྒྱས། ཨོཾ་བཛྲ་ཡཀྵ་ཧཱུྃ། ཞེས་བསང༌།
རྡོ་རྗེ་མེའི་རྒྱས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ་ཀྱིས་སྦྱངས་ཏེ། རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཀླུ་རྣམས་དགའ་བར་བྱེད་པའི་འདོད་ཡོན་བདུད་རྩིའི་རང་བཞིན་དུ་གྱུར་པར་བསམས་ལ། རྡོ་རྗེ་བསྡམས་པ་འདེགས་ཚུལ་གྱིས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏོཏྟ་ཨོཾ་ཨཱཿཧཱུྃ་ཕཊ་སྭཱ་ཧཱ། ལན་གསུམ་གྱིས་སྤེལ་ལ། འདོད་རྒྱལ་གྱི་ཕྱག་རྒྱ་བཅིངས་ཏེ། རང་གི་སྙིང་ག་ནས་འོད་ཟེར་འཕྲོས་པས་ཀླུའི་ཚོགས་འཁོར་དང་བཅས་པ་སྤྱན་དྲངས་པར་བསམ་ལ། ཨོཾ་བ་ཏ་ལི་བ་ཏ་ལི་མ་ཧཱ་བ་ཏ་ལི་ཧཱུྃ་ཧཱུྃ་ཛཿཛཿསྭཱ་ཧཱ། ཨོཾ།
ཀླུ་རྒྱལ་མཐའ་ཡས་ནོར་རྒྱས་བུ། ། འཇོག་པོ་དངནི་སྟོབས་ཀྱི་རྒྱུ། ། པདྨ་པདྨ་ཆེན་པོ་དང༌། ། དུང་སྐྱོང་དང་ནི་རིགས་ལྡན་ནོ། ། ལྷ་མོ་ལྷ་མོ་ཆེན་པོ་དང༌། ། ཟླ་བའི་སྤྱི་གཙུག་སྤྱི་གཙུག་ཆེ། ། དབྱུག་འཛིན་དབྱུག་འཛིན་ཆེན་པོ་དང༌། ། སོག་མ་མེད་དང་ཧུ་ལུཎྜ། ། དགའ་བོ་དང་ནི་ཉེ་དགའ་བོ། ། རྒྱ་མཚོ་རྒྱ་མཚོ་ཆེན་པོ་དང༌། །
ཚ་བ་ཚ་བ་ཆེན་པོ་དང༌། ། དཔལ་གྱི་འོད་དང་འོད་པོ་ཆེ། ། རིན་ཆེན་འོད་དང་གཟུགས་མཛེས་དང༌། ། གཟུགས་མཛེས་ཆེན་པོ་སྤྲུལ་བཟང་དང༌། ། ལྟོ་འཕྱེ་ཆེན་པོ་ཚི་ལི་དང༌། ། ཚི་ལི་ཆེན་པོ་རྣམ་དག་ནི། ། མཆོད་པའི་གནས་འདིར་གཤེགས་སུ་གསོལ། ། ཨོཾ་ཨཱ་གཙྪ་ཨཱ་གཙྪ་མ་ཧཱ་ནཱ་ག་ཨ་དྷི་པ་ཏ་ཡེ་སརྦ་བྷུརྦྷུ་ཝཿཕྲུཾ་ཕུ་སྭཱ་ཧཱ། ཞེས་མདུན་དུ་བྱོན་པར་བསམ་ལ། པདྨ་ཀ་མ་ལ་ཡེ་སྟྭཾ་གྱིས་གདན་འབུལ།
ཨོཾ་མ་ཧཱ་ནཱ་ག་ཨ་དྷི་པ་ཏ་ཡེ་གྲྀཧྞེ་དཾ་ཨརྒྷཾ་སྭཱ་ཧཱ། དེ་བཞིན་དུ། པུཥྤཾ། དྷུ་པཾ། དཱི་པཾ། གནྡྷཾ་སོགས་ཀྱིས་མཆོད། ཀླུ་དགའ་བར་བྱེད་པའི་རྒྱས། ཨི་ཧི་ལི་ཧི་ལི་མ་ཧཱ་ཧི་ལི་ཕྲུཾ་ཕུ་སྭཱ་ཧཱ། ཞེས་སེ་གོལ་དང་བཅས་པས་ལན་གསུམ་དང༌། ཨོཾ་བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཕྲུཾ་ཕུ་སྭཱ་ཧཱ།
ལན་གསུམ་གྱིས་གཏོར་མ་བསྔོ། ཡེ་དྷརྨཱ་དང༌། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ཞེས་ཆོས་ཀྱི་སྦྱིན་པ་བྱ། ཀླུ་ཆེན་པོ་བརྒྱད་སོགས་ཀླུའི་རིགས་སུ་གྱུར་པ་ཐམས་ཅད་དང་བྱེ་བྲག་བདག་ཅག་ལ་གནོད་ཅིང་ལན་ཆགས་པ་ཐམས་ཅད་མཉེས་ཤིང་ཚིམ་ནས་གནོད་འཚེ་དང་གདུག་སེམས་ཞི་སྟེ་ཕན་པ་བྱང་ཆུབ་ཀྱི་སེམས་དང་ལྡན་པར་གྱུར་ཅིག ། ཅེས་སྨོན་ལམ་གདབ། ཨོཾ་མ་ཧཱ་ནཱ་ག་ཨ་དྷི་པ་ཏ་ཡེ་ས་པ་རི་ཝཱ་ར་གཙྪ།
ཞེས་དཀར་ཕྱོགས་ཀྱི་ཀླུ་རང་གནས་སུ་གཤེགས། མཁའ་ལྡིང་གི་རྒྱས། ཨོཾ་ག་རུ་ཌ་ཧཾ་ས་ཧེ་ཙ་ལེ་ཙ་ལེ་སྭཱ་ཧཱ། ཞེས་ནག་པོའི་ཀླུ་རྣམས་བསྐྲད་པར་བྱའོ། ། སྐབས་གཞན་དུ་ཀླུ་གཏོར་བྱེད་ནའང་འདི་ཉིད་དོ། ། བཞི་པ་སུ་རུ་པའི་སྔགས་ཀྱིས་ཡི་དྭགས་རྣམས་ལ་སྦྱིན་པ་ནི། རང་ཉིད་སྐད་ཅིག་གིས་རིན་ཆེན་གཟུགས་མཛེས་སུ་གྱུར་པར་བསམ་ལ། ཨོཾ་ཨཱཿཧཱུྃ་ལན་གསུམ་གྱིས། ཡི་དྭགས་རྣམས་ཚིམ་པར་ནུས་པའི་འདོད་ཡོན་བདུད་རྩིའི་རང་བཞིན་དུ་བལྟས་ལ། ན་མཿསུ་རུ་པཱ་ཡ་ཏ་ཐཱ་ག་ཏཱ་ཡ་ཨརྷ་ཏེ་སམྱཀྶཾ་བུདྡྷ་ཡ།
ཏདྱ་ཐཱ། ཨོཾ་སུ་རུ་སུ་རུ། པྲ་སུ་རུ་པྲ་སུ་རུ། ཏ་ར་ཏ་ར། བྷ་ར་བྷ་ར། སམྦྷ་ར་སམྦྷ་ར། སྨ་ར་སྨ་ར། སནྟརྦ་ཡ་སནྟརྦ་ཡ། སརྦ་པྲེ་ཏཱ་ནཱཾ་སྭཱ་ཧཱ། ཞེས་ལན་གསུམ་གྱིས་མཐར་སེ་གོལ་གཏོགས་ཤིང༌།
ཨ་པ་ས་རནྟུ་ཨ་ཝ་ཏཱ་རེ་པྲེ་ཀྵི་ཎོ་ད་དཱ་མྱ་ཧཾ་སརྦ་ལོ་ཀ་དྷཱ་ཏུ་བྷ་སི་ནཱཾ་པྲེ་ཏཱ་ནཱ་མ་ཧ་རཾ། ཞེས་ལན་གཅིག་བརྗོད་ཅིང་ཆོས་ཀྱི་སྦྱིན་པ་གོང་བཞིན་བྱ། ཡི་དྭགས་ཐམས་ཅད་བཟའ་བཏུང་གི་འབྱོར་པས་ཚིམ་སྟེ་བཀྲེས་སྐོམ་ཕོངས་པའི་སྡུག་བསྔལ་དང་བྲལ་ནས་མཐོ་རིས་ཐར་པའི་བདེ་བ་དམ་པ་ཐོབ་པར་གྱུར་ཅིག ། ཅེས་སྨོན་ལམ་གདབ། འདི་ཟས་མ་ཟོས་གོང་ཁོ་ནར་བྱའོ། ། ལྔ་པ་བྱེད་ན་གཞི་བདག་གཏོར་མ་བརྒྱ་རྩའི་སྐབས་བཞིན་ནོ། ། དེ་ནས་བརྒྱ་རྩའི་རིམ་པ་ནི། ཟན་རིལ་བཅུ་ཚན་གྱིས་རིམ་པར་སྦྲན་ཏེ། བསང་སྦྱང་བྱིན་རླབས་ཆ་བཞིའི་སྐབས་ལྟར་སྔོན་དུ་འགྲོ་བས། དང་པོ་ནི།
ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཞེས་ཉེར་གཅིག་དང༌། ཨརྒྷཾ་ནས་ཤབྡའི་བར་གྱིས་མཆོད། རྩ་བརྒྱུད་བླ་མ་ཡི་དམ་དཀྱིལ་འཁོར་ལྷ། ། མཆོག་གསུམ་རྒྱལ་བ་རྒྱ་མཚོའི་ཚོགས་རྣམས་ལ། ། འབུལ་ལོ་བཞེས་ནས་བདག་སོགས་མཁའ་མཉམ་འགྲོར། ། དབང་སྐུར་བྱིན་རློབས་མཆོག་ཐུན་དངོས་གྲུབ་སྩོལ། གཉིས་པ་སམྦྷ་ར་དང་ཨརྒྷཾ་སོགས། རྣལ་འབྱོར་དབང་མོ་སྒྱུ་འཕྲུལ་མཁའ་འགྲོ་ལྔ། ། མཐུ་ཆེན་དམ་ཅན་བསྟན་སྲུང་རྒྱ་མཚོ་ལ། །
འབུལ་ལོ་བསྟན་དང་བསྟན་འཛིན་བུ་བཞིན་སྐྱོངས། ། འགལ་རྐྱེན་ཀུན་སོལ་མཐུན་རྐྱེན་ཆར་བཞིན་ཕོབ། གསུམ་པ་སམྦྷ་ར་དང༌། ཨརྒྷཾ་སོགས། ལྷ་དང་མི་ཡི་དྲང་སྲོང་རིག་པ་འཛིན། ། མངོན་ཤེས་ལྔ་ལྡན་བདེན་ཚིག་གྲུབ་རྣམས་ལ། ། འབུལ་ལོ་རྒྱལ་བའི་བསྟན་པ་དར་བ་དང༌། ། འགྲོ་ལ་ཕན་བདེའི་སྨོན་ལམ་གདབ་ཏུ་གསོལ། བཞི་པ་སམྦྷ་ར་དང༌། ཨརྒྷཾ་སོགས།
ངལ་གསོས་བུ་དང་རྨུགས་འཛིན་གཏེར་གྱི་བདག ། ལྷན་སྐྱེས་ལྷ་སོགས་དཀར་ཕྱོགས་སྐྱོང་ཀུན་ལ། ། འབུལ་ལོ་ནད་གདོན་ཕོངས་རྒུད་འཇིགས་བྲལ་ནས། ། ཚེ་དང་དཔལ་འབྱོར་རྒྱས་པར་མཛད་དུ་གསོལ། ལྔ་པ་སམྦྷ་ར་བདུན་དང༌། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། ། དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། ། དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་བ་ལ་ཕྱག་འཚལ་ལོ། ། ཞེས་མཚན་བཞི་བརྗོད།
ཛམ་གླིང་སྤྱི་དང་ཁྱད་པར་གངས་ཅན་ལྗོངས། ། བྱེ་བྲག་ཡུལ་འདིའི་གཞི་བདག་འཁོར་བཅས་ལ། ། འབུལ་ལོ་ནད་མུག་འཁྲུག་རྩོད་ཀུན་ཞི་ཞིང༌། ། རྫོགས་ལྡན་འབྱོར་པས་འགྲོ་ཀུན་འཚོ་བར་མཛོད། དྲུག་པ་སམྦྷ་ར་དང་མཚན་བཞི། འབྲོག་གནས་ལྔ་སོགས་གནོད་སྦྱིན་སྡེ་དཔོན་ཚོགས། ། འཕྲོག་མ་མ་བུ་འཇིག་རྟེན་སྐྱོང་རྣམས་ལ། ། འབུལ་ལོ་འགྲོ་བའི་ཚེ་སྲོག་གཟི་བརྗིད་མདངས། ། འཕྲོག་སོགས་གནོད་འཚེའི་བསམ་སྦྱོར་ཞི་བར་མཛོད། བདུན་པ་སམྦྷ་ར་དང་མཚན་བཞི།
སྟོང་ཕྲག་བརྒྱད་ཅུའི་བགེགས་དང་གདོན་གྱི་རིགས། ། ནད་ཡམས་དལ་བདག་གནོད་བྱེད་ཚོགས་རྣམས་ལ། ། འབུལ་ལོ་གདུག་པའི་བསམ་སྦྱོར་ཀུན་ཞི་ཞིང༌། ། གཞན་ཕན་བྱང་སེམས་རྒྱུད་ལ་སྐྱེ་གྱུར་ཅིག ། བརྒྱད་པ་སམྦྷ་ར་དང་མཚན་བཞི། འགྲོ་བ་རིགས་དྲུག་ལམ་ལྔ་སྐྱེ་གནས་བཞི། ། བར་དོའི་འགྲོ་བ་ཚེ་རབས་དྲིན་ཅན་ལ། ། འབུལ་ལོ་སོ་སོའི་སྡུག་བསྔལ་ཀུན་བྲལ་ནས། ། བླ་མེད་བྱང་ཆུབ་མཆོག་ལ་སྤྱོད་གྱུར་ཅིག ། དགུ་པ་སམྦྷ་ར་དང་མཚན་བཞི།
ཁ་ནས་མེ་འབར་ཕྱི་ནང་སྒྲིབ་ཅན་སོགས། ། བཀྲེས་སྐོམས་ཀྱིས་གདུངས་ཡི་དྭགས་ཚོགས་ཀུན་ལ། ། བསྔོའོ་ཟས་སྐོམ་ཆར་གྱིས་རབ་ཚིམ་ཞིང༌། ། སེར་སྣའི་སྒྲིབ་བྲལ་ཐར་པའི་བདེ་ཐོབ་ཤོག ། བཅུ་པ་སམྦྷ་ར་དང་མཚན་བཞི། ཚེ་རབས་ཐོག་མ་མེད་ནས་ད་ལྟའི་བར། ། སྲོག་ལུས་ལོངས་སྤྱོད་ལན་ཆགས་ཐམས་ཅད་ལ། ། བསྔོའི་ཤ་མཁོན་བུ་ལོན་ཀུན་བྱང་ནས། ། ཕན་བདེའི་དཔལ་གྱིས་རྟག་ཏུ་འཚོ་བར་ཤོག ། ཅེས་བསྔོ།
དེ་ནས་ལྷག་གཏོར་བཤམས་ཏེ། སམྦྷ་ར་དང་མཚན་བཞི། གློ་བུར་ལྷགས་དང་ཁས་ཉེན་དབང་ཆུང་བ། ། ལྷག་མ་བཤལ་ཆུ་རེ་བ་ཀུན་ལ་སྟེར། ། སོ་སོར་ཟས་སྐོམ་བདུད་རྩིའི་དཔལ་ཐོབ་ནས། ། ཟག་མེད་བདེ་བ་མཆོག་ལ་སྤྱོད་པར་ཤོག ། ཅེས་དང༌། ཆོས་སྦྱིན་གོང་བཞིན་བྱ། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང༌། །
ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང༌། སེམས་ཅན་རྣམས་ལ་ཕན་གདགས་སླད། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འགྲུབ་གྱུར་ཅིག ། སོགས་བདེན་པའི་སྟོབས་བརྗོད་དེ་སྨོན་ལམ་གདབ་བོ། ། དམ་པའི་རྟེན་འབྲེལ་བརྒྱད་ཅུ་དང་འཁྱུད་སྤྱད་ལ་བརྟེན་པའི་འབྱུང་བཞིའི་གཏོར་མ་བྱེད་པར་སྤྲོ་ན། གཏོར་སྣོད་ལྔར་ཟན་གྱིས་ཟླ་གམ། གྲུ་གསུམ།
ཟླུམ་པོ། གྲུ་བཞི། གཙང་གླུད་ཆངས་བུ་ཅན་རིམ་པ་བཞིན་བཤམས་ལ། རང་ཉིད་དམ་པ་སངས་རྒྱས་སྐུ་མདོག་སྨུག་ནག་གཅེར་བུ་མཆོག་ཏུ་འབར་བའི་གཟི་བྱིན་ཅན་ཕྱག་རྒྱ་དྲུག་གིས་བརྒྱན་པ། ཕྱག་གཉིས་ཌཱ་མ་རུ་དང་དྲིལ་བུ་འཁྲོལ་བ། ཏིང་ངེ་འཛིན་གྱི་རོས་མྱོས་ཤིང༌། འཁོར་འདས་ཟིལ་གྱིས་གནོན་པའི་ལྟ་སྟངས་མཛད་པར་གྱུར། ཨོཾ་ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ན། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵཿ གཏོར་མ་རྣམས་བསང་སྦྱང༌། སྟོང་པའི་ངང་ལས་གཏོར་མའི་ངོ་བོ་ཟག་པ་མེད་པའི་ཡེ་ཤེས་ཀྱི་བདུད་རྩི་རྣམ་པ་འབྱུང་བ་སོ་སོའི་བྱེད་ལས་དང་མཚན་ཉིད་ཚང་བར་གྱུར། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས། དེ་ནས། རང་གི་སྙིང་ག་ནས་འོད་ཟེར་འཕྲོས་པས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་དམ་ཅན་རྒྱ་མཚོའི་སྤྲིན་ཕུང་ནམ་མཁའ་གང་བར་སད་པར་བལྟས་ལ། ཨརྒྷཾ་ནས་ཤབྡའི་བར་གྱིས་མཆོད། དང་པོ་ནི།
ཡཾ་ཨོཾ་ཙ་ཚ་ཛ་ཛྷ་ཉ་ཡཾ་ཨི་ཨཱི། ལན་གསུམ། ཡཾ་ལས་རླུང་རྫས་སྔོན་པོ་གཡོ་བ་འདི། ། ཤར་ཕྱོགས་རྡོ་རྗེ་རིགས་ཀྱི་རྩ་གསུམ་ལྷ། ། གྲངས་མེད་རབ་འབྱམས་རྒྱལ་བའི་འཁོར་ལོར་འབུལ། ། རླུང་དང་ཞེ་སྡང་ལས་གྱུར་ནད་གདོན་ཞི། ། ཆོས་ཀུན་རྟེན་འབྲེལ་རོལ་པར་འཆར་བ་དང༌། ། དོན་གཉིས་ལྷུན་གྱིས་གྲུབ་པའི་མཆོག་སྩོལ་ཅིག ། གཉིས་པ། རཾ་ཨོཾ་ཊ་ཋ་ཌ་ཌྷ་ན་རཾ་རྀ་རཱྀ།
རཾ་ལས་མེ་རྫས་དམར་པོ་འབར་བ་འདི། ། ལྷོ་ཕྱོགས་རིན་ཆེན་རིགས་ཀྱི་རྩ་གསུམ་ལྷ། ། གྲངས་མེད་རབ་འབྱམས་རྒྱལ་བའི་འཁོར་ལོར་འབུལ། ། མེ་དང་ང་རྒྱལ་ལས་གྱུར་ནད་གདོན་ཞི། ། ཆོས་ཀུན་རྟེན་འབྲེལ་རོལ་པར་འཆར་བ་དང༌། ། དོན་གཉིས་ལྷུན་གྱིས་གྲུབ་པའི་མཆོག་སྩོལ་ཅིག ། གསུམ་པ། ཝཾ་ཨོཾ་པ་ཕ་བ་བྷ་མ་ཝཾ་ཨུ་ཨཱུ། ཝཾ་ལས་ཆུ་རྫས་དཀར་པོ་བརླན་པ་འདི། ། ནུབ་ཕྱོགས་པདྨ་རིགས་ཀྱི་རྩ་གསུམ་ལྷ། །
གྲངས་མེད་རབ་འབྱམས་རྒྱལ་བའི་འཁོར་ལོར་འབུལ། ། ཆུ་དང་འདོད་ཆགས་ལས་གྱུར་ནད་གདོན་ཞི། ། ཆོས་ཀུན་རྟེན་འབྲེལ་རོལ་པར་འཆར་བ་དང༌། ། དོན་གཉིས་ལྷུན་གྱིས་གྲུབ་པའི་མཆོག་སྩོལ་ཅིག ། བཞི་པ། ལཾ་ཨོཾ་ཏ་ཐ་ད་དྷ་ན་ལཾ་ལྀ་ལཱྀ། ལཾ་ལས་ས་རྫས་སེར་པོ་མཁྲེགས་པ་འདི། ། བྱང་ཕྱོགས་ལས་ཀྱི་རིགས་ཀྱི་རྩ་གསུམ་ལྷ། ། གྲངས་མེད་རབ་འབྱམས་རྒྱལ་བའི་འཁོར་ལོར་འབུལ། ། ས་དང་ཕྲག་དོག་ལས་གྱུར་ནད་གདོན་ཞི། །
ཆོས་ཀུན་རྟེན་འབྲེལ་རོལ་པར་འཆར་བ་དང༌། ། དོན་གཉིས་ལྷུན་གྱིས་གྲུབ་པའི་མཆོག་སྩོལ་ཅིག ། ལྔ་པ་གླུད་གཏོར་བསང་སྦྱང༌། སྟོང་པའི་ངང་ལས་ཕུང་ཁམས་སྐྱེ་མཆེད་ཡོངས་སུ་རྫོགས་པའི་གཟུགས་གླུད་མཛེས་ཤིང་ཡིད་དུ་འོང་བ་འདོད་ཡོན་འཛད་པ་མེད་པའི་ལོངས་སྤྱོད་ཀྱི་དཀོར་ནོར་བསམ་གྱིས་མི་ཁྱབ་པ་དང་བཅས་པར་གྱུར་པར་བལྟས་ལ་ནམ་མཁའ་མཛོད་ཀྱི་སྔགས་རྒྱ་དང༌། སམྦྷ་ར་དང་མཚན་བཞི་བརྗོད། ཀྱེ། གནོད་བྱེད་གདོན་བགེགས་འབྱུང་པོའི་ཚོགས། ། ཚུར་ཤོག་བདེན་པའི་ཚིག་ལ་ཉོན། ། མཛེས་པའི་གཟུགས་གླུད་ཡིད་འོང་ལྡན། ། མཁོ་རྒུའི་འབྱོར་པ་རྒྱ་མཚོར་བཅས། །
ཏིང་འཛིན་སྔགས་རྒྱས་རབ་སྦར་ནས། ། ལན་ཆགས་ཤ་འཁོན་གཉེར་བ་དང༌། ། གནོད་བྱེད་གདོན་བགེགས་ཡོངས་ལ་བསྔོ། ། དགྱེས་ཤིང་ཚིམ་པར་བཞེས་ནས་ཀྱང༌། ། མི་དང་གླུད་གཉིས་བརྗེ་བ་དང༌། ། གནོད་པའི་བསམ་སྦྱོར་ཞི་བར་མཛོད། ཅེས་དང༌། ཆོས་སྦྱིན་གོང་བཞིན་བྱས་ལ། སརྦ་བྷུ་ཏ་གཙྪ། ཞེས་གཤེགས་སུ་གསོལ།
བར་དོའི་འགྲོ་བ་རྣམས་རྗེས་སུ་འཛིན་པའི་སླད་དུ་བར་དོ་ཆ་བཞི་ནི། གཏོར་སྣོད་བཞིར་གཉིས་སུ་ལྕོག་དང་བཅས་པ་དང༌། གཉིས་སུ་ཟན་བྲུལ་རྐྱང་པ་བཤམ། ཆུ་བྲན་ཏེ་བརྒྱ་རྩའི་སྐབས་ལྟར་བྱིན་གྱིས་བརླབ། དང་པོ་གཉིས་ལ་སམྦྷ་ར་ཉེར་གཅིག་དང༌། ཨརྒྷཾ་སོགས་ཀྱིས་མཆོད། རྩ་བརྒྱུད་བླ་མ་ཞི་ཁྲོ་རབ་འབྱམས་ལྷ། ། མཆོག་གསུམ་རྒྱལ་སྲས་སློབ་མར་བཅས་ལ་འབུལ། ། བར་དོའི་འགྲོ་ལ་དབང་བསྐུར་བྱིན་རློབ་ཅིང༌། ། ཐུགས་རྗེས་སྐྱབས་གནས་དཔུང་གཉེན་མཛད་དུ་གསོལ།
གཉིས་པར། དཔའ་བོ་མཁའ་འགྲོ་དམ་ཅན་སྲུང་མའི་ཚོགས། ། བཀའ་སྡོད་ཕོ་ཉར་བཅས་པ་རྣམས་ལ་འབུལ། ། བར་དོའི་འགྲོ་རྣམས་གཤེད་མའི་བགེགས་བྲལ་ཞིང༌། ། ལམ་སྟོན་གནས་སྤོར་ས་མཁན་མཛད་དུ་གསོལ། ཕྱི་མ་གཉིས་ལ་སམྦྷ་ར་དང་མཚན་བཞི། གསུམ་པར། ལྷན་སྐྱེས་འདྲེ་སོགས་བར་དོའི་སེམས་ཅན་ལ། ། གནོད་བྱེད་གཤེད་མའི་བགེགས་རིགས་ཀུན་ལ་བསྔོ། ། ངོམས་ཤིང་ཚིམ་ནས་ཕྱིན་ཆད་བར་སྲིད་ལ། །
གནོད་ཅིང་འཚེ་བའི་བསམ་སྦྱོར་ཞི་བར་མཛོད། བཞི་པར། ཤི་ནས་ལུས་རྟཻན་མ་ཐོབ་བར་དོའི་འགྲོ། ། ཡིད་ལུས་རྟེན་ཅན་མཁའ་མཉམ་ཀུན་ལ་བསྔོ། ། འཁྲུལ་སྣང་འཇིགས་སྐྲག་བར་དོར་ངོ་ཤེས་ཤིང༌། ། དག་པའི་ཞིང་དུ་སྐྱེ་བ་ལེན་པར་ཤོག ། ལྔ་པ་བར་དོའི་ཆུ་སྦྱིན་བྱ་ཞིང་ཆོས་ཀྱི་སྦྱིན་པ་ཡང་བྱའོ། དེ་ནས་མགྲོན་སྤྱི་ལ་ཕྲིན་ལས་བཅོལ་བ་ནི། ཨོཾ། བླ་མ་མཆོག་གསུམ་ཡི་དམ་ལྷ། །
མཁའ་འགྲོ་དམ་ཅན་རྒྱ་མཚོར་བཅས། ། དཀར་ཕྱོགས་སྐྱོང་བའི་མཐུ་ཆེན་དང༌། ། སྲིད་གསུམ་འབྱུང་པོའི་ཚོགས་རྣམས་ཀྱིས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། །
དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱིས་སྡོང་གྲོགས་མཛོད། ། དུས་མིན་འཆི་བའི་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་བ། ། བདེ་ལེགས་ཕུན་སུམ་ཚོགས་པ་ཡིས། ། ཡིད་ལ་འདོད་པ་ཀུན་འགྲུབ་མཛོད།
ཀྱི་བར་དཀྱུས་བཞིན་བྱ། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང༌། ། སེམས་ཅན་ཀུན་ལ་ཕན་གདགས་སླད། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འགྲུབ་གྱུར་ཅིག ། སོགས་བདེན་པའི་སྟོབས་བརྗོད་དེ་སྨོན་ལམ་གདབ་པ་སྔར་བཞིན་དང༌།
ཨོཾ། ཁྱེད་ཀྱི་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། བཛྲ་མུཿ གཏོར་མགྲོན་མཆོག་རྣམས་རང་བཞིན་གྱི་གནས་སུ་གཤེགས། མཆོད་སྦྱིན་གནས་འདིར་གང་ལྷགས་པའི། ། འབྱུང་པོ་ས་འོག་རྒྱུ་བ་དང༌། ། གང་ཡང་ས་སྟེང་འཁོད་པ་དང༌། །
ས་བླར་རྒྱུ་བ་གང་ཡིན་པ། ། མགུ་བར་གྱིས་ལ་རང་གནས་སུ། ། ཐམས་ཅད་ཐ་དད་འགྲོ་བར་གྱིས། སརྦ་བྷུ་ཏ་གཙྪ། ཞེས་དམན་པ་རྣམས་རང་གནས་སུ་བཏང་ལ་བསྔོ་བ་སྨོན་ལམ་གྱིས་རྒྱས་འདེབས་ཤིང་ཤིས་པར་བརྗོད་པ་སོགས་རྗེས་ཀྱི་བྱ་བས་མཐའ་བརྒྱན་པར་བྱའོ། ། ལེགས་པར་བཤད་པའི་ངག་ཚིག་མཐོ་རིས་ཆབ། ། སྲིད་པ་སྡིག་ཏོའི་ཁྱབ་འཇུག་ཞབས་བསིལ་དུ། ། སྦྲེང་བའི་ནུས་གཟུགས་དྲི་བྲལ་བྱང་ཆེན་གྱི། ། རང་གཟུགས་ཚོགས་གཉིས་ལང་ཚོའི་མཛེས་པ་ངོམས། ། ལྷག་བསམ་ས་འཛིན་རྩེར་སོན་ཟླ་ཟེར་གྱི། །
སྣང་བས་དགེ་ཚོགས་ཀུནྡའི་མྱུ་གུ་དག ། རྒྱས་པར་བྱས་དང་ལྷན་ཅིག་འགྲོ་འདི་ཡི། ། ལས་ཉོན་སྙིང་གི་མུན་པ་ཅི་ཡང་བསལ། ། དེ་ལྟའི་ལེགས་བྱས་ཚོགས་གཉིས་གངྒཱའི་རྒྱུན། ། ཚད་མེད་བྱང་ཆུབ་མཆོག་གི་མཚོར་ཞུགས་ཏེ། ། ཀུན་མཁྱེན་ཡེ་ཤེས་འདོད་འཇོ་རིན་པོ་ཆེའི། ། འབྱུང་གནས་འགྲོ་བའི་ཉེར་འཚོར་གྱུར་ཅིག་གུ། ། མཆོད་སྦྱིན་བསིལ་གཏོར་གྱི་ཆོ་ག་གངྒཱའི་ཆུ་རྒྱུན་ཞེས་བྱ་བ་འདི་ནི་བསླབ་པ་གསུམ་གྱི་ནོར་བུས་རྒྱུད་གཏམས་ཤིང་སྤོང་བའི་བརྟུལ་ཞུགས་ལྷུར་བྱེད་པའི་དགེ་སློང་ཚུལ་ཁྲིམས་མཐར་ཕྱིན་གྱིས་བསྐུལ་བ་ལས། ཤཱཀྱའི་དགེ་བསྙེན་རིག་པ་འཛིན་པ་འགྱུར་མེད་རྡོ་རྗེས་བསམ་གཏན་གྱི་རི་ངོགས་ངེས་པ་དོན་གྱི་ནགས་ཀླུང་དམ་པར་སྦྱར་བ་འགྲོ་ཀུན་བྱང་ཆུབ་མཆོག་གི་ལམ་ལ་དཀྲི་བའི་རྒྱུར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
