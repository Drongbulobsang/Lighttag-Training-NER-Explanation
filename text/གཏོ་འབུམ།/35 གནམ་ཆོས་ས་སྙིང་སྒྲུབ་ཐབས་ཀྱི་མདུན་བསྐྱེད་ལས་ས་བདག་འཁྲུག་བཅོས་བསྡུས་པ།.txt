གཏོ་འབུམ།
པོད ༣༥
གནམ་ཆོས་ས་སྙིང་སྒྲུབ་ཐབས་ཀྱི་མདུན་བསྐྱེད་ལས་ས་བདག་འཁྲུག་བཅོས་བསྡུས་པ།
༄༅། གནམ་ཆོས་ས་སྙིང་སྒྲུབ་ཐབས་ཀྱི་མདུན་བསྐྱེད་ལས་ས་བདག་འཁྲུག་བཅོས་བསྡུས་པ་བཞུགས་སོ། ། ན་མོ་ཀྵི་ཧི་ར་ཙ་ཡེ། ས་ཡི་སྙིང་པོའི་ཞབས་ལ་ཕྱག་འཚལ་ལོ། ། དེ་ཡི་མཆོད་ཐབས་འཁྲུག་བཅོས་དོན་བསྡུས་ནི། ། བསྡུས་འབྲིང་རྒྱས་དང་ཤིན་ཏུ་རྒྱས་པ་བཞི། ། བཅའ་ཚོགས་ཁྱད་ཡིན་འདོན་ཆ་ཁྱད་པར་མེད། ། སྣོད་གཙང་ནང་ངམ་རྡོ་ཤིང་གཙང་མའི་སྟེང༌། ། རི་རབ་གཟུགས་བཞག་ས་བདག་སྤྱི་གཏོར་ཡིན། ། དེ་སྟེང་རུས་སྦལ་གཟུགས་གཅིག་བཞག་པ་ཡི། ། ལོ་ཟླ་སྤར་སྨེ་འབྱུང་ལྔའི་ས་བདག་ཚང༌། །
དེ་སྟེང་བཤོས་ལྡེམ་པད་འདབ་ལྡན་པ་ལ། ། མེ་ཏོག་ཉི་ཟླ་ནོར་བུས་དཀར་རྒྱན་བྱ། ། མདུན་དུ་བརྟན་མའི་བཤོས་བུ་བུམ་པའི་དབྱིབས། ། རྒྱབ་ཏུ་ཡུལ་བདག་དཀར་གཏོར་རྩེ་རྒྱལ་གཅིག ། གཡས་སུ་སྤར་ཁ་སྨེ་བའི་བཤོས་བུ་གཉིས། ། གཡོན་དུ་འབྲང་རྒྱས་ཞལ་དཀར་ལོ་བཤོས་གཉིས། ། ཕྱོགས་བཞི་བསྲུང་བཞིའི་གཟུགས་དང་དཀར་གཏོར་རེ། ། མཚམས་བཞིར་གཡག་ལུག་ར་དང་བྱ་ཡི་གཟུགས། ། ཤིང་རྩི་དར་ཚོན་བལ་གྱིས་བརྒྱན་པ་དང༌། ། འོ་ཞོ་ཇ་ཆང་ཕུད་དང་མདའ་དར་བཤམས། །
དེ་ནི་བཅའ་ཐབས་བསྡུས་པའི་རིམ་པའོ། ། འབྲིང་པོ་ཀ་ཊོ་ར་སོགས་སྣོད་གཙང་ནང༌། ། བཅའ་ཚུལ་གཞན་རྣམས་གོང་དང་མཚུངས་པ་ལས། ། སྤར་བཤོས་བརྒྱད་དང་དེ་བཞིན་སྨེ་བཤོས་དགུ། ། ལོ་བསྐོར་བཅུ་གཉིས་བཤོས་བུ་བཅུ་གཉིས་དང༌། ། ཕྱོགས་བཞི་མཚམས་བཞིའི་ལྷ་ལ་དཀར་གཏོར་བརྒྱད། ། རྟ་གླང་ཉ་ལྕོང་རྣམས་ཀྱིས་གཟུགས་བྱའོ། ། རྒྱས་པ་གཞི་དཀར་ནས་ཀྱི་འདབ་བརྒྱད་སྟེང༌། ། བཅའ་ཚོགས་གཞན་རྣམས་གོང་དང་འདྲ་བ་ལ། ། རི་རབ་མཐའ་རུ་དཀར་གཏོར་བདུན་དང་ནི། །
གཞི་མཐར་སྤང་སྔོན་སྟེང་དུ་ཤིང་རྩིས་བསྐོར། ། གསང་མཆོད་དུས་ལྟར་མཆོད་པ་རྒྱས་པར་བཤམས། ། ཤིན་ཏུ་རྒྱས་པ་ས་སྟེགས་གྲུ་བཞིའི་སྟེང༌། ། རྡུལ་ཚོན་པདྨ་འདབ་བརྒྱད་སུམ་རིམ་དང༌། ། དེ་རྒྱབ་འདབ་མ་གྲངས་མེད་ཉིས་རིམ་བསྐོར། ། དེ་རྒྱབ་དཀྱིལ་འཁོར་གྲུ་བཞི་སྒོ་བཞི་བྲི། ། དེ་རྒྱབ་ཟླུམ་པོར་ཆུ་རིས་སྔོན་པོས་བསྐོར། ། དེ་རྒྱབ་རུས་སྦལ་རྐང་ལག་མགོ་རྣམས་བྲི། ། ཐ་མ་སྤང་སྔོན་གྲུ་བཞི་བསྒྲིགས་པ་ལ། ། ཤིང་རྩི་དར་ཚོན་བལ་གྱིས་བརྒྱན་པ་བཙུགས། །
འོག་གི་མངོན་རྟོགས་ནང་ནས་འབྱུང་བ་ཡི། ། ས་སྙིང་ཙཀ་ལི་གཏོར་མའི་རྩེ་ལ་བཙུགས། ། འཁོར་རྣམས་རང་གཟུགས་བག་ཟན་ལ་བཅོས་བཀོད། ། ཡོད་ན་སོ་སོའི་ཙཀླི་བཙུག་ནའང་འཐུས། ། སྤྲོ་ན་ཙཀ་ལི་གཟུགས་བརྙན་གཉིས་ཀ་བྱ། ། སོ་སོའི་མདུན་དུ་སོ་སོའི་བཤོས་བུ་བཞག ། ཀླུ་སྨན་བཏབ་པའི་འོ་ཕུད་མང་དུ་བཤམས། ། སྙིང་གཏེར་སྦ་རྒྱུའི་བུམ་པ་ཡོད་ནའང་བཞག ། ཀུན་ཀྱང་སྤོས་ཀྱིས་བདུག་ལ་གཙང་མར་བྱ། ། རང་ཉིད་ཡི་དམ་གང་ཡིན་གཞུང་བསྲང་ལ།
ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་འབྱུང་བ་རིམ་བརྩེགས་སྟེང༌། ། ཕྱི་ལྟར་རིན་ཆེན་གསེར་གྱི་ས་གཞི་ལ། ། ནང་ལྟར་མ་ཧཱ་གསེར་གྱི་རུས་སྦལ་ཆེ། ། གསང་བ་རིན་ཆེན་སྣ་ཚོགས་གཞལ་ཡས་ཁང༌། ། འཇའ་སྤྲིན་བླ་བྲེ་རིན་ཆེན་ཆར་དུ་འབེབས། ། བདུད་རྩི་རྫིང་བུ་དཔག་བསམ་ཤིང་གིས་བསྐོར། ། ཤིན་ཏུ་ཉམས་དགའི་འདོད་ཡོན་ལོངས་སྤྱོད་ལྡན། ། དེ་དབུས་སྣ་ཚོགས་པདྨ་ཟླ་བའི་སྟེང༌། །
ཀྵིཾ་ལས་སེམས་དཔའ་ས་ཡི་སྙིང་པོ་དཀར། ། མྱུ་གུ་དྲིལ་འཛིན་སེམས་དཔའི་ཕྱེད་སྐྱིལ་བཞུགས། ། མདུན་དུ་ས་ཡི་ལྷ་མོ་གསེར་གྱི་མདོག ། ནོར་བུ་བུམ་འཛིན་སྐུ་སྟོད་ས་ནས་ཐོན། ། གཡས་སུ་ས་བདག་དབང་ཆེན་སྐུ་མདོག་སེར། ། ཞལ་གཅིག་ར་བ་བཞི་ཡི་གདེང་ཀ་ཅན། ། ཕྱག་བཞི་ཐལ་སྦྱར་ལྗོན་ཤིང་རི་རབ་འཛིན། ། སྐུ་སྨད་སྦྲུལ་འཁྱིལ་རུས་སྦལ་སྟེང་དུ་བཞུགས། ། གཡོན་དུ་ས་འཛིན་ལག་པ་ཆེན་པོ་སྔོ། ། ལག་པ་གཉིས་ཀྱིས་རི་རབ་འཛིན་པའི་ཚུལ། །
རྒྱབ་ཏུ་ས་བདག་ལྟོ་འཕྱེ་སྦྲུལ་མཇུག་ཅན། ། གདེངས་ཀ་བདུན་ལྡན་ཉལ་བའི་ཚུལ། ། ལུས་ལ་ཀླུ་ཆེན་བརྒྱད་པོ་གསལ། ། གཡས་ཟུར་ལྔ་སེར་ཤ་བ་ཞོན། ། གཡོན་ཟུར་ས་སྐོར་གནས་ཀྱི་བདག ། རྒྱབ་གཡས་ཡུལ་འདིའི་ཡུལ་ལྷའི་བདག ། རྒྱབ་གཡོན་ཡུལ་འདིའི་ཆུ་ཡི་བདག ། དེ་རྒྱབ་སྨེ་དགུ་སྤར་ཁ་བརྒྱད། ། དེ་རྒྱབ་ལོ་སྐོར་བཅུ་གཉིས་དང༌། ། ལོ་དང་ཟླ་བའི་ས་བདག་དང༌། །
ས་བདག་ཀུན་དང་རྒྱུ་སྐར་ཚོགས། ། སྒོ་བཞི་སྲུང་བཞི་བཅས་པ་གསལ། ། གཙོ་བོ་གསུམ་གྱི་གནས་གསུམ་གྱི། ། ཡིག་འབྲུ་གསུམ་གྱི་ས་བོན་ལས། ། འོད་འཕྲོས་འཁོར་བཅས་སྤྱན་དྲངས་གྱུར། ། ཧོ། དེང་འདིར་མཆོད་པ་རྒྱ་ཆེན་པོ། ། དཀོན་པ་བཙལ་ཞིང་དཀའ་བས་བསྒྲུབས། ། དད་གུས་གདུང་བའི་ཤུགས་ཕྱུངས་ཏེ། ། སེམས་དཔའ་ས་ཡི་སྙིང་པོ་དང༌། །
ལྷ་མོ་བརྟན་མ་ཡབ་ཡུམ་བཅས། ། སྲིད་པའི་ས་བདག་དབང་ཆེན་ཀུན། ། མཆོད་ཅིང་བཅོས་ཕྱིར་སྤྱན་འདྲེན་ནོ། ། སྙན་གྱིས་གསོན་ལ་སྤྱན་གྱིས་གཟིགས། ། བྱམས་པའི་ཐུགས་ཀྱིས་དགོངས་སུ་གསོལ། ། ཅེས་རྔ་བརྡུང་རོལ་མོ་བསྒྲག་ལ་འདི་སྐད་དོ། ཧཱུྃ། དད་པ་དང་ནི་དམ་ཚིག་གིས། ། བསྐུལ་ལོ་བསྐུལ་ལོ་ཐུགས་དམ་བསྐུལ། ། བཞེངས་ཤིག་བཞེངས་ཤིག་དབྱིངས་ནས་བཞེངས། །
རྡུལ་དང་བྲལ་བའི་ཞིང་ཁམས་དང༌། ། གྱི་མིན་ཤན་གྱི་གནས་ཆེན་ནས། ། བྱང་ཆུབ་སེམས་དཔའ་སེམས་དཔའ་ཆེ། ། ས་ཡི་སྙིང་པོ་གཤེགས་སུ་གསོལ། ། གླིང་བཞི་འཇིག་རྟེན་འདི་ཡི་འོག ། དབང་ཆེན་གསེར་གྱི་ས་གཞི་ནས། ། ས་ཡི་ལྷ་མོ་གཤེགས་སུ་གསོལ། ། རི་རབ་གསེར་གྱི་རི་བདུན་ནས། ། དབང་ཆེན་ཤྲཱི་བྷ་དྲ་དང༌། ། ས་འཛིན་ལག་པ་གཤེགས་སུ་གསོལ། །
སྟོང་གསུམ་ས་ཡི་དཀྱིལ་འཁོར་ནས། ། ལྟོ་འཕྱེ་ཀླུ་བརྒྱད་བཅས་པ་བྱོན། ། མི་མཇེད་འཇིག་རྟེན་ཕྱོགས་བཅུ་ནས། ། ལོ་ཟླ་ཞག་དུས་འབྱུང་བའི་ལྷ། ། སྤར་སྨེ་ལོ་འཁོར་ཟླ་འཁོར་གྱི། ། རྒྱལ་བློན་བཅུ་བདུན་བཅས་པ་བྱོན། ། ལོ་རྒན་དྲུག་ཅུ་གཟའ་རྒྱུ་སྐར། ། ཚེས་ལྷ་སུམ་བརྒྱ་དྲུག་ཅུ་བྱོན། ། ཁྱད་པར་ཡུལ་དང་ས་སྒོ་འདིར། ། ས་བདག་རི་བདག་བྲག་གི་བདག །
ཆུ་བདག་ཤིང་བདག་གནས་བདག་རྣམས། ། བྱམས་པའི་ཐུགས་ཀྱིས་འདིར་བྱོན་ལ། ། ཡིད་སྤྲུལ་རིན་ཆེན་གཞལ་ཡས་ཁང༌། ། རིན་ཆེན་དར་ཟབ་པད་ཟླའི་སྟེང༌། ། གཙོ་འཁོར་འཚམས་པའི་གདན་ཁྲི་ལ། ། རང་རང་ཕྱོགས་སུ་དགྱེས་པར་བཞུགས། ། སྔོན་ཚེ་གསང་བདག་པད་འབྱུང་སོགས། ། རྒྱལ་བ་རྣམས་ཀྱི་བཀའ་བསྒོས་བཞིན། ། རང་གི་ཁས་བླངས་དྲན་མཛོད་ལ། ། རྣལ་འབྱོར་བདག་གིས་གང་བཅོལ་བའི། །
ལས་ཀྱི་འབྲས་བུ་མཆིས་པར་མཛོད། ། ཨོཾ་ཀྵིཾ་ཧི་ར་ཙ་པྲི་ཐི་དྷེ་ཝི་སརྦ་བྷུ་མི་པ་ཏི་ས་པ་རི་ཝ་ར་ཨེ་ཧྱ་ཧི་བཛྲ་ས་མ་ཡ་ཛ་ཛཿ ཛཿཧཱུྃ་བྃ་ཧོཿ ཏིཥྛ་ལྷན། ས་མ་ཡ་སྟྭཾ། ས་མ་ཡ་ཧོ། ཧཱུྃ། རྒྱལ་བ་ཀུན་གྱི་སྤྱན་ལས་སྤྲུལ། ། འཇིགས་པ་ཀུན་ལས་སྐྱོབས་མཛད་ཅིང༌། ། ལོ་ཐོག་ཕུན་སུམ་ཚོགས་མཛད་པའི། །
ས་ཡི་སྙིང་པོ་ལ་ཕྱག་འཚལ། ། དུས་གསུམ་སངས་རྒྱས་ཐམས་ཅད་ཀྱིས། ། ས་ལམ་བགྲོད་པའི་དཔང་པོ་མཛད། ། བདུད་དཔུང་འདུལ་བའི་གྲོགས་མཛད་མ། ། ས་ཡི་ལྷ་མོ་ལ་ཕྱག་འཚལ། ། རྒྱལ་བའི་བཀའ་ཉན་འཇིག་རྟེན་སྐྱོང༌། ། དབང་ཆེན་ས་བདག་ལྟོ་འཕྱེ་སོགས། ། ས་བདག་ཀུན་ལ་ཕྱག་འཚལ་ལོ། ། ཁྱེད་རྣམས་མཆོད་པའི་དམ་རྫས་ནི། ། དངོས་སུ་ཅི་འབྱོར་གཙང་མར་བཤམས། །
ཡིད་ཀྱིས་དཔག་ཏུ་མེད་པར་སྤྲུལ། ། ཧ་ཧོ་ཧྲཱིཿཡིས་བྱིན་གྱིས་བརླབ། ། ཟག་མེད་བདེ་བ་བསྐྱེད་པའི་རྫས། ། བཻ་ཌཱུར་ནེའུ་སིང་བདུད་རྩིའི་རྫིང༌། ། དཔག་བསམ་ཤིང་གི་སྐྱེད་མོའི་ཚལ། ། རིན་ཆེན་གཏེར་ཁ་དུ་མས་བརྒྱན། ། སྤྱོད་ཡུལ་མཆོད་པ་འདི་བཞེས་ལ། ། ཡུལ་རིས་ས་ཕྱོགས་རྒྱས་པར་མཛོད། ། རིན་ཆེན་ལས་གྲུབ་གཞལ་ཡས་ཁང༌། ། གྲུ་བཞི་སྒོ་བཞི་རྟ་བབས་བཞི། །
ཁོར་ཡུག་རིན་ཆེན་རྭ་བས་བསྐོར། ། རིན་ཆེན་ཁྲི་བཟང་དར་ཟབ་འབོལ། ། བླ་བྲེ་གདུགས་སོགས་རྒྱན་དང་ལྡན། ། གནས་དང་གདན་གྱིས་མཆོད་པ་འབུལ། ། ཕོ་བྲང་གདན་ས་བརྟེན་པར་མཛོད། ། སྤོས་དཀར་ནག་གི་ཙནྡན་དང༌། ། བཟང་ཤིང་སྤོས་ཀྱི་དུད་པ་འབུལ། ། ས་བདག་རྨུག་འཐིབ་སངས་གྱུར་ནས། ། བདག་དང་ཡོན་བདག་རྨུག་འཐིབས་སོལ། ། བ་དམར་ར་དཀར་ལུག་དཀར་དང༌། །
འབྲི་ཟིལ་འོ་མའི་མཆོད་པ་འབུལ། ། ས་བདག་མགྲིན་པ་བདེ་གྱུར་ནས། ། མིག་དཀྱུས་ནད་རྣམས་མེད་པར་མཛོད། ། ཡན་ལག་བརྒྱད་དང་ལྡན་པ་ཡི། ། ཆུ་གཙང་ལྷ་ཡི་བདུད་རྩི་འདིས། ། ས་བདག་ཞབས་ལ་ཁྲུས་གསོལ་བས། ། ས་བདག་རྣམས་ཀྱི་ཞབས་བདེ་ནས། ། བདག་དང་ཡོན་བདག་རྐང་ནད་སོལ། ། མེ་ཏོག་རྣམ་པ་སྣ་ཚོགས་པ། ། རིན་ཆེན་སྣ་ཚོགས་རྒྱན་ཕྲེང་འབུལ། །
ས་བདག་རྣམས་ཀྱི་སྐུ་མཛེས་ནས། ། མི་སྡུག་མཛེ་ཤུའི་ནད་རྣམས་སོལ། ། རིན་ཆེན་ཉི་ཟླ་སྐར་མའི་འོད། ། ཞུན་མར་བལྟམས་པའི་སྒྲོན་མེ་འབུལ། ། ས་བདག་རྣམས་ཀྱི་སྤྱན་གསལ་ནས། ། བདག་ཅག་མིག་ནི་གསལ་བར་མཛོད། ། དྲི་བཟང་སྦྱར་བའི་སྤོས་ཆབ་དང༌། ། རྒྱ་ཇ་ངད་ལྡན་དྲི་ཆབ་འབུལ། ། ས་བདག་རྣམས་ཀྱི་ཁམས་དྭངས་ནས། ། བདག་ཅག་རྟག་ཏུ་ཁམས་བདེ་མཛོད། །
ཀ་ར་བུ་རམ་སྦྲང་རྩི་དང༌། ། ཞོ་དང་ཆུར་བ་མར་གསར་དང༌། ། ཐུད་དང་གྲོ་མ་གྲོ་ཟན་དང༌། ། ཕྱེ་མར་ལ་སོགས་ཞལ་ཟས་འབུལ། ། ས་བདག་རྣམས་ཀྱི་ལུས་དར་ནས། ། བདག་ཅག་ལོངས་སྤྱོད་ཕུན་ཚོགས་མཛོད། ། རྔ་དུང་སིལ་སྙན་རོལ་མོ་དང༌། ། བསྟོད་པའི་དབྱངས་ཀྱིས་མཆོད་པ་འབུལ། ། ས་བདག་རྣམས་ཀྱི་སྙན་ཚིམས་ནས། ། བདག་ཅག་སྙན་གྲགས་ལྡན་པར་མཛོད། །
རྨ་བྱ་ནེ་ཙོ་ཁྲུང་ཁྲུང་དང༌། ། ངང་པ་ལ་སོགས་ཡིད་འོང་བྱ། ། བྱི་བ་གྲུམ་པ་སྲམ་དང་སྤྲེ། ། ཤ་རྒོ་རྣ་གསུམ་རི་དྭགས་རིགས། ། གཡག་ལུག་བྱ་ར་རྟ་གླང་གཟུགས། ། མཛེས་པའི་གཟུགས་བརྙན་སྣ་ཚོགས་འབུལ། ། ས་བདག་དཀོར་ནོར་བསད་པ་ཡི། ། མཁོན་འགྲས་ཐམས་ཅད་བྱང་བར་མཛོད། ། འཇམ་དཔལ་དབྱངས་ཀྱི་བཀའ་གནང་བཞིན། ། ཏིང་ངེ་འཛིན་གྱིས་བྱིན་བརླབས་པའི། །
ཤེལ་ཚིག་ཁྲི་དཀར་སྟོང་ནག་འདི། ། རྟ་དང་གླང་པོ་མ་ཧེ་དང༌། ། འབྲི་གཡག་མཛོ་དང་མཛོ་མོ་དང༌། ། ར་ལུག་བ་གླང་བོང་བུ་དང༌། ། རྔ་མོང་དྲིལ་ལ་སོགས་པ་ཡི། ། དཀོར་ནོར་བརྒྱ་སྟོང་ཁྲི་འབུམ་འབུལ། ། ས་བདག་དཀོར་ནོར་ཕྱུགས་གྱུར་ནས། ། བདག་དང་ཡོན་བདག་ཕྱུགས་པར་མཛོད། ། སུར་དཀར་ཤུག་པ་མཁན་དཀར་དང༌། ། སྤེན་མ་ཉ་བྲིད་འོམ་བུ་སོགས། །
ལྗོན་ཤིང་སྣ་ཚོགས་མཆོད་པ་འབུལ། ། ཀླུ་དང་ས་བདག་ཐམས་ཅད་ལ། ། དཔག་བསམ་ཤིང་གི་སྐྱེད་མོའི་ཚལ། ། ནགས་ཚལ་འཐུག་པོར་གྱུར་ནས་ཀྱང༌། ། ཤིང་བཅད་མཁོན་འགྲས་བྱང་བར་ཤོག ། ནས་འབྲས་གྲོ་སྲན་ཏིལ་དང་ཁྲེ། ། ཡུངས་འབྲུ་ལ་སོགས་འབྲུ་སྣ་འབུལ། ། ས་བདག་བང་བ་གང་གྱུར་ནས། ། བདག་དང་ཡོན་བདག་ལོ་ལེགས་མཛོད། ། གསེར་དངུལ་གཡུ་དུང་བྱི་རུ་དང༌། །
གཟི་མཆོང་སྤུར་ལེན་བཻ་ཌཱུར་སོགས། ། རིན་ཆེན་སྣ་ཚོགས་མཆོད་པ་འབུལ། ། ས་བདག་བང་མཛོད་གང་གྱུར་ནས། ། བདག་དང་ཡོན་བདག་ནོར་འཕེལ་མཛོད། ། གསེར་དངུལ་ཟངས་ལྕགས་བསྐོས་པ་ཡིས། ། མཁོན་འབྲས་འགྲམ་འཁྲུག་ཞི་བ་དང༌། ། ཡུལ་འདིའི་ས་བཅུད་འཕེལ་བར་མཛོད། ། ཀླུ་གཉན་ས་བདག་ཐམས་ཅད་ལ། ། བདུད་རྩི་སྨན་གྱི་མཆོད་པ་ནི། ། ཕུལ་བས་ས་བདག་ཉམས་པ་གསོས། །
རྒྱ་མཚོ་ཝུ་བས་ཀླད་ཉམས་སོས། ། ཕྱག་ཚང་ཀུ་བས་མགོ་ཉམས་སོས། ། ཨུཏྤལ་འཕེལ་བས་མིག་ཉམས་སོས། ། གླ་གོར་ཞོ་ཤས་རྣ་བ་སོས། ། ཉ་ཕྱིས་སྣ་དང་འགྲམ་པ་སོས། ། མཚལ་དང་ལི་ཁྲིས་ཤ་ཁྲག་སོས། ། མཁལ་མ་ཞོ་ཤས་མཁལ་མ་སོས། ། ཤུ་དག་དཀར་པོས་རུས་ཉམས་སོས། ། དབང་ལག་ལག་པ་ཉམས་པ་སོས། ། ཆུ་སྲིན་སྡེར་མོས་རྐང་ཉམས་སོས། །
རྡོ་རྒྱུས་ཆུ་རྒྱུས་ཉམས་པ་སོས། ། མགྲོན་བུས་སོ་ཉམས་ཐམས་ཅད་སོས། ། ལེ་བརྒན་དར་གྱིས་ལྗགས་ཉམས་སོས། ། ཨ་རུ་ར་སོགས་བཟང་དྲུག་གིས། ། ནང་ཁྲོལ་ཉམས་པ་ཐམས་ཅད་སོས། ། ཤིང་ལོ་དར་ཟབ་པགས་ཉམས་སོས། ། སྔར་ལས་བདེ་ཞིང་བཀྲག་མདངས་རྒྱས། ། གཟི་བརྗིད་མཐུ་སྟོབས་ཕུན་ཚོགས་ནས། ། བདག་དང་ཡོན་བདག་འཁོར་བཅས་ལ། ། ཀླུ་དང་ས་བདག་ལས་གྱུར་པའི། །
ནད་རིགས་ཐམས་ཅད་མེད་པར་མཛོད། ། བྷྲཱཏྶྨུྃ་ལས་རིན་ཆེན་སྣོད་ཡངས་པར། ། ཁཾ་ལས་དཀར་གསུམ་གཏོར་མ་ནི། ། ཟག་མེད་བདེ་སྐྱེད་བདུད་རྩིའི་མཚོ། ། ཟག་མེད་ལོངས་སྤྱོད་རྒྱ་ཆེན་འདི། ། སེམས་དཔའ་ས་ཡི་སྙིང་པོ་དང༌། ། ས་ཡི་ལྷ་མོ་བརྟན་མ་དང༌། ། ལྟོ་འཕྱེ་ཆེན་པོ་ཀླུ་ཆེན་བརྒྱད། ། འབྱུང་བ་སྤར་སྨེ་ལོ་ཟླའི་བདག ། རྗེ་བློན་བཅུ་བདུན་ལ་སོགས་པ། །
སྲིད་པའི་ས་བདག་ཀུན་ལ་འབུལ། ། ཁྱད་པར་ཡུལ་ཕྱོགས་ས་སྐོར་འདིའི། ། ཡུལ་བདག་རི་བདག་ཆུ་ཡི་བདག ། བྲག་བདག་རྡོ་བདག་ཤིང་གི་བདག ། གནས་བདག་གཉུག་མར་གནས་རྣམས་ལ། ། མཆོད་སྦྱིན་གཏོར་མ་འདི་འབུལ་ལོ། ། ཐམས་ཅད་མཉེས་ཤིང་ཚིམ་གྱུར་ཅིག ། ཨོཾ་ཨ་ཀ་རོ་མུ་ཁཾ་སརྦ་སོགས། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཨོཾ་ཀྵིཾ་ཧི་ར་ཙ་པྲི་ཐི་དེ་ཝི་སརྦ་བྷུ་མི་པ་ཏི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི།
ལན་བདུན་ནམ་གསུམ་གྱིས། ཧཱུྃ། གྲངས་མེད་གོང་ནས་སངས་རྒྱས་ཀྱང༌། ། འགྲོ་བའི་དོན་དུ་སེམས་དཔའི་ཚུལ། ། སེམས་དཔའ་ས་ཡི་སྙིང་པོ་ལ། ། མཆོད་ཅིང་བསྟོད་དེ་སྐྱབས་སུ་མཆི། ། བདག་དང་ཡོན་བདག་འཁོར་བཅས་རྣམས། ། འཇིགས་པ་ཀུན་ལས་སྐྱོབས་པ་དང༌། ། རྟག་ཏུ་ལོ་ལེགས་དངོས་གྲུབ་སྩོལ། ། ས་བརྒྱད་ལ་གནས་སེམས་མ་ཆེ། །
སྟོང་གསུམ་འཇིག་རྟེན་ས་ཡི་བདག ། ས་ཡི་ལྷ་མོ་བརྟན་མ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། དཔག་ཚད་བརྒྱད་ཁྲི་བཞི་སྟོང་གི ། ས་ཡི་བཅུད་རྣམས་འདིར་བསྡུས་ལ། ། ལོ་ལེགས་འབྲུ་འཕེལ་དངོས་གྲུབ་སྩོལ། ། དག་པའི་ཞིང་དུ་ཡུམ་ཆེན་ལྔ། ། མཁའ་སྤྱོད་གནས་སུ་མཁའ་འགྲོ་ལྔ། ། འཇིག་རྟེན་ཁམས་འདིར་འབྱུང་བ་ཡི། ། རང་རང་མདོག་མཚུངས་ལྷ་མོ་ལྔར། །
མཆོད་ཅིང་བསྟོད་དེ་ཕྱག་ཀྱང་འཚལ། ། ཕྱི་ནང་འབྱུང་བའི་གཅོད་དྲལ་དང༌། ། གཡོ་འཁྲུགས་ངན་པ་ཞི་གྱུར་ནས། ། ཕྱི་རུ་ཡུལ་ཁམས་བདེ་བ་དང༌། ། ནང་དུ་ལུས་ལ་ནད་མེད་མཛོད། ། ལས་ལས་གྲུབ་པའི་སྟོབས་པོ་ཆེ། ། དབང་ཆེན་ཤྲཱི་བྷ་དྲ་དང༌། ། ས་འཛིན་ལག་པ་ལྟོ་འཕྱེ་སོགས། ། འཇིག་རྟེན་ས་ཡི་བདག་པོ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། །
ས་ལོག་རི་རྙིལ་བྲག་ཞིག་པ། ། མཁར་ཁ་རྡིབ་དང་ཞིག་ལ་སོགས། ། ས་ཡི་གནོད་པ་མེད་པར་མཛོད། ། དག་པ་འཕགས་ལམ་ཡན་ལག་བརྒྱད། ། འཇིག་རྟེན་ལྷ་སྲིན་སྡེ་བརྒྱད་དེ། ། འབྱུང་བརྒྱད་བདག་པོ་སྤར་ཁ་བརྒྱད། ། ཕ་མ་བུ་ཚ་བུ་མོའི་ཚུལ། ། ལོ་ཟླ་ཞག་དུས་བདག་པོ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཀེག་བརྒྱད་ནད་བརྒྱད་གདོན་བརྒྱད་ཟློག །
དཔལ་བརྒྱད་གཡང་བརྒྱད་དངོས་གྲུབ་སྩོལ། ། དག་པ་རྣམ་ཐར་སྒོ་དགུ་སྟེ། ། མ་དག་འཇིག་རྟེན་དྲཻགས་པ་དགུ། ། ཕོ་བྲང་ལིང་དགུ་བརྒྱད་ཅུ་གཅིག ། བརྒྱ་དང་བརྒྱད་ཅུ་སྨེ་བའི་ལྷ། ། མཆོད་ཅིང་བསྟོད་དེ་ཕྱག་ཀྱང་འཚལ། ། རོ་འདོད་ཆེ་ཆུང་དབུས་ཚུད་ནག ། སྨེ་བ་མི་མཐུན་གནོད་པ་རྣམས། ། ཞི་ཞིང་བདེ་ལེགས་མཛད་དུ་གསོལ། ། དོན་དམ་མཛད་པ་བཅུ་གཉིས་ཏེ། །
ཀུན་རྫོབ་རྟེན་འབྲེལ་བཅུ་གཉིས་ནི། ། དར་རྒུད་བཅུ་གཉིས་བསྟན་པའི་ཕྱིར། ། ལོ་སྐོར་བཅུ་གཉིས་གཟུགས་སུ་ཤར། ། ང་རྒྱལ་མི་ཡི་ལུས་པོ་ལ། ། གཏི་མུག་དུད་འགྲོའི་མགོ་བརྙན་ཅན། ། འདོད་ཆགས་བྱ་ཡི་གཤོག་པ་ཅན། ། ཞེ་སྡང་སྦྲུལ་མཇུག་སྐེད་ལ་དཀྲིས། ། ཕྲག་དོག་ཁྱུང་སྡེར་ཐལ་མོ་སྦྱར། ། གཅེས་པའི་སྲོག་ནི་ཁོང་དུ་སྦས། ། ལུས་ཀྱི་འབྱུང་བ་གདན་དུ་བཏིང༌། །
དབང་ཐང་འབྱུང་བ་གོས་སུ་གྱོན། ། ཀླུང་རྟའི་མགོ་བོ་ཁ་ན་ཁྱེར། ། བླ་གཟའ་ཕྲག་པའི་གོང་དུ་ཁུར། ། མཆོད་ཅིང་བསྟོད་དེ་ཕྱག་ཀྱང་འཚལ། ། ལོ་ཟླ་ཞག་དུས་ལོག་མེན་གྱི། ། གེགས་རིགས་སུམ་བརྒྱ་དྲུག་ཅུ་ཟློག ། བདག་དང་ཡོན་བདག་འཁོར་བཅས་ལ། ། ལོ་གཤེད་མ་འབེབས་ལོ་ལྷ་མཛོད། ། ཕྱོགས་སྐྱོང་ཞིང་སྐྱོང་དྲང་སྲོང་གཟའ། ། རྒྱལ་བློན་བཙུན་མོ་འབངས་འཁོར་གཟུགས། །
ས་བ་རྟ་ལུས་མི་ཡི་མགོ ། ཧལ་ཁྱི་མི་ལུས་ཁྱི་མགོ་ཅན། ། ས་བདག་རྗེ་བློན་བཅུ་བདུན་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ལོ་ཟླ་སོགས་ནི་མི་གཙང་སར། ། ཀོ་ལོང་སྡོམ་པའི་ལས་བྱས་པའི། ། ཉེས་སྐྱོན་ཐམས་ཅད་མེད་པར་མཛོད། ། གཡུ་འབྲུག་གསེར་སྦལ་དུང་སེར་དང༌། ། མཆོད་ཉ་གསེར་སྤྲེལ་གཟིག་གི་མཇུག ། ཟངས་གླང་རྡོ་ལུག་ར་གན་འབྲུག །
ཤེལ་གྱི་བྱ་ཁྱུང་དཀར་པོ་སོགས། ། སྲིད་པའི་གཉན་རིགས་ཐམས་ཅད་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། གཉན་རིགས་ནད་རྣམས་མེད་པར་མཛོད། ། དག་པ་ཡེ་ཤེས་སྒོ་བ་བཞི། ། འཇིག་རྟེན་སྲུང་བཞིའི་ཚུལ་དུ་ཤར། ། སྟག་འབྲུག་བྱ་དང་སྦལ་པའི་གཟུགས། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཕྱོགས་བཞི་བསྲུང་ཞིང་དཔལ་བཞི་བསྐྱེད། ། འགྱུར་མེད་སྲ་བརྟན་དངོས་གྲུབ་སྩོལ། །
གཞན་ཡང་ཡུལ་ཕྱོགས་འདིར་གནས་པའི། ། ཡུལ་ལྷ་དགེ་བསྙེན་གནས་བདག་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཁ་འཛིན་སྡོང་གྲོགས་རྒྱབ་བརྟེན་མཛོད། ། བདག་དང་རྒྱུ་སྦྱོར་ཡོན་བདག་གིས། ། ལུས་ནི་གྲངས་མེད་རྡུལ་སྙེད་སྤྲུལ། ། སེམས་ནི་གནོང་འགྱོད་གུས་འདུད་བཅས། ། ས་ཡི་སྙིང་པོ་འཁོར་བཅས་ལ། ། ཕྱག་འཚལ་བཤགས་པ་བྱེད་པར་གྱུར། ། ཨོཾ་ཀྵི་ཧི་ར་ཙ་ན་མོ་ཧཱུྃ། །
ཨོཾ་པྲི་ཐི་དེ་ཝི་ན་མོ་ཧཱུྃ། ། ཨོཾ་སརྦ་བྷུ་མི་པ་ཏི་ན་མོ་ཧཱུྃ། ། སྐབས་འདིར་ནད་པ་ཡོད་ན་ཕྱག་འཚལ་བཅུག ། བྱང་ཆུབ་སེམས་དཔའ་སེམས་དཔའ་ཆེན་པོ་ས་ཡི་སྙིང་པོ་འཁོར་དང་བཅས་པ་ལ་ཕྱག་འཚལ་ལོ། ཧོ། བདག་དང་ཡོན་བདག་གཉེན་འདུན་བཅས། ། ཚེ་རབས་བསྐལ་པ་གྲངས་མེད་ནས། ། ད་ལྟའི་ལུས་འདི་ཡན་ཆད་དུ། ། མི་དགེ་མི་རུང་ལས་བགྱིས་པ། ། དེ་དག་ཐམས་ཅད་མཐོལ་ལོ་བཤགས། །
ཕྱིན་ཆད་བགྱིད་པར་མ་གྱུར་ཅིག ། བདག་དང་ཡོན་བདག་འཁོར་བཅས་ཀྱི། ། ཕ་མྱེས་ཡང་མྱེས་བདུན་རྒྱུད་ནས། ། བུ་ཚ་ཕྱི་རབས་ཡན་ཆད་ཀུན། ། ལོ་ཟླ་སྤར་ཁ་གཟའ་སྐར་རྣམས། ། སྐྱེས་མི་རུང་ལ་སྐྱེས་པ་དང༌། ། ཤི་མི་རུང་ལ་ཤི་བ་དང༌། ། ས་བདག་འཁྲུགས་པར་གྱུར་པ་རྣམས། ། དེ་རིང་བཅོས་ཤིང་བཤགས་པར་བགྱི། ། སྤར་ཁ་ལོ་ཟླ་ཞག་དུས་དང༌། །
ཚེས་གྲངས་གཟའ་སྐར་སོ་སོ་ལ། ། བྱ་བ་མི་རུང་བྱས་པ་ཡི། ། ས་བདག་འཁྲུགས་པའི་ཉེས་སྐྱོན་རྣམས། ། ཐམས་ཅད་བཅོས་ཤིང་བཤགས་ལགས་སོ། ། དམག་འཇོག་རོ་བག་མདོས་ཟོར་རྣམས། ། ས་བདག་བཞུགས་པའི་ཕྱོགས་སུ་བསྐྱལ། ། ཐུག་ཕོག་རྐོ་ལོང་བསྡོམ་པ་རྣམས། ། དེ་རིང་བཤགས་ཤིང་བཅོས་པ་ཡིན། ། ཤིང་གཉན་བཅད་དང་ས་གཉན་བརྐོས། ། བྲག་གཉན་བཤིག་དང་རྡོ་གཉན་སློག །
ཆུ་གཉན་ཡུར་དྲངས་ནིའུ་སིང་བརྐོས། ། ཞིང་མུ་སྤང་རྒོད་འཕྲུ་འདུལ་བྱས། ། ཁང་ནག་བཤུ་འགེབས་མཁར་ལས་ཀྱིས། ། ས་བདག་ཐུགས་དང་འགལ་བ་རྣམས། ། དེ་རིང་བཤགས་ཤིང་བཅོས་པ་ཡིན། ། རི་གཉན་ཀུས་བཏབ་རི་མེ་བཀྱེས། ། བྱ་གཅན་རི་དྭགས་བསད་པ་དང༌། ། མནའ་གཉན་བསྐྱལ་ལེན་དཔང་པོ་བྱས། ། རྡོ་ལྕགས་བསྣུར་དང་ཐབ་གཞོབ་ཀྱིས། ། ས་བདག་ཐུགས་དང་འགལ་བ་རྣམས། །
དེ་རིང་བཅོས་ཤིང་བཤགས་ལགས་སོ། ། དམེ་ཡུག་མཁོན་དང་བཙོག་ནལ་གྱིས། ། ས་བདག་སྐུ་ལ་གྲིབ་ཕོག་པ། ། དེ་རིང་བསངས་ཤིང་དག་པར་བགྱི། ། མདོར་ན་བདག་དང་ཡོན་བདག་རྣམས། ། མ་ཤེས་མ་རིག་འཁྲུལ་དབང་གིས། ། ས་བདག་ཐུགས་དང་གང་འགལ་བ། ། ཐམས་ཅད་དེ་རིང་བཤགས་ཤིང་བཅོས། ། འདི་ཕྱིར་སྒྲིབ་པ་དག་གྱུར་ཅིག ། ཁྱེད་རྣམས་བཟོད་པ་དང་དུ་བཞེས། །
མི་སྒྲིབ་ཚངས་པའི་དངོས་གྲུབ་སྩོལ། ། ས་སྙིང་ཐུགས་ཀར་ཟླ་བའི་སྟེང༌། ། ཀྵིཾ་མཐར་སྔགས་ཀྱིས་བསྐོར་བ་དང༌། ། བརྟན་མའི་ཐུགས་ཀར་བྃ་མཐར་སྔགས། ། འཁོར་རྣམས་ཐུགས་ཀར་རང་རང་གི ། མིང་ཡིག་དང་པོ་ཐིག་ལེས་བརྒྱན། ། དེ་མཐར་ཨོཾ་དང་སྭཱ་ཧཱའི་བར། ། རང་མིང་སྔགས་ཀྱིས་བསྐོར་བ་སྟེ། ། རང་གི་ཐུགས་ཀའི་འོད་ཀྱིས་བསྐུལ། ། ཕོ་རྣམས་གཡས་བསྐོར་མོ་རྣམས་གཡོན། །
དེ་ལས་འོད་ཟེར་དཀར་པོའི་ཚོགས། ། བདུད་རྩིའི་རང་བཞིན་དཔག་མེད་འཕྲོས། ། བདག་དང་ཡོན་བདག་རྣམས་ལ་ཕོག ། སྡིག་སྒྲིབ་ནད་གདོན་ཐམས་ཅད་ཀུན། ། བ་མོར་ཉི་ཟེར་ཕོག་ལྟར་དག ། བདུད་རྩི་ཚངས་བུག་ནས་ཞུགས་པས། ། བདུད་རྩིས་ལུས་ཀུན་ལྟེམ་མེར་གང༌། ། ས་བདག་ནད་དང་གནོད་པ་ཀུན། ། བ་སྤུའི་སྒོ་དང་སེན་ཕྲག་ནས། ། འབུ་སྲིན་ཚུལ་དུ་ཕྱིར་ཐོན་ནས། །
བར་སྣང་ཁམས་སུ་འཇའ་ལྟར་ཡལ། ། སླར་ཡང་མདུན་གྱི་ལྷ་རྣམས་ལས། ། གསེར་གྱི་མདོག་ཅན་འོད་འཕྲོས་པས། ། བདག་དང་ཡོན་བདག་ཚེ་བསོད་རྒྱས། ། དཔག་ཚད་བརྒྱད་ཁྲི་བཞི་སྟོང་གི ། ས་བཅུད་བསྡུས་ནས་གནས་དེར་ཐིམ། ། བཀྲག་མདངས་གཟི་བརྗིད་སྣུམ་འོད་ལྡན། ། ས་བཅུད་དངོས་གྲུབ་ཐོབ་པར་གྱུར། ཨོཾ་ཀྵི་ཧི་ར་ཙ་པྲི་ཐི་དེ་ཝི་སྭཱ་ཧཱ། ཅི་ནུས་བཟླ།
ཨོཾ་ཀྵི་ཧི་ར་ཙ་པྲི་ཐི་དེ་ཝི་སརྦ་སིདྡྷི་སྭཱ་ཧཱ། ལོ་ལེགས་ཕྱིར་ཡིན་ན་འདི་ཅི་མང་བཟླ། ཨོཾ་ཨ་ཀ་ནི་ནི་ཀ་ནི་ཨ་བྱི་ལ་མཎྜལ་མ་ཡེ་སྭཱ་ཧཱ། འཁྲུག་བཅོས་ཡིན་ན་འདི་ཅི་མང་བཟླ། ཨོཾ་ཨ་ལས་སུ་རཀྵ་འདུས། ཨ་ལ་མ་རཀྵ་འདུས། ཧཱུྃ་ཧཱུྃ་བྷ་དྷ་དྷུ་དྷུ་མ་ཡེ། ཏ་ཀེ་ཙ་ཀེ་ཧཱུྃ་ཕཊ། ས་བདག་ཀླུ་གཉན་གྱི་གདུག་པ་ཞི་བར་གྱུར་ཅིག ། ཕོག་ཐུག་ཤོར་ན་འདི་ཅི་མང་བཟླ།
ཨོཾ་ཀྵི་ཧི་ར་ཙ་པྲི་ཐི་དྷེ་ཝི་བྷུ་མི་པ་ཏི་སརྦ་རོ་ག་ཤཱིནྟཾ་ཀུ་རུ་སྭཱ་ཧཱ། ནད་པ་ཡིན་ན་འདི་ཅི་མང་བཟླས་འབྲུ་སྣ་ཐེབ་ཀྱུས་གསོ་བྲན་བྱ། དེ་ཡན་ཆད་ཚར་གྲངས་སྟོང་ཁྲི་གང་འགྲུབ་བམ། ། ལོ་གྲངས་སུམ་འགྱུར་རམ། བརྒྱ་རྩ་ནས་བདུན་ལ་སོགས་དོ་གལ་ཆེ་ཆུང་དང་བསྟུན་ནོ། ། རྗེས་ཆོག་གཤེགས་གསོལ་ནི། ཨོཾ་ཀྵི་ཧི་ར་ཙ་པྲི་ཐི་དྷེ་ཝི་སརྦ་བྷུ་མི་པ་ཏི་ས་པ་རི་ཝཱ་རི་ཨརྒྷཾ་ནས། ཤཔྟའི་བར་གྱིས་མཆོད། ས་སྙིང་ས་ཡི་ལྷ་མོ་དང༌། ། ས་བདག་ཚོགས་ལ་ཕྱག་འཚལ་བསྟོད། །
དེ་ནས་བཤགས་པ་བྱ་བ་ནི། མཆོད་གཏོར་ཆུང་དང་རྫས་མ་འཛོམ། ། ཉེས་འགལ་གང་མཆིས་མཐོལ་ལོ་བཤགས། ། ཡིག་བརྒྱ་བརྗོད། ས་སྙིང་ས་ཡི་ལྷ་མོ་གཉིས། ། བདག་དང་ཡོན་བདག་སྦྲ་ཁང་དང༌། ། ཞིང་ལ་བརྟན་བཞུགས་ས་བཅུད་སྤེལ། ། འཇིག་རྟེན་པ་ཡི་ས་བདག་རྣམས། ། རང་རང་སོ་སོའི་གནས་སུ་གཤེགས། ། ལོ་ཀ་བྷུ་མི་པ་ཏི་སརྦ་གཙྪ།
དེ་ནས་བཀྲ་ཤིས་བརྗོད། ཕྱོགས་མཚམས་གཏོར་མ་ཤིང་རྩི་རྣམས། ། ཁང་ཐོག་ཕྱོགས་མཚམས་བརྒྱད་དུ་འབུལ། ། འབྲོག་པས་ཕྱོགས་མཚམས་གཙང་སར་ཕུལ། ། གཙོ་བོའི་གཏོར་མ་ཁང་དཀྱིལ་ལས། ། སྦྲ་ཡི་གུང་ཤིང་སྟེང་དུ་འབུལ། ། ཞེས་གནམ་ཆོས་ས་བདག་འཁྲུག་བཅོས་འདི་ནི་སྔགས་འཆང་ཀརྨ་རཱ་ག་ཨ་སྱས་སྦྱར་བ་དགེ་ལེགས་འཕེལ་བར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
