གཏོ་འབུམ།
པོད ༡༥
སློབ་དཔོན་ཆེན་པོ་སྒེག་པའི་རྡོ་རྗེའི་ལུགས་ཀྱི་བླ་བསླུའི་གླུད་བསྔོ།
སློབ་དཔོན་ཆེན་པོ་སྒེག་པའི་རྡོ་རྗེའི་ལུགས་ཀྱི་བླ་བསླུའི་གླུད་བསྔོ་བཞུགས་སོ། ན་མོ་གུ་རུ། ནད་པའི་བླ་ཚེ་བསླུ་བའི་གླུད་ནི། རིན་པོ་ཆེའི་སྣོད་དུ་བླ་གླུད་ཆེ་བ་དང་དཀོར་ཆས་བཤམ། ལོགས་སུ་གླུད་ཕྲན་ཆང་བུ་རིལ་བུ་སོགས་མང་དུ་བསགས། རྟེན་འབྲེལ་བརྟག་ན་མདའ་དར་བླ་གཡུས་བརྒྱན་པ་ལུང་པ་དགུའི་ཆུ་སྣའི་སྣོད་དུ་རྒྱ་ཕོར་གཙང་མར་བླ་ལུག་སྐྱེ་མཆེད་དོད་པ་བཞག ། དེ་ནས་སྔགས་པས་ཡི་དམ་བསྒོམ། ཞེས་འབྱུང་བས་སྐྱབས་སེམས་དང༌། ཨོཾ་སྭ་བྷ་ཝ་སོགས། སྟོང་པའི་ངང་ལས་ཕག་བདུན་གྱིས། །
དྲངས་པའི་ཤིང་རྟར་པད་ཉིའི་སྟེང༌། ། མྃ་ལས་རང་ཉིད་འོད་ཟེར་ཅན། ། སེར་པོ་ཕྱག་གཡས་མཆོད་སྦྱིན་གཡོན། ། མྱ་ངན་མེད་པའི་ཡལ་ག་བསྣམས། ། དར་དང་རིན་ཆེན་རྒྱན་གྱིས་བརྒྱན། ། ཅུང་ཟད་ཁྲོ་ཞིང་འཛུམ་པའི་ཉམས། ། ཕྱེད་སྐྱིལ་འོད་ཕུང་ཀློང་ན་བཞུགས། ། ཐུགས་ཀར་ཉི་སྟེང་མྃ་གྱི་མཐར། ། སྔགས་ཕྲེང་འཁོར་བའི་འོད་ཟེར་གྱིས། ། འཕགས་མཆོད་གདོན་བགེགས་ཚར་བཅད་གྱུར། །
ཨོཾ་མ་རཱི་ཙྱཻ་མྃ་སྭཱ་ཧཱ། སྟོང་ལས་མི་ཉུང་བར་བཟླ། གླུད་ཡས་རྣམས་སྔགས་དྲུག་ཕྱག་དྲུག་གིས་བྱིན་གྱིས་བརླབ་པའམ། བསྡུ་ན་ནམ་མཁའ་མཛོད་ཀྱིས་སྤེལ་ཏེ་བསྔོ་བ་ནི། ཧཱུྃ། འབྱུང་བ་ཆེན་པོ་རྣམ་ལྔ་ནི། ། སྐྱེ་འགྲོ་སེམས་ཅན་ཀུན་གྱི་རྟེན། ། དེ་ཉིད་ལ་ནི་རྟེན་བཅས་པའི། ། སྤར་སྨེ་གཟའ་སྐར་ཚེས་གྲངས་ལྷ། ། སྡེ་བརྒྱད་བགེགས་རིགས་འབྱུང་པོའི་ཚོགས། །
ཁྱད་པར་འཇིག་རྟེན་སྐྱོང་བ་བཅུ། ། བཙུན་མོ་སྲས་དང་སྡེ་དཔུང་བཅས། ། སྟོབས་ཆེན་གཟི་བརྗིད་ཆེ་བའི་ཚོགས། ། རེ་ཏི་མགོ་ཡག་བྱིས་པའི་བདུད། ། ལི་བྱིན་ཧ་ར་སྲོག་གི་བདག ། འཁོར་དང་བཅས་པ་ཇི་སྙེད་ཀུན། ། རྩ་བ་གསུམ་གྱི་བཀའ་བྱུང་གིས། ། གླུད་དང་གཏོར་མ་ལེན་པའི་ཕྱིར། ། ཞི་ཞིང་ཕན་པའི་སེམས་ཀྱིས་སུ། ། ད་ལྟ་ཉིད་དུ་གནས་འདིར་བྱོན། །
བཤམས་པའི་གླུད་གཏོར་གསེར་སྐྱེམས་འདི། ། མང་པོར་ཏིང་ངེ་འཛིན་གྱིས་སྤེལ། ། སོ་སོར་ཐོབ་པ་སྔགས་ཀྱིས་བྱས། ། ཕྱག་རྒྱས་ཕམ་རྒྱལ་འཐབ་རྩོད་མེད། ། ཁྱེད་རྣམས་མཉེས་པའི་རྫས་སུ་འབུལ། ། ཁར་སང་ཁར་གྱི་ཉི་མ་ལ། ། རྒྱུ་སྦྱོར་མིའུ་རིན་ཆེན་འདིའི། ། བླ་ལ་བརྐུས་སམ་གཞོམ་སྲིད་ན། ། བླ་གླུད་གསེར་སྐྱེམས་འདི་བཞེས་ལ། ། བཟུང་བ་ཐོངས་ལ་བཅིངས་པ་ཁྲོལ། །
བསྡམས་པ་གློད་ལ་མནན་པ་ཐེགས། ། ཞི་བ་ཆེན་པོའི་ངང་དུ་བཞུགས། ། བཀྲ་ཤིས་བདེ་ལེགས་མཛད་དུ་གསོལ། ཞེས་སྤྱིར་བསྔོ། དེ་ནས་གླུད་ཕྲན་རྣམས་རེ་རེ་ནས། ཨོཾ་ཨཱཿཧཱུྃ་གིས་བརླབ། ན་མཿསརྦ་སོགས་ཀྱིས་བསྔོ། དེ་བཞིན་གཤེགས་པ་བཞིའི་མཚན་བརྗོད། ཁྱེར་ཅིག་ཁྱེར་ཅིག་སྟོབས་ལྡན་རྣམས། ། སྲེད་དང་ཆགས་དང་ཞེན་པ་དང༌། །
དྲན་དང་བཟུང་དང་བསམ་དང་རེག ། གློད་དང་གྲོལ་དང་ཞི་བར་མཛོད། ཅེས་བཀའ་བསྒོ། དེ་འདྲ་ལོ་གྲངས་སོང་མཐར། རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་ལྕགས་ཀྱུའི་རྣམ་པ་ལྟ་བུ་གྲངས་མེད་པ་འཕྲོས་པས་འཁོར་འདས་ཀྱི་ཚེ་བསོད་དཔལ་འབྱོར་ཡེ་ཤེས་ཀྱི་དྭངས་བཅུད་ཐམས་ཅད་དང༌། ཁྱད་པར་བསྒྲུབ་བྱའི་བླ་ཚེ་ཆད་ཉམས་ཡར་བ་ཐམས་ཅད་འོད་ཟེར་ཐིག་ལེ་ཨཱཿནྲྀ་བྷྲཱཏྶྨུྃ་སོགས་ཀྱི་རྣམ་པར་རང་དབང་མེད་པར་བཀུག་སྟེ་སྒྲུབ་བྱ་ལ་ཐིམ་པས་བླ་ཚེ་སྲོག་དབུགས་ཉམས་པ་སོར་ཆུད། གནས་པ་གོང་དུ་འཕེལ། ཚེ་བསོད་དཔལ་འབྱོར་སྟོབས་རྩལ་ཐམས་ཅད་རྒྱས་པར་གྱུར། ཡི་དམ་གྱི་སྔགས་མཐར་ཨོཾ་རྫབ་རྫབ་རྫུབ་རྫུབ་བྷ་དྲ་སློང་སློང་ནྲྀ་ཁུག་ཛཿཛཿ ཞེས་ངག་བཅད་ལ་བཟླ།
ཡང་ཐུན་མཚམས་སུ་གླུད་གཏོར་ཅི་ལྟར་རིགས་པ་ཕུལ། སྐབས་སུ་དམོད་པ་དང་བཅས་བླ་ལུག་བསྐོར་བས་ལན་གཅིག་མིན་པར་བླ་རྟེན་གྱི་ཕྱོགས་ལ་ཁ་གྱུས་ན་ཁུག་པའི་རྟགས་ཡིན། མཐར། ཆོས་རྣམས་ཐམས་ཅད་རྒྱུ་ལས་བྱུང༌། ། དེ་རྒྱུ་དེ་བཞིན་གཤེགས་པས་གསུངས། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། སྡིག་པ་ཅི་ཡང་མི་བྱ་ཞིང༌། ། དགེ་བ་ཕུན་སུམ་ཚོགས་པ་སྤྱད། ། རང་གི་སེམས་ནི་ཡོངས་སུ་འདུལ། །
འདི་ནི་སངས་རྒྱས་བསྟན་པ་ཡིན། སོགས་ཆོས་སྦྱིན་བྱ། བྱང་ཆུབ་ཀྱི་སེམས་གཉིས་བསྒོམ་ལ་ཟབ་མདོ་འདོན། མཆོད་སྦྱིན་གནས་འདིར་གང་ལྷགས་པའི། ། འབྱུང་པོ་ས་འོག་རྒྱུ་བ་དང༌། ། གང་ཡང་ས་སྟེང་འཁོད་པ་དང༌། ། ས་བླར་རྒྱུ་བ་གང་ཡིན་པ། ། མགུ་བར་གྱིས་ལ་རང་གནས་སུ། ། ཐམས་ཅད་ཐ་དད་འགྲོ་བར་གྱིས། སརྦ་བྷུ་ཏ་གཙྪ།
སོགས་ཀྱིས་མགྲོན་རྣམས་གཤེགས། ནག་ཕྱོགས་སྡོད་སྲིད་པས་དྲག་སྔགས་ཀྱིས་མཚམས་བཅད་ལ་གླུད་གཏོར་ཆུ་བོ་ཆེན་པོའི་གཞུང་དུ་བསྐྱལ། བླ་གཡུ་སྒྲུབ་བྱའི་མགུལ་དུ་གདགས་ལ་བཀྲ་ཤིས་བྱའོ། ཞེས་ཡིག་རྙིང་ལས་འདོན་བདེར་བྲིས་པ་དགེ་ལེགས་སུ་གྱུར་ཅིག ། མཁྱེན་བརྩེའི་བཀའ་འབུམ་ལས་ཞལ་བཤུས་པའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
