གཏོ་འབུམ།
པོད ༢༡
བླ་མ་ཡིད་བཞིན་ནོར་བུ་ལས།གཅོད་ཡུལ་ལམ་ཁྱེར་བསྡུས་པ་གསང་གཏོར་ཕུང་པོ་བདུད་རྩི་ཀུན་ཁྱབ།
༄༅། བླ་མ་ཡིད་བཞིན་ནོར་བུ་ལས། གཅོད་ཡུལ་ལམ་ཁྱེར་བསྡུས་པ་གསང་གཏོར་ཕུང་པོ་བདུད་རྩི་ཀུན་ཁྱབ་བཞུགས་སོ། ། ཏིང་འཛིན་འབུམ་ཕྲག་དུ་མའི་སྒོ། ། འབྱེད་མཁན་བསམ་གཏན་རྡོ་རྗེར་འདུད། ། གསང་གཏོར་ཕུང་པོ་མཆོད་སྦྱིན་གྱི། ། ངག་འདོན་རྒྱུན་གྱི་རྣལ་འབྱོར་བསྟན། ། དེ་ཡང་གཏེར་གཞུང་ལས། གསུམ་པ་གསང་བའི་གཏོར་མ་ནི༔ དང་པོ་བླ་མར་མོས་གུས་བསྐྱེད༔ རང་སེམས་བླ་མ་ཞི་བར་བསྒོམ༔
ཅེས་པ་ནས། ངལ་དུབ་གསོལ་བ་སྙིང་ནས་བཏབ༔ ཅེས་གསུངས་པས། རང་སེམས་མ་བཅོས་ཐ་མལ་གྱི་ངང་ནས་བླ་མ་དབྱེར་མེད་ཕྱིར། དེ་ནས་ཁྱད་པར་དུ་བླ་མ་བློས་བསྒོམ་མི་དགོས་ཏེ། རང་ཉིད་ཐ་མལ་གྱི་སྤྱི་གཙུག་པད་ཟླའི་སྟེང་དུ་རྩ་བའི་བླ་མ་ཨོ་རྒྱན་ཡིད་བཞིན་ནོར་བུ་ཝལ་གྱིས་གསལ་ལ་མོས་གུས་ཚད་མེད་ཀྱི་ཤུགས་བསྐྱེད་ཅིང་ཚིག་དོན་དྲན་པའི་ངང་ནས། ཕཊ྄༔ རང་ཐ་མལ་གྱི་སྤྱི་གཙུག་པད་ཟླའི་སྟེང༌། ། རིགས་ཀུན་འདུས་ཀྱི་ངོ་བོ་པདྨ་རྗེ། ། བདག་མོས་གུས་ཀྱི་གདུང་བས་གསོལ་བ་འདེབས། །
ཕྱི་ལྷ་འདྲེ་ཡི་སྙེམས་ཐག་སེམས་སུ་ཆོད། ། ནང་གཉིས་འཛིན་གྱི་མདུད་པ་རང་སར་གྲོལ། ། བློ་དགོས་མེད་ཀྱི་རྟེན་འབྲེལ་རྒྱུད་ལ་འཆར། ། ལུས་གཅེས་འཛིན་གྱི་ཆགས་ཞེན་འཁྲི་བ་ཆོད། ། སེམས་ཆོས་སྐུ་རུ་གྲོལ་བར་བྱིན་གྱིས་རློབས། ། ཕཊ྄ཿ ཚེ་ཐོག་མེད་ནས་ད་བར་འཁོར་བའི་ཚེ། ། ལུས་ཤ་ཁྲག་གི་སྐྱེ་འཇིག་གྲངས་མེད་ཀྱང༌། ། དེ་མཆོད་སྦྱིན་དུ་མ་སོང་ཆུད་ཟོས་པས། ། ད་བདག་འཛིན་གྱི་ཕུང་པོ་ཚོགས་སུ་བཏང༌། །
ཕཊ྄་ཕཊ྄ཿ ལན་གསུམ་གྱིས་གསོལ་བ་བཏབ་ཅིང་བདག་གཞན་གཉིས་འཛིན་གྱི་འཁྲི་བ་བཅད་དོ།། ཕཊ྄ཿ སྙིང་པདྨ་འདབ་བརྒྱད་གྱེས་པའི་སྟེང༌། ། རང་རིག་འདི་གསེར་གྱི་རྡོ་རྗེའི་ཚུལ། ། རྒྱ་སྲན་དེ་ཙམ་ཞིག་འཕར་ལ་ཁད། ། རྩ་དབུ་མ་ཁོང་སེང་ཟང་ཐལ་གྱི། ། ལམ་འགགས་མེད་ཧར་སང་སྤྱི་བོར་ཟུག ། ཕཊཿ རླུང་སེམས་དབྱེར་མེད་ཀྱི་སྒྲས་བསྐུལ་བས། །
ཡར་ཚངས་བུག་ནས་ཐོགས་མེད་མདའ་ལྟར་འཕང༌། ། ཕ་བླ་མའི་ཐུགས་དང་གཉིས་མེད་བསྲེས། ། ཕཊ྄་ཕཊ྄༔ ཕཊ྄ཿ གཟུགས་ཕུང་དེ་བེམ་པོར་ལིངས་ཀྱིས་སོང༌༑ ། རང་རིག་དང་བླ་མ་དབྱེར་མེད་ཀྱི། ། ཐུགས་ཀ་ནས་འོད་ཟེར་འབྲུ་གསུམ་འཕྲོས། ། ཕུང་ཁམས་ལ་ཕོག་པས་ལྟེམ་གྱི་ཞུ། ། ཕཊ྄ཿ བཅུད་ཟག་མེད་ཀྱི་བདུད་རྩི་མདངས་དང་ལྡན། །
གཟུགས་སྒྲ་དང་དྲི་རོ་རེག་བྱ་ཆོས། ། གང་འདོད་འབྱུང་ཕུན་སུམ་ཚོགས་པའི་རྫས། ། ཡོངས་སྲིད་གསུམ་འཇིག་རྟེན་ཁྱབ་པར་གྱུར། ། ཕཊ྄་ཕཊ྄ཿ ཨོཾ་ཨཱཿཧཱུྃ་ཧ་ཧོ་ཧྲཱིཿ ཕཊ྄ཿ བདག་གཅེས་སྤྲས་ཀྱིས་བསྐྱང་བའི་ཕུང་པོ་འདི། ། བློ་ཞེན་བྲལ་གྱི་མཆོད་སྦྱིན་རྫས་སུ་བཏང༌། ། བཅུད་འདོད་ཡོན་ཕུན་ཚོགས་ནམ་མཁའི་མཛོད། ། ཡིད་ཚོགས་དྲུག་ལྷ་མོའི་སྒྱུ་འཕྲུལ་གྱི། །
རྩལ་འགགས་མེད་རོལ་པའི་མཆོད་སྦྱིན་འདི། ། ཞིང་རབ་འབྱམས་ཀྱི་རྒྱལ་བ་སྲས་དང་བཅས། ། རིགས་ཀུན་འདུས་ཀྱི་ངོ་བོ་པདྨ་འབྱུང༌། ། ཁྱེད་བརྒྱུད་བཅས་ཀྱི་བླ་མ་ཐམས་ཅད་ལ། ། བདག་གཅེས་འཛིན་གྱི་ཕུང་པོ་ཚོགས་སུ་འབུལ། ། རྒྱུད་སྨིན་གྲོལ་གྱི་བྱིན་ཆེན་དབབ་ཏུ་གསོལ། ཕཊ྄་ཕཊ྄ཿ ལྷ་ཡི་དམ་གྱི་དཀྱིལ་འཁོར་རྒྱ་མཚོ་དང༌། ། ཚོགས་ཕྱི་ནང་གི་འདུ་བ་ཀུན་སྤྱོད་པའི། ། མ་གནས་གསུམ་གྱི་དཔའ་བོ་མཁའ་འགྲོ་དང༌། །
དབྱིངས་ཡེ་ཤེས་དང་འཇིག་རྟེན་ཀུན་རོལ་བའི། ། དཔལ་ཆོས་སྐྱོང་དམ་ཅན་རྒྱ་མཚོ་བཅས། ། ཁྱེད་མཆོད་ཡུལ་གྱི་སྐྱབས་གནས་ཐམས་ཅད་ལ། ། བདག་གཅེས་འཛིན་གྱི་ཕུང་པོ་ཚོགས་སུ་འབུལ། ། ཉམས་བདེ་སྟོང་གི་རྟོགས་པ་སྦར་དུ་གསོལ། ཕཊ྄ཿ རྟེན་འབྲེལ་གྱི་འཆར་སྒོ་འགག་མེད་ལས། ། སྐུ་གསུམ་གྱི་བྱིན་རླབས་བདུད་རྩིའི་བཅུད། ། འབྲུ་གསུམ་གྱི་ནུས་པས་འཕྲོ་འདུ་ཡིས། ། གཟུགས་ཕུང་ཀུན་མྱོང་གྲོལ་གྱི་བདུད་རྩིར་གྱུར།
ཕཊ྄ཿ སྣང་ཡུལ་གྱི་ཞིང་ཁམས་ཀུན་ཁྱབ་པའི། ། ཟག་མེད་ཀྱི་བདུད་རྩིའི་རྒྱ་མཚོ་འདི། ། ཕྱི་རིགས་ཀྱི་དཔལ་མགོན་ནོར་ལྷའི་ཚོགས། ། དཀར་ཕྱོགས་ཀྱི་གཞི་བདག་ཡོངས་ལ་བསྔོ། ཕཊ྄ཿ སྔགས་ཏིང་འཛིན་གྱི་སྤྲོ་བསྡུའི་རོལ་པ་ལས། ། གཟུགས་ཤ་རུས་ཀྱི་ཕུང་པོ་རི་ལྟར་ཉིལ། ། བཅུད་ཁྲག་ཞག་གི་བདུད་རྩི་མཚོ་ལྟར་འཁྱིལ། ། འདི་སྣང་སྲིད་ཀྱི་ལྷ་འདྲེ་ཡོངས་ལ་བསྔོ།
ཕཊ྄་ཕཊ྄ཿ གང་འདོད་ཀྱི་ལོངས་སྤྱོད་དེར་སྣང་བའི། ། རྫས་སྣ་ཚོགས་སུ་འབྱུང་བ་སྒྱུ་མའི་འཕྲུལ། ། འདི་རིགས་དྲུག་གི་སེམས་ཅན་ཐམས་ཅད་དང༌། ། བགེགས་ལན་ཆགས་ཀྱི་བདག་པོ་རྣམས་ལ་བསྔོ། ཕཊ྄་ཕཊ྄ཿ ལུས་ཤ་ཁྲག་གི་བདུད་རྩིའི་ལྷག་མ་འདི། ། མགྲོན་གློ་བུར་དུ་ལྷགས་པའི་འབྱུང་པོ་དང༌། ། ཁས་ཞན་དང་དབང་ཆུང་གི་རིགས་རྣམས་ལ། ། གང་ཅི་འདོད་བཞིན་བསྔོས་པས་ཚིམ་གྱུར་ཅིག །
ཕཊ྄་ཕཊ྄ཿ སྦྱིན་ཡུལ་དུ་གྱུར་པ་སྙིང་རྗེའི་མགྲོན། ། རྣམ་སྨིན་གྱི་རང་གཟུགས་འདྲེ་གདོན་རྣམས། ། སྡུག་བསྔལ་གྱི་ཚོར་བ་ཀུན་ཞི་ནས། ། སངས་རྒྱས་ཀྱི་གོ་འཕང་ཐོབ་གྱུར་ཅིག ། ཕཊ྄་ཕཊ྄ཿ ཕྱི་སྣོད་དང་ནང་བཅུད་ཀྱི་སེམས་ཅན་ཞེས། ། དངོས་སྣང་ཀུན་སྒྱུ་མ་རུ་ཁྲོ་ལོ་ལོ། ། ལྷར་སྣང་དང་འདྲེར་འཛིན་གྱི་གཉིས་རྟོག་ཀུན། ། སྟོང་ཉིད་ཀྱི་ཀློང་དུ་རོ་གཅིག་འདྲེས།
ཕཊ྄་ཕཊ྄ཿ བསྔོ་བྱ་དང་བསྔོ་བྱེད་ཀྱི་མཁན་པོ་སོགས། ། དམིགས་མེད་ཀྱི་ངང་དུ་དབྱེ་བསལ་བྲལ། ། མཆོད་ཡུལ་དང་སྦྱིན་གནས་ཀྱི་མགྲོན་རིགས་རྣམས། ། རང་རིག་གི་རྩལ་སྣང་ལས་གཞན་མ་གྲུབ། ཕཊ྄་ཕཊ྄ཿ སྔོན་འགྲོ་དང་དངོས་གཞི་རྗེས་སྦྱོང་ཚོགས། ། སྤྲོ་བསྡུ་དང་བྲལ་བ་རིག་པའི་གཤིས། ། གཉིས་ཆོས་ཀུན་གདོད་ནས་ཆོས་སྐུའི་ཀློང༌། ། སྤང་བླང་གི་མཐའ་གྲོལ་ཨེ་མ་ཧོ།
ཕཊ྄་ཕཊ྄ཿ སླར་སྟོང་ཉིད་ཀྱི་རང་མདངས་སྒྱུ་མའི་འཕྲུལ། ། ཚོགས་གཉིས་ཀྱི་དགེ་ཚོགས་གང་མཆིས་པ། ། མཁའ་ཁྱབ་ཀྱི་སེམས་ཅན་ཡོངས་ལ་བསྔོ། ། རྣམ་མཁྱེན་གྱི་འབྲས་བུ་ཐོབ་པར་ཤོག ། ཕཊ྄་ཕཊ྄ཿ ཅེས་བསྔོ་སྨོན་གྱི་རྒྱས་གདབ་ནས་མཐར་སྟོང་གསལ་ཆོས་སྐུའི་རང་མདངས་མ་འགགས་པར་ཁྱབ་བརྡལ་དུ་བཞག་གོ ། གསང་གཏོར་ཕུང་པོ་མཆོད་སྦྱིན་ལ་བརྩོན་པའི་ཕན་ཡོན་གཏེར་གཞུང་ལས། ལུས་ཀྱི་དངོས་འཛིན་ཞེན་པ་ཆོད༔ སྒྲིབ་སྦྱོང་ཚོགས་རྫོགས་བར་ཆད་ཞི༔
བདག་གཞན་བླ་མེད་དོན་གཉིས་འགྲུབ༔ ཕུང་པོ་མཆོད་སྦྱིན་ཚོགས་ཀྱི་མཆོག༔ གསང་གཏོར་འདི་ཉིད་བརྩོན་པ་ཡི༔ ཚེ་རབས་སྐྱེ་བ་ཐམས་ཅད་དུ༔ ལས་ཅན་སྐྱེས་བུ་སྟོབས་དང་ལྡན༔ ཕུང་པོ་ཚོགས་མཆོད་གསང་གཏོར་ཟབ༔ ཅེས་གསུངས་སོ༔ དེ་ལྟར་གཏོར་མ་ཕྱི་ནང་གསང་གསུམ་གྱི་ངག་འདོན་གཏེར་གཞུང་གི་དགོངས་དོན་ལྟར་བཀོད་པ་འདི་ནི་༧གོང་མ་རིགས་བདག་དམ་པའི་བཀའ་ཡི་གནང་བ་ཐོབ་པ་ལ་བརྟེན་ནས་ཕྱོགས་བཅུ་པ་བསམ་གཏན་བསྟན་འཛིན་གྱིས་སྤུ་བོ་ཀཿགནམ་ཆོས་རྒྱལ་ཆེན་པོའི་ཕོ་བྲང་དུ་ཟིན་བྲིས་སུ་བགྱིས་པའི་དགེ་བས་སེམས་ཅན་ཐམས་ཅད་ཐར་པ་དང་རྣམ་མཁྱེན་གོ་འཕང་ཐོབ་པར་གྱུར་ཅིག སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
