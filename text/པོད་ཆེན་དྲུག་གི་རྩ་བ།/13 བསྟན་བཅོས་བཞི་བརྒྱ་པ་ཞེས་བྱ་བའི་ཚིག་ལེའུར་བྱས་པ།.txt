པོད་ཆེན་དྲུག་གི་རྩ་བ།
པོད ༡༣
བསྟན་བཅོས་བཞི་བརྒྱ་པ་ཞེས་བྱ་བའི་ཚིག་ལེའུར་བྱས་པ།
༄༅། །བསྟན་བཅོས་བཞི་བརྒྱ་པ་ཞེས་བྱ་བའི་ཚིག་ལེའུར་བྱས་པ་བཞུགས་སོ།། རྒྱ་གར་སྐད་དུ། ཙ་ཏུཿཤ་ཏ་ཀ་ཤཱསཏྲཱ་ཀཱ་རི་ཀཱ་ནཱ་མ། བོད་སྐད་དུ། བསྟན་བཅོས་བཞི་བརྒྱ་པ་ཞེས་བྱ་བའི་ཚིག་ལེའུར་བྱས་པ། འཕགས་པ་འཇམ་དཔལ་ལ་ཕྱག་འཚལ་ལོ། ། གང་ལ་འཇིག་རྟེན་གསུམ་མངའ་བདག ། རང་ཉིད་འཆི་བདག་བྱེད་པོ་མེད། ། ཡོང་ངེས་རྣལ་བཞིན་ཉིད་ལོག་ན། ། དེ་ལས་མ་རུངས་གཞན་ཅི་ཡོད། །
འཆི་བར་བྱ་ཕྱིར་སྐྱེས་གྱུར་ཅིང་། ། གཞན་དབང་འགྲོ་བའི་ངང་ཅན་ལ། ། འཆི་བར་བྱ་བ་ལྟར་སྣང་སྟེ། ། གསོན་པ་བྱ་བ་མིན་ལྟར་རོ། ། ཁྱོད་ཀྱིས་འདས་དུས་ཐུང་ངུ་ལྟར། ། མཐོང་ཞིང་མ་འོངས་གཞན་དུ་ན། ། ཁྱོད་མཉམ་མི་མཉམ་ལྟར་སེམས་དེ། ། གསལ་བར་འཇིགས་པའི་འོ་དོད་འདྲ། ། གཞན་དག་ལ་ཡང་སྤྱི་མཐུན་ཕྱིར། ། ཁྱོད་ལ་འཆི་བའི་འཇིགས་མེད་ན། །
གཅིག་ལ་གནོད་གང་དེ་ཕྲག་དོག ། སྒོ་ནས་སྡུག་བསྔལ་སྐྱེད་འགྱུར་རམ། ། ནད་བཅོས་རྒ་བ་གསོ་བྱ་དེས། ། དེ་དག་ལ་ཁྱོད་མི་འཇིགས་མོད། ། ཆད་པ་ཕྱི་མ་བཅོར་མེད་པས། ། ཁྱོད་ཆེས་གསལ་བར་དེ་ལ་འཇིགས། ། གསད་པར་བྱ་བའི་ཕྱུགས་རྣམས་ལྟར། ། འཆི་བ་ཀུན་གྱི་ཐུན་མོང་ཞིང་། ། གཞན་ཡང་འཆི་བར་སྣང་གྱུར་ན། ། ཁྱོད་ལ་འཆི་བདག་འཇིགས་ཅིས་མེད། །
དུས་ལ་ངེས་པ་མེད་པའི་ཕྱིར། ། བདག་རྟག་སྙམ་དུ་སེམས་ན་ནི། ། ནམ་ཞིག་དུས་ན་འཆི་བདག་གིས། ། ཁྱོད་ལ་གནོད་པ་བྱེད་པར་འགྱུར། ། མ་འོངས་པ་ཡི་དོན་ལྟ་ཞིང་། ། གསོན་པ་ཟད་པ་མ་ཡིན་ན། ། བདག་ཉིད་འཚོང་ལ་བདག་ཉིད་ནི། ། རྣམ་དཔྱོད་ལྡན་ཞེས་སུ་ཞིག་སྨྲ། ། བདག་ཉིད་གཏའ་མར་བཞག་བྱས་ཏེ། ། སྡིག་ལས་ཅི་ཡི་ཕྱིར་ན་བྱེད། །
ངེས་པར་ཁྱོད་ན་མཁས་རྣམས་ལྟར། ། བདག་ལ་འདོད་ཆགས་བྲལ་བར་ཟད། ། སུ་ལའང་གསོན་པ་ཞེས་བྱ་བ། ། སེམས་ཀྱི་སྐད་ཅིག་ལས་གཞན་མེད། ། སྐྱེ་བོས་དེ་ངེས་མི་རིག་པ། ། དེས་ན་བདག་ཉིད་ཤེས་པ་དཀོན། ། ཁྱོད་རིང་གསོན་པ་ལ་དགའ་ཞིང་། ། རྒན་ཉིད་ལ་ཁྱོད་མི་དགའ་ན། ། ཨེ་མ་ཁྱོད་སྤྱོད་སྐྱེ་བོ་ནི། ། འདྲ་ལ་དམ་པ་ལྟ་བུར་སྣང་། །
ཁྱོད་རང་འཆི་ལ་མྱ་ངན་ན། ། བུ་སོགས་རྣམས་ཕྱིར་ཅི་སྟེ་ཡིན། ། རང་ཉིད་སྤྱོ་བྱ་སྨྲ་པོ་ནི། ། ཅི་ལྟ་བུར་ན་སྨད་མི་འགྱུར། ། གང་ཚེ་འགའ་ཞིག་མ་བཅོལ་བར། ། རང་ཉིད་བུར་གྱུར་དེ་ཡི་ཚེ། ། མ་དྲིས་ཉིད་དུ་དེ་འགྲོ་བ། ། རིགས་པར་མི་འགྱུར་མ་ཡིན་ནོ། ། གཏི་མུག་ཕྱིར་ན་བུ་ཡི་ནི། ། རྣམ་པར་རྟོག་པ་མེད་པར་ཟད། །
འདི་ཡི་འགྲོ་བར་སྤྲོ་བ་ཉིད། ། རྒས་པས་སྟོན་པར་བྱེད་པར་འགྱུར། ། ཇི་ལྟར་ཕ་ལ་བུ་སྡུག་པ། ། དེ་ལྟར་དེ་ལ་སྐྱེ་མ་ཡིན། ། འཇིག་རྟེན་འདི་ནི་འོག་ཏུ་འགྲོ། ། དེ་ཕྱིར་མཐོ་རིས་ཀྱང་རྙེད་དཀའ། ། གང་ཚེ་རྗེས་སུ་མི་མཐུན་པ། ། འགའ་ཡང་སྡུག་ཅེས་བྱ་ཡོད་མིན། ། དེ་ཚེ་ཆགས་པ་འཚོང་དང་ནི། ། འདྲ་བ་འབའ་ཞིག་སྐྱེ་བར་ཟད། །
བྲལ་བས་བསྐྱེད་པའི་སྡུག་བསྔལ་ནི། ། མི་རྣམས་སྙིང་ལས་མྱུར་ལྡོག་སྟེ། ། ཆགས་ལའང་སྡུག་བསྔལ་བྲལ་བ་ཡིས། ། མཚོན་པའི་མི་བརྟན་པ་ཉིད་ལྟོས། ། གནོད་པས་གཟིར་བ་བྱས་ཟིན་ཀྱང་། ། ཡོན་ཏན་མེད་སྙམ་ཤེས་བཞིན་དུ། ། ཁྱོད་བདག་ཉིད་ལ་ཕྱི་འཆོས་འགྱུར། ། དེ་ཡང་བདག་ལ་མི་རིགས་སོ། ། སྡུག་བསྔལ་རྣམ་པར་འགེད་ལྟ་བུར། ། འཇིག་རྟེན་འདི་ནི་ཡོངས་སུ་འཁྱམ། །
སྡུག་བསྔལ་གྱུར་པའི་སྐྱེ་བོ་ལ། ། སྡུག་བསྔལ་འགེད་པས་ཅི་ཞིག་བྱ། ། གང་གི་འདུ་བ་དགའ་ཡིན་དེའི། ། འབྲལ་བ་ཅི་ལྟར་དགའ་མ་ཡིན། ། འདུ་བ་དང་ནི་འབྲལ་བ་དག ། ལྷན་ཅིག་རྒྱུ་བར་སྣང་མིན་ནམ། ། འདས་ལ་ཐོག་མ་ཡོད་མིན་ལ། མ་འོངས་ཐ་མ་ཡོད་མིན་ན། ། ཅིས་ན་ཁྱོད་ཀྱིས་འདུ་མཐོང་ཞིང་། ། རིང་པོར་གྱུར་ཀྱང་བྲལ་བ་མིན། །
སྐད་ཅིག་ལ་སོགས་དུས་དེ་རྣམས། ། ངེས་པར་དགྲ་དང་འདྲར་འགྱུར་ཏེ། ། དེས་ན་དགྲར་གྱུར་དེ་དག་ལ། ། རྣམ་ཀུན་ཁྱོད་འདོད་ཆགས་མི་བྱ། ། བློ་ངན་བྲལ་བའི་འཇིགས་པ་ཡིས། ། ཁྱིམ་ནས་ངེས་པར་མི་འབྱུང་ན། ། མཁས་པ་སུ་ཞིག་ངེས་པར་ནི། ། བྱ་དགོས་ཆད་པས་བྱེད་པར་འགྱུར། ། ཁྱོད་འདི་བྱས་ནས་གསལ་བར་ནི། ། ནགས་སུ་འགྲོ་བྱ་སྙམ་སེམས་ན། །
གང་ཞིག་བྱས་ཀྱང་གཏང་བྱ་བ། ། དེ་བྱས་ཡོན་ཏན་ཅི་ཞིག་ཡོད། ། བདག་ནི་འཆིའོ་སྙམ་སེམས་པ། ། གང་ལ་ངེས་པར་ཡོད་གྱུར་པ། ། དེ་ནི་ཆགས་པ་ཡོངས་བཏང་ཕྱིར། ། འཆི་བདག་ལ་ཡང་ག་ལ་འཇིགས། ། བྱང་ཆུབ་སེམས་དཔའི་རྣལ་འབྱོར་སྤྱོད་པ་བཞི་བརྒྱ་པ་ལས་རྟག་པར་འཛིན་པ་སྤང་པའི་ཐབས་བསྟན་པ་སྟེ་རབ་ཏུ་བྱེད་པ་དང་པོའོ།། ༈ །།ལུས་ནི་དགྲ་ལྟར་མཐོང་མོད་ཀྱི། ། དེ་ལྟ་ན་ཡང་དེ་བསྲུང་བྱ། ། ཁྲིམས་ལྡན་ཡུན་རིང་འཚོ་བ་ནི།
དེ་ལས་བསོད་ནམས་ཆེན་པོ་བྱེད། ། མི་རྣམས་སྡུག་བསྔལ་ལུས་ཉིད་ལས། ། སྐྱེ་ཞིང་བདེ་བ་གཞན་ལས་ན། ། སྡུག་བསྔལ་ཀུན་གྱི་སྣོད་གྱུར་པ། ། ཁོག་པ་ལ་ཁྱོད་ཅི་སྟེ་གུས། ། གང་ཚེ་བདེ་བ་སྡུག་བསྔལ་ལྟར། ། ཤེས་ཆེར་མི་ལ་མི་འབྱུང་ན། ། དེ་ལྟར་སྡུག་བསྔལ་ཆེན་པོ་དེ། ། ཆུང་ངོ་སྙམ་དུ་སེམས་བྱེད་དམ། ། འཇིག་རྟེན་བདེ་ལ་མངོན་ཕྱོགས་ཤིང་། །
བདེ་གྱུར་དག་ཀྱང་རྙེད་དཀའ་སྟེ། ། དེས་ན་སྐྱེ་བོ་འཇིག་འདི་ལ། ། སྡུག་བསྔལ་རྗེས་སུ་སྙེགས་པ་འདྲ། ། སྡུག་བསྔལ་འདོད་པས་རྙེད་འགྱུར་གྱི། ། འདོད་པས་བདེ་བ་ག་ལ་ཡིན། ། ཁྱོད་ཅིས་དཀོན་པ་ལ་གུས་ཤིང་། ། མོད་ལ་ཅི་སྟེ་ཁྱོད་མི་འཇིགས། ། བདེ་བར་གྱུར་པའི་ལུས་པོ་ནི། ། སྡུག་བསྔལ་སྣོད་དུ་འགྱུར་བ་དེ། ། ལུས་ལ་གུས་དང་དགྲ་ལ་གུས། །
དེ་དག་གཉིས་ནི་མཚུངས་པར་སྣང་། ། ལུས་ནི་ཤིན་ཏུ་འགོར་བས་ཀྱང་། ། བདེ་བའི་བདག་ཏུ་མི་འགྱུར་ཏེ། ། རང་བཞིན་གཞན་གྱིས་ཟིལ་གནོན་ཅེས། ། བྱ་བ་རིགས་པ་མ་ཡིན་ནོ། ། མཆོག་ལ་ཡིད་ཀྱི་སྡུག་བསྔལ་ཏེ། ། ཐ་མ་རྣམས་ལ་ལུས་སྐྱེས་སོ། ། སྡུག་བསྔལ་གཉིས་ཀྱིས་འཇིག་རྟེན་འདི། ། ཉིན་རེ་ཉིན་རེ་འཇོམས་པར་བྱེད། ། བདེ་བ་རྟོག་པའི་དབང་གྱུར་ཅིང་། །
རྟོག་པ་སྡུག་བསྔལ་དབང་གྱུར་པ། ། དེ་ཕྱིར་ཀུན་ན་སྡུག་བསྔལ་ལས། ། ཤིན་ཏུ་སྟོབས་ལྡན་ཅི་ཡང་མེད། ། ཇི་ལྟ་ཇི་ལྟར་དུས་འགྲོ་བ། ། དེ་ལྟ་དེ་ལྟར་སྡུག་བསྔལ་འཕེལ། ། དེ་ཕྱིར་བདེ་བ་ལུས་འདི་ཡི། ། གཞན་པོ་ལྟ་བུར་སྣང་བར་འགྱུར། ། སྡུག་བསྔལ་གྱི་ནི་རྒྱུ་མང་པོ། ། ནད་རྣམས་དང་གཞན་སྣང་གྱུར་པ། ། དེ་སྙེད་དུ་ནི་མི་རྣམས་ལ། །
བདེ་བའི་རྒྱུ་དག་སྣང་མ་ཡིན། ། འཕེལ་བཞིན་པ་ཡི་བདེ་བ་ལས། ། ཇི་ལྟར་བཟློག་པ་མཐོང་གྱུར་པ། ། དེ་ལྟར་སྡུག་བསྔལ་འཕེལ་བཞིན་ལས། ། བཟློག་པ་ཡོད་པ་མ་ཡིན་ནོ། ། རྐྱེན་དང་ལྷན་ཅིག་བདེ་བ་ལས། ། བཟློག་པ་མཐོང་གི་སྡུག་བསྔལ་ལ། ། རྐྱེན་རྣམས་ཉིད་དང་ལྷན་ཅིག་ཏུ། ། བཟློག་པ་ཡོད་པ་མ་ཡིན་ནོ། ། ཁྱོད་འཆི་བཞིན་ལ་དུས་སོང་ཞིང་། །
འགྲོ་བ་དང་ནི་འགྲོར་འགྱུར་ན། ། འཆི་བཞིན་པ་ནི་བདེ་འགྱུར་ཞེས། ། རྣམ་པ་ཀུན་ཏུ་རིགས་མ་ཡིན། ། ལུས་ཅན་རྣམས་ལ་བཀྲེས་སོགས་ཀྱི། ། གནོད་པ་རྟག་ཏུ་ཡོད་གྱུར་ན། ། གནོད་བཞིན་པ་ནི་བདེ་འོ་ཞེས། ། རྣམ་པ་ཀུན་ཏུ་རིགས་མ་ཡིན། ། ནུས་པ་མེད་པས་འབྱུང་ཀུན་ལ། ། ཚོགས་པ་ཞེས་བྱ་སྐྱེ་འགྱུར་ཏེ། ། འགལ་བ་རྣམས་ལ་བདེ་འོ་ཞེས། །
རྣམ་པ་ཀུན་ཏུ་མི་རིགས་སོ། ། གྲང་སོགས་རྣམས་ལ་ཕྱིར་འཆོས་པ། ། རྟག་ཏུ་ཡོད་པ་མ་ཡིན་ན། ། བརླག་བཞིན་པ་ནི་བདེ་འོ་ཞེས། ། རྣམ་པ་ཀུན་ཏུ་རིགས་མ་ཡིན། ། འབད་སྩོལ་མེད་པར་སྤྱོད་པ་ཞེས། ། བྱ་འགའང་ས་སྟེངས་ཡོད་མིན་ན། ། ལས་བྱེད་བདེ་བ་ཡིན་ནོ་ཞེས། ། རྣམ་པ་ཀུན་ཏུ་མི་རིགས་སོ། ། འདི་དང་གཞན་དུ་བདག་ཉིད་ནི། །
རྟག་ཏུ་སྡིག་ལས་བསྲུང་བར་བྱ། ། ངན་འགྲོ་ཡོད་ན་བདེ་བ་ཞེས། ། རྣམ་པ་ཀུན་ཏུ་རིགས་མ་ཡིན། ། གཞོན་པ་སོགས་ལ་མི་རྣམས་ཀྱི། ། བདེ་བ་རྟག་ཏུ་ཡོད་མིན་ཏེ། ། དང་པོར་གང་ལ་རྩོམ་མེད་པ། ། དེ་ལ་མཐར་འཕེལ་ག་ལ་ཡོད། ། གསེར་གྱི་སྣོད་དུ་སྐྱུག་པ་ལ། ། ཇི་ལྟར་འགའ་ཞིག་དགར་འགྱུར་བ། ། དེ་བཞིན་སྡུག་བསྔལ་ཕྱིར་བཅོས་པ། །
བདེ་འོ་སྙམ་དུ་སེམས་པར་བྱེད། ། བརྩམས་པས་སྐྱེས་པ་ལྡོག་འགྱུར་ན། ། སྡུག་བསྔལ་རྩོམ་པའང་བདེ་ཅི་ཡོད། ། དེ་ཕྱིར་ཐུབ་པས་སྐྱེ་འཇིག་དག ། སྡུག་བསྔལ་ཡིན་ཞེས་གསུངས་པ་སྙམ། ། སོ་སོའི་སྐྱེ་བོས་སྡུག་བསྔལ་ནི། ། བདེ་བས་གཡོགས་ལྟར་མི་མཐོང་ན། ། གང་གིས་སྡུག་བསྔལ་སྒྲིབ་འགྱུར་བ། ། བདེ་བ་ཞེས་བྱ་ཅི་ཡང་མེད། ། ཁྱོད་སྡུག་ཆགས་བྲལ་མེད་དོ་ཞེས། །
སོ་སོའི་སྐྱེ་བོ་བསྟན་བྱ་དེས། ། ངེས་པར་དེ་བཞིན་གཤེགས་རྣམས་ཀྱིས། ། གཏི་མུག་ཀུན་གྱི་ཐ་མར་གསུངས། ། མི་རྟག་པ་ལ་ངེས་པར་གནོད། ། གང་ལ་གནོད་ཡོད་དེ་བདེ་མིན། ། དེ་ཕྱིར་མི་རྟག་གང་ཡིན་པ། ། ཐམས་ཅད་སྡུག་བསྔལ་ཞེས་བྱར་འགྱུར། ། རྣལ་འབྱོར་སྤྱོད་པ་བཞི་བརྒྱ་པ་ལས་བདེ་བར་འཛིན་པ་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་གཉིས་པའོ།། ༈ །།ཡུན་ནི་ཤིན་ཏུ་རིང་པོས་ཀྱང་། ། ཡུལ་ལ་མུར་ཐུག་ཡོད་མིན་ཏེ། །
སྨན་པ་ངན་ལྟར་ཁྱོད་ཡུལ་ལ། ། ངལ་བ་འབྲས་བུ་མེད་པ་འབྱུང་། ། བསྟེན་པར་བྱེད་པ་འགའ་ཞིག་ལ། ། ས་སྲེད་ལྡོག་པ་མེད་ཇི་བཞིན། ། བསྟེན་བཞིན་པ་ཡི་མི་རྣམས་ལ། ། འདོད་རེ་འཕེལ་བའང་དེ་བཞིན་ནོ། ། བུད་མེད་ཀུན་ལ་འཁྲིག་པ་ལ། ། ཐ་དད་ཅུང་ཟད་ཡོད་མིན་ཞིང་། ། གཟུགས་གཞན་གྱི་ཡང་ལོངས་སྤྱོད་ན། ། ཁྱོད་ལ་མོ་མཆོག་གིས་ཅི་བྱེད། །
གང་ལ་གང་ཡིད་འོང་འགྱུར་པ། ། དེ་ནི་དེ་ཡིས་འཚེངས་པར་རློམ། ། ཁྱི་སོགས་རྣམས་ལའང་ཐུན་མོང་པས། ། བློ་གྲོས་ངན་པ་ཁྱོད་ཅི་ཆགས། ། ཁྱེད་ལ་ཡན་ལག་ཀུན་མཛེས་མོ། ། གང་དེ་སྔར་ཀུན་ཐུན་མོང་ན། ། དེ་རྙེད་ཁྱོད་ལ་ངོ་མཚར་ལྟར། ། ཇི་ལྟར་ཡང་ནི་འགྱུར་བ་མིན། ། ཡོན་ཏན་ལྡན་པ་སྡུག་པ་དང་། ། བཟློག་པ་ལ་ནི་བཟློག་མཐོང་ནས། །
རྣམ་པར་གནས་མེད་སྔ་མ་འམ། ། ཅིག་ཤོས་ལས་ནི་གང་ཞིག་བདེན། ། བླུན་པོའི་འདོད་ཆགས་ཡོན་ཏན་དང་། ། ལྡན་པ་འབའ་ཞིག་ལ་མི་སྐྱེ། ། རྒྱུ་མེད་པ་ལས་འཇུག་རྣམས་ཀྱི། ། ལྡོག་པ་རྒྱུ་ལས་ག་ལ་ཞིག ། ཇི་སྲིད་གཞན་ཤེས་མ་གྱུར་ན། ། དེ་སྲིད་དེ་ནི་ཁྱོ་ལ་སྡུག ། ནད་ངན་དང་མཚུངས་བུད་མེད་ནི། ། རྟག་ཏུ་རྐྱེན་ལས་བསྲུང་བར་བྱ། །
དར་མར་རང་གིས་བྱས་པ་གང་། ། དེ་ནི་རྒན་མོར་མི་འདོད་ན། ། ཇི་ལྟ་བུར་ན་གྲོལ་བ་རྣམས། ། དེ་ལ་ཤིན་ཏུ་གདུང་མི་འགྱུར། ། མ་ཆགས་པ་ལ་བདེ་མེད་ཅིང་། ། དེ་ཡང་བླུན་མིན་ལ་མེད་ན། ། གང་ཡིད་རྟག་ཏུ་ཕྱིར་ཕྱོགས་པ། ། དེ་ཡི་བདེ་བ་ཅི་འདྲ་ཞིག ། ཁྱོད་ལ་གུས་བཞིན་རྟག་པར་ནི། ། མོ་དང་ལྷན་ཅིག་ཕྲད་པ་མེད། །
འདི་ང་གཞན་གྱི་མ་ཡིན་ཞེས། ། ཡོངས་འཛིན་འདི་ཀོ་ཅི་ཞིག་ཡིན། ། གལ་ཏེ་འདོད་ཆགས་འདི་ཡིན་ན། ། བུད་མེད་དག་གིས་དགོས་མེད་འགྱུར། ། བདེ་བ་དོར་བྱ་ཞེས་བྱ་བར། ། ཇི་ལྟར་ཡང་ནི་མ་མཐོང་ངོ་། ། བུད་མེད་ལྷན་ཅིག་སྦྱོར་ན་ཡང་། ། བདེ་བ་གཞན་ལས་སྐྱེ་འགྱུར་ན། ། དེ་རྒྱུ་མཛའ་མོ་ཉིད་ཡིན་ཞེས། ། བླུན་པོ་མིན་པ་སུ་ཞིག་འཛིན། །
མཛེ་པོ་འཕྲུག་བཞིན་འདོད་ཆགས་ཀྱིས། ། མདོངས་པས་འདོད་པའི་སྐྱོན་མི་མཐོང་། ། ཆགས་བྲལ་རྣམས་ལ་མཛེ་པོ་ལྟར། ། ཆགས་ཅན་སྡུག་བསྔལ་ལྡན་པར་སྣང་། ། མགོན་མེད་བཀྲེས་པས་ཉིན་རྣམས་ལ། ། མུ་གེར་བྱ་བ་གང་འབྱུང་བ། ། དེ་ནི་བུད་མེད་ཕྲད་པའི་ཚེ། ། སེམས་ཅན་ཀུན་གྱི་གཡོ་བ་ཡིན། ། དྲེགས་པ་ཡིས་ནི་ཁ་ཅིག་ལ། ། བཤང་ཁ་ལ་ཡང་ཆགས་སྐྱེ་ཞིང་། །
བུད་མེད་ལ་ལ་ལ་ཆགས་པ། ། འགའ་ཞིག་འགའ་ལ་ཕྲག་དོག་བྱེད། ། མི་གཙང་བ་ལ་གཏི་མུག་ནི། ། འབྱུང་ཞིང་ཁྲོ་བ་འབྱུང་རིགས་ཀྱི། ། རྣམ་པ་ཀུན་ཏུ་འདོད་ཆགས་ནི། ། འབྱུང་བར་རིགས་པ་མ་ཡིན་ནོ། ། མི་རྣམས་མ་གཏོགས་མི་གཙང་བའི། ། སྣོད་ནི་སྨད་པར་འབྱུང་འགྱུར་ན། ། གང་ལ་མི་གཙང་འབྱུང་འགྱུར་བ། ། དེ་ནི་སྨད་པར་ཅིས་མི་སེམས། །
དངོས་པོ་གཙང་བ་ཐམས་ཅད་ཀྱི། ། ཐ་མ་གང་དུ་དམིགས་གྱུར་པ། ། དེ་ལ་གཙང་བ་ཡོད་དོ་ཞེས། ། བློ་ལྡན་མི་ནི་སུ་ཞིག་སྨྲ། ། གང་ཞིག་བཤང་ཁང་ནང་འདུག་ཅིང་། ། དེ་མེད་པར་ནི་མི་གནས་པར། ། མི་གཙང་བ་ཡི་སྲིན་དེ་ལ། ། རྨོངས་ལས་དྲེགས་པ་སྐྱེ་བར་ཟད། ། ཐབས་གང་གིས་ཀྱང་ལུས་ཀྱི་ནི། ། ནང་ཕུགས་གཙང་བར་མི་འགྱུར་ན། །
ཁྱོད་ནི་ནང་ལ་འབད་བྱེད་པ། ། དེ་ལྟར་ཕྱི་རོལ་ལ་མ་ཡིན། ། གལ་ཏེ་མཛེ་ཅན་བཞིན་དེ་ལྟར། ། གཅིན་ཅན་ཀུན་ལ་མཚུངས་མིན་ན། ། མཛེ་ཅན་ཇི་བཞིན་གཅིན་ཅན་དེ། ། དེ་ལྟར་མི་ཀུན་གྱིས་སྤོང་འགྱུར། ། ཡན་ལག་ཉམས་པ་འགའ་ཞིག་ནི། ། སྣ་ཡི་ཚབ་མས་དགའ་འགྱུར་ལྟར། ། མི་གཙང་ཕྱིར་འཆོས་མེ་ཏོག་ལ། ། སོགས་པ་འདོད་ཆགས་དེ་བཞིན་འདོད། །
གང་དུ་འདོད་ཆགས་བྲལ་སྐྱེ་བ། ། དེ་གཙང་ཞེས་བྱར་མི་རིགས་ལ། ། ངེས་པར་འདོད་ཆགས་རྒྱུར་གྱུར་པའི། ། དངོས་དེ་གང་ནའང་ཡོད་མ་ཡིན། ། མདོར་ན་མི་རྟག་མི་གཙང་དང་། ། སྡུག་བསྔལ་བ་དང་བདག་མེད་ཅེས། ། བྱ་བ་བཞི་པོ་ཐམས་ཅད་ནི། ། གཅིག་ཉིད་ལ་ནི་སྲིད་པར་འགྱུར། ། བྱང་ཆུབ་སེམས་དཔའི་རྣལ་འབྱོར་སྤྱོད་པ་བཞི་བརྒྱ་པ་ལས་གཙང་བར་འཛིན་པ་ཕྱིན་ཅི་ལོག་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་གསུམ་པའོ།། ༈ །།བདག་གམ་བདག་གི་སྙམ་དྲེགས་པ། །
སྲིད་པར་དམ་པ་སུ་ལ་འགྱུར། ། གང་ཕྱིར་ལུས་ཅན་ཐམས་ཅད་ལ། ། ཡུལ་རྣམས་ཐམས་ཅད་མཚུངས་ཕྱིར་རོ། ། ཚོགས་བྲན་དྲུག་ཆོས་སྟབས་གྱུར་པ། ། ཁྱོད་ཀྱི་དྲེགས་པ་ཅི་ཞིག་ཡིན། ། གང་ངམ་དེ་རུ་བྱ་བ་ནི། ། དབང་དུ་བྱས་ལ་རག་ལས་འགྱུར། ། ཇི་ལྟར་གསོ་བྱ་འཐོབ་ཐོབ་པ། ། རྗེ་བོ་གཏོང་པོར་སེམས་དེ་བཞིན། ། རྗེ་བོ་སྦྱིན་བྱ་བྱིན་བྱས་ནས། །
བདག་ནི་གཏོང་བ་པོ་སྙམ་རློམ། ། གཞན་རྣམས་ཀྱིས་ནི་སྡུག་བསྔལ་གནས། ། ཁྱོད་ལ་ཕྱིན་ཅི་ལོག་ཏུ་དྲན། ། གཞན་གྱི་ལས་ཀྱིས་འཚོ་ཁྱོད་ཀྱི། ། དགའ་བ་གང་གིས་བསྐྱེད་པར་འགྱུར། ། འཇིག་རྟེན་གྱི་ནི་བསྲུང་པོ་དང་། ། བསྲུང་བྱར་ས་བདག་སྣང་གྱུར་ན། ། ཅི་སྟེ་གཅིག་གིས་དྲེགས་ཡོད་ཅིང་། ། ཅི་སྟེ་གཞན་གྱི་དྲེགས་བྲལ་མིན། ། རིགས་ཀུན་ནང་ནས་རང་ལས་ལ། །
དགའ་བས་འཚོ་རྣམས་རྙེད་པ་དཀའ། ། གལ་ཏེ་ཁྱོད་ལ་མི་དགེར་འགྱུར། ། དེས་ན་ཁྱོད་ལ་འགྲོ་བཟང་དཀོན། ། གཞན་གྱིས་བསྐུལ་ཏེ་བྱེད་པ་གང་། ། དེ་ནི་ས་སྟེངས་བླུན་ཞེས་བྱ། ། ཁྱོད་དང་མཚུངས་པའི་གཞན་དབང་གཞན། ། འགའ་ཡང་ཡོད་པ་མ་ཡིན་ནོ། ། བསྲུང་བ་ང་ལ་རག་ལས་ཞེས། ། འཇིག་རྟེན་ལ་ནི་གླ་ལེན་ཞིང་། ། རང་ཉིད་ཀྱིས་ཀྱང་སྡིག་བྱེད་ན། །
དེ་མཚུངས་བརྩེ་མེད་སུ་ཞིག་ཡོད། ། སྐྱེ་བོ་སྡིག་ཏོ་བྱེད་རྣམས་ལ། ། གལ་ཏེ་བརྩེ་བ་བྱ་མིན་ན། ། བྱིས་པ་སོ་སོའི་སྐྱེ་བོ་ནི། ། ཐམས་ཅད་བསྲུང་བྱར་མི་འགྱུར་རོ། ། བདག་ཉིད་དགའ་བ་བསྐྱེད་པ་ཡི། ། རྒྱུ་ནི་གང་དུ་མེད་མི་འགྱུར། ། ལུང་ལ་སོགས་པའི་རྒྱུ་རྣམས་ཀྱིས། ། བསོད་ནམས་མིན་པའང་འཇིག་ཡོད་མིན། ། ཡང་དག་སྲུང་བྱེད་ཅེས་བྱ་བ། །
གལ་ཏེ་ས་བདག་ཆོས་ཡིན་ན། ། ཉོན་མོངས་གཟོ་མཁན་རྣམས་ལ་ཡང་། ། ཅི་སྟེ་ཆོས་སུ་འགྱུར་མ་ཡིན། ། འཇིག་རྟེན་ས་བདག་རག་ལས་ཀྱི། ། ས་བདག་དེ་ནི་སྨད་དེ་དཔེར། ། དམ་པས་འཇིག་རྟེན་ཀུན་གྱི་མ། ། སྲིད་པ་ཡི་ནི་སྲིད་པ་བཞིན། ། བླུན་མིན་རྒྱལ་སྲིད་མི་ཐོབ་ལ། ། བླུན་ལ་བརྩེ་བ་ཡོད་མིན་ན། ། བསྲུང་པོ་ཡིན་ཡང་མི་ཡི་བདག །
བརྩེ་བ་མེད་ལ་ཆོས་མི་གནས། ། དྲང་སྲོང་རྣམས་ཀྱི་སྤྱོད་པ་ཀུན། ། མཁས་པས་བྱེད་པ་མ་ཡིན་ཏེ། ། གང་གི་ཕྱིར་ན་དེ་དག་ལ། ། དམན་འབྲིང་ཁྱད་འཕགས་ཡོད་ཕྱིར་རོ། ། སྔར་གྱི་ས་བདག་དགེ་རྣམས་ཀྱིས། ། འཇིག་རྟེན་བུ་ལྟར་བསྐྱངས་པ་དེ། ། རྩོད་དུས་ཆོས་ལ་བརྟེན་རྣམས་ཀྱིས། ། དེང་སང་རི་དྭགས་དགོན་པར་བྱས། ། གླགས་སུ་བསྣུན་པའི་རྒྱལ་པོ་ལ། །
གལ་ཏེ་སྡིག་པ་ཡོད་མིན་ན། ། རྐུན་པོ་གཞན་རྣམས་ལ་ཡང་དེ། ། དང་པོ་ཉིད་དུ་ཡོད་མ་ཡིན། ། ཆང་སོགས་དག་ལ་བདོག་པ་ཀུན། ། ཡོངས་གཏོང་མཆོད་པ་མ་ཡིན་ན། ། གཡུལ་ངོར་བདག་ཀྱང་ཡོངས་གཏོང་བ། ། མཆོད་པ་སྙམ་དུ་སེམས་སམ་ཅི། ། རྒྱལ་པོ་འཇིག་རྟེན་མགོན་ཁྱོད་ལ། ། མགོན་འགའ་ཡོད་པ་མ་ཡིན་ན། ། མགོན་ཉིད་དེ་ཡིས་བདག་ཉིད་ནི། །
མ་བཏང་སུ་ཞིག་དགའ་བར་འགྱུར། ། རྒྱལ་པོ་ཤི་བར་གྱུར་པ་ལའང་། ། གྲགས་པས་ཡོན་ཏན་འགའ་མི་འབྱུང་། ། ཁྱོད་ཡོན་མེད་དང་ཁྱི་འཚེད་ལ། ། གྲགས་པ་ཆེན་པོ་ཅི་སྟེ་མེད། ། གང་ཚེ་ཀུན་གྱི་དབང་ཕྱུག་ཉིད། ། བསོད་ནམས་ཀྱིས་བསྐྱེད་དེ་ཡི་ཚེ། ། འདི་ནི་དབང་ཕྱུག་རྟེན་མིན་ཞེས། ། བརྗོད་པ་རྙེད་པ་མ་ཡིན་ནོ། ། འཚོ་བའི་ཐབས་སོ་ཅོག་ལ་ཡང་།
འཇིག་རྟེན་ན་ནི་རིགས་ཞེས་བསྙད། ། དེས་ན་སེམས་ཅན་ཐམས་ཅད་ལ། ། རིགས་ལས་དབྱེ་བ་ཡོད་མ་ཡིན། ། འདས་དུས་ཤིན་ཏུ་རིང་བ་དང་། ། མི་མོ་རྣམས་ཡིད་གཡོ་བ་སྟེ། ། དེ་ཕྱིར་རྒྱལ་རིགས་ཞེས་བྱ་བ། ། རིགས་ལས་འགའ་ཡང་ཡོད་མ་ཡིན། ། གལ་ཏེ་ལས་ཀྱི་དམངས་རིགས་ཀྱང་། ། རྒྱལ་རིགས་ཞེས་བྱར་འགྱུར་ན་ནི། ། ལས་ཀྱིས་དམངས་ཀྱང་བྲམ་ཟེར་ནི། །
གང་གིས་འགྱུར་བ་མིན་པར་སེམས། ། རྒྱལ་པོ་སྡིག་ལ་དབང་ཕྱུག་ལྟར། འགེང་པ་ཡོད་པ་མ་ཡིན་ན། ། གཞན་གྱི་དོན་དུ་མཁས་པ་ནི། ། སུ་ཞིག་ཕྱི་མར་འཇོམས་པར་བྱེད། ། དབང་ཕྱུག་གིས་བསྐྱེད་ང་རྒྱལ་ནི། ། མཉམ་དང་ཁྱད་པར་འཕགས་པ་ཡི། ། ཕ་རོལ་ནུས་ལྡན་བལྟ་བྱ་སྟེ། ། དམ་པའི་སྙིང་ལ་མི་གནས་སོ། ། རྣལ་འབྱོར་སྤྱོད་པ་བཞི་བརྒྱ་པ་ལས་བདག་ཏུ་འཛིན་པ་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་བཞི་པའོ།།
༈ །།སངས་རྒྱས་རྣམས་ཀྱི་གཡོ་བ་ནི། ། རྒྱུ་མེད་འགའ་ཡང་ཡོད་མིན་ཏེ། ། དབུགས་ཀྱང་སེམས་ཅན་རྣམས་ལ་ནི། ། སྨན་སླད་ཁོ་ནར་ཡང་དག་འབྱུང་། ། འཇིག་རྟེན་ཀུན་ལ་འཆི་བདག་སྒྲ། ། ཇི་ལྟར་འཇིགས་པ་སྐྱེད་འགྱུར་བ། ། དེ་བཞིན་ཀུན་མཁྱེན་སྒྲ་འདི་ནི། ། འཆི་བདག་ལ་ཡང་འཇིགས་པ་བསྐྱེད། ། ཐུབ་ལ་མཛད་དང་མཛད་མིན་དང་། ། གསུང་བྱ་གསུང་བྱ་མིན་མངའ་བ། །
དེས་ན་ཀུན་མཁྱེན་ཀུན་མཁྱེན་ནི། ། མིན་ཞེས་བྱ་ལ་རྒྱུ་ཅི་ཡོད། ། སེམས་མ་རྟོགས་པ་འགྲོ་སོགས་ལ། ། གང་ཕྱིར་བསོད་ནམས་ལ་སོགས་པ། ། མ་མཐོང་དེ་ཕྱིར་ལས་ཀུན་ལ། ། ཡིད་ནི་དོན་པོར་བསྒྲུབ་པར་བྱ། ། བསམ་པས་བྱང་ཆུབ་སེམས་དཔའ་ལ། ། དགེ་འམ་འོན་ཏེ་མི་དགེ་རུང་། ། ཐམས་ཅད་དགེ་ལེགས་ཉིད་འགྱུར་ཏེ། ། གང་ཕྱིར་ཡིད་དེའི་དབང་གྱུར་ཕྱིར། །
བྱང་ཆུབ་སེམས་དཔའ་སེམས་དང་པོ། ། ས་སྟེངས་སྐྱེ་བོ་ཐམས་ཅད་ནི། ། འཁོར་ལོས་སྒྱུར་བ་ཉིད་འགྱུར་བ། ། དེ་དག་བསོད་ནམས་ལས་ཁྱད་འཕགས། ། རིན་ཆེན་རང་བཞིན་མཆོད་རྟེན་ནི། ། འཇིག་རྟེན་རྙེད་མཐོ་འགས་བྱས་པ། ། དེ་བས་སེམས་བསྐྱེད་བཅུག་འདུལ་པོ། ། མཆོག་ཏུ་བཀྲབས་པར་བརྗོད་པ་ཡིན། ། དེ་ལ་ཕན་འདོད་བླ་མ་ཡིས། ། སློབ་མ་ལ་ནི་སྲི་ཞུ་བྱ། །
གང་ཕྱིར་ངེས་ཕན་མི་ཤེས་པ། ། དེ་ཕྱིར་སློབ་མ་ཞེས་བྱ་འོ། ། ཁྲོ་ཡང་འབྱུང་པོས་བཟུང་བ་ལ། ། སྨན་པ་འཁྲུག་པ་མིན་པ་ལྟར། ། ཐུབ་པ་ཉོན་མོངས་དགྲར་གཟིགས་ཀྱི། ། ཉོན་མོངས་དང་འབྲེལ་གང་ཟག་མིན། ། གང་ཞིག་གང་གང་ལ་དགའ་བ། ། དེ་ཡིས་དེ་དེ་སྔར་དཔྱད་བྱ། ། ཉམས་པར་གྱུར་པ་དམ་ཆོས་ཀྱི། ། སྣོད་ནི་ཅིས་ཀྱང་མ་ཡིན་ནོ། །
ཇི་ལྟར་མ་ནི་ཁྱད་པར་དུ། ། ནད་ཐེབས་བུ་ལ་གདུང་འགྱུར་བ། ། དེ་བཞིན་བྱང་ཆུབ་སེམས་དཔའི་བརྩེ། ། དམ་པ་མིན་ལ་ཁྱད་པར་དུའོ། ། ལ་ལའི་སློབ་མར་འགྱུར་བ་སྟེ། ། ལ་ལ་ཡི་ནི་བླ་མར་འགྱུར། ། ཐབས་རིག་སྣ་ཚོགས་ཐབས་ཀྱིས་ནི། ། མ་རྟོགས་སེམས་ཅན་རྟོགས་པར་བྱེད། ། ཇི་ལྟར་སྨན་པ་མཁས་གྱུར་པས། ། ནད་པ་སྒྲུབ་མེད་དཀོན་དེ་བཞིན། །
བྱང་ཆུབ་སེམས་དཔའི་སྟོབས་རྙེད་ནས། ། གདུལ་བྱ་བ་མ་ཡིན་ཤིན་ཏུ་དཀོན། ། བྱང་ཆུབ་སེམས་དཔའི་ཡུལ་དུ་ནི། ། གལ་ཏེ་འགའ་ཞིག་མ་བསྐུལ་བས། ། ངན་སོང་འགྲོ་བར་འགྱུར་ན་དེ། ། བློ་ལྡན་གཞན་གྱི་སྨད་བྱར་འགྱུར། ། གང་ཞིག་ཉེན་པ་གཞན་དག་ལ། ། སྙིང་བརྩེ་ལེགས་ཞེས་མི་འདོད་པ། ། དེ་རྗེས་བརྩེ་བས་མགོན་མེད་པ། ། དག་ལ་ཇི་ལྟར་སྦྱིན་པ་གཏོང་། །
འགྲོ་ལ་ཕན་ཕྱིར་གང་ཞིག་ལ། ། འཇིག་རྟེན་སྲིད་དུ་གནས་ཡོད་པ། ། དེ་ལ་སོར་གནས་དག་ཕུང་ན། ། སྡང་ལ་བསམ་ཐག་ཅི་ཞིག་ཡོད། ། གང་ལ་སྐྱེ་བ་ཐམས་ཅད་དུ། ། མངོན་ཤེས་ལྔ་ཆར་ཡང་ཡོད་པ། ། དེ་ཡི་དམན་པར་དམན་ལྟའི་དངོས། ། འདི་ནི་ཤིན་ཏུ་བྱ་དཀའ་བའོ། ། ཐབས་ཀྱིས་ཀུན་ཚེ་བསོད་ནམས་གང་། ། ཤིན་ཏུ་ཡུན་རིང་བསགས་པ་དེ། །
ཐམས་ཅད་མཁྱེན་པའི་གཞལ་བྱ་ཡང་། ། མིན་ཞེས་དེ་བཞིན་གཤེགས་པས་གསུངས། ། འཆི་དང་ཆོས་དང་སྲིད་པ་གཞན། ། སྦྱིན་པའི་སྒྲ་ཡིས་གསལ་བྱེད་པ། ། དེ་ཕྱིར་བྱང་ཆུབ་སེམས་དཔའ་ལ། ། སྦྱིན་པའི་སྒྲ་ནི་རྟག་ཏུ་སྙན། ། འདིར་བྱིན་པ་ཡི་སྦྱིན་པ་ལས། ། འབྲས་བུ་ཆེན་པོ་འབྱུང་འགྱུར་ཞེས། ། ལེན་དང་ཡོངས་སུ་གཏོང་བ་ནི། ། ཚོང་སྤོགས་བཞིན་དུ་སྨད་པར་འགྱུར། །
གང་ལ་སྔར་བྱས་སྡིག་པ་ཡང་། ། ཡོད་ཉིད་ཡོད་པ་མ་ཡིན་པ། ། དགེ་བའི་ལས་ཅན་དེ་ལ་ནི། ། བསྒྲུབ་མིན་ཞེས་བྱ་ཡོད་མ་ཡིན། ། རླབས་ཆེན་ཡིད་ཅན་དེ་ལ་ནི། ། འདི་ནའང་གནོད་པ་ཡོད་མིན་ཏེ། ། དེས་ན་དེ་ལ་སྲིད་པ་དང་། ། མྱ་ངན་འདས་ལ་ཁྱད་པར་མེད། ། གང་ལ་ཀུན་ཚེ་སེམས་དབང་ནི། ། ཉིད་ལས་སྐྱེ་བ་ཡོད་གྱུར་པ། །
དེ་ཀོ་རྒྱུ་ཅིས་འཇིག་རྟེན་ནི། ། ཀུན་གྱི་མངའ་བདག་འགྱུར་མ་ཡིན། ། ཕུལ་འགྲོ་ལས་ཆེས་ཕུལ་འགྲོ་བ། ། འགའ་ཞིག་འཇིག་རྟེན་འདིར་ཡང་སྣང་། ། དེས་ན་བསམ་མི་ཁྱབ་མཐུ་ཡང་། ། ངེས་པར་ཡོད་ཅེས་རྟོགས་པར་གྱིས། ། བླུན་ལ་ཤིན་ཏུ་ཟབ་ཆོས་ལ། ། སྐྲག་པ་སྐྱེ་བ་ཇི་ལྟ་བ། ། དེ་བཞིན་ཞན་ལ་ཤིན་ཏུ་ནི། ། རྨད་བྱུང་ཆོས་ལ་སྐྲག་པ་སྐྱེ། །
རྣལ་འབྱོར་སྤྱོད་པ་བཞི་བརྒྱ་པ་ལས་བྱང་ཆུབ་སེམས་དཔའི་སྤྱོད་པ་བསྟན་པ་སྟེ་རབ་ཏུ་བྱེད་པ་ལྔ་པའོ།། ༈ །།བདེ་བས་འདོད་ཆགས་འཕེལ་འགྱུར་ཞིང་། ། སྡུག་པས་ཁྲོ་བ་འཕེལ་འགྱུར་ན། ། ཅིས་བདེ་དཀའ་ཐུབ་ཅན་མིན་ཞིང་། ། སྡུག་པ་དཀའ་ཐུབ་ཅན་ཅིས་ཡིན། ། འདོད་ཆགས་ལས་ནི་སྡུད་པ་སྟེ། ། ཁྲོ་བའི་ལས་ནི་རྩོད་པ་འོ། ། འབྱུང་བ་ཀུན་ལ་རླུང་བཞིན་དུ། ། གཏི་མུག་ལས་ནི་གསོས་འདེབས་སོ། ། མ་ཕྲད་པ་ལས་འདོད་ཆགས་ནི། །
སྡུག་བསྔལ་སྤུངས་མེད་ལས་ཁྲོ་སྡུག ། ཡོངས་མི་ཤེས་ལས་གཏི་མུག་སྟེ། ། དེ་དག་གིས་དེ་དག་མི་རྟོགས། ། ཇི་ལྟར་བད་ཀན་ལ་མཁྲིས་དང་། ། ལྷན་ཅིག་ཕྲད་པ་མེད་མཐོང་བ། ། དེ་བཞིན་ཁྲོ་ལ་འདོད་ཆགས་དང་། ། ལྷན་ཅིག་ཕྲད་པ་མེད་པར་མཐོང་། ། འདོད་ཆགས་བྲན་བཞིན་བཀོལ་བྱ་སྟེ། ། གང་ཕྱིར་མི་ཕངས་དེའི་སྨན་ཕྱིར། ། ཁྲོ་ལ་རྗེ་བོ་བཞིན་ལྟ་སྟེ། །
དེའི་སྨན་ཕངས་པ་ཡིན་ཕྱིར་རོ། ། དང་པོར་གཏི་མུག་ཡང་དག་འབྱུང་། ། བར་དུ་ཁྲོ་བ་འབྱུང་འགྱུར་ཞིང་། ། ཕྱིས་ནི་འདོད་ཆགས་འབྱུང་བ་སྟེ། ། ཉིན་ལ་རིམ་པ་གསུམ་དུ་འོ། ། འདོད་ཆགས་མཛའ་མིན་མཛའ་འདྲ་བ། ། དེས་དེ་ཁྱོད་ལ་མི་འཇིགས་ཏེ། ། མི་ཕན་མཛའ་བོ་ཁྱད་པར་དུ། ། སྐྱེས་བུས་སྤང་བར་བྱ་མིན་ནམ། ། འདོད་ཆགས་རྒྱུ་ལས་སྐྱེ་འགྱུར་ཞིང་། །
རྐྱེན་ལས་ཀྱང་ནི་སྐྱེ་བ་སྟེ། ། འདོད་ཆགས་རྐྱེན་ལས་སྐྱེ་བ་གང་། ། དེ་ནི་སྒྲུབ་སླ་ཅིག་ཤོས་མིན། ། ཁྲོ་བ་བརྟན་ཞིང་ངེས་པར་ནི། ། མི་དགེ་ཉེས་ཆེན་བྱེད་པ་སྟེ། ། དེ་ལྟར་རྣམ་ཀུན་དབྱེ་ཤེས་པས། ། ཉོན་མོངས་རྣམ་མཐར་བྱེད་པར་འགྱུར། ། ལུས་ལ་ལུས་དབང་ཇི་བཞིན་དུ། ། གཏི་མུག་ཀུན་ལ་གནས་གྱུར་ཏེ། ། དེ་ཕྱིར་ཉོན་མོངས་ཐམས་ཅད་ཀྱང་། །
གཏི་མུག་བཅོམ་པས་བཅོམ་པར་འགྱུར། ། རྟེན་ཅིང་འབྲེལ་པར་འབྱུང་བ་ནི། ། མཐོང་ན་གཏི་མུག་འབྱུང་མི་འགྱུར། ། དེ་ཕྱིར་འབད་པས་ཀུན་གྱིས་འདིར། ། གཏམ་དེ་ཁོ་ན་བསྙད་པར་བྱ། ། རྟག་ཏུ་ས་འཛིན་སོགས་དགའ་ལ། ། གཏོང་པོ་ཟ་པོ་གཙང་ཞིང་འགྱུར། ། དེ་འདྲ་ལ་སོགས་མཚན་ཉིད་རྣམས། ། འདོད་ཆགས་ཅན་གྱི་མི་ལ་སྣང་། ། སངས་རྒྱས་རྣམས་ཀྱིས་ཆགས་ཅན་ལ། །
ཟས་དང་ཆོས་གོས་གཙུག་ལག་ཁང་། ། དགེ་ལེགས་སྤངས་པ་ཐམས་ཅད་དང་། ། རྟག་ཏུ་བླ་མའི་ཐད་གནས་གསུངས། ། ནུས་མེད་ལ་ཁྲོས་བདག་ཉིད་ལ། ། མདོག་མི་སྡུག་པ་འབའ་ཞིག་བྱེད། ། ནུས་པ་གང་ལའང་བརྩེ་མེད་པ། ། དེ་ནི་ཐ་ཆད་ཅེས་བྱར་བརྗོད། ། ཡིད་དུ་མི་འོང་བ་ཡི་སྒྲ། ། སྔར་བྱས་སྡིག་མཐར་བྱེད་པར་བརྗོད། ། རྨོངས་ཤིང་དམ་པ་མ་ཡིན་པ། །
བདག་ཉིད་རྣམ་པར་དག་མི་འདོད། ། སྙན་པ་ཡིད་དུ་མི་འོང་བ། ། ངོ་བོ་ཉིད་ཀྱིས་གནོད་མི་བྱེད། ། དེ་ཕྱིར་རྣམ་རྟོག་ལས་བྱུང་བ། ། གཞན་ལས་ཡིན་ནོ་སྙམ་དུ་རློམ། ། ཇི་ལྟར་གཤེ་བ་པོ་ལ་ནི། ། ཆད་པར་བྱ་བ་མངོན་བརྗོད་པ། ། དེ་བཞིན་སྙན་པར་སྨྲ་པོ་ལ། ། མཆོད་པར་བྱ་བ་ཅིས་མི་འགྱུར། ། ཁྱོད་ཀྱིས་སྨད་བྱ་མ་སྨྲས་ཀྱང་། །
གལ་ཏེ་གཞན་གྱིས་ཤེས་ན་ནི། ། སྨྲ་པོ་ལ་ཁྲོ་མི་རིགས་ན། ། ཡང་དག་མིན་སྨྲ་ལ་ཅི་སྨོས། ། དམན་ལས་མི་སྙན་ཞེས་བྱ་བ། ། ངེས་པར་འབྱུང་བ་མ་ཡིན་ཏེ། ། དེ་ཕྱིར་དམན་བྱུང་མི་སྙན་པ། ། ཡན་གར་ཉུང་ཟད་ལྟ་བུར་སྣང་། ། གཞན་གནོད་བྱས་པས་བདག་ལ་ནི། ། ཡོན་ཏན་ཅུང་ཟད་ཀྱང་མེད་ན། ། ཁྱོད་ཁྲོ་ཡོན་ཏན་མེད་པ་ལ། །
གུས་པ་ཞེན་པ་རྐྱང་པར་ཟད། ། གལ་ཏེ་བཟོད་པས་འབད་མེད་པར། ། བསོད་ནམས་ཆེན་པོ་ཐོབ་འགྱུར་ན། ། གང་ཞིག་དེ་ལ་གེགས་བྱེད་པ། ། དེ་མཚུངས་བླུན་པོ་སུ་ཞིག་ཡོད། ། ཁྲོ་བ་ཞེས་བྱ་ཁྱད་པར་དུ། ། སྟོབས་ལྡན་དག་ལ་སྐྱེ་མི་འགྱུར། ། དེས་ན་གཞན་འཇོམས་ཁྲོ་བ་ལ། ། ཅི་ནས་ཁྱོད་གུས་གྱུར་ཏ་རེ། ། གང་ཞིག་ཁྲོ་གནས་ལ་བཟོད་པ། །
དེ་ལ་བསྒོམ་པ་སྐྱེ་བར་འགྱུར། ། ཡོན་ཏན་གནས་ལ་འཇིགས་ཞེས་པ། ། ཁྱོད་ཀྱི་བླུན་པ་འབའ་ཞིག་ཡིན། ། སུ་ཞིག་ཁྱད་བསད་མཐར་བྱས་ནས། ། འཇིག་རྟེན་ཕ་རོལ་འགྲོ་བ་ཡོད། ། དེ་ཕྱིར་བདག་ནི་སྡིག་པ་བས། ། བརྙས་པ་ལེགས་སོ་སྙམ་དུ་སེམས། ། གང་གིས་རྣམ་ཤེས་གནས་ལ་སོགས། ། ཡང་དག་ཏུ་ན་རྣམ་ཤེས་པ། ། དེ་ཡོད་ན་ནི་ཉོན་མོངས་རྣམས། །
ནམ་ཡང་བློ་གྲོས་ལ་མི་གནས། ། རྣལ་འབྱོར་སྤྱོད་པ་བཞི་བརྒྱ་པ་ལས་ཉོན་མོངས་པ་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་དྲུག་པའོ།། ༈ །།སྡུག་བསྔལ་རྒྱ་མཚོ་འདི་ལ་མཐའ། ། རྣམ་པ་ཀུན་ཏུའང་ཡོད་མིན་ན། ། བྱིས་ཁྱོད་འདིར་ནི་བྱིང་བ་ལ། ། འཇིགས་པ་ཅིས་ན་སྐྱེ་མི་འགྱུར། ། ལང་ཚོ་རྒྱབ་ཏུ་བྱུང་གྱུར་ནས། ། སླར་ཡང་མདུན་དུ་འབྱུང་བར་འགྱུར། ། གནས་ཀྱང་འཇིག་རྟེན་འདི་ལ་ནི། ། འགྲོས་ཀྱིས་འགྲམ་པ་ལྟ་བུར་མངོན། །
སྲིད་པར་ཁྱོད་ལ་རང་འདོད་ཀྱིས། ། འགྲོ་བ་གཞར་ཡང་ཡོད་མིན་ན། ། གཞན་གྱི་དབང་དང་འཇིགས་མེད་པར། ། བློ་དང་ལྡན་པར་སུ་ཞིག་འགྱུར། ། མ་འོངས་ཐ་མ་ཡོད་མིན་ཞིང་། ། ཀུན་ཚེའང་སོ་སོའི་སྐྱེ་བོ་སྟེ། ། ཁྱོད་འདས་ཇི་ལྟར་དེ་བཞིན་དུ། ། དེ་ཡང་མི་འགྱུར་དེ་ལྟར་བྱོས། ། ཉན་པོ་མཉན་བྱ་འཆད་པོ་རྣམས། ། འབྱུང་བ་ཤིན་ཏུ་རྙེད་དཀའ་སྟེ། །
དེས་ན་མདོར་ན་འཁོར་བ་ནི། ། མཐར་མེད་མ་ཡིན་མཐའ་བཅས་མིན། ། ཕལ་མོ་ཆེར་ན་མི་རྣམས་ནི། ། དམ་པ་མ་ཡིན་ཕྱོགས་ཡོངས་འཛིན། ། དེས་ན་སོ་སོའི་སྐྱེ་བོ་རྣམས། ། ཕལ་ཆེར་ངེས་པར་ངན་འགྲོར་འགྲོ། ། ས་སྟེངས་སྡིག་པའི་རྣམ་སྨིན་ནི། ། ཅོ་འདྲི་ཁོ་ན་ཡིན་པར་མཐོང་། ། དེས་ན་སྲིད་པ་གསོད་གནས་དང་། ། མཚུངས་པར་དམ་པ་རྣམས་ལ་སྣང་། །
རྣམ་ཤེས་གནས་པ་མེད་པ་ལས། ། གལ་ཏེ་སྨྱོན་པར་འགྱུར་ན་ནི། ། སྲིད་གནས་སྨྱོན་པ་མ་ཡིན་ཞེས། ། མཁས་པ་སུ་ཞིག་སྨྲ་བར་འགྱུར། ། འགྲོ་ལ་སོགས་པའི་སྡུག་བསྔལ་དག ། བཟློག་ལ་ཉམས་པ་མཐོང་གྱུར་ཏེ། ། དེས་ན་ལས་ཀུན་ཟད་པ་ལ། ། བློ་གྲོས་ལྡན་པས་བློ་བསྐྱེད་དོ། ། གང་ཚེ་འབྲས་བུ་གཅིག་གི་ཡང་། ། ཐོག་མའི་རྒྱུ་ནི་སྣང་མིན་པ། །
དེ་ཚེ་གཅིག་ལ་ཡང་རྒྱས་པར། ། མཐོང་ནས་གང་ལ་འཇིགས་མི་འབྱུང་། ། འབྲས་བུ་ཐམས་ཅད་ངེས་པར་ནི། ། འགྲུབ་པར་འགྱུར་པ་མ་ཡིན་ཞིང་། ། གྲུབ་ལ་ངེས་པར་མཐར་འགྱུར་ན། ། དེ་ཡི་དོན་དུ་ཅི་སྟེ་འཇོམས། ། ལས་ནི་འབད་པས་བྱེད་འགྱུར་ཞིང་། ། བྱས་ཟིན་འབད་པ་མེད་པར་འཇིག ། དེ་ལྟར་གྱུར་ཀྱང་ཁྱོད་ལ་ཀོ ། ལུས་ལ་ཆགས་བྲལ་འགའ་ཡོད་མིན། །
འདས་ལ་བདེ་བ་ཡོད་མིན་ཞིང་། ། མ་འོངས་པ་ལའང་ཡོད་མིན་ལ། ། ད་བྱུང་བ་ཡང་འགྲོ་ཉིད་དེ། ། ཁྱོད་ཀྱི་ངལ་འདི་གང་ཕྱིར་ཡིན། ། མཁས་པ་རྣམས་ལ་མཐོ་རིས་ཀྱང་། ། དམྱལ་བ་དང་མཚུངས་འཇིགས་སྐྱེད་འགྱུར། ། རྣམ་པ་ཀུན་ཏུ་དེ་རྣམས་ལ། ། སྲིད་གང་འཇིགས་པ་མི་སྐྱེད་དཀོན། ། གལ་ཏེ་བྱིས་པའང་རྣམ་ཀུན་ཏུ། ། འཁོར་བའི་སྡུག་བསྔལ་ཤེས་གྱུར་ན། །
སྐད་ཅིག་དེ་ལ་སེམས་དང་ནི། ། ལྷན་ཅིག་གཏན་དུ་འཇིག་པར་འགྱུར། ། སེམས་ཅན་རློམ་པ་ཅན་མིན་དཀོན། ། རློམ་ཅན་སྙིང་རྗེ་ལྡན་པ་མེད། ། དེས་ན་སྣང་ནས་སྣང་བར་ནི། ། འགྲོ་བ་ཤིན་ཏུ་རྙེད་དཀར་གསུངས། ། འདི་ན་ཡུལ་ལོག་གྱུར་པ་ལ། ། ཡུལ་ནི་དམིགས་པར་གྲགས་གྱུར་ཏེ། ། ཕྱིན་ཅི་ལོག་ཏུ་གྱུར་པའི་ཆོས། ། རྒྱུ་ཅི་ཞིག་གིས་ཡང་དག་འདོད། །
བསོད་ནམས་འབྲས་བུ་ཕྱུག་པ་སྟེ། ། དེ་གཞན་ལས་ཡེ་བསྲུང་བྱ་ན། ། རྟག་ཏུ་གཞན་ལས་བསྲུང་བྱ་གང་། ། དེ་ནི་ཇི་ལྟར་བདག་གིར་འགྱུར། ། འཇིག་རྟེན་ཚུལ་ལུགས་གང་དང་གང་། ། དེ་དང་དེ་ལ་ཆོས་རྗེས་འཇུག ། དེ་ཡི་ཕྱིར་ན་ཆོས་པས་ཀྱང་། ། འཇིག་རྟེན་སྟོབས་ལྡན་ལྟ་བུར་སྣང་། ། ཡུལ་ནི་དགེ་བས་ཡིད་འོང་ན། ། ཡུལ་དེའང་ངན་པར་བརྩི་བ་ཡིན། །
གང་ཞིག་བཏང་བ་ཤིས་གྱུར་པ། ། དེ་གྲུབ་པ་ཡིས་ཅི་ཞིག་དགོས། ། གང་ལ་བཀའ་ལུང་དགོས་མེད་པ། ། དེ་ལ་ཆོས་དོན་མེད་པར་འགྱུར། ། གང་ཡང་བཀའ་ལུང་དོན་གཉེར་ཉིད། ། དེ་ནི་སྐྱེ་ནང་བླུན་ཞེས་བྱ། ། མ་འོངས་པ་ཡི་འབྲས་མཐོང་ནས། ། ཆོས་འདོད་ཆགས་པས་ཁྱོད་ཆགས་ན། ། མ་འོངས་མཐའ་ཉིད་མཐོང་གྱུར་ན། ། འཇིགས་པ་མེད་དམ་ཅི་ཞིག་བྱེད། །
གླ་བ་ལྟ་བུའི་བསོད་ནམས་ནི། ། རྣམ་ཀུན་རྔན་པ་དང་མཚུངས་འགྱུར། ། གང་དག་དགེ་བའང་མི་འདོད་པ། ། དེ་དག་མི་དགེ་ཇི་ལྟར་བྱེད། ། གང་གིས་འགྲོ་བ་འཁྲུལ་འཁོར་གྱི། ། ཚོགས་འདྲ་སྒྱུ་མའི་སྐྱེས་བུ་ལྟར། ། མཐོང་བར་གྱུར་པ་དེ་དག་ཆེས། ། གསལ་བར་གོ་འཕང་དམ་པར་འགྲོ། ། གང་དག་ལ་ནི་འཁོར་བ་ན། ། ཡུལ་རྣམས་ཀྱིས་ཀྱང་དགའ་མེད་པ། །
དེ་དག་ལ་འདིར་རྣམ་ཀུན་ཏུ། ། དགའ་བ་འཐད་པ་མ་ཡིན་ཉིད། ། རྣལ་འབྱོར་སྤྱོད་པ་བཞི་བརྒྱ་པ་ལས་མི་ཉིད་ཀྱིས་འདོད་པའི་ལོངས་སྤྱོད་ལ་ཞེན་པ་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་བདུན་པའོ།། ༈ །།ཇི་ལྟར་མི་མཐུན་མི་རྣམས་ལ། ། མཛའ་བ་ཡུན་རིང་མི་གནས་པ། ། དེ་བཞིན་ཀུན་ལ་སྐྱོན་ཤེས་ལ། ། འདོད་ཆགས་ཡུན་རིང་མི་གནས་སོ། ། ལ་ལ་དེ་ཉིད་ལ་ཆགས་ཏེ། ། ལ་ལ་དེ་ཉིད་ལ་སྡང་ཞིང་། ། ལ་ལ་དེ་ཉིད་ལ་རྨོངས་པ། །
དེ་ཕྱིར་འདོད་པ་དོན་མེད་པའོ། ། རྟོག་པ་མེད་པར་འདོད་ཆགས་ལ། ། སོགས་ལ་ཡོད་ཉིད་ཡོད་མིན་ན། ། ཡང་དག་དོན་དང་རྟོག་པ་ཞེས། ། བློ་དང་ལྡན་པ་སུ་ཞིག་འཛིན། ། འགའ་ལའང་གང་དང་ལྷན་ཅིག་ཏུ། ། བཅིངས་པ་ཞེས་བྱ་ཡོད་མིན་ཏེ། ། གཞན་དང་ལྷན་ཅིག་བཅིངས་པ་ལ། ། བྲལ་བར་རིགས་པ་མ་ཡིན་ནོ། ། བསོད་ནམས་ཆུང་ངུ་ཆོས་འདི་ལ། །
ཐེ་ཚོམ་ཟ་བར་ཡང་མི་འགྱུར། ། ཐེ་ཚོམ་ཟ་བ་ཙམ་ཞིག་གིས། ། སྲིད་པ་ཧྲུལ་པོར་བྱས་པར་འགྱུར། ། ཆོས་གང་ཞིག་ལ་ཐུབ་པ་ཡིས། ། ཐར་པའི་བར་དུ་འཕེལ་བ་ཉིད། ། གསུངས་དེར་གང་ལ་གུས་མེད་པ། ། དེ་ནི་གསལ་བར་བློ་ལྡན་མིན། ། བདག་ནི་མྱ་ངན་འདའ་འགྱུར་ཞེས། ། སྟོང་མིན་སྟོང་ལྟར་མཐོང་མིན་ཏེ། ། ལོག་ལྟས་མྱ་ངན་མི་འདའ་བར། །
དེ་བཞིན་གཤེགས་པ་རྣམས་གསུང་ངོ་། ། གང་ལས་འཇིག་རྟེན་བསྟན་འབྱུང་བ། ། དེ་ལས་འཇུག་པ་གསུངས་པ་སྟེ། ། གང་ལས་དོན་དམ་བསྙད་འབྱུང་བ། ། དེ་ལས་ལྡོག་པ་གསུངས་པ་འོ། ། ཀུན་ཡོད་མ་ཡིན་ཅི་བྱ་ཞེས། ། ཁྱོད་ལ་འཇིགས་པ་སྐྱེ་འགྱུར་གྲང་། ། གལ་ཏེ་བྱ་བ་ཡོད་ན་ནི། ། ཆོས་འདི་ཟློག་བྱེད་མི་འགྱུར་རོ། ། ཁྱོད་ལ་རང་ཕྱོགས་ཆགས་ཡོད་ཅིང་། །
གཞན་གྱི་ཕྱོགས་ལ་མི་དགའ་ན། ། མྱ་ངན་འདས་པར་མི་འགྲོ་སྟེ། ། གཉིས་སྤྱོད་ཞི་བར་ཡོད་མི་འགྱུར། ། བྱེད་མེད་མྱ་ངན་འདའ་འགྱུར་ཞིང་། ། བྱེད་པས་ཡང་སྲིད་འགྱུར་ཏེ་དེས། ། བསམ་ཁྲལ་མེད་པས་མྱ་ངན་ལས། ། འདས་པ་ཐོབ་སླ་ཅིག་ཤོས་མིན། ། གང་ལ་འདི་སྐྱོ་ཡོད་མིན་པ། ། དེ་ལ་ཞི་གུས་ག་ལ་ཡོད། ། རང་ཁྱིམ་ལས་བཞིན་སྲིད་པ་ནི། །
འདི་ནས་འབྱུང་བའང་བྱ་བར་དཀའ། ། ལ་ལ་སྡུག་བསྔལ་ཟིལ་མནན་ཅིང་། ། འཆི་བར་འདོད་པ་དག་སྣང་སྟེ། ། དེ་ཚེ་དེ་དག་གཏི་མུག་ཕྱིར། ། གོ་འཕང་དམ་པར་མི་འགྲོར་ཟད། ། སྦྱིན་པ་དམན་པ་ལ་གསུངས་ཤིང་། ། འབྲིང་ལ་ཚུལ་ཁྲིམས་གསུངས་པ་སྟེ། ། མཆོག་ལ་ཞི་བ་གསུངས་གྱུར་པ། ། དེས་ན་རྟག་ཏུ་མཆོག་ཏུ་བྱོས། ། བསོད་ནམས་མིན་པ་དང་པོར་བཟློག །
བར་དུ་བདག་ནི་བཟློག་པ་དང་། ། ཕྱི་ནས་ལྟ་བ་ཀུན་བཟློག་པ། ། གང་གིས་ཤེས་དེ་མཁས་པ་ཡིན། ། དངོས་པོ་གཅིག་གི་ལྟ་པོ་གང་། ། དེ་ནི་ཀུན་གྱི་ལྟ་པོར་བཤད། ། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་པ་ཉིད། ། ཆོས་ཆགས་དེ་བཞིན་གཤེགས་རྣམས་ཀྱིས། ། མཐོ་རིས་འདོད་པ་རྣམས་ལ་གསུངས། ། ཐར་པ་འདོད་རྣམས་ལ་དེ་ཉིད། །
སྨད་འགྱུར་གཞན་དུ་སྨོས་ཅི་དགོས། ། བསོད་ནམས་འདོད་པས་སྟོང་པ་ཉིད། ། ཀུན་ཚེ་བརྗོད་པར་བྱ་མིན་ཏེ། ། གནས་མིན་གནས་ལ་སྦྱར་བའི་སྨན། ། དུག་ཏུ་འགྱུར་བ་མ་ཡིན་ནམ། ། ཇི་ལྟར་ཀླ་ཀློ་སྐད་གཞན་གྱིས། ། གཟུང་བར་མི་ནུས་དེ་བཞིན་དུ། ། འཇིག་རྟེན་པ་ཡི་མ་གཏོགས་པ། ། འཇིག་རྟེན་གཟུང་བར་ནུས་མ་ཡིན། ། ཡོད་དང་མེད་དང་ཡོད་མེད་དང་། །
གཉི་ག་མིན་ཞེས་ཀྱང་བསྟན་ཏེ། ། ནད་ཀྱི་དབང་གིས་ཐམས་ཅད་ཀྱང་། ། སྨན་ཞེས་བྱ་བར་འགྱུར་མིན་ནམ། ། ཡང་དག་མཐོང་ན་གནས་མཆོག་ལ། ། ཅུང་ཟད་མཐོང་ན་བཟང་འགྲོ་སྟེ། ། དེ་ཕྱིར་ནང་བདག་བསམ་པ་ལ། ། མཁས་པས་རྟག་ཏུ་བློ་གྲོས་བསྐྱེད། ། དེ་ཉིད་ཤེས་པས་གལ་ཏེ་འདིར། ། མྱ་ངན་འདས་པ་མ་ཐོབ་ཀྱང་། ། སྐྱེ་བ་ཕྱི་མར་འབད་མེད་པར། །
ངེས་པར་ཐོབ་འགྱུར་ལས་བཞིན་ནོ། ། བསམས་བཞིན་པ་ནི་བྱ་བ་ནི། ། ཀུན་ལ་གྲུབ་པ་ཤིན་ཏུ་དཀོན། ། འདི་ནའང་མྱང་འདས་མེད་མིན་གྱི། ། སྦྱོར་དང་གྲོལ་རྣམས་རྙེད་པར་དཀའ། ། ལུས་ལ་ཡོན་ཏན་མེད་ཐོས་ནས། ། འདོད་ཆགས་ཡུན་རིང་མི་གནས་ཏེ། ། ལམ་དེ་ཉིད་ཀྱིས་ཐམས་ཅད་ཀྱང་། ། ཟད་པར་འགྱུར་བ་མ་ཡིན་ནམ། ། ཇི་ལྟར་ས་བོན་མཐའ་མཐོང་ཞིང་། །
དེ་ལ་ཐོག་མ་ཡོད་མིན་ལྟར། ། དེ་བཞིན་རྒྱུ་ནི་མ་ཚང་ཕྱིར། ། སྐྱེ་བའང་འབྱུང་བར་མི་འགྱུར་རོ། ། རྣལ་འབྱོར་སྤྱོད་པ་བཞི་བརྒྱ་པ་ལས་སློབ་མ་ཡོངས་སུ་སྦྱང་བ་སྟེ་རབ་ཏུ་བྱེད་པ་བརྒྱད་པའོ།། ༈ །།ཐམས་ཅད་འབྲས་བུའི་དོན་སྐྱེ་བ། ། དེས་ན་རྟག་ཡོད་མིན་དེའི་ཕྱིར། ། ཐུབ་པ་མ་གཏོགས་ཇི་ལྟའི་དངོས། ། དེ་བཞིན་གཤེགས་པ་ཡོད་མ་ཡིན། ། གང་ཞིག་གང་ན་ནམ་དུ་ཡང་། ། མ་བརྟེན་པར་ནི་ཡོད་ཉིད་མེད། །
དེས་ན་ནམ་ཡང་གང་ཞིག་ཏུའང་། ། རྟག་པ་འགའ་ཡང་ཡོད་མ་ཡིན། ། རྒྱུ་མེད་པར་ནི་དངོས་པོ་མེད། ། རྒྱུ་ལྡན་རྟག་པ་ཡོད་མིན་པ། ། དེས་ན་རྒྱུ་མེད་ལས་གྲུབ་ནི། ། དེ་ཉིད་མཁྱེན་པས་གྲུབ་མིན་གསུངས། ། མི་རྟག་བྱས་པར་མཐོང་གྱུར་ནས། ། མ་བྱས་གལ་ཏེ་རྟག་ན་ནི། ། བྱས་ལ་ཡོད་པ་ཉིད་མཐོང་ནས། ། རྟག་པ་ཡོད་ཉིད་མིན་པར་འགྱུར། །
མཁའ་ལ་སོགས་རྣམས་རྟག་གོ་ཞེས། ། སོ་སོའི་སྐྱེ་བོ་དག་གིས་རྟོག ། མཁས་པ་རྣམས་ཀྱིས་དེ་དག་ལ། ། འཇིག་རྟེན་པས་ཀྱང་དོན་མ་མཐོང་། ། ཕྱོགས་ཞེས་བྱ་བ་ཕྱོགས་ཅན་ནི། ། ཀུན་ལ་གནས་པ་མ་ཡིན་ཏེ། ། དེ་ཕྱིར་ཕྱོགས་ཅན་ལ་ཕྱོགས་ནི། ། གཞན་ཡང་ཤིན་ཏུ་གསལ་བར་ཡོད། ། གང་ཞིག་ཡོད་ན་དངོས་པོ་ལ། ། འཇུག་དང་ལྡོག་པའང་དམིགས་པར་འགྱུར། །
དེ་ནི་གཞན་གྱི་དབང་འགྱུར་ཏེ། ། དེས་ན་འབྲས་བུར་ཡང་འགྱུར་རོ། ། འབྲས་བུ་མེད་པར་རྒྱུ་ལ་ནི། ། རྒྱུ་ཉིད་ཡོད་པ་མ་ཡིན་ཏེ། ། དེ་ཡི་ཕྱིར་ན་རྒྱུ་རྣམས་ཀུན། ། འབྲས་བུ་ཉིད་དུ་ཐལ་བར་འགྱུར། ། རྒྱུ་ནི་རྣམ་པར་འགྱུར་བ་ན། ། གཞན་གྱི་རྒྱུ་རུ་འགྱུར་བ་སྟེ། ། གང་ལ་རྣམ་པར་འགྱུར་ཡོད་པ། ། དེ་ནི་རྟག་ཅེས་བྱར་ཡོད་མིན། །
རྟག་པ་གང་གི་རྒྱུ་ཡིན་པའི། ། དངོས་དེ་མ་བྱུང་བ་ལས་སྐྱེ། ། རང་ཉིད་འབྱུང་བར་གྱུར་དེ་ལ། ། རྒྱུ་ནི་ལོག་པར་འགྱུར་བ་སྟེ། ། དངོས་པོ་རྟག་པ་ལས་སྐྱེས་པ། ། ཅི་ལྟ་བུར་ན་མི་རྟག་འགྱུར། ། ནམ་ཡང་རྒྱུ་དང་འབྲས་བུ་གཉིས། ། མཚན་ཉིད་མི་མཐུན་མཐོང་མ་ཡིན། ། གང་གི་ཕྱོགས་འགའ་རྒྱུ་ཡིན་ཞིང་། ། ཕྱོགས་འགའ་རྒྱུ་མ་ཡིན་དེས་ན། །
དེ་ནི་སྣ་ཚོགས་འགྱུར་ན་ཀོ ། སྣ་ཚོགས་རྟག་པར་མི་རིགས་སོ། ། རྒྱུ་ཡི་ཟླུམ་པོ་གང་ཡིན་པ། ། དེ་ནི་འབྲས་བུ་ལ་ཡོད་མིན། ། དེས་ན་བདག་ཉིད་ཀུན་སྦྱོར་བ། ། རྡུལ་ཕྲན་རྣམས་ལ་མི་འཐད་དོ། ། རྡུལ་ཕྲན་གཅིག་གི་གནས་གང་ཡིན། ། དེ་ནི་གཞན་གྱི་ཡང་མི་འདོད། ། དེ་ཕྱིར་རྒྱུ་དང་འབྲས་བུ་གཉིས། ། བོང་ཚོད་མཉམ་པར་འདོད་མ་ཡིན། །
གང་ལ་ཤར་གྱི་ཕྱོགས་ཡོད་པ། ། དེ་ལ་ཤར་གྱི་ཆ་ཡང་ཡོད། ། གང་གི་རྡུལ་ལ་ཕྱོགས་ཡོད་ན། ། དེས་རྡུལ་རྡུལ་ཕྲན་མིན་པར་བསྙད། ། མདུན་གྱིས་ལེན་ཅིང་རྒྱབ་ཀྱིས་ནི། ། གཏོང་བར་གྱུར་ན་དེ་དག་གཉིས། ། གང་ལ་ཡོད་པ་མ་ཡིན་པ། ། དེ་ནི་འགྲོ་པོར་ཡང་མི་འགྱུར། ། གང་ལ་དང་པོ་ཡོད་མིན་ཞིང་། ། གང་ཞིག་ལ་དཀྱིལ་ཡོད་མིན་ལ། །
གང་ལ་ཐ་མ་ཡོད་མིན་པ། ། མངོན་མེད་དེ་ནི་གང་གིས་མཐོང་། ། འབྲས་བུ་ཡིས་ནི་རྒྱུ་བཤིག་པ། ། དེས་ན་རྒྱུ་ནི་རྟག་མ་ཡིན། ། ཡང་ན་གང་ན་རྒྱུ་ཡོད་པ། ། དེ་ན་འབྲས་བུ་ཡོད་མ་ཡིན། ། ཐོགས་ལྡན་དངོས་པོ་རྟག་པ་ནི། ། གང་དུའང་སྣང་བ་མ་ཡིན་ཏེ། ། དེས་ན་ནམ་ཡང་སངས་རྒྱས་རྣམས། ། རྡུལ་ཕྲན་རྟག་པ་ཉིད་མི་གསུང་། །
འཆིང་དང་བཅིངས་དང་ཐབས་ལས་གཞན། ། ཐར་པ་གལ་ཏེ་ཡོད་ན་ནི། ། དེ་ལས་ཅི་ཡང་མི་སྐྱེ་སྟེ། ། དེས་ན་དེ་ཐར་ཞེས་མི་བརྗོད། ། མྱ་ངན་འདས་ལ་ཕུང་པོ་རྣམས། ། ཡོད་མིན་གང་ཟག་སྲིད་མ་ཡིན། ། གང་དུ་མྱ་ངན་འདས་གྱུར་པ། ། མ་མཐོང་དེར་མྱང་འདས་གང་ཞིག ། སྲིད་དང་བྲལ་ལ་ཐར་པའི་ཚེ། ། ཤེས་ཡོད་ཡོན་ཏན་ཅི་ཞིག་ཡོད། །
ཤེས་མེད་པ་ཡི་ཡོད་པ་ཡང་། ། གསལ་བར་ཡོད་པ་མིན་དང་མཚུངས། ། ཐར་པར་བདག་གཅིག་ཡོད་ན་ནི། ། ཤེས་ཡོད་ས་བོན་སྲིད་པ་ཡོད། ། དེ་མེད་ན་ནི་སྲིད་པ་ལ། ། བསམ་པའང་ཡོད་པ་མ་ཡིན་ནོ། ། སྡུག་བསྔལ་ལས་ཐར་མི་རྣམས་ལ། ། གཞན་ལ་ཡོད་པ་མིན་པར་ངེས། ། དེ་ཕྱིར་རྣམ་པ་ཀུན་ཏུའང་བདག ། ཟད་པ་ལེགས་ཞེས་བྱ་བར་བརྗོད། །
འཇིག་རྟེན་པ་འདི་ཉིད་བླ་ཡི། ། དོན་དམ་རྣམ་ཀུན་མ་ཡིན་ཏེ། ། འཇིག་རྟེན་པ་ལ་ཅུང་ཟད་ཡོད། ། དམ་པའི་དོན་ལ་ཡོད་མ་ཡིན། ། རྣལ་འབྱོར་སྤྱོད་པ་བཞི་བརྒྱ་པ་ལས་དངོས་པོ་རྟག་པ་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་དགུ་པའོ།། ༈ །།གང་ཚེ་ནད་བདག་བུད་མེད་མིན། ། སྐྱེས་མིན་མ་ནིང་མ་ཡིན་པ། ། དེ་ཚེ་མི་ཤེས་འབའ་ཞིག་ལས། ། ཁྱོད་བདག་ཕོ་འོ་སྙམ་དུ་སེམས། ། གང་ཚེ་འབྱུང་བ་ཐམས་ཅད་ལ། །
ཕོ་མོ་མ་ནིང་ཡོད་མིན་པ། ། དེ་ཚེ་ཅི་སྟེ་དེ་དག་ཉིད། ། བརྟེན་ནས་ཕོ་མོ་མ་ནིང་ཡིན། ། ཁྱོད་ཀྱི་བདག་གང་ངའི་བདག་མིན། ། དེས་དེ་བདག་མིན་མ་ངེས་ཕྱིར། ། དངོས་པོ་མི་རྟག་པ་རྣམས་ལ། ། རྟོག་པ་སྐྱེ་བར་འགྱུར་མིན་ནམ། ། སྐྱེ་དང་སྐྱེ་བར་སྐྱེས་བུ་ནི། ། ལུས་བཞིན་རྣམ་པར་འགྱུར་བར་འགྱུར། ། ཁྱོད་ཀྱི་དེ་ལ་ལུས་ལས་གཞན། །
ཉིད་དང་རྟག་ཉིད་མི་རིགས་སོ། ། རེག་དང་མི་ལྡན་དངོས་པོ་ལས། ། བསྐུལ་བ་ཞེས་བྱ་མི་སྐྱེ་སྟེ། ། དེ་ཕྱིར་ལུས་ཀྱི་གཡོ་བ་ལ། ། སྲོག་ནི་བྱེད་པ་པོར་མི་འགྱུར། ། མི་འཚེ་བ་དང་བདག་རྟག་པ། ། འདི་ལ་རྒྱུ་ནི་ཅི་ཡོད་སྙམ། ། རྣམ་པ་ཀུན་ཏུའང་ཤིང་སྲིན་ལས། ། རྡོ་རྗེ་བསྲུང་བྱར་མི་འགྱུར་རོ། ། སྐྱེ་བ་དྲན་པ་ཡོད་པའི་ཕྱིར། །
གལ་ཏེ་ཁྱོད་ཀྱི་བདག་རྟག་ན། ། སྔོན་བྱས་པ་ཡི་རྨ་མཐོང་ནས། ། ཁྱོད་ཀྱི་ལུས་ཀོ་ཅིས་མི་རྟག ། སེམས་པ་ཅན་དང་ལྡན་བདག་ཀྱང་། ། གལ་ཏེ་ཤེས་པོ་ཉིད་ཡིན་ན། ། དེ་ཡིས་སེམས་པ་ཅན་སེམས་པ། ། མིན་ཞིང་སྐྱེས་བུའང་རྟག་མི་འགྱུར། ། བདེ་བ་ལ་སོགས་དང་ལྡན་སྲོག ། བདེ་སོགས་བཞིན་དུ་སྣ་ཚོགས་མཐོང་། ། དེ་ཕྱིར་བདེ་བ་ལ་སོགས་བཞིན། །
རྟག་པ་ཉིད་དུའང་མི་རུང་ངོ་། ། གལ་ཏེ་ཤེས་པ་ཡོད་རྟག་ན། ། བྱེད་པ་ལོག་པར་འགྱུར་བ་སྟེ། ། གལ་ཏེ་མེ་ནི་རྟག་འབྱུང་ན། ། བུད་ཤིང་གིས་དོན་ཡོད་མི་འགྱུར། ། རྫས་ནི་བྱ་བ་ཇི་བཞིན་དུ། ། འཇིག་པའི་བར་དུ་གཡོ་བ་མེད། ། དེས་ན་སྐྱེས་བུ་ཡོད་ཤེས་པ། ། ཡོད་པ་མེད་ཅེས་བྱར་མི་རིགས། ། གཞན་དུ་ཤེས་པ་ཡོད་པའི་ཁམས། །
མཐོང་ཞིང་གཞན་དུ་ཤེས་ཡོད་དེ། ། ལྕགས་ཀྱི་ཞུ་ཉིད་བཞིན་དེའི་ཕྱིར། ། སྐྱེས་བུ་རྣམ་པར་འགྱུར་བར་འགྱུར། ། ཤེས་ཡོད་ཡིད་ཙམ་ཞིག་ལ་སྟེ། ། སྐྱེས་བུ་ནམ་མཁའ་བཞིན་དུ་ཆེ། ། དེ་ཕྱིར་དེ་ཡི་ངོ་བོ་ནི། ། ཤེས་པ་ཡོད་ཉིད་མིན་ལྟར་མཐོང་། ། གལ་ཏེ་ཀུན་ལ་བདག་ཡོད་ན། ། གཞན་གྱིས་དེ་ཅིས་ངར་མི་རྟོག ། དེ་ཉིད་ཀྱིས་ནི་དེ་ཉིད་ལ། །
སྒྲིབ་ཅེས་བྱ་བར་མི་འཐད་དོ། ། གང་གི་ཡོན་ཏན་བྱེད་པོ་དང་། ། རྣམ་ཀུན་ཤེས་ཡོད་མ་ཡིན་པ། ། དེ་དག་དང་ནི་སྨྱོན་པ་ལ། ། ཁྱད་པར་ཅི་ཡང་ཡོད་མ་ཡིན། ། ཡོན་ཏན་རྣམས་ཀྱིས་རྣམ་ཀུན་ཏུ། ། ཁྱིམ་ལ་སོགས་དག་བྱེད་ཤེས་ཀྱི། ། ཟ་བ་རྣམ་པར་མི་ཤེས་པ། ། འདི་ལས་མི་རིགས་གཞན་ཅི་ཡོད། ། བྱ་བ་དང་ལྡན་རྟག་པ་མེད། །
ཀུན་ཏུ་སོང་ལ་བྱ་བ་མེད། ། བྱ་བ་མེད་པ་མེད་དང་མཚུངས། ། བདག་མེད་ལ་ཁྱོད་ཅིས་མི་དགའ། ། ལ་ལར་ཀུན་ཏུ་སོང་བར་མཐོང་། ། ལ་ལར་སྐྱེས་བུ་ལུས་ཙམ་ཞིག ། ལ་ལར་རྡུལ་ཙམ་ཞིག་མཐོང་སྟེ། ། ཤེས་རབ་ཅན་གྱིས་མེད་པར་མཐོང་། ། རྟག་ལ་གནོད་པ་ག་ལ་ཡོད། ། གནོད་མེད་ཐར་པ་ག་ལ་ཡོད། ། དེས་ན་གང་གི་བདག་རྟག་པ། །
དེ་ལ་ཐར་པ་མི་རིགས་སོ། ། གལ་ཏེ་བདག་ཅེས་བྱ་ཡོད་ན། ། བདག་མེད་སྙམ་པ་མི་རིགས་ཤིང་། ། དེ་ཉིད་རིག་པ་ངེས་པ་ལས། ། མྱ་ངན་འདས་འགྱུར་ཞེས་བྱའང་བརྫུན། ། གལ་ཏེ་གྲོལ་བ་ཡོད་ཉིད་ན། ། དེ་ནི་སྔར་ཡང་མེད་པ་མེད། ། མི་ལྡན་པ་ལ་གང་མཐོང་བ། ། དེ་ནི་རང་བཞིན་ཞེས་བྱར་བཤད། ། གལ་ཏེ་མི་རྟག་ཆད་ན་ནི། །
ད་དུང་རྩྭ་སོགས་ཅི་སྟེ་ཡོད། ། འདི་ནི་གལ་ཏེ་བདེན་འགྱུར་ན། ། སུ་ལའང་གཏི་མུག་ཀྱང་མི་འབྱུང་། ། བདག་ནི་ཡོད་པར་གྱུར་ནའང་གཟུགས། ། གཞན་ལས་འབྱུང་བར་སྣང་གྱུར་ལ། ། གཞན་ལས་གནས་པར་སྣང་གྱུར་ཞིང་། ། གཞན་ལས་རྣམ་པར་འཇིག་པར་སྣང་། ། ཇི་ལྟར་ས་བོན་བྱས་པ་ལས། ། མྱུ་གུ་བྱས་པ་སྐྱེ་འགྱུར་བ། ། དེ་བཞིན་མི་རྟག་ཐམས་ཅད་ནི། །
མི་རྟག་དག་ལས་འབྱུང་བར་འགྱུར། ། གང་ཕྱིར་དངོས་པོ་འཇུག་འགྱུར་བ། ། དེས་ན་ཆད་པར་མི་འགྱུར་ཞིང་། ། གང་ཕྱིར་དངོས་པོ་ལྡོག་འགྱུར་བ། ། དེས་ན་རྟག་པར་མི་འགྱུར་རོ། ། རྣལ་འབྱོར་སྤྱོད་པ་བཞི་བརྒྱ་པ་ལས་བདག་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་པའོ།། ༈ །།མ་འོངས་བུམ་ལ་ད་ལྟར་བའི། ། བུམ་ཡོད་མ་ཡིན་འདས་པ་མེད། ། གང་ཕྱིར་དེ་གཉིས་མ་འོངས་པ། ། དེ་ཕྱིར་མ་འོངས་ཡོད་མ་ཡིན། །
གལ་ཏེ་ཞིག་པ་མ་འོངས་པའི། ། ངོ་བོར་མ་འོངས་ལ་ཡོད་ན། ། མ་འོངས་བདག་ཉིད་དུ་ཡོད་གང་། ། དེ་ནི་ཅི་ལྟར་འདས་པར་འགྱུར། ། གང་གི་ཕྱིར་ན་མ་འོངས་དངོས། ། མ་འོངས་བདག་ཏུ་གནས་འགྱུར་བ། ། དེ་ཡི་ཕྱིར་ན་ད་ལྟར་བར། ། འགྱུར་ཏེ་མ་འོངས་ཉིད་མི་སྲིད། ། མ་འོངས་པ་ཡོད་འདས་པ་ཡོད། ། ད་ལྟར་བ་ཡོད་ཅི་ཞིག་མེད། །
གང་གི་དུས་ཀུན་ཡོད་ཉིད་པ། ། དེ་ཡི་མི་རྟག་ཉིད་གང་ལས། ། འདས་པ་ལས་ནི་འདས་གྱུར་པ། ། ཅི་ཡི་ཕྱིར་ན་འདས་པར་འགྱུར། ། འདས་པ་ལས་ནི་མ་འདས་པ། ། ཅི་ཡི་ཕྱིར་ན་འདས་པར་འགྱུར། ། གལ་ཏེ་མ་འོངས་སྐྱེས་ཡོད་ན། ། ཇི་ལྟར་ད་ལྟར་བར་མི་འགྱུར། ། ཅི་སྟེ་དེ་ལ་སྐྱེ་མེད་ན། ། མ་འོངས་རྟག་པར་འགྱུར་རམ་ཅི། །
སྐྱེ་བ་མེད་ཀྱང་འཇིག་པ་ལས། ། གལ་ཏེ་མ་འོངས་མི་རྟག་ན། ། འདས་ལ་འཇིག་པ་ཡོད་མིན་ཏེ། ། དེ་ནི་རྟག་པར་ཅིས་མི་རྟོག ། འདས་པ་དང་ནི་ད་ལྟར་བ། ། འདི་ནི་མི་རྟག་འགྱུར་མིན་ལ། ། དེ་དག་ལས་གཞན་རྣམ་པ་ནི། ། གསུམ་པའང་དེ་ལ་ཡོད་མ་ཡིན། ། དངོས་པོ་གང་ཞིག་ཕྱིས་སྐྱེ་བ། ། དེ་ནི་གལ་ཏེ་སྔར་ཡོད་ན། །
དེ་ཡི་ཕྱིར་ན་ཕྱྭ་སྨྲ་བ། ། རྣམས་ཀྱི་ཕྱོགས་ནི་ལོག་མི་འགྱུར། ། གང་ཞིག་འབྱུང་བར་བྱེད་པ་སྟེ། ། སྔར་ཡོད་ཅེས་བྱར་མི་རིགས་ཏེ། ། གལ་ཏེ་ཡོད་པ་སྐྱེ་འགྱུར་ན། ། སྐྱེས་ཟིན་པ་ཡང་འབྱུང་བར་འགྱུར། ། མ་འོངས་པ་ཡི་དངོས་མཐོང་ན། ། དངོས་པོ་མེད་པ་ཅིས་མི་མཐོང་། ། གང་ལ་མ་འོངས་ཡོད་འགྱུར་བ། ། དེ་ལ་རིང་བ་ཡོད་མ་ཡིན། །
གལ་ཏེ་བྱས་པ་མེད་ཀྱང་ཆོས། ། ཡོད་ན་ངེས་སྡོམ་དོན་མེད་འགྱུར། ། ཅི་སྟེ་ཅུང་ཟད་བྱེད་ན་ཡང་། ། འབྲས་བུ་ཡོད་པ་མི་སྲིད་དོ། ། མི་རྟག་ཡིན་ན་ཇི་ལྟ་བུར། ། འབྲས་བུ་ཡོད་ཅེས་བྱ་བར་འགྱུར། ། གང་ལ་ཐོག་མ་མཐའ་ཡོད་པ། ། དེ་ནི་འཇིག་རྟེན་མི་རྟག་བརྗོད། ། བསྒྲིམ་པ་མེད་པར་ཐལ་འགྱུར་ཏེ། ། གྲོལ་ལ་མ་འོངས་ཡོད་མ་ཡིན། །
དེ་ལྟ་ཡིན་ན་ཆགས་མེད་པར། ། འདོད་ཆགས་ཀྱང་ནི་འབྱུང་བར་འགྱུར། ། འབྲས་བུ་ཡོད་ཉིད་གང་འདོད་དང་། ། འབྲས་བུ་མེད་ཉིད་གང་འདོད་ལ། ། ཁྱིམ་གྱི་དོན་དུ་ཀ་བ་ལ། ། སོགས་པའི་རྒྱན་ནི་དོན་མེད་འགྱུར། ། དངོས་རྣམས་ཡོངས་སུ་འགྱུར་བ་ཡང་། ། ཡིད་ཀྱིས་ཀྱང་ནི་འཛིན་མི་འགྱུར། ། དེ་ལྟ་ན་ཡང་ད་ལྟར་བ། ། ཡོད་པར་མི་མཁས་རྣམས་ཀྱིས་རྟོག །
གནས་མེད་དངོས་པོ་ག་ལ་ཞིག ། མི་རྟག་པས་གནས་ག་ལ་ཡོད། ། གལ་ཏེ་དང་པོར་གནས་གྱུར་ན། ། ཐ་མར་རྙིངས་པར་མི་འགྱུར་རོ། ། ཇི་ལྟར་རྣམ་ཤེས་གཅིག་གིས་ནི། ། དོན་གཉིས་རྣམ་པར་མི་ཤེས་པ། ། དེ་བཞིན་རྣམ་ཤེས་གཉིས་ཀྱིས་ནི། ། དོན་གཅིག་རྣམ་པར་མི་ཤེས་སོ། ། གལ་ཏེ་དུས་ལ་གནས་ཡོད་ན། ། གནས་པ་དུས་སུ་མི་འགྱུར་རོ། །
ཅི་སྟེ་གནས་མེད་ན་གནས་པ། ། མེད་པར་མཐའ་ཡང་ཡོད་མ་ཡིན། ། གལ་ཏེ་མི་རྟག་དངོས་གཞན་ན། ། དངོས་པོ་མི་རྟག་པར་མི་འགྱུར། ། གཅིག་ན་མི་རྟག་ཉིད་གང་ཡིན། ། དེ་ཉིད་དངོས་ཏེ་ག་ལ་གནས། ། མི་རྟག་ཉིད་གར་སྟོབས་ཆུང་དེར། ། གནས་པ་སྟོབས་ཆུང་མ་ཡིན་ན། ། ཕྱི་ནས་དེ་དག་ངེས་པར་གོ ། བཟློག་པར་ཅི་ཡིས་མཐོང་བར་འགྱུར། །
གལ་ཏེ་མི་རྟག་སྟོབས་ཆུང་མིན། ། དངོས་པོ་ཀུན་ལ་ཡོད་ན་ནི། ། ཀུན་ལ་གནས་པ་མེད་པ་འམ། ། ཡང་ན་ཐམས་ཅད་མི་རྟག་མིན། ། གལ་ཏེ་རྟག་ཏུ་མི་རྟག་ཉིད། ། ཡང་ན་རྟག་ཏུ་གནས་ཡོད་མིན། ། ཡང་ན་རྟག་པར་གྱུར་ཟིན་ནས། ། ཕྱི་ནས་མི་རྟག་པར་འགྱུར་རོ། ། གལ་ཏེ་གནས་པ་མི་རྟག་དང་། ། ལྷན་ཅིག་དངོས་པོ་ལ་ཡོད་ན། །
མི་རྟག་ལོག་པར་འགྱུར་བ་འམ། ། ཡང་ན་གནས་པ་བརྫུན་པར་འགྱུར། ། མཐོང་ཟིན་དངོས་པོ་མི་སྣང་ཞིང་། ། སླར་ཡང་སེམས་སྐྱེ་མེད་དེས་ན། ། དྲན་པ་ཞེས་བྱ་ལོག་པ་ཡི། ། དོན་ལ་ལོག་པ་ཁོ་ན་འབྱུང་། ། རྣལ་འབྱོར་སྤྱོད་པ་བཞི་བརྒྱ་པ་ལས་དུས་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གཅིག་པའོ།། ༈ །།གཟུར་གནས་བློ་ལྡན་དོན་གཉེར་བའི། ། ཉན་པོ་སྡོད་ཅེས་བྱ་བར་བཤད། ། སྨྲ་བོ་ཡོན་ཏན་རྣམ་གཞན་དུ། །
མི་འགྱུར་ཉན་པོ་ལ་ཡང་མིན། ། སྲིད་དང་སྲིད་ཐབས་ཞི་བ་ཡི། ། ཐབས་དང་དེ་བཞིན་ཞི་གསུངས་ཏེ། ། འཇིག་རྟེན་ཡོངས་སུ་མི་ཤེས་གང་། ། དེ་ནི་ཐུབ་པའི་ལྟ་བུར་མངོན། ། ཐམས་ཅད་བཏང་བས་མྱ་ངན་ལས། ། འདའ་བར་ཡ་མཚན་ཅན་ཀུན་འདོད། ། ཀུན་སུན་འབྱིན་ལ་དེ་དག་ནི། ། མི་དགར་འགྱུར་བ་རྒྱུ་ཅི་ཞིག ། གང་ཞིག་གཏོང་ཐབས་མི་ཤེས་དེ། །
ཅི་ཞིག་གཏོང་བར་བྱེད་པར་འགྱུར། ། དེས་ན་ངེས་པར་ཐུབ་པ་ཡིས། ། གཞན་དུ་ཞི་བ་མེད་ཅེས་གསུངས། ། སངས་རྒྱས་ཀྱིས་གསུངས་ལྐོག་གྱུར་ལ། ། གང་ཞིག་ཐེ་ཚོམ་སྐྱེ་འགྱུར་བ། ། དེ་ཡིས་སྟོང་པ་ཉིད་བསྟེན་ཏེ། ། འདི་ཉིད་ཁོ་ནར་ཡིད་ཆེས་བྱ། ། གང་གིས་འཇིག་རྟེན་འདི་མཐོང་དཀའ། ། དེ་ནི་གཞན་ལ་བླུན་པ་ཉིད། ། གང་དག་དེ་རྗེས་འགྲོ་དེ་དག །
ཤིན་ཏུ་ཡུན་རིང་བསླུས་པར་འགྱུར། ། མྱ་ངན་འདས་པར་རང་འགྲོ་གང་། ། དེ་ནི་ཤིན་ཏུ་བྱ་དཀའ་བྱེད། ། འདྲེན་པའི་སླད་བཞིན་དམ་པ་ནི། ། མ་ཡིན་ཡིད་འགྲོ་སྤྲོ་མ་ཡིན། ། མ་མཐོང་སྐྲག་པ་མི་རྩོམ་སྟེ། ། མཐོང་ན་རྣམ་ཀུན་དེ་ལྡོག་འགྱུར། ། དེས་ན་ངེས་པར་ཅུང་ཟད་ཅིག ། ཤེས་ལ་སྐྲག་པ་བརྗོད་པར་བྱ། ། བྱིས་རྣམས་ངེས་པ་ཁོ་ནར་ནི། །
འཇུག་བྱེད་ཆོས་ལ་གོམས་པ་སྟེ། ། དེ་དག་གོམས་པ་མེད་པ་ཡིས། ། ལྡོག་བྱེད་ཆོས་ལ་འཇིགས་པར་འགྱུར། ། གང་ཞིག་གཏི་མུག་འབའ་ཞིག་གིས། ། བསྒྲིབས་ཤིང་དེ་ཉིད་གེགས་བྱེད་པ། ། དེ་ལ་དགེ་ལེགས་འགྲོ་བ་ཡང་། ། མེད་ན་ཐར་པ་ག་ལ་ཡོད། ། ཚུལ་ཁྲིམས་ལས་ནི་ཉམས་བླ་ཡི། ། ལྟ་ལས་ཅིས་ཀྱང་མ་ཡིན་ཏེ། ། ཚུལ་ཁྲིམས་ཀྱིས་ནི་མཐོ་རིས་འགྲོ །
ལྟ་བས་གོ་འཕང་མཆོག་ཏུ་འགྱུར། ། དམ་པ་མིན་ལ་བདག་འཛིན་མཆོག ། བདག་མེད་སྟོན་པ་མ་ཡིན་ཏེ། ། གཅིག་ནི་ངན་འགྲོ་ཉིད་འགྲོ་ལ། ། ཐ་མལ་མ་ཡིན་ཞི་ཉིད་དུའོ། ། ཞི་སྒོ་གཉིས་པ་མེད་པ་དང་། ། ལྟ་བ་ངན་རྣམས་འཇིག་བྱེད་ཅིང་། ། སངས་རྒྱས་ཀུན་གྱི་ཡུལ་འགྱུར་ལ། ། བདག་མེད་ཅེས་ནི་བྱ་བར་བརྗོད། ། ཆོས་འདི་ཡི་ནི་མིང་ལས་ཀྱང་། །
དམ་པ་མིན་པ་འཇིགས་པ་སྐྱེ། ། ཞན་ལ་འཇིགས་པ་མི་སྐྱེད་པའི། ། སྟོབས་ལྡན་ཞེས་བྱ་གང་ཞིག་མཐོང་། ། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པའི་ཆེད་དུ་མ་གསུངས་ཏེ། ། དེ་ལྟའང་འདིས་ནི་གཞན་སྨྲ་རྣམས། ། སྲེག་སྟེ་མེ་ཡིས་བུད་ཤིང་བཞིན། ། ཆོས་འདི་གང་གིས་ཤེས་གྱུར་པ། ། དེ་ནི་གཞན་ལ་མི་དགའ་སྟེ། ། དེས་ན་བདག་ལ་ཆོས་འདི་ནི། །
འཇིགས་པའི་སྒོ་དང་འདྲ་བར་སྣང་། ། དེ་ཉིད་དུ་བདག་མེད་སྙམ་དུ། ། དེ་ལྟར་གང་ལ་དགོངས་གནས་པ། ། དེ་ནི་ཡོད་པས་ག་ལ་དགའ། ། མེད་པས་འཇིགས་པར་ག་ལ་འགྱུར། ། དོན་མིན་ས་བོན་གྱུར་པ་ཡི། ། མུ་སྟེགས་ཅན་མང་མཐོང་ནས་ནི། ། ཆོས་འདོད་པ་ཡི་སྐྱེ་བོ་ལ། ། སུ་ཞིག་སྙིང་བརྩེ་སྐྱེ་མི་འགྱུར། ། ཤཱཀྱ་གོས་མེད་བྲམ་ཟེ་སྟེ། །
གསུམ་པོ་རྣམས་ཀྱིས་ཆོས་ཡིད་དང་། ། མིག་དང་རྣ་བ་ཡིས་འཛིན་པ། ། དེ་ཕྱིར་ཐུབ་པའི་གཞུང་ལུགས་སྨྲ། ། ཇི་ལྟར་བྲམ་ཟེ་རྣམས་ལ་ཆོས། ། ཕལ་ཆེར་ཕྱི་འཆོས་བརྗོད་པ་ལྟར། ། དེ་བཞིན་གཅེར་བུ་རྣམས་ལ་ཆོས། ། ཕལ་ཆེར་བླུན་པོ་བརྗོད་པ་ཡིན། ། ཇི་ལྟར་རིགས་པ་བླངས་པ་ལས། ། བྲམ་ཟེར་གུས་པ་སྐྱེ་བ་ལྟར། ། དེ་བཞིན་ཉོན་མོངས་བླངས་པ་ལས། །
གཅེར་བུ་པ་ལ་བརྩེ་བར་འགྱུར། ། སྡུག་བསྔལ་ལས་ཀྱི་རྣམ་སྨིན་ཕྱིར། ། ཇི་ལྟར་ཆོས་སུ་མི་འགྱུར་བ། ། དེ་བཞིན་སྐྱེ་བ་ལས་ཀྱི་ནི། ། རྣམ་སྨིན་ཡིན་ཕྱིར་ཆོས་མ་ཡིན། ། ཆོས་ནི་མདོར་ན་མི་འཚེ་བར། ། དེ་བཞིན་གཤེགས་པ་རྣམས་ཀྱིས་གསུངས། ། སྟོང་ཉིད་མྱ་ངན་འདས་པ་སྟེ། ། འདིར་ནི་དེ་གཉིས་འབའ་ཞིག་གོ ། རང་ཕྱོགས་འཇིག་རྟེན་ཐམས་ཅད་ལ། །
སྐྱེས་ས་བཞིན་དུ་སྡུག་འགྱུར་ན། ། དེ་ཡི་ལྡོག་པར་བྱེད་པའི་རྒྱུ། ། ཁྱོད་ལ་གང་གིས་སྡུག་པར་འགྱུར། ། རིགས་པའི་དོན་ནི་གཞན་ལས་ཀྱང་། ། བློ་ལྡན་ལེགས་པ་འདོད་པས་བླང་། ། ཉི་མ་ས་སྟེངས་མིག་ལྡན་ལ། ། ཀུན་གྱི་སྤྱི་ཐུན་མ་ཡིན་ནམ། ། རྣལ་འབྱོར་སྤྱོད་པ་བཞི་བརྒྱ་པ་ལས་ལྟ་བ་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གཉིས་པའོ།། ༈ །།གཟུགས་མཐོང་ཚེ་ན་བུམ་པ་ནི། ། ཐམས་ཅད་ཁོ་ན་མཐོང་མི་འགྱུར། །
བུམ་པ་མངོན་སུམ་ཞེས་བྱ་བའང་། ། དེ་ཉིད་རིག་པ་སུ་ཞིག་སྨྲ། ། རྣམ་པར་དཔྱད་པ་འདི་ཉིད་ཀྱིས། ། བློ་མཆོག་ལྡན་པས་དྲི་ཞིམ་དང་། ། མངར་དང་འཇམ་པ་ཐམས་ཅད་དག ། སོ་སོར་དགག་པར་བྱ་བ་ཡིན། ། གལ་ཏེ་གཟུགས་མཐོང་པ་ཡིས་དེ། ། ཐམས་ཅད་མཐོང་བར་འགྱུར་ན་ནི། ། མ་མཐོང་བ་ཡིས་གཟུགས་མཐོང་བ། ། མཐོང་བ་མིན་པར་ཅིས་མི་འགྱུར། །
གཟུགས་ནི་འབའ་ཞིག་ཁོ་ན་ལ། ། མངོན་སུམ་ཉིད་ནི་ཡོད་མ་ཡིན། ། གང་ཕྱིར་དེ་ལ་ཕ་རོལ་གྱི། ། ཆ་དང་ཚུ་རོལ་དབུས་ཡོད་ཕྱིར། ། རྡུལ་ལ་ཆ་ཤས་ཡོད་མེད་ཅེས། ། དཔྱད་པ་དེར་ཡང་འཇུག་པར་འགྱུར། ། དེ་ཕྱིར་བསྒྲུབ་པར་བྱ་བ་ཡིས། ། བསྒྲུབ་བྱ་འགྲུབ་པར་མི་འཐད་དོ། ། ཀུན་ཀྱང་ཡན་ལག་ཏུ་འགྱུར་ནས། ། སླར་ཡང་ཡན་ལག་ཅན་དུ་འགྱུར། །
དེ་ཕྱིར་ཡི་གེ་བརྗོད་པ་ཡང་། ། འདི་ལ་ཡོད་པ་མ་ཡིན་ནོ། ། གལ་ཏེ་མདོག་ལས་དབྱིབས་གཞན་ན། ། ཇི་ལྟ་བུར་ན་དབྱིབས་འཛིན་འགྱུར། ། འོན་ཏེ་གཞན་མིན་ན་ལུས་ཀྱིས། ། མདོག་ཀྱང་ཅི་སྟེ་འཛིན་མི་འགྱུར། ། གཟུགས་ནི་ལྟ་ཞིག་མ་གཏོགས་པར། ། གཟུགས་ཀྱི་རྒྱུ་ནི་མི་སྣང་ངོ་། ། གལ་ཏེ་དེ་ལྟར་འགྱུར་ན་ནི། ། གཉི་ག་ཡང་ནི་མིག་ཉིད་ཀྱིས། །
འཛིན་པར་ཅི་ཡི་ཕྱིར་མི་འགྱུར། ། ས་ནི་བརྟན་ཞེས་བྱ་བར་མཐོང་། ། དེ་ཡང་ལུས་ཀྱིས་འཛིན་པར་འགྱུར། ། དེས་ན་རག་པ་འགའ་ཞིག་ནི། ། ས་འོ་ཞེས་ནི་བྱ་བར་བརྗོད། ། བལྟ་བྱར་སྐྱེས་པས་བུམ་པ་ནི། ། འདི་ལ་ཡོན་ཏན་འགར་མི་འགྱུར། ། དེས་ན་བལྟ་བྱ་ཉིད་སྐྱེ་ལྟར། ། ཡོད་པའི་ངོ་བོའང་ཡོད་མ་ཡིན། ། མིག་ནི་འབྱུང་གྱུར་སྣ་དེ་བཞིན། །
མིག་གིས་མཐོང་གི་གཞན་གྱིས་མིན། ། དེས་ན་ངེས་པར་ལས་རྣམ་སྨིན། ། ཐུབ་པས་བསམ་མི་ཁྱབ་པར་གསུངས། ། རྐྱེན་མ་ཚང་ཕྱིར་ཤེས་པ་ནི། ། ལྟ་བའི་སྔ་རོལ་ཡོད་མ་ཡིན། ། འོན་ཏེ་ཕྱིས་ན་ཤེས་དོན་མེད། ། གསུམ་པ་བྱེད་པ་དོན་མེད་འགྱུར། ། མིག་དེ་བགྲོས་དང་ལྡན་གྱུར་ན། ། ཐག་རིང་ཡུན་རིང་གིས་མཐོང་འགྱུར། ། ཧ་ཅང་ཉེ་དང་ཆེས་རིང་དུ། །
གཟུགས་དེ་གསལ་བར་ཅི་སྟེ་མིན། ། གལ་ཏེ་གཟུགས་མཐོང་མི་འགྲོ་ན། ། སོང་བས་ཡོན་ཏན་འགའ་ཡང་མེད། ། ཡང་ན་བལྟ་བྱར་འདོད་པ་ནི། ། ངེས་ཞེས་བྱ་བ་བརྫུན་པར་འགྱུར། ། མིག་མ་སོང་བར་འཛིན་ན་ནི། ། འགྲོ་བ་འདི་ཀུན་མཐོང་འགྱུར་ཏེ། ། གང་ལ་འགྲོ་བ་ཡོད་མིན་པ། ། དེ་ལ་རིང་མེད་བསྒྲིབས་པའང་མེད། ། དངོས་པོ་ཀུན་གྱི་རང་བཞིན་ནི། །
དང་པོར་བདག་ལ་སྣང་འགྱུར་ན། ། མིག་ནི་མིག་ཉིད་ཀྱིས་འཛིན་པར། ། ཅི་ཡི་ཕྱིར་ན་འགྱུར་མ་ཡིན། ། མིག་ལ་རྣམ་ཤེས་ཡོད་མིན་ཞིང་། ། རྣམ་ཤེས་ལ་ཡང་ལྟ་མེད་ལ། ། གཉི་ག་གཟུགས་ལ་ཡོད་མིན་ན། ། དེ་དག་གིས་གཟུགས་ཇི་ལྟར་མཐོང་། ། གལ་ཏེ་སྨྲ་ཞིང་སྒྲ་འགྲོ་ན། ། གང་གིས་སྨྲ་བ་པོར་མི་འགྱུར། ། འོན་ཏེ་མི་སྨྲ་བར་འགྲོ་ནའང་། །
གང་གིས་དེ་ལ་ཤེས་པ་སྐྱེད། ། གལ་ཏེ་ཕྲད་དེ་སྒྲ་འཛིན་ན། ། སྒྲ་ཡི་དང་པོ་གང་གིས་འཛིན། ། སྒྲ་ནི་རྐྱང་པར་མི་འོང་ན། ། རེང་བུ་ཇི་ལྟར་འཛིན་པར་འགྱུར། ། ཇི་སྲིད་སྒྲ་ཐོས་མ་གྱུར་པ། ། དེ་ཡི་བར་དུ་སྒྲར་མི་འགྱུར། ། སྒྲ་མེད་པ་ཡང་མཐར་སྒྲ་ཉིད། ། འགྱུར་ན་དེ་ནི་མི་རིགས་སོ། ། དབང་པོ་རྣམས་དང་བྲལ་སེམས་ཀྱིས། །
སོང་སྟེའང་ཅི་ཞིག་བྱེད་པར་འགྱུར། ། དེ་ལྟ་ཡིན་དང་སྲོག་འདི་ནི། ། རྟག་ཏུ་ཡིད་མེད་ཅི་སྟེ་མིན། ། སྔར་མཐོང་པ་ཡི་དོན་གང་ཞིག ། ཡིད་ཀྱིས་སྨིག་རྒྱུ་ལྟར་འཛིན་པ། ། དེ་ནི་ཆོས་ཀུན་རྣམ་གཞག་ལ། ། འདུ་ཤེས་ཕུང་པོ་ཞེས་བྱ་འོ། ། མིག་དང་གཟུགས་ལ་བརྟེན་ནས་ཡིད། ། སྒྱུ་མ་བཞིན་དུ་སྐྱེ་བར་འགྱུར། ། གང་ལ་ཡོད་པ་ཉིད་ཡོད་དེ། །
སྒྱུ་མ་ཞེས་བྱར་མི་རིགས་སོ། ། གང་ཚེ་མཁས་པ་ས་སྟེངས་ན། ། ངོ་མཚར་མིན་པ་འགའ་མེད་པ། ། དེ་ཚེ་དབང་རྟོགས་དེ་འདྲ་ལ། ། ཡ་མཚན་ཞེས་བྱ་ཅི་ཞིག་ཡོད། ། མགལ་མེའི་འཁོར་ལོ་སྤྲུལ་པ་དང་། ། རྨི་ལམ་སྒྱུ་མ་ཆུ་ཟླ་དང་། ། ཁུག་རྣ་ནང་གི་བྲག་ཅ་དང་། ། སྨིག་རྒྱུ་སྤྲིན་དང་སྲིད་པ་མཚུངས། ། རྣལ་འབྱོར་སྤྱོད་པ་བཞི་བརྒྱ་པ་ལས་དབང་པོ་དང་དོན་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གསུམ་པའོ།།
༈ །།དངོས་པོ་གང་ཞིག་གཞན་འགལ་ལའང་། ། རག་ལས་པར་ནི་མི་འགྱུར་ན། ། དེ་ཡི་བདག་ཉིད་འགྲུབ་འགྱུར་ན། ། དེ་ནི་གང་ནའང་ཡོད་མ་ཡིན། ། གཟུགས་ཉིད་བུམ་ཞེས་གཅིག་མ་ཡིན། ། གཟུགས་ལྡན་བུམ་གཞན་ཡོད་མིན་ལ། ། བུམ་པ་ལ་གཟུགས་ཡོད་མིན་ཞིང་། ། གཟུགས་ལ་བུམ་པ་ཡོད་མ་ཡིན། ། གཉིས་མཚན་མི་མཐུན་མཐོང་ནས་ནི། ། གལ་ཏེ་དངོས་ལས་བུམ་གཞན་ན། །
མ་ཡིན་དེ་ལྟར་དངོས་པོ་ཡང་། ། བུམ་པ་ལས་གཞན་ཅིས་མི་འགྱུར། ། གལ་ཏེ་གཅིག་བུམ་མི་འདོད་ན། ། བུམ་པའང་གཅིག་པུ་མི་འགྱུར་རོ། ། ལྡན་འདི་མཚུངས་པའང་མ་ཡིན་པ། ། དེས་ཀྱང་གཅིག་ཏུ་མི་འགྱུར་རོ། ། གང་ཚེ་རྫས་ཅི་ཙམ་གཟུགས་ན། ། དེ་ཚེ་གཟུགས་ཆེན་ཅི་སྟེ་མིན། ། གལ་ཏེ་ཕྱིར་རྒོལ་གཞན་མིན་ན། ། གཞུང་ལུགས་བསྙད་པར་བྱ་བར་འགྱུར། །
མཚན་ཉིད་ཀྱིས་ཀྱང་མཚན་གཞི་ནི། ། གང་དུ་གྲུབ་པ་ཡོད་མིན་པ། ། དེར་ནི་གྲངས་སོགས་ཐ་དད་པར། ། དངོས་པོ་ཡོད་པ་མ་ཡིན་ནོ། ། མཚན་ཉིད་རྣམས་དང་སོ་སོ་ནི། ། མིན་ཕྱིར་བུམ་པ་གཅིག་མ་ཡིན། ། རེ་རེའི་བུམ་པ་མེད་ན་ནི། ། མང་ཉིད་འཐད་པར་མི་འགྱུར་རོ། ། རེག་ལྡན་རེག་དང་མི་ལྡན་དང་། ། ལྷན་ཅིག་སྦྱོར་བ་ཞེས་བྱ་མེད། །
དེ་ཕྱིར་གཟུགས་སོགས་རྣམས་སྦྱོར་བ། ། རྣམ་པ་ཀུན་ཏུ་རིགས་མ་ཡིན། ། གཟུགས་ནི་བུམ་པའི་ཡན་ལག་སྟེ། ། དེས་ན་རེ་ཞིག་དེ་བུམ་མིན། ། གང་ཕྱིར་ཡན་ལག་ཅན་མེད་པ། ། དེས་ན་ཡན་ལག་ཀྱང་ཡོད་མིན། ། གཟུགས་རྣམས་ཀུན་ལ་གཟུགས་ཉིད་ནི། ། མཚན་ཉིད་མི་མཐུན་མ་ཡིན་ན། ། གཅིག་ལ་བུམ་པ་ཡོད་འགྱུར་ཞིང་། ། གཞན་དག་ལ་མིན་རྒྱུ་ཅི་ཞིག །
རོ་སོགས་དག་ལས་གཟུགས་གཞན་ཞིང་། ། བུམ་ལས་མིན་ཞེས་ཁྱོད་འདོད་ན། ། དེ་རྣམས་མེད་པར་རང་མེད་གང་། ། དེ་གཟུགས་ལས་གཞན་ཇི་ལྟར་མིན། ། བུམ་པ་ལ་ནི་རྒྱུ་ཡོད་མིན། ། རང་ཉིད་འབྲས་བུར་མི་འགྱུར་ཏེ། ། དེ་ཕྱིར་གཟུགས་སོགས་ལས་གཞན་དུ། ། བུམ་པ་འགའ་ཡང་ཡོད་མ་ཡིན། ། བུམ་པ་རྒྱུ་ལས་གྲུབ་འགྱུར་ཞིང་། ། རྒྱུ་ནི་གཞན་ལས་གྲུབ་འགྱུར་ན། །
གང་ལ་རང་ལས་གྲུབ་མེད་པ། ། དེ་ཡི་གཞན་པོ་ཇི་ལྟར་སྐྱེད། ། འཕྲོད་པ་འདུས་པར་གྱུར་ཀྱང་གཟུགས། ། དྲི་ཉིད་དུ་ནི་མི་འཐད་དེ། ། དེས་ན་བུམ་པ་བཞིན་ཚོགས་པ། ། གཅིག་ཉིད་དུ་ནི་མི་རིགས་སོ། ། ཇི་ལྟར་གཟུགས་སོགས་མ་གཏོགས་པར། ། བུམ་པ་ཡོད་པ་མ་ཡིན་པ། ། དེ་བཞིན་རླུང་ལ་སོགས་པ་ནི། ། མ་གཏོགས་གཟུགས་ཀྱང་ཡོད་མ་ཡིན། །
ཚ་བ་མེ་ཉིད་དུ་འགྱུར་ཏེ། ། ཚ་བ་མིན་པ་ཇི་ལྟར་བསྲེག ། དེས་ན་བུད་ཤིང་ཞེས་བྱ་བ། ། ཡོད་མིན་དེ་མེད་མེ་ཡོད་མིན། ། གལ་ཏེ་ཟིལ་མནན་ཚ་བ་ཡང་། ། དེ་ཡང་ཅི་སྟེ་མེར་མི་འགྱུར། ། འོན་ཏེ་མི་ཚ་ན་དངོས་གཞན། ། དེ་ལ་ཡོད་ཅེས་བྱར་མི་རུང་། ། གལ་ཏེ་རྡུལ་ལ་ཤིང་མེད་ན། ། དེས་ན་ཤིང་མེད་མེ་ཡོད་དོ། །
གལ་ཏེ་དེ་ལ་ཤིང་ཡོད་ན། ། གཅིག་གི་བདག་ཅན་རྡུལ་ཡོད་མིན། ། དངོས་པོ་གང་གང་ཡོངས་བཏགས་པ། ། དེ་དང་དེ་ལ་གཅིག་ཉིད་མེད། ། གང་གིས་གཅིག་ཀྱང་ཡོད་མིན་པ། ། དེས་ན་དུ་མ་དག་ཀྱང་མེད། ། གལ་ཏེ་གང་ན་དངོས་དེ་རྣམས། ། མེད་དེར་གཅིག་ཡོད་ཅེས་འདོད་ན། ། གང་གིས་ཀུན་ལ་གསུམ་ཉིད་ཡོད། ། དེས་ན་གཅིག་ཉིད་ཡོད་མ་ཡིན། །
ཡོད་དང་མེད་དང་ཡོད་མེད་དང་། ། ཡོད་མེད་མིན་ཞེས་བྱ་བའི་ཚུལ། ། འདི་ནི་མཁས་པས་གཅིག་ཉིད་སོགས། ། དག་ལ་རྟག་ཏུ་སྦྱར་བར་བྱ། ། ཇི་ལྟར་རྒྱན་ལ་བལྟ་ཉེས་ན། ། རྟག་པ་ཡོད་ཅེས་བྱར་འགྱུར་བ། ། དེ་བཞིན་ཚོགས་ལ་བལྟ་ཉེས་པ། ། དངོས་པོ་ཡོད་ཅེས་བྱ་བར་འགྱུར། ། གང་ལ་བརྟེན་ནས་འབྱུང་ཡོད་པ། ། དེ་ནི་རང་དབང་མི་འགྱུར་རོ། །
འདི་ཀུན་རང་དབང་མེད་པ་སྟེ། ། དེས་ན་བདག་ནི་ཡོད་མ་ཡིན། ། འབྲས་བུ་མེད་པར་དངོས་པོ་ནི། ། ཀུན་ལ་འདུ་བ་ཡོད་མ་ཡིན། ། འབྲས་བུའི་དོན་དུ་འདུ་བ་གང་། ། དེ་ནི་འཕགས་ལམ་འདུས་པ་འོ། ། སྲིད་པའི་ས་བོན་རྣམ་ཤེས་ཏེ། ། ཡུལ་རྣམས་དེ་ཡི་སྤྱོད་ཡུལ་ལོ། ། ཡུལ་ལ་བདག་མེད་མཐོང་ནས་ན། ། སྲིད་པའི་ས་བོན་འགག་པར་འགྱུར། །
རྣལ་འབྱོར་སྤྱད་པ་བཞི་བརྒྱ་པ་ལས་མཐར་འཛིན་པ་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་བཞི་པའོ།། ༈ །།ཐ་མར་མེད་པ་སྐྱེ་བར་འགྱུར། ། དེས་ན་མེད་པ་ག་ལ་སྐྱེ། ། ཡོད་པ་གདོད་ནས་སྐྱེ་འགྱུར་བ། ། དེས་ན་ཡོད་པ་ག་ལ་སྐྱེ། ། འབྲས་བུ་ཡིས་ནི་རྒྱུ་བཤིག་པ། ། དེས་ན་མེད་པ་སྐྱེ་མི་འགྱུར། ། གྲུབ་པ་ལས་སྒྲུབ་ཡོད་མ་ཡིན། ། དེ་ཕྱིར་ཡོད་པ་མི་སྐྱེ་འོ། ། དེ་ཚེ་སྐྱེ་བ་ཡོད་མིན་ཞིང་། །
གཞན་ཚེ་སྐྱེ་བ་ཡོད་མ་ཡིན། ། དེ་ཚེ་གཞན་ཚེ་མི་སྐྱེ་ན། ། ནམ་ཞིག་སྐྱེ་བ་ཡོད་པར་འགྱུར། ། དེ་ལ་དེ་ཡི་དངོས་པོ་རུ། ། ཇི་ལྟར་སྐྱེ་བ་ཡོད་མིན་ལྟར། ། དེ་བཞིན་གཞན་གྱི་དངོས་པོར་ཡང་། ། དེ་ལ་སྐྱེ་བ་ཡོད་མ་ཡིན། ། ཐོག་མ་བར་དང་ཐ་མ་རྣམས། ། སྐྱེ་བའི་སྔ་རོལ་སྲིད་མ་ཡིན། ། གཉིས་གཉིས་དག་ནི་མེད་པ་རུ། །
ཇི་ལྟར་རེ་རེ་རྩོམ་པར་འགྱུར། ། གཞན་གྱི་དངོས་པོ་མེད་པར་ནི། ། བདག་གི་དངོས་པོ་འབྱུང་བ་མེད། ། དེ་ཡི་ཕྱིར་ན་བདག་གཞན་ནི། ། གཉིས་ལས་འབྱུང་བ་ཡོད་མ་ཡིན། ། སྔོན་དང་ཕྱིས་དང་གཅིག་ཅར་ཅེས། ། བརྗོད་པ་ཉིད་དུ་མི་ནུས་པ། ། དེ་ཕྱིར་སྐྱེ་དང་བུམ་པ་ལ། ། ཅིག་ཅར་འབྱུང་བ་ཡོད་མ་ཡིན། ། སྔར་སྐྱེས་པ་ཡི་ཕྱིར་ན་ནི། །
སྔར་སྐྱེས་རྙིངས་པར་མི་འགྱུར་ཞིང་། ། ཕྱི་ནས་ཀུན་ཏུ་སྐྱེས་པ་ཡང་། ། ཕྱི་ནས་སྐྱེས་པར་མི་འགྱུར་རོ། ། ད་ལྟར་བ་ཡི་དངོས་པོ་ནི། ། དེ་ཉིད་ལས་འབྱུང་མ་ཡིན་ཞིང་། ། མ་འོངས་ལས་འབྱུང་ཡོད་མིན་ལ། ། འདས་པ་ལས་ཀྱང་ཡོད་མ་ཡིན། ། སྐྱེས་པ་ལ་ནི་འོང་བ་དང་། ། དེ་བཞིན་འགགས་ལ་འགྲོ་བ་མེད། ། དེ་ལྟ་ཡིན་ན་ཇི་ལྟ་བུར། །
སྲིད་པ་སྒྱུ་མ་འདྲ་མ་ཡིན། ། སྐྱེ་དང་གནས་དང་འཇིག་པ་རྣམས། ། ཅིག་ཅར་འབྱུང་བ་ཡོད་མིན་ཞིང་། ། རིམ་གྱིས་འབྱུང་བའང་ཡོད་མིན་ན། ། ནམ་ཞིག་འབྱུང་བ་ཡོད་པར་འགྱུར། ། སྐྱེ་ལ་སོགས་པ་ཐམས་ཅད་ལ། ། སླར་ཡང་ཐམས་ཅད་འབྱུང་བ་སྟེ། ། དེ་ཕྱིར་འཇིག་པ་སྐྱེ་འདྲ་ཞིང་། ། གནས་པ་འཇིག་དང་འདྲ་བར་སྣང་། ། མཚན་ལས་མཚན་གཞི་གཞན་ཞེ་ན། །
མཚན་གཞི་མི་རྟག་ཉིད་གང་ལས། ། ཡང་ན་གཞི་ཀའང་ཡོད་པ་ཡི། ། ངོ་བོར་གསལ་བར་ཡོད་མ་ཡིན། ། དངོས་པོ་དངོས་ལས་མི་སྐྱེ་སྟེ། ། དངོས་པོ་དངོས་མེད་ལས་མི་སྐྱེ། ། དངོས་མེད་དངོས་མེད་མི་སྐྱེ་སྟེ། ། དངོས་མེད་དངོས་ལས་མི་སྐྱེ་འོ། ། དངོས་པོ་དངོས་པོར་མི་འགྱུར་ཏེ། ། དངོས་མེད་དངོས་པོར་མི་འགྱུར་རོ། ། དངོས་མེད་དངོས་མེད་མི་འགྱུར་ཏེ། །
དངོས་པོ་དངོས་མེད་མི་འགྱུར་རོ། ། སྐྱེ་བཞིན་པ་ནི་བྱེད་སྐྱེས་ཕྱིར། ། སྐྱེ་བཞིན་པ་ནི་སྐྱེ་མི་འགྱུར། ། ཡང་ན་ཐམས་ཅད་སྐྱེ་བཞིན་པ། ། ཉིད་ནི་ཡིན་པར་ཐལ་བར་འགྱུར། ། སྐྱེ་བཞིན་པ་ཡི་བདག་ཉིད་དུ། ། བྱ་བ་སྐྱེ་བཞིན་པར་མི་འགྱུར། ། སྐྱེ་བཞིན་པ་ཡི་བདག་ཉིད་དུ། ། མི་བྱའང་སྐྱེ་བཞིན་པར་མི་འགྱུར། ། གང་གི་གཉིས་པོ་བར་མེད་པར། །
སྲིད་པ་ཡོད་པ་མ་ཡིན་པ། ། དེ་ལ་སྐྱེ་བཞིན་པ་མེད་དེ། ། གང་ཕྱིར་དེ་ལའང་བར་ཡོད་ཕྱིར། ། གང་གི་ཕྱིར་ན་སྐྱེ་བཞིན་པ། ། འགགས་པས་སྐྱེས་པ་སྐྱེ་འགྱུར་བ། ། དེ་ཡི་ཕྱིར་ན་སྐྱེ་བཞིན་པ། ། གཞན་ཡང་ཡོད་པའི་ངོ་བོར་སྣང་། ། གང་ཚེ་སྐྱེས་པ་དེ་ཡི་ཚེ། ། སྐྱེ་བཞིན་པ་ལ་སྲིད་པ་མེད། ། གང་ཚེ་སྐྱེས་པ་སྐྱེ་བཞིན་ན། །
དེ་ཚེ་ཅི་ཕྱིར་སྐྱེ་བར་འགྱུར། ། སྐྱེ་བཞིན་པ་ནི་མ་སྐྱེས་པ། ། ཁོ་ན་སྐྱེ་ཞེས་བྱ་བར་གྲག ། ཁྱད་པར་མེད་ཕྱིར་དེ་ཡི་ཚེ། ། བུམ་པ་མེད་པར་ཅིས་མི་རྟོག ། སྐྱེ་བཞིན་པ་ནི་མ་རྫོགས་ཀྱང་། ། མ་སྐྱེས་པ་ལས་ཕྱི་རོལ་གྱུར། ། དེ་ལྟའང་གང་ཕྱིར་སྐྱེས་པ་ལས། ། ཕྱི་རོལ་གྱུར་ཕྱིར་མ་སྐྱེས་ཏེ། ། སྐྱེ་བཞིན་པ་སྔར་མ་བྱུང་ཡང་། །
ཕྱི་ནས་ཡོད་པ་ཡིན་པར་གྲག ། དེས་ཀྱང་མ་སྐྱེས་པ་སྐྱེ་སྟེ། ། མ་བྱུང་ཞེས་བྱ་སྐྱེ་མ་ཡིན། ། རྫོགས་པ་ཡོད་ཅེས་བྱར་འགྱུར་ལ། ། མ་བྱས་པ་ནི་མེད་ཅེས་བརྗོད། ། གང་གི་ཚེ་ན་སྐྱེ་བཞིན་པ། ། མེད་པ་དེ་ཚེ་གང་དེར་བརྗོད། ། གང་ཚེ་རྒྱུ་ནི་མ་གཏོགས་པར། ། འབྲས་བུ་ཡོད་པ་མ་ཡིན་པ། ། དེ་ཡི་ཚེ་ན་འཇུག་པ་དང་། །
ལྡོག་པ་འཐད་པ་ཉིད་མི་འགྱུར། ། རྣལ་འབྱོར་སྤྱད་པ་བཞི་བརྒྱ་པ་ལས་འདུས་བྱས་ཀྱི་དོན་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅོ་ལྔ་པའོ།། ༈ །།རྒྱུ་འགའ་ཞིག་གིས་སྟོང་པ་ཡང་། ། སྟོང་པ་མིན་པ་ལྟ་བུར་སྣང་། ། རབ་ཏུ་བྱེད་པ་ཐམས་ཅད་ཀྱིས། ། འདི་ནི་སོ་སོར་འགོག་པར་བྱེད། ། གང་ཚེ་སྨྲ་པོ་བརྗོད་བྱ་ནའང་། ། སྟོང་པ་ཞེས་བྱར་མི་རུང་ངོ་། ། གང་ཞིག་རྟེན་ནས་ཀུན་འབྱུང་བ། ། དེ་ནི་གསུམ་ལའང་ཡོད་མ་ཡིན། །
གལ་ཏེ་སྟོང་པའི་ཉེས་པ་ཡིས། ། སྟོང་པ་མ་ཡིན་འགྲུབ་འགྱུར་ན། ། མི་སྟོང་ཉེས་པས་སྟོང་པ་ཉིད། ། ཅི་སྟེ་འགྲུབ་པར་འགྱུར་མ་ཡིན། ། གཞན་གྱི་ཕྱོགས་ནི་བཟློག་པ་དང་། ། རང་གི་ཕྱོགས་ནི་བསྒྲུབ་པ་སྟེ། ། གལ་ཏེ་སུན་འབྱིན་བྱེད་ཕྱོགས་གཅིག ། དགའ་ན་སྒྲུབ་བྱེད་ལ་ཅིས་མིན། ། གལ་ཏེ་ཡོངས་སུ་བརྟགས་པ་ན། ། མེད་གང་དེ་ཕྱོགས་མི་འགྱུར་ན། །
དེས་ན་གཅིག་ཉིད་ལ་སོགས་གསུམ། ། ཀུན་ཀྱང་ཕྱོགས་མ་ཡིན་པར་འགྱུར། ། གང་དུ་མངོན་སུམ་གྱིས་བུམ་དེར། ། སྟོང་པའི་གཏན་ཚིགས་དོན་མེད་འགྱུར། ། འདི་ན་གཞུང་ལུགས་ལས་བྱུང་བའི། ། གཏན་ཚིགས་ཡོད་མིན་གཞན་དུ་ཡོད། ། མི་སྟོང་མེད་པར་སྟོང་པ་ནི། ། གང་ལས་འབྱུང་བ་ཉིད་དུ་འགྱུར། ། ཇི་ལྟ་བུར་ན་ཅིག་ཤོས་ནི། ། མེད་པར་གཉེན་པོ་འབྱུང་བར་འགྱུར། །
གལ་ཏེ་ཕྱོགས་ཉིད་དུ་འགྱུར་ན། ། ཕྱོགས་མེད་ཕྱོགས་ཀྱི་ངོ་བོར་འགྱུར། ། དེ་ལྟར་ཕྱོགས་མེད་ཉིད་མེད་ན། ། གང་ཞིག་མི་མཐུན་ཕྱོགས་སུ་འགྱུར། ། གལ་ཏེ་དངོས་པོ་ཡོད་མིན་ན། ། མེ་ནི་ཚ་བར་ཅི་ལྟར་འགྱུར། ། ཚ་བ་མེ་ཡང་ཡོད་མིན་ཞེས། ། གོང་ཉིད་དུ་ནི་བཟློག་པར་བྱས། ། དངོས་པོ་མཐོང་ནས་དངོས་པོ་ནི། ། མེད་པ་ཞེས་བྱ་བཟློག་འགྱུར་ན། །
དེ་ལྟར་ཕྱོགས་ནི་བཞི་ཆར་ལ། ། ཉེས་པ་སྤངས་པ་གང་ཞིག་མཐོང་། ། རྡུལ་ཕྲན་ལ་ཡང་ཡོད་པའི་དངོས། ། གང་དུ་མེད་དེར་ཇི་ལྟར་འབྱུང་། ། སངས་རྒྱས་རྣམས་ལ་མེད་ཉིད་ཀྱང་། ། དེ་ཉིད་ཕྱིར་ན་མ་འབྲེལ་པའོ། ། གལ་ཏེ་ཀུན་ལ་གཉིས་མིན་ན། ། གཞན་གང་ཞིག་ལ་ཡོད་དངོས་ཡོད། ། གལ་ཏེ་ཁྱོད་ལའང་དེ་རིགས་ན། ། བརྒལ་བ་གཞན་པོ་ཅི་སྟེ་བྱེད། །
དངོས་པོ་ཀུན་གྱི་དངོས་མེད་ལ། ། རྣམ་པར་དབྱེ་བ་མི་རིགས་ཏེ། ། རྫས་རྣམས་ཀུན་ལ་གང་མཐོང་བ། ། དེ་ནི་རྣམ་དབྱེར་མི་འགྱུར་རོ། ། མེད་ཕྱིར་གཞན་གྱི་ཕྱོགས་ལ་ལན། ། བརྗོད་པ་མིན་པར་གྲགས་ན་ནི། ། གཏན་ཚིགས་ཀྱིས་བཟློག་རང་ཕྱོགས་ཀྱང་། ། ཅི་ཡི་ཕྱིར་ན་སྒྲུབ་མི་འགྱུར། ། སུན་འབྱིན་བྱེད་པའི་གཏན་ཚིགས་རྙེད། ། སླ་ཞེས་འཇིག་རྟེན་བརྗོད་ན་ཡང་། །
གཞན་གྱི་ཕྱོགས་ལ་སྐྱོན་བརྗོད་པ། ། ཉིད་དུ་ཅི་ཡི་ཕྱིར་མི་ནུས། ། ཡོད་ཅེས་བྱ་བ་ཙམ་ཞིག་གིས། ། གལ་ཏེ་དེ་ཉིད་དངོས་ཡོད་ན། ། མེད་ཅེས་བྱ་བ་ཙམ་ཞིག་གིས། ། མེད་པར་ཡང་ནི་ཅིས་མི་འགྱུར། ། གང་ཕྱིར་ཡོད་བདོག་ཅེས་མིང་བཏགས། ། དེ་ཕྱིར་མེད་པར་མི་འགྱུར་ན། ། གང་ཕྱིར་ཡོད་ཅེས་མིང་བྱས་པ། ། དེ་ཕྱིར་ཡོད་པར་མི་འགྱུར་རོ། །
གལ་ཏེ་ཐམས་ཅད་འཇིག་རྟེན་པས། ། བརྗོད་པས་འཇིག་རྟེན་པ་ཡོད་ན། ། དངོས་གང་དེ་ཉིད་དུ་ཡོད་པ། ། དེ་ནི་འཇིག་རྟེན་པར་ཅིས་འགྱུར། ། གལ་ཏེ་དངོས་ཀུན་མེད་པའི་ཕྱིར། ། མེད་པ་ཉིད་དུ་འགྱུར་ན་ནི། ། དེ་ལྟ་ཡིན་དང་ཕྱོགས་རྣམས་ཀུན། ། དངོས་པོ་མེད་པར་མི་རིགས་སོ། ། དངོས་པོ་མེད་ཕྱིར་དངོས་མེད་ལ། ། སྲིད་པ་ཡོད་པར་མི་འགྱུར་རོ། །
དངོས་པོ་མེད་པར་དངོས་པོ་ནི། ། མེད་པར་གང་ལས་འགྲུབ་པར་འགྱུར། ། སྟོང་པ་གཏན་ཚིགས་ལས་འགྱུར་པ། ། དེ་ཕྱིར་སྟོང་པར་མི་འགྱུར་ན། ། དམ་བཅའ་གཏན་ཚིགས་ལས་གཞན་ནི། ། མ་ཡིན་དེས་ན་གཏན་ཚིགས་མེད། ། གང་ཕྱིར་སྟོང་པའི་དཔེ་ཡོད་པ། ། དེས་ན་སྟོང་པར་མི་འགྱུར་ན། ། བྱ་རོག་ཇི་ལྟ་དེ་བཞིན་དུ། ། བདག་ཀྱང་ནག་ཅེས་བརྗོད་ནུས་སམ། །
གལ་ཏེ་རང་བཞིན་གྱིས་དངོས་ཡོད། ། སྟོང་མཐོང་ཡོན་ཏན་ཅི་ཞིག་ཡོད། ། རྟོག་པས་མཐོང་བ་འཆིང་བ་སྟེ། ། དེ་ནི་འདི་རུ་དགག་པར་བྱ། ། གཅིག་ཡོད་གཅིག་མེད་ཅེས་བྱ་བ། ། དེ་མིན་འཇིག་རྟེན་པ་ཡང་མིན། ། དེས་ན་འདི་ཡོད་འདི་མེད་ཅེས། ། བརྗོད་པ་ཉིད་དུ་ནུས་མ་ཡིན། ། ཡོད་དང་མེད་དང་ཡོད་མིན་ཅེས། ། གང་ལ་ཕྱོགས་ནི་ཡོད་མིན་པ། །
དེ་ལ་ཡུན་ནི་རིང་པོ་ནའང་། ། ཀླན་ཀ་བརྗོད་པར་ནུས་མ་ཡིན། ། རྣལ་འབྱོར་སྤྱད་པ་བཞི་བརྒྱ་པ་ལས་སློབ་དཔོན་དང་སློབ་མ་རྣམ་པར་གཏན་ལ་དབབ་པ་བསྟན་པ་སྟེ་རབ་ཏུ་བྱེད་པ་བཅུ་དྲུག་པའོ།། །། སློབ་དཔོན་འཕགས་པ་ལྷའི་ཞལ་སྔ་ནས་མཛད་པ། བྱང་ཆུབ་སེམས་དཔའི་རྣལ་འབྱོར་སྤྱད་པ་བཞི་བརྒྱ་པའི་ཚིག་ལེའུར་བྱས་པ་རྫོགས་སོ།། །། ཁ་ཆེའི་གྲོང་ཁྱེར་དཔེ་མེད་ཀྱི་དབུས་རིན་ཆེན་སྦས་པའི་ཀུན་དགའ་ར་བར། རྒྱ་གར་གྱི་མཁན་པོ་སུ་སྨྲ་ཛཱ་ན་དང་། བོད་ཀྱི་ལོ་ཙྪ་བ་པ་ཚབ་ཉི་མ་གྲགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། །། སརྦ་མངྒ་ལཾ།། །། PAGE * MERGEFORMAT 30 འཕགས་པ་ལྷ།
བསྟན་བཅོས་བཞི་བརྒྱ་པ། PAGE * MERGEFORMAT 29
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
