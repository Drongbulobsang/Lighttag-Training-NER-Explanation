པོད་ཆེན་དྲུག་གི་རྩ་བ།
པོད ༡༦
ཐེག་པ་ཆེན་པོ་མདོ་སྡེའི་རྒྱན་ཞེས་བྱ་བའི་ཚིག་ལེའུར་བྱས་པ།
༄༅། །ཐེག་པ་ཆེན་པོ་མདོ་སྡེའི་རྒྱན་ཞེས་བྱ་བའི་ཚིག་ལེའུར་བྱས་པ་བཞུགས་སོ།། རྒྱ་གར་སྐད་དུ། མཧཱ་ཡཱ་ན་སཱུ་ཏྲ་ཨ་ལཾ་ཀ་ར་ནཱ་མ་ཀཱ་རི་ཀཱ། བོད་སྐད་དུ། ཐེག་པ་ཆེན་པོ་མདོ་སྡེའི་རྒྱན་ཞེས་བྱ་བའི་ཚིག་ལེའུར་བྱས་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། དོན་ཤེས་དོན་སྟོན་རབ་ཏུ་བྱེད་པ་ངག་དང་ཚིག་རྣམས་དྲི་མེད་པས། ། སྡུག་བསྔལ་བསྒྲལ་ཕྱིར་དེ་ཡི་བདག་ཉིད་སྡུག་བསྔལ་འགྲོ་ལ་སྙིང་རྗེ་ལས། ། ཐེག་མཆོག་བསྟན་པའི་རྣམ་པ་ཆོས་ཀྱི་དེ་ཡིས་འགྲོ་བའི་སེམས་ཅན་ལ། ། འབྱོར་པའི་དོན་ཚུལ་བླ་མེད་གྱུར་པ་རྣམ་ལྔའི་བདག་ཉིད་སྟོན་པར་བྱེད། །
གསེར་ལས་བརྡུངས་བྱས་འདྲ་ཞིང་པདྨ་རྒྱས་པ་བཞིན། ། བཀྲེས་པས་ཉེན་པ་གཡོས་ལེགས་ཁ་ཟས་ཟ་བ་འདྲ། ། འཕྲིན་ཡིག་ལེགས་པ་ཐོས་འདྲ་རིན་ཆེན་སྒྲོམ་ཕྱེ་ལྟའི། ། ཆོས་དེ་འདིར་བཤད་པ་ཡང་དགའ་བའི་མཆོག་སྐྱེད་དོ། ། གཟུགས་རྒྱན་རང་བཞིན་ཡོན་ཏན་ལྡན་པ་མེ་ལོང་ནང་སོང་ན། ། མཐོང་བའི་དབང་གིས་མི་རྣམས་རབ་ཏུ་དགའ་བའི་མཆོག་སྐྱེད་པ། ། དེ་བཞིན་ལེགས་གསུངས་རྟག་ཏུ་རང་བཞིན་ཡོན་ཏན་ལྡན་པ་ཡི། ། ཆོས་ཀྱང་དོན་རྣམས་ཕྱེ་བས་མཁས་རྣམས་འདི་ན་དགའ་མཆོག་སྐྱེད། ། ཇི་ལྟར་མནམས་ན་རབ་དཀུ་ལ། ། མྱངས་ན་ཞིམ་པའི་སྨན་བཞིན་དུ། །
ཆོས་ཀྱང་དེ་བཞིན་གཉིས་སུ་གནས། ། དོན་དང་ཡི་གེར་ཤེས་པར་བྱ། ། ཆོས་དཀའ་རྒྱ་ཆེན་ཟབ་མོ་འདི། ། རྒྱལ་པོ་བཞིན་དུ་མཉེས་པར་དཀའ། ། མཉེས་པར་བྱས་ན་དེ་བཞིན་དུ། ། ཡོན་ཏན་མཆོག་གི་ནོར་སྦྱིན་བྱེད། ། རིན་ཆེན་རིགས་ལྡན་རིན་ཐང་མེད། ། ལྟ་མི་ཤེས་པའི་མིག་མི་མགུ ། དེ་བཞིན་མི་མཁས་ཆོས་འདི་ལ། ། བཟློག་ན་དེ་བཞིན་མགུ་བར་འགྱུར། །
ཐེག་པ་ཆེན་པོ་མདོ་སྡེའི་རྒྱན་ལས་ལེའུ་དང་པོའོ།། ༈ །།སྔར་ལུང་མ་བསྟན་ལྷན་ཅིག་བྱུང་། ། སྤྱོད་ཡུལ་མ་ཡིན་གྲུབ་པ་དང་། ། ཡོད་དང་མེད་ན་ཡོད་མེད་དང་། ། གཉེན་པོ་དང་ནི་སྒྲ་གཞན་ཕྱིར། ། སངས་རྒྱས་རྣམས་ནི་མངོན་སུམ་སྤྱན། ། བསྟན་པ་དག་ཀྱང་སྲུང་བར་མཛད། ། དུས་ལའང་ཡེ་ཤེས་མ་བསྒྲིགས་པས། ། དེ་ཕྱིར་བཏང་སྙོམས་མི་རུང་ངོ་། ། མ་ཚང་བ་དང་འགལ་བ་དང་། །
ཐབས་མིན་དེ་ལྟར་མ་བསྟན་ཕྱིར། ། ཉན་ཐོས་ཀྱི་ནི་ཐེག་པ་འདི། ། ཐེག་ཆེན་ཆོས་ཞེས་བྱ་བ་མིན། ། བསམ་པ་དང་ནི་བསྟན་པ་དང་། ། སྦྱོར་བ་དང་ནི་རྟོན་པ་དང་། ། དུས་འགལ་ཕྱིར་ན་དམན་པ་གང་། ། དེ་ནི་དམན་པ་ཁོ་ན་ཡིན། ། རང་གི་ཉིད་ལ་འཇུག་པ་དང་། ། རང་གི་འདུལ་ལའང་སྣང་ཕྱིར་དང་། ། ཟབ་པའི་ཕྱིར་དང་རྒྱ་ཆེའི་ཕྱིར། །
ཆོས་ཉིད་དང་ནི་འགལ་བ་མེད། ། རྟོག་གེ་རྟེན་ཅིང་མ་ངེས་ལ། ། མ་ཁྱབ་ཀུན་རྫོབ་སྐྱོ་བ་ཅན། ། བྱིས་པ་ལ་ནི་རྟེན་པར་འདོད། ། དེ་ཕྱིར་དེ་ནི་དེ་ཡུལ་མིན། ། རྒྱ་ཆེའི་ཕྱིར་དང་ཟབ་པའི་ཕྱིར། ། ཡོངས་སུ་སྨིན་དང་རྣམ་མི་རྟོག ། དེ་ཕྱིར་འདི་ལས་གཉིས་བསྟན་ཏེ། ། དེ་ནི་བླ་ན་མེད་པའི་ཐབས། ། འགྲོ་བ་དེའི་གནས་མིན་ལ་སྐྲག་པ་གདུང་བྱེད་འགྱུར། །
བསོད་ནམས་མ་ཡིན་ཕུང་ཆེན་བསགས་བྱས་ཡུན་རིང་དུ། ། རིགས་མེད་གྲོགས་ངན་སྔོན་དགེ་མ་བསགས་བློ་མ་སྦྱངས། ། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྟུང་། ། དེ་ལས་གཞན་དང་གཞན་མེད་ཤིན་ཏུ་ཟབ་ཅིང་རྗེས་སོང་ཕྱིར། ། སྣ་ཚོགས་སྟོན་ཅིང་མང་པོའི་སྒོ་ནས་རྟག་ཏུ་སྟོན་དང་ལྡད། ། ཇི་སྐད་བཤད་བཞིན་དོན་མིན་བཅོམ་ལྡན་དགོངས་པ་ཤིན་ཏུ་ཟབ། ། མཁས་པ་རྣམས་ཀྱིས་ཚུལ་བཞིན་བརྟགས་ན་ཆོས་འདིས་སྐྲག་མི་འགྱུར། ། འདི་ནི་དང་པོར་ཐོས་ལ་བརྟན་ནས་ཡིད་ལ་བྱེད་པ་འབྱུང་། ། ཚུལ་བཞིན་ཡིད་ལ་བྱེད་ལས་ཡང་དག་དོན་ཡུལ་ཡེ་ཤེས་འབྱུང་། ། དེ་ལས་ཆོས་ཐོབ་དེ་ཡོད་དེ་ལས་བློ་གྲོས་རབ་ཏུ་སྐྱེ། །
གང་ཚེ་དེ་ནི་སོ་སོ་རང་རིག་མེད་ན་ཇི་ལྟར་ངེས། ། བདག་གིས་མི་ཤེས་སངས་རྒྱས་ཟབ་མོ་མཁྱེན་མ་ཡིན། ། ཟབ་མོ་ཅི་ཡི་ཕྱིར་ན་རྟོག་གེའི་ཡུལ་མ་ཡིན། ། ཅི་ཕྱིར་ཟབ་མོའི་དོན་རིག་པ་དག་ཐར་འགྱུར་ཞེས། ། བྱ་བ་དེ་ནི་སྐྲག་པའི་གནས་སུ་རིགས་མ་ཡིན། ། དམན་པར་མོས་ཤིང་ཁམས་ཀྱང་ཤིན་ཏུ་དམན། ། གྲོགས་པོ་དམན་པ་དག་གིས་ཡོངས་བསྐོར་བ། ། ཟབ་ཅིང་རྒྱ་ཆེ་ལེགས་པར་བཤད་པའི་ཆོས། ། འདི་ལ་གལ་ཏེ་མོས་མེད་གྲུབ་པ་ཡིན། ། ཐོས་རྗེས་འབྲངས་ཏེ་བློ་ལྡན་ཐོབ་ནས་ནི། །
གང་ཞིག་ཐོས་ལ་རབ་ཏུ་གནས་བྱེད་པ། ། རྣམ་པ་སྣ་ཚོགས་དཔག་ཏུ་མེད་ལུས་ལ། ། རྨོངས་པ་གང་གི་ཕྱིར་ན་ངེས་པར་བྱེད། ། དོན་སྒྲ་ཇི་བཞིན་ཡོངས་རྟོག་ན། ། བདག་ཉིད་སྙེམས་ཤིང་བློ་ཉམས་འགྱུར། ། ལེགས་པར་གསུངས་པའང་སྤངས་པས་ན། ། བརླག་འགྱུར་ཆོས་ལ་ཁོང་ཁྲོ་སྒྲིབ། ། ཡིད་ཀྱི་ཉེས་པ་རང་བཞིན་གདུག་པ་སྟེ། ། མི་རིགས་པ་ཡི་གཟུགས་ལའང་མི་རིགས་ན། ། ཐེ་ཚོམ་ཟ་བའི་ཆོས་ལ་སྨོས་ཅི་དགོས། །
དེ་ཕྱིར་བཏང་སྙོམས་གཞག་ལེགས་ཉེས་པ་མེད། ། ཐེག་པ་ཆེན་པོ་མདོ་སྡེའི་རྒྱན་ལས་ཐེག་པ་ཆེན་པོ་སྒྲུབ་པའི་སྐབས་ཀྱི་ལེའུ་སྟེ་གཉིས་པའོ།། ༈ །།ཀུན་ཏུ་འགྲོ་དང་ཁས་ལེན་རྟོགས་དང་ཟིལ་གནོན་པར། ། དབྱེ་བའི་རང་བཞིན་དོན་རྣམ་བཞི་ཡི་ཁྱད་པར་གྱིས། ། ཐེག་པ་མཆོག་ཕྱིར་དཀོན་མཆོག་སྐྱབས་རབ་སོང་བ་གང་། ། དེ་ནི་སྐྱབས་སུ་སོང་བ་རྣམས་ཀྱི་མཆོག་ཅེས་བྱ། ། གང་ཕྱིར་དང་པོར་ངེས་པར་བྱ་བ་འདི་དཀའ་སྟེ། ། དེ་ནི་བསྐལ་པ་སྟོང་ཕྲག་དུ་མར་བསྒྲུབ་པར་དཀའ། ། གང་ཕྱིར་གྲུབ་ན་སེམས་ཅན་ཕན་བྱེད་དོན་ཆེ་སྟེ། ། དེ་ཕྱིར་ཐེག་ཆེན་འདི་ལ་སྐྱབས་དོན་མཆོག་ཡིན་ནོ། །
གང་ཞིག་སེམས་ཅན་ཐམས་ཅད་བསྒྲལ་བར་ཞུགས་པ་དང་། ། ཐེག་པ་ཡེ་ཤེས་ཀུན་ཏུ་འགྲོ་ལ་མཁས་པར་ལྡན། ། གང་ཞིག་མྱ་ངན་འདས་ལ་འཁོར་ཞི་རོ་གཅིག་པ། ། དེ་འདྲའི་བློ་ལྡན་དེ་འདིར་ཀུན་འགྲོར་ཤེས་པར་བྱ། ། གང་ཞིག་དགའ་བ་མང་པོས་བྱང་ཆུབ་མཆོག་དོན་གཉེར། ། གང་ཞི་སྐྱོ་བ་མེད་པར་དཀའ་བ་ཡང་དག་སྤྱོད། ། གང་ཞིག་རྣམ་སངས་རྒྱས་ནས་སངས་རྒྱས་ཀུན་མཉམ་འགྱུར། ། བློ་ལྡན་དེ་ནི་ཁས་ལེན་མཆོག་ཏུ་ཤེས་པར་བྱ། ། སངས་རྒྱས་སྲས་ཀྱི་མཆོག་ཏུ་ལེགས་པར་གང་སྐྱེས་པ། ། སེམས་དང་ཤེས་རབ་དང་ནི་ཚོགས་ལྡན་སྙིང་རྗེ་ནི། །
ས་བོན་མ་དང་མངལ་གནས་མ་མ་མཚུངས་པ་མེད། ། བློ་ལྡན་དེ་ནི་ཁས་ལེན་མཆོག་ཏུ་ཤེས་པར་བྱ། ། སྣ་ཚོགས་མཚན་རྣམས་ཀུན་གྱིས་དེའི་ལུས་བརྒྱན། ། སེམས་ཅན་ཐམས་ཅད་སྨིན་པར་བྱེད་སྟོབས་ཐོབ། ། སངས་རྒྱས་བདེ་ཆེན་མཐའ་ཡས་ཞི་བ་རྙེད། ། སེམས་ཅན་ཀུན་སྐྱབས་ཐབས་ཆེན་བཤམ་པ་ཤེས། ། སངས་རྒྱས་ཀུན་གྱིས་འོད་ཟེར་ཆེན་པོས་དབང་བསྐུར་བྱིན། ། དེ་ནི་ཆོས་ལ་དབང་བ་ཀུན་དང་ཡང་དག་ལྡན། ། སངས་རྒྱས་འཁོར་གྱི་དཀྱིལ་འཁོར་སྟོན་པའི་རྣམ་པ་ཤེས། ། བསླབ་པ་བཅའ་བས་ཚར་གཅོད་ཕན་འདོགས་བྱེད་ལ་བརྩོན། །
བློན་པོ་ཆེན་པོ་ལྟ་བུར་ཕ་རོལ་ཕྱིན་ལ་འཇུག་པའི་ཕྱིར། ། བྱང་ཆུབ་ཆེན་པོའི་ཕྱོགས་མཐུན་བདལ་ལ་རྟག་ཏུ་སྤྱན་བྱེད་ཕྱིར། ། གསང་བའི་གནས་ནི་རྣམ་གསུམ་རྟག་ཏུ་ཡང་དག་འཛིན་པའི་ཕྱིར། ། སེམས་ཅན་མང་དོན་རྟག་ཏུ་རྒྱུན་མི་འཆད་པར་རབ་བྱེད་ཕྱིར། ། བསོད་ནམས་ཕུང་ཆེན་སྲིད་གསུམ་བླ་མ་སྲིད་པའི་བདེ་བ་དང་། ། སྡུག་བསྔལ་ཕུང་པོ་ཆེན་པོ་རབ་ཞི་བློ་མཆོག་བདེ་བ་དང་། ། ཆོས་མང་ཕུང་པོ་མཆོག་རབ་རྟག་པའི་སྐུ་སྟེ་དགེ་བའི་ཚོགས། ། བག་ཆགས་བཟློག་ཅིང་སྲིད་དང་ཞི་ལས་རྣམ་པར་གྲོལ་བ་འཐོབ། ། བློ་ལྡན་ཉན་ཐོས་ཚོགས་བཅས་དགེ་བ་རྒྱ་ཆེན་དོན་ཆེན་དང་། ། མཐའ་ཡས་རྟག་རྒྱུན་མི་འཆད་ཟད་མི་ཤེས་པས་ཟིལ་གྱིས་གནོན། །
དགེ་བ་དེ་ཡང་འཇིག་རྟེན་འཇིག་རྟེན་མ་ཡིན་ཡོངས་སྨིན་བྱེད། ། དབང་འབྱོར་རྙེད་པ་དེ་ནི་ཕུང་པོ་ཞི་བས་ཟད་མི་ཤེས། ། འདི་ནི་དེ་དངོས་འདོད་པས་ཁས་ལེན་དེ་ཡང་སྙིང་བརྩེ་ལས་རིག་བྱ། ། དེ་ལས་རྣམ་པ་ཀུན་མཁྱེན་ཕན་དང་བདེ་བྱེད་དཀའ་ལ་སྐྱོ་བ་མེད། ། ངེས་པར་འབྱུང་ལ་ཐེག་པ་ཀུན་གྱིས་རྟོན་པའི་ཡོན་ཏན་རྟག་ཏུ་ལྡན། ། བརྡ་དང་ཆོས་ཉིད་ཐོབ་པ་བློ་ལྡན་རྣམས་ཀྱི་སྐྱབས་འགྲོ་འདི་མཆོག་ཡིན། ། སྐྱབས་སུ་འགྲོ་བ་འདིར་སོང་དོན་ཆེན་ཏེ། ། དེ་ནི་དཔག་མེད་ཡོན་ཏན་ཚོགས་འཕེལ་འགྱུར། ། འགྲོ་བ་འདི་ལ་སྙིང་རྗེའི་བསམ་པས་ཁྱབ། ། མཚུངས་མེད་འཕགས་ཆེན་ཆོས་ཀྱང་རྒྱས་པར་བྱེད། །
ཐེག་པ་ཆེན་པོ་མདོ་སྡེའི་རྒྱན་ལས་སྐྱབས་སུ་འགྲོ་བའི་ལེའུ་སྟེ་གསུམ་པའོ།། ༈ །།ཡོད་དང་མཆོག་དང་མཚན་ཉིད་དང་། ། རྟགས་དང་རིགས་རབ་དབྱེ་བ་དང་། ། ཉེས་དམིགས་དང་ནི་ཕན་ཡོན་དང་། ། དཔེ་རྣམ་གཉིས་ཏེ་རྣམ་པ་བཞི། ། ཁམས་རྣམས་དང་ནི་མོས་པ་དང་། ། སྒྲུབ་པ་ཐ་དད་དབྱེ་བ་དང་། ། འབྲས་བུ་ཐ་དད་དམིགས་པའི་ཕྱིར། ། རིགས་ཡོད་ཉིད་དུ་ངེས་པར་བརྗོད། ། དེ་དགེ་ཁྱད་པར་འཕགས་པ་དང་། །
ཐམས་ཅད་དང་ནི་དོན་ཆེན་དང་། ། མི་ཟད་པ་ཡི་རྒྱུ་མཚན་ཕྱིར། ། རིགས་མཆོག་ཉིད་ཅེས་བརྗོད་པ་ཡིན། ། རང་བཞིན་དང་ནི་རྒྱས་པ་དང་། ། དེ་ནི་རྟེན་དང་བརྟེན་པ་དང་། ། ཡོད་མེད་ཉིད་དང་ཡོན་ཏན་ནི། ། སྒྲོལ་བའི་དོན་དུ་ཤེས་པར་བྱ། ། སྦྱོར་བའི་སྔོན་དུ་སྙིང་རྗེ་དང་། ། མོས་པ་དང་ནི་བཟོད་པ་དང་། ། དགེ་བ་ཡང་དག་སྤྱོད་པ་ནི། །
རིགས་ཀྱི་རྟགས་སུ་ངེས་པར་བཤད། ། རིགས་ནི་ངེས་དང་མ་ངེས་དང་། ། རྐྱེན་རྣམས་ཀྱིས་ནི་མི་འཕྲོགས་དང་། ། འཕྲོགས་པ་ཉིད་དེ་མདོར་ན་རིགས། ། དབྱེ་བ་འདི་ནི་རྣམ་པ་བཞི། ། ཉོན་མོངས་གོམས་དང་གྲོགས་ངན་དང་། ། འཕོངས་དང་གཞན་གྱི་དབང་ཉིད་དང་། ། མདོར་ན་རིགས་ཀྱི་ཉེས་དམིགས་ནི། ། རྣམ་པ་བཞི་རུ་ཤེས་པར་བྱ། ། རིང་མོ་ཞིག་ན་ངན་སོང་དུ། །
འགྲོ་ཞིང་མྱུར་དུ་ཐར་པ་དང་། ། དེ་ནའང་སྡུག་བསྔལ་ཆུང་ངུ་མྱོང་། ། སྐྱོ་བཅས་སེམས་ཅན་སྨིན་པར་བྱེད། ། གསེར་གྱི་རིགས་བཞིན་ཤེས་པར་བྱ། ། དགེ་བ་དཔག་ཏུ་མེད་པའི་གནས། ། ཡེ་ཤེས་དང་ནི་དྲི་མེད་ལྡན། ། མཐུ་རྣམས་ཀྱི་ཡང་གནས་ཡིན་ནོ། ། རིན་ཆེན་མཆོག་རིགས་བཞིན་ཤེས་བྱ། ། བྱང་ཆུབ་ཆེན་པོའི་རྒྱུ་མཚན་ཕྱིར། ། ཡེ་ཤེས་ཆེ་དང་ཏིང་འཛིན་འཕགས། །
སེམས་ཅན་མང་པོའི་དོན་གནས་ཕྱིར། ། ལ་ལ་གཅིག་ཏུ་ཉེས་པར་སྤྱོད་ངེས་ཡོད། ། ལ་ལ་དཀར་པོའི་ཆོས་རྣམས་ཀུན་ཏུ་བཅོམ། ། ལ་ལ་ཐར་པའི་ཆ་མཐུན་དགེ་བ་མེད། ། དཀར་པོ་དམན་པ་ཡོད་པ་རྒྱུ་དང་བྲལ། ། ཟབ་ཅིང་རྒྱ་ཆེ་བཤད་པ་གཞན་ལ་ཕན་ཕྱིར་བསྟན་པའི་ཆོས་ཆེན་ལ། ། མི་ཤེས་བཞིན་དུ་མོས་པ་ཤིན་ཏུ་རྒྱ་ཆེན་འབྱུང་ཞིང་སྒྲུབ་ལ་བཟོད། ། དེ་དག་ཐ་མར་རྣམ་པ་གཉིས་མཆོག་ཕུན་སུམ་ཚོགས་འགྱུར་གང་ཡིན་དེ། ། བྱང་ཆུབ་སེམས་དཔའ་རང་བཞིན་ཡོན་ཏན་ལྡན་དེ་རྒྱས་པའི་རིགས་ལས་ཤེས། ། ཡོན་ཏན་ཤིན་ཏུ་རྒྱ་ཆེ་བྱང་ཆུབ་ཤིང་སྐྱེད་ཕྱིར། །
བདེ་དང་སྡུག་བསྔལ་ཆེན་པོ་ཞི་བ་ཐོབ་བྱའི་ཕྱིར། ། བདག་དང་གཞན་ལ་ཕན་བདེ་བྱེད་པ་འབྲས་བུའི་ཕྱིར། ། རིགས་མཆོག་དེ་ནི་རྩ་བ་བཟང་པོ་ལྟ་བུ་ཡིན། ། ཐེག་པ་ཆེན་པོ་མདོ་སྡེའི་རྒྱན་ལས། རིགས་ཀྱི་ལེའུ་སྟེ་བཞི་པའོ།། ༈ །།སྤྲོ་བ་ཆེ་དང་རྩོམ་པ་ཆེ། ། དོན་ཆེ་བ་དང་འབྱུང་བ་ཆེ། ། བྱང་ཆུབ་སེམས་དཔའི་སེམས་དཔའ་སྟེ། ། དོན་གཉིས་ལྡན་པའི་སེམས་འབྱུང་བ། ། སེམས་བསྐྱེད་དེ་ནི་ས་རྣམས་ལ། །
མོས་དང་ལྷག་བསམ་དག་པ་དང་། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་པ་འོ། ། དེ་ཡི་རྩ་བ་སྙིང་རྗེར་འདོད། ། རྟག་ཏུ་སེམས་ཅན་ཕན་པར་སེམས། ། ཆོས་ལ་མོས་དང་དེ་བཞིན་དེའི། ། ཡེ་ཤེས་ཚོལ་བ་དམིགས་པ་འོ། ། གོང་དུ་འདུན་པ་འགྲོ་བ་སྟེ། ། སྡོམ་པ་རྒྱ་ཆེན་དེ་ཡི་རྟེན། ། ལམ་འགོག་པ་ནི་མི་མཐུན་ཕྱོགས། །
སློང་ཞིང་དང་དུ་ལེན་པ་འོ། ། བསོད་ནམས་ཡེ་ཤེས་རང་བཞིན་གྱི། ། དགེ་བ་འཕེལ་བ་དེའི་ཕན་ཡོན། ། ཕ་རོལ་ཕྱིན་ལ་རྟག་སྦྱོར་བ། ། དེ་ནི་ངེས་པར་འབྱུང་བར་འདོད། ། འདི་ཡི་མཐར་ཐུག་ས་ཡིན་ཏེ། ། སོ་སོ་རང་གི་དེར་སྦྱོར་བས། ། བྱང་ཆུབ་སེམས་དཔའི་སེམས་བསྐྱེད་པ། ། རྣམ་པར་ངེས་པར་ཤེས་པར་བྱ། ། གྲོགས་སྟོབས་རྒྱུ་སྟོབས་རྩ་བའི་སྟོབས། །
ཐོས་སྟོབས་དགེ་བ་གོམས་པ་ལས། ། མི་བརྟན་པ་དང་བརྟན་འབྱུང་བ། ། གཞན་གྱིས་བསྟན་པའི་སེམས་བསྐྱེད་བཤད། ། རྫོགས་པའི་སངས་རྒྱས་རབ་བསྙེན་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད། ། ཆོས་དང་སེམས་ཅན་རྣམས་དང་ནི། ། དེ་ཡི་བྱ་བ་སངས་རྒྱས་ཉིད། ། མཆོག་ལ་སེམས་མཉམ་རྙེད་པའི་ཕྱིར། །
དེ་ཡི་རབ་དགའ་ཁྱད་པར་འཕགས། ། སྐྱེ་བ་རྒྱ་ཆེན་དེ་ལ་སྤྲོ། ། བསམ་པ་ཡང་ནི་དག་པ་དང་། ། ལྷག་མ་དག་ལ་མཁས་པ་དང་། ། ངེས་པར་འབྱུང་པར་ཤེས་པར་བྱ། ། ཆོས་ལ་མོས་པ་ས་བོན་དང་། ། ཕ་རོལ་ཕྱིན་མཆོག་མ་ལས་སྐྱེས། ། བསམ་གཏན་ལས་བྱུང་བདེ་བ་མངལ། ། སྙིང་རྗེ་སྐྱེད་པའི་མ་མ་འོ། ། སྨོན་ལམ་ཆེན་པོ་བཅུ་སྒྲུབ་ཕྱིར། །
རྒྱ་ཆེ་བར་ནི་ཤེས་པར་བྱ། ། དཀའ་བ་ཡུན་རིང་མི་སྐྱོའི་ཕྱིར། ། སྤྲོ་བར་ཁོང་དུ་ཆུད་པར་བྱ། ། བྱང་ཆུབ་ཉེ་བར་རྟོགས་པ་དང་། ། དེ་ཡི་ཐབས་ཤེས་རྙེད་པའི་ཕྱིར། ། བསམ་པ་དག་པར་ཤེས་པར་བྱ། ། ས་གཞན་ཚུལ་ལ་མཁས་པ་ཉིད། ། ཇི་ལྟར་རྣམ་གཞག་ཡིད་བྱེད་པས། ། དེ་རྟོག་ཉིད་དུ་ཤེས་ཕྱིར་དང་། ། དེ་ཉིད་ལ་ཡང་མི་རྟོག་ཕྱིར། །
ངེས་པར་འབྱུང་བར་ཤེས་པར་བྱ། ། སྐྱེད་པ་ས་དང་མཚུངས་པ་སྟེ། ། གཞན་ནི་བཟང་པོའི་གསེར་དང་འདྲ། ། ཟླ་བ་ཡར་གྱི་ཚེས་པ་བཞིན། ། གཞན་ནི་མེ་དང་འདྲར་ཤེས་བྱ། ། གཞན་ནི་གཏེར་ཆེན་བཞིན་ཤེས་བྱ། ། གཞན་ནི་རིན་ཆེན་འབྱུང་གནས་བཞིན། ། རྒྱ་མཚོ་འདྲ་བར་ཤེས་བྱ་གཞན། ། རྡོ་རྗེ་དང་འདྲ་རི་རབ་འདྲ། ། སྨན་གྱི་རྒྱལ་པོ་འདྲ་བ་སྟེ། །
གཞན་ནི་མཛའ་ཆེན་འདྲར་ཤེས་བྱ། ། ཡིད་བཞིན་ནོར་བུ་འདྲ་བ་དང་། ། གཞན་ནི་ཉི་མ་འདྲར་ཤེས་བྱ། ། གཞན་ནི་དྲི་ཟའི་དབྱངས་སྙན་བཞིན། ། གཞན་ནི་རྒྱལ་པོ་འདྲར་ཤེས་བྱ། ། དེ་བཞིན་གཞན་ནི་མཛོད་ལྟ་བུ། ། ལམ་པོ་ཆེ་དང་འདྲར་ཤེས་བྱ། ། ཐེག་པ་འདྲ་བར་ཤེས་བྱ་སྟེ། ། སེམས་བསྐྱེད་བཀོད་མ་འདྲ་བ་ཡིན། ། ཀུན་དགའི་སྒྲ་དང་འདྲ་བ་སྟེ། །
ཀླུང་ཆེན་རྒྱུན་དང་འདྲ་བ་འོ། ། རྒྱལ་སྲས་རྣམས་ཀྱི་སེམས་བསྐྱེད་པ། ། སྤྲིན་དང་འདྲ་བར་བསྟན་པ་སྟེ། ། དེ་ཕྱིར་དེ་ལྟར་ཡོན་ཏན་ཕྱུག ། སེམས་ནི་དགའ་བས་ཡང་དག་བསྐྱེད། ། ཆེར་འོས་སེམས་བསྐྱེད་སྤངས་པའི་སྐྱེ་བོ་དག ། གཞན་དོན་སེམས་དང་དེ་ཡི་ཐབས་རྙེད་དང་། ། དགོངས་ཆེན་དོན་དང་དེ་ཉིད་མཆོག་མཐོང་བས། ། བདེ་བ་དེ་སྤངས་ཞི་བར་འགྲོ་བར་འགྱུར། ། བློ་ལྡན་སེམས་མཆོག་སྐྱེས་མ་ཐག་ཏུ་ཡང་། །
མཐའ་ཡས་ཉེས་པ་བྱེད་ལས་སེམས་རབ་བསྡམས། ། གཉིས་འཕེལ་བྱེད་པས་རྟག་ཏུ་དགེ་བ་དང་། ། བརྩེ་ལྡན་བདེ་དང་སྡུག་བསྔལ་དག་གིས་དགའ། ། གང་ཚེ་གཞན་གྱི་དོན་ཕྱིར་ལུས་དང་ནི། ། སྲོག་ལ་མི་ལྟ་རབ་དལ་ཁས་ལེན་པ། ། དེ་ལྟ་བུ་དེ་གཞན་གྱི་གནོད་པ་ཡིས། ། ཇི་ལྟར་ངན་པར་བྱེད་པའི་ལས་ལ་འཇུག ། དེ་ཡིས་ཆོས་ཀུན་སྒྱུ་མ་ལྟ་བུ་དང་། ། སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། ། འབྱོར་བའི་དུས་དང་རྒུད་པའི་དུས་ནའང་འདི། །
ཉོན་མོངས་སྡུག་བསྔལ་དག་གིས་འཇིགས་པ་མེད། ། རང་གི་ཡོན་ཏན་སེམས་ཅན་ཕན་འདོགས་དགའ། ། བསམས་བཞིན་སྐྱེ་བ་རྫུ་འཕྲུལ་རྣམ་པར་འཕྲུལ། ། རྒྱན་དང་སྟོན་མོ་ས་མཆོག་བརྩེ་དགའ་བ། ། སྙིང་རྗེའི་བདག་ཉིད་མིན་པ་རྣམས་ལ་མེད། ། གཞན་དོན་བརྩོན་ལྡན་སྙིང་རྗེའི་བདག་ཉིད་འདི། ། གང་ཚེ་མནར་མེད་པ་ལའང་དགར་འཛིན་པ། ། དེ་འདྲ་བ་དག་སྲིད་ན་གཞན་རྟེན་ཕྱིར། ། སྡུག་བསྔལ་འབྱུང་བ་རྣམས་ཀྱིས་ག་ལ་འཇིགས། ། སློབ་དཔོན་བརྩེ་ཆེན་རྟག་ཏུ་བརྟེན་པའི་བདག །
ཕ་རོལ་སྡུག་བསྔལ་དག་གིས་སེམས་གདུངས་པ། ། གཞན་གྱི་བྱ་བ་ཉེ་བར་གནས་པ་ལ། ། གཞན་གྱིས་བསྐུལ་བ་ཤིན་ཏུ་ངོ་ཡང་ཚ། ། མགོ་ལ་སེམས་ཅན་ཁུར་ཆེན་ཁྱེར་བ་ཡི། ། སེམས་ཅན་མཆོག་ནི་དལ་གྱིས་འགྲོ་མི་མཛེས། ། བདག་གཞན་སྣ་ཚོགས་འཆིང་བས་རབ་བཅིངས་པས། ། བརྩོན་པ་བརྒྱ་འགྱུར་དུ་ནི་བྱ་བའི་རིགས། ། ཐེག་པ་ཆེན་པོ་མདོ་སྡེའི་རྒྱན་ལས་སེམས་བསྐྱེད་པའི་ལེའུ་སྟེ་ལྔ་པའོ།། ༈ །།གནས་རྩོམ་འབྲས་བུ་འབྱུང་བ་ཆེ་བདག་ཉིད། ། རྒྱལ་སྲས་རྣམས་ཀྱི་སྒྲུབ་པ་ཡིན་པར་འདོད། །
རྟག་ཏུ་ལེན་པ་ཆེ་དང་བཟོད་པ་ཆེ། ། དོན་ཆེན་ཡང་དག་སྒྲུབ་པའི་བྱ་བ་བྱེད། ། གཞན་དང་བདག་ཏུ་མཉམ་པའི་སེམས་ཉིད་དམ། ། བདག་པས་གཞན་ཆེས་སྡུག་པ་རྙེད་ནས་ནི། ། དེ་ལྟར་བདག་པས་གཞན་དོན་མཆོག་འདུ་ཤེས། ། རང་གི་དོན་གང་གཞན་གྱི་དོན་གང་ཡིན། ། ཇི་ལྟར་སྙིང་རྗེའི་བདག་ཉིད་གཞན་གྱི་དོན་གྱི་ཕྱིར། ། བདག་ལ་སྡུག་བསྔལ་མི་བཟད་གདུང་བ་རབ་བྱེད་པ། ། དེ་ལྟར་འཇིག་རྟེན་གདུང་བའི་ལས་ཀྱིས་གཞན་དགྲ་ལའང་། ། ཤིན་ཏུ་བརྩེ་བ་མེད་པར་རབ་ཏུ་འཇུག་མ་ཡིན། །
ཐ་ཆད་འབྲིང་དང་མཆོག་ཆོས་ཉིད་གནས་ལ། ། ལེགས་པར་སྟོན་དང་མགུ་བྱེད་འཇུག་པ་དང་། ། དོན་ལ་རྣམ་ངེས་དགེ་བ་ཡོངས་སྨིན་བྱེད། ། དེ་བཞིན་གདམས་ངག་གནས་དང་བློ་རྣམ་གྲོལ། ། ཡོན་ཏན་ཁྱད་པར་ཅན་འགྲུབ་དེ་བཞིན་དུ། ། རིགས་སུ་སྐྱེ་དང་ལུང་བསྟན་དབང་བསྐུར་དང་། ། དེ་བཞིན་གཤེགས་མཁྱེན་བླ་མེད་གོ་འཕང་སྟེ། ། བཅུ་གསུམ་བདག་ཉིད་འདི་ནི་གཞན་གྱི་དོན། ། སྐྱེ་བོ་དང་མཐུན་ཕྱིན་ཅི་མ་ལོག་འཆད། ། མི་འགྱིང་བ་དང་བདག་གི་མེད་ལ་མཁས། །
བཟོད་དུལ་ཤིན་ཏུ་རིང་སོང་མི་ཟད་པ། ། རྒྱལ་སྲས་རྣམས་ཀྱི་སྒྲུབ་པ་མཆོག་ཡིན་ནོ། ། འདོད་ལྡན་སྐྱེ་བོ་འཇིགས་པ་ཆེ་ལ་འཇུག ། སྲིད་དགའ་ཕྱིན་ཅི་ལོག་བདེ་གཡོ་བ་ལ། ། ཞི་དགའ་རང་གི་ལེན་པ་རབ་ཞི་ལ། ། སྙིང་རྗེའི་བདག་ཉིད་ལེན་ཀུན་ཞི་ལ་རྟག ། སྐྱེ་བོ་རྨོངས་པ་རང་གི་བདེ་དོན་བརྩོན། ། རྟག་ཏུ་དེ་མ་ཐོབ་པར་སྡུག་བསྔལ་འགྱུར། ། བརྟན་པ་རྟག་ཏུ་གཞན་དོན་བརྩོན་ལྡན་པ། ། གཉི་ཀའི་དོན་བྱས་མྱ་ངན་འདའ་བར་འགྱུར། །
རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འཇུག་འགྱུར་བ། ། དེ་ལྟ་དེ་ལྟར་རིགས་ཤིང་མཐུན་ཚིག་གིས། ། སེམས་ཅན་ཕན་ཕྱིར་དོན་མངོན་འདུ་བྱེད་དོ། ། རྟག་ཏུ་ཉེས་པས་རང་དབང་མེད་པར་བྱས་སེམས་ཀྱི། ། སྐྱེ་བོ་ལ་ནི་བློ་ལྡན་ཉེས་པར་མི་འཛིན་ཏེ། ། མི་འདོད་བཞིན་དུ་ལོག་པར་སྒྲུབ་པར་འགྱུར་རོ་ཞེས། ། སྐྱེ་བོ་དག་ལ་སྙིང་རྗེ་རྣམ་པར་འཕེལ་ཕྱིར་རོ། ། སྒྲུབ་པ་འདིས་ནི་སྲིད་དང་འགྲོ་བ་ཀུན། ། ཟིལ་གྱིས་མནན་འགྲོ་ཞི་བ་མཆོག་དང་ལྡན། །
ཡོན་ཏན་སྣ་ཚོགས་ཚོགས་ཀྱིས་རྣམ་པར་འཕེལ། ། བྱམས་པའི་བསམ་པས་རྟག་ཏུ་འགྲོ་བ་སྡུད། ། ཐེག་པ་ཆེན་པོ་མདོ་སྡེའི་རྒྱན་ལས་སྒྲུབ་པའི་ལེའུ་སྟེ་དྲུག་པའོ།། ༈ །།ཡོད་མིན་མེད་མིན་དེ་བཞིན་མིན་གཞན་མིན། ། སྐྱེ་དང་འཇིག་མེད་འབྲི་བར་མི་འགྱུར་ཏེ། ། འཕེལ་བ་མེད་ཅིང་རྣམ་པར་དག་པའང་མེད། ། རྣམ་པར་དག་འགྱུར་དེ་ནི་དོན་དམ་མཚན། ། བདག་ཏུ་ལྟ་བ་བདག་ཉིད་བདག་མཚན་མིན། ། ངན་པར་གནས་མིན་མཚན་ཉིད་མི་འདྲ་ཕྱིར། ། གཉིས་ལས་གཞན་མེད་དེ་ནི་ནོར་པ་སྐྱེས། །
དེ་ཕྱིར་ཐར་པ་ནོར་ཙམ་ཟད་པ་ཡིན། ། ཇི་ལྟར་འཁྲུལ་པ་ཙམ་བརྟེན་སྐྱེ་བོ་ཡིས། ། སྡུག་བསྔལ་རང་བཞིན་རྒྱུན་ཆགས་རྟོགས་མི་འགྱུར། ། རིག་མིན་རིག་ཉིད་སྡུག་བསྔལ་སྡུག་བསྔལ་མེད། ། ཆོས་ཀྱི་རང་བཞིན་དེ་ཡི་རང་བཞིན་མིན། ། བརྟེན་ནས་དངོས་རབ་སྐྱེ་བ་མངོན་འཇུག་ན། ། སྐྱེ་བོ་ཇི་ལྟར་གཞན་གྱིས་བྱས་ལ་རྟེན། ། གང་ཕྱིར་ཡོད་པ་མི་མཐོང་མེད་མཐོང་བ། ། འདི་འདྲའི་མུན་ནག་རྣམ་པ་དེ་གང་ཞིག ། འདི་ལ་དོན་དམ་ཚུལ་གྱིས་ཞི་བ་དང་། །
སྐྱེ་བ་དེ་གཉིས་ཁྱད་པར་ཅི་ཡང་མེད། ། འོན་ཀྱང་དགེ་བའི་ལས་རྣམས་བྱེད་པ་དག ། སྐྱེ་བ་ཟད་པས་ཞི་བ་འཐོབ་པར་བཤད། ། བྱང་ཆུབ་སེམས་དཔས་བསོད་ནམས་ཡེ་ཤེས་ཀྱི། ། མཐའ་ཡས་ཕ་རོལ་ཚོགས་རྣམས་ལེགས་བསགས་ནས། ། ཆོས་ལ་སེམས་པ་ཤིན་ཏུ་རྣམ་ངེས་ཕྱིར། ། དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། དེ་ནས་ཆོས་དབྱིངས་གཉིས་ཀྱི་མཚན་ཉིད་དང་། །
བྲལ་བ་མངོན་སུམ་ཉིད་དུ་རྟོགས་པར་འགྱུར། ། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། བློ་དང་ལྡན་པས་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིག་དག ། དུག་སྨན་ཆེན་པོས་དུག་བཞིན་སེལ་བར་བྱེད། ། ཐུབ་པས་གསུངས་པའི་དམ་ཆོས་ལེགས་བཞག་པ། །
རྩ་བ་ཆོས་ཀྱི་དབྱིངས་ལ་བློ་གྲོས་བཞག ། དྲན་རྒྱུ་རྟོག་པ་ཙམ་རིག་བརྟན་པ་དག ། མྱུར་དུ་ཡོན་ཏན་རྒྱ་མཚོའི་ཕ་རོལ་འགྲོ ། ཐེག་པ་ཆེན་པོ་མདོ་སྡེའི་རྒྱན་ལས། དེ་ཁོ་ན་ཉིད་ཀྱི་ལེའུ་སྟེ་བདུན་པའོ།། ༈ །།སྐྱེ་དང་ངག་སེམས་དགེ་དང་མི་དགེ་བསྐྱེད། ། དེ་ཡི་གནས་དང་འབྱུང་བ་མངོན་སུམ་གང་། ། ཤེས་པ་ཀུན་འགྲོ་རབ་ཏུ་དབྱེ་བཅས་ལ། ། ཐོགས་མེད་བརྟན་པ་ཐོབ་པའི་མཐུ་ཡིན་ནོ། ། བསམ་གཏན་བཞི་པ་ཤིན་ཏུ་དག་ཐོབ་ནས། །
མི་རྟོག་ཡེ་ཤེས་ཡོངས་སུ་བཟུང་བ་དང་། ། ཇི་ལྟར་རྣམ་གནས་ཡིད་ལ་བྱེད་པ་ལས། ། མཐུ་གྲུབ་པ་ཡི་དམ་པ་ཐོབ་པར་འགྱུར། ། གང་གིས་འཕགས་དང་ལྷ་དང་ཚངས་པ་ཡི། ། གནས་པ་དཔེ་མེད་རྒྱ་ཆེས་རྟག་ཏུ་གནས། ། ཕྱོགས་སུ་དེ་སོང་སངས་རྒྱས་སེམས་ཅན་རྣམས། ། ཡང་དག་མཆོད་བྱེད་རྣམ་པར་དག་པ་སྐྱེད། ། ཆགས་དང་འཇིག་བཅས་སེམས་ཅན་བཅས་པ་ཡི། ། འཇིག་རྟེན་ཁམས་ཀུན་སྒྱུ་མ་ལྟ་བུར་མཐོང་། ། དབང་ལྡན་ཇི་ལྟར་འདོད་བཞིན་དེ་དག་དང་། །
རྣམ་བཅས་སྣ་ཚོགས་དག་ཀྱང་ཡང་དག་སྟོན། ། འོད་ཟེར་བཏང་བས་ཤིན་ཏུ་སྡུག་བསྔལ་བའི། ། ངན་སོང་བ་དག་མཐོ་རིས་འགྲོ་བར་བྱེད། ། འདུད་གནས་གཞལ་མེད་ཁང་མཐོ་མཛེས་པ་དག ། བདུད་བཅས་ཀུན་ཏུ་བསྐྱོད་ཅིང་སྐྲག་པར་བྱེད། ། དེ་ནི་མཆོག་ཚོགས་ནང་དུ་ཏིང་ངེ་འཛིན། ། དཔག་མེད་རྣམ་པར་རོལ་པ་ཀུན་སྟོན་ཅིང་། ། བཟོ་དང་སྐྱེ་དང་མཆོག་གི་སྤྲུལ་པ་ཡིས། ། སེམས་ཅན་རྣམས་ཀྱི་དོན་དུ་དུས་ཀུན་ནས། ། ཡེ་ཤེས་དག་ལ་དབང་ཕྱིར་ཞིང་རྣམས་ནི། །
ཇི་ལྟར་འདོད་བཞིན་བསྟན་ཕྱིར་དག་ལ་འཐོབ། ། སངས་རྒྱས་མཚན་མི་གྲགས་པར་སངས་རྒྱས་མཚན། ། ཡང་དག་བསྒྲགས་པས་དེ་དག་ཁམས་གཞན་འགྱེད། ། འདབ་གཤོག་ཀུན་ཏུ་རྒྱས་པའི་བྱ་བཞིན་དུ། ། སེམས་ཅན་སྨིན་པར་བྱེད་པར་ནུས་པ་ཉིད། ། སངས་རྒྱས་ལས་ནི་ཤིན་ཏུ་བསྔགས་པ་འཐོབ། ། སྐྱེ་དགུ་རྣམས་ལ་ཚིག་གཟུང་འོས་པར་འགྱུར། ། མངོན་པར་ཤེས་པ་དྲུག་དང་རིག་པ་གསུམ། ། རྣམ་ཐར་བརྒྱད་དང་དེ་བཞིན་ཟིལ་གནོན་བརྒྱད། ། ཟད་པར་སྐྱེ་མཆེད་བཅུ་དང་ཏིང་ངེ་འཛིན། །
དཔག་ཏུ་མེད་པ་བརྟན་པ་ཐོབ་པའི་མཐུ། ། དེ་ནི་དབང་མཆོག་ཐོབ་པའི་བློ་དང་ལྡན། ། འགྲོ་བ་དབང་མེད་རང་དབང་བཀོད་རྟག་ཏུ། ། གཞན་ལ་ཕན་བྱ་གཅིག་ཏུ་མངོན་དགའ་སྟེ། ། སེང་གེ་བཞིན་དུ་རབ་བརྟན་སྲིད་ན་སྤྱོད། ། ཐེག་པ་ཆེན་པོ་མདོ་སྡེ་རྒྱན་ལས། མཐུའི་ལེའུ་སྟེ་བརྒྱད་པའོ།། ༈ །།དགའ་དང་དད་དང་རབ་ཞི་སྙིང་བརྩེ་དང་། ། བཟོད་དང་ཡིད་གཞུང་མཐུ་ཅན་ཉིད་དང་ནི། ། མི་འཕྲོགས་པ་དང་ཡན་ལག་ལྡན་པ་རབ། །
དེ་ནི་རྒྱལ་སྲས་ཡོངས་སུ་སྨིན་པའི་མཚན། ། གྲོགས་མཆོག་ལ་སོགས་གསུམ་དང་བརྩོན་རབ་དང་། ། མཐར་ཕྱིན་དམ་པ་དང་ནི་ཆོས་མཆོག་སྡུད། ། དམ་ཆོས་ཆེར་གཟུང་ཕྱིར་ནི་སྙིང་རྗེ་ཅན། ། ཡང་དག་ཡོངས་སུ་སྨིན་པའི་མཚན་ཉིད་འདོད། ། ཡོན་ཏན་ཤེས་དང་སེམས་ཀྱང་མི་ཕྱེད་དང་། ། ཏིང་འཛིན་མྱུར་དུ་ཐོབ་དང་འབྲས་བུ་མྱོང་། ། སྟོན་ལ་ཡིད་ཆེས་བྱ་ཕྱིར་རྒྱལ་སྲས་ཀྱི། ། ཡང་དག་ཡོངས་སུ་སྨིན་པའི་མཚན་ཉིད་འདོད། ། ཤིན་ཏུ་སྡོམ་ཞིང་ཉོན་མོངས་རྟོག་པ་སྤོང་། །
བར་ཆད་མེད་ཅིང་དགེ་ལ་མངོན་པར་དགའ། ། རྒྱལ་བའི་སྲས་ཀྱི་ཉོན་མོངས་བསལ་བའི་ཕྱིར། ། ཡང་དག་ཡོངས་སུ་སྨིན་པའི་མཚན་ཉིད་འདོད། ། རང་བཞིན་སྙིང་བརྩེ་གཞན་གྱི་སྡུག་བསྔལ་མཐོང་། ། དམན་པའི་སེམས་ཀྱང་ཡང་དག་རབ་ཏུ་སྤོང་། ། ཁྱད་པར་འགྲོ་དང་འགྲོ་བའི་མཆོག་གྱུར་ལུས། ། གཞན་ལ་སྙིང་བརྩེ་ཡོངས་སུ་སྨིན་པའི་མཚན། ། རང་བཞིན་བརྟན་པ་སོ་སོར་བརྟགས་བསྒོམ་པ། ། གྲང་སོགས་ཤིན་ཏུ་སྡུག་བསྔལ་རྟག་མི་མཛད། ། ཁྱད་པར་འགྲོ་དང་དགེ་ལ་མངོན་པར་དགའ། །
བཟོད་པ་ཡོངས་སུ་སྨིན་པའི་མཚན་ཉིད་འདོད། ། རྣམ་སྨིན་དག་ཅིང་ཐོས་སོགས་དྲན་མི་བརྗེད། ། དེ་བཞིན་ལེགས་བཤད་ཉེས་པར་སྨྲས་པ་དག ། རབ་ཤེས་བློ་ཆེན་སྐྱེ་བར་རུང་བ་ཉིད། ། ཤིན་ཏུ་ཡིད་གཞུངས་ཡོངས་སུ་སྨིན་པའི་མཚན། ། དགེ་བ་གཉིས་ཀྱིས་ཁམས་གཉིས་བརྟས་པ་དང་། ། རྟེན་ནི་འབྲས་བུ་སྐྱེ་བར་རུང་བའི་མཆོག ། ཡིད་ལ་བསམ་གྲུབ་འགྲོ་བའི་མཆོག་གྱུར་པ། ། མཐུ་ཐོབ་ཡོངས་སུ་སྨིན་པའི་མཚན་ཉིད་དོ། ། ཆོས་བཟང་རིགས་པས་རྣམ་དཔྱད་བསམ་པ་ཅན། །
རྟག་ཏུ་བདུད་ཀྱི་བར་ཆད་བྱེད་པ་མེད། ། ཁྱད་པར་རྙེད་དང་གཞན་གྱི་ཕྱོགས་སུན་འབྱིན། ། མི་འཕྲོགས་ཡོངས་སུ་སྨིན་པའི་མཚན་ཉིད་དོ། ། དགེ་བ་བསགས་དང་རྟེན་ཀྱང་བརྩོན་པར་རུང་། ། དབེན་དང་དགེ་བ་མཆོག་ལ་མངོན་པར་དགའ། ། རྒྱལ་བའི་སྲས་ཀྱི་ཡན་ལག་ལྡན་པ་ཡི། ། ཡང་དག་ཡོངས་སུ་སྨིན་པའི་མཚན་ཉིད་དོ། ། དེ་ལྟར་དངོས་པོ་རྣམ་དགུས་སྨིན་པའི་བདག ། ཕ་རོལ་ཡོངས་སུ་སྨིན་བྱེད་རུང་དང་ལྡན། ། ཆོས་ཀྱི་རང་བཞིན་རྒྱུན་འཕེལ་བདག་ཉིད་ཅན། །
རྟག་ཏུ་འགྲོ་བའི་གཉེན་མཆོག་གྱུར་པ་ཡིན། ། ཇི་ལྟར་རྨ་དང་ཟས་ལ་དེ་དག་གི ། ཟག་དང་སྤྱད་དུ་རུང་བ་སྨིན་འདོད་ལྟར། ། དེ་བཞིན་རྟེན་འདིར་ཕྱོགས་གཉིས་ཞི་བ་དང་། ། དེ་བཞིན་སྤྱད་པ་ཉིད་དུ་སྨིན་པ་བསྟན། ། ལུས་ཅན་བྲལ་བར་སྨིན་བྱེད་དེ་བཞིན་དུ། ། ཡོངས་སྨིན་རབ་སྨིན་མཐུན་པར་སྨིན་བྱེད་གཞན། ། ལེགས་པར་སྨིན་བྱེད་རྟོགས་པས་སྨིན་བྱེད་དང་། ། རྟག་སྨིན་གོང་དུ་སྨིན་བྱེད་བཤད་པར་འདོད། ། ཇི་ལྟར་རྒྱལ་སྲས་ཕན་པའི་བསམ་པས་འདིར།
འགྲོ་ཀུན་རྣམ་པར་སྨིན་བྱེད་གནས་པ་ལྟར། ། དེ་བཞིན་ཕ་དང་མ་དང་གཉེན་བཤེས་རྣམས། ། བུ་དང་གཉེན་པ་རྣམས་ལ་ལེགས་མི་གནས། ། ཇི་ལྟར་བརྩེ་བདག་བདེ་དང་ཕན་ཕྱིར་སྦྱོར། ། སེམས་ཅན་གཞན་ལ་བྱམས་འདོད་དེ་ལྟར་ནི། ། སྐྱེ་བོ་བདག་ལའང་བྱམས་པར་མི་འདོད་ན། ། རབ་སྡུག་སྐྱེ་བོ་གཞན་བརྟེན་སྨོས་ཅི་དགོས། ། བྱང་ཆུབ་སེམས་དཔའི་ལུས་དང་ལོངས་སྤྱོད་དག ། གཞན་ལ་མི་སྦྱིན་པ་ནི་ཡོད་མེད་དེ། ། ཕན་འདོགས་རྣམ་པ་གཉིས་ཀྱིས་གཞན་སྨིན་བྱེད། །
མཉམ་པར་སྦྱིན་པའི་ཡོན་ཏན་ངོམས་མི་འགྱུར། ། བརྟན་པ་རང་བཞིན་ལྷག་པར་འཚེ་བ་མེད། ། བདག་དགའ་བག་ཡོད་འདི་ལ་གཞན་འགོད་ཅིང་། ། ཕན་རྣམ་གཉིས་འདོགས་རྣམ་པར་སྨིན་པ་དང་། ། རྒྱུ་མཐུན་ཡོན་ཏན་བརྒྱུད་པས་གཞན་སྨིན་བྱེད། ། གཞན་གནོད་བྱེད་ལ་ཕན་བྱེད་བློ་ལྡན་པ། ། གནོད་བྱེད་དྲག་པོ་དག་ཀྱང་རབ་ཏུ་བཟོད། ། ཐབས་རིག་གནོད་བྱེད་བཟོད་པ་དེ་དག་གིས། ། གནོད་བྱེད་དགེ་བ་ཡང་དག་ལེན་དུ་འཇུག ། རྒྱལ་སྲས་བརྩོན་འགྲུས་མཆོག་ལ་བརྟེན་པ་མེད། །
སེམས་ཅན་ཚོགས་རབ་སྨིན་པར་བྱེད་པ་ན། ། ཕ་རོལ་སེམས་དགེ་གཅིག་གི་ཕྱིར་ཡང་ནི། ། བསྐལ་པ་བྱེ་བ་སྟོང་དུའང་སྐྱོ་མི་འགྱུར། ། ཡིད་ཀྱི་དབང་ནི་བླ་ན་མེད་ཐོབ་ནས། ། གཞན་གྱི་མཆོད་འདོད་ཐམས་ཅད་ངེས་བཅོམ་སྟེ། ། མཆོག་གི་བསྟན་ལ་གཞན་དག་འདུན་བྱེད་ཅིང་། ། དེ་དག་དགེ་བ་ཡང་དག་འཕེལ་བར་བྱེད། ། དེ་ཉིད་དགོངས་དོན་ཚུལ་ལ་རབ་ངེས་ཏེ། ། སེམས་ཅན་ཐེ་ཚོམ་ཤིན་ཏུ་སེལ་བར་བྱེད། ། དེ་ཕྱིར་རྒྱལ་བའི་བསྟན་ལ་དེ་གུས་པས། །
རང་གཞན་དགེ་བའི་ཡོན་ཏན་རྣམ་འཕེལ་བྱེད། ། དེ་ལྟར་བྱང་ཆུབ་སེམས་དཔའ་སྙིང་རྗེ་ཡིས། ། འགྲོ་ཀུན་བདེ་འགྲོའི་འགྲོ་བའང་དགེ་གསུམ་ལ། ། རྣམ་པ་ཆུང་དང་མཆོག་དང་འབྲིང་དག་གིས། ། འཇིག་རྟེན་ཡོད་དང་མཉམ་པར་འཇུག་པས་འདུལ། ། ཐེག་པ་ཆེན་པོ་མདོ་སྡེའི་རྒྱན་ལས། ཡོངས་སུ་སྨིན་པའི་ལེའུ་སྟེ་དགུ་པའོ།། ༈ །།དཀའ་སྤྱོད་པག་མེད་བརྒྱ་ཕྲག་དང་། ། དཔག་མེད་དགེ་བ་བསགས་པ་དང་། ། དཔག་ཏུ་མེད་པའི་དུས་དང་ནི། །
དཔག་མེད་སྒྲིབ་པ་ཟད་པའི་ཕྱིར། ། སྒྲིབ་པ་ཀུན་གྱི་དྲི་མེད་པ། ། རྣམ་པ་ཐམས་ཅད་མཁྱེན་ཉིད་འཐོབ། ། རིན་ཆེན་སྣོད་ནི་ཕྱེ་བ་ལྟར། ། སངས་རྒྱས་ཉིད་ནི་ཡང་དག་བསྟན། ། ངལ་བརྒྱས་རྨད་བྱུང་དཀའ་སྤྱད་དགེ་ཀུན་བསགས། ། བསྐལ་མཆོག་དུས་རིང་འགྲོ་བའི་སྒྲིབ་ཀུན་ཟད། ། སར་གཏོགས་སྒྲིབ་པ་ཕྲ་བཅོམ་སངས་རྒྱས་ཏེ། ། དེ་ནི་མཐུ་ཆེན་རིན་ཆེན་སྣོད་ཕྱེ་བཞིན། ། ཆོས་རྣམས་ཐམས་ཅད་སངས་རྒྱས་ཉིད། །
ཆོས་ནི་གང་ཡང་ཡོད་མ་ཡིན། ། དེ་ནི་ཆོས་དཀར་རང་བཞིན་ཡང་། ། དེ་ཡིས་དེ་ནི་བརྗོད་མ་ཡིན། ། རིན་ཆེན་ཆོས་ཀྱི་རྒྱུ་མཚན་ཕྱིར། ། དེ་ནི་རིན་ཆེན་འབྱུང་གནས་བཞིན། ། དགེ་བའི་ལོ་ཏོག་རྒྱུ་མཚན་ཕྱིར། ། དེ་ནི་སྤྲིན་དང་འདྲ་བར་འདོད། ། སངས་རྒྱས་ཉིད་ནི་ཆོས་ཀུན་ལྡན་པའམ་ཡང་ན་ཆོས་ཀུན་བྲལ་བ་སྟེ། ། རིན་ཆེན་ཆོས་རབ་ཆེ་ཡངས་འབྱུང་ཕྱིར་རིན་ཆེན་ཆོས་ཀྱི་འབྱུང་གནས་བཞིན། ། སྐྱེ་དགུ་རྣམས་ལ་ལེགས་བཤད་མི་ཟད་ཆོས་ཀྱི་ཆར་ཆེན་འབེབས་པས་ན། །
འབྱུང་པོའི་ལོག་ཏོག་དཀར་པོ་ཤིན་ཏུ་ཆེ་འཕེལ་རྒྱུ་ཕྱིར་སྤྲིན་དང་འདྲ། ། རྟག་ཏུ་ཉོན་མོངས་ཚོགས་ཀུན་དང་། ། ཉེས་པར་སྤྱོད་པ་ཐམས་ཅད་དང་། ། རྒ་དང་འཆི་བ་དག་ལས་ཀྱང་། ། སངས་རྒྱས་ཉིད་ནི་ཡོངས་སུ་སྐྱོབ། ། འཚེ་བ་དང་ནི་ཐམས་ཅད་དང་། ། ངན་སོང་དང་ནི་ཐབས་མིན་དང་། ། འཇིག་ཚོགས་ཐེག་པ་དམན་དག་ལས། ། དེ་ཕྱིར་སྐྱབས་ཀྱི་དམ་པ་འོ། ། སངས་རྒྱས་ཉིད་དེ་སྐྱབས་ནི་དཔེ་མེད་མཆོག་ཏུ་འདོད། །
སྣ་ཚོགས་འཇིགས་གྱུར་འཇིག་ཚོགས་ཀུན་དང་ཐེག་པ་དང་། ། ངན་སོང་རྣམ་མང་སྡུག་བསྔལ་ཐབས་མིན་སོང་བ་རྣམས། ། སྐྱེ་དང་འཆི་དང་ཉོན་མོངས་ངན་སོང་ཀུན་ལས་སྲུང་། ། སངས་རྒྱས་ཆོས་ཀྱི་ཤིན་ཏུ་རྫོགས་པའི་སྐུ་གང་ཡིན། ། དམ་པའི་ཆོས་ལ་སེམས་ཅན་རབ་འདུལ་མཁྱེན་པ་གང་། ། འགྲོ་བ་ཀུན་ལ་ཐུགས་བརྩེའི་ཕ་རོལ་ཕྱིན་པ་གང་། ། སངས་རྒྱས་ཉིད་དེ་འདིར་ནི་སྐྱབས་ཀྱི་མཆོག་ཏུ་འདོད། ། འཇིག་རྟེན་ཇི་སྲིད་སེམས་ཅན་གྱི། ། གནོད་དང་ཕུན་སུམ་ཚོགས་པ་ཀུན། ། བཟློག་ཅིང་འབྱོར་པར་བྱ་བའི་ཕྱིར། །
སངས་རྒྱས་སྐྱབས་ཆེན་ཉིད་དུ་འདོད། ། གང་ལ་ཉོན་མོངས་ཤེས་བྱའི་སྒྲིབ་པའི་ས་བོན་དུས་རིང་རྟག་ལྡན་པ། ། སྤོང་བ་ཤིན་ཏུ་རྒྱ་ཆེན་རྣམ་པ་ཀུན་གྱི་རབ་ཏུ་བཅོམ་གྱུར་ཅིང་། ། གནས་གྱུར་ཆོས་དཀར་ཡོན་ཏན་མཆོག་རབ་ལྡན་པ་ཐོབ་པ་སངས་རྒྱས་ཉིད། ། དེ་ནི་མི་རྟོག་རབ་དག་ཤིན་ཏུ་ཡུལ་ཆེན་ཡེ་ཤེས་ལམ་གྱིས་འཐོབ། ། དེ་བཞིན་གཤེགས་པ་དེ་ནི་དེར་བཞུགས་ནས། ། རི་དབང་མཐོ་སྟེང་བཞུགས་བཞིན་འགྲོ་ལ་གཟིགས། ། ཞི་བར་མངོན་དགའི་འགྲོ་ལའང་ཐུགས་རྗེ་ན། ། སྲིད་ལ་མངོན་དགའི་སྐྱེ་བོ་གཞན་ཅི་སྨོས། ། གནས་ལ་འཇུག་དང་རབ་འཇུག་མི་འཇུག་དང་། །
ལྡོག་དང་ཀུན་འཇུག་གཉིས་དང་མི་གཉིས་དང་། ། མཉམ་དང་ཁྱད་འཕགས་ཀུན་འགྲོའི་བདག་ཉིད་ནི། ། དེ་བཞིན་གཤེགས་པ་རྣམས་ཀྱི་ཡོངས་གྱུར་འདོད། ། ཇི་ལྟར་ནམ་མཁའ་རྟག་ཏུ་ཀུན་སོང་འདོད། ། དེ་བཞིན་དེ་ཡང་རྟག་ཏུ་ཀུན་སོང་འདོད། ། ཇི་ལྟར་ནམ་མཁའ་གཟུགས་གྱུར་ཀུན་ཏུ་སོང་། ། དེ་བཞིན་དེ་ཡང་སེམས་ཅན་ཚོགས་ཀུན་སོང་། ། ཇི་ལྟར་ཆུ་ཡི་སྣོད་ཆག་ན། ། ཟླ་བའི་གཟུགས་བརྙན་མི་སྣང་བ། ། དེ་བཞིན་སེམས་ཅན་ངན་པ་ལ། །
སངས་རྒྱས་གཟུགས་ཀྱང་མི་སྣང་ངོ་། ། ཇི་ལྟར་མེ་ནི་གཞན་དུ་འབར། ། གཞན་དུ་ཞི་བར་འགྱུར་བ་ལྟར། ། དེ་བཞིན་སངས་རྒྱས་རྣམས་ལ་ཡང་། ། སྣང་དང་མི་སྣང་ཤེས་པར་བྱ། ། ཇི་ལྟར་རྔ་དག་མ་བརྡུངས་པར། ། སྒྲ་ནི་ཀུན་ཏུ་འབྱུང་བ་ལྟར། ། དེ་བཞིན་རྒྱལ་བ་གཟོ་མེད་པར། ། བཤད་པ་དག་ནི་ཀུན་ཏུ་འབྱུང་། ། ཇི་ལྟར་ནོར་བུ་འབད་མེད་པར། །
རང་གི་འོད་ནི་སྟོན་པ་ལྟར། ། སངས་རྒྱས་རྣམས་ཀྱང་གཟོ་མེད་པར། ། དེ་བཞིན་མཛད་པ་ངེས་པ་སྟོན། ། ཇི་ལྟར་མཁའ་ལ་འཇིག་རྟེན་གྱི། ། བྱ་བ་རྒྱུན་མི་འཆད་པར་སྣང་། ། དེ་བཞིན་ཟག་མེད་དབྱིངས་ན་ཡང་། ། རྒྱལ་བའི་མཛད་པ་རྒྱུན་མི་འཆད། ། ཇི་ལྟར་མཁའ་ལ་རྟག་ཏུ་ནི། ། བྱ་བ་ཉམས་ཤིང་འབྱུང་བ་ལྟར། ། དེ་བཞིན་ཟག་མེད་དབྱིངས་ན་ཡང་། །
སངས་རྒྱས་འཕྲིན་ལས་སྐྱེ་ཞིང་འབྲི། ། སྔ་མ་ཕྱི་མར་ཁྱད་མེད་ཀྱང་། ། སྒྲིབ་པ་ཀུན་གྱི་དྲི་མེད་པ། ། དེ་བཞིན་ཉིད་ནི་སངས་རྒྱས་འདོད། ། དག་པ་མ་ཡིན་མ་དག་མིན། ། སྟོང་པ་ཉིད་ནི་རྣམ་དག་ན། ། བདག་མེད་མཆོག་གི་བདག་ཐོབ་པས། ། སངས་རྒྱས་དག་པའི་བདག་ཐོབ་ཕྱིར། ། བདག་ཉིད་ཆེན་པོའི་བདག་ཏུ་འགྱུར། ། དེ་ཕྱིར་སངས་རྒྱས་ཡོད་མིན་ཞིང་། །
མེད་པར་ཡང་ནི་མི་བརྗོད་དོ། ། དེ་ལྟར་སངས་རྒྱས་དེ་སྐད་འདྲི། ། ལུང་མ་བསྟན་པའི་ཚུལ་དུ་འདོད། ། ཇི་ལྟར་ལྕགས་ལ་ཚ་བ་དང་། ། མིག་ལ་རབ་རིབ་ཞི་བ་ལྟར། ། སངས་རྒྱས་སེམས་དང་ཡེ་ཤེས་ལ། ། ཡོད་དང་མེད་པར་མི་བརྗོད་དོ། ། ཟག་མེད་དབྱིངས་ན་སངས་རྒྱས་རྣམས། ། མཁའ་ལྟར་ལུས་ནི་མེད་ཕྱིར་དང་། ། སྔོན་གྱི་ལུས་རྗེས་འབྲང་བའི་ཕྱིར། །
གཅིག་མིན་མང་པོ་ཉིད་མ་ཡིན། ། སྟོབས་སོགས་སངས་རྒྱས་ཆོས་རྣམས་ལ། ། བྱང་ཆུབ་རིན་ཆེན་འབྱུང་གནས་འདྲ། ། འགྲོ་བའི་དགེ་བའི་ལོ་ཏོག་ལ། ། སྤྲིན་ཆེན་དང་ཡང་འདྲ་བར་འདོད། ། བསོད་ནམས་ཡེ་ཤེས་རབ་རྫོགས་ཕྱིར། ། ཟླ་བ་ཉ་བ་ལྟ་བུར་འདོད། ། ཡེ་ཤེས་སྣང་བ་བྱེད་པའི་ཕྱིར། ། ཉི་མ་ཆེན་པོ་འདྲ་བར་འདོད། ། ཇི་ལྟར་ཉི་མའི་དཀྱིལ་འཁོར་གྱི། །
འོད་ཟེར་དཔག་ཏུ་མེད་འདྲེས་ཤིང་། ། རྟག་ཏུ་བྱ་བ་གཅིག་ལ་འཇུག ། འཇིག་རྟེན་ལ་ཡང་སྣང་བ་བྱེད། ། དེ་བཞིན་ཟག་མེད་དབྱིངས་ན་ཡང་། ། སངས་རྒྱས་དཔག་ཏུ་མེད་འདྲེས་ཤིང་། ། མཛད་པ་གཅིག་ནི་མཛད་པ་ལ། ། ཡེ་ཤེས་སྣང་བར་མཛད་པར་འདོད། ། དཔེར་ན་ཉི་མའི་འོད་ཟེར་གཅིག ། བྱུང་ན་འོད་ཟེར་ཀུན་འབྱུང་བ། ། དེ་བཞིན་སངས་རྒྱས་རྣམས་ཀྱི་ཡང་། །
ཡེ་ཤེས་འབྱུང་བར་ཤེས་པར་བྱ། ། ཇི་ལྟར་ཉི་མའི་འོད་ཟེར་དག ། འཇུག་ལ་བདག་གིར་བྱ་བ་མེད། ། དེ་བཞིན་སངས་རྒྱས་ཡེ་ཤེས་ཀྱང་། ། འཇུག་ལ་བདག་གིར་མཛད་མི་མངའ། ། ཉི་མའི་འོད་ཟེར་གཅིག་བཏང་བས། ། འགྲོ་བ་སྣང་བ་བྱེད་པ་ལྟར། ། དེ་བཞིན་ཤེས་བྱ་ཐམས་ཅད་ལ། ། སངས་རྒྱས་ཡེ་ཤེས་ཅིག་ཅར་སྣང་། ། ཇི་ལྟར་ཉི་མའི་འོད་ཟེར་རྣམས། །
སྤྲིན་ལ་སོགས་པས་བསྒྲིབས་པར་འདོད། ། དེ་བཞིན་སངས་རྒྱས་ཡེ་ཤེས་རྣམས། ། སེམས་ཅན་གྱི་ནི་ཉེས་པས་བསྒྲིབས། ། ཇི་ལྟར་མདུད་པའི་དབང་གིས་ན། ། གོས་ལ་ཚོན་བཀྲ་མི་བཀྲ་བ། ། དེ་བཞིན་འཕེན་པའི་དབང་གིས་ན། ། གྲོལ་བའི་ཡེ་ཤེས་བཀྲ་མི་བཀྲ། ། དྲི་མེད་དབྱིངས་ལ་སངས་རྒྱས་ཀྱ། ི ། མཚན་ཉིད་དང་ནི་གནས་པ་དང་། །
འཕྲིན་ལས་ཟབ་པ་འདི་བཤད་པ། ། མཁའ་ལ་ཚོན་གྱིས་རི་མོ་འདྲི། ། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པ། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཉན་ཐོས་རྣམས་ཀྱི་འབྱོར་པས་ནི། ། འཇིག་རྟེན་པ་ཡི་ཟིལ་གྱིས་གནོན། ། རང་སངས་རྒྱས་ཀྱི་ས་པ་ཡིས། ། ཉན་ཐོས་ཀྱི་ཡང་ཟིལ་གྱིས་གནོན། །
དེ་ཡིས་བྱང་ཆུབ་སེམས་དཔའ་ཡི། ། འབྱོར་བའི་ཆར་ཡང་མི་ཕོད་དོ། ། དེ་ཡིས་དེ་བཞིན་གཤེགས་པ་ཡི། ། འབྱོར་པའི་ཆར་ཡང་མི་ཕོད་དོ། ། སངས་རྒྱས་རྣམས་ཀྱི་འབྱོར་པ་ནི། ། གང་གི་གང་དུ་ཇི་ལྟར་དང་། ། ཇི་ཙམ་དུས་གང་འཇུག་པ་ནི། ། བསམ་ཡས་དཔག་ཏུ་མེད་པར་འདོད། ། དབང་པོ་ལྔ་རྣམས་གཞན་གྱུར་ན། ། དོན་ཀུན་འཇུག་དང་ཐམས་ཅད་ཀྱི། །
ཡོན་ཏན་བརྒྱ་ཕྲག་བཅུ་གཉིས་འབྱུང་། ། འབྱོར་པ་དམ་པ་འཐོབ་པར་འགྱུར། ། ཡིད་ནི་གཞན་དུ་གྱུར་པ་ན། ། འབྱོར་དང་མཐུན་སྤྱོད་མི་རྟོག་པའི། ། ཡེ་ཤེས་ཤིན་ཏུ་དྲི་མེད་ལ། ། འབྱོར་པ་དམ་པ་འཐོབ་པར་འགྱུར། ། དོན་བཅས་འཛིན་པ་གཞན་གྱུར་ན། ། ཇི་ལྟར་འདོད་བཞིན་ལོངས་སྤྱོད་དག ། བསྟན་ཕྱིར་ཞིང་ནི་དག་པ་ལ། ། འབྱོར་པ་དམ་པ་འཐོབ་པར་འགྱུར། །
རྣམ་རྟོག་གཞན་དུ་གྱུར་ན་ནི། ། དུས་རྣམས་རྟག་ཏུ་ཡེ་ཤེས་དང་། ། ལས་རྣམས་ཀུན་ལ་ཐོགས་མེད་ལ། ། འབྱོར་པ་དམ་པ་འཐོབ་པར་འགྱུར། ། རྟེན་ནི་གཞན་དུ་གྱུར་པ་ན། ། སངས་རྒྱས་དྲི་མེད་གནས་ལ་ནི། ། མི་གནས་མྱ་ངན་འདས་པ་ཡི། ། འབྱོར་པ་དམ་པ་འཐོབ་པར་འགྱུར། ། འཁྲིག་པ་གཞན་དུ་གྱུར་ན་ནི། ། སངས་རྒྱས་བདེ་བར་གནས་པ་དང་། །
མོ་མཐོང་ཉོན་མོངས་མེད་པ་ལ། ། འབྱོར་པ་དམ་པ་འཐོབ་པར་འགྱུར། ། ནམ་མཁའི་འདུ་ཤེས་གཞན་གྱུར་ན། ། བསམ་པའི་དོན་ནི་འབྱོར་པ་དང་། ། འགྲོ་གཟུགས་རྣམ་པར་འབྱེད་པ་ལ། ། འབྱོར་པ་དམ་པ་འཐོབ་པར་འགྱུར། ། དེ་ལྟར་སངས་རྒྱས་དྲི་མེད་པའི། ། གནས་ན་གཞན་གྱུར་དཔག་མེད་ལ། ། བསམ་ཡས་བྱ་བ་སྒྲུབ་པ་ཡི། ། འབྱོར་པ་དཔག་ཏུ་མེད་པར་འདོད། །
འདི་ན་འཇིག་རྟེན་ཕྱོགས་ཕྱོགས་རྒྱལ་བའི་ལེགས་བཤད་པའི། ། དགེ་བ་འཕེལ་བའི་འཇིག་རྟེན་རྣམ་དག་མཆོག་ཏུ་འགྲོ ། དགེ་བ་མ་བསགས་དགེ་བ་འཕེལ་བའི་མཆོག་ཏུ་འགྲོ ། དེ་ལྟར་མ་སྨིན་སྨིན་པ་རྟག་འགྲོའང་མ་ལུས་མིན། ། དེ་ལྟར་འཇིག་རྟེན་ཕྱོགས་ཕྱོགས་བརྟེན་རྣམས་རྟག་པར་དུས་ཀུན་ཏུ། ། བྱང་ཆུབ་ཆེན་པོ་འཐོབ་དཀའ་ཡོན་ཏན་མཆོག་ལྡན་རྨད་བྱུང་ཅན། ། རྟག་བརྟན་སྐྱབས་མེད་རྣམས་ཀྱི་སྐྱབས་གང་ཡིན་པ་ཐོབ་པ་དེ། ། ཡ་མཚན་ཆེ་ལ་ཚུལ་བཟང་སྤྱད་ཕྱིར་ཡ་མཚན་ཆེ་བའང་མེད། ། དེ་ནི་ཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང་། ། ལ་ལར་སྐྱེ་བ་མི་སྣང་ལ་ལར་སྐྱེ་བའི་སྤྱོད་པ་སྣ་ཚོགས་དང་། །
ལ་ལར་བྱང་ཆུབ་ཐམས་ཅད་ལ་ལར་དེ་ནི་མྱ་ངན་འདས་སྟོན་ཀྱང་། ། དེ་ནི་གནས་དེ་ལས་ཀྱང་རྣམ་པར་གཡོ་མི་མངའ་ལ་ཐམས་ཅད་མཛད། ། སངས་རྒྱས་རྣམས་ནི་འདི་སྙམ་ལུས་ཅན་འདི་ནི་བདག་གིས་སྨིན་བྱས་ཤེའམ། ། འདི་ནི་རབ་ཏུ་སྨིན་བྱ་གཞན་ཡང་ད་ལྟར་སྨིན་པར་བྱེད་སྙམ་དུ། ། འདུ་མཛད་མི་མངའ་བར་ཡང་ཕྱོགས་ཕྱོགས་ཀུན་ཏུ་རྟག་པར་སྒོ་གསུམ་ནས། ། དགེ་བའི་ཆོས་རྣམས་ཀྱིས་ནི་སྐྱེ་བོ་རབ་ཏུ་སྨིན་པར་འགྱུར་བ་ཉིད། ། ཇི་ལྟར་ཉི་མ་འབད་མེད་ཕྱོགས་ཕྱོགས་ཀུན་ཏུ་འོད་ཟེར་དག ། རབ་འབྱམས་གསལ་བ་མང་པོས་ལོ་ཏོག་རྣམ་སྨིན་བྱེད་པ་ལྟར། ། དེ་བཞིན་ཆོས་ལྡན་ཉི་མའང་རབ་ཞི་བྱེད་པ་ཆོས་ཀྱི་འོད། ། རབ་འབྱམས་དག་གིས་ཕྱོགས་ཕྱོགས་ཀུན་ཏུ་སེམས་ཅན་རྣམ་སྨིན་མཛད། །
ཇི་ལྟར་མར་མེ་གཅིག་ལས་མར་མེའི་ཚོགས་རབ་མང་། ། དཔག་མེད་གྲངས་མེད་འབྱུང་ཡང་དེ་ལ་ཟད་པ་མེད། ། དེ་བཞིན་སྨིན་པ་གཅིག་ལས་སྨིན་པའི་ཚོགས་རབ་མང་། ། གྲངས་མེད་དཔག་མེད་འབྱུང་ཡང་དེ་ལ་ཟད་པ་མེད། ། ཇི་ལྟར་རྒྱ་མཚོ་ཆེན་པོ་འདི་ནི་ཆུ་ཡིས་ངོམས་པར་མི་འགྱུར་ཞིང་། ། ཆུ་ཆེན་མང་པོ་རབ་ཏུ་འབབ་པས་འཕེལ་བར་ཡང་ནི་མི་འགྱུར་བ། ། དེ་བཞིན་སངས་རྒྱས་ཁམས་ཀྱང་དག་པ་འཇུག་པ་རྟག་རྒྱུན་མི་འཆད་པས། ། ངོམས་པ་མི་མངའ་འཕེལ་བར་མི་འགྱུར་དེ་འདིར་རྨད་དུ་བྱུང་བའི་མཆོག ། ཆོས་རྣམས་ཀུན་གྱི་དེ་བཞིན་ཉིད། ། སྒྲིབ་གཉིས་དག་པའི་མཚན་ཉིད་དེ། །
དངོས་དང་ངེས་དམིགས་ཤེས་པ་ལ། ། དབང་ཟད་མི་ཤེས་མཚན་ཉིད་དོ། ། དེ་བཞིན་ཉིད་ཤེས་ཐམས་ཅད་ནས། ། བསྒོམས་པ་ལས་ནི་ཡང་དག་འབྱུང་། ། སེམས་ཅན་ཀུན་ལ་རྣམ་ཀུན་ཏུ། ། གཉིས་སྐྱེད་མི་ཟད་འབྲས་བུ་ཅན། ། སྐུ་དང་གསུང་དང་ཐུགས་སྤྲུལ་པའི། ། སྦྱོར་བའི་ཐབས་ཀྱི་ལས་ཅན་ཏེ། ། ཏིང་ངེ་འཛིན་དང་གཟུངས་སྒོ་དང་། ། དཔག་ཏུ་མེད་པ་གཉིས་དང་ལྡན། །
རང་བཞིན་ཆོས་རྫོགས་ལོངས་སྤྱོད་དང་། ། སྤྲུལ་པ་དག་གིས་ཐ་དད་དུ། ། འཇུག་པ་འདི་ནི་སངས་རྒྱས་ཀྱི། ། ཆོས་དབྱིངས་རྣམ་པར་དག་པར་བཤད། ། སངས་རྒྱས་རྣམས་ཀྱི་སྐུ་དབྱེ་བ། ། རང་བཞིན་ལོངས་སྤྱོད་རྫོགས་པ་དང་། ། གཞན་ནི་སྤྲུལ་པའི་སྐུ་ཡིན་ཏེ། ། དང་པོ་གཉིས་པོའི་རྟེན་ཡིན་ནོ། ། ལོངས་སྤྱོད་རྫོགས་པ་ཁམས་ཀུན་ཏུ། ། འཁོར་ཡོངས་སྡུད་དང་ཞིང་དང་མཚན། །
སྐུ་དང་ཆོས་རྫོགས་ལོངས་སྤྱོད་དང་། ། མཛད་པ་དག་གིས་ཐ་དད་དོ། ། རང་བཞིན་སྐུ་ནི་མཉམ་པ་དང་། ། ཕྲ་ཞིང་དེ་དང་འབྲེལ་པ་དང་། ། དགྱེས་དགུར་ལོངས་སྤྱོད་བསྟན་པ་ལ། ། ལོངས་སྤྱོད་རྫོགས་འབྱོར་རྒྱུར་འདོད་དོ། ། སངས་རྒྱས་སྤྲུལ་པ་དཔག་མེད་པ། ། སྤྲུལ་པའི་སྐུར་ནི་འདོད་པ་སྟེ། ། དོན་གཉིས་ཕུན་སུམ་ཚོགས་པ་ནི། ། རྣམ་པ་ཐམས་ཅད་གཉིས་ལ་གནས། །
བཟོ་དང་སྐྱེ་དང་བྱང་ཆུབ་ཆེ། ། མྱ་ངན་འདས་པ་རྟག་སྟོན་པས། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་ནོ། ། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱ་སྟེ། ། སྐུ་གསུམ་དག་གིས་རང་བཞིན་གྱི། ། དོན་འདི་རྟེན་དང་བཅས་པར་བསྟན། ། དེ་དག་རྟེན་དང་དགོངས་པ་དང་། ། འཕྲིན་ལས་ཀྱིས་ནི་མཉམ་པ་ཉིད། །
རང་བཞིན་དང་ནི་རྒྱུན་མི་འཆད། ། རྒྱུན་གྱིས་དེ་དག་རྟག་པ་ཉིད། ། མེ་ལོང་ཡེ་ཤེས་མི་གཡོ་བ། ། ཡེ་ཤེས་གསུམ་ནི་དེ་ལ་བརྟེན། ། མཉམ་པ་ཉིད་དང་སོ་སོར་རྟོག ། བྱ་བ་སྒྲུབ་པ་ཁོ་ན་འོ། ། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་ལ། ། རྟག་ཏུ་དེ་ལ་མངོན་ཕྱོགས་མིན། །
ཡེ་ཤེས་ཀུན་གྱི་རྒྱུ་མཚན་ཕྱིར། ། ཡེ་ཤེས་འབྱུང་གནས་ཆེན་པོ་འདྲ། ། ལོངས་སྤྱོད་རྫོགས་པའི་སངས་རྒྱས་ཉིད། ། ཡེ་ཤེས་གཟུགས་བརྙན་འབྱུང་བའི་ཕྱིར། ། མཉམ་ཉིད་ཡེ་ཤེས་སེམས་ཅན་ལ། ། བསྒོམ་པ་དག་པ་ལ་འདོད་དོ། ། མི་གནས་ཞི་བར་ཞུགས་པ་ནི། ། མཉམ་ཉིད་ཡེ་ཤེས་ཡིན་པར་འདོད། ། དུས་རྣམས་ཀུན་ཏུ་བྱམས་པ་དང་། ། ཐུགས་རྗེ་ཆེན་པོ་དག་དང་ལྡན། །
སེམས་ཅན་རྣམས་ལ་མོས་པ་བཞིན། ། སངས་རྒྱས་སྐུ་ནི་ངེས་པར་སྟོན། ། སོ་སོར་རྟོག་པའི་ཡེ་ཤེས་ནི། ། ཤེས་བྱ་ཀུན་ལ་རྟག་མི་ཐོགས། ། ཏིང་ངེ་འཛིན་དང་གཟུང་རྣམས་ཀྱི། ། གཏེར་དང་འདྲ་བ་ཁོ་ན་ཡིན། ། འཁོར་གྱི་དཀྱིལ་འཁོར་རྣམས་སུ་ནི། ། འབྱོར་པ་ཐམས་ཅད་སྟོན་མཛད་པ། ། ཐེ་ཚོམ་ཐམས་ཅད་གཅོད་པ་ཡི། ། ཆོས་ཆེན་ཆར་ནི་རབ་ཏུ་འབེབས། །
བྱ་བ་སྒྲུབ་པའི་ཡེ་ཤེས་ནི། ། ཁམས་རྣམས་ཀུན་ཏུ་སྣ་ཚོགས་ཤིང་། ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་ཀུན་གྱི་དོན་སྒྲུབ་པའོ། ། སངས་རྒྱས་སྤྲུལ་པ་དེ་རྟག་ཏུ། ། མཛད་པ་གྲུབ་པའི་བྱེ་བྲག་དང་། ། གྲངས་དང་ཞིང་གིས་རྣམ་ཀུན་ཏུ། བསམ་མི་ཁྱབ་པར་ཤེས་པར་བྱ། ། འཛིན་པའི་ཕྱིར་དང་སེམས་མཉམ་ཕྱིར། ། ཡང་དག་ཆོས་རབ་སྟོན་ཕྱིར་དང་། །
བྱ་བ་སྒྲུབ་པ་ཉིད་ཀྱི་ཕྱིར། ། ཡེ་ཤེས་བཞི་པོ་ཡང་དག་འབྱུང་། ། རིགས་ཐ་དད་ཕྱིར་དོན་ཡོད་ཕྱིར། ། རྫོགས་ཕྱིར་ཐོག་མ་མེད་པའི་ཕྱིར། ། སངས་རྒྱས་གཅིག་མིན་དྲི་མེད་གནས། ། ཐ་དད་མེད་ཕྱིར་མང་པོའང་མིན། ། མེད་པ་གང་ཡིན་དེ་ཉིད་ནི། ། ཡོད་པ་ཡི་ནི་དམ་པར་འདོད། ། རྣམ་པ་ཀུན་ཏུ་མི་དམིགས་པ། ། དམིགས་པ་ཡི་ནི་མཆོག་ཏུ་འདོད། །
བསྒོམ་པ་རྣམ་པར་མི་ལྟ་བའི། ། བསྒོམ་པ་དམ་པར་འདོད་པ་སྟེ། ། ཐོབ་པར་ལྟ་བ་མེད་རྣམས་ཀྱི། ། ཐོབ་པ་ཡང་ནི་དམ་པར་འདོད། ། བླ་མ་རིང་དང་མཚན་མ་དང་། ། བདག་གི་བརྩོན་འགྲུས་ལྷག་ལྟ་བའི། ། བྱང་ཆུབ་སེམས་དཔའ་ང་རྒྱལ་ཅན། ། བྱང་ཆུབ་ལས་ནི་རིང་ཞེས་བྱ། ། ཇི་སྐད་བཤད་པ་དེ་དག་ཀུན། ། རྟོག་པ་ཙམ་དུ་ལྟ་བ་ཡི། །
བྱང་ཆུབ་སེམས་དཔའ་རྟོག་མེད་རྣམས། ། བྱང་ཆུབ་ཐོབ་ཅེས་ངེས་པར་བརྗོད། ། ཀླུང་དག་ས་ཡི་འོག་ཏུ་མ་སོང་བ། ། གནས་རྣམས་ཐ་དད་ཆུ་ཡང་ཐ་དད་ལ། ། ཆུ་ཡང་ཆུང་ཞིང་བྱ་བ་ཐ་དད་བྱེད། ། ཆུ་གནས་སྲོག་ཆགས་ཕྲ་མོའི་ཉེར་སྤྱད་འགྱུར། ། རྒྱ་མཚོར་སོང་བར་གྱུར་ན་ཐམས་ཅད་ཀྱང་། ། གནས་རྣམས་གཅིག་ཅིང་ཆུ་ཡང་ཆེ་ལ་གཅིག ། བྱ་བ་གཅིག་ཅིང་ཆུ་ལ་གནས་པ་ཡི། ། སྲོག་ཆགས་མང་པོའི་རྟག་ཏུ་ཉེར་སྤྱད་ཆེ། །
སངས་རྒྱས་ཉིད་དུ་མ་ཞུགས་བརྟན་པ་རྣམས། ། རྟེན་ཀྱང་ཐ་དད་བློ་གྲོས་ཐ་དད་ཅིང་། ། རྟོགས་ཆུང་རང་གི་བྱ་བ་ཐ་དད་ལ། ། སེམས་ཅན་ཉུང་དོན་རྟག་ཏུ་ཉེར་སྤྱད་འགྱུར། ། སངས་རྒྱས་ཉིད་དུ་ཞུགས་ན་དེ་དག་ཀུན། ། རྟེན་ཀྱང་གཅིག་ཅིང་རྟོགས་པ་ཆེ་ལ་གཅིག ། མཛད་པ་གཅིག་ཏུ་འདྲེས་ཤིང་རྟག་པར་ཡང་། ། སེམས་ཅན་ཚོགས་ཆེའི་ཉེ་བར་སྤྱད་པ་ཆེ། ། དེ་ལྟར་སངས་རྒྱས་ཉིད་ནི་དཀར་པོའི་ཆོས། ། དཔེ་མེད་ལྡན་ཕྱིར་ཕན་བདེའི་རྒྱུ་ཡི་ཕྱིར། །
བདེ་དགེ་དམ་པ་མི་ཟད་འབྱུང་གནས་ཕྱིར། ། བློ་ལྡན་བྱང་ཆུབ་སེམས་དགེ་བླང་བའི་རིགས། ། ཐེག་པ་ཆེན་པོ་མདོ་སྡེའི་རྒྱན་ལས། བྱང་ཆུབ་ཀྱི་ལེའུ་སྟེ་བཅུ་པའོ།། ༈ །།སྡོམ་ནི། དང་པོ་སྒྲུབ་སྐྱབས་རིགས་དང་ནི། ། དེ་བཞིན་དུ་ནི་སེམས་བསྐྱེད་དང་། ། རང་གཞན་དོན་དང་དེ་ཉིད་དོན། ། མཐུ་དང་ཡོངས་སྨིན་བྱང་ཆུབ་བོ། ། སྐྱེས་དང་མ་སྐྱེས་འཛིན་དང་གཟུང་འགྱུར་དང་། །
གྲོགས་བླངས་བདག་ཉིད་དང་ནི་ནོར་བ་དང་། ། མ་ནོར་མངོན་སུམ་མངོན་སུམ་མ་ཡིན་གཞན། ། སྒྲས་བྱུང་ཚོལ་བ་དང་ནི་ལྟ་བ་པོ། ། འཕྲོགས་དང་འདྲེས་དང་མི་མཐུན་ཕྱོགས་མ་འདྲེས། ། དམན་དང་རྒྱ་ཆེ་བསྒྲིབས་དང་མ་བསྒྲིབས་དང་། ། བརྩོན་དང་མི་བརྩོན་བསགས་དང་མ་བསགས་དང་། ། བརྟན་ཞུགས་རིང་དུ་སོང་བའི་མོས་པ་འོ། ། ཡིད་ལ་མི་བྱེད་མང་བ་དང་། ། ལེ་ལོ་རྣལ་འབྱོར་འཁྲུགས་པ་དང་། ། གྲོགས་ངན་དགེ་བ་ཞན་པ་དང་། །
ཚུལ་བཞིན་མ་ཡིན་ཡིད་ལ་བྱེད། ། བག་མེད་པ་དང་ཐོས་པ་ཉུང་། ། ཐོས་དང་བསམ་པ་ཉུང་དུས་ཆོག ། ཞི་བ་ཙམ་གྱིས་ང་རྒྱལ་དང་། ། དེ་བཞིན་མ་འདྲིས་ཡིན་པར་འདོད། ། མི་སྐྱོ་བ་དང་དེ་བཞིན་སྐྱོ། ། བསྒྲིབས་པ་དང་ནི་མི་བརྩོན་པ། ། ཚོགས་མ་བསགས་པ་མོས་པ་ཡིས། ། བར་དུ་གཅོད་པར་ཤེས་པར་བྱ། ། བསོད་ནམས་ཆེ་དང་འགྱོད་པ་མེད། །
ཡིད་བདེ་བ་དང་བདེ་བ་ཆེ། ། ཆུད་མི་ཟ་དང་བརྟན་པ་དང་། ། དེ་བཞིན་ཁྱད་པར་འགྲོ་བ་དང་། ། ཆོས་ནི་མངོན་པར་རྟོགས་པ་དང་། ། བདག་དང་གཞན་དོན་ཐོབ་པའི་མཆོག ། མངོན་ཤེས་མྱུར་བ་དེ་དག་ནི། ། མོས་པ་ཡི་ནི་ཕན་ཡོན་ཡིན། ། འདོད་པ་ཅན་གྱི་དེ་ཁྱི་འདྲ། ། ཏིང་ངེ་འཛིན་པའི་རུས་སྦལ་བཞིན། ། རང་དོན་བྱེད་པའི་དེ་བྲན་འདྲ། །
གཞན་དོན་བྱེད་པའི་རྒྱལ་པོ་བཞིན། ། ཇི་ལྟར་ཁྱི་ནི་རྟག་ཏུ་ལྟོགས་ཤིང་སྡུག་བསྔལ་གྱིས་ཉེན་ཆོག་མི་ཤེས། ། ཇི་ལྟར་རུས་སྦལ་དེ་ནི་ཆུ་ཡི་ནང་ན་ཀུན་ནས་བསྐུམས་ཤིང་འདུག ། ཇི་ལྟར་བྲན་ནི་རྟག་ཏུ་འཇིགས་ཤིང་སྐྲག་པའི་ལུས་ཀྱིས་རྣམ་པར་རྒྱུ། ། ཇི་ལྟར་རྒྱལ་པོ་ཡང་ནི་བཀའ་ཡིས་ཡུལ་ལ་དབང་བསྒྱུར་གནས་པ་ལྟར། ། དེ་བཞིན་གཡེམ་དང་གནས་དང་རང་གཞན་ཕན་བྱ་དོན་བྱེད་པའི། ། མོས་པ་སྣ་ཚོགས་དག་གི་རྟག་ཏུ་ཁྱད་པར་ཤེས་པར་བྱ། ། ཐེག་པ་ཆེན་པོ་དེ་ལ་དེ་མཆོག་ཚུལ་བཞིན་རིག་ནས་ནི། ། འདི་ན་བརྟན་པས་དེ་ལ་དེ་ཉིད་རྟག་པར་རབ་ཏུ་ཚོལ། ། གང་ཕྱིར་སེམས་ཅན་མིར་གྱུར་པས། །
ཚད་མེད་སྐད་ཅིག་རེ་རེ་ལ། ། རྫོགས་པའི་བྱང་ཆུབ་ཐོབ་དེའི་ཕྱིར། ། ཞུམ་པ་དང་དུ་བླང་མི་བྱ། ། གཞན་དག་ལ་ནི་ཟས་སྦྱིན་པའི། ། བསོད་ནམས་འཕེལ་བ་ཇི་ལྟ་བར། ། བདག་ཉིད་ཟ་བའི་མ་ཡིན་པ། ། དེ་བཞིན་གཞན་དོན་རྟེན་གྱི་ཆོས། ། བསྟན་ལས་མདོ་ལས་གསུངས་པ་ཡི། ། བསོད་ནམས་ཆེར་འབྱུང་ཐོབ་པ་ལྟར། ། རང་གི་དོན་གྱི་རྟེན་གྱི་ཆོས། །
བསྟན་ལས་ཐོབ་པ་མ་ཡིན་ནོ། ། དེ་ལྟར་འཕགས་པ་ཆེན་པོའི་ཆོས་ནི་ཡངས་གྱུར་པ། ། བློ་དང་ལྡན་པས་རྟག་ཏུ་མོས་པ་ཆེར་བསྐྱེད་ན། ། བསོད་ནམས་རྒྱ་ཆེན་རྒྱུན་མི་འཆད་དང་དེ་འཕེལ་དང་། ། ཡོན་ཏན་དཔག་ཏུ་མེད་པས་བདག་ཉིད་ཆེན་པོར་འགྱུར། ། ཐེག་པ་ཆེན་པོ་མདོ་སྡེའི་རྒྱན་ལས། མོས་པའི་ལེའུ་སྟེ་བཅུ་གཅིག་པའོ།། ༈ །།སྡེ་སྣོད་དག་ནི་གསུམ་མམ་གཉིས་ཀྱང་རུང་། ། བསྡུས་པའི་ཕྱིར་ཏེ་རྒྱུ་ནི་དགུར་འདོད་དོ། ། དེས་ནི་བག་ཆགས་རྟོགས་དང་ཞི་བ་དང་། །
རབ་ཏུ་རྟོགས་པས་རྣམ་པར་གྲོལ་བར་བྱེད། ། མདོ་དང་ཆོས་མངོན་འདུལ་བ་དག ། མདོར་ན་དོན་ནི་རྣམ་བཞིར་འདོད། ། བློ་དང་ལྡན་པས་དེ་ཤེས་ནས། ། རྣམ་པ་ཐམས་ཅད་མཁྱེན་པ་འཐོབ། ། གནས་རྣམས་དང་ནི་མཚན་ཉིད་དང་། ། ཆོས་དོན་སྨོས་ཕྱིར་མདོ་ཡིན་ནོ། ། མངོན་དུའི་ཕྱིར་དང་ཡང་ཡང་དང་། ། ཟིལ་གནོན་རྟོགས་ཕྱིར་མངོན་པའི་ཆོས། ། ལྟུང་དང་འབྱུང་དང་ལྡང་བ་དང་། །
ངེས་པར་འབྱུང་དང་གང་ཟག་དང་། ། བཅས་པ་དང་ནི་རབ་དབྱེ་དང་། ། རྣམ་པར་ངེས་ཕྱིར་འདུལ་བ་ཉིད། ། དམིགས་པ་ཆོས་དང་ནང་དང་ནི། ། ཕྱི་དང་གཉིས་ནི་ཡིན་པར་འདོད། ། དོན་གཉིས་ཀྱིས་ནི་གཉིས་པོ་རྙེད། ། གཉིས་པོ་དག་ནི་མི་དམིགས་པས། ། ཡིད་ཀྱི་བརྗོད་པས་བཤད་བཞིན་དོན། ། རབ་དང་དོན་དུ་སྣང་བ་ནི། ། བརྗོད་ལས་ཡིན་པར་རབ་འཛིན་ཕྱིར། །
སེམས་ནི་མིང་ལ་གནས་པའི་ཕྱིར། ། ཐོས་ལ་སོགས་པའི་ཤེས་གསུམ་གྱིས། ། ཆོས་ཀྱི་དམིགས་པ་རྙེད་པར་འགྱུར། ། དམིགས་པ་རྣམ་པ་གསུམ་རྙེད་པ། ། སྔར་བཤད་དེ་ལ་ཡང་དག་རྟེན། ། རིགས་གསུམ་པ་དང་བྱ་བ་བྱེད། ། གནོད་བཅས་གནོད་མེད་རྟེན་ཅན་ཏེ། ། མོས་པ་འཇོག་པར་བྱེད་དང་གཞན། ། འདུན་པ་དྲག་པོར་བྱེད་པ་དང་། ། དམན་ནད་རྫོགས་རྟེན་རྣམ་པ་གཉིས། །
རྗོད་དང་བཅས་དང་རྗོད་མེད་ཉིད། ། ཤེས་པ་དང་ནི་མཚུངས་ལྡན་པ། ། རྣལ་འབྱོར་རྒྱུ་དང་བདག་བཅས་དང་། ། དེ་ནི་འདྲེས་ལ་དམིགས་པ་དང་། ། མ་འདྲེས་པ་ལ་དམིགས་པ་སྟེ། ། རྣམ་པ་ལྔ་དང་རྣམ་བདུན་ཉིད། ། འདི་ཡི་ཡོངས་སུ་ཤེས་པ་ལྔ། ། རྣམ་པ་སྒོམ་དང་ལྡན་པ་ནི། ། བཞི་དང་སུམ་ཅུ་རྩ་བདུན་ནོ། ། དེ་ནི་ལམ་གཉིས་རང་བཞིན་ཏེ། །
ཕན་ཡོན་གཉིས་དང་ནོད་པ་དང་། ། སྦྱོར་བ་པ་དང་དབང་སྒྱུར་དང་། ། ཆུང་དང་རྒྱ་ཆེའི་བདག་ཉིད་དེ། ། རྣལ་འབྱོར་རྣམས་ཀྱི་ཡིད་བྱེད་འདི། ། ཐམས་ཅད་བདག་ཉིད་ཡིན་པར་འདོད། ། རྟག་ཏུ་གཉིས་བྲལ་འཁྲུལ་པའི་རྟེན་གང་ཡིན་དང་གང་ཞིག་རྣམ་ཀུན་ཏུ། ། བརྗོད་པར་ནུས་མ་ཡིན་ཞིང་སྤྲོས་པ་མེད་པའི་བདག་ཉིད་དེ་ཁོ་ན། ། ཤེས་བྱ་སྤང་བྱ་རང་བཞིན་དྲི་མེད་འདོད་གང་རྣམ་པར་སྦྱང་བྱ་སྟེ། ། དེ་ནི་ནམ་མཁའ་གསེར་དང་ཆུ་ལྟར་ཉོན་མོངས་པ་ལས་རྣམ་དག་འདོད། ། འགྲོ་བ་དག་ན་དེ་ལས་གཞན་ཡང་ཅུང་ཟད་ཡོད་མིན་ལ། །
འགྲོ་བ་མ་ལུས་པ་ཡང་དེ་ལ་ཀུན་ཏུ་རྨོངས་པའི་བློ། ། ཡོད་པ་ཀུན་ནས་སྤངས་ཏེ་མེད་ལ་མངོན་ཞེན་གང་ཡིན་པ། ། འཇིག་རྟེན་རྨོངས་པའི་རྣམ་པ་ཚབས་ཆེན་འདི་ཀོ་ཇི་ལྟ་བུ། ། ཇི་ལྟར་སྒྱུ་མ་དེ་བཞིན་དུ། ། ཡང་དག་མ་ཡིན་ཀུན་རྟོག་བརྗོད། ། སྒྱུ་མའི་རྣམ་པ་ཇི་ལྟ་བར། ། དེ་བཞིན་གཉིས་སུ་འཁྲུལ་པར་བརྗོད། ། ཇི་ལྟར་དེ་ལ་དེ་མེད་པ། ། དེ་བཞིན་དུ་ནི་དོན་དམ་འདོད། ། ཇི་ལྟར་དེ་ནི་དམིགས་གྱུར་པ། །
དེ་བཞིན་དུ་ནི་ཀུན་རྫོབ་འདོད། ། དེ་མེད་ན་ནི་དེ་ཡི་རྒྱུ། ། གསལ་བར་དམིགས་པ་ཇི་ལྟ་བ། ། དེ་བཞིན་གནས་ནི་གཞན་གྱུར་ན། ། ཡང་དག་མ་ཡིན་རྟོག་པ་དམིགས། ། ཇི་ལྟར་འཇིག་རྟེན་མ་འཁྲུལ་པ། ། དེ་ཡི་རྒྱུ་ལ་འདོད་དགུར་སྤྱོད། ། དེ་བཞིན་སྡོམ་བརྩོན་མ་འཁྲུལ་བ། ། གནས་གཞན་གྱུར་ལ་དགྱེས་དགུར་སྤྱོད། ། དེ་ཡི་རྣམ་པ་དེ་ལ་ཡོད། །
དེ་ཡི་དངོས་པོ་ཡོད་མ་ཡིན། ། དེ་ལྟར་སྒྱུ་མ་ལ་སོགས་ལ། ། ཡོད་དང་མེད་པ་ཉིད་དུ་བརྗོད། ། དེ་ལ་ཡོད་པ་མེད་མ་ཡིན། ། མེད་པ་ཡོད་པ་ཉིད་མ་ཡིན། ། སྒྱུ་མ་དག་ལ་སོགས་པ་ལ། ། ཡོད་མེད་ཁྱད་པར་མེད་པའང་བརྗོད། ། དེ་བཞིན་གཉིས་སྣང་དེ་ལ་ཡོད། ། དེ་ཡི་དངོས་པོ་ཡོད་མ་ཡིན། ། དེ་ལྟར་གཟུགས་ལ་སོགས་པ་ལ། །
ཡོད་དང་མེད་པ་ཉིད་དུ་བརྗོད། ། དེ་ལ་ཡོད་པ་མེད་མ་ཡིན། ། མེད་པ་ཡོད་པ་ཉིད་མ་ཡིན། ། གཟུགས་ལ་སོགས་པ་དག་ལ་ནི། ། ཡོད་མེད་ཁྱད་པར་མེད་པའང་བརྗོད། ། སྒྲོ་འདོགས་པ་དང་སྐུར་པ་ཡི། ། མཐའ་རྣམས་དགག་པར་བྱ་ཕྱིར་དང་། ། ཐེག་པ་དམན་པས་འགྲོ་བ་དག ། དགག་པར་བྱ་ཕྱིར་འདོད་པ་ཡིན། ། འཁྲུལ་པའི་རྒྱུ་དང་འཁྲུལ་པ་ནི། །
གཟུགས་ཀྱི་རྣམ་པར་རིག་པ་དང་། ། གཟུགས་ཅན་མིན་རྣམ་རིག་པར་འདོད། ། མེད་ཕྱིར་ཅིག་ཤོས་ཀྱང་མེད་འགྱུར། ། སྒྱུ་མའི་གླང་པོའི་གཟུགས་འཛིན་པ། ། འཁྲུལ་ཕྱིར་གཉིས་སུ་བརྗོད་པ་སྟེ། ། དེ་ལ་ཇི་བཞིན་གཉིས་མེད་ཀྱང་། ། གཉིས་པོ་དག་ཏུ་ཉེ་བར་དམིགས། ། ཀེང་རུས་ཀྱི་ནི་གཟུགས་འཛིན་པ། ། འཁྲུལ་ཕྱིར་གཉིས་སུ་བརྗོད་པ་སྟེ། ། དེ་ལ་ཇི་བཞིན་གཉིས་མེད་ཀྱང་། །
གཉིས་པོ་དག་ཏུ་ཉེ་བར་དམིགས། ། འཁྲུལ་པའི་མཚན་ཉིད་ཆོས་གང་ཡིན། ། དེ་བཞིན་ཡོད་དང་དེ་བཞིན་མེད། ། ཡོད་མེད་ཁྱད་པར་མེད་པའི་ཕྱིར། ། ཡོད་དང་མེད་དང་སྒྱུ་མ་འདྲ། ། གཉེན་པོའི་ཆོས་ནི་གང་ཡིན་པ། ། དེ་བཞིན་མེད་དང་དེ་བཞིན་ཡོད། ། དེ་བཞིན་མེད་ཕྱིར་མཚན་ཉིད་མེད། ། སྒྱུ་མ་དང་ཡང་འདྲ་བར་བསྟན། ། སྒྱུ་མའི་རྒྱལ་པོ་སྒྱུ་མ་ཡི། །
རྒྱལ་པོ་གཞན་གྱིས་ཕམ་པ་ལྟར། ། གང་དག་གིས་ནི་ཆོས་མཐོང་བའི། ། རྒྱལ་སྲས་དེ་དག་ང་རྒྱལ་མེད། ། སངས་རྒྱས་རྣམས་སངས་རྒྱས་མཆོག་རྣམས་ཀྱིས་དེ་དང་དེ་ལས་འདུས་བྱས་དག ། གསུངས་པ་སྒྱུ་མ་རྨི་ལམ་སྨིག་རྒྱུ་གཟུགས་བརྙན་དང་འདྲ་མིག་ཡོར་དང་། ། བྲག་ཅ་ལྟ་བུ་དང་ནི་ཆུ་ཟླའི་གཟུགས་འདྲ་སྤྲུལ་དང་འདྲར་ཤེས་བྱ། ། དྲུག་དང་དྲུག་དང་གཉིས་དང་དྲུག་ཚན་གཉིས་དང་གསུམ་པོ་རེ་རེར་འདོད། ། ཡང་དག་མིན་རྟོག་ཡང་དག་མིན། ། ཡང་དག་མ་ཡིན་མིན་མི་རྟོག ། རྟོག་མིན་མི་རྟོག་མ་ཡིན་པ། །
ཤེས་བྱ་ཐམས་ཅད་ཡིན་པར་བརྗོད། ། རང་གི་ཁམས་ལས་གཉིས་སྣང་ཞིང་། ། མ་རིག་ཉོན་མོངས་ལྷན་ཅིག་ཏུ། ། འཇུག་པའི་རྣམ་རྟོག་རབ་འབྱུང་སྟེ། ། རྫས་གཉིས་རྣམ་པར་སྤངས་པ་ཡིན། ། དམིགས་པའི་ཁྱད་པར་ཐོབ་པ་ཡི། ། རང་གི་དབྱིངས་ལ་གནས་ལྡན་ཕྱིར། ། དེ་ཉིད་གཉིས་སུ་སྣང་མེད་པར། ། འཇུག་སྟེ་ལྤགས་དང་མདའ་བཞིན་ནོ། ། སེམས་ནི་གཉིས་སུ་སྣང་བ་སྟེ། །
དེ་བཞིན་ཆགས་སོགས་སྣང་བ་འམ། ། དད་ལ་སོགས་པར་སྣང་བར་འདོད། ། ཉོན་མོངས་དགེ་ཆོས་ཡོད་མ་ཡིན། ། སེམས་ནི་སྣ་ཚོགས་སྣང་བ་དང་། ། རྣམ་པ་སྣ་ཚོགས་ཅན་དུ་འཇུག ། དེ་ལ་སྣང་དེ་ཡོད་དང་མེད། ། དེ་ཕྱིར་ཆོས་ཀྱི་མ་ཡིན་ནོ། ། སངས་རྒྱས་རྣམས་ཀྱིས་སེམས་ཅན་ལ། ། ཕན་གདགས་ཕྱིར་ནི་མཚན་གཞི་དང་། ། མཚན་ཉིད་དང་ནི་མཚོན་པ་དག །
རབ་ཏུ་དབྱེ་བས་ཡང་དག་བཤད། ། སེམས་ནི་ལྟ་བཅས་གང་ཡིན་དང་། ། དེ་ཡི་གནས་སྐབས་མི་འགྱུར་བ། ། འདི་ནི་མདོར་ན་མཚན་གཞི་སྟེ། ། རབ་ཏུ་དབྱེ་ན་ཚད་མེད་དོ། ། ཇི་ལྟར་བརྗོད་དོན་འདུ་ཤེས་ཀྱི། ། རྒྱུ་མཚན་དང་དེའི་བག་ཆགས་དང་། ། དེ་ལས་ཀྱང་དོན་སྣང་བ་ནི། ། ཀུན་བརྟགས་པ་ཡི་མཚན་ཉིད་དོ། ། མིང་དང་དོན་ནི་ཇི་ལྟ་བར། །
དོན་དང་མིང་དུ་སྣང་བ་གང་། ། ཡང་དག་མིན་རྟོག་རྒྱུ་མཚན་ནི། ། ཀུན་བརྟགས་པ་ཡི་མཚན་ཉིད་དོ། ། རྣམ་གསུམ་རྣམ་གསུམ་སྣང་བ་ཅན། ། འཛིན་དང་གཟུང་བའི་མཚན་ཉིད་དེ། ། ཡང་དག་མ་ཡིན་ཀུན་རྟོག་ནི། ། གཞན་གྱི་དབང་གི་མཚན་ཉིད་དེ། ། མེད་དང་ཡོད་ཉིད་གང་ཡིན་དང་། ། ཡོད་དང་མེད་པ་མཉམ་ཉིད་དང་། ། མ་ཞི་ཞི་དང་རྣམ་མི་རྟོག །
ཡོངས་སུ་གྲུབ་པའི་མཚན་ཉིད་དོ། ། རྒྱུ་མཐུན་ཆོས་ལ་དམིགས་ནས་ནི། ། ཚུལ་བཞིན་ཡིད་ལ་བྱེད་པ་དང་། ། སེམས་ཀྱི་དབྱིངས་ལ་གནས་པ་དང་། ། དོན་ཡོད་པ་དང་མེད་པར་མཐོང་། ། དེ་ན་མཉམ་པ་ཉིད་དུ་འགྱུར། ། འཕགས་རིགས་ཤིན་ཏུ་དྲི་མེད་པ། ། མཉམ་དང་ཁྱད་འཕགས་འབྲི་མེད་ཅིང་། ། འཕེལ་བ་མེད་པའི་མཚན་ཉིད་དོ། ། ས་བོན་གཞན་དུ་གྱུར་པའི་ཕྱིར། །
གནས་དོན་ལུས་སུ་སྣང་བ་དག ། གཞན་དུ་གྱུར་པས་ཟག་མེད་དབྱིངས། ། དེ་ནི་རྟེན་ཀུན་འགྲོ་བ་ཅན། ། ཡིད་དང་འཛིན་དང་རྣམ་པར་རྟོག ། གྱུར་ཕྱིར་རྣམ་པར་མི་རྟོག་དང་། ། ཞིང་དང་ཡེ་ཤེས་ལས་དག་ལ། ། དབང་ནི་རྣམ་པ་བཞི་ཡིན་ནོ། ། དབང་དེ་མི་གཡོ་ལ་སོགས་པའི། ། ས་གསུམ་ལ་ནི་རྣམ་བཞི་སྟེ། ། གཅིག་ལ་རྣམ་གཉིས་དེ་ལས་གཞན། །
དབང་རེ་རེར་ནི་འདོད་པ་ཡིན། ། བློ་དང་ལྡན་པས་སྲིད་རྟོགས་བདག་མེད་རྣམ་པ་གཉིས་ཀའང་རིག་འགྱུར་ལ། ། དེ་ཡང་མཉམ་པར་ཤེས་ནས་དེ་ནི་འཛིན་པའི་སྒོ་ནས་དེ་ཉིད་འཇུག ། དེ་ནས་དེ་ལ་ཡིད་གནས་ཕྱིར་ན་དེ་ལ་དེ་ཡང་མི་སྣང་ངོ་། ། དེ་ནི་སྣང་བ་གྲོལ་བ་ཡིན་ཏེ་མཆོག་ཏུ་དམིགས་དང་བྲལ་བའོ། ། ཚོགས་ཀྱི་གཞི་དང་བསྐྱེད་ཡོད་ན། ། མིང་ཙམ་དུ་ནི་མཐོང་བར་འགྱུར། ། མིང་ཙམ་མཐོང་སྟེ་དེར་མཐོང་ནས། ། དེ་ཡང་ཕྱི་ནས་མི་མཐོང་ངོ་། ། སེམས་ནི་གནས་ངན་ལེན་དང་བཅས། །
བདག་ལྟའི་ཞགས་པས་ཟིན་པར་ནི། ། རབ་ཏུ་འཇུག་པར་འགྱུར་ཏེ་དེ། ། ནང་དུ་གནས་ཕྱིར་ལྡོག་པར་འདོད། ། རང་དང་རང་གི་བདག་ཉིད་དུ། ། མེད་ཕྱིར་རང་གི་ངོ་བོ་ལ། ། མི་གནས་ཕྱིར་དང་བཟུང་བཞིན་དེ། ། མེད་ཕྱིར་ངོ་བོ་ཉིད་མེད་འདོད། ། སྔ་མ་ཕྱི་མའི་རྟེན་ཡིན་པས། ། ངོ་བོ་ཉིད་ནི་མེད་པ་ཡིས། ། སྐྱེ་མེད་འགག་མེད་གཟོད་ནས་ཞི། །
རང་བཞིན་མྱ་ངན་འདས་པ་འགྲུབ། ། ཐོག་མ་དང་ནི་དེ་ཉིད་གཞན་ཉིད་དང་། ། རང་གི་མཚན་ཉིད་རང་དང་གཞན་དུ་འགྱུར། ། ཀུན་ནས་ཉོན་མོངས་པ་དང་ཁྱད་པར་ལ། ། སྐྱེ་བ་མེད་པའི་ཆོས་ལ་བཟོད་པར་བཤད། ། ཆོས་དང་བདག་མེད་གྲོལ་བ་རྣམས། ། མཚུངས་ཕྱིར་རིགས་ནི་ཐ་དད་ཕྱིར། ། བསམ་གཉིས་ཐོབ་ཕྱིར་སྤྲུལ་པའི་ཕྱིར། ། མཐར་ཐུག་ཕྱིར་ནི་ཐེག་གཅིག་ཉིད། ། ཁ་ཅིག་དག་ནི་དྲང་ཕྱིར་དང་། །
གཞན་དག་ཡང་དག་གཟུང་བའི་ཕྱིར། ། རྫོགས་པའི་སངས་རྒྱས་རྣམས་ཀྱིས་ནི། ། མ་ངེས་རྣམས་ལ་ཐེག་གཅིག་བཤད། ། ཉན་ཐོས་མ་ངེས་རྣམ་གཉིས་ཏེ། ། ཐེག་དོན་མཐོང་དང་མ་མཐོང་བའོ། ། དོན་མཐོང་འདོད་ཆགས་བྲལ་བ་དང་། ། འདོད་ཆགས་བྲལ་མིན་འདི་དམན་པའོ། ། དེ་གཉིས་འཕགས་པའི་ལམ་ཐོབ་པ། ། སྲིད་པ་དག་ཏུ་སྒྱུར་བའི་ཕྱིར། ། བསམ་གྱིས་མི་ཁྱབ་བསྒྱུར་བ་ཡི། །
སྐྱེ་བ་དང་ནི་ཡང་དག་ལྡན། ། གཅིག་ནི་སྨོན་ལམ་དབང་གིས་ན། ། སྐྱེ་བ་རབ་ཏུ་སྒྲུབ་པར་བྱེད། ། ཅིག་ཤོས་ཕྱིར་མི་འོང་བ་དང་། ། ལྡན་ཕྱིར་སྤྲུལ་པས་རབ་ཏུ་སྒྲུབ། ། དེ་གཉིས་ཡང་དང་ཡང་དུ་ནི། ། རང་སེམས་ཀུན་ཏུ་འབྱུང་ལྡན་པས། ། མྱ་ངན་འདས་ལ་མངོན་དགའི་ཕྱིར། ། རྟོགས་པ་བུལ་བ་ཡིན་པར་འདོད། ། དོན་བྱས་མ་ཡིན་དེ་སངས་རྒྱས། །
མེད་པར་སྐྱེས་ནས་སྤྲུལ་དོན་གཉེར། ། བསམ་གཏན་དོན་བརྩོན་དེར་བརྟེན་ནས། ། བྱང་ཆུབ་དམ་པ་འཐོབ་པར་འགྱུར། ། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། དེ་ལྟ་བས་ན་གཞན་དག་ཚར་བཅད་རྗེས་གཟུང་དང་། ། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། རྒྱུ་དམིགས་ནས་ནི་དགའ་བ་དང་། ། རྟེན་ལ་དེ་རྗེས་དྲན་པ་དང་། ། འབྲས་བུ་ཐུན་མོང་འདོད་པ་དང་། །
ཇི་ལྟར་བྱང་ཆུབ་བཞིན་མོས་པའོ། ། མཐུ་ནི་རྣམ་པ་བཞི་དག་གིས། ། དཀའ་དང་ངེས་པར་མི་སྐྱོ་དང་། ། མི་མཐུན་ཕྱོགས་དང་གཉེན་པོ་ལ། ། སྒྲུབ་པ་རྣམ་པ་བཞི་ཡིན་ནོ། ། རབ་དང་ཡང་དག་ནོད་པ་དང་། ། གཞན་ལ་སྦྱིན་པར་འདུན་པ་དང་། ། གོ་ཆ་དང་ནི་སྨོན་ལམ་དང་། ། མངོན་པར་དགའ་དང་བྱ་བའི་ཡིད། ། སྦྱིན་སོགས་རྣམ་པ་དྲུག་ལ་ནི། །
མཐུ་ཐོབ་པ་དང་ཡོངས་སྨིན་དང་། ། མཆོད་པ་དང་ནི་སྟེན་པ་ལ། ། ཡང་དག་སྤྲོ་བ་མཆོག་དང་བརྩེ། ། མ་བྱས་ངན་པར་བྱས་པ་ལ། ། ངོ་ཚ་འགྱོད་དང་ཡུལ་ལ་དགའ། ། སྐྱོ་ལ་དགྲ་བོའི་འདུ་ཤེས་དང་། ། འགོང་དང་བརྗོད་པའི་བློ་གྲོས་སོ། ། སྦྱིན་སོགས་རྫོགས་པའི་བྱང་ཆུབ་ཀྱི། ། རྟེན་ཡིན་དབང་ཕྱུག་ལ་སོགས་མིན། ། གཉིས་པོ་དག་ལ་སྐྱོན་དང་ནི། །
ཡོན་ཏན་སོ་སོ་ཡང་དག་རིག ། བསགས་པ་རྗེས་སུ་དྲན་པ་ཡིས། ། དགའ་དང་དོན་ཆེན་མཐོང་བ་དང་། ། རྣལ་འབྱོར་རྣམ་པར་མི་རྟོག་དང་། ། དེ་འཛིན་བྱེད་དང་ཕྲད་འདོད་པ། ། ལོག་པར་འཛིན་པ་རྣམ་པ་བདུན། ། སྤོང་བའི་མཐུ་ནི་ཐོབ་པ་དང་། ། ངོ་མཚར་ངོ་མཚར་མེད་པ་ལ། ། འདུ་ཤེས་རྣམ་པ་བཞི་ཉིད་དོ། ། སེམས་ཅན་རྣམས་ལ་སྙོམས་པ་དང་། །
བདག་ཉིད་ཆེན་པོ་མཐོང་བ་དང་། ། གཞན་གྱི་ཡོན་ཏན་ལན་རེ་དང་། ། གསུམ་དུ་སྨོན་དང་རྒྱུན་དུ་འོ། ། སངས་རྒྱས་བསྟན་པ་བསྒྲུབ་པའི་ཕྱིར། ། ཚུ་རོལ་མི་གནས་སེམས་པ་དང་། ། དེས་སྨན་དར་བའི་སེམས་ཅན་ལ། ། མི་དགའ་བ་དང་རབ་དགའ་བའོ། ། བསྒོམ་པ་བཅོས་དང་ཡང་དག་ལ། ། མ་དད་པ་དང་དད་པ་དང་། ། དང་དུ་མི་ལེན་ཡིད་བྱེད་དང་། །
ལུང་བསྟན་ངེས་པར་དགའ་བ་འོ། ། ཕྱི་མའི་ཚེ་ལ་མཐོང་བའི་ཕྱིར། ། འཇུག་སེམས་མཉམ་པར་བལྟ་བའི་ཕྱིར། ། མཆོག་ཆོས་རྣམས་ལ་ཞུགས་པ་ཡིས། ། བདག་ཉིད་མཆོག་ཏུ་ངེས་འཛིན་ཕྱིར། ། ཕ་རོལ་ཕྱིན་བཅུའི་རྒྱུས་བྱུང་བ། ། དགེ་བ་ཡིད་ལ་བྱེད་འདི་དག ། རྟག་ཏུ་བྱང་ཆུབ་སེམས་དཔའ་ཡི། ། ཁམས་ནི་རྟས་པར་བྱེད་པ་ཡིན། ། རྒྱས་དང་ལྷག་པའི་བསམ་དང་ཆེན་པོ་ནི། །
བརྟེན་པའི་ཡོངས་སུ་ཚོལ་བ་ཡིན་པར་འདོད། ། དེ་དག་གི་ནི་སྤང་དང་བཅས་པ་དང་། ། སྤང་བྱ་མེད་དང་དེ་བཞིན་དབང་འབྱོར་པའོ། ། བྱང་ཆུབ་སེམས་དཔའ་རྣམས་ཀྱི་ཚོལ་བ་ནི། ། སྐུ་མེད་པ་དང་སྐུ་བཅས་སྐུ་ཐོབ་དང་། ། སྐུ་ཡོངས་རྫོགས་དང་ང་རྒྱལ་མང་བ་དང་། ། ང་རྒྱལ་ཕྲ་དང་ང་རྒྱལ་མེད་པར་འདོད། ། བརྟན་ཆོས་གཟུགས་དང་གཟུགས་མིན་ལ། ། མཚན་དང་དེ་བཞིན་ནད་མེད་དང་། ། མངོན་ཤེས་རྣམས་ཀྱི་དབང་ཕྱུག་དང་། །
དེ་ཟད་མི་ཤེས་ཉིད་ཀྱི་རྒྱུ། ། རྒྱལ་བའི་སྲས་རྣམས་ཀྱིས་ནི་ཡོད་དང་མེད་པ་དང་། ། སྒྲོ་འདོགས་སྐུར་བའི་རྟོག་དང་གཅིག་དང་དུ་མ་ཉིད། ། རང་དང་ཁྱད་པར་རྟོག་དང་མིང་དོན་ཇི་བཞིན་དུ། ། མངོན་པར་ཞེན་པའི་རྟོག་པ་ཡང་དག་སྤང་བར་བྱ། ། དེ་ལྟར་བློ་གྲོས་དགེ་བ་བརྩོན་འགྲུས་དྲག་རྟེན་ནས། ། དེ་བཞིན་ཉིད་བཅས་གཉིས་ཀྱི་ཆོས་ཉིད་ཡོངས་བཙལ་བ། ། དེ་ཕྱིར་རྟག་ཏུ་སྐྱེ་དགུ་རྣམས་ཀྱི་སྟོན་པར་འགྱུར། ། དེ་ནི་རྒྱ་མཚོ་བཞིན་དུ་ཡོན་ཏན་རྣམས་ཀྱིས་གང་། ། ཐེག་པ་ཆེན་པོ་མདོ་སྡེའི་རྒྱན་ལས།
ཡོངས་སུ་ཚོལ་བའི་ལེའུ་སྟེ་བཅུ་གཉིས་པའོ།། ༈ །།བརྟན་པ་རྣམས་ནི་སྲོག་དང་ལོངས་སྤྱོད་ཚེགས་ཆེས་རྙེད་ཅིང་སྙིང་པོ་མེད་པ་དག ། རབ་དགའི་ཡིད་ཀྱིས་སེམས་ཅན་སྡུག་བསྔལ་རྣམས་ལ་སྦྱིན་རྣམས་རྒྱ་ཆེན་རྟག་གཏོང་ན། ། ཆེས་ཡངས་སྐྱེ་དགུ་རྣམས་ལ་རྣམ་པ་ཀུན་ཏུ་ཕན་བྱེད་ཚེགས་ཆེས་རྙེད་མིན་ཞིང་། ། ཤིན་ཏུ་བཏང་ཡང་ཟད་མེད་འཕེལ་འགྱུར་བ་ལྟ་ལན་ཅིག་མ་ཡིན་སྨོས་ཅི་དགོས། ། གང་ཕྱིར་སོ་སོ་རང་རིག་བྱ་ཕྱིར་བཅོམ་ལྡན་འདས་ཀྱིས་ཆོས་མ་བསྟན། ། ཐུགས་རྗེའི་བདག་ཉིད་སྤྲུལ་ཆེན་ལྟ་བུས་རིགས་བཤད་དབུགས་འདྲའི་ཆོས་རྣམས་ཀྱིས། ། སྐྱེ་བོ་ཉིད་ཀྱི་ཆོས་ལ་ཀུན་ནས་དྲངས་ཏེ་ཉེར་ཞི་ཞལ་གྱི་སྒོ། ། རྣམ་པར་དག་པ་རྒྱ་ཆེན་ཐུན་མོང་ཟད་མི་ཤེས་ལ་ཡང་དག་བཀོད། ། དེ་ལྟས་རྣལ་འབྱོར་ཅན་གྱི་སྒོམ་པ་གང་ཡིན་དེ་ནི་དོན་མེད་མིན། །
དེ་ལྟར་བདེ་བར་གཤེགས་ཀྱི་བསྟན་པ་གང་ཡིན་དེ་ཡང་དོན་མེད་མིན། ། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་སྒོམ་པ་དོན་མེད་འགྱུར། ། གལ་ཏེ་མ་ཐོས་པར་ཡང་བསྒོམ་འཇུག་འགྱུར་ན་བསྟན་པ་དོན་མེད་འགྱུར། ། སེམས་དཔའ་མཆོག་གི་སྟོན་པ་ནི། ། ལུང་དང་རྟོགས་དང་དབང་འབྱོར་ལས། ། ཁ་དང་གཟུགས་ནི་ཐམས་ཅད་དང་། ། ནམ་མཁའ་ལས་ཀྱང་འབྱུང་བ་ཡིན། ། རྒྱ་ཆེ་ཐེ་ཚོམ་སྤོང་བ་དང་། ། གཟུང་འོས་དེ་ཉིད་གཉིས་སྟོན་པ། ། འདི་ནི་བྱང་ཆུབ་སེམས་དཔའ་ཡི། །
སྟོན་པ་ཕུན་ཚོགས་ཡིན་ཞེས་བྱ། ། སེམས་དཔའ་མཆོག་གི་སྟོན་པ་ནི། ། འཇམ་ཞིང་རྒྱགས་བྲལ་མི་སྐྱོ་དང་། ། གསལ་ཞིང་སྣ་ཚོགས་རིགས་པ་དང་། ། གོ་ཞིང་ཟང་ཟིང་མེད་ཀུན་འགྲོ ། རྒྱལ་སྲས་ཚིག་ནི་མི་ཞེན་པ། ། སྙན་ཅིང་ལེགས་བཤད་གྲགས་པ་དང་། ། ཅི་རིགས་པ་དང་ཟང་ཟིང་མེད། ། རན་ཅིང་དེ་བཞིན་ཡངས་པ་ཡིན། ། བསྟན་དང་དེ་བཞིན་བཤད་པ་དང་། །
ཐེག་དང་མཐུན་དང་བདེ་བ་དང་། ། གྲགས་པ་དང་ནི་ཅི་རིགས་དང་། ། ངེས་པར་འབྱུང་དང་མཐུན་པའི་ཕྱིར། ། དེ་མདོར་སེམས་དཔའ་མཆོག་རྣམས་ཀྱི། ། ཡི་གེ་ཕུན་ཚོགས་ཡིན་ཞེས་བྱ། ། བདེ་གཤེགས་གསུང་ནི་མཐའ་ཡས་ཏེ། ། ཡན་ལག་དྲུག་ཅུ་བསམ་མི་ཁྱབ། ། ངག་ཚིག་ཤིན་ཏུ་རིགས་པ་དང་། ། བརྟེན་དང་རྣམ་འབྱེད་ཐེ་ཚོམ་གཅོད། ། ལན་མང་བྱེད་དང་ལྡན་པ་ནི། །
མགོ་སྨོས་རྣམ་སྤྲོས་གོ་རྣམས་ལ། ། སངས་རྒྱས་རྣམས་ཀྱི་སྟོན་པ་འདི། ། འཁོར་གསུམ་གྱིས་ནི་དག་པ་སྟེ། ། འདི་ནི་ཉེས་པ་བརྒྱད་དག་དང་། ། བྲལ་བ་ཉིད་དུ་ཤེས་པར་བྱ། ། ལེ་ལོ་དང་ནི་མི་གོ་བ། ། སྐབས་མི་འབྱེད་དང་མ་ངེས་དང་། ། ཐེ་ཚོམ་དག་ནི་མི་གཅོད་དང་། ། དེ་དང་བྲལ་བར་བརྟེན་མི་བྱེད། ། སྐྱོ་བ་དང་ནི་སེར་སྣ་ཉིད། །
འདི་དག་གཏམ་གྱིས་ཉེས་པར་འདོད། ། དེ་དག་མེད་ཕྱིར་སངས་རྒྱས་ཀྱི། ། བཤད་པ་བླ་ན་མེད་པར་འགྱུར། ། དད་དང་དགའ་དང་བློ་རྣམས་ཀྱི། ། རྒྱུ་ཕྱིར་ཆོས་འདི་དགེ་བ་ཡིན། ། དོན་རྣམ་གཉིས་ལྡན་གཟུང་བླ་དང་། ། ཡོན་ཏན་གཞི་ཅན་ཚངས་སྤྱོད་སྟོན། ། གཞན་དག་ཐུན་མོང་མ་ཡིན་ལྡན་པ་དང་། ། ཁམས་གསུམ་ཉོན་མོངས་རྣམ་སྤོང་རྫོགས་བྱེད་དང་། ། ངོ་བོ་ཉིད་དག་དྲི་མས་དག་པ་སྟེ། །
ཚངས་སྤྱོད་ཡོན་ཏན་བཞི་ལྡན་ཡིན་པར་འདོད། ། གཞུག་པ་ལྡེམ་པོར་དགོངས་པ་དང་། ། མཚན་ཉིད་ལྡེམ་པོར་དགོངས་པ་དང་། ། གཉེན་པོ་ལྡེམ་པོར་དགོངས་པ་དང་། ། བསྒྱུར་བ་ལྡེམ་པོར་དགོངས་པ་སྟེ། ། ཉན་ཐོས་དང་ནི་ངོ་བོ་ཉིད། ། དེ་བཞིན་ཉེས་པ་འདུལ་བ་དང་། ། བརྗོད་པ་ཟབ་པ་ཉིད་ལ་ནི། ། ལྡེམ་པོར་དགོངས་པ་འདི་རྣམ་བཞི། ། མཉམ་པ་ཉིད་དང་དོན་གཞན་དང་། །
དེ་བཞིན་དུ་ནི་དུས་གཞན་དང་། ། གང་ཟག་གི་ནི་བསམ་པ་ལ། ། དགོངས་པ་རྣམ་པ་བཞིར་ཤེས་བྱ། ། སངས་རྒྱས་ཆོས་ལ་བརྙས་པ་དང་། ། ལེ་ལོ་ཅུང་ཟད་ཆོག་འཛིན་དང་། ། ང་རྒྱལ་འདོད་ཆགས་སྤྱོད་པ་དང་། ། འགྱོད་དང་མ་ངེས་ལྡོག་པ་ནི། ། སེམས་ཅན་རྣམས་ཀྱི་སྒྲིབ་པ་སྟེ། ། དེ་ཡི་གཉེན་པོར་ཐེག་མཆོག་གསུངས། ། དེས་དེའི་བར་དུ་གཅོད་པ་ཡི། །
ཉེས་པ་ཐམས་ཅད་སྤོང་བར་འགྱུར། ། གང་ཞིག་ཚིག་གམ་དོན་སྒོ་ནས། ། ཚིགས་བཅད་གཉིས་འཛིན་རབ་སྦྱོར་བ། ། སེམས་ཅན་བློ་ལྡན་མཆོག་དེ་ཡིས། ། ཡོན་ཏན་རྣམ་བཅུ་ཐོབ་འགྱུར་ཏེ། ། ཁམས་ནི་ཟད་པར་རྟས་པ་དང་། ། འཆི་བའི་ཚེ་ན་རབ་དགའ་མཆོག ། ཇི་ལྟར་འདོད་པར་སྐྱེ་བ་དང་། ། ཀུན་ཏུ་ཚེ་རབས་དྲན་པ་དང་། ། སངས་རྒྱས་རྣམས་དང་འཕྲད་པ་དང་། །
དེ་ལས་ཐེག་མཆོག་ཐོས་པ་དང་། ། མོས་པ་བློ་དང་བཅས་པ་དང་། ། སྒོ་གཉིས་བྱང་ཆུབ་མྱུར་ཐོབ་པའོ། ། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པ་རབ་གྲགས་ཆོ་ག་བཟང་ཤེས་ལྡན་པ་ཡི། ། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། ། བཤད་པས་སྐྱེ་བོའི་ནང་ན་ཉི་མ་བཞིན་དུ་ལྷམ། ། ཐེག་པ་ཆེན་པོ་མདོ་སྡེའི་རྒྱན་ལས། བཤད་པའི་ལེའུ་སྟེ་བཅུ་གསུམ་པའོ།། ༈ །།བློ་ལྡན་གཉིས་ལ་ལོག་ཉིད་དང་། །
ཡང་དག་ཉིད་རྣམ་སྤངས་གསུམ་གྱིས། ། གང་ཟག་དང་ནི་ཆོས་དག་ལ། ། བདག་མེད་རྣམ་གཉིས་ཀུན་ཤེས་ནས། ། དོན་ཤེས་པ་ནི་ཆོས་རྣམས་ཀུན། ། གཟིངས་དང་འདྲ་བ་ཉིད་དུ་རིག ། ཐོས་པས་ཆོག་པར་འཛིན་སྤོང་བ། ། དེས་ན་ཆོས་ཤེས་པ་ཞེས་བརྗོད། ། སོ་སོ་སྐྱེ་བོའི་ཤེས་པ་ཡིས། ། དེ་བཞིན་དུ་ནི་གཉིས་རྟོགས་ནས། ། ཤེས་པ་དེ་ཡོངས་རྫོགས་བྱའི་ཕྱིར། །
མཐུན་པའི་ཆོས་ནི་རབ་ཏུ་སྒྲུབ། ། དེ་ནས་དེས་ནི་ས་དང་པོར། ། བྱང་ཆུབ་སེམས་དཔའ་དེ་བདག་ཉིད། ། ཀུན་དང་མཉམ་པར་འཇིག་རྟེན་ལས། ། འདས་པའི་ཡེ་ཤེས་བླ་མེད་འཐོབ། ། མཐོང་བས་སྤང་བྱའི་ཉོན་མོངས་རྣམས། ། ཐམས་ཅད་ཡང་དག་ཟད་བྱས་ནས། ། ཤེས་བྱའི་སྒྲིབ་པ་སྤང་བའི་ཕྱིར། ། བསྒོམ་པ་ལ་ནི་རབ་ཏུ་སྦྱོར། ། རྣམ་འཇོག་རྣམ་པར་མི་རྟོག་པའི། །
ཡེ་ཤེས་ལྷན་ཅིག་སྤྱོད་པ་ཡིས། ། དེ་བཞིན་ས་ནི་ལྷག་མ་ལ། ། མཐུན་པ་ཡི་ནི་ཆོས་སྤྱོད་དོ། ། བློ་ལྡན་གང་དུ་སྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། ། ས་བཟང་བ་དང་གྲོགས་བཟང་དང་། ། རྣལ་འབྱོར་བདེ་བའི་ཡོན་ཏན་ལྡན། ། བྱང་ཆུབ་སེམས་དཔའ་ཐོས་མང་དང་། ། བདེན་མཐོང་སྨྲ་མཁས་བརྩེ་བ་ཅན། ། སྐྱོ་མེད་སྐྱེས་བུ་དམ་པ་ནི། །
ཆེན་པོ་ཡིན་པར་ཤེས་པར་བྱ། ། དམིགས་པ་བཟང་དང་སྟོན་པ་བཟང་། ། ཐབས་བཟང་བ་དང་ངེས་འབྱུང་དང་། ། སྦྱོར་བ་བཟང་པོའི་བདག་ཉིད་ཀྱི། ། ཡང་དག་གཏོད་པ་ཡིན་པར་བཤད། ། དགའ་དང་དལ་བར་སྐྱེ་བ་དང་། ། ནད་མེད་པ་དང་ཏིང་ངེ་འཛིན། ། རྣམ་པར་འབྱེད་པའི་བྱེད་རྒྱུ་ནི། ། སྔོན་ཆད་བསོད་ནམས་བྱས་པ་ཉིད། ། ཆོས་ཀྱི་དབྱིངས་ནི་མ་གཏོགས་པ། །
གང་ཕྱིར་ཆོས་མེད་དེ་ཡི་ཕྱིར། ། སངས་རྒྱས་རྣམས་ཀྱིས་དེ་དག་ལས། ། ངེས་འབྱུང་ཆགས་སོགས་ཡིན་པར་དགོངས། ། ཆོས་ཀྱི་དབྱིངས་ནི་མ་གཏོགས་པར། ། གང་ཕྱིར་ཆོས་མེད་དེ་ཡི་ཕྱིར། ། ཀུན་ནས་ཉོན་མོངས་བསྟན་པ་ལ། ། བློ་ལྡན་དགོངས་པ་དེ་ཡིན་འདོད། ། གང་ཕྱིར་ཆགས་སོགས་དེ་ཉིད་ལ། ། ཚུལ་བཞིན་འཇུག་པ་དེ་ཡི་ཕྱིར། ། དེ་ལས་རྣམ་གྲོལ་འགྱུར་དེས་ན། །
དེ་ཡིས་དེ་དག་ལས་ངེས་འབྱུང་། ། སེམས་ཅན་ཆེད་དུ་དམྱལ་བའི་སྲིད་པར་གནས་པ་ཡི། ། སྡུག་བསྔལ་མི་བཟད་ཅིས་ཀྱང་རྒྱལ་སྲས་གནོད་བྱེད་མིན། ། ཞི་སྲིད་ཡོན་ཏན་སྐྱོན་གྱིས་ཐེག་པ་དམན་ཞུགས་པའི། ། རྣམ་རྟོག་དགེ་བ་སྣ་ཚོགས་བློ་ལྡན་གནོད་བྱེད་ཡིན། ། བློ་དང་ལྡན་པ་དམྱལ་བར་གནས་པ་དུས་ཀུན་ཏུ། ། བྱང་ཆུབ་དྲི་མེད་ཡངས་པའི་བར་དུ་གཅོད་བྱེད་མིན། ། ཐེག་པ་གཞན་ལ་རབ་བསིལ་རྣམ་རྟོག་བདག་ཕན་པ། ། རབ་ཏུ་བདེ་བར་གནས་ཀྱང་བར་དུ་གཅོད་པར་བྱེད། ། ཆོས་མེད་པ་དང་དམིགས་པ་དང་། །
ཀུན་ནས་ཉོན་མོངས་མེད་རྣམ་དག ། སྒྱུ་མ་ལ་སོགས་འདྲ་བ་དང་། ། དེ་བཞིན་ནམ་མཁའ་འདྲར་ཤེས་བྱ། ། ཇི་ལྟར་ཚུལ་བཞིན་བྲིས་པའི་རི་མོ་ལ། ། མཐོ་དམན་མེད་ཀྱང་སྣང་བ་དེ་བཞིན་དུ། ། ཡང་དག་མ་ཡིན་རྟོག་ལ་རྣམ་ཀུན་ཏུ། ། གཉིས་པོ་རྟག་ཏུ་མེད་ཀྱང་སྣང་བར་འགྱུར། ། ཇི་ལྟར་ཆུ་རྙོག་པ་ལས་དང་བ་ནི། ། དང་བ་ཉིད་དེ་དེ་ལས་སྐྱེས་མིན་གྱི། ། དེ་ནི་དེ་ལ་དྲི་མ་བྲལ་བར་ཟད། །
དེ་བཞིན་རང་སེམས་དག་ལ་ཚུལ་དེ་ཉིད། ། སེམས་ནི་རྟག་ཏུ་རང་བཞིན་འོད་གསལ་འདོད། ། དེ་ནི་གློ་བུར་ཉེས་པས་མ་རུངས་བྱས། ། ཆོས་ཉིད་སེམས་ལས་གཞན་པའི་སེམས་གཞན་ནི། ། འོད་གསལ་མ་ཡིན་རང་བཞིན་ལ་བརྗོད་དོ། ། བྱང་ཆུབ་སེམས་དཔའ་སེམས་ཅན་ལ། ། བུ་གཅིག་པ་ལ་བྱ་བ་བཞིན། ། རྐང་གི་ཁོང་ནས་བྱམས་པ་ཆེ། ། དེ་ལྟས་རྟག་ཕན་བྱེད་པར་འདོད། ། སེམས་ཅན་རྣམས་ལ་ཕན་བྱེད་ཕྱིར། །
དེ་ལ་ཆགས་སྐྱེས་ལྟུང་མི་འགྱུར། ། འདི་ཡི་ཞེ་སྡང་རྣམ་ཀུན་ཏུ། ། སེམས་ཅན་ཀུན་དང་འགལ་བར་འགྱུར། ། ཇི་ལྟར་ཕུག་རོན་རང་གི་བུ་མཆོག་བྱམས། ། རང་གི་བུ་དེ་ཉེ་བར་འཁྱུད་ནས་འདུག ། དེ་འདྲ་བ་ལ་ཁོང་ཁྲོ་འགལ་བ་ལྟར། ། བརྩེར་བཅས་ལུས་ཅན་བུ་ལའང་དེ་དང་འདྲ། ། གང་ཕྱིར་བྱམས་པ་དེ་ཕྱིར་ཁོང་ཁྲོ་འགལ། ། གང་ཕྱིར་ཞི་བ་དེ་ཕྱིར་གནོད་སེམས་འགལ། ། གང་ཕྱིར་དོན་བྱེད་དེ་ཕྱིར་སྒྱུ་སེམས་འགལ། །
གང་ཕྱིར་སིམ་བྱེད་དེ་ཕྱིར་འཇིགས་བྱེད་འགལ། ། སྨན་བཟང་པོ་ལ་ནད་པ་བཞིན། ། འཁོར་བ་ལ་ནི་འཇུག་པར་བྱེད། ། ནད་པ་ལ་ནི་སྨན་པ་བཞིན། ། སེམས་ཅན་རྣམས་ལ་སྒྲུབ་པར་བྱེད། ། བྲན་མ་གྲུབ་པ་ཇི་བཞིན་དུ། ། བདག་ཉིད་ལ་ནི་སྒྲུབ་པར་བྱེད། ། ཟོང་ལ་ཚོང་པ་ཇི་བཞིན་དུ། ། འདོད་པ་དག་ལ་སྒྲུབ་པར་བྱེད། ། གོས་ལ་བཙོ་བླག་མཁན་བཞིན་དུ། །
ལས་ལ་རབ་ཏུ་སྒྲུབ་པར་བྱེད། ། བུ་གཞོན་པ་ལ་ཕ་བཞིན་དུ། ། སེམས་ཅན་མི་འཚོ་སྒྲུབ་པར་བྱེད། ། མེ་དོན་གཉེར་ལ་གཙུབ་ཤིང་ལྟར། ། རྟག་པར་རབ་ཏུ་སྒྲུབ་པར་བྱེད། ། ཡིད་བརྟན་བཞིན་དུ་ལྷག་པའི་སེམས། ། མ་རྫོགས་པ་ལ་སྒྲུབ་པར་བྱེད། ། སྒྱུ་མ་མཁན་ལྟར་ཤེས་བྱ་ལ། ། ཤེས་རབ་ཀྱིས་ནི་སྒྲུབ་པར་བྱེད། ། དེ་ནི་བྱང་ཆུབ་སེམས་དཔའ་ཡི། །
ཇི་ལྟར་གོང་དུ་སྒྲུབ་པར་འདོད། ། དེ་ལྟར་རྟག་ཏུ་བརྩོན་འགྲུས་རྒྱ་ཆེན་ལྡན། ། གཉིས་ཡོངས་སྨིན་པར་བྱ་ལ་རབ་བརྩོན་དེ། ། རིམ་གྱིས་དྲི་མེད་མི་རྟོག་བློ་མཆོག་གིས། ། སྒྲུབ་པ་བླ་ན་མེད་པར་རབ་ཏུ་འགྲོ ། ཐེག་པ་ཆེན་པོ་མདོ་སྡེའི་རྒྱན་ལས། སྒྲུབ་པའི་ལེའུ་སྟེ་བཅུ་བཞི་པའོ།། ༈ །།བསྐལ་པ་གྲངས་མེད་ངེས་འབྱུང་ཞིང་། ། མོས་པ་རྣམ་པར་འཕེལ་བྱེད་པ། ། ཇི་ལྟར་ཆུ་ཡིས་རྒྱ་མཚོ་བཞིན། །
དགེ་ཆོས་རྣམས་ཀྱིས་ཡང་དག་རྫོགས། ། དེ་བཞིན་དུ་ནི་ཚོགས་བསགས་པའི། ། རྒྱལ་སྲས་གཟོད་ནས་དག་པ་པོ། ། ལེགས་པར་ཤེས་ཤིང་སེམས་དགེ་བ། ། བསྒོམ་པ་ལ་ནི་རབ་ཏུ་སྦྱོར། ། དེ་ཚེ་ཆོས་ཀྱི་རྒྱུན་ལ་ནི། ། སངས་རྒྱས་རྣམས་ལས་ཞི་གནས་དང་། ། ཡེ་ཤེས་ཡངས་པ་ཐོབ་བྱའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། ། དེ་ནས་དང་པོར་སྡོམ་བརྩོན་དེ། །
མདོ་ཡི་སྡེ་ལ་སོགས་པའི་ཆོས། ། མི་གཉིས་དོན་ནི་རྣམ་འབྱེད་པ། ། མདོ་སོགས་མིང་ལ་སེམས་འཇོག་གོ ། དེ་ནས་དེ་ནི་རིམ་བཞིན་དུ། ། ཚིག་རབ་དབྱེ་ལ་དཔྱོད་བྱེད་ཅིང་། ། སོ་སོའི་ནང་ལ་ཚུལ་བཞིན་དུ། ། དེ་ཡི་དོན་ཡང་རྣམ་པར་དཔྱོད། ། དོན་དེ་དག་ནི་ངེས་བཟུང་ནས། ། ཆོས་ལ་ཀུན་ནས་སྡོམ་པར་བྱེད། ། དེ་ཡི་དོན་ནི་ཐོབ་བྱའི་ཕྱིར། །
དེ་ནས་དེ་ནི་སྨོན་པར་བྱེད། ། ཡིད་ཀྱི་བརྗོད་པས་རྒྱུན་ཆགས་སུ། ། བཙལ་བྱ་སོ་སོར་བརྟག་པར་བྱ། །

ཡིད་ལ་བྱེད་པ་བརྗོད་མེད་པར། ། རོ་གཅིག་པས་ཀྱང་དཔྱད་པར་བྱ། ། ཆོས་ཀྱི་མིང་ནི་བསྡོམས་པའང་འདི། ། ཞི་གནས་ལམ་དུ་ཤེས་པར་བྱ། ། ལྷག་མཐོང་ལམ་ནི་དེའི་དོན་རྣམས། ། རྣམ་པར་དཔྱོད་པར་ཤེས་པར་བྱ། ། ཟུང་དུ་འབྲེལ་བའི་ལམ་ནི་དེ། ། བསྡོམས་པ་ཡིན་པར་ཤེས་པར་བྱ། ། ཞུམ་པའི་སེམས་ནི་རབ་གཟུང་སྟེ། ། རྒོད་པ་ཡང་ནི་ཞི་བར་བྱ། ། དེ་ནས་དམིགས་པ་དེ་ལ་ནི། །
མཉམ་པར་གྱུར་ན་བཏང་སྙོམས་གཞག ། དེ་ལ་རྟག་ཏུ་བྱ་བ་དང་། ། གུས་པར་བྱ་སྟེ་སྦྱར་བར་བྱ། ། དམིགས་པ་ལ་ནི་སེམས་གཏད་ནས། ། དེའི་རྒྱུན་རྣམ་པར་གཡེང་མི་བྱེད། ། རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ནི་བླན་པར་བྱ། ། བློ་ལྡན་གོང་ནས་གོང་དུ་ཡང་། ། སེམས་ནི་ནང་དུ་བསྡུ་བར་བྱ། ། དེ་ནས་ཡོན་ཏན་མཐོང་བའི་ཕྱིར། །
ཏིང་ངེ་འཛིན་ལ་སེམས་གདུལ་ལོ། ། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། བརྣབ་སེམས་ཡིད་མི་བདེ་ལ་སོགས། ། ལངས་པ་དེ་བཞིན་ཞི་བར་བྱ། ། དེ་ནས་སྡོམ་བརྩོན་ཅན་གྱིས་ནི། ། སེམས་ལ་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་འཐོབ། ། དེ་གོམས་པ་ལས་འདུ་མི་བྱེད། ། དེ་ནས་དེ་ཡིས་ལུས་དང་སེམས། །
ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་བཅས་ཤེས་བྱ། ། དེ་ཡིས་དེ་ནི་འཕེལ་བྱས་ནས། ། འཕེལ་བ་རིང་དུ་འགྲོ་བ་ཡིས། ། དངོས་གཞིའི་གནས་པ་དེས་འཐོབ་བོ། ། མངོན་ཤེས་དོན་དུ་གཉེར་བས་དེ། ། སྦྱངས་ནས་ལས་སུ་རུང་བའི་མཆོག ། བསམ་གཏན་ལས་འཐོབ་མངོན་པར་ཤེས། ། མངོན་པར་བསྒྲུབས་པའི་སྒོ་ནས་དེ། ། སངས་རྒྱས་དཔག་ཏུ་མེད་པ་ལ། །
མཆོད་པའི་ཕྱིར་དང་མཉན་པའི་ཕྱིར། ། འཇིག་རྟེན་ཁམས་ནི་རྣམས་སུ་འགྲོ ། འདིས་ནི་སངས་རྒྱས་དཔག་མེད་ལ། ། བསྐལ་དཔག་མེད་པར་བསྙེན་བཀུར་བྱས། ། དེ་ལ་བསྙེན་བཀུར་བྱས་པའི་ཕྱིར། ། སེམས་ནི་ལས་རུང་མཆོག་ཏུ་འགྱུར། ། དེས་ན་དེ་དག་སྔོན་རོལ་དུ། ། ཕན་ཡོན་ལྔ་ནི་འཐོབ་འགྱུར་ཏེ། ། དེས་ནི་རྣམ་པར་དག་པའི་སྣོད། ། བླ་ན་མེད་པ་ཉིད་འགྱུར་འདིའི། །
ལུས་ལ་གནས་ངན་ལེན་པ་ཀུན། ། སྐད་ཅིག་རེ་རེ་ལ་ཟད་འགྱུར། ། ལུས་དང་སེམས་ནི་ཀུན་ཏུ་ཡང་། ། ཤིན་ཏུ་སྦྱངས་པས་གང་བར་འགྱུར། ། ཆོས་རྣམས་སྣང་བ་ཐམས་ཅད་དུ། ། ཡོངས་སུ་ཆད་པ་མེད་རྟོགས་འགྱུར། ། ཡང་དག་པ་ཡི་རྒྱུ་མཚན་ནི། ། མ་བརྟགས་པ་དག་རབ་ཏུ་མཐོང་། ། དེ་བཞིན་ཆོས་སྐུ་རབ་རྫོགས་དང་། ། རྣམ་པར་དག་པར་བྱ་བའི་ཕྱིར། །
བློ་དང་ལྡན་པ་རྣམ་ཀུན་ཏུ། ། རྟག་ཏུ་རྒྱུ་ཡོངས་འཛིན་པར་བྱེད། ། དེ་ནས་དེ་འདྲར་གྱུར་པ་ཡི། ། བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱི་བརྗོད་པ་མ་གཏོགས་པར། ། དོན་ཀུན་རབ་ཏུ་མི་མཐོང་ངོ་། ། ཆོས་ཀྱི་སྣང་བ་འཕེལ་བྱའི་ཕྱིར། ། བརྩོན་འགྲུས་བརྟན་པ་ཀུན་ཏུ་བརྩམ། ། ཆོས་ཀྱི་སྣང་བ་འཕེལ་ནས་ནི། ། སེམས་ཙམ་ལ་ནི་གནས་པར་འགྱུར། །
དེ་ནས་དོན་དུ་སྣང་བ་ཀུན། ། སེམས་སུ་རབ་ཏུ་སྣང་བར་འགྱུར། ། དེ་ཚེ་དེ་ཡི་གཟུང་བ་ཡི། ། རྣམ་པར་གཡེང་བ་དེ་སྤངས་འགྱུར། ། དེ་ནས་དེ་ལ་འཛིན་པ་ཡི། ། རྣམ་པར་གཡེང་བ་འབའ་ཞིག་ལུས། ། དེ་ཚེ་བར་ཆད་མེད་པ་ཡི། ། ཏིང་ངེ་འཛིན་ལ་མྱུར་དུ་རེག ། འདི་ལྟར་དེ་ཡི་མཇུག་ཐོགས་སུ། ། འཛིན་པའི་རྣམ་པར་གཡེང་བ་སྤོང་། །
འདི་དག་གོ་རིམ་བཞིན་དུ་ནི། ། དྲོ་བར་འགྱུར་སོགས་ཡིན་ཤེས་བྱ། ། དེ་ནས་དེས་ནི་འཇིག་རྟེན་ལས། ། འདས་པའི་ཡེ་ཤེས་བླ་མེད་པ། ། རྣམ་པར་མི་རྟོག་དྲི་མ་མེད། ། འཛིན་པ་གཉིས་དང་བྲལ་བ་འཐོབ། ། དེ་འདིའི་གནས་ཡོངས་གྱུར་པ་སྟེ། ། ས་ནི་དང་པོ་ཡིན་པར་འདོད། ། དེ་འདི་བསྐལ་པ་དཔག་མེད་ཀྱིས། ། ཤིན་ཏུ་རྣམ་པར་དག་པར་འགྱུར། །
ཆོས་ཀྱི་དབྱིངས་ནི་མཉམ་པ་ཉིད། ། རབ་ཏུ་རྟོགས་ནས་དེ་ཡི་ཚེ། ། རྟག་ཏུ་སེམས་ཅན་ཐམས་ཅད་ལ། ། བདག་དང་མཚུངས་པའི་སེམས་འཐོབ་སྟེ། ། སེམས་ཅན་རྣམས་ལ་བདག་མེད་དང་། ། སྡུག་བསྔལ་དང་ནི་དོན་བྱ་དང་། ། ལན་ལ་མི་རེ་འདི་སེམས་སྙོམས། ། རྒྱལ་སྲས་གཞན་དང་འདྲ་བ་ཡིན། ། དེས་ནི་ཁམས་གསུམ་འདུས་བྱས་རྣམས། ། ཡང་དག་མ་ཡིན་ཀུན་རྟོག་པར། །
ཡེ་ཤེས་ཤིན་ཏུ་རྣམ་དག་པ། ། གཉིས་སུ་མེད་པའི་དོན་གྱིས་མཐོང་། ། དེ་དག་མེད་པའི་ངོ་བོ་ཉིད། ། མཐོང་བས་སྤང་བྱ་རྣམས་ལས་གྲོལ། ། དེས་ན་དེ་ཚེ་མཐོང་བའི་ལམ། ། ཐོབ་པ་ཞེས་ནི་ངེས་པར་བརྗོད། ། མེད་པའི་སྟོང་པ་ཉིད་ཤེས་ཤིང་། ། དེ་བཞིན་ཡོད་པའི་སྟོང་ཉིད་དང་། ། རང་བཞིན་སྟོང་པ་ཉིད་ཤེས་པས། ། སྟོང་པ་ཤེས་པ་ཞེས་བརྗོད་དོ། །
མཚན་མེད་བཞི་ནི་རྣམ་རྟོག་རྣམས། ། ཡང་དག་ཟད་པ་ཡིན་ཞེས་བྱ། ། སྨོན་པ་མེད་པར་གྱུར་པའི་དེ། ། ཡང་དག་མ་ཡིན་ཀུན་རྟོག་གོ ། རྒྱལ་སྲས་བྱང་ཆུབ་ཕྱོགས་མཐུན་པ། ། རྣམ་པ་སྣ་ཚོགས་ཐམས་ཅད་ནི། ། རྟག་ཏུ་མཐོང་བའི་ལམ་དེ་དང་། ། ལྷན་ཅིག་ཏུ་ནི་ཐོབ་པར་འདོད། ། གང་ཞིག་བློ་ཡིས་འགྲོ་བ་འདུས་བྱས་ཙམ། ། བདག་མེད་སྡུག་བསྔལ་རྒྱས་པ་ཙམ་ཤེས་ཏེ། །
དོན་མེད་རང་བཞིན་བདག་ལྟ་རྣམ་སྤངས་ནས། ། བདག་ཉིད་ཆེ་ལྟ་དོན་ཆེན་རྙེད་པ་གང་། ། འདི་ནི་བདག་ལྟ་མེད་པར་བདག་ཏུ་ལྟ། ། སྡུག་བསྔལ་མེད་པར་ཤིན་ཏུ་སྡུག་བསྔལ་འགྱུར། ། རང་ལ་ཕན་བྱས་བདག་ལ་ཇི་ལྟ་བར། ། དོན་ཀུན་བྱེད་ལ་ལན་ཀྱང་རེ་བ་མེད། ། གང་ཞིག་གྲོལ་བ་མཆོག་གིས་སེམས་གྲོལ་ལ། ། འཆིང་བ་མི་ཟད་ཡུན་ཡང་རིང་པོར་བཅིངས། ། སྡུག་བསྔལ་མཐར་ཐུག་པ་ནི་མ་མཐོང་ཡང་། ། རབ་ཏུ་སྦྱོར་བ་ཉིད་དང་བྱེད་པ་ཉིད། །
འཇིག་རྟེན་ཚེ་གཅིག་རང་སྡུག་བཀུར་མི་ནུས། ། འཇིག་རྟེན་གནས་པ་སྲིད་དུ་གཞན་སྡུག་བསྔལ། ། བསྡོམས་པ་སྨོས་ཅི་དགོས་ཏེ་བསམ་དུ་མེད། ། བྱང་ཆུབ་སེམས་དཔའ་དེ་ལས་བཟློག་པ་ཡིན། ། རྒྱལ་སྲས་སེམས་ཅན་རྣམས་ལ་དགའ་བ་དང་། ། བྱམས་པ་གང་ཡིན་སྦྱོར་དང་མི་སྐྱོ་གང་། ། དེ་ནི་སྲིད་པ་དག་ན་ངོ་མཚར་ཆེ། ། སེམས་ཅན་བདག་དང་མཚུངས་ཕྱིར་དེ་ལྟའང་མིན། ། དེ་ནས་དེ་ནི་ལྷག་མ་ཡི། ། ས་རྣམས་བསྒོམ་པའི་ལམ་འདི་ལ། །
ཡེ་ཤེས་རྣམ་པ་གཉིས་པོ་དག ། བསྒོམ་ཕྱིར་རབ་ཏུ་སྦྱོང་བར་བྱེད། ། རྣམ་པར་མི་རྟོག་ཡེ་ཤེས་དེ། ། སངས་རྒྱས་ཆོས་ནི་སྦྱོང་བར་བྱེད། ། གཞན་ནི་ཇི་བཞིན་རྣམ་འཇོག་པ། ། སེམས་ཅན་རྣམས་ནི་ཡོངས་སྨིན་བྱེད། ། གྲངས་མེད་གཉིས་ནི་རྫོགས་པ་ཡིས། ། བསྒོམ་པ་ཡི་ནི་ཚར་ཕྱིན་ཏེ། ། བསྒོམ་པ་ཐ་མ་ཐོབ་ནས་ནི། ། བྱང་ཆུབ་སེམས་དཔའ་དབང་བསྐུར་བ། །
རྡོ་རྗེ་ལྟ་བུའི་ཏིང་ངེ་འཛིན། ། རྟོག་པས་མི་ཤིགས་ཐོབ་ནས་ནི། ། གནས་གཞན་གྱུར་པས་མཐར་ཐུག་པ། ། སྒྲིབ་པ་ཀུན་གྱི་དྲི་མེད་པ། ། གང་ལ་གནས་ནས་སེམས་ཅན་ཀུན། ། ཕན་ཕྱིར་རབ་ཏུ་སྒྲུབ་བྱེད་པ། ། རྣམ་པ་ཐམས་ཅད་མཁྱེན་པ་ཡི། ། གོ་འཕང་བླ་ན་མེད་པ་འཐོབ། ། དེ་ལྟར་མཐོང་དཀའི་ཐུབ་པ་རྟག་མཐོང་བ། ། ཐོས་པ་མཉམ་མེད་ལས་བྱུང་རབ་དང་བའི། །
ཤུགས་ཀྱིས་རྟག་པར་ཤིན་ཏུ་སེམས་ཚིམ་ལ། ། ཇི་ལྟ་བུར་ན་དོན་ཆེན་འགྱུར་མ་ཡིན། ། ཆོས་ཀྱི་སྒོ་ལ་རྣམ་པར་གནས་པ་ལ། ། དེ་བཞིན་གཤེགས་རྟག་མངོན་སུམ་འདོམས་མཛད་ཅིང་། ། ཅོ་ནས་འདྲེན་བཞིན་ཉེས་པའི་ཚང་ཚིང་ནས། ། མཚན་གྱིས་དྲངས་ཏེ་བྱང་ཆུབ་ལ་དགོད་དོ། ། སངས་རྒྱས་རྣམས་ནི་རྟག་ཏུ་རང་དོན་ཡང་དག་སྦྱོར་ལ་ལེགས་པར་བསྔགས་པ་དང་། ། ལོག་པར་སྦྱོར་ལ་སྨོད་མཛད་གནས་དང་རྣམ་འབྱེད་ལྷུར་ལེན་མཆོག་གི་སེམས་ཅན་ལ། ། གང་ཞིག་སྤངས་དང་བསྟེན་པས་བདེ་གཤེགས་བསྟན་པ་འདི་ལ་རྣལ་འབྱོར་ཡངས་འགྱུར་བ། ། བར་ཆད་མཐུན་པའི་ཆོས་ནི་རྣམ་པ་ཐམས་ཅད་རྒྱལ་རྣམས་ཚུལ་བཞིན་འདི་ན་སྟོན། །
དེ་ནི་མཐོང་བ་རབ་དག་མི་རྟོག་བྱང་ཆུབ་ཀྱིས། ། འཇིག་རྟེན་ཐམས་ཅད་ཟིལ་མནན་མུན་པ་ཆེན་པོ་ཡང་། ། རྣམ་པ་ཀུན་ཏུ་བསལ་ནས་ཉི་མ་ཆེན་པོ་དག ། ཤར་བ་བཞིན་དུ་འགྲོ་བ་རྣམས་ལ་ལམ་མེ་འོ། ། དེ་ལྟར་རྟག་ཏུ་དགེ་བ་བསགས་པས་རབ་གང་ཞིང་། ། ཐུབ་པ་ལས་ནི་རྟག་ཏུ་གདམས་ངག་ཆེ་ཐོབ་པའི། ། སེམས་དཔའ་མཆོག་ནི་སེམས་ཀྱི་ཏིང་འཛིན་རབ་ཡངས་པ། ། ཐོབ་ནས་ཡོན་ཏན་རྒྱ་མཚོའི་ཕ་རོལ་འགྲོ་བར་འགྱུར། ། ཐེག་པ་ཆེན་པོ་མདོ་སྡེའི་རྒྱན་ལས། གདམས་ངག་རྗེས་སུ་བསྟན་པའི་ལེའུ་སྟེ་བཅོ་ལྔ་པའོ།།
༈ །།སྡོམ་ནི། མོས་པ་མང་བ་ཉིད་དང་ནི། ། ཆོས་ཚོལ་བ་དང་བཤད་པ་དང་། ། དེ་བཞིན་སྒྲུབ་དང་ཡང་དག་པའི། ། གདམས་ངག་རྗེས་སུ་བསྟན་པ་ཡིན། ། ཇི་ལྟར་ནགས་ཚལ་དང་ནི་ལུས་ཅན་རི་བོ་དང་། ། ཆུ་བོ་རྣམས་ཀྱི་རྟེན་ནི་ཀུན་ནས་ས་ཡིན་པ། ། དེ་བཞིན་མཁས་པ་རྣམས་ཀྱི་ལས་རྣམ་གསུམ་པོ་ཡང་། ། ཀུན་ནས་སྦྱིན་པ་ལ་སོགས་དགེ་བའི་ཡིན་པར་བརྗོད། ། ཤིན་ཏུ་དཀའ་བའི་ལས་ནི་ངོ་བོ་སྣ་ཚོགས་པ། །
བསྐལ་བ་མང་པོས་ཚར་ཕྱིན་མངོན་བརྩོན་བདག་ཉིད་ཅན། ། རྒྱལ་སྲས་རྣམས་ནི་ལུས་དང་ངག་སེམས་རང་བཞིན་གྱི། ། ལས་རྣམས་དག་གིས་འདི་ན་ཡིད་འབྱུང་འགྱུར་བ་མེད། ། ཇི་ལྟར་བདག་ལ་ཕན་འདོད་དུག་དང་མཚོན་དང་ནི། ། གནམ་ལྕགས་ལྕེ་དང་དགྲ་ལས་རང་གི་ལུས་ཟློག་པ། ། དེ་བཞིན་རྒྱལ་སྲས་ཐེག་པ་དམན་པ་རྣམ་གཉིས་ལས། ། ལས་རྣམ་གསུམ་གྱི་བདག་ཉིད་ཟློག་པར་བྱེད་པ་ཡིན། ། རྟག་ཏུ་རྣམ་པར་མི་རྟོག་ལས་ཅན་ལས་མིན་ཞིང་། ། ལས་ཀྱི་བྱ་བ་དང་རྣམ་གསུམ་ལ་མི་ལྟ་སྟེ། ། དེས་ན་འདི་ནི་དེའི་ཐབས་ཡང་དག་གཟུང་བའི་ཕྱིར། །
ལས་རྣམས་དག་པ་མཐའ་ཡས་དེ་ཡི་ཕ་རོལ་འགྲོ ། ཐེག་པ་ཆེན་པོ་མདོ་སྡེའི་རྒྱན་ལས། ཐབས་དང་ལྡན་པའི་ལེའུ་སྟེ་བཅུ་དྲུག་པའོ།། ༈ །།གྲངས་དང་དེ་ཡི་མཚན་ཉིད་གོ་རིམ་དང་། ། ངེས་པའི་ཚིག་དང་ཡོན་ཏན་གོམས་བྱ་དང་། དེ་དག་རབ་དབྱེ་བསྡུ་དང་མི་མཐུན་ཕྱོགས། ། ཡོན་ཏན་ཕན་ཚུན་རྣམ་ངེས་ཡིན་ཞེས་བྱ། ། ལོངས་སྤྱོད་དང་ལུས་ཕུན་སུམ་ཚོགས་པ་དང་། ། འཁོར་རྩོམ་ཕུན་སུམ་ཚོགས་པ་མངོན་མཐོ་དང་། ། རྟག་ཏུ་ཉོན་མོངས་དབང་ཉིད་མི་འགྲོ་དང་། །
བྱ་བ་རྣམས་ལ་ཕྱིན་ཅི་མ་ལོག་པའོ། ། སེམས་ཅན་དོན་ལ་རབ་བརྩོན་པ། ། གཏོང་དང་མི་གནོད་བཟོད་པས་བྱེད། ། གནས་དང་གྲོལ་བ་བཞིར་བཅས་པ། ། རང་དོན་རྣམ་པ་ཐམས་ཅད་སྤྱོད། ། མི་འཕོངས་པ་དང་རྣམ་པར་མི་འཚེ་དང་། ། རྣམ་འཚེ་བཟོད་དང་བྱ་བས་མི་སྐྱོ་དང་། ། དགའ་བྱེད་ལེགས་པར་བརྗོད་པ་དེ་ཡི་ཕྱིར། ། གཞན་གྱི་དོན་ནི་རང་གི་དོན་ཡིན་ནོ། ། ལོངས་སྤྱོད་མངོན་པར་མི་དགའ་དང་། །
རབ་གུས་གཉིས་ལ་མི་སྐྱོ་དང་། ། རྣལ་འབྱོར་རྣམ་པར་མི་རྟོག་པ། ། ཐེག་ཆེན་མཐའ་དག་འདིར་ཟད་དོ། ། ཡུལ་རྣམས་ལ་ནི་མ་ཆགས་ལམ། ། དེ་ཐོབ་རྣམ་གཡེང་སྡོམ་པའི་གཞན། ། སེམས་ཅན་མི་གཏོང་འཕེལ་བ་དང་། ། སྒྲིབ་པ་རྣམ་པར་སྦྱོང་བའི་གཞན། ། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། ཡང་དག་བཤད་དེ་དང་པོ་གསུམ། །
ཐ་མ་གཉིས་ཀྱིས་རྣམ་པ་གཉིས། ། གཅིག་ནི་གསུམ་ཆར་ལ་ཡང་གཏོགས། ། སྦྱིན་པ་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། ཚུལ་ཁྲིམས་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། །
བཟོད་པ་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། བརྩོན་འགྲུས་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། བསམ་གཏན་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། །
འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། ཤེས་རབ་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། སྔ་མ་ལ་བརྟེན་ཕྱི་མ་སྐྱེ། ། དམན་དང་མཆོག་ཏུ་གནས་ཕྱིར་དང་། ། རགས་པ་དང་ནི་ཕྲ་བའི་ཕྱིར། ། དེ་དག་རིམ་པར་བསྟན་པ་ཡིན། །
དབུལ་བ་འདོད་པར་བྱེད་པ་དང་། ། བསིལ་བ་འཐོབ་དང་ཁྲོ་བཟོད་དང་། ། མཆོག་སྦྱོར་བ་དང་ཡིད་འཛིན་དང་། ། དོན་དམ་ཤེས་པའི་ཕྱིར་བཤད་དོ། ། ཐམས་ཅད་བསྒོམ་པ་དངོས་པོ་དང་། ། དེ་བཞིན་ཡིད་ལ་བྱེད་པ་དང་། ། བསམ་པ་དང་ནི་ཐབས་དག་དང་། ། དབང་སྦྱོར་ཉིད་ལ་རྟེན་པར་བརྗོད། ། དོན་རྣམས་གཏོང་བར་བྱེད་པ་དང་། ། རྩ་བ་སེམས་པ་ལ་བརྟེན་དང་། །
ལུས་དང་ལོངས་སྤྱོད་ཕུན་ཚོགས་དང་། ། གཉིས་རྗེས་འཛིན་དང་རྫོགས་བྱེད་དང་། ། དེ་ཡང་སེར་སྣ་མེད་ལྡན་པར། ། ཆོས་དང་ཟང་ཟིང་མི་འཇིགས་གཏོང་། ། སྦྱིན་པ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། ཡན་ལག་དྲུག་ཞི་བསམ་པས་ཟིན། ། བདེ་འགྲོ་གནས་པ་སྦྱིན་བྱེད་དང་། ། རྟེན་དང་ཞི་དང་འཇིགས་པ་མེད། ། བསོད་ནམས་ཚོགས་དང་ལྡན་པ་དང་། །
བརྡར་བརྟགས་ཆོས་ཉིད་ཐོབ་པ་སྟེ། ། སྡོམ་ལ་གནས་པ་རྣམས་ལ་ཡོད། ། ཚུལ་ཁྲིམས་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། མི་མཇེད་ཇི་མི་སྙམ་ཤེས་དང་། ། སྙིང་རྗེས་ཆོས་ལ་རྟེན་པའི་ཕྱིར། ། ཕན་ཡོན་ལྔར་ནི་ཡང་དག་བཤད། ། དེ་ནི་གཉིས་ཀྱི་དོན་བྱེད་དེ། ། དཀའ་ཐུབ་གཙོ་དང་ཀུན་ཏུ་ལྡན། ། དེ་ལ་དེ་ནི་རྣམ་གསུམ་འདོད། །
བཟོད་པ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། དགེ་ལ་ཡང་དག་སྤྲོ་བ་དང་། ། དད་དང་འདུན་ལ་རྟེན་པ་དང་། ། དྲན་སོགས་ཡོན་ཏན་འཕེལ་བྱེད་དང་། ། ཀུན་ནས་ཉོན་མོངས་གཉེན་པོ་དང་། ། མ་ཆགས་ལ་སོགས་ཡོན་ཏན་ལྡན། ། དེ་དག་ལ་ནི་དེ་རྣམ་བདུན། ། བརྩོན་འགྲུས་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། །
སེམས་ནི་ནང་དུ་གནས་པ་དང་། ། དྲན་དང་བརྩོན་འགྲུས་ལ་བརྟེན་པ། ། བདེ་བ་སྐྱེད་པར་བྱེད་པ་དང་། ། མངོན་ཤེས་གནས་ལ་དབང་བསྒྱུར་བ། ། ཆོས་རྣམས་ཀྱི་ནི་གཙོ་བོ་སྟེ། ། དེ་དག་ལ་ཡོད་དེ་རྣམ་གསུམ། ། བསམ་གཏན་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། ཤེས་བྱ་ཡང་དག་རབ་རྣམ་འབྱེད། ། ཏིང་ངེ་འཛིན་ལ་རྟེན་པ་དང་། །
ཀུན་ནས་ཉོན་མོངས་ཤིན་ཏུ་གྲོལ། ། ཤེས་རབ་འཚོ་བ་ལེགས་བཤད་དང་། ། ཆོས་རྣམས་ཀྱི་ནི་མཆོག་ཡིན་ཏེ། ། དེ་དག་ལ་ཡོད་དེ་རྣམ་གསུམ། ། ཤེས་རབ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། དཀར་པོའི་ཆོས་ཀུན་རྣམ་པར་གཡེངས་པ་དང་། ། མཉམ་པར་གཞག་དང་གཉིས་ཀར་ཤེས་པར་བྱ། ། ཕ་རོལ་ཕྱིན་པ་གཉིས་དང་ནི། ། གཉིས་དང་གཉིས་ཀྱིས་ཡོངས་སུ་བསྡུས། །
བྱང་ཆུབ་སེམས་དཔའི་སྦྱིན་པ་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། ། བྱང་ཆུབ་སེམས་དཔའི་ཚུལ་ཁྲིམས་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། ། བྱང་ཆུབ་སེམས་དཔའི་བཟོད་པ་ནི། ། མ་ཆགས་མི་ཆགས་ཆགས་པ་མེད། །
ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། ། བྱང་ཆུབ་སེམས་དཔའི་བརྩོན་འགྲུས་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། ། བྱང་ཆུབ་སེམས་དཔའི་བསམ་གཏན་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། །
བྱང་ཆུབ་སེམས་དཔའི་ཤེས་རབ་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། ། སངས་རྒྱས་སྲས་རྣམས་སློང་དང་ཕྲད་ན་རང་གི་སྲོག་ཀྱང་རྟག་ཏུ་གཏོང་། ། སྙིང་རྗེས་གཞན་ལས་ལན་ཡང་མི་རེ་འདོད་པའི་འབྲས་བུ་དོན་མི་གཉེར། ། སྦྱིན་པ་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་བཀོད། ། སྦྱིན་པ་ཡེ་ཤེས་ཀྱིས་ཡོངས་ཟིན་པས་འཇིག་རྟེན་དག་ན་མི་ཟད་བཞག ། སངས་རྒྱས་སྲས་རྣམས་སྡོམ་དང་བརྩོན་པའི་རང་བཞིན་ཚུལ་ཁྲིམས་གསུམ་རྟག་བླངས། ། མཐོ་རིས་མངོན་པར་མི་འདོད་ཡང་དག་ཐོབ་ཀྱང་དེ་ལ་ཆགས་མི་སྐྱེད། །
ཚུལ་ཁྲིམས་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་བཀོད། ། ཚུལ་ཁྲིམས་ཡེ་ཤེས་ཀྱིས་ཡོངས་ཟིན་པས་འཇིག་རྟེན་དག་ན་མི་ཟད་བཞག ། སངས་རྒྱས་སྲས་རྣམས་ཤིན་ཏུ་བྱ་དཀའ་དེ་བཞིན་མི་ཡི་གནོད་ཀུན་བཟོད། ། མཐོ་རིས་གཉེར་དང་མི་ནུས་པས་མིན་འཇིགས་པས་མ་ཡིན་ཕན་ལྟས་མིན། ། བཟོད་པ་བླ་ན་མེད་པས་སྐྱེ་བོ་ཐམས་ཅད་བྱང་ཆུབ་གསུམ་ལ་བཀོད། ། བཟོད་པ་ཡེ་ཤེས་ཀྱིས་ཡོངས་ཟིན་པས་འཇིག་རྟེན་དག་ན་མི་ཟད་བཞག ། རྒྱལ་བའི་སྲས་རྣམས་གོ་ཆ་སྦྱོར་བའི་བདག་ཉིད་བརྩོན་འགྲུས་དཔེ་མེད་བྱས། ། རང་དང་གཞན་གྱི་ཉོན་མོངས་ཚོགས་གཞོམ་བྱང་ཆུབ་དམ་པ་ཐོབ་པར་བྱེད། ། བརྩོན་འགྲུས་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་བཀོད། ། བརྩོན་འགྲུས་ཡེ་ཤེས་ཀྱིས་ཡོངས་ཟིན་པས་འཇིག་རྟེན་དག་ན་མི་ཟད་བཞག །
རྒྱལ་བའི་སྲས་རྣམས་ཏིང་འཛིན་མང་ལྡན་བསམ་གཏན་རྣམ་པ་ཐམས་ཅད་བསྒྲུབས། ། བསམ་གཏན་བདེ་བ་ཕུལ་གྱིས་གནས་ཤིང་སྙིང་རྗེས་སྐྱེ་བ་དམན་ལ་རྟེན། ། བསམ་གཏན་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་བཀོད། ། བསམ་གཏན་ཡེ་ཤེས་ཀྱིས་ཡོངས་ཟིན་པས་འཇིག་རྟེན་དག་ན་མི་ཟད་བཞག ། རྒྱལ་བའི་སྲས་རྣམས་དེ་ཉིད་ཤེས་བྱ་གང་ཡིན་མཐའ་དག་རྣམ་ཀུན་ཤེས། ། མྱ་ངན་འདས་ལའང་བློ་ཡིས་ཆགས་རབ་མི་སྐྱེད་འཁོར་བར་སྨོས་ཅི་དགོས། ། ཡེ་ཤེས་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་བཀོད། ། ཡེ་ཤེས་སེམས་ཅན་ཡོངས་སུ་གསུང་བས་འཇིག་རྟེན་དག་ན་མི་ཟད་བཞག ། རྒྱ་ཆེ་བ་དང་ཟང་ཟིང་མེད། ། དོན་ཆེ་བ་དང་མི་ཟད་པ། །
སྦྱིན་ལ་སོགས་པ་ཐམས་ཅད་ཀྱི། ། ཡོན་ཏན་བཞིར་ནི་ཤེས་པར་བྱ། ། སློང་བ་མཐོང་རྫོགས་དགའ་བ་དང་། ། མི་དགའ་བ་དང་སྨོན་པ་དང་། ། སྦྱིན་པ་པོ་ནི་བརྩེར་ལྡན་པས། ། ལྷག་པར་ལྡན་པས་རྟག་ཟིལ་གནོན། ། བརྩེ་བས་སེམས་ཅན་རྣམས་ལ་ནི། ། སྲོག་དང་ལོངས་སྤྱོད་ཆུང་མ་དག ། རྟག་གཏོང་ཤིན་ཏུ་དགའ་བྱེད་པ། ། དེ་སྤོང་ཇི་ལྟར་སྲུང་མི་འགྱུར། །
འཕགས་པ་མི་ལྟ་སེམས་སྙོམས་ཤིང་། ། མི་འཇིགས་བརྩེ་ཕྱིར་ཀུན་སྟེར་བ། ། གཞན་ལ་གནོད་པར་བྱེད་པ་ཡིས། ། ལོག་པའི་ཚིག་ནི་ཇི་ལྟར་སྨྲ། ། སྙོམས་པར་ཕན་པར་འདོད་པས་བརྩེ་བ་ཅན། ། གཞན་གྱི་སྡུག་བསྔལ་སྐྱེ་བས་ཤིན་ཏུ་འཇིགས། ། སེམས་ཅན་འདུལ་བ་ལ་ནི་སེམས་བརྩོན་པ། ། ངག་གི་ཉེས་རྣམ་གསུམ་ལས་ཤིན་ཏུ་རིང་། ། ཐམས་ཅད་གཏོང་བ་སྙིང་རྗེ་ཅན། ། རྟེན་འབྱུང་ཆོས་ལ་རབ་མཁས་པ། །
དེ་ནི་ཡིད་ཀྱི་ཉོན་མོངས་ཀུན། ། ཇི་ལྟ་བུར་ན་དང་དུ་ལེན། ། བརྩེར་ལྡན་གང་ཚེ་གནོད་པ་བྱེད་པ་དང་། ། གཞན་ལ་ཕན་པའི་སྡུག་བསྔལ་ལ་རྟག་ཏུ། ། ཕན་པའི་འདུ་ཤེས་དགའ་བ་རྙེད་གྱུར་པ། ། དེ་ཡིས་གང་ལ་ཅི་ཞིག་བཟོད་པར་བྱ། ། གཞན་ལ་གཞན་གྱི་འདུ་ཤེས་བྲལ་བ་དང་། ། བདག་པས་ཆེས་ལྷག་གཞན་ལ་རྟག་བྱམས་དང་། ། དགའ་བ་སྤྱོད་ཕྱིར་བརྩེ་བ་དང་བཅས་ལ། ། བརྩོན་འགྲུས་དཀའ་བ་མིན་ལ་ཤིན་ཏུ་དཀའ། །
གསུམ་གྱི་བསམ་གཏན་བདེ་བ་ཆུང་། ། བདག་བདེ་གཞན་པ་ཡོངས་ཉམས་འགྱུར། ། ཟད་འགྱུར་རྨོངས་དང་བཅས་པར་འདོད། ། བྱང་ཆུབ་སེམས་དཔའི་བཟློག་པ་འོ། ། ཇི་ལྟར་མཚན་མོ་ལག་ནོམ་དང་། ། ཁེབས་སྒྲོན་དེ་བཞིན་ཤེས་པ་གསུམ། ། སྙིང་རྗེ་ཅན་གྱི་ཤེས་པ་ནི། ། ཉི་མའི་ཟེར་བཞིན་མཚུངས་པ་མེད། ། སྦྱིན་པ་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། །
རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་མཆོག་ཏུ་འདོད། ། ཚུལ་ཁྲིམས་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། ། རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་མཆོག་ཏུ་འདོད། ། བཟོད་པ་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། ། རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་མཆོག་ཏུ་འདོད། །
བརྩོན་འགྲུས་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། ། རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་མཆོག་ཏུ་འདོད། ། བསམ་གཏན་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། ། རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་མཆོག་ཏུ་འདོད། ། ཤེས་རབ་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། །
རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་མཆོག་ཏུ་འདོད། ། བྱང་ཆུབ་སེམས་དཔའི་སྦྱིན་པ་ནི། ། སེམས་ཅན་གཅིག་བདེ་བསྐལ་མང་དུ། ། གནོད་པ་བྱེད་ཀྱང་དགའ་འགྱུར་ན། ། དེ་ལས་བཟློག་པ་སྨོས་ཅི་དགོས། ། ལུས་ཅན་རྣམས་ནི་གང་ཕྱིར་ནོར་འདོད་པ། ། བརྟན་རྣམས་དེ་ཉིད་ལུས་ཅན་རྣམས་ལ་གཏོང་། ། སྐྱེ་བོ་རྣམས་ནི་ལུས་ཕྱིར་ནོར་འདོད་དེ། ། དེ་ཉིད་བརྟན་རྣམས་བརྒྱ་ཕྲག་རྣམས་སུ་གཏོང་། །
གང་ཚེ་ལུས་ཉིད་གཏོང་ཡང་ཡིད་སྡུག་མི་བསྔལ་བ། ། དེ་ཚེ་རྫས་ངན་ལྟ་ལ་སྨོས་ཀྱང་ཅི་ཞིག་དགོས། ། དེ་འདིའི་འཇིག་རྟེན་འདས་པ་དེ་དེས་དགའ་འགྱུར་བ། ། གང་ཡིན་དེ་ནི་དེ་ཡི་ཡང་ནི་བླ་མ་ཡིན། ། ཇི་ལྟར་བློ་ལྡན་འདི་ནི་ཀུན་གཏོང་བས། ། དོན་གཉེར་སྐྱེ་བོ་དགའ་བས་དགའ་བ་ལྟར། ། དེ་ལྟར་སློང་མོ་བ་དག་བླང་བྱ་བ། ། འདོད་དགུ་ཐོབ་པ་དག་གིས་དགར་མི་འགྱུར། ། བློ་ཅན་བདོག་དགུ་བཏང་བས་ནོར་མེད་པ། ། བདག་ཉིད་ནོར་ལྡན་སེམས་པ་ཇི་ལྟ་བར། །
སློང་བ་ལོངས་སྤྱོད་ཀུན་རྫོགས་བདག་ཉིད་ནི། ། དེ་ལྟར་ནོར་དང་ལྡན་པར་མི་སེམས་སོ། ། ཇི་ལྟར་བློ་ལྡན་འདི་ནི་སྦྱིན་པ་བཟང་པོས་ཚུལ་བཞིན་དུ། ། དོན་གཉེར་ཚིམ་བྱས་དེ་ལ་ཕན་ཆེན་འདོགས་པར་སེམས་པ་ལྟར། ། དེ་བཞིན་སློང་མོ་བ་དག་ཤིན་ཏུ་ནོར་མང་ཐོབ་ནས་ནི། ། སྦྱིན་པ་པོ་ལ་རྙེད་པའི་རྒྱུ་ཡིས་དྲིན་དུ་མི་བརྩིའོ། ། ལམ་ཀའི་འབྲས་མཆོག་ལྡན་པའི་ཤིང་ལས་ལོངས་སྤྱོད་ཇི་ལྟ་བར། ། ལུས་ཅན་རྣམས་ཀྱིས་གང་གི་ནོར་རྫས་རྒྱ་ཆེར་བླངས་ནས་ནི། ། བདག་ཉིད་དོགས་དང་བྲལ་བར་རང་ཉམས་སྤྱོད་པར་བྱེད་པ་ལ། ། བཏང་དགའ་ལོངས་སྤྱོད་ཅན་དེ་བྱང་ཆུབ་སེམས་དཔའ་ལས་གཞན་མིན། །
གཙོ་དང་དེའི་རྒྱུ་ལས་ཀྱི་དབྱེ་བ་དང་། ། རྣམ་པའི་དབྱེ་བ་རྟེན་གྱི་དབྱེ་བ་དང་། ། བར་ཆད་རྣམ་བཞིའི་གཉེན་པོའི་དབྱེ་བ་ཡིས། ། བརྩོན་འགྲུས་ཡོངས་ཤེས་བྱ་ཞེས་རབ་ཏུ་བསྟན། ། དགེ་བའི་ཚོགས་ཀྱི་ནང་ན་བརྩོན་འགྲུས་མཆོག ། འདི་ལྟར་དེ་ལ་བརྟེན་ནས་དེ་རྗེས་འཐོབ། ། བརྩོན་འགྲུས་ཀྱིས་ནི་མོད་ལ་བདེ་གནས་མཆོག ། འཇིག་རྟེན་འདས་དང་འཇིག་རྟེན་གཏོགས་པ་འགྲུབ། ། བརྩོན་འགྲུས་ཀྱིས་ནི་སྲིད་སྤྱོད་འདོད་པ་འཐོབ། ། བརྩོན་འགྲུས་ཀྱིས་ནི་དག་པ་རབ་འགྱུར་ལྡན། །
བརྩོན་འགྲུས་ཀྱིས་ནི་འཇིག་ཚོགས་འདས་ནས་གྲོལ། ། བརྩོན་འགྲུས་ཀྱིས་ནི་བྱང་ཆུབ་མཆོག་སངས་རྒྱས། ། གཞན་ཡང་ཉམས་དང་འཕེལ་བའི་བརྩོན་འགྲུས་དང་། ། ཐར་པའི་དབང་དང་མི་མཐུན་ཕྱོགས་སྤངས་གཞན། ། དེ་ཉིད་རབ་ཞུགས་ཡོངས་སུ་སྒྱུར་བྱེད་དང་། ། བརྩོན་འགྲུས་དོན་ཆེན་ངེས་ཚིག་གཞན་དུ་འདོད། ། ཐོག་མར་དགེ་བའི་བརྩོན་འགྲུས་དེ་ནས་ནི། ། ཚུལ་བཞིན་རབ་ཞུགས་སྦྱོར་བའི་བརྩོན་འགྲུས་ཏེ། ། མ་ཞུམ་མི་འགོང་ཆོག་མི་ཤེས་བརྩོན་འགྲུས། ། རྣམ་པ་ཐམས་ཅད་སངས་རྒྱས་རྣམས་རབ་གསུངས། །
ཐེག་པ་གསུམ་བརྩོན་སྐྱེ་བོ་ལ་བརྟེན་ནས། ། བསམ་བློ་ཞན་དང་རྒྱ་རབ་ཆེ་ལྡན་ཕྱིར། ། བརྩོན་འགྲུས་ཐ་མ་འབྲིང་དང་མཆོག་གཞན་ཏེ། ། དེ་ནི་དོན་ཆུང་བ་དང་དོན་ཆེན་འདོད། ། བརྩོན་འགྲུས་ལྡན་པ་ལོངས་སྤྱོད་ཀྱིས་ཕམ་མེད། ། བརྩོན་འགྲུས་ལྡན་པ་ཉོན་མོངས་ཀྱིས་ཕམ་མེད། ། བརྩོན་འགྲུས་ལྡན་པ་སྐྱོ་བས་ཕམ་པ་མེད། ། བརྩོན་འགྲུས་ལྡན་པ་ཐོབ་པས་ཕམ་པ་མེད། ། ཕན་ཚུན་བསྡུས་ཕྱིར་རབ་དབྱེའི་ཕྱིར། ། ཆོས་ཉིད་ཕྱིར་དང་རྒྱུ་མཚན་ཕྱིར། །
ཕ་རོལ་ཕྱིན་དྲུག་རྣམ་ཀུན་ཏུ། ། རྣམ་པར་ངེས་པར་ཤེས་པར་བྱ། ། སྦྱིན་མཚུངས་དེ་སྟོན་ལེན་འཇུག་དང་། ། བདག་ཉིད་རྗེས་སུ་འཇུག་རྣམས་ཀྱིས། ། སྙན་པར་སྨྲ་དང་དོན་སྤྱོད་དང་། ། དོན་མཐུན་ཉིད་དུ་འདོད་པ་ཡིན། ། ཕན་པར་བྱེད་པའི་ཐབས་དང་ནི། ། འཛིན་པར་བྱེད་དང་འཇུག་བྱེད་དང་། ། དེ་བཞིན་རྗེས་སུ་འཇུག་བྱེད་པས། ། བསྡུ་བའི་དངོས་པོ་བཞིར་ཤེས་བྱ། །
དང་པོས་སྣོད་འགྱུར་དངོས་པོ་སྟེ། ། གཉིས་པ་ཡིས་ནི་མོས་པ་ཡིན། ། གསུམ་པ་ཡིས་ནི་སྒྲུབ་པ་སྟེ། ། བཞི་པས་རྣམ་པར་སྦྱོང་བའོ། ། ཟང་ཟིང་དང་ནི་ཆོས་ཀྱི་སྟེ། ། དམིགས་པའི་ཆོས་ལ་སོགས་པ་ཡིས། ། བསྡུ་བ་གཉིས་ཀྱི་སྒོ་ནས་ནི། ། བསྡུ་བའི་དངོས་པོ་བཞིར་འདོད་དོ། ། རྣམ་པའི་དབྱེ་བའི་སྒོ་ནས་ནི། ། བསྡུ་བ་དམན་དང་འབྲིང་དང་མཆོག །
ཕལ་ཆེར་དོན་མེད་དོན་ཡོད་དང་། ། རྣམ་ཀུན་དོན་ཡོད་ཤེས་པར་བྱ། ། འཁོར་སྡུད་པ་དང་ལྡན་པ་རྣམས། ། ཚུལ་འདི་ལ་ནི་ཡང་དག་རྟེན། ། ཀུན་གྱི་དོན་ཀུན་སྒྲུབ་བྱེད་ཅིང་། ། ཐབས་བཟང་ཡིན་པར་རབ་ཏུ་བསྔགས། ། བསྡུས་དང་སྡུད་པར་འགྱུར་བ་དང་། ། གང་དག་ད་ལྟར་སྡུད་བྱེད་པ། ། དེ་ཀུན་དེ་འདྲར་དེ་ལྟ་བས། ། འདི་ནི་སེམས་ཅན་སྨིན་བྱེད་ལམ། །
དེ་ལྟར་རྟག་ཏུ་ལོངས་སྤྱོད་མ་ཆགས་བློ། ། ཞི་སྡོམ་བརྩོན་པའི་ཕ་རོལ་ཕྱིན་གནས་བདག ། སྲིད་ཡུལ་མཚན་མ་རྣམ་པར་མི་རྟོག་པ། ། དེ་ནི་སེམས་ཅན་ཚོགས་སྡུད་བྱེད་པ་ཡིན། ། ཐེག་པ་ཆེན་པོ་མདོ་སྡེའི་རྒྱན་ལས། ཕ་རོལ་ཏུ་ཕྱིན་པ་དང་བསྡུ་བའི་ལེའུ་སྟེ་བཅུ་བདུན་པའོ།། ༈ །།རབ་དང་སེམས་དང་ལྡན་པ་ཡིས། ། ཚོགས་གཉིས་རྫོགས་པར་བྱ་བའི་ཕྱིར། ། སངས་རྒྱས་རྣམས་ལ་གོས་སོགས་ཀྱིས། ། མངོན་སུམ་མངོན་སུམ་མིན་པར་མཆོད། །
སངས་རྒྱས་འབྱུང་བ་དོན་ཡོད་པར། ། སྨོན་ལམ་དང་ནི་ལྡན་པ་ཡི། ། གསུམ་པོ་དམིགས་པར་མི་བྱེད་པ། ། སངས་རྒྱས་མཆོད་པ་རྫོགས་པ་ཡིན། ། སེམས་ཅན་དག་ནི་ཚད་མེད་པ། ། ཡོངས་སུ་སྨིན་པར་བྱེད་པ་གཞན། ། རྫས་དང་སེམས་ཀྱི་སྒོ་ནས་གཞན། ། མོས་པ་དང་ནི་སྨོན་པ་དང་། ། བརྩེ་དང་བཟོད་པ་དག་དང་ནི། ། ཡང་དག་སྤྱོད་པའི་སྒོ་དང་ནི། །
གཞི་ལ་གཏོད་དང་རྟོགས་པ་དང་། ། གྲོལ་དང་དེ་བཞིན་ཉིད་ཀྱིས་གཞན། ། རྒྱུ་མཚན་དང་ནི་ཡོངས་བསྔོ་དང་། ། རྟེན་དང་དངོས་དང་རྒྱུ་དང་ནི། ། ཡེ་ཤེས་དང་ནི་ཞིང་དག་དང་། ། གནས་ཀྱི་མཆོད་པ་རབ་བསྟན་པ། ། རྒྱུ་དང་འབྲས་བུ་ཉིད་དང་ནི། ། བདག་ཉིད་དང་ནི་གཞན་དག་དང་། ། རྙེད་དང་བཀུར་སྟི་ཉིད་དང་ནི། ། སྒྲུབ་པའི་སྒོ་ནས་དེ་རྣམ་གཉིས། །
མཆོད་པ་ཆུང་དང་ཆེན་པོ་དེ། ། ང་རྒྱལ་བཅས་དང་ང་རྒྱལ་མེད། ། སྦྱོར་དང་འགྲོ་བ་ཉིད་དང་ནི། ། སྨོན་པའི་སྒོ་ནས་དེར་འདོད་དོ། ། རང་གི་སེམས་ཀྱིས་སངས་རྒྱས་རྣམས་མཆོད་པ། ། ཆོས་ལ་མོས་དང་བསམ་དང་དབང་འབྱོར་དང་། ། རྣམ་པར་མི་རྟོག་ཐབས་ཡོངས་བཟུང་བ་དང་། ། ཀུན་དང་དོན་གཅིག་ཉིད་ལ་འཇུག་པས་མཆོག ། བསྟེན་པ་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང་། །
རྒྱུ་དང་ཡེ་ཤེས་ཞིང་དག་དང་། ། གནས་ཀྱི་སྒོ་ནས་རབ་ཏུ་བསྟན། ། བཤེས་གཉེན་དུལ་བ་ཞི་ཞིང་ཉེར་ཞི་བ། ། ཡོན་ཏན་ལྷག་པ་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་སྟེན། ། བཀུར་སྟི་རྙེད་པ་དག་དང་རིམ་གྲོ་དང་། ། སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། བསྟེན་གཞི་དེ་བཞིན་བློ་ལྡན་ཆོས་ལ་ནི། ། ཤེས་བསམ་དུས་སུ་འདུད་པས་བཤེས་གཉེན་བགྲོད། །
དེ་ནི་བསྙེན་བཀུར་རྙེད་ལ་འདོད་པ་མེད། ། བསྒྲུབ་པར་བྱ་ཕྱིར་དེ་ཡོངས་བསྔོ་བར་བྱེད། ། བརྟན་པ་ཇི་སྐད་བསྟན་པ་སྒྲུབ་པ་དེས། ། དེ་ཡི་སེམས་ནི་ཡང་དག་མགུ་བར་བྱེད། ། ཐེག་པ་གསུམ་ལ་མཁས་པ་བློས་རྟོགས་ནས། ། རང་གི་ཐེག་པ་བསྒྲུབ་པར་བྱ་ཕྱིར་འབད། ། སེམས་ཅན་ཚད་མེད་ཡོངས་སྨིན་བྱ་ཕྱིར་དང་། ། ཞིང་དག་པ་ཡང་སྦྱང་བར་བྱ་བའི་ཕྱིར། ། དེ་ཆོས་བགོ་སྐལ་ལ་སྤྱོད་ཡོན་ཏན་ལྡན། ། བཤེས་གཉེན་མང་དུ་བསྟེན་བྱ་ཟང་ཟིང་མིན། །
བློ་དང་ལྡན་པ་རྒྱུ་དང་འབྲས་བུ་དང་། ། ཆོས་སྒོ་རྗེས་འགྲོ་ཕྱི་དང་ཐོས་མཉན་དང་། ། སེམས་ཀྱི་རྣལ་འབྱོར་ང་རྒྱལ་བཅས་པ་དང་། ། ང་རྒྱལ་མེད་ཡིད་ལྡན་པས་བཤེས་གཉེན་བསྟེན། ། བློ་ལྡན་འགྲོ་དང་སྦྱོར་བ་དང་། ། སྨོན་པའི་སྒོ་ནས་བཤེས་གཉེན་བསྟེན། ། རང་གི་སེམས་ཀྱིས་བཤེས་གཉེན་མཆོག་བསྟེན་པ། ། ཆོས་ལ་མོས་དང་བསམ་དང་དབང་འབྱོར་དང་། ། རྣམ་པར་མི་རྟོག་ཐབས་ཡོངས་བཟུང་བ་དང་། ། ཀུན་དང་དོན་གཅིག་ཉིད་ལ་འཇུག་པས་མཆོག །
བརྟན་པའི་ཚངས་པ་མི་མཐུན་སྤངས། ། རྣམ་པར་མི་རྟོག་ཡེ་ཤེས་ལྡན། ། དམིགས་པ་རྣམ་པ་གསུམ་ལ་འཇུག ། སེམས་ཅན་རྣམས་ནི་ཡོངས་སྨིན་བྱེད། ། བརྟན་པ་རྣམས་ཀྱི་དེ་དག་བདེ་འདོད་དང་། ། སྡུག་བསྔལ་གྱིས་ཉམ་ཐག་དང་བདེ་བ་དང་། ། ཉོན་མོངས་ཅན་དང་དེ་དག་བསྟན་བཅོས་དང་། ། དེ་ཡི་དེ་བཞིན་ཉིད་ལ་རབ་ཏུ་འཇུག ། དེ་དོན་དེ་བཞིན་ཉིད་ཕྱིར་དང་། ། ཞི་བ་ཐོབ་པས་དག་ཕྱིར་དང་། །
ལས་གཉིས་ཉོན་མོངས་ཟད་པའི་ཕྱིར། ། བྱམས་པ་དམིགས་པ་མེད་པ་ཡིན། ། དེ་དག་གཡོ་དང་མི་གཡོ་དང་། ། ཆགས་པས་རོ་མྱང་མིན་ཞེས་བྱ། ། བྱང་ཆུབ་སེམས་དཔའ་མི་གཡོ་བ། ། ཆགས་དང་བྲལ་བར་རབ་ཏུ་གནས། ། མཉམ་གཞག་ངོ་བོ་ཉིད་མིན་ཆུང་། ། འབྲིང་དང་དམན་པའི་ས་པ་དང་། ། བསམ་པ་དམན་དང་ང་རྒྱལ་བཅས། ། གང་ཡིན་དེ་དམན་གཞན་ཉིད་ལྷག །
ཚངས་པའི་གནས་པས་གནས་པ་ཡི། ། བློ་ལྡན་རྟག་ཏུ་འདོད་པར་སྐྱེ། ། དེས་ནི་ཚོགས་རྣམས་རྫོགས་བྱེད་ཅིང་། ། སེམས་ཅན་དག་ཀྱང་རྣམ་སྨིན་བྱེད། ། ཀུན་ཏུ་ཚངས་དང་མི་འབྲལ་བ། ། དེ་ཡི་མི་མཐུན་ཕྱོགས་དང་བྲལ། ། བག་མེད་གྱུར་ཀྱང་དེ་ཡི་རྐྱེན། ། མི་བཟད་པས་ཀྱང་མི་འགྱུར་རོ། ། བྱང་ཆུབ་སེམས་དཔའ་གནོད་སེམས་དང་། ། རྣམ་འཚེ་མི་དགའ་གནོད་སེམས་དང་། །
འདོད་པའི་འདོད་ཆགས་དང་ལྡན་པ། ། ཉེས་དམིགས་རྣམ་པ་མང་ལ་རེག ། ཉོན་མོངས་ཀྱིས་ནི་བདག་འཇོམས་སེམས་ཅན་འཇོམས་ཤིང་ཚུལ་ཁྲིམས་འཇོམས། ། ཉམས་བཅས་རྙེད་པས་དམན་ཞིང་སྲུང་དང་དེ་བཞིན་སྟོན་པས་སྨད། ། རྩོད་བཅས་མི་སྙན་དེ་ནི་གཞན་དུ་མི་ཁོམ་རྣམས་སུ་སྐྱེ། ། ཐོབ་དང་མ་ཐོབ་ཉམས་པས་ཡིད་ལ་སྡུག་བསྔལ་ཆེན་པོ་འཐོབ། ། ཉེས་པ་འདི་ཀུན་བྱམས་སོགས་ལ། ། ལེགས་པར་གནས་ལ་མི་འབྱུང་སྟེ། ། ཉོན་མོངས་ཅན་མིན་སེམས་ཅན་གྱི། ། དོན་དུ་འཁོར་བ་ཡོངས་མི་གཏོང་། །
ཇི་ལྟར་རྒྱལ་བའི་སྲས་རྣམས་སེམས་ཅན་ལ། ། བྱམས་པ་ལ་སོགས་སེམས་པ་འདི་འབྱུང་བ། ། སེམས་ཅན་ཐམས་ཅད་ཡོན་ཏན་ལྡན་པ་ཡི། ། བུ་གཅིག་པ་ལའང་དེ་ལྟ་མ་ཡིན་ནོ། ། རབ་འབར་དགྲ་ཡི་དབང་དུ་སོང་། ། སྡུག་བསྔལ་གྱིས་ནོན་མུན་པས་བསྒྲིབས། ། བགྲོད་དཀའི་ལམ་ལ་ཀུན་ཏུ་ཞུགས། ། འཆིང་བ་ཆེ་དང་ཡང་དག་ལྡན། ། ཟས་ཆེན་དུག་དང་འདྲེས་ལ་ཞེན། ། ལམ་ནི་རབ་ཏུ་སྟོར་གྱུར་པ། །
ལམ་གོལ་རབ་ཞུགས་སྟོབས་ཆུང་བའི། ། སེམས་ཅན་རྣམས་ལ་སྙིང་རྗེ་འོ། ། འཚེ་སྤངས་བྱང་ཆུབ་མཆོག་གི་ས་བོན་དང་། ། བདེ་བ་བསྐྱེད་དང་གདུང་བྱེད་འདོད་པའི་རྒྱུ། ། ངོ་བོ་ཉིད་སྦྱིན་ཆོས་ལ་རྟེན་པ་ཡི། ། རྒྱལ་བའི་སྲས་ལ་བྱང་ཆུབ་ཐག་མི་རིང་། ། སྙིང་རྗེ་བློ་མཆོག་འཁོར་བར་གཏོགས་པ་ཡི། ། སྡུག་བསྔལ་བདག་ཉིད་ཀུན་དང་བདག་མེད་པར། ། རྣམ་པར་ཤེས་ནས་སྐྱོ་བར་མི་འགྱུར་ཞིང་། ། ཉེས་པས་རབ་གནོད་པར་ཡང་མི་འགྱུར་རོ། །
འཇིག་རྟེན་སྡུག་བསྔལ་བདག་ཉིད་ལྟ་བ་ཡི། ། བརྩེ་དང་ལྡན་པས་སྡུག་བསྔལ་དེ་དང་ནི། ། དེ་ཡོངས་སྤོང་བའི་ཐབས་ཀྱང་ཇི་བཞིན་རིག ། ཉམ་ང་བར་བྱེད་སྐྱོ་བར་ཡང་མི་འགྱུར། ། སྙིང་རྗེའི་བདག་ཉིད་ཅན་གྱི་བརྩེ་བ་འདི། ། རང་བཞིན་དང་ནི་སོ་སོར་བརྟགས་པ་དང་། ། དེ་སྔོན་གོམས་པར་བྱས་དང་ལྡན་པ་དང་། ། མི་མཐུན་ཕྱོགས་མཉམ་རྣམ་དག་ཐོབ་པ་བཞི། ། མཉམ་དང་རྟག་མིན་ལྷག་པའི་བསམ་པས་མིན། ། སྒྲུབ་པའི་སྒོ་དང་འདོད་ཆགས་བྲལ་བ་དང་། །
མི་དམིགས་པས་མིན་གང་དེ་བརྩེ་མིན་ཏེ། ། དེ་བཞིན་བརྩེ་མེད་གང་དེ་བྱང་ཆུབ་མིན། ། སྙིང་རྗེ་དང་ནི་བཟོད་དང་སེམས་པ་དང་། ། སྨོན་ལམ་སྐྱེ་བ་སེམས་ཅན་ཡོངས་སྨིན་བྱེད། ། དང་པོ་རྩ་བ་ཐ་མ་འབྲས་མཆོག་ལྡན། ། འདི་ནི་སྙིང་རྗེའི་ལྗོན་ཤིང་ཆེན་པོ་ཡིན། ། རྩ་བ་སྙིང་རྗེ་མེད་གྱུར་ན། ། དཀའ་སྤྱོད་བཟོད་པ་ཉིད་མི་འགྱུར། ། བློ་ལྡན་སྡུག་བསྔལ་མི་བཟོད་ན། ། སེམས་ཅན་དོན་སེམས་ཉིད་མི་འགྱུར། །
སེམས་པ་དང་ནི་བྲལ་བའི་བློ། ། སྐྱེ་བ་དཀར་པོ་རྣམ་དག་ཏུ། ། སྨོན་ལམ་འདེབས་པར་མི་འགྱུར་རོ། ། སྐྱེ་བ་བཟང་པོ་མ་ཐོབ་ན། ། སེམས་ཅན་ཡོངས་སྨིན་བྱེད་མི་འགྱུར། ། སྙིང་རྗེའི་འཆུ་བ་བྱམས་པ་སྟེ། ། དེ་སྡུག་བསྔལ་ན་བདེ་བ་ཡིས། ། སངས་རྒྱས་ཚུལ་བཞིན་ཡིད་བྱེད་པས། ། ཡལ་ག་རྒྱ་ཆེན་འཕེལ་བ་དང་། ། སྨོན་ལམ་རྒྱུན་ནི་མ་བཅད་པས། །
ལོ་མ་འདོར་ལེན་རྐྱེན་རྣམ་གཉིས། ། གྲུབ་པ་དེ་ཕྱིར་མེ་ཏོག་དང་། ། འབྲས་བུ་དོན་ཡོད་ཤེས་པར་བྱ། ། སྙིང་རྗེ་ཆེན་པོ་ཡོན་ཏན་འབྱུང་གནས་ཀྱི། ། སེམས་ཅན་རྣམས་ལ་སྙིང་རྗེ་སུ་མི་བྱེད། ། འདི་ལྟར་འདི་དག་ལ་ནི་སྡུག་བསྔལ་ཡང་། ། བརྩེས་བསྐྱེད་བདེ་བ་གཞལ་དུ་མེད་པ་འབྱུང་། ། སྙིང་རྗེས་ཟིན་པའི་བརྩེར་ལྡན་རྣམས། ། ཞི་ལའང་ཡིད་ནི་མི་གནས་ན། ། འཇིག་རྟེན་བདེ་དང་རང་སྲོག་ལ། །
ཆགས་པར་འགྱུར་བ་སྨོས་ཅི་དགོས། ། བྱམས་པ་གང་དེ་ཁ་ན་མ་ཐོ་བ། ། མེད་དང་འཇིག་རྟེན་འདས་པ་ཡོད་མ་ཡིན། ། བློ་ལྡན་རྣམས་ཀྱི་བརྩེ་བས་བྱམས་པ་ནི། ། ཁ་ན་མ་ཐོ་མེད་ཅིང་འཇིག་རྟེན་འདས། ། སྡུག་བསྔལ་རྦ་རྒལ་ཆེ་དང་མི་ཤེས་པའི། ། མུན་པ་ཆེ་ལ་རྟེན་པར་གྱུར་པ་ཡི། ། འཇིག་རྟེན་འདྲེན་པའི་ཐབས་གང་ཡིན་པ་དེ། ། ཇི་ལྟར་ཁ་ན་མ་ཐོ་མེད་མི་འགྱུར། ། འཇིག་རྟེན་བྱང་ཆུབ་རང་སངས་རྒྱས་པ་ཡི། །
དགྲ་བཅོམ་རྣམས་ལ་བྱམས་པ་དེ་མེད་ན། ། དེ་ལས་གཞན་ལ་སྨོས་ཀྱང་ཅི་དགོས་པ། ། ཇི་ལྟར་འཇིག་རྟེན་འདས་པ་མ་ཡིན་འགྱུར། ། བྱང་ཆུབ་སེམས་དཔའ་སྡུག་བསྔལ་མེད། ། བརྩེ་བས་སྡུག་བསྔལ་གྱུར་པ་གང་། ། དེ་ལ་དང་པོར་ཀུན་ཏུ་སྐྲག ། རེག་ནས་ཤིན་ཏུ་མངོན་པར་དགའ། ། བརྩེ་བས་བསྐྱེད་པའི་སྡུག་བསྔལ་འཇིག་རྟེན་གྱི། ། བདེ་བ་ཐམས་ཅད་ཟིལ་གྱིས་གནོན་འགྱུར་ཞིང་། ། དོན་བྱས་རྣམས་ཀྱང་དེ་དང་མི་ལྡན་གང་། །
དེ་ལས་ངོ་མཚར་ཆེ་བ་ཅི་ཞིག་ཡོད། ། བརྟན་པའི་བརྩེ་དང་ལྡན་པའི་སྦྱིན་པ་ཡིས། ། སྦྱིན་པའི་བདེ་བ་བྱེད་པ་གང་ཡིན་པ། ། དེ་ལ་ཁམས་གསུམ་ཉེ་བར་སྤྱད་རྣམས་ཀྱི། ། བདེ་བ་དེ་ཡིས་ཆར་ཡང་མི་ཕོད་དོ། ། སེམས་ཅན་དོན་ཕྱིར་བརྩེ་བས་སྡུག་བསྔལ་གྱི། ། རང་བཞིན་འཁོར་བ་གང་ཡིན་མི་གཏོང་ན། ། སྙིང་རྗེ་ཅན་རྣམས་གཞན་ལ་ཕན་པའི་ཕྱིར། ། སྡུག་བསྔལ་ཅི་སྟེ་ཁས་ལེན་བྱེད་མི་འགྱུར། ། བརྩེ་དང་ལྡན་པའི་སྙིང་རྗེའི་སྦྱིན་པ་གང་། །
ལོངས་སྤྱོད་དང་ནི་དེ་ལས་བྱམས་པ་དང་། ། རྗེས་སུ་གཟུང་བས་བསྐྱེད་དང་དེ་ཡི་མཐུས། ། བྱས་པའི་བདེ་བ་རྟག་ཏུ་འཕེལ་བར་འགྱུར། ། སྙིང་རྗེས་རྒྱས་པར་བྱ་ཞིང་འཕེལ་བར་བྱ། ། སྦྱིན་པས་ཡོངས་སྨིན་བྱ་ཞིང་བདེ་བར་བྱ། ། ཀུན་ཏུ་དྲང་བར་བྱ་ཞིང་བཀྲི་བྱ་ཞེས། ། ཞེན་པ་རྣམས་ལ་རབ་ཏུ་སྨྲ་དང་འདྲ། ། སྙིང་རྗེས་སྡུག་བསྔལ་དག་གིས་སྡུག་བསྔལ་བ། ། བདེ་མ་བསྐྱེད་པར་གང་གིས་བདེ་བར་འགྱུར། ། དེ་ཕྱིར་བརྩེ་དང་ལྡན་པས་གཞན་བདེ་བ། །
བསྐྱེད་ནས་བདག་ཉིད་བདེ་བར་བྱེད་པ་ཡིན། ། སྙིང་རྗེ་ཅན་ནི་རྟག་ཏུ་རང་སྦྱིན་ལ། ། སྟོན་དང་འདྲ་སྟེ་རང་བདེ་མི་འདོད་པ། ། ལོངས་སྤྱོད་རྣམས་ཀྱིས་གཞན་དག་བདེ་བར་གྱིས། ། ཡང་ན་ཐ་དད་མིན་བདེ་བདག་ལའང་མིན། ། དེ་བདེས་བདེ་བ་བདག་གིས་སྦྱིན་པ་ནི། ། འབྲས་དང་བཅས་ཏེ་སེམས་ཅན་རྣམས་ལ་བྱིན། ། གལ་ཏེ་ཁྱོད་ཀྱིས་བདག་ལ་བྱ་བ་ཡོད། ། དེ་དག་ཉིད་ལ་ཤིན་ཏུ་འབྲས་བུར་བྱོས། ། སྦྱིན་པ་པོ་ནི་ལོངས་སྤྱོད་མི་འདོད་ཀྱང་། །
ལོངས་སྤྱོད་ཤིན་ཏུ་མང་ལ་བཟང་དང་ཕྲད། ། བདག་ནི་བདེ་བ་དེ་འདོད་མ་ཡིན་ཏེ། ། འདི་ལྟར་བདག་ནི་སྦྱིན་ལ་བརྒྱུད་དང་ལྡན། ། བདག་ནི་རྟག་ཏུ་བརྩེ་བས་བདོག་པ་ཀུན། ། ཡོངས་སུ་གཏོང་བ་གང་ཡིན་དེ་ལྟོས་ལ། ། དེས་ན་ཁྱོད་ཀྱིས་བདག་ནི་དེའི་འབྲས་ལ། ། དོན་གཉེར་མེད་པ་ཉིད་དུ་ཤེས་པར་བྱ། ། གལ་ཏེ་ཁྱོད་འབྲས་ཐོབ་པ་མི་གཏོང་ན། ། སྦྱིན་ལ་མངོན་དགའ་ཡིན་པར་མི་འགྱུར་ཏེ། ། འདི་ལྟར་སྐད་ཅིག་ཙམ་ཡང་སྦྱིན་མེད་ན། །
སྦྱིན་ལ་མངོན་པར་དགའ་བ་ཉིད་མ་ཡིན། ། མ་བྱས་པ་ལ་འབྲས་བུ་མི་འབྱིན་ཏེ། ། འདི་ལྟར་ལན་བལྟས་བདག་གི་ཆ་མ་ཡིན། ། ཁྱོད་ཀྱི་ལན་ལ་ལྟ་དང་བྲལ་བས་ན། ། འབྲས་བུ་ཤིན་ཏུ་གཞན་ལ་གཏོང་བ་ཡིན། ། རྒྱལ་སྲས་རྣམས་ཀྱི་བརྩེ་བས་སྦྱིན་པ་ནི། ། ཁ་ན་མ་ཐོ་མེད་ཅིང་དག་པའི་གཞི། ། བདེ་བ་འདྲེན་པར་བྱེད་པ་ཉིད་དང་ནི། ། རྗེས་སུ་སྲུང་བཅས་ཚོལ་མེད་གོས་པ་མེད། ། རྒྱལ་སྲས་རྣམས་ཀྱི་བརྩེ་བས་སྦྱིན་པ་ནི། །
མཐའ་དག་རྒྱ་ཆེ་གཙོ་དང་རྟག་པ་དང་། ། དགའ་དང་ཟང་ཟིང་མེད་དང་དག་པ་དང་། ། བྱང་ཆུབ་ལ་གཞོལ་དགེ་ལ་གཞོལ་བ་ཡིན། ། ཇི་ལྟར་བདེ་བ་གསུམ་གྱིས་ཚིམ་པའི་ཡིད། ། བརྩེ་ལྡན་ཡོངས་སུ་གཏོང་བས་དགའ་འགྱུར་བ། ། ལོངས་སྤྱོད་ཅན་དག་ཉེ་བར་སྤྱད་པ་ཡིས། ། དེ་ལྟར་དགའ་བར་འགྱུར་བ་མ་ཡིན་ནོ། ། བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་རྗེ་དང་། །
ལོག་པར་མངོན་པར་ཞེན་ལ་སྙིང་རྗེ་འོ། ། བདེ་དང་སྡུག་བསྔལ་བདེ་རྒྱུ་ལས། ། བྱང་ཆུབ་སེམས་དཔའི་སྙིང་རྗེ་སྟེ། ། རྒྱུ་དང་བཤེས་གཉེན་རང་བཞིན་ལས། ། བྱང་ཆུབ་སེམས་དཔའི་སྙིང་རྗེ་འོ། ། བྱང་ཆུབ་སེམས་དཔའི་སྙིང་རྗེ་ནི། ། མཉམ་པར་ཤེས་བྱ་དེ་བསམ་ཕྱིར། ། སྒྲུབ་ཕྱིར་འདོད་ཆགས་བྲལ་ཕྱིར་དང་། ། མི་དམིགས་ཕྱིར་དང་དག་ཕྱིར་རོ། ། རང་གི་སེམས་ཀྱིས་བྱམས་ལ་སོགས། །
སྒོམ་པ་ཆོས་ལ་མོས་པ་དང་། ། བསམ་དང་དབང་འབྱོར་ཉིད་དང་ནི། ། རྣམ་པར་མི་རྟོག་གཅིག་ཕྱིར་མཆོག ། དེ་ལྟར་བཅོམ་ལྡན་འདས་ལ་དང་བ་རབ་སྐྱེས་ཤིང་། ། རྫས་དང་བཀུར་སྟི་ཆེན་པོས་ཤིན་ཏུ་རྒྱུན་མཆོད་ལྡན། ། ཡོན་ཏན་མང་ལྡན་ཕན་བྱེད་བཤེས་ལ་རྟག་བསྟེན་པ། ། འགྲོ་ལ་རྗེས་སུ་བརྩེ་བ་གྲུབ་པ་ཀུན་ཐོབ་འགྱུར། ། ཐེག་པ་ཆེན་པོ་མདོ་སྡེའི་རྒྱན་ལས། མཆོད་པ་དང་བསྟེན་པ་དང་ཚད་མེད་པའི་ལེའུ་སྟེ་བཅོ་བརྒྱད་པའོ།། ༈ །།ངོ་ཚ་མི་མཐུན་ཕྱོགས་སྤངས་དང་། །
རྣམ་པར་མི་རྟོག་ཡེ་ཤེས་ལྡན། ། ཁ་ན་མ་ཐོ་མེད་དམན་ཡུལ། ། སེམས་ཅན་སྨིན་བྱེད་བརྟན་པའི་ཡིན། ། ཕ་རོལ་ཕྱིན་པ་དྲུག་པོ་ཡི། ། མི་མཐུན་ཕྱོགས་ནི་འཕེལ་བ་དང་། ། གཉེན་པོ་འགྲིབ་པས་བྱང་ཆུབ་སེམས། ། མི་ཟད་ངོ་ཚ་སྐྱེ་བར་འགྱུར། ། བརྟན་རྣམས་ཕ་རོལ་ཕྱིན་པ་དྲུག ། བརྟན་པ་ལ་ནི་ལེ་ལོ་དང་། ། ཉོན་མོངས་རྗེས་སུ་མཐུན་ཆོས་ལ། །
སྦྱོར་བ་ལས་ཀྱང་ངོ་མཚར་འགྱུར། ། མཉམ་གཞག་ངོ་བོ་ཉིད་མིན་ཆུང་། ། འབྲིང་དང་དམན་པའི་ས་པ་དང་། ། བསམ་པ་དམན་དང་ངར་བཅས་པའི། ། ངོ་ཚ་དམན་དེ་ལས་གཞན་ལྷག ། བློ་ལྡན་ཁྲེལ་མེད་ཚུལ་མིན་ལས། ། ཉོན་མོངས་དང་ལེན་ཁྲོ་བ་དང་། ། ཡལ་བར་འདོར་དང་ང་རྒྱལ་གྱིས། ། སེམས་ཅན་རྣམས་དང་ཚུལ་ཁྲིམས་འཇོམས། ། འགྱོད་པས་ཉམས་དང་བཅས་འགྱུར་ཞིང་། །
བཀུར་སྟི་དམན་པ་ཐོབ་འགྱུར་དེས། ། དད་ལྡན་མི་མིན་ཚོགས་དང་ནི། ། སྟོན་པས་ཀྱང་ནི་བཏང་སྙོམས་མཛད། ། རྒྱལ་སྲས་ཆོས་དང་མཐུན་རྣམས་ཀྱིས། ། རྣམ་པར་སྨོད་ཅིང་འཇིག་རྟེན་ལས། ། མཐོང་བའི་ཆོས་ལ་མི་སྙན་འཐོབ། ། གཞན་དུ་ཕྱིར་ཞིང་མི་ཁོམ་སྐྱེ། ། དེས་ན་ཆོས་དཀར་ཐོབ་པ་དང་། ། མ་ཐོབ་པ་ལས་རྣམ་ཉམས་འགྱུར། ། དེ་ཕྱིར་སྡུག་བསྔལ་གནས་པ་དང་། །
ཡིད་ཀྱང་རྣལ་དུ་མི་གནས་འགྱུར། ། རྒྱལ་སྲས་ངོ་ཚ་ལྡན་རྣམས་ལ། ། ཉེས་པ་འདི་དག་ཀུན་མི་འབྱུང་། ། མཁས་པ་རྟག་ཏུ་ལྷ་དག་དང་། ། མི་རྣམས་སུ་ནི་ཡང་དག་སྐྱེ། ། བློ་ལྡན་ངོ་ཚས་མྱུར་དུ་ནི། ། རྫོགས་པའི་བྱང་ཆུབ་ཚོགས་རྫོགས་བྱེད། ། རྒྱལ་བའི་སྲས་ནི་སེམས་ཅན་རྣམས། ། སྨིན་བྱེད་སྐྱོ་བར་མི་འགྱུར་ཉིད། ། དེ་རྟག་མི་མཐུན་ཕྱོགས་དང་ནི། །
གཉེན་པོ་བྲལ་དང་མི་འབྲལ་འགྱུར། ། དེ་ལྟར་རྒྱལ་སྲས་ངོ་ཚ་ལྡན། ། ཕན་ཡོན་དེ་དག་འཐོབ་པར་འགྱུར། ། བྱིས་པ་ཤིན་ཏུ་གོས་བཟང་གྱོན་ཡང་ནི། ། ཁྲེལ་དང་བྲལ་ཕྱིར་ཉེས་པས་དྲི་མ་ཅན། ། རྒྱལ་སྲས་ངོ་ཚ་ཤེས་པའི་གོས་ཅན་ནི། ། དགབ་པ་མེད་ཀྱང་ཉེས་པའི་དྲི་མ་བྲལ། ། རྒྱལ་བའི་སྲས་ནི་ཁྲེལ་དང་ལྡན་གྱུར་པ། ། ནམ་མཁའ་བཞིན་དུ་ཆོས་ཀྱིས་གོས་མི་འགྱུར། ། རྒྱལ་སྲས་རྣམས་ཀྱི་ནང་དུ་འདུས་གྱུར་པ། །
ངོ་ཚ་ཤེས་པས་བརྒྱན་པ་མཛེས་པ་ཡིན། ། བྱང་ཆུབ་སེམས་དཔའ་རྣམས་ནི་ངོ་ཚ་བས། ། གདུལ་བྱ་རྣམས་ལ་མ་བཞིན་བྱམས་པ་ཉིད། ། ངོ་ཚ་བ་ནི་ཉེས་པ་ཐམས་ཅད་ལས། ། འཁོར་བ་ཀུན་ཏུ་སྲུང་བར་བྱེད་པའང་ཡིན། ། ཀུན་ལ་དང་དུ་ལེན་པ་དང་། ། ཀུན་ལ་དང་དུ་མི་ལེན་ཅིང་། ། ཀུན་ལ་མི་འཇུག་འཇུག་པ་ནི། ། ཁྲེལ་ལྡན་ཁྲེལ་བས་བྱས་པའི་རྟགས། ། རང་གི་སེམས་ཀྱིས་ཁྲེལ་སྒོམ་པ། །
ཆོས་ལ་མོས་དང་བསམ་པ་དང་། ། དབང་འབྱོར་པ་དང་མི་རྟོག་དང་། ། གཅིག་པ་ཉིད་ཀྱིས་གཙོ་བོ་ཡིན། ། བྱང་ཆུབ་སེམས་དཔའི་བརྟན་པ་ནི། ། དེ་ལས་གཞན་པ་ཐམས་ཅད་ལས། ། མཚན་ཉིད་དང་ནི་རབ་དབྱེ་དང་། ། མི་འགྱུར་བས་ནི་ཁྱད་པར་འཕགས། ། བརྩོན་འགྲུས་ཏིང་འཛིན་ཤེས་རབ་ནི། ། སྙིང་སྟོབས་སྲན་ཐུབ་བརྟན་པར་འདོད། ། གང་ཕྱིར་གསུམ་གྱིས་བྱང་ཆུབ་སེམས། །
འཇིགས་པ་མེད་པར་རབ་ཏུ་འཇུག ། ཞུམ་དང་གཡོ་དང་རྨོངས་པ་ཡིས། ། བྱ་བ་རྣམས་ལ་འཇིགས་པ་སྐྱེ། ། དེ་ཕྱིར་གཉུག་མ་གསུམ་ལ་ནི། ། བརྟན་པའི་མིང་དུ་ཤེས་པར་བྱ། ། རང་བཞིན་དང་ནི་སྨོན་ལམ་དང་། ། ལྟ་བ་མེད་པ་ཉིད་དང་ནི། ། སེམས་ཅན་ལོག་པར་སྒྲུབ་པ་དང་། ། ཟབ་ཅིང་རྒྱ་ཆེ་ཐོས་པ་དང་། ། གདུལ་བྱ་གདུལ་བར་དཀའ་བ་དང་། །
རྒྱལ་སྐུ་བསམ་གྱིས་མི་ཁྱབ་དང་། ། དཀའ་བ་དག་ནི་སྣ་ཚོགས་དང་། ། འཁོར་བ་གཏོང་བ་མེད་ཉིད་དང་། ། དེ་ཉིད་ཉོན་མོངས་མེད་པ་ལ། ། བརྟན་པའི་བརྟན་པ་སྐྱེ་བ་ནི། ། དེ་ལས་གཞན་དང་མི་མཚུངས་ཏེ། ། བརྟན་ལྡན་རྣམས་ཀྱི་མཆོག་ཏུ་འདོད། ། ཕྱེ་མ་ལེབ་དང་འདབ་ཆགས་དང་། ། རྒྱ་མཚོ་དག་གིས་རི་རབ་ལྟར། ། བརྟན་པ་གྲོགས་ངན་སྡུག་བསྔལ་དང་། །
ཟབ་མོ་ཐོས་པས་མི་གཡོས་སོ། ། བྱང་ཆུབ་མི་སྐྱོ་མཉམ་མེད་པ། ། གཞི་གསུམ་ཐོས་པས་མི་ངོམས་དང་། ། བརྩོན་འགྲུས་ཆེ་དང་སྡུག་བསྔལ་ལའོ། ། ངོ་ཚ་བརྟན་ལ་བརྟེན་པ་སྟེ། ། བྱང་ཆུབ་ཆེ་ལ་འདུན་པ་དག ། བློ་ལྡན་རྣམས་ཀྱི་མི་སྐྱོ་བ། ། ས་རྣམས་ལ་ནི་མ་རྫོགས་དང་། ། རྫོགས་དང་ཤིན་ཏུ་རྫོགས་པར་འདོད། ། བརྟན་པའི་བསྟན་བཅོས་ཤེས་པ་ཉིད། །
གཞི་དང་ཆེད་དུ་བྱ་བ་དང་། ། ལས་དང་མཚན་ཉིད་དག་དང་ནི། ། མི་ཟད་ཉིད་དང་འབྲས་བུ་ནི། ། ཡང་དག་འགྲུབ་པས་ཁྱད་པར་འཕགས། ། ཏིང་ངེ་འཛིན་དང་གཟུངས་སྒོས་བསྡུས། ། སེམས་ཅན་སྨིན་པར་བྱེད་པ་དང་། ། དམ་ཆོས་འཛིན་པར་བྱེད་པའང་ཡིན། ། བརྟན་རྣམས་འཇིག་རྟེན་ཤེས་པ་ཉིད། ། ལུས་དང་ངག་དང་ཡིད་དག་གིས། ། བདེན་པ་ཤེས་པས་མཉམ་པ་མེད། །
དེ་ལས་གཞན་པ་དག་ལས་འཕགས། ། བརྟན་རྣམས་རྟག་ཏུ་འཛུམ་པར་བྱེད། ། གསོང་པོ་དག་ཏུ་སྨྲ་བ་ཡིན། ། སེམས་ཅན་སྣོད་དུ་བྱ་བའི་ཕྱིར། ། དམ་ཆོས་བསྒྲུབ་པར་བྱ་བའི་ཕྱིར། ། གང་ཕྱིར་བདེན་པ་གཉིས་ཀྱིས་ནི། ། འཇིག་རྟེན་རྣམས་རྟག་འབྱུང་བར་འདོད། ། གཉིས་ཀྱིས་ནུབ་འགྱུར་དེ་ཡི་ཕྱིར། ། དེ་ཤེས་འཇིག་རྟེན་ཤེས་ཞེས་བྱ། ། དེ་དག་ཞི་བ་ཐོབ་བྱའི་ཕྱིར། །
བློ་ལྡན་བདེན་པ་རྣམས་ལ་སྦྱོར། ། གང་གིས་བློ་ལྡན་བདེན་ཤེས་ཕྱིར། ། འཇིག་རྟེན་ཤེས་ཞེས་ངེས་པར་བརྗོད། ། གཙུག་ལག་བརྟན་པའི་ཆོས་དང་ནི། ། དེ་དོན་དགོངས་པ་ཅན་དང་ནི། ། ངེས་དོན་ཚད་མར་ལྡན་པ་དང་། ། དེ་ཡི་བརྗོད་མེད་ཐོབ་པ་འོ། ། སྤོང་དང་ཇི་སྐད་བཤད་པ་དང་། ། འགོག་པར་ཡང་དག་ཤེས་པ་དང་། ། བརྗོད་དང་བཅས་པར་འཐོབ་པ་དག །
འདིར་ནི་དགག་པར་བསྟན་པ་ཡིན། ། མོས་དང་རྣམ་པར་དཔྱོད་པ་དང་། ། གཞན་ལས་ཇི་བཞིན་ཐོས་པ་དང་། ། རྗོད་པ་མེད་པའི་ཡེ་ཤེས་ལས། ། བརྟན་རྣམས་ཉམས་པར་མི་འགྱུར་རོ། ། རྣམ་གྲངས་དང་ནི་མཚན་ཉིད་དང་། ། ཚིག་དང་ཡེ་ཤེས་ཤེས་པའི་ཕྱིར། ། བྱང་ཆུབ་སེམས་དཔའི་ཡང་དག་རིག ། བཞི་པོ་མཚུངས་པ་མེད་པར་འདོད། ། བསྟན་པ་ལ་ནི་རབ་བརྩོན་པའི། །
གང་ཞིག་གང་གིས་སྟོན་པ་ནི། ། ཆོས་དང་དོན་ནི་གཉིས་པོ་དག ། ཚིག་དང་ཤེས་པ་ཁོ་ནས་སྟོན། ། ཆོས་ནི་བསྟན་དང་བཤད་ཕྱིར་དང་། ། རྣམ་པ་ཀུན་ཏུ་གཉིས་ཐོབ་ཕྱིར། ། རྒོལ་བ་རྣམས་ཀྱི་ལན་འདེབས་ཕྱིར། ། སོ་སོ་ཡང་དག་རིག་པ་བཞི། ། མཉམ་ཉིད་སོ་སོ་རང་རིག་ནས། ། ཕྱིས་ནི་རབ་ཏུ་ཤེས་པ་ཡིན། ། ཐེ་ཚོམ་ཐམས་ཅད་གཅོད་བྱེད་པ། །
སོ་སོ་ཡང་དག་རིག་པར་བརྗོད། ། བྱང་ཆུབ་སེམས་དཔའ་རྣམས་ཀྱི་ཚོགས། ། བསོད་ནམས་ཡེ་ཤེས་མཚུངས་པ་མེད། ། གཅིག་གིས་འཁོར་བར་མངོན་མཐོ་བྱེད། ། གཞན་གྱིས་ཉོན་མོངས་མེད་པར་འཁོར། ། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་པོ་གཞན་ནི་གཉིས་ཀའི་སྟེ། ། ལྔ་ཅར་ཡང་ནི་ཡེ་ཤེས་ཚོགས། ། རྒྱུན་དུ་སྒོམ་པ་ཐོབ་ནས་ནི། །
དགེ་ལ་ཡང་དང་ཡང་དུ་སྒྲུབ། ། བརྟན་པའི་ཚོགས་གང་ཡིན་པ་དེ། ། དོན་ཀུན་སྒྲུབ་པར་བྱེད་པ་ཡིན། ། འཇུག་དང་མཚན་མ་མེད་པ་དང་། ། ལྷུན་གྱིས་གྲུབ་པར་བྱ་བ་དང་། ། དབང་བསྐུར་མཐར་ཐུག་བྱ་བའི་ཕྱིར། ། བརྟན་རྣམས་ཚོགས་ནི་སྒྲུབ་པར་བྱེད། ། བློ་ལྡན་དྲན་པ་ཉེར་གཞག་པ། ། བསྒོམ་པ་རྣམ་པ་བཅུ་བཞི་ཡིས། ། མཚུངས་པ་མེད་པའི་ཕྱིར་ན་དེ། །
དེ་ལས་གཞན་ལས་ཁྱད་པར་འཕགས། ། རྟེན་དང་གཉེན་པོ་དག་དང་ནི། ། དེ་བཞིན་རྗེས་སུ་འཇུག་པ་དང་། ། དམིགས་པ་དང་ནི་ཡིད་བྱེད་དང་། ། ཐོབ་པས་བསྒོམ་པ་ཁྱད་པར་འཕགས། ། མཐུན་དང་རྗེས་སུ་འཇུག་པ་དང་། ། ཡོངས་སུ་ཤེས་དང་སྐྱེ་བ་དང་། ། ཆེན་པོ་དང་ནི་མཆོག་ཉིད་དང་། ། བསྒོམ་དང་ཡང་དག་འགྲུབ་པས་གཞན། ། བརྟན་པ་རྣམས་ཀྱི་ཡང་དག་སྤོང་། །
ལུས་ཅན་རྣམས་དང་མཚུངས་པ་མེད། ། དྲན་པ་ཉེ་བར་གཞག་པ་ཡི། ། ཉེས་པ་རྣམས་ཀྱི་གཉེན་པོར་བསྒོམ། ། འཁོར་བ་ཉེ་བར་སྤྱད་པ་དང་། ། སྒྲིབ་པ་དག་ནི་དོར་བ་དང་། ། ཡིད་ལ་བྱེད་པ་དོར་བ་དང་། ། ས་རྣམས་ལ་ནི་འཇུག་པ་དང་། ། མཚན་མ་མེད་པར་གནས་པ་དང་། ། ལུང་བསྟན་པ་ནི་ཐོབ་པ་དང་། ། སེམས་ཅན་རྣམས་ཡོངས་སྨིན་བྱ་དང་། །
དབང་ནི་བསྐུར་བར་བྱ་བ་དང་། ། ཞིང་རྣམས་དག་པར་བྱ་ཕྱིར་དང་། ། མཐར་ཐུག་ཉིད་དུ་བྱ་བའི་ཕྱིར། ། བྱང་ཆུབ་སེམས་དཔའ་བློ་ལྡན་རྣམས། ། མི་མཐུན་ཕྱོགས་ཀྱི་གཉེན་པོར་བསྒོམ། ། འདུན་པ་ལ་ནི་བརྟེན་ནས་སུ། ། རྣལ་འབྱོར་རྒྱུ་མཚན་བཅས་བསྒོམ་པ། ། ཡང་དག་སྤོང་བ་ཐམས་ཅད་ལ། ། གཉེན་པོ་ཞེས་ནི་ངེས་པར་བརྗོད། ། བརྟན་པ་རྣམས་ཀྱི་རྫུ་འཕྲུལ་གྱི། །
རྐང་པ་མཚན་ཉིད་མཆོག་ལྡན་བཞི། ། བདག་ཉིད་དང་ནི་གཞན་དག་གི ། དོན་ཀུན་འགྲུབ་པའི་ཕྱིར་སྐྱེ་འོ། ། རྟེན་དང་རབ་ཏུ་དབྱེ་བ་དང་། ། ཐབས་དང་མངོན་པར་སྒྲུབ་པ་ཡིས། ། བློ་ལྡན་རྫུ་འཕྲུལ་རྐང་པ་རྣམས། ། རྣམ་པ་ཀུན་ཏུ་རྣམ་གཞག་འདོད། ། བསམ་གཏན་ཕ་རོལ་ཕྱིན་བརྟེན་ནས། ། རབ་ཏུ་དབྱེ་བ་དག་དང་ཐབས། ། རྣམ་བཞི་མངོན་པར་སྒྲུབ་པ་ནི། །
རྣམ་པ་དྲུག་ཏུ་བརྗོད་པ་ཡིན། ། གཅིག་ནི་འབད་པར་བྱེད་པ་སྟེ། ། གཉིས་པ་ཕན་འདོགས་བདག་ཉིད་ཡིན། ། གསུམ་པ་གཏོད་པར་བྱེད་པ་སྟེ། ། བཞི་པ་གཉེན་པོ་བ་ཡིན་ནོ། ། མཐོང་བ་དང་ནི་གདམས་ངག་དང་། ། གནས་པས་རྣམ་པར་རྩེ་བ་དང་། ། སྨོན་ལམ་དང་ནི་དབང་དག་དང་། ། ཆོས་ཐོབ་པ་ནི་སྒྲུབ་པའི་ཕྱིར། ། བྱང་ཆུབ་སྤྱོད་དང་ཐོས་མཆོག་དང་། །
ཞི་གནས་ལྷག་མཐོང་དད་སོགས་ཀྱི། ། གཞི་ཡིན་པར་ནི་ཤེས་བྱ་སྟེ། ། དོན་སྒྲུབ་བྱེད་པའི་སྐབས་ཀྱིས་སོ། ། དད་སོགས་ས་ལ་འཇུག་པ་སྟེ། ། ཀུན་ནས་ཉོན་མོངས་ཅན་དུ་འདོད། ། མི་མཐུན་ཕྱོགས་ཉམ་ཆུང་བས་ཡང་། ། དེ་དག་ཉིད་ལ་སྟོབས་ཞེས་བྱ། ། སར་ཞུགས་རྣམས་ལ་བྱང་ཆུབ་ཀྱི། ། ཡན་ལག་རྣམ་པར་གཞག་པར་འདོད། ། ཆོས་རྣམས་དང་ནི་སེམས་ཅན་ཀུན། །
མཉམ་པ་ཉིད་དུ་རྟོགས་ཕྱིར་རོ། ། ཤེས་བྱས་རྒྱལ་རྒྱལ་བྱ་ཡི་ཕྱིར། ། དྲན་པ་དག་ནི་ཀུན་ཏུ་སྤྱོད། ། འདི་ཡི་རྣམ་འབྱེད་རྟོག་པ་ཡི། ། མཚན་མ་ཐམས་ཅད་འཇོམས་པར་བྱེད། ། འདི་ཡི་བརྩོན་འགྲུས་མ་ལུས་པ། ། མྱུར་དུ་རྟོགས་པར་བྱ་ཕྱིར་འཇུག ། ཆོས་ཀྱི་སྣང་བ་རྣམ་འཕེལ་བའི། ། དགའ་བས་རྟག་ཏུ་རྒྱས་པར་འགྱུར། ། སྒྲིབ་པ་ཀུན་ལས་ཐར་བའི་ཕྱིར། །
ཤིན་ཏུ་སྦྱངས་པས་བདེ་བ་འཐོབ། ། ཏིང་ངེ་འཛིན་ལས་བསམས་པའི་དོན། ། འབྱོར་པ་ཉེ་བར་སྐྱེ་བར་འགྱུར། ། བཏང་སྙོམས་ཀྱིས་ནི་ཐམས་ཅད་དུ། ། འདི་ནི་ཇི་ལྟར་འདོད་བཞིན་གནས། ། རྗེས་ལ་ཐོབ་དང་མི་རྟོག་པའི། ། གནས་པས་མཆོག་ནི་རྟག་ཏུ་གནས། ། ཡོན་ཏན་དེ་ལྟའི་སེམས་དཔའ་ནི། ། འཁོར་ལོས་སྒྱུར་བ་འདྲ་བར་འཇོག ། རྟག་ཏུ་རིན་ཆེན་བདུན་ལྟ་བུའི། །
བྱང་ཆུབ་ཡན་ལག་རྣམས་ཀྱིས་བསྐོར། ། རང་བཞིན་ཡན་ལག་གནས་ཡན་ལག ། གསུམ་པ་ངེས་འབྱུང་ཡན་ལག་སྟེ། ། བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག ། དེ་ཡི་འོག་ཏུ་ཇི་ལྟ་བ། ། རྟོགས་པའི་རྗེས་སུ་འཇུག་པ་སྟེ། ། རྣམ་གཞག་ཇི་བཞིན་རྟོགས་པ་དང་། ། རྣམ་པར་གཞག་ལ་འཇུག་པ་དང་། ། ལས་གསུམ་རྣམ་པར་དག་པ་དང་། །
ཤེས་བྱ་དག་དང་ལམ་དང་ནི། ། ཡོན་ཏན་ཁྱད་པར་ཅན་གྱི་ནི། ། སྒྲིབ་པའི་གཉེན་པོར་སྒོམ་པ་འོ། ། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང་། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་ཡིན། ། དེ་ནི་ཀུན་འགྲོ་ཆ་གཅིག་དང་། ། ཆ་གཅིག་མ་ཡིན་རྒྱུར་འདོད་དོ། ། རྟོགས་དང་ངེས་པར་འབྱུང་བ་དང་། །
མཚན་མེད་འདུ་མི་བྱེད་པ་དང་། ། ཡོངས་དག་རྣམ་པར་དག་པ་ལ། ། བརྟེན་པའི་ཞི་གནས་ལྷག་མཐོང་གི ། རྣལ་འབྱོར་དེ་ས་ཀུན་འགྲོ་སྟེ། ། ཐམས་ཅད་སྒྲུབ་པར་བྱེད་པ་ཡིན། ། སངས་རྒྱས་ཆོས་རྣམས་རྫོགས་བྱ་དང་། ། སེམས་ཅན་རྣམས་ཡོངས་སྨིན་བྱ་དང་། ། མྱུར་ཐོབ་བྱ་བ་འགྲུབ་པ་དང་། ། ལམ་རྒྱུན་མི་གཅོད་ལ་མཁས་པ། ། བྱང་ཆུབ་སེམས་དཔའི་ས་ཀུན་ལ། །
ཐབས་ནི་མཚུངས་པ་མེད་པ་སྟེ། ། ཐབས་མཁས་དེ་ལ་བརྟེན་ནས་ནི། ། དེ་དག་དོན་ཀུན་སྒྲུབ་པར་བྱེད། ། རྣམ་སྨིན་ཐོས་ལ་གོམས་པ་དང་། ། ཏིང་ངེ་འཛིན་གྱི་གཟུངས་དག་ནི། ། ཆུང་ངུ་དང་ནི་ཆེན་པོ་སྟེ། ། ཆེན་པོ་དེ་ཡང་རྣམ་པ་གསུམ། ། བློ་ལྡན་མ་ཞུགས་ཞུགས་པ་ཡང་། ། མ་དག་ས་པ་རྣམས་ཀྱི་ནི། ། ཆུང་ངུ་དང་ནི་འབྲིང་པོ་སྟེ། །
དག་པའི་ས་པའི་གཟུངས་ཆེན་ཡིན། ། བྱང་ཆུབ་སེམས་དཔའ་ཡང་དང་ཡང་། ། དེ་ལ་ཡང་དག་བརྟེན་ནས་ནི། ། རྟག་ཏུ་དམ་པའི་ཆོས་དག་ཀྱང་། ། རབ་ཏུ་སྟོན་ཅིང་འཛིན་པར་བྱེད། ། བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་དང་བཅས་པ་སྟེ། ། དེ་ནི་ཡེ་ཤེས་ཀྱིས་བསྐུལ་བ། ། ས་རྣམས་ཀུན་ལ་མཉམ་པ་མེད། ། དེ་ནི་རྒྱུ་གྱུར་ཤེས་བྱ་སྟེ། །
སེམས་ཙམ་ལས་ནི་འགྲུབ་པའི་ཕྱིར། ། སེམས་ལས་མོད་ལ་འབྲས་བུ་ཅན། ། དེ་ནི་མ་འོངས་དོན་འགྲུབ་བྱེད། ། སྣ་ཚོགས་ཆེ་དང་བྱང་ཆུབ་པར། ། ས་རྣམས་གོང་ནས་གོང་དུ་ནི། ། རྣམ་དག་བྱང་ཆུབ་སེམས་དཔའ་ཡི། ། རང་བཞིན་དོན་རབ་སྒྲུབ་བྱེད་ཡིན། ། ཏིང་འཛིན་གསུམ་གྱི་སྤྱོད་ཡུལ་ནི། ། བདག་མེད་རྣམ་པ་གཉིས་པོ་དང་། ། བདག་ཏུ་འཛིན་པའི་རྟེན་དང་ནི། །
དེ་རྟག་ཉེར་ཞི་ཡིན་ཞེས་བྱ། ། དེ་ནི་གཟུང་འཛིན་ངོ་བོའི་ཕྱིར། ། རྣམ་པ་གསུམ་དུ་ཤེས་པར་བྱ། ། རྣམ་པར་མི་རྟོག་རྒྱབ་ཀྱིས་ཕྱོགས། ། རབ་ཏུ་དགའ་དང་ལྡན་པ་འོ། ། ཡོངས་སུ་ཤེས་དང་སྤང་བ་དང་། ། མངོན་སུམ་དུ་ནི་བྱ་བའི་ཕྱིར། ། སྟོང་ཉིད་ལ་སོགས་ཏིང་འཛིན་རྣམས། ། དོན་རྣམ་གསུམ་དུ་ཡོངས་སུ་བསྒྲགས། ། སེམས་ཅན་རྣམས་ལ་ཕན་བཞེད་པས། །
ཏིང་ངེ་འཛིན་གྱི་རྒྱུ་ཉིད་དུ། ། ཆོས་ཀྱི་སྡོམ་ནི་རྣམ་པ་བཞི། ། བྱང་ཆུབ་སེམས་དཔའ་རྣམས་ལ་བཤད། ། བརྟན་པ་རྣམས་ཀྱི་བཞི་པོ་དེ། ། མེད་པའི་དོན་དང་རྣམ་རྟོག་དོན། ། ཀུན་ཏུ་རྟོག་དོན་ཁོ་ན་དང་། ། རྣམ་རྟོག་ཉེ་བར་ཞི་བའི་དོན། ། མི་རུང་རྒྱུ་ལས་སྐྱེ་ཕྱིར་དང་། ། འགལ་ཕྱིར་རང་ཉིད་མི་གནས་ཕྱིར། ། མེད་ཕྱིར་མཚན་ཉིད་ངེས་ཕྱིར་དང་། །
རྗེས་སུ་འཇུག་ཕྱིར་འགག་པའི་ཕྱིར། ། ཡོངས་སུ་འགྱུར་བ་དམིགས་ཕྱིར་དང་། ། དེ་རྒྱུ་ཉིད་དང་འབྲས་བུའི་ཕྱིར། ། ཟིན་པའི་ཕྱིར་དང་བདག་པོའི་ཕྱིར། ། དགེ་དང་སེམས་ཅན་རྗེས་འཇུག་ཕྱིར། ། དང་པོ་ཇེ་བས་ཇེ་ཆེ་དང་། ། རྒྱས་དང་རྟེན་གྱི་དངོས་པོ་དང་། ། འགྱུར་དང་ཡོངས་སུ་སྨིན་པ་དང་། ། དེ་བཞིན་དམན་དང་ཁྱད་པར་འཕགས། ། འོད་གསལ་བ་དང་འོད་མི་གསལ། །
ཡུལ་གཞན་འགྲོ་དང་ས་བོན་བཅས། ། ས་བོན་མེད་པའི་ངོ་བོ་དང་། ། གཟུགས་བརྙན་དུ་ནི་སྐྱེ་བ་སྟེ། ། སྐྱེ་བ་རྣམ་པ་བཅུ་བཞི་ལ། ། རྒྱུ་དང་ཚད་ཀྱི་ཁྱད་པར་དང་། ། རྒྱས་པ་དོན་མེད་མི་རུང་དང་། ། རྟེན་ཉིད་དུ་ནི་མི་སྲིད་དང་། ། གནས་པ་ལ་ནི་མི་སྲིད་དང་། ། དང་པོ་མི་འཇིག་མཐར་མི་འགྱུར། ། དེ་བཞིན་དམན་དང་ཁྱད་པར་འཕགས། །
འོད་གསལ་བ་དང་འོད་མི་གསལ། ། འགྲོ་མེད་གནས་པ་མི་རུང་དང་། ། ཐ་མ་ཉིད་ནི་མི་སྲིད་ཕྱིར། ། སེམས་ཀྱི་རྗེས་སུ་འཇུག་པའི་ཕྱིར། ། འདུས་བྱས་ཐམས་ཅད་སྐད་ཅིག་མ། ། འབྱུང་བ་རྣམས་དང་དོན་རྣམ་དྲུག ། སྐད་ཅིག་ཉིད་དུ་བརྗོད་པ་ནི། ། སྐམ་དང་འཕེལ་དང་རང་བཞིན་གྱིས། ། གཡོ་དང་འཕེལ་དང་འགྲིབ་པའི་ཕྱིར། ། འབྱུང་བ་དེ་དང་འཕེལ་ཕྱིར་དང་། །
ཡོངས་སུ་འགྱུར་བ་བཞི་ཡི་ཕྱིར། ། ཁ་དོག་དྲི་དང་རོ་དང་རེག ། འདྲ་ཕྱིར་དེ་ནི་དེ་དང་འདྲ། ། བུད་ཤིང་རག་ལས་འཇུག་པའི་ཕྱིར། ། ཇེ་བས་ཇེ་ཆེར་དམིགས་པའི་ཕྱིར། ། སེམས་རྗེས་འཇུག་ཕྱིར་དྲི་བའི་ཕྱིར། ། དེས་ན་ཕྱི་ཡང་སྐད་ཅིག་མ། ། གང་ཟག་བཏགས་པར་ཡོད་ཉིད་དོ། ། བརྗོད་བྱ་རྫས་སུ་མ་ཡིན་ནོ། ། མི་དམིགས་ཕྱིན་ཅི་ལོག་པ་དང་། །
ཀུན་ནས་ཉོན་མོངས་ཉོན་མོངས་རྒྱུ། ། ཉེས་པ་གཉིས་ཕྱིར་དེ་ལས་འདི། ། གཅིག་དང་གཞན་དུ་བརྗོད་བྱ་མིན། ། ཕུང་པོ་བདག་ཏུ་ཐལ་བ་དང་། ། དེ་རྫས་ཉིད་དུ་ཐལ་འགྱུར་ཕྱིར། ། གལ་ཏེ་རྫས་ཡོད་བརྗོད་མིན་པའི། ། དགོས་པ་ཡང་ནི་བརྗོད་དགོས་སོ། ། གཅིག་དང་གཞན་དུ་བརྗོད་མིན་པ། ། དགོས་པ་མེད་པར་མི་རིགས་སོ། ། མཚན་ཉིད་དང་ནི་འཇིག་རྟེན་ན། །
མཐོང་ཕྱིར་བསྟན་བཅོས་སྒོ་ནས་ཀྱང་། ། བུད་ཤིང་མེ་བཞིན་གཉིས་སུ་ནི། ། བརྗོད་མིན་མི་རུང་གཉིས་ཕྱིར་རོ། ། གཉིས་ཡོད་རྣམ་ཤེས་སྐྱེ་བའི་ཕྱིར། ། དེ་རྐྱེན་མ་ཡིན་དོན་མེད་ཕྱིར། ། དེ་ཕྱིར་ལྟ་བ་པོ་ནས་ནི། ། གྲོལ་པོའི་བར་དུ་མི་འགྱུར་རོ། ། བདག་པོ་ཉིད་ཅིག་ཡིན་ན་ནི། ། མི་རྟག་མི་འདོད་འབྱུང་མི་བྱེད། ། དེ་ཡིས་མཚན་ཉིད་བསྒྲུབ་དགོས་ཏེ། །
རྫོགས་པའི་བྱང་ཆུབ་གསུམ་ལ་གནོད། ། ཉེས་པ་གསུམ་ཕྱིར་ལྟ་སོགས་ལ། ། དེ་ཡི་བྱེད་པ་རང་འབྱུང་མིན། ། བྱེད་པ་དེ་ཡི་རྐྱེན་ཅན་ཡང་། ། ལྟ་སོགས་བྱེད་པ་མེད་པ་ཡིན། ། བྱེད་པ་མིན་ཕྱིར་མི་རྟག་ཕྱིར། ། ཅིག་ཅར་རྟག་ཏུ་འཇུག་པའི་ཕྱིར། ། ལྟ་ལ་སོགས་པའི་བྱེད་པ་ནི། ། རང་བྱུང་ཉིད་དུ་མི་རུང་ངོ་། ། དེ་བཞིན་གནས་དང་ཞིག་པ་ནི། །
སྔ་ན་མེད་དང་མི་རྟག་དང་། ། ཕྱོགས་གསུམ་པོ་ཡང་མེད་པའི་ཕྱིར། ། རྐྱེན་ཉིད་དུ་ནི་མི་རུང་ངོ་། ། འདི་ལྟར་ཆོས་རྣམས་ཐམས་ཅད་ནི། ། བདག་མེད་དམ་པའི་དོན་དུ་ན། ། སྟོང་ཉིད་བདག་ཏུ་དམིགས་པ་ནི། ། ཉེས་པར་བཤད་པ་ཁོ་ན་ཡིན། ། ཀུན་ནས་ཉོན་མོངས་རྣམ་བྱང་བའི། ། གནས་སྐབས་གཅོད་པའི་བྱེ་བྲག་དང་། ། འཇུག་དང་རྒྱུན་གྱི་བྱེ་བྲག་ཀྱང་། །
གང་ཟག་གིས་ནི་ཉེ་བར་བསྟན། ། བདག་ཏུ་ལྟ་བ་བསྐྱེད་མི་དགོས། ། གོམས་པ་ཐོག་མ་མེད་དུས་ཅན། ། གང་ཟག་ཡོད་ན་ཐམས་ཅད་ནི། ། འབད་མེད་ཐར་པའམ་ཐར་པ་མེད། ། དེ་ལྟར་ཡོན་ཏན་དེ་དག་དང་། ། རྟག་ལྡན་བྱང་ཆུབ་སེམས་དཔའ་ནི། ། རང་གི་དོན་ཡང་མི་འདོར་ཞིང་། ། གཞན་གྱི་དོན་ཡང་སྒྲུབ་པར་བྱེད། ། ཐེག་པ་ཆེན་པོ་མདོ་སྡེའི་རྒྱན་ལས།
བྱང་ཆུབ་ཀྱི་ཕྱོགས་དང་མཐུན་པའི་ལེའུ་སྟེ་བཅུ་དགུ་པའོ།། ༈ །།རང་གི་ལུས་དང་སྡོམ་པའི་ཕྱིར། ། ཕུན་སུམ་ཚོགས་པ་ཡོངས་གཏོང་དང་། ། ཉམ་ཆུང་རྣམས་ལ་བཟོད་པ་དང་། ། ལུས་དང་སྲོག་ལ་མི་ལྟ་བར། ། བརྩོན་འགྲུས་རྩོམ་དང་བསམ་གཏན་གྱི། ། བདེ་ལ་རོ་མྱང་མེད་ཉིད་དང་། ། ཤེས་རབ་ལ་ནི་མི་རྟོག་པ། ། བློ་ལྡན་རྣམས་ཀྱི་ངོ་མཚར་འདོད། ། དེ་བཞིན་གཤེགས་རིགས་སྐྱེ་བ་དང་། །
ལུང་བསྟན་པ་དང་དབང་བསྐུར་དང་། ། བྱང་ཆུབ་རབ་ཏུ་ཐོབ་པ་ཡང་། ། ངོ་མཚར་ཆེ་བ་ཡིན་པར་འདོད། ། འདོད་ཆགས་བྲལ་དང་སྙིང་བརྩེ་དང་། ། དེ་བཞིན་བསྒོམ་མཆོག་ཐོབ་པ་དང་། ། སེམས་མཉམ་ཕྱིར་ན་དེ་དག་ལ། ། སྦྱོར་བ་ངོ་མཚར་ཆེ་མ་ཡིན། ། ཇི་ལྟར་བློ་ལྡན་སེམས་ཅན་ལ། ། རབ་ཏུ་བྱམས་པར་གྱུར་པ་ལྟར། ། སེམས་ཅན་བདག་དང་ཆུང་མ་དང་། །
བུ་བཤེས་གཉེན་ལ་དེ་ལྟ་མིན། ། དོན་གཉེར་བ་ལ་ཕྱོགས་མེད་དང་། ། ཚུལ་ཁྲིམས་རྟག་ཏུ་མ་ཉམས་དང་། ། ཀུན་ཏུ་བཟོད་ཅིང་ཐམས་ཅད་ཕྱིར། ། བརྩོན་འགྲུས་ཆེན་པོ་རྩོམ་པ་དང་། ། རྟག་ཏུ་བསམ་གཏན་དགེ་བ་དང་། ། ཤེས་རབ་རྣམ་པར་མི་རྟོག་ཉིད། ། བྱང་ཆུབ་སེམས་དཔའ་དེ་དག་ལ། ། དེ་ལྟར་སེམས་མཉམ་ཤེས་པར་བྱ། ། སྣོད་ཉིད་དུ་ནི་བྱེད་པ་དང་། །
ཚུལ་ཁྲིམས་དག་ལ་འགོད་པ་དང་། ། གནོད་པ་ལ་ནི་བཟོད་པ་དང་། ། དོན་བྱེད་པར་ནི་འགྲོ་བ་དང་། ། བསྟན་པ་འདི་ལ་འཛུད་པ་དང་། ། ཐེ་ཚོམ་གཅོད་པར་བྱེད་པ་འདི། ། བློ་ལྡན་རྣམས་ཀྱི་སེམས་ཅན་ལ། ། ཕན་འདོགས་ཉིད་དུ་འདོད་པ་ཡིན། ། གང་དག་རྟག་ཏུ་སེམས་ཅན་རྣམས། ། བསམ་པ་མཉམ་པས་འཛིན་བྱེད་ཅིང་། ། འཕགས་པའི་ས་ལ་སྐྱེད་པ་དང་། །
དགེ་བ་འཕེལ་བར་བྱེད་པ་དང་། ། ཉེས་བྱས་ལས་ནི་ཡོངས་སྲུང་དང་། ། ཐོས་པ་བྱང་བར་བྱེད་པ་ནི། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་མ་དང་འདྲ་བ་ཡིན། ། སེམས་ཅན་ཀུན་ལ་རྟག་པར་ནི། ། དད་པ་སྐྱེད་པར་བྱེད་པ་དང་། ། ལྷག་པའི་ཁྲིམས་སོགས་སློབ་པ་དང་། ། རྣམ་པར་གྲོལ་ལ་སྦྱོར་བའི་ཕྱིར། ། སངས་རྒྱས་ལ་ནི་གསོལ་བ་དང་། །
དེ་དག་སྒྲིབ་པ་སྤོང་བའི་ཕྱིར། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་ཕ་དང་འདྲ་བ་ཡིན། ། གང་དག་བསྟན་པར་མི་འོས་པ། ། སེམས་ཅན་རྣམས་ལ་གསང་བྱེད་ཅིང་། ། བསླབ་ལས་ཉམས་ལ་སྨོད་པ་དང་། ། ཕུན་སུམ་ཚོགས་པ་བསྔགས་པ་ཉིད། ། གདམས་ངག་སྦྱིན་པར་བྱེད་པ་དང་། ། བདུད་རྣམས་སྦྲོན་པར་བྱེད་པ་སྟེ། ། ལས་ལྔ་དག་གིས་རྒྱལ་སྲས་རྣམས། །
སེམས་ཅན་རྩ་ལག་འདྲ་བ་ཡིན། ། ཀུན་ནས་ཉོན་མོངས་རྣམ་བྱང་ལ། ། གང་དག་རང་བློ་མ་འཁྲུལ་བ། ། འཇིག་རྟེན་འཇིག་རྟེན་མིན་པ་ཡི། ། ཕུན་ཚོགས་ཟད་པར་སྦྱིན་པར་བྱེད། ། སྐྱེ་བ་མེད་པས་མི་ཕྱེད་ཅིང་། ། རྟག་ཏུ་ཕན་དང་བདེ་འདོད་པ། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་གྲོགས་པོ་འདྲ་བ་ཡིན། ། གང་དག་སེམས་ཅན་སྨིན་བྱ་ལ། །
རྟག་ཏུ་བརྩོན་པ་དང་ལྡན་ཞིང་། ། ཡང་དག་ངེས་པར་འབྱུང་བ་སྨྲ། ། ལོག་པར་སྒྲུབ་པ་རྣམས་ལ་བཟོད། ། ཕུན་སུམ་ཚོགས་པ་གཉིས་སྦྱིན་བྱེད། ། དེ་ཡི་ཐབས་ལ་མཁས་པ་ནི། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་བྲན་དང་འདྲ་བ་ཡིན། ། གང་དག་མི་སྐྱེའི་ཆོས་ལ་ནི། ། བཟོད་པ་ཐོབ་པར་འདོད་པ་དང་། ། ཐེག་པ་ཐམས་ཅད་སྟོན་པ་དང་། །
རྣལ་འབྱོར་གྲུབ་པར་སྦྱོར་བ་དང་། ། བཞིན་མཛེས་ལན་དུ་ཕན་འདོགས་དང་། ། རྣམ་པར་སྨིན་ལ་མི་ལྟ་བ། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་སློབ་དཔོན་འདྲ་བ་ཡིན། ། སེམས་ཅན་དོན་ལ་ཤིན་ཏུ་བརྩོན། ། ཚོགས་རྣམས་རྫོགས་པར་བྱེད་པ་དང་། ། ཚོགས་བསགས་མྱུར་དུ་གྲོལ་བར་བྱེད། ། མི་མཐུན་ཕྱོགས་ནི་སྤོང་བྱེད་ཅིང་། ། འཇིག་རྟེན་འཇིག་རྟེན་མ་ཡིན་པའི། །
ཕུན་སུམ་ཚོགས་པ་ལ་སྦྱོར་བ། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་མཁན་པོ་འདྲ་བ་ཡིན། ། ལོངས་སྤྱོད་རྣམས་ལ་མ་ཆགས་དང་། ། ཚུལ་ཁྲིམས་ཉམས་པ་མེད་པ་དང་། ། བྱས་པ་གཟོ་དང་ལྡན་པ་དང་། ། སྒྲུབ་པ་ལ་ཡང་སྦྱོར་བའི་ཕྱིར། ། ཕ་རོལ་ཕྱིན་པ་དྲུག་པོ་ལ། ། དེ་ལྟར་འཇུག་པའི་ལུས་ཅན་དག ། བྱང་ཆུབ་སེམས་དཔའ་རྣམས་ལ་ནི། །
དེ་བཞིན་ལན་དུ་ཕན་འདོགས་ཡིན། ། རྟག་ཏུ་འཕེལ་དང་ཉམས་པ་དང་། ། སེམས་ཅན་རབ་ཏུ་སྨིན་པ་དང་། ། ས་ལ་ཁྱད་པར་འགྲོ་བ་དང་། ། བླ་ན་མེད་པའི་བྱང་ཆུབ་འདོད། ། འཇིགས་སྤང་ཡང་དག་བསྐྱེད་པ་དང་། ། ཐེ་ཚོམ་དག་ནི་གཅོད་པ་དང་། ། སྒྲུབ་པ་ཡི་ནི་གདམས་ངག་ལ། ། རྒྱལ་སྲས་རྟག་ཏུ་ཆུད་མི་ཟ། ། རེ་བ་མེད་པའི་སྦྱིན་པ་དང་། །
ཡང་སྲིད་མི་འདོད་ཚུལ་ཁྲིམས་དང་། ། ཐམས་ཅད་ལ་ནི་བཟོད་པ་དང་། ། ཡོན་ཏན་ཀུན་འབྱུང་བརྩོན་འགྲུས་དང་། ། དེ་བཞིན་བསམ་གཏན་གཟུགས་མེད་མིན། ། ཤེས་རབ་ཐབས་དང་ལྡན་པ་ནི། ། ཕ་རོལ་ཕྱིན་པ་དྲུག་པོ་ལ། ། བརྟན་པ་རྣམས་ཀྱི་ཡང་དག་སྦྱོར། ། ལོངས་སྤྱོད་ཆགས་དང་ཉམས་བཅས་དང་། ། ང་རྒྱལ་ཉིད་དང་བསོད་ཉམས་དང་། ། རོ་མྱང་བ་དང་རྣམ་རྟོག་ནི། །
བརྟན་པ་རྣམས་ཀྱི་ཉམས་པའི་རྒྱུ། ། དེ་དག་གཉེན་པོ་ལ་གནས་པའི། ། བྱང་ཆུབ་སེམས་དཔའ་རྣམས་ཀྱི་ནི། ། དེ་ལས་བཟློག་ཕྱིར་ཁྱད་པར་གྱི། ། སྐལ་ཅན་ཆོས་སུ་ཤེས་པར་བྱ། ། སྤྲུལ་པ་དང་ནི་ཚུལ་འཆོས་དང་། ། བཞིན་མཛེས་པ་ནི་སྟོན་པ་དང་། ། དེ་བཞིན་འཕྲལ་ལ་འཇུག་པ་དང་། ། ལུས་དང་ངག་ནི་ཞི་བ་དང་། ། དེ་བཞིན་སྨྲ་མཁས་ཕུན་སུམ་ཚོགས། །
དེ་དག་སྒྲུབ་དང་བྲལ་བ་ནི། ། བྱང་ཆུབ་སེམས་དཔའ་རྣམས་དག་གི ། ཡང་དག་མིན་པ་ཉིད་དུ་བཤད། ། བཟློག་པར་རབ་ཏུ་སྦྱོར་རྣམས་ཀྱི། ། དེ་དག་ཡང་དག་ཉིད་དུ་བཤད། ། བློ་ལྡན་དེ་དག་ས་ཀུན་ཏུ། ། སྦྱིན་ལ་སོགས་པ་ཉེར་བསྒྲུབས་པས། ། སེམས་ཅན་རྣམས་ཀྱི་མི་མཐུན་ཕྱོགས། ། རྣམ་པ་དྲུག་ནི་འདུལ་བར་བྱེད། ། གང་ཟག་དུས་ཀྱི་བྱེ་བྲག་གིས། །
བློ་ལྡན་ལུང་བསྟན་རྣམ་པ་གཉིས། ། བྱང་ཆུབ་དང་ནི་ལུང་སྟོན་པ། ། གཞན་ཡང་ཆེན་པོར་བརྗོད་པ་ནི། ། མི་སྐྱེ་བཟོད་པ་ཐོབ་པ་ཡི། ། ང་རྒྱལ་རྩོལ་བ་སྤངས་པ་དང་། ། སངས་རྒྱས་སྲས་བཅས་ཐམས་ཅད་དང་། ། ངོ་བོ་གཅིག་ཏུ་གྱུར་པ་ལས། ། ཡང་དེ་ཞིང་དང་མིང་དང་ནི། ། དུས་དང་བསྐལ་པའི་མིང་དང་ནི། ། འཁོར་དང་དམ་པའི་ཆོས་དག་ཀྱང་། །
གནས་པའི་སྒོ་ནས་དེར་འདོད་དོ། ། བློ་ལྡན་རྣམ་པ་ཐམས་ཅད་དུ། ། ཕུན་ཚོགས་སྐྱེད་དང་མི་སྐྱོ་དང་། ། རྟག་ཏུ་སྒོམ་པར་བྱེད་པ་དང་། ། ཏིང་འཛིན་ཉམས་པ་མེད་པ་དང་། ། བྱ་བ་འགྲུབ་དང་ལྷུན་གྲུབ་པའི། ། བཟོད་པ་འཐོབ་ལ་ངེས་པར་འགྱུར། ། མཆོད་བསླབ་ཡང་དག་བླང་བ་དང་། ། སྙིང་རྗེ་དགེ་བ་བསྒོམ་པ་དང་། ། དེ་བཞིན་དགོན་པར་བག་ཡོད་དང་། །
ཐོས་དོན་ངོམས་མི་ཤེས་པ་ཉིད། ། ས་རྣམས་ཀུན་ལ་བརྟན་པ་ཡི། ། གདོན་མི་ཟ་བར་བྱ་བ་ཉིད། ། འདོད་པའི་ཉེས་དམིགས་ཤེས་པ་དང་། ། འཁྲུལ་པ་དག་ལ་རྟོག་པ་དང་། ། སྡུག་བསྔལ་དང་དུ་ལེན་ཉིད་དང་། ། དགེ་བ་དག་ནི་སྒོམ་པ་དང་། ། བདེ་ལ་རོ་མྱང་མེད་ཉིད་དང་། ། མཚན་མ་རྣམ་པར་མི་རྟོག་པ། ། ས་རྣམས་ཀུན་ལ་བརྟན་པ་ཡི། །
རྟག་ཏུ་བྱ་བ་དག་ཡིན་ནོ། ། ཆོས་སྦྱིན་ཚུལ་ཁྲིམས་དག་པ་དང་། ། མི་སྐྱེ་བཟོད་པ་ཐོབ་ཉིད་དང་། ། ཐེག་ཆེན་བརྩོན་འགྲུས་རྩོམ་པ་དང་། ། མཐའ་ལ་སྙིང་རྗེ་ལྡན་གནས་དང་། ། ཤེས་རབ་བློ་དང་ལྡན་རྣམས་ཀྱི། ། ཕ་རོལ་ཕྱིན་པའི་གཙོ་བོར་འདོད། ། མདོ་སོགས་རྣམ་པའི་བྱེ་བྲག་གིས། ། རིག་པའི་གནས་ནི་རྣམ་གཞག་པ། ། ས་རྣམས་ཀུན་ལ་བརྟན་པ་ཡི། །
ཆོས་རྣམས་གཞག་པ་ཡིན་ཞེས་བྱ། ། དེ་བཞིན་ཉིད་ནི་རྣམ་བདུན་ལ། ། བརྟེན་ནས་བདེན་པ་རྣམ་པར་གཞག ། རིགས་པ་ཐེག་པ་རྣམ་གཞག་པ། ། རྣམ་པ་བཞི་དང་རྣམ་གསུམ་ཉིད། ། ཚུལ་བཞིན་ཡིད་ལ་བྱེད་པ་དང་། ། ཡང་དག་ལྟ་བ་འབྲས་ལྡན་དང་། ། ཚད་མས་རྣམ་འབྱེད་བསམ་མི་ཁྱབ། ། རིགས་པ་བཞིར་ནི་ཤེས་པར་བྱ། ། བསམ་པ་དང་ནི་བཤད་ཉིད་དང་། །
སྦྱོར་བ་དང་ནི་ཚོགས་དག་དང་། ། འགྲུབ་པའི་རབ་ཏུ་དབྱེ་བ་ཡིས། ། ཐེག་པ་རྣམ་པ་གསུམ་དུ་འདོད། ། མིང་དང་དངོས་དག་ཕན་ཚུན་དུ། ། གློ་བུར་བ་ནི་ཉིད་དུ་བཙལ། ། འདོགས་པ་རྣམ་པ་གཉིས་པོ་འདིར། ། དེ་ཙམ་ཉིད་དུ་ཚོལ་བ་འོ། ། ཐམས་ཅད་དམིགས་སུ་མེད་པའི་ཕྱིར། ། ཡང་དག་ཡེ་ཤེས་རྣམ་པ་བཞི། ། ས་རྣམས་ཀུན་ལ་བརྟན་པ་ཡི། །
དོན་ཀུན་སྒྲུབ་པར་བྱེད་པར་འགྱུར། ། འཆིང་བ་ཡི་ནི་རྟེན་དག་དང་། ། ལོངས་སྤྱོད་ས་བོན་རྒྱུ་མཚན་འདིར། ། སེམས་དང་སེམས་ལས་བྱུང་བ་རྣམས། ། རྟེན་བཅས་ས་བོན་བཅས་ཏེ་བཅིངས། ། མདུན་བཞག་མཚན་མ་གང་ཡིན་དང་། ། བདག་ཉིད་འདུག་པ་གང་ཡིན་པ། ། ཐམས་ཅད་རྣམ་འཇིག་བློ་ལྡན་གྱིས། ། བྱང་ཆུབ་མཆོག་ནི་ཐོབ་པར་འགྱུར། ། དེ་བཞིན་ཉིད་དམིགས་ཤེས་པ་དང་། །
གཉིས་སུ་འཛིན་པ་རྣམ་སྤངས་དང་། ། གནས་ངན་ལེན་ལུས་མངོན་སུམ་པ། ། བློ་ལྡན་དེ་ཟད་བྱེད་པར་འདོད། ། དེ་བཞིན་ཉིད་དམིགས་ཡེ་ཤེས་ནི། ། རྣམ་པ་ཐ་དད་མེད་བསྒོམས་ཤིང་། ། ཡོད་དང་མེད་དོན་མངོན་སུམ་པ། ། རྣམ་རྟོག་དབང་འབྱོར་ཉིད་ཅེས་བྱ། ། བྱིས་པ་ཡང་དག་ཉིད་བསྒྲིབས་ནས། ། ཡང་དག་མ་ཡིན་ཀུན་ཏུ་སྣང་། ། བྱང་ཆུབ་སེམས་དཔའ་དེ་བསལ་ནས། །
ཡང་དག་ཉིད་ནི་ཀུན་ཏུ་སྣང་། ། དོན་མེད་པ་དང་དོན་ཡོད་དག ། མི་སྣང་སྣང་བ་ཡིན་ཞེས་བྱ། ། དེ་ནི་གནས་གཞན་གྱུར་པ་སྟེ། ། འདོད་དགུར་སྤྱོད་ཕྱིར་ཐར་པ་ཡིན། ། དོན་ཆེན་རྣམ་པ་ཐམས་ཅད་དུ། ། གཞན་དང་གཞན་རིགས་མཐུན་སྣང་བ། ། བར་ཆད་བྱེད་ཡིན་དེ་ལྟ་བས། ། ཡོངས་ཤེས་བྱས་ནས་དེ་སྤང་ངོ་། ། ཡོངས་སྨིན་རྣམ་པར་སྦྱང་བྱ་དང་། །
ཐོབ་བྱ་སྨིན་པར་རུང་བྱ་དང་། ། ཡང་དག་བཤད་པའི་དངོས་པོ་ནི། ། བློ་ལྡན་རྣམས་ཀྱི་དཔག་ཏུ་མེད། ། བྱང་ཆུབ་སེམས་ནི་སྐྱེ་བ་དང་། ། མི་སྐྱེ་བ་ཡི་བཟོད་པ་ཉིད། ། དྲི་མེད་མིག་ནི་དམན་པ་དང་། ། ཟག་པ་ཟད་པ་ཉིད་དང་ནི། ། དམ་ཆོས་ཡུན་རིང་གནས་པ་དང་། ། བྱེ་བྲག་ཤེས་སྤྱོད་ལོངས་སྤྱོད་ཉིད། ། དེ་ལ་ཞུགས་པ་བློ་ལྡན་གྱི། །
བཤད་པའི་འབྲས་བུ་ཡིན་ཞེས་བྱ། ། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། ། ཡང་དག་འགྲུབ་པ་ཆེན་པོ་དང་། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་འདི་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། རིགས་དང་ཆོས་ལ་མོས་པ་དང་། །
དེ་བཞིན་སེམས་ནི་བསྐྱེད་པ་དང་། ། སྦྱིན་ལ་སོགས་པ་སྒྲུབ་པ་དང་། ། སྐྱོན་མེད་པ་ལ་འཇུག་ཉིད་དང་། ། སེམས་ཅན་རྣམས་ཡོངས་སྨིན་བྱེད་དང་། ། ཞིང་ནི་རྣམ་པར་སྦྱོང་བ་དང་། ། མི་གནས་མྱ་ངན་འདས་པ་དང་། ། བྱང་ཆུབ་མཆོག་དང་སྟོན་པ་འོ། ། གཅིག་ནི་མོས་པ་དང་ལྡན་པ། ། ལྷག་པའི་བསམ་པ་དག་པ་གཞན། ། མཚན་མ་དང་ནི་མཚན་མེད་དང་། །
མངོན་པར་འདུ་བྱེད་མེད་སྤྱོད་པ། ། ལྔ་པོ་འདི་དག་ས་ཀུན་ལ། ། བྱང་ཆུབ་སེམས་དཔའ་ཡིན་ཞེས་བྱ། ། འདོད་ལ་མ་ཆགས་ལས་གསུམ་རྣམ་པར་དག ། ཁྲོ་བ་ཟིལ་གནོན་ཡོན་ཏན་མཆོག་ལྷུར་ལེན། ། ཆོས་ལས་མི་གཡོ་དེ་ཉིད་ཟབ་མོ་མཐོང་། ། བྱང་ཆུབ་དགའ་ལྡན་བྱང་ཆུབ་སེམས་དཔའ་ཡིན། ། ཕན་འདོགས་འདོད་དང་གནོད་པ་མེད་ལྟ་དང་། ། གཞན་གྱི་གནོད་པ་དང་དུ་ལེན་པ་དང་། ། བརྟན་པ་བག་ཡོད་མང་དུ་ཐོས་པ་དང་། །
གཞན་གྱི་དོན་བརྩོན་བྱང་ཆུབ་སེམས་དཔའ་ཡིན། ། རང་གིས་ཡོངས་སུ་གཟུང་བའི་ཉེས་དམིགས་ཤེས། ། ལོངས་སྤྱོད་མ་ཆགས་ཞེ་ལ་ཁོན་མི་འཛིན། ། རྣལ་འབྱོར་རྒྱུ་མཚན་ལ་མཁས་ལྟ་ངན་མེད། ། ནང་དུ་རབ་གནས་བྱང་ཆུབ་སེམས་དཔའ་ཡིན། ། བརྩེ་དང་ལྡན་པ་ངོ་ཚ་ཡོན་ཏན་གནས། ། སྡུག་བསྔལ་དང་ལེན་རང་གི་བདེ་མ་ཆགས། ། དྲན་གཙོ་ཤིན་ཏུ་མཉམ་པར་བཞག་པའི་བདག ། ཐེག་པ་མི་འཁྲུགས་བྱང་ཆུབ་སེམས་དཔའ་ཡིན། ། སྡུག་བསྔལ་སེལ་བ་སྡུག་བསྔལ་མི་བྱེད་ཉིད། །
སྡུག་བསྔལ་བཟོད་པ་སྡུག་བསྔལ་འཇིགས་པ་མེད། ། སྡུག་བསྔལ་རྣམ་གྲོལ་སྡུག་བསྔལ་མི་རྟོག་པ། ། སྡུག་བསྔལ་ཁས་ལེན་བྱང་ཆུབ་སེམས་དཔའ་ཡིན། ། ཆོས་ལ་མི་དགའ་རང་བཞིན་ཆོས་ལ་དགའ། ། ཆོས་ལ་སྨོད་ཅིང་ཆོས་ལ་མངོན་པར་བརྩོན། ། ཆོས་ལ་དབང་བ་ཆོས་ལ་མུན་པ་མེད། ། ཆོས་གཙོར་བྱེད་པ་བྱང་ཆུབ་སེམས་དཔའ་ཡིན། ། ལོངས་སྤྱོད་བག་ཡོད་ངེས་ལ་བག་ཡོད་དང་། ། བསྲུང་ལ་བག་ཡོད་དགེ་ལ་བག་ཡོད་དང་། ། བདེ་ལ་བག་ཡོད་ཆོས་ལ་བག་ཡོད་དང་། །
ཐེག་པ་བག་ཡོད་བྱང་ཆུབ་སེམས་དཔའ་ཡིན། ། མ་གུས་ངོ་ཚ་ཉེས་ཆུང་ངོ་ཚ་དང་། ། མི་བཟོད་ངོ་ཚ་ཡོངས་ཉམས་ངོ་ཚ་དང་། ། རྣམ་འཕྲོ་ངོ་ཚ་ལྟ་ཆུང་ངོ་ཚ་དང་། ། ཐེག་གཞན་ངོ་ཚ་བྱང་ཆུབ་སེམས་དཔའ་ཡིན། ། འདི་དང་ཕ་རོལ་དང་ནི་བཏང་སྙོམས་དང་། ། འདུ་བྱེད་ལྡན་དང་དབང་འབྱོར་ཉིད་ཐོབ་དང་། ། མཚུངས་པར་སྟོན་དང་འབྲས་བུ་ཆེན་པོ་ཡིས། ། བྱང་ཆུབ་སེམས་དཔའ་ཕན་འདོགས་བྱེད་ལ་འཇུག ། བྱང་ཆུབ་སེམས་དཔའ་སེམས་དཔའ་ཆེ། །
བློ་ལྡན་ཉིད་དང་གསལ་བའི་མཆོག ། རྒྱལ་སྲས་རྒྱལ་བའི་གཞི་དང་ནི། ། རྒྱལ་བྱེད་རྒྱལ་བའི་མྱུ་གུ་དང་། ། རྩལ་ལྡན་དང་ནི་འཕགས་མཆོག་དང་། ། དེད་དཔོན་དང་ནི་གྲགས་མཆོག་དང་། ། སྙིང་རྗེ་ཅན་དང་བསོད་ནམས་ཆེ། ། དབང་ཕྱུག་དེ་བཞིན་ཆོས་དང་ལྡན། ། དེ་ཉིད་བཟང་རྟོགས་དོན་ཆེན་ལེགས་རྟོགས་དང་། ། དོན་ཀུན་རྟོགས་དང་ཀུན་ཏུ་རྟོགས་པ་དང་། ། ཐབས་རྣམས་རྟོགས་པར་འགྱུར་བའི་ཁྱད་པར་རྒྱུ། །
དེས་ན་བྱང་ཆུབ་སེམས་དཔའ་ཞེས་བྱ་འོ། ། བདག་རྗེས་རྟོགས་དང་ལྟ་བ་ཕྲ་རྟོགས་དང་། ། རྣམ་རིག་སྣ་ཚོགས་རྣམ་པར་རྟོགས་དང་ཀུན། ། ཡང་དག་མིན་རྟོགས་ཡིན་པར་རྟོགས་པའི་རྒྱུ། ། དེས་ན་བྱང་ཆུབ་སེམས་དཔའ་ཞེས་བྱ་འོ། ། མ་རྟོགས་རྟོགས་དང་རྗེས་སུ་རྟོགས་པ་རྟོགས། ། དངོས་མེད་རྟོགས་དང་རབ་ཏུ་སྐྱེ་བ་རྟོགས། ། མ་རྟོགས་རྟོགས་པ་སོ་སོར་རྟོགས་པའི་རྒྱུ། ། དེས་ན་བྱང་ཆུབ་སེམས་དཔའ་ཞེས་བྱའོ། ། དོན་མེད་རྟོགས་དང་དོན་དམ་རྟོགས་པ་དང་། །
དོན་ཀུན་རྟོགས་དང་མཐའ་དག་དོན་རྟོགས་དང་། ། རྟོགས་བྱ་རྟོགས་གཞི་རྟོགས་པ་རྟོགས་པའི་རྒྱུ། ། དེས་ན་བྱང་ཆུབ་སེམས་དཔའ་ཞེས་བྱའོ། ། གྲུབ་པར་གྱུར་པ་རྟོགས་དང་གནས་རྟོགས་དང་། ། ལྷུམས་རྗེས་རྟོགས་དང་རིམ་པ་རྟོགས་པ་དང་། ། རབ་ཏུ་རྟོགས་དང་ཐེ་ཚོམ་བསལ་རྟོགས་རྒྱུར། ། དེས་ན་བྱང་ཆུབ་སེམས་དཔའ་ཞེས་བྱ་འོ། ། བློ་དང་ལྡན་པ་བློ་ཐོབ་མ་ཐོབ་དང་། ། རབ་གནས་རྟོགས་དང་རྗེས་སུ་རྟོགས་པ་དང་། ། སོ་སོར་འཆད་བློ་རྗོད་མེད་ང་བཅོམ་དང་། །
ང་ཅན་བློ་གྲོས་མ་སྨིན་ཡང་དག་སྨིན། ། ཐེག་པ་ཆེན་པོ་མདོ་སྡེའི་རྒྱན་ལས། ཡོན་ཏན་གྱི་ལེའུ་སྟེ་ཉི་ཤུ་པའོ།། ༈ །།བརྩེ་དང་སྙན་པར་སྨྲ་བ་དང་། ། བརྟན་པ་ཉིད་དང་ལག་བརྐྱང་ཉིད། ། དགོངས་པ་ཟབ་མོ་ངེས་འགྲེལ་པ། ། འདི་དག་བློ་ལྡན་རྣམས་ཀྱི་རྟགས། ། ཡོངས་གཟུང་མོས་པ་ཐོབ་པ་དང་། ། མི་སྐྱོ་གཉིས་ཀྱིས་བསྡུ་བའི་ཕྱིར། ། བསམ་པ་དང་ནི་སྦྱོར་བ་ལས། །
རྟགས་ལྔར་རྣམ་པར་ཤེས་པར་བྱ། ། བྱང་ཆུབ་སེམས་དཔའ་རྟག་ཏུ་ནི། ། ཁྱིམ་པ་འཁོར་ལོས་སྒྱུར་རྣམས་སུ། ། གྱུར་ནས་སྐྱེ་བ་ཐམས་ཅད་དུ། ། སེམས་ཅན་རྣམས་ཀྱི་དོན་བྱེད་དོ། ། ས་རྣམས་ཀུན་ལ་བློ་ལྡན་གྱི། ། རབ་བྱུང་ལེན་པས་ཐོབ་པ་དང་། ། ཆོས་ཉིད་ཀྱིས་ནི་ཐོབ་པ་གཞན། ། རབ་ཏུ་བྱུང་བར་སྟོན་བྱེད་ཡིན། ། རབ་ཏུ་བྱུང་བའི་ཕྱོགས་དག་ནི། །
ཡོན་ཏན་ཚད་མེད་རྣམས་དང་ལྡན། ། དེ་ལྟས་སྡོམ་བརྩོན་ཁྱིམ་པ་ཡི། ། བྱང་ཆུབ་སེམས་དཔའ་ལས་ཁྱད་འཕགས། ། ས་རྣམས་ཀུན་ལ་བརྟན་པ་ཡི། ། ཕ་རོལ་སྡུག་པའི་འབྲས་བུ་དང་། ། འདི་ལ་དགེ་བ་འཇུག་འདོད་དང་། ། མྱ་ངན་འདས་པར་འདོད་པ་དང་། ། མ་དག་རྣམ་དག་རབ་དག་པ། ། སེམས་ཅན་རྣམས་ལ་བསམ་པར་འདོད། ། ས་རྣམས་ཀུན་ལ་བློ་ལྡན་པའི། །
སྨོན་ལམ་དང་ནི་སེམས་མཉམ་དང་། ། བདག་པོར་གྱུར་པ་དག་དང་ནི། ། འཁོར་སྡུད་པ་ཡིས་ཡོངས་སུ་འཛིན། ། བློ་ལྡན་རྣམས་ཀྱི་ལས་དང་ནི། ། གཞན་ཡང་སྨོན་ལམ་དག་དང་ནི། ། ཏིང་ངེ་འཛིན་དང་དབང་འབྱོར་པའི། ། དབང་གིས་སྐྱེ་བར་འདོད་པ་ཡིན། ། མཚན་ཉིད་གང་ཟག་བསླབ་པ་དང་། ། ཕུང་པོ་གྲུབ་པ་རྟགས་དང་ནི། ། ངེས་པའི་ཚིག་དང་ཐོབ་པ་ཡིས། །
གནས་པ་དང་ནི་ས་ཉིད་དོ། ། སྟོང་པ་ཉིད་ནི་མཆོག་རྟོགས་ནས། ། ལས་རྣམས་ཆུད་མི་ཟ་བར་གནས། ། བསམ་གཏན་རབ་བདེས་གནས་ནས་ནི། ། དེ་ཡི་འོག་ཏུ་འདོད་པར་སྐྱེ། ། དེ་ནས་བྱང་ཆུབ་ཕྱོགས་མཐུན་རྣམས། ། འཁོར་བ་དག་ཏུ་ཡོངས་སུ་བསྔོ། ། སེམས་ཀུན་ཉོན་མོངས་མེད་པར་ནི། ། སེམས་ཅན་རྣམས་ཡོངས་སྨིན་པར་བྱེད། ། ཆེད་དུ་བསམས་ཏེ་སྐྱེ་བས་ན། །
ཀུན་ནས་ཉོན་མོངས་རྗེས་སུ་སྲུང་། ། བགྲོད་པ་གཅིག་པའི་ལམ་དང་འབྲེལ ། མཚན་མེད་གཅིག་ཏུ་ངེས་པའི་ལམ། ། མཚན་མ་མེད་པར་ལྷུན་གྱིས་གྲུབ། ། ཞིང་ཡང་རྣམ་པར་སྦྱོང་བ་སྟེ། ། དེ་ཡི་འོག་ཏུ་སེམས་ཅན་ནི། ། སྨིན་པར་བྱེད་པ་འགྲུབ་པར་འགྱུར། ། ཏིང་ངེ་འཛིན་དང་གཟུངས་རྣམས་དང་། །

བྱང་ཆུབ་རྣམ་པར་དག་པ་ཉིད། ། རྣམ་པར་བཞག་པ་འདི་དག་གིས། ། ས་ཡི་མཚན་ཉིད་ཤེས་པར་བྱ། ། བྱང་ཆུབ་སེམས་དཔའ་ལྟ་བ་རྣམ་དག་པ། ། ཚུལ་ཁྲིམས་ཤིན་ཏུ་རྣམ་དག་མཉམ་པར་གཞག ། ཆོས་ལ་ང་སྤངས་རྒྱུད་དང་ཀུན་ཉོན་མོངས། ། རྣམ་པར་བྱ་བ་ཐ་དད་ང་རྒྱལ་མེད། ། སྐད་ཅིག་གཅིག་བློ་ཐོབ་པ་བཏང་སྙོམས་པ། ། ཞིང་རྣམས་སྦྱོང་བ་སེམས་ཅན་སྨིན་བྱེད་པར། ། མཁས་པ་མཐུ་ཆེན་ལུས་ཡོངས་རྫོགས་པ་དང་། ། ངེས་པར་སྟོན་ལ་མཁས་པ་དབང་བསྐུར་ཡིན། །
ཆོས་ཉིད་རབ་ཏུ་རྟོགས་ནས་འདིར། ། ལྷག་པའི་ཚུལ་ཁྲིམས་ལྷག་སེམས་དང་། ། ལྷག་པའི་ཤེས་རབ་ལ་རྗེས་སློབ། ། ཤེས་རབ་སྤྱོད་ཡུལ་གཉིས་ཡིན་ཏེ། ། ཆོས་ཀྱི་དེ་ཉིད་དང་དེ་ནི། ། མི་ཤེས་ཤེས་སོགས་འཇུག་པ་ཉིད། ། ཤེས་རབ་སྤྱོད་ཡུལ་དེ་ལྟ་བས། ། དེ་ས་གཉིས་ལ་རྣམ་པར་གནས། ། བསླབ་པ་རྣམས་དང་བསྒོམ་པ་ཡིས། ། འབྲས་བུ་གཞན་ནི་རྣམ་པ་བཞི། །
མཚན་མེད་འདུ་བྱེད་དང་བཅས་པར། ། གནས་པ་འབྲས་བུ་དང་པོ་ཡིན། ། དེ་ཉིད་མངོན་འདུ་བྱེད་མེད་དང་། ། ཞིང་ནི་རྣམ་པར་དག་པ་དག ། འབྲས་བུ་གཉིས་པར་འདོད་པ་ཡིན། ། སེམས་ཅན་སྨིན་པར་འགྲུབ་ཉིད་དང་། ། ཏིང་ངེ་འཛིན་དང་གཟུངས་རྣམས་ནི། ། འགྲུབ་པ་འབྲས་བུ་དམ་པ་ཡིན། ། འབྲས་བུ་རྣམ་པ་འདི་བཞི་ནི། ། ས་བཞི་པོ་ལ་ཡང་དག་བརྟེན། །
ཆོས་ཉིད་རབ་ཏུ་རྟོགས་ནས་འདིར། ། ཚུལ་ཁྲིམས་ཀྱི་ནི་ཕུང་པོ་སྦྱོང་། ། དེ་ཡི་འོག་ཏུ་ཏིང་འཛིན་དང་། ། ཤེས་རབ་ཕུང་པོ་རྣམ་པར་སྦྱོང་། ། དེ་ལས་གཞན་པ་དག་ལ་ནི། ། སྒྲིབ་རྣམ་བཞི་དང་ཐོགས་པ་ཡི། ། སྒྲིབ་པ་ལས་ཀྱང་རྣམ་གྲོལ་དང་། ། གྲོལ་བའི་ཡེ་ཤེས་རྣམ་པར་སྦྱོང་། ། ས་རྣམས་ཐམས་ཅད་མ་གྲུབ་དང་། ། གྲུབ་པ་དག་ཏུ་ཤེས་པར་བྱ། །
གྲུབ་པ་དག་ཀྱང་མ་གྲུབ་དང་། ། གྲུབ་པ་དག་ཏུ་ཡང་འདོད་དོ། ། གྲུབ་པ་ཇི་ལྟར་རྣམ་གཞག་བཞིན། ། ཡིད་ལ་བྱེད་པས་དེ་རྟོག་པར། ། ཤེས་པའི་ཕྱིར་དང་དེ་ཉིད་ལ། ། རྣམ་མི་རྟོག་ཕྱིར་རྣམ་ཤེས་བྱ། ། སོ་སོར་རང་རིག་བྱ་ཕྱིར་དང་། ། སངས་རྒྱས་རྣམས་ཀྱི་ཡུལ་གྱི་ཕྱིར། ། ས་རྣམས་ཀུན་ལ་བསྒོམ་པ་དང་། ། གྲུབ་པ་ཡང་ནི་བསམ་མི་ཁྱབ། །
སྣང་དང་བཅས་དང་མོས་པ་དང་། ། མ་ཞུམ་པ་དང་མི་དམན་ཉིད། ། གཞན་དྲིང་མི་འཇོག་བདག་ཉིད་དང་། ། ཐམས་ཅད་རབ་ཏུ་རྟོགས་པ་དང་། ། ཀུན་ལ་སེམས་ནི་མཉམ་པ་དང་། ། བཀྲི་དང་རྗེས་སུ་ཆགས་མེད་དང་། ། ཐབས་ཤེས་འཁོར་དུ་སྐྱེ་བ་ནི། ། ཀུན་ལ་རྟགས་སུ་འདོད་པ་ཡིན། ། འདུན་པ་མེད་པ་མ་ཡིན་ཆགས་དང་འཁུ་བའི་སྙིང་མེད་ཁྲོ་མེད་ལེ་ལོ་མེད། ། བྱམས་དང་སྙིང་རྗེ་མིན་པའི་བསམ་མེད་བློ་གྲོས་ངན་རྟོག་རྣམ་རྟོག་འཕྲོགས་པ་མེད། །
བློ་གྲོས་རྣམ་པར་གཡེངས་མིན་བདེ་བས་མི་འཕྲོགས་སྡུག་བསྔལ་དག་གིས་གནོད་པ་མེད། ། དགེ་བའི་བཤེས་ལ་ཉེ་བར་སྟེན་ཅིང་ཐོས་པ་ལྷུར་ལེན་སྟོན་པ་མཆོད་ལ་བརྩོན། ། ཐབས་མཆོག་ཤེས་པ་གང་ཞིག་བསོད་ནམས་ཡང་དག་བསྡུས་པ་ཤིན་ཏུ་རྒྱ་ཆེན་ཀུན། ། གཞན་དག་ཐུན་མོང་བྱས་ནས་ཉིན་གཅིག་བཞིན་དུ་རྫོགས་པའི་བྱང་ཆུབ་ཡོངས་བསྔོ་ཞིང་། ། བཟང་པོའི་གནས་སུ་སྐྱེས་པས་རྟག་ཏུ་དགེ་བྱེད་མངོན་ཤེས་ཡོན་ཏན་རྣམས་ཀྱིས་བརྩོན། ། སངས་རྒྱས་སྲས་དེ་ཀུན་གྱི་བླ་ན་འདུག་པ་ཡོན་ཏན་གཏེར་དུ་ཤེས་པར་བྱ། ། ས་རྣམས་ཀུན་ལ་རྣམ་ཀུན་ཏུ། ། བློ་ལྡན་རྣམས་ཀྱི་ཕན་ཡོན་ནི། ། ཞི་གནས་ལྷག་མཐོང་གཉིས་ཀ་ལ། ། ལྔ་པོའི་བདག་ཉིད་དག་ཏུ་འདོད། །
བྱང་ཆུབ་ལ་ནི་ཉེ་བ་དང་། ། སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བརྗོད་དོ། ། འཆལ་ཚུལ་རྩོལ་བའི་དྲི་བྲལ་ཕྱིར། ། དྲི་མ་མེད་པའི་ས་ཞེས་བྱ། ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པའོ། ། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། །
དེ་དང་ལྡན་ཕྱིར་ས་དེ་ནི། ། གཉིས་པོ་སྲེག་པས་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ཅིང་། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བྱ་འོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བཤད། །
བགྲོད་གཅིག་ལམ་དང་འབྲེལ་པའི་ཕྱིར། ། རིང་དུ་སོང་བའི་སར་འདོད་དོ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ། སོ་སོ་ཡང་དག་རིག་བློ་བཟང་། ། ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། དགེ་བ་སྒྲུབ་པ་སྣ་ཚོགས་ལ། ། དགའ་བས་རྟག་པར་ཐམས་ཅད་དུ། །
གནས་ཕྱིར་བྱང་ཆུབ་སེམས་དཔའ་ཡི། ། ས་རྣམས་གནས་པ་ཡིན་པར་འདོད། ། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ནི་སར་འདོད་དོ། ། ས་འཐོབ་པ་ནི་མོས་པ་དང་། ། སྤྱོད་པ་དག་ལ་འཇུག་པ་དང་། ། རྟོགས་པའི་ཕྱིར་དང་ས་རྣམས་ནི། ། འགྲུབ་པའི་སྒོ་ནས་རྣམ་པ་བཞི། །
ལུས་ཅན་ཐེག་པ་ཆེན་པོ་དང་། ། ཐེག་པ་དམན་ལ་མོས་པ་རྣམས། ། གཉིས་ཀ་འདུན་པར་བྱ་བ་དང་། ། གདུལ་བའི་ཕྱིར་ནི་བརྟན་རྣམས་ཀྱི། ། སྤྱོད་པ་བཞི་པོ་མདོ་བཞིན་དུ། ། རྗེས་སུ་འབྲངས་ནས་བཤད་པ་ཡིན། ། སེམས་ཅན་རྣམས་ལ་བརྩེ་བ་ཅན། ། ཕྲད་དང་བྲལ་བའི་དགོངས་པ་ཅན། ། མི་འབྲལ་བ་ཡི་དགོངས་པ་ཅན། ། ཕན་བདེ་དགོངས་ཁྱོད་ལ་ཕྱག་འཚལ། །
ཐུབ་པ་སྒྲིབ་ཀུན་ངེས་པར་གྲོལ། ། འཇིག་རྟེན་ཐམས་ཅད་ཟིལ་གྱིས་གནོན། ། ཁྱོད་ཀྱི་མཁྱེན་པས་ཤེས་བྱ་ཁྱབ། ། ཐུགས་གྲོལ་ཁྱོད་ལ་ཕྱག་འཚལ་ལོ། ། སེམས་ཅན་དག་ནི་ཐམས་ཅད་ཀྱི། ། ཉོན་མོངས་མ་ལུས་ཐམས་ཅད་འཇོམས། ། ཉོན་མོངས་འཇོམས་མཛད་ཉོན་མོངས་ལ། ། བརྩེ་བཅས་ཁྱོད་ལ་ཕྱག་འཚལ་ལོ། ། ལྷུན་གྱིས་གྲུབ་ཅིང་ཆགས་མི་མངའ། ། ཐོགས་པར་མི་མངའ་རྟག་པར་ནི། །
མཉམ་པར་བཞག་ཅིང་འདྲི་ཀུན་གྱི། ། ལན་ལྡོན་ཁྱོད་ལ་ཕྱག་འཚལ་ལོ། ། རྟེན་དང་བརྟེན་པ་བཤད་བྱ་དང་། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟག་ཐོགས་མི་མངའ་བ། ། ལེགས་སྟོན་ཁྱོད་ལ་ཕྱག་འཚལ་ལོ། ། གཤེགས་ནས་སྤྱོད་པ་མཁྱེན་མཛད་དེ། ། དེ་དག་སྐད་ཀྱིས་སེམས་ཅན་གྱི། ། འོད་དང་འགྲོ་དང་ངེས་འབྱུང་ལ། ། ལེགས་འདོམས་ཁྱོད་ལ་ཕྱག་འཚལ་ལོ། །
ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལགས་པར་འཚལ། ། མཐོང་བ་ཙམ་གྱིས་རབ་དང་བར། ། མཛད་པ་ཁྱོད་ལ་ཕྱག་འཚལ་ལོ། ། ལེན་དང་གནས་དང་གཏོང་བ་དང་། ། སྤྲུལ་དང་ཡོངས་སུ་སྒྱུར་བ་དང་། ། ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། །
སེམས་ཅན་རྣམས་ལ་རབ་སླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། ། རང་གཞན་དོན་དུ་ཡེ་ཤེས་དང་། ། སྤངས་དང་ངེས་འབྱུང་བགེགས་མཛད་པར། ། སྟོན་མཛད་མུ་སྟེགས་གཞན་དག་གིས། ། མི་བརྫི་ཁྱོད་ལ་ཕྱག་འཚལ་ལོ། ། བསྲུང་མེད་བསྙེལ་བ་མི་མངའ་བར། ། འཁོར་གྱི་ནང་ན་བག་བརྐྱང་གསུང་། ། ཀུན་ནས་ཉོན་མོངས་གཉིས་སྤངས་པ། ། འཁོར་སྡུད་ཁྱོད་ལ་ཕྱག་འཚལ་ལོ། །
ཀུན་མཁྱེན་ཁྱོད་ལ་རྒྱུ་བ་དང་། ། གནས་པ་ཀུན་ལ་རྟག་པར་ནི། ། ཀུན་མཁྱེན་མིན་སྤྱོད་མི་མངའ་སྟེ། ། ཡང་དག་དོན་ལྡན་ཁྱོད་ཕྱག་འཚལ། ། སེམས་ཅན་ཀུན་གྱི་བྱ་བ་ལ། ། ཁྱོད་ནི་དུས་ལས་མི་འདའ་བས། ། མཛད་པ་རྟག་ཏུ་དོན་མངའ་བ། ། མི་བསྙེལ་ཁྱོད་ལ་ཕྱག་འཚལ་ལོ། ། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། །
ཐུགས་རྗེ་ཆེན་པོ་དང་ལྡན་པ། ། ཕན་དགོངས་ཁྱོད་ལ་ཕྱག་འཚལ་ལོ། ། སྤྱོད་པ་དང་ནི་རྟོགས་པ་དང་། ། ཡེ་ཤེས་དང་ནི་ཕྲིན་ལས་ཀྱིས། ། ཉན་ཐོས་རང་སངས་རྒྱས་ཀུན་གྱི། ། བླ་མ་ཁྱོད་ལ་ཕྱག་འཚལ་ལོ། ། སྐུ་གསུམ་དག་གིས་བྱང་ཆུབ་ཆེ། ། རྣམ་པ་ཀུན་བརྙེས་ཐམས་ཅད་དུ། ། སེམས་ཅན་ཀུན་གྱི་ཐེ་ཚོམ་དག ། གཅོད་པ་ཁྱོད་ལ་ཕྱག་འཚལ་ལོ། །
འཛིན་པ་མི་མངའ་ཉེས་མི་མངའ། ། རྙོག་པ་མི་མངའ་མི་གནས་པ། ། མི་གཡོ་ཆོས་རྣམས་ཐམས་ཅད་ལ། ། སྤྲོས་མེད་ཁྱོད་ལ་ཕྱག་འཚལ་ལོ། ། དམ་པའི་དོན་ནི་གྲུབ་པ་སྟེ། ། ས་ཀུན་ལས་ནི་ངེས་པར་བྱུང་། ། སེམས་ཅན་ཀུན་གྱི་མཆོག་ཏུ་གྱུར། ། སེམས་ཅན་ཐམས་ཅད་རྣམ་གྲོལ་མཛད། ། ཡོན་ཏན་མི་ཟད་མཉམ་མེད་ལྡན། ། འཇིག་རྟེན་དག་དང་དཀྱིལ་འཁོར་ནའང་། །
སྣང་ལ་ལྷ་དང་མི་རྣམས་ཀྱིས། ། རྣམ་པ་ཀུན་ཏུ་མི་མཐོང་ངོ་། ། དེ་ལྟ་ན་ཡང་དེ་ཡི་མཐུས། ། གདུལ་བྱའི་སྐལ་བ་ཇི་བཞིན་དུ། ། སྲིད་པ་ཇི་ལྟར་གནས་ཀྱི་བར། ། དེ་ཡི་མཛད་པ་རྒྱུན་མི་འཆད། ། ཐེག་པ་ཆེན་པོ་མདོ་སྡེའི་རྒྱན་ལས། སྤྱོད་པ་དང་མཐར་ཐུག་པའི་ལེའུ་སྟེ་ཉི་ཤུ་རྩ་གཅིག་པའོ།། ༈ །།ཐེག་པ་ཆེན་པོ་མདོ་སྡེའི་རྒྱན་ཞེས་བྱ་བའི་ཚིག་ལེའུར་བྱས་པ་འཕགས་པ་བྱམས་པས་མཛད་པ་རྫོགས་སོ།། །། རྒྱ་གར་གྱི་མཁན་པོ་ཤཱཀྱ་སིཾ་ཧ་དང་།
ཞུ་ཆེན་གྱི་ལོ་ཙཱ་བ་བནྡེ་དཔལ་བརྩེགས་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ། སླད་ཀྱི་པཎྜི་ཏ་པ་ར་ཧི་ཏ་དང་། བྲམ་ཟེ་ཆེན་པོ་སད་ཛ་ན་དང་། ལོ་ཙཱ་བ་དགེ་སློང་བློ་ལྡན་ཤེས་རབ་ཀྱིས་ཅུང་ཟད་བཅོས་ལེགས་པར་བཤད་ནས་གཏན་ལ་ཕབ་པའོ།། །། མཇུག་གི་ཤློ་ཀ་གཅིག་པོ་འདི་འགྲོ་དོན་འཕེལ་བ་དང་གཞུང་གཞན་ན་འདུག་པ་ལྟར་བྲིས་པའོ།། །། མངྒ་ལཾ།། །། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་ད་ཏ། ཏེ་ཥཱཉྩ་ཡོ་ནི་རོདྷ་ཨེ་ཝཾ་བཱ་དཱི་མཧཱ་ཤྲ་མ་ཎཿ།། །། PAGE * MERGEFORMAT 66 བྱམས་པ་མགོན་པོ། ཐེག་པ་ཆེན་པོ་མདོ་སྡེའི་རྒྱན།
PAGE * MERGEFORMAT 67
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
