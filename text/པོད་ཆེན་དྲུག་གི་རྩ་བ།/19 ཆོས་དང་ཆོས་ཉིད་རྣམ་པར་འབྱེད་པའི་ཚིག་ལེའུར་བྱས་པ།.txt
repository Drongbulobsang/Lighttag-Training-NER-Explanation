པོད་ཆེན་དྲུག་གི་རྩ་བ།
པོད ༡༩
ཆོས་དང་ཆོས་ཉིད་རྣམ་པར་འབྱེད་པའི་ཚིག་ལེའུར་བྱས་པ།
༄༅། །ཆོས་དང་ཆོས་ཉིད་རྣམ་པར་འབྱེད་པའི་ཚིག་ལེའུར་བྱས་པ་བཞུགས་སོ།། རྒྱ་གར་སྐད་དུ། དྷརྨཱ་དྷརྨ་ཏཱ་བི་བྷཾ་ཀཱ་རི་ཀཱ། བོད་སྐད་དུ། ཆོས་དང་ཆོས་ཉིད་རྣམ་པར་འབྱེད་པའི་ཚིག་ལེའུར་བྱས་པ། མགོན་པོ་བྱམས་པ་ལ་ཕྱག་འཚལ་ལོ། ། ཤེས་ནས་གང་ཞིག་ཡོངས་སུ་སྤང་བྱ་ཞིང་། ། གཞན་འགའ་ཞིག་ནི་མངོན་སུམ་ཉིད་དུ་བྱ། ། དེས་ན་དེ་དག་མཚན་ཉིད་རྣམ་དབྱེ་བ། ། བྱེད་པར་འདོད་ནས་བསྟན་བཅོས་འདི་བརྩམས་སོ། །
འདི་དག་ཐམས་ཅད་མདོར་བསྡུ་ན། ། རྣམ་པ་གཉིས་སུ་ཤེས་བྱ་སྟེ། ། ཆོས་དང་དེ་བཞིན་ཆོས་ཉིད་ཀྱིས། ། ཐམས་ཅད་བསྡུས་པ་ཉིད་ཕྱིར་རོ། ། དེ་ལ་ཆོས་ཀྱིས་ཕྱེ་བ་ནི། འཁོར་བ་ཡིན་ཏེ་ཆོས་ཉིད་ཀྱིས། ། རབ་ཏུ་ཕྱེ་བ་ཐེག་གསུམ་གྱི། ། མྱ་ངན་ལས་ནི་འདས་པ་འོ། ། དེ་ལ་ཆོས་ཀྱི་མཚན་ཉིད་ནི། ། གཉིས་དང་ཇི་ལྟར་མངོན་བརྗོད་པར། །
སྣང་བ་ཡང་དག་མ་ཡིན་པའི། ། ཀུན་རྟོག་པ་སྟེ་མེད་སྣང་ཕྱིར། ། དེས་ན་ཡང་དག་མ་ཡིན་པའོ། ། དེ་ཡང་ཐམས་ཅད་དོན་མེད་ཅིང་། ། རྟོག་ཙམ་ཡིན་པས་ཀུན་རྟོག་པའོ། ། གཞན་ཡང་ཆོས་ཉིད་མཚན་ཉིད་ནི། ། གཟུང་བ་དང་ནི་འཛིན་པ་དང་། ། བརྗོད་པར་བྱ་དང་རྗོད་པར་བྱེད། ། ཁྱད་མེད་དེ་བཞིན་ཉིད་ཡིན་ནོ། ། མེད་པ་སྣང་ཕྱིར་འཁྲུལ་པ་ནི། །
ཀུན་ནས་ཉོན་མོངས་རྒྱུ་ཡིན་ཏེ། ། སྒྱུ་མའི་གླང་ཆེན་སོགས་སྣང་ཞིང་། ། ཡོད་པའང་སྣང་བ་མིན་ཕྱིར་རོ། ། མེད་སྣང་དག་ལས་གང་རུང་ཞིག ། མེད་ན་འཁྲུལ་དང་མ་འཁྲུལ་དང་། ། དེ་བཞིན་ཀུན་ནས་ཉོན་མོངས་དང་། ། རྣམ་པར་བྱང་བ་མི་འཐད་དོ། ། གཉིས་པོ་དག་ནི་གཅིག་ཉིད་དང་། ། སོ་སོ་བ་ཡང་མ་ཡིན་ཏེ། ། ཡོད་པ་དང་ནི་མེད་པ་དག །
ཁྱད་པར་ཡོད་དང་མེད་ཕྱིར་རོ། ། རྣམ་པ་དྲུག་གིས་ཆོས་དག་ལ། ། འཇུག་པ་བླ་ན་མེད་པ་སྟེ། ། མཚན་ཉིད་དང་ནི་གྲུབ་པ་དང་། ། གཅིག་དང་ཐ་དད་མ་ཡིན་ཞིང་། ། གནས་ནི་ཐུན་མོང་ཐུན་མོང་མིན། ། གཟུང་དང་འཛིན་པར་སྣང་བ་ནི། ། མེད་ལ་རབ་ཏུ་འཇུག་པས་སོ། ། དེ་ལ་མཚན་ཉིད་གྲུབ་པ་དང་། ། གཅིག་དང་ཐ་དད་མ་ཡིན་པ། །
ཇི་ལྟར་མདོར་བསྟན་བཞིན་དུའོ། ། གང་ཞིག་གང་དུ་འཁོར་བ་ནི། ། དེ་ནི་ཀུན་ཏུ་གནས་པ་སྟེ། ། སེམས་ཅན་ཁམས་དང་སྣོད་ཀྱི་ཁམས། ། སྣོད་ཀྱི་ཁམས་ནི་ཐུན་མོང་ལྟར། ། རྣམ་པར་རིག་པ་ཐུན་མོང་ཡིན། ། སེམས་ཅན་ཁམས་ནི་ཐུན་མོང་དང་། ། ཡང་ན་ཐུན་མོང་མ་ཡིན་པའོ། ། དེ་ཡང་སྐྱེ་དང་ཐ་སྙད་དང་། ། རྗེས་སུ་གཟུང་དང་ཚར་གཅད་དང་། །
ཕན་པ་དང་ནི་གནོད་པ་དང་། ། ཡོན་ཏན་སྐྱོན་ནི་ཕན་ཚུན་དུ། ། བདག་པོ་ཉིད་ཀྱི་ཕན་ཚུན་རྒྱུ། ། ཡིན་པའི་ཕྱིར་ན་ཐུན་མོང་བའོ། ། གནས་དང་རྣམ་པར་རིག་པ་དང་། ། བདེ་སྡུག་ལས་དང་འཆི་འཕོ་དང་། ། སྐྱེ་བ་དང་ནི་བཅིངས་པ་དང་། ། གྲོལ་བ་ཐུན་མོང་མ་ཡིན་ཕྱིར། ། དེ་གནས་ཐུན་མོང་མ་ཡིན་པའོ། ། ཕྱི་རོལ་གཟུང་བ་ཐུན་མོང་བར། །
སྣང་བ་འཛིན་པའི་རྣམ་རིག་པའོ། ། རྣམ་པར་ཤེས་ལས་ཕྱི་རོལ་ཏུ། ། གྱུར་པའི་དོན་ཡོད་མ་ཡིན་ཏེ། ། ཐུན་མོང་བ་ཉིད་ཡིན་ཕྱིར་རོ། ། ཅིག་ཤོས་ཐུན་མོང་མ་ཡིན་པའི། ། གཟུང་བ་རྣམ་པར་རིག་པའི་དོན། ། གཞན་གྱི་སེམས་ལ་སོགས་པ་ནི། ། མཉམ་པར་མ་བཞག་མཉམ་གཞག་པའི། ། འཛིན་པའི་རྣམ་པར་རིག་པ་ལ། ། ཕན་ཚུན་ཡུལ་གྱུར་མ་ཡིན་ཏེ། །
མཉམ་པར་མ་བཞག་དག་ལ་ནི། ། རང་གི་རྣམ་རྟོག་སྣང་ཕྱིར་དང་། ། མཉམ་པར་གཞག་པ་དག་ལ་ནི། ། ཏིང་འཛིན་དེ་ཡི་སྤྱོད་ཡུལ་དེའི། ། གཟུགས་བརྙན་རབ་ཏུ་སྣང་ཕྱིར་རོ། ། གཟུང་བར་སྣང་བ་མེད་གྲུབ་ན། འཛིན་པར་སྣང་བ་མེད་གྲུབ་བོ། ། དེ་ལས་ཀྱང་ནི་གཟུང་བ་དང་། ། འཛིན་པར་སྣང་བ་མེད་པ་ལ། ། འཇུག་པ་གྲུབ་སྟེ་ཐོག་མེད་པའི། །
ཀུན་ནས་ལྡང་བ་གྲུབ་པས་སོ། ། གཉིས་སུ་ཡོངས་སུ་མ་གྲུབ་པར། ། རབ་ཏུ་གྲུབ་པ་ཡིན་ཕྱིར་རོ། ། རྣམ་པ་དྲུག་གིས་ཆོས་ཉིད་ལ། ། འཇུག་པ་བླ་ན་མེད་པ་སྟེ། ། མཚན་ཉིད་ཀུན་ཏུ་གནས་པ་དང་། ། ངེས་པར་འབྱེད་དང་རེག་པ་དང་། ། རྗེས་སུ་དྲན་དང་དེའི་བདག་ཉིད། ། ཉེ་བར་སོན་ལ་འཇུག་པས་སོ། ། མཚན་ཉིད་མདོ་ནི་ཇི་ལྟ་བཞིན། །
གནས་ནི་ཆོས་རྣམས་ཐམས་ཅད་དང་། ། གསུང་རབ་མདོ་སྡེ་ཐམས་ཅད་དོ། ། དེ་ལ་ངེས་པར་འབྱེད་པ་ནི། ། ཐེག་པ་ཆེན་པོའི་མདོ་སྡེ་ལ། ། བརྟེན་པའི་ཚུལ་བཞིན་ཡིད་བྱེད་པས། ། བསྡུས་པའི་སྦྱོར་ལམ་ཐམས་ཅད་དོ། ། རེག་པ་ཡང་དག་ལྟ་ཐོབ་ཕྱིར། ། མཐོང་བའི་ལམ་གྱིས་མངོན་སུམ་གྱི། ། ཚུལ་དུ་དེ་བཞིན་ཉིད་ཐོབ་ཅིང་། ། ཉམས་སུ་མྱོང་བ་གང་ཡིན་པའོ། །
རྗེས་སུ་དྲན་པ་རིག་པས་ནི། ། མཐོང་བའི་དོན་ལ་བསྒོམ་ལམ་གྱི། ། བྱང་ཆུབ་ཕྱོགས་ཀྱིས་བསྡུས་པ་སྟེ། ། དེ་ནི་དྲི་མ་སེལ་བའི་ཕྱིར། ། དེ་ལ་དེ་ཡི་བདག་ཉིད་དུ། ། ཉེ་བར་སོན་པ་དེ་བཞིན་ཉིད། ། དྲི་མ་མེད་པར་གྱུར་པ་ན། ། ཐམས་ཅད་དེ་བཞིན་ཉིད་ཙམ་དུ། ། སྣང་བ་དེ་ཡང་གནས་གྱུར་པ། ། གྲུབ་པ་ཡིན་ནོ་རྣམ་པ་བཅུས། །
གནས་ཡོངས་གྱུར་ལ་འཇུག་པ་ནི། ། བླ་ན་མེད་པ་ཉིད་ཡིན་ཏེ། ། ངོ་བོ་རྫས་དང་གང་ཟག་དང་། ། ཁྱད་པར་དགོས་པ་གནས་དང་ནི། ། ཡིད་ལ་བྱེད་དང་སྦྱོར་བ་དང་། ། ཉེས་དམིགས་ཕན་ཡོན་འཇུག་པས་སོ། ། དེ་ལ་ངོ་བོར་འཇུག་པ་ནི། ། གློ་བུར་བ་ཡི་དྲི་མ་དང་། ། དེ་བཞིན་ཉིད་མི་སྣང་བ་དང་། ། སྣང་བའི་དོན་དུ་དེ་བཞིན་ཉིད། །
དྲི་མ་མེད་པ་གང་ཡིན་པའོ། ། དངོས་པོ་རྫས་ལ་འཇུག་པ་ནི། ། ཐུན་མོང་སྣོད་ཀྱི་རྣམ་རིག་པ། ། དེ་བཞིན་ཉིད་དུ་གྱུར་པ་དང་། ། མདོ་སྡེ་ཆོས་ཀྱི་དབྱིངས་ཉིད་ཀྱི། ། དེ་བཞིན་ཉིད་དུ་གྱུར་པ་དང་། ། ཐུན་མོང་མིན་པ་སེམས་ཅན་གྱི། ། ཁམས་ཀྱི་རྣམ་པར་རིག་པ་ཡི། ། དེ་བཞིན་ཉིད་དུ་གྱུར་པ་འོ། ། གང་ཟག་དག་ལ་འཇུག་པ་ནི། །
དང་པོ་གཉིས་ནི་སངས་རྒྱས་དང་། ། བྱང་ཆུབ་སེམས་དཔའ་ནམས་ཀྱི་ནི། ། དེ་བཞིན་ཉིད་ཡོངས་གྱུར་པ་སྟེ། ། ཕྱི་མ་ཉིན་ཐོས་རྣམས་དང་ནི། ། རང་སངས་རྒྱས་ཀྱི་ཡང་ཡིན་ནོ། ། ཁྱད་པར་ཅན་ལ་འཇུག་པ་ནི། ། སངས་རྒྱས་བྱང་ཆུབ་སེམས་དཔའ་རྣམས། ། ཞིང་ཡོངས་དག་པའི་ཁྱད་པར་དང་། ། ཆོས་སྐུ་ལོངས་སྤྱོད་རྫོགས་པ་དང་། ། སྤྲུལ་སྐུ་ཐོབ་པས་གཟིགས་པ་དང་། །
འདོམས་པ་དང་ནི་དབང་འབྱོར་ཉིད། ། ཐོབ་པའི་ཁྱད་པར་ལས་ཡིན་ནོ། ། དགོས་པ་རྟོགས་ལ་འཇུག་པ་ནི། ། སྔོན་གྱི་སྨོན་ལམ་ཁྱད་པར་དང་། ། ཐེག་པ་ཆེན་པོ་སྟོན་པ་ཡི། ། དམིགས་པའི་ཁྱད་པར་ས་བཅུ་ལ། ། རབ་ཏུ་སྦྱོར་བའི་ཁྱད་པར་རོ། ། གནས་སམ་རྟེན་ལ་འཇུག་པ་ནི། ། རྣམ་པར་མི་རྟོག་ཡེ་ཤེས་ལ། ། འཇུག་པ་རྣམ་པ་དྲུག་གིས་ཏེ། །
དམིགས་དང་མཚན་མ་སྤངས་པ་དང་། ། ཡང་དག་པ་ཡི་སྦྱོར་བ་དང་། ། མཚན་ཉིད་དང་ནི་ཕན་ཡོན་དང་། ། ཡོངས་སུ་ཤེས་ལ་འཇུག་པས་སོ། ། དེ་ལ་དང་པོ་དམིགས་པ་ལ། ། འཇུག་པ་རྣམ་པ་བཞིར་ཤེས་བྱ། ། ཐེག་པ་ཆེན་པོ་སྟོན་པ་དང་། ། དེ་ལ་མོས་དང་ངེས་པ་དང་། ། ཚོགས་ནི་ཡོངས་སུ་རྫོགས་པས་སོ། ། གཉིས་པ་མཚན་མ་སྤངས་པ་ལ། །
འཇུག་པ་ཡང་ནི་རྣམ་བཞི་སྟེ། ། མི་མཐུན་པ་དང་གཉེན་པོ་དང་། ། དེ་བཞིན་ཉིད་དང་རྟོགས་པ་ཡི། ། མཚན་མ་དག་ནི་སྤངས་པས་སོ། ། འདིས་ནི་རིམ་པ་ཇི་ལྟ་བཞིན། ། རགས་དང་འབྲིང་དང་ཕྲ་མོ་དང་། ། རིང་དུ་རྗེས་སུ་འབྲེལ་བ་ཡི། ། མཚན་མ་ཡོངས་སུ་སྤངས་པ་ཡིན། ། ཡང་དག་པ་ཡི་སྦྱོར་བ་ལ། ། འཇུག་པ་ཡང་ནི་རྣམ་བཞི་སྟེ། །
དམིགས་པ་ཡི་ནི་སྦྱོར་བ་དང་། ། མི་དམིགས་པ་ཡི་སྦྱོར་བ་དང་། ། དམིགས་པ་མི་དམིགས་སྦྱོར་བ་དང་། ། མི་དམིགས་དམིགས་པའི་སྦྱོར་བ་འོ། ། དེ་ལ་མཚན་ཉིད་འཇུག་པ་ནི། ། རྣམ་པ་གསུམ་གྱིས་ཤེས་བྱ་སྟེ། ། ཆོས་ཉིད་གནས་པ་ཉིད་ལས་ནི། ། གཉིས་སུ་མེད་ཅིང་བརྗོད་མེད་པའི། ། ཆོས་ཉིད་རབ་ཏུ་གནས་ཕྱིར་རོ། ། སྣང་བ་མེད་ལས་གཉིས་དང་ནི། །
ཇི་ལྟར་མངོན་པར་བརྗོད་པ་དང་། ། དབང་པོ་ཡུལ་དང་རྣམ་རིག་དང་། ། སྣོད་ཀྱི་འཇིག་རྟེན་སྣང་མེད་ཕྱིར། ། དེས་ན་འདིས་ནི་རྟག་མེད་པ། ། བསྟན་དུ་མེད་པ་གནས་མེད་པ། ། སྣང་བ་མེད་ཅིང་རྣམ་རིག་མེད། ། གནས་མེད་པ་ཞེས་བྱ་བ་སྟེ། ། རྣམ་པར་མི་རྟོག་ཡེ་ཤེས་ཀྱི། ། མཚན་ཉིད་མདོ་བཞིན་བརྗོད་པ་ཡིན། ། སྣང་བ་ལས་ནི་ཆོས་ཐམས་ཅད། །
ནམ་མཁའི་དཀྱིལ་མཉམ་སྣང་ཕྱིར་རོ། ། འདུ་བྱེད་ཐམས་ཅད་སྒྱུ་མ་སོགས། ། ལྟ་བུར་སྣང་བ་ཡིན་ཕྱིར་རོ། ། ཕན་ཡོན་འཇུག་པ་རྣམ་བཞི་སྟེ། ། ཆོས་སྐུ་རྫོགས་པར་ཐོབ་པ་དང་། ། གོང་ན་མེད་པའི་བདེ་ཐོབ་དང་། ། གཟིགས་པ་དབང་འབྱོར་ཐོབ་པ་དང་། ། སྟོན་ལ་དབང་འབྱོར་ཐོབ་པ་འོ། ། ཡོངས་སུ་ཤེས་ལ་འཇུག་པ་ནི། ། རྣམ་པ་བཞི་རུ་ཤེས་བྱ་སྟེ། །
གཉེན་པོ་ཡོངས་སུ་ཤེས་པ་དང་། ། མཚན་ཉིད་ཡོངས་སུ་ཤེས་པ་དང་། ། ཁྱད་པར་ཡོངས་སུ་ཤེས་པ་དང་། ། ལས་ལྔ་ཡོངས་སུ་ཤེས་པ་འོ། ། དེ་ལ་གཉེན་པོ་ཤེས་པ་ནི། ། རྣམ་པར་མི་རྟོག་ཡེ་ཤེས་ཏེ། ། ཆོས་དང་གང་ཟག་འཛིན་པ་དང་། ། ཡོངས་གྱུར་པ་དང་ཐ་དད་དང་། ། སྐུར་པ་འདེབས་པ་ཉིད་ཡིན་ཏེ། ། མེད་པ་འཛིན་པ་རྣམ་པ་ལྔའི། །
གཉེན་པོ་བསྟན་པ་ཡིན་ཕྱིར་རོ། ། མཚན་ཉིད་ཡོངས་སུ་ཤེས་པ་ནི། ། ཡིད་ལ་མི་བྱེད་ཡང་དག་འདས། ། ཉེ་བར་ཞི་དང་ངོ་བོའི་དོན། ། མངོན་རྟགས་འཛིན་པ་རྣམ་པ་ལྔ། ། སྤངས་པའི་རང་གི་མཚན་ཉིད་དོ། ། ཁྱད་པར་ཡོངས་སུ་ཤེས་པ་ནི། ། རྣམ་པར་མི་རྟོག་པ་ཉིད་དང་། ། ཉི་ཚེ་བ་ནི་མ་ཡིན་དང་། ། གནས་མེད་པ་དང་གཏན་དུ་དང་། །
གོང་ན་མེད་པའི་རྣམ་པ་སྟེ། ། ཁྱད་པར་རྣམ་པ་ལྔ་ཡིན་ནོ། ། ཐ་མ་ལས་ཡོངས་ཤེས་པ་ནི། ། རྣམ་རྟོག་རིང་དུ་བྱེད་པ་དང་། ། བླ་ན་མེད་པའི་བདེ་སྟེར་དང་། ། ཉོན་མོངས་པ་དང་ཤེས་བྱ་ཡི། ། སྒྲིབ་པ་བྲལ་བར་བྱེད་པ་དང་། ། དེ་ཡི་རྗེས་ལས་ཐོབ་པ་ཡི། ། ཡེ་ཤེས་ཤེས་བྱའི་རྣམ་པ་ནི། ། ཐམས་ཅད་ལ་ནི་འཇུག་པ་དང་། །
སངས་རྒྱས་ཞིང་ནི་སྦྱོང་བ་དང་། ། སེམས་ཅན་ཡོངས་སུ་སྨིན་བྱེད་དང་། ། རྣམ་པ་ཐམས་ཅད་མཁྱེན་པ་ཉིད། ། གཏོད་ཅིང་སྟེར་བར་བྱེད་པ་སྟེ། ། རྣམ་ལྔ་ལས་ཀྱི་ཁྱད་པར་རོ། ། ཡིད་ལ་བྱེད་ལ་འཇུག་པ་ནི། ། རྣམ་པར་མི་རྟོག་ཡེ་ཤེས་ལ། ། འཇུག་པར་འདོད་པའི་གང་ཟག་ནི། ། བྱང་ཆུབ་སེམས་དཔའ་གང་ཡིན་པ། ། འདི་ལྟར་ཡིད་ལ་བྱེད་པ་སྟེ། །
དེ་བཞིན་ཉིད་ནི་མི་ཤེས་པས། ། མི་བདེན་པར་ནི་ཡོངས་བརྟགས་པའི། ། ས་བོན་ཐམས་ཅད་པ་ཞེས་པ། ། མེད་པ་གཉིས་སུ་སྣང་བའི་རྒྱུ། ། དེ་ལ་བརྟེན་པའི་ཐ་དད་རྒྱུ། ། དེས་ན་རྒྱུ་དང་འབྲས་བུར་བཅས། ། སྣང་དུ་ཟིན་ཀྱང་མེད་པ་འོ། ། དེ་སྣང་ཆོས་ཉིད་མི་སྣང་ཞིང་། ། དེ་མི་སྣང་བས་ཆོས་ཉིད་སྣང་། ། དེ་ལྟར་ཚུལ་བཞིན་ཡིད་བྱེད་ན། །
བྱང་ཆུབ་སེམས་དཔའ་མི་རྟོག་པའི། ། ཡེ་ཤེས་ལ་ནི་འཇུག་པ་འོ། ། དེ་ལྟར་དམིགས་ལས་རྣམ་རིག་ཙམ། ། དམིགས་ལས་དོན་རྣམས་མི་དམིགས་དང་། ། དོན་རྣམས་མི་དམིགས་པ་ལས་ནི། ། རྣམ་པར་རིག་ཙམ་མི་དམིགས་དང་། ། དེ་མི་དམིགས་ལས་གཉིས་པོ་ནི། ། ཁྱད་པར་མེད་པའི་དམིགས་པ་འཇུག ། དེ་གཉིས་ཁྱད་པར་མི་དམིགས་པ། ། དེ་ནི་རྣམ་པར་མི་རྟོག་པའི། །
ཡེ་ཤེས་ཡུལ་མེད་དམིགས་མེད་པ། ། མཚན་མ་ཐམས་ཅད་མི་དམིགས་པས། ། རབ་ཕྱེ་བ་ནི་ཡིན་ཕྱིར་རོ། ། སྦྱོར་བས་ས་ལ་འཇུག་པ་ནི། ། རྣམ་པ་བཞི་རུ་ཤེས་བྱ་སྟེ། ། མོས་པའི་རབ་ཏུ་སྦྱོར་བས་ནི། ། མོས་པས་སྤྱོད་པའི་ས་ལ་སྟེ། ། ངེས་པར་འབྱེད་པའི་གནས་སྐབས་སོ། ། སོ་སོར་རབ་ཏུ་རྟོགས་པ་ཡི། ། སྦྱོར་བས་ས་ནི་དང་པོ་སྟེ། །
དེ་ཉིད་རེག་པའི་གནས་སྐབས་སོ། ། བསྒོམ་པས་རབ་ཏུ་སྦྱོར་བས་ནི། ། མ་དག་པ་ཡི་ས་དྲུག་དང་། དག་པའི་ས་ནི་གསུམ་པོ་སྟེ། ། དེ་ནི་རྗེས་དྲན་གནས་སྐབས་སོ། ། མཐར་ཕྱིན་པ་ལ་སྦྱོར་བས་ནི། ། ལྷུན་གྱིས་གྲུབ་པར་སངས་རྒྱས་ཀྱི། ། མཛད་པ་རྒྱུན་མི་འཆད་ཕྱིར་ཏེ། ། དེ་ནི་དེ་ཡི་བདག་ཉིད་དུ། ། ཉེ་བར་འགྲོ་བའི་གནས་སྐབས་སོ། །
ཉེས་དམིགས་དག་ལ་འཇུག་པ་ནི། ། གནས་ཡོངས་གྱུར་པ་མེད་པ་ཡི། ། ཉེས་དམིགས་བཞི་སྟེ་ཉོན་མོངས་པ། ། མི་འཇུག་རྟེན་མེད་ཉེས་པ་དང་། ། ལམ་འཇུག་རྟེན་མེད་ཉེས་པ་དང་། ། མྱ་ངན་འདས་པའི་གང་ཟག་རྣམས། ། གདགས་པའི་གཞི་མེད་ཉེས་པ་དང་། ། བྱང་ཆུབ་གསུམ་གྱི་ཁྱད་པར་དག ། གདགས་པའི་གཞི་མེད་ཉེས་པ་འོ། ། བཟློག་ནས་ཕན་ཡོན་འཇུག་པ་ནི།
རྣམ་པ་བཞི་རུ་ཤེས་པར་བྱའོ། ། མེད་པའི་ཆོས་རྣམས་སྣང་བའི་དཔེ། ། སྒྱུ་མ་རྨི་ལམ་སོགས་པ་བཞིན། ། གནས་ཡོངས་གྱུར་པ་དཔེར་བྱ་ན། ། ནམ་མཁའ་གསེར་དང་ཆུ་སོགས་བཞིན། ། ཆོས་དང་ཆོས་ཉིད་རྣམ་པར་འབྱེད་པའི་ཚིག་ལེའུར་བྱས་པ། མགོན་པོ་བྱམས་པས་མཛད་པ་རྫོགས་སོ།། །། ཁ་ཆེའི་མཁན་པོ་མཧཱ་ཛ་ན་དང་། ལོ་ཙཱ་བ་དགེ་སློང་སེང་གེ་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། མངྒ་ལཾ།། །།
PAGE * MERGEFORMAT 4 བྱམས་པ་མགོན་པོ། ཆོས་དང་ཆོས་ཉིད་རྣམ་པར་འབྱེད་པའི་ཚིག་ལེའུར་བྱས་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
