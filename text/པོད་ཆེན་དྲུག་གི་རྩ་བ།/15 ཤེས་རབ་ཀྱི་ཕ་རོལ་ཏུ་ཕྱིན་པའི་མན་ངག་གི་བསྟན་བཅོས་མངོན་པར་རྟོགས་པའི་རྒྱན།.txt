པོད་ཆེན་དྲུག་གི་རྩ་བ།
པོད ༡༥
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན།
༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་བཞུགས་སོ།། རྒྱ་གར་སྐད་དུ། ཨ་བྷི་ས་མ་ཡ་ཨ་ལཾ་ཀཱ་ར་ནཱ་མ་པྲ་ཛྙཱ་པཱ་ར་མི་ཏ་ཨུ་པ་དེ་ཤ་ཤཱསཏྲ་ཀཱ་རི་ཀཱ། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བའི་ཚིག་ལེའུར་བྱས་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད་ཀྱིས་ཉེར་ཞིར་འཁྲིད་མཛད་གང་ཡིན་དང་། ། འགྲོ་ལ་ཕན་པར་བྱེད་རྣམས་ལམ་ཤེས་ཉིད་ཀྱིས་འཇིག་རྟེན་དོན་སྒྲུབ་མཛད་པ་གང་། ། གང་དང་ཡང་དག་ལྡན་པས་ཐུབ་རྣམས་རྣམ་པ་ཀུན་ལྡན་སྣ་ཚོགས་འདི་གསུངས་པ། ། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་དེ་ལ་ཕྱག་འཚལ། །
རྣམ་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལས་བཤད་པ་གང་། ། གཞན་གྱིས་མྱོང་བ་མ་ཡིན་ཏེ། ། ཆོས་སྤྱོད་བཅུ་ཡི་བདག་ཉིད་ཀྱི། ། མདོ་དོན་དྲན་པ་ལ་བཞག་ནས། ། བློ་དང་ལྡན་པས་མཐོང་འགྱུར་ཕྱིར། ། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། །
རྣམ་ཀུན་མཁྱེན་ཉིད་ལམ་ཤེས་ཉིད། ། དེ་ནས་ཐམས་ཅད་ཤེས་པ་ཉིད། ། རྣམ་ཀུན་མངོན་རྫོགས་རྟོགས་པ་དང་། ། རྩེ་མོར་ཕྱིན་དང་མཐར་གྱིས་པ། ། སྐད་ཅིག་གཅིག་མངོན་རྫོགས་བྱང་ཆུབ། ། ཆོས་ཀྱི་སྐུ་དང་དེ་རྣམ་བརྒྱད། ། སེམས་བསྐྱེད་པ་དང་གདམས་ངག་དང་། ། ངེས་འབྱེད་ཡན་ལག་རྣམ་བཞི་དང་། ། སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང་། །
དམིགས་པ་དག་དང་ཆེད་དང་ནི། ། གོ་ཆ་འཇུག་པའི་བྱ་བ་དང་། ། ཚོགས་ནི་ངེས་པར་འབྱུང་བཅས་རྣམས། ། ཐུབ་པའི་རྣམ་ཀུན་མཁྱེན་པ་ཉིད། ། མོག་མོག་པོར་བྱེད་ལ་སོགས་དང་། ། སློབ་མ་བསེ་རུའི་ལམ་གང་དང་། ། འདི་དང་གཞན་པའི་ཡོན་ཏན་གྱིས། ། ཕན་ཡོན་ཆེ་བ་མཐོང་བའི་ལམ། ། བྱེད་པ་དང་ནི་མོས་པ་དང་། ། བསྟོད་དང་བཀུར་དང་བསྔགས་པ་དང་། །
བསྔོ་དང་རྗེས་སུ་ཡི་རང་བ། ། ཡིད་ལ་བྱེད་པ་བླ་མེད་དག ། སྒྲུབ་དང་ཤིན་ཏུ་དག་པ་ཞེས། ། བྱ་བ་འདི་ནི་སྒོམ་པའི་ལམ། ། བྱང་ཆུབ་སེམས་དཔའ་མཁས་རྣམས་ཀྱི། ། ལམ་ཤེས་ཉིད་ནི་དེ་འདྲར་བཤད། ། ཤེས་པས་སྲིད་ལ་མི་གནས་ཤིང་། ། སྙིང་རྗེས་ཞི་ལ་མི་གནས་དང་། ། ཐབས་མ་ཡིན་པས་རིང་བ་དང་། ། ཐབས་ཀྱིས་རིང་བ་མ་ཡིན་ཉིད། །
མི་མཐུན་གཉེན་པོའི་ཕྱོགས་དག་དང་། ། སྦྱོར་དང་དེ་ཡི་མཉམ་ཉིད་དང་། ། ཉན་ཐོས་ལ་སོགས་མཐོང་བའི་ལམ། ། དེ་འདྲ་ཀུན་ཤེས་ཉིད་དུ་འདོད། ། རྣམ་པ་སྦྱོར་བར་བཅས་རྣམས་དང་། ། ཡོན་ཏན་སྐྱོན་ནི་མཚན་ཉིད་བཅས། ། ཐར་དང་ངེས་འབྱེད་ཆ་མཐུན་དང་། ། སློབ་པ་ཕྱིར་མི་ལྡོག་པའི་ཚོགས། ། སྲིད་དང་ཞི་བ་མཉམ་ཉིད་དང་། ། ཞིང་དག་བླ་ན་མེད་པ་ནི། །
རྣམ་ཀུན་མངོན་རྫོགས་རྟོགས་པ་སྟེ། ། འདི་ནི་ཐབས་མཁས་བཅས་པ་ཡིན། ། དེ་ཡི་རྟགས་དང་རྣམ་འཕེལ་དང་། ། བརྟན་དང་སེམས་ཀུན་གནས་པ་དང་། ། མཐོང་ཞེས་བྱ་དང་སྒོམ་པ་ཞེས། ། བྱ་བའི་ལམ་ནི་སོ་སོ་ལ། ། རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། བར་ཆད་མེད་པའི་ཏིང་ངེ་འཛིན། ། ལོག་པར་སྒྲུབ་དང་བཅས་པ་ནི། །
རྩེ་མོའི་མངོན་རྟོགས་མཐར་གྱིས་པ། ། རྣམ་གསུམ་རྣམ་བཅུ་སྐད་ཅིག་མ། ། གཅིག་གིས་མངོན་རྫོགས་བྱང་ཆུབ་པ། ། མཚན་ཉིད་ཀྱིས་ནི་རྣམ་པ་བཞི། ། ངོ་བོ་ཉིད་ལོངས་རྫོགས་བཅས་དང་། ། དེ་བཞིན་གཞན་པ་སྤྲུལ་པ་ནི། ། ཆོས་སྐུ་མཛད་པ་དང་བཅས་པ། ། རྣམ་པ་བཞིར་ནི་ཡང་དག་བརྗོད། ། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། །
དེ་དང་དེ་ནི་མདོ་བཞིན་དུ། ། བསྡུས་དང་རྒྱས་པའི་སྒོ་ནས་བརྗོད། ། དེ་ཡང་ས་གསེར་ཟླ་བ་མེ། ། གཏེར་དང་རིན་ཆེན་འབྱུང་གནས་མཚོ། ། རྡོ་རྗེ་རི་སྨན་བཤེས་གཉེན་དང་། ། ཡིད་བཞིན་ནོར་བུ་ཉི་མ་གླུ། ། རྒྱལ་པོ་མཛོད་དང་ལམ་པོ་ཆེ། ། བཞོན་པ་བཀོད་མའི་ཆུ་དང་ནི། ། སྒྲ་རྙན་ཆུ་བོ་སྤྲིན་རྣམས་ཀྱིས། ། རྣམ་པ་ཉི་ཤུ་རྩ་གཉིས་སོ། །
སྒྲུབ་དང་བདེན་པ་རྣམས་དང་ནི། ། སངས་རྒྱས་ལ་སོགས་དཀོན་མཆོག་གསུམ། ། མ་ཞེན་ཡོངས་སུ་མི་ངལ་དང་། ། ལམ་ནི་ཡོངས་སུ་འཛིན་པ་དང་། ། སྤྱན་ལྔ་དང་ནི་མངོན་ཤེས་ཀྱི། ། ཡོན་ཏན་དྲུག་དང་མཐོང་ལམ་དང་། ། བསྒོམ་ཞེས་བྱ་ལ་གདམས་ངག་ནི། ། བཅུ་ཡི་བདག་ཉིད་ཤེས་པར་བྱ། ། དབང་པོ་རྟུལ་དང་རྣོན་པོ་དང་། ། དད་དང་མཐོང་ཐོབ་རིགས་ནས་རིགས། །
བར་ཆད་གཅིག་པར་སྐྱེས་ནས་དང་། ། བྱེད་དང་བྱེད་མིན་འོག་མིན་འགྲོ ། འཕར་གསུམ་སྲིད་རྩེའི་མཐར་ཐུག་འགྲོ ། གཟུགས་ཀྱི་ཆགས་བཅོམ་མཐོང་བ་ཡི། ། ཆོས་ལ་ཞི་ལུས་མངོན་སུམ་བྱེད། ། བསེ་རུ་དང་ནི་ཉི་ཤུ་འོ། ། དམིགས་པ་དང་ནི་རྣམ་པ་དང་། ། རྒྱུ་དང་ཡོངས་སུ་འཛིན་པ་ཡིས། ། བྱང་ཆུབ་སེམས་དཔའ་སྐྱོབ་པ་ཡི། ། དྲོད་སོགས་བདག་ཉིད་ཇི་བཞིན་དུ། །
རྣམ་རྟོག་བཞི་པོ་ལྡན་བརྟེན་པ། ། ཆུང་དང་འབྲིང་དང་ཆེན་པོ་རྣམས། ། ཉན་ཐོས་བསེ་རུ་ལྟ་བུ་དང་། ། བཅས་པ་དག་ལས་ཁྱད་པར་འཕགས། ། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་དེ་ཡི་ནི། ། རྣམ་པ་མངོན་ཞེན་ལ་སོགས་འགོག ། ཐེག་པ་གསུམ་ཆར་འཐོབ་པའི་རྒྱུ། ། གཟུགས་སོགས་འདུ་འགོད་གནས་བྲལ་དང་། ། གནས་དང་བརྟགས་དང་བརྗོད་དུ་མེད། །
གཟུགས་སོགས་མི་གནས་དེ་དག་ནི། ། དེ་ཡི་ངོ་བོ་རང་བཞིན་མེད། ། དེ་དག་གཅིག་གི་རང་བཞིན་གཅིག ། དེ་མི་རྟག་སོགས་པར་མི་གནས། ། དེ་རྣམས་དེ་ཡི་ངོ་བོས་སྟོང་། ། དེ་དག་གཅིག་གི་རང་བཞིན་གཅིག ། ཆོས་རྣམས་མི་འཛིན་གང་ཡིན་དང་། ། དེ་དག་མཚན་མར་མི་མཐོང་ཕྱིར། ། ཤེས་རབ་ཀྱིས་ནི་ཡོངས་རྟོགས་པ། ། ཐམས་ཅད་དམིགས་སུ་མེད་པར་རོ། །
གཟུགས་སོགས་ངོ་བོ་ཉིད་མེད་ཉིད། ། དེ་མེད་པ་ཉིད་ངོ་བོ་ཉིད། ། དེ་དག་སྐྱེ་མེད་ངེས་འབྱུང་མེད། ། དག་དང་དེ་དག་མཚན་མ་མེད། ། དེ་ཡི་མཚན་མར་མི་བརྟེན་པས། ། མོས་མིན་འདུ་ཤེས་མེད་པ་ཡིན། ། ཏིང་འཛིན་དེ་ཡི་བྱེད་པ་ཉིད། ། ལུང་སྟོན་པ་དང་རློམ་པ་ཟད། ། གསུམ་པོ་ཕན་ཚུན་ངོ་བོ་གཅིག ། ཏིང་འཛིན་རྣམ་པར་མི་རྟོག་པ། །
དེ་ལྟར་ངེས་འབྱེད་ཆ་མཐུན་ནི། ། ཆུང་དང་འབྲིང་དང་ཆེན་པོ་ཡིན། ། གཞི་དང་དེ་ཡི་གཉེན་པོ་ཡིས། ། གཟུང་བར་རྟོག་པ་རྣམ་པ་གཉིས། ། རྨོངས་དང་ཕུང་སོགས་བྱེ་བྲག་གིས། ། དེ་ནི་སོ་སོར་རྣམ་པར་དགུ ། རྫས་དང་བརྟགས་པའི་རྟེན་ཅན་གྱིས། ། འཛིན་པའང་རྣམ་པ་གཉིས་སུ་འདོད། ། རང་དབང་བདག་སོགས་ངོ་བོ་དང་། ། ཕུང་སོགས་རྟེན་ལས་དེ་བཞིན་ནོ། །
སེམས་མི་འགོང་བ་ཉིད་ལ་སོགས། ། ངོ་བོ་ཉིད་མེད་སོགས་སྟོན་བྱེད། ། དེ་ཡི་མི་མཐུན་ཕྱོགས་བོར་བ། ། རྣམ་པ་ཀུན་ཏུ་ཡོངས་འཛིན་ཡིན། ། རྟོགས་པ་ཡི་ནི་ཆོས་དྲུག་དང་། ། གཉེན་པོ་དང་ནི་སྤོང་བ་དང་། ། དེ་དག་ཡོངས་སུ་གཏུགས་པ་དང་། ། ཤེས་རབ་སྙིང་བརྩེར་བཅས་པ་དང་། ། སློབ་མ་ཐུན་མོང་མིན་ཉིད་དང་། ། གཞན་གྱི་དོན་གྱི་གོ་རིམ་དང་། །
ཡེ་ཤེས་རྩོལ་བ་མི་མངའ་བར། ། འཇུག་པའི་རྟེན་ལ་རིགས་ཤེས་བྱ། ། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། རྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། དམིགས་པ་ཆོས་རྣམས་ཐམས་ཅད་དེ། ། དེ་ཡང་དགེ་ལ་སོགས་པ་ཡིན། འཇིག་རྟེན་པ་ཡི་རྟོགས་པ་དང་། ། གང་དག་འཇིག་རྟེན་འདས་འདོད་དང་། །
ཟག་བཅས་ཟག་པ་མེད་ཆོས་དང་། ། གང་དག་འདུས་བྱས་འདུས་མ་བྱས། ། སློབ་མ་ཐུན་མོང་ཆོས་རྣམས་དང་། ། གང་དག་ཐུབ་པའི་ཐུན་མོང་མིན། ། སེམས་ཅན་ཀུན་མཆོག་ཉིད་སེམས་དང་། ། སྤངས་དང་རྟོགས་དང་གསུམ་པོ་ལ། ། ཆེན་པོ་གསུམ་གྱི་རང་བྱུང་གི ། ཆེད་དུ་བྱ་བ་འདི་ཤེས་བྱ། ། དེ་དག་སོ་སོར་སྦྱིན་ལ་སོགས། ། རྣམ་པ་དྲུག་ཏུ་བསྡུས་པ་ཡིས། །
གོ་ཆའི་སྒྲུབ་པ་གང་ཡིན་དེ། དྲུག་ཚན་དྲུག་གིས་ཇི་བཞིན་བཤད། ། བསམ་གཏན་གཟུགས་མེད་སྦྱིན་སོགས་དང་། ། ལམ་དང་བྱམས་ལ་སོགས་པ་དང་། ། དམིགས་པ་མེད་དང་ལྡན་པ་དང་། ། འཁོར་གསུམ་རྣམ་པར་དག་པ་དང་། ། ཆེད་དུ་བྱ་དང་མངོན་ཤེས་དྲུག ། རྣམ་ཀུན་མཁྱེན་པའི་ཚུལ་ལ་ནི། ། འཇུག་པའི་སྒྲུབ་པ་ཐེག་ཆེན་ལ། ། འཛེགས་པ་ཡིན་པར་ཤེས་པར་བྱ། །
བརྩེ་དང་སྦྱིན་ལ་སོགས་པ་དྲུག ། ཞི་གནས་ལྷག་མཐོང་བཅས་པ་དང་། ། ཟུང་དུ་འབྲེལ་བའི་ལམ་གང་དང་། ། ཐབས་ལ་མཁས་པ་གང་ཡིན་དང་། ། ཡེ་ཤེས་དང་ནི་བསོད་ནམས་དང་། ། ལམ་དང་གཟུངས་དང་ས་བཅུ་དང་། ། གཉེན་པོ་ཚོགས་ཀྱི་སྒྲུབ་པ་ཡི། ། རིམ་པ་ཡིན་པར་ཤེས་པར་བྱ། ། ཡོངས་སུ་སྦྱོང་བ་རྣམ་བཅུ་ཡིས། ། ས་ནི་དང་པོ་འཐོབ་འགྱུར་ཏེ། །
བསམ་དང་ཕན་པའི་དངོས་ཉིད་དང་། ། སེམས་ཅན་རྣམས་ལ་སེམས་མཉམ་ཉིད། ། གཏོང་དང་བཤེས་གཉེན་བསྟེན་པ་དང་། ། དམ་ཆོས་དམིགས་པ་ཚོལ་བ་དང་། ། རྟག་ཏུ་ངེས་འབྱུང་སེམས་ཉིད་དང་། ། སངས་རྒྱས་སྐུར་འདོད་དགའ་བ་དང་། ། ཆོས་སྟོན་པ་དང་བདེན་པ་ཡི། ། ཚིག་ནི་བཅུ་པ་ཡིན་པར་འདོད། ། འདི་དག་རང་བཞིན་མི་དམིགས་པས། ། ཡོངས་སུ་སྦྱོང་བར་ཤེས་པར་བྱ། །
ཚུལ་ཁྲིམས་བྱས་པ་གཟོ་དང་བཟོད། ། རབ་ཏུ་དགའ་དང་སྙིང་བརྩེ་ཚེ། ། བཀུར་སྟི་བླ་མ་ལ་གུས་ཉན། བརྒྱད་པ་སྦྱིན་ལ་སོགས་ལ་བརྩོན། ། ཐོས་པས་མི་ངོམས་ཉིད་དང་ནི། ། ཟང་ཟིང་མེད་པར་ཆོས་སྦྱིན་དང་། ། སངས་རྒྱས་ཞིང་ཀུན་སྦྱོང་བ་དང་། ། འཁོར་བས་ཡོངས་སུ་མི་སྐྱོ་དང་། ། ངོ་ཚ་ཁྲེལ་ཡོད་ཅེས་བྱ་བ། ། རློམ་མེད་བདག་ཉིད་དེ་རྣམ་ལྔ། །
ནགས་གནས་འདོད་ཆུང་ཆོག་ཤེས་དང་། ། སྦྱངས་པ་ཡང་དག་སྡོམ་བསྟེན་དང་། ། བསླབ་པ་ཡོངས་སུ་མི་གཏོང་དང་། ། འདོད་པ་རྣམས་ལ་སྨོད་པ་དང་། ། མྱ་ངན་འདས་དང་བདོག་ཀུན་གཏོང་། ། མི་ཞུམ་པ་དང་ལྟ་བ་མེད། འདྲིས་དང་ཁྱིམ་ལ་འཁྲེན་པ་དང་། ། འདུ་འཛིར་འགྱུར་པའི་གནས་དང་ནི། ། བདག་བསྟོད་གཞན་ལ་བརྙས་པ་དང་། ། མི་དགེའི་ལས་ཀྱི་ལམ་བཅུ་དང་། །
རློམ་པས་ཁེངས་དང་ཕྱིན་ཅི་ལོག ། བློ་ངན་དང་ནི་ཉོན་མོངས་བཟོད། ། བཅུ་པོ་འདི་ནི་རྣམ་སྤངས་ན། ། ས་ལྔ་པ་ནི་ཡང་དག་འཐོབ། ། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་ཤེས་རབ་རབ་རྫོགས་པས། ། སློབ་མ་དང་ནི་བསེ་རུ་ལ། ། དགའ་དང་སྐྲག་པའི་སེམས་སྤངས་པ། ། བསླངས་ན་མི་ཞུམ་བདོག་པ་ཀུན། ། བཏང་ཡང་མི་དགའ་མེད་པ་དང་། །
དབུལ་ཡང་སློང་བ་མི་སྤོང་བས། ། ས་ནི་དྲུག་པ་ཡང་དག་འཐོབ། ། བདག་དང་སེམས་ཅན་འཛིན་པ་དང་། ། སྲོག་དང་གང་ཟག་ཆད་རྟག་དང་། ། མཚན་མ་རྒྱུ་དང་ཕུང་པོ་དང་། ། ཁམས་དང་སྐྱེ་མཆེད་དག་དང་ནི། ། ཁམས་གསུམ་པོ་ལ་གནས་དང་ཆགས། ། སེམས་ནི་ཀུན་ཏུ་ཞུམ་པ་དང་། ། དཀོན་མཆོག་གསུམ་དང་ཚུལ་ཁྲིམས་ལ། ། དེར་ལྟ་བ་ཡི་མངོན་ཞེན་དང་། །
སྟོང་པ་ཉིད་ལ་རྩོད་པ་དང་། ། དེ་དང་འགལ་བའི་ཉེས་པ་ནི། ། ཉི་ཤུ་གང་ལ་རྣམ་ཆད་པ། ། དེ་ཡིས་ས་ནི་བདུན་པ་འཐོབ། ། རྣམ་ཐར་སྒོ་གསུམ་ཤེས་པ་དང་། ། འཁོར་གསུམ་རྣམ་པར་དག་ཉིད་དང་། ། སྙིང་རྗེ་དང་ནི་རློམ་མེད་དང་། ། ཆོས་མཉམ་ཉིད་དང་ཚུལ་གཅིག་ཤེས། ། མི་སྐྱེ་བ་དང་བཟོད་ཤེས་དང་། ། ཆོས་རྣམས་རྣམ་པ་གཅིག་ཏུ་སྟོན། །
རྟོག་པ་ཀུན་ཏུ་འཇོམས་པ་དང་། ། འདུ་ཤེས་ལྟ་དང་ཉོན་མོངས་སྤོང་། ། ཞི་གནས་ངེས་པར་སེམས་པ་དང་། ། ལྷག་མཐོང་ལ་ནི་མཁས་པ་དང་། ། སེམས་དུལ་བ་དང་ཐམས་ཅད་ལ། ། ཐོགས་པ་མེད་པའི་ཡེ་ཤེས་དང་། ། ཆགས་པའི་ས་མིན་གར་འདོད་པར། ། ཞིང་གཞན་དུ་ནི་མཉམ་འགྲོ་དང་། ། ཀུན་ཏུ་བདག་གི་ངོ་བོ་ནི། ། སྟོན་པ་ཉིད་དང་ཉི་ཤུ་འོ། །
སེམས་ཅན་ཀུན་ཡིད་ཤེས་པ་དང་། ། མངོན་པར་ཤེས་པས་བརྩེ་བ་དང་། ། སངས་རྒྱས་ཞིང་བཟང་སྒྲུབ་པ་དང་། ། ཡོངས་སུ་བརྟག་ཕྱིར་སངས་རྒྱས་བརྟེན། ། དབང་པོ་ཤེས་དང་རྒྱལ་བ་ཡི། ། ཞིང་སྦྱོང་སྒྱུ་མ་ལྟར་གནས་དང་། ། བསམས་བཞིན་སྲིད་པ་ལེན་པ་དང་། ། ལས་ནི་རྣམ་པ་འདི་བརྒྱད་བཤད། ། སྨོན་ལམ་དག་ནི་མཐའ་ཡས་དང་། ། ལྷ་ལ་སོགས་པའི་སྐད་ཤེས་དང་། །
སྤོབས་པ་ཆུ་བོ་ལྟ་བུ་དང་། ། མངལ་དུ་འཇུག་པ་མཆོག་དང་ནི། ། རིགས་དང་རུས་དང་ཆོ་འབྲང་དང་། ། འཁོར་དང་སྐྱེ་བ་དག་དང་ནི། ། ངེས་འབྱུང་བྱང་ཆུབ་ཤིང་རྣམས་དང་། ། ཡོན་ཏན་ཕུན་སུམ་ཚོགས་པ་ཡིན། ། ས་དགུ་འདས་ནས་ཡེ་ཤེས་ནི། ། གང་གིས་སངས་རྒྱས་གསར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། །
མཐོང་དང་སྒོམ་པའི་ལམ་དག་ལ། ། གཟུང་དང་འཛིན་པའི་རྣམ་རྟོག་རྣམས། ། ཉེ་བར་ཞི་བར་བྱ་བའི་ཕྱིར། ། གཉེན་པོ་རྣམ་པ་བརྒྱད་ཅེས་བྱ། ། ཆེད་དུ་བྱ་དང་མཉམ་ཉིད་དང་། ། སེམས་ཅན་དོན་དང་འབད་མེད་དང་། ། མཐའ་ལས་འདས་པར་ངེས་འབྱུང་དང་། ། ཐོབ་པའི་མཚན་ཉིད་ངེས་འབྱུང་དང་། ། རྣམ་པ་ཐམས་ཅད་མཁྱེན་ཉིད་དང་། ། ལམ་གྱི་ཡུལ་ཅན་ངེས་འབྱུང་སྟེ། །
རྣམ་པ་བརྒྱད་ཀྱི་བདག་ཉིད་འདི། ། ངེས་འབྱུང་སྒྲུབ་པ་ཡིན་ཞེས་བྱ། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་དང་པོའོ།། ༈ །།ལྷ་རྣམས་རུང་བར་བྱ་བའི་ཕྱིར། ། འོད་ཀྱིས་མོག་མོག་པོར་མཛད་དང་། ། ཡུལ་ངེས་པ་དང་ཁྱབ་པ་དང་། ། རང་བཞིན་དང་ནི་དེ་ཡི་ལས། ། ལམ་ཤེས་ཉིད་ཀྱི་ཚུལ་ལ་ནི། ། འཕགས་པའི་བདེན་པ་བཞི་དག་གི །
རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཤེས་པར་བྱ། ། འཕགས་པ་ཉན་ཐོས་ལམ་ལ་ནི། ། གཟུགས་ལ་སོགས་པ་སྟོང་པའི་ཕྱིར། ། སྟོང་པ་ཉིད་རྣམས་དབྱེར་མེད་པས། ། དྲོ་བ་དེ་དག་མི་དམིགས་པས། ། རྩེ་མོར་གྱུར་པ་དག་ཏུ་འདོད། ། དེ་ལ་རྟག་ལ་སོགས་ཚུལ་གྱིས། ། གནས་པ་བཀག་པས་བཟོད་པ་རྣམས། ། ས་བཅུ་དག་ལས་བརྩམས་ནས་ནི། །
མི་གནས་རྒྱས་པར་བསྟན་པ་ཡིས། ། ཆོས་ཀྱི་མཆོག་ཏུ་འགྱུར་བཤད་དེ། ། ཅི་ཕྱིར་ཞེ་ན་སངས་རྒྱས་ཀྱིས། ། མཁྱེན་ནས་ཆོས་རྣམས་མ་གཟིགས་ཕྱིར། ། རང་བྱུང་བདག་ཉིད་རྟོགས་པའི་ཕྱིར། ། གཞན་གྱིས་བསྟན་ཡང་མི་དགོས་ལ། ། བསེ་རུ་ལྟ་བུའི་ཡེ་ཤེས་ནི། ། ཟབ་པ་ཉིད་དུ་མངོན་པར་བརྗོད། ། གང་གང་དོན་ནི་གང་གང་ལ། ། ཇི་ལྟ་ཇི་ལྟར་ཉན་འདོད་པ། །
དེ་དེ་ལ་དོན་དེ་དང་དེ། ། སྒྲ་མེད་ཀྱང་དེ་དེ་ལྟར་སྣང་། ། གཟུང་དོན་རྟོག་པ་སྤོང་ཕྱིར་དང་། ། འཛིན་པ་མི་སྤོང་ཕྱིར་དང་ནི། ། རྟེན་གྱིས་བསེ་རུ་ལྟ་བུའི་ལམ། ། ཡང་དག་བསྡུས་པར་ཤེས་པར་བྱ། ། བཏགས་པའི་ཆོས་ཉིད་མི་འགལ་བར། ། སྟོན་པའི་རྣམ་པ་དྲོར་གྱུར་པ། ། རྩེ་མོར་གྱུར་པ་གཟུགས་ལ་སོགས། ། འགྲིབ་པ་མེད་ལ་སོགས་པས་ཕྱེ། །
ནང་སྟོང་ཉིད་ལ་སོགས་པ་ཡིས། ། གཟུགས་སོགས་མི་འཛིན་ཕྱིར་བཟོད་པ། ། གཟུགས་སོགས་སྐྱེ་བ་མེད་སོགས་ཀྱི། ། རྣམ་པ་ཅན་ནི་ཆོས་ཀྱི་མཆོག ། བདེན་དང་བདེན་ལ་བཟོད་པ་དང་། ། ཤེས་པའི་སྐད་ཅིག་རྣམ་བཞི་ཡིས། ། ལམ་ཤེས་ཉིད་ལ་མཐོང་བའི་ལམ། ། ཕན་ཡོན་བཅས་པ་འདི་བཤད་དོ། ། དེ་བཞིན་ཉིད་དང་སངས་རྒྱས་དག ། ཕན་ཚུན་བརྟེན་པ་རྟེན་མེད་ཕྱིར། །
རྣམ་གྲངས་ཁས་མི་ལེན་པ་དང་། ། ཆེན་པོ་ཚད་མ་མེད་བཅས་དང་། ། ཚད་མེད་པ་དང་མཐའ་མེད་དང་། ། དེར་གནས་གཟུགས་ལ་སོགས་པ་ལ། ། སངས་རྒྱས་ཉིད་དུ་ངེས་འཛིན་དང་། ། བླང་མེད་དོར་བ་མེད་སོགས་དང་། ། བྱམས་ལ་སོགས་པ་སྟོང་ཉིད་དང་། ། སངས་རྒྱས་ཉིད་ནི་འཐོབ་པ་དང་། ། རྣམ་པར་བྱང་ཀུན་ཡོངས་བསྡུས་དང་། ། ཉམ་ང་བ་དང་ནད་ཀུན་སེལ། །
མྱ་ངན་འདས་འཛིན་ཞི་ཉིད་དང་། ། སངས་རྒྱས་རྣམས་ཀྱིས་བསྲུང་ལ་སོགས། ། སྲོག་མི་གཅོད་པ་ལ་སོགས་པ། ། རྣམ་པ་ཀུན་མཁྱེན་ཚུལ་ལ་ནི། ། བདག་ཉིད་གནས་ཏེ་སེམས་ཅན་དག ། འགོད་དང་སྦྱིན་པ་ལ་སོགས་པ། ། རྫོགས་པའི་བྱང་ཆུབ་ཏུ་བསྔོ་བ། ། ལམ་ཤེས་ཉིད་ཀྱི་སྐད་ཅིག་མ། ། ཀུན་ནས་ཞི་དང་ཐམས་ཅད་ལ། ། བདུད་དང་ཉོན་མོངས་ལས་རྒྱལ་དང་། །
གནོད་པས་བརྫི་བ་མེད་ཉིད་དང་། ། བྱང་ཆུབ་དང་ནི་རྟེན་མཆོད་ཉིད། ། མོས་པ་རང་གི་དོན་དང་ནི། ། རང་གཞན་དོན་དང་གཞན་དོན་དང་། ། རྣམ་གསུམ་ཤེས་བྱ་དེ་ཡང་ནི། ། ཆུང་དང་འབྲིང་དང་ཆེན་པོ་སྟེ། ། སོ་སོར་རྣམ་པ་གསུམ་དུ་འདོད། ། ཆུང་ངུའི་ཆུང་སོགས་དབྱེ་བ་ཡིས། ། དེ་ཡང་རྣམ་གསུམ་དེ་ལྟར་ན། ། རྣམ་པ་ཉི་ཤུ་བདུན་དུ་འདོད། །
ཤེས་རབ་ཕ་རོལ་ཕྱིན་པ་ལ། ། མོས་པའི་གནས་སྐབས་རྣམས་ལ་ནི། ། དགུ་ཚན་གསུམ་གྱིས་བསྟོད་པ་དང་། ། བཀུར་བ་དང་ནི་བསྔགས་པར་འདོད། ། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། ། དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། དབེན་དང་སངས་རྒྱས་བསོད་ནམས་ཚོགས། ། རང་བཞིན་དྲན་པའི་སྤྱོད་ཡུལ་ཅན། །
ཐབས་བཅས་མཚན་མ་མེད་པ་དང་། ། སངས་རྒྱས་རྗེས་སུ་ཡི་རང་དང་། ། ཁམས་གསུམ་རྟོགས་པ་མ་ཡིན་དང་། ། ཆུང་དང་འབྲིང་དང་ཆེན་པོ་ཡི། ། བསྔོ་བ་གཞན་ནི་རྣམ་གསུམ་པོ། ། བསོད་ནམས་ཆེ་འབྱུང་བདག་ཉིད་དོ། ། ཐབས་དང་མི་དམིགས་པ་དག་གིས། ། དགེ་བའི་རྩ་ལ་ཡི་རང་བ། ། རྗེས་སུ་ཡི་རང་ཡིད་བྱེད་པ། ། བསྒོམ་པ་ཡིན་པར་འདིར་བརྗོད་དོ། །
དེ་ཡི་ངོ་བོ་ཉིད་མཆོག་ཉིད། ། ཀུན་ལ་མངོན་པར་འདུ་མི་བྱེད། ། ཆོས་རྣམས་དམིགས་སུ་མེད་པར་ནི། ། གཏོད་པར་བྱེད་པ་དོན་ཆེན་ཉིད། ། སངས་རྒྱས་བསྟེན་དང་སྦྱིན་སོགས་དང་། ། ཐབས་ལ་མཁས་པ་གང་ཡིན་པ། ། འདི་ལ་མོས་པའི་རྒྱུ་དག་ཡིན། ། ཆོས་ཀྱིས་ཕོངས་པའི་རྒྱུ་དག་ནི། ། བདུད་ཀྱིས་ཐིབས་ཀྱིས་ནོན་པ་དང་། ། ཟབ་མོའི་ཆོས་ལ་མ་མོས་དང་། །
ཕུང་པོ་ལ་སོགས་མངོན་ཞེན་དང་། ། སྡིག་པའི་གྲོགས་པོས་ཡོངས་ཟིན་པའོ། ། འབྲས་བུ་དག་པ་གཟུགས་ལ་སོགས། ། དག་པ་ཉིད་དེ་གང་གི་ཕྱིར། ། དེ་གཉིས་ཐ་དད་མ་ཡིན་ཞིང་། ། བཅད་དུ་མེད་པས་དག་པར་བརྗོད། ། ཉོན་མོངས་ཤེས་བྱ་ལམ་གསུམ་གྱི། ། ཉམས་ཕྱིར་སློབ་མ་བསེ་རུ་དང་། ། རྒྱལ་སྲས་རྣམས་ཀྱི་དག་པ་སྟེ། ། སངས་རྒྱས་རྣམ་ཀུན་ཤིན་ཏུ་བ། །
ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡི། ། གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་ནི་དག་པ་ཡིན། ། དེ་ལ་ཀླན་ཀ་སྤངས་པ་ཡིས། ། ལམ་ནི་མཇལ་དང་གཞལ་བྱ་དག ། མཉམ་པ་ཉིད་ཀྱིས་ཁམས་གསུམ་གྱི། ། གཉེན་པོ་ཉིད་དུ་འདོད་པ་ཡིན། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་གཉིས་པའོ།།
༈ །།ཚུ་རོལ་ཕ་རོལ་མཐའ་ལ་མིན། ། དེ་དག་བར་ན་མི་གནས་པ། ། དུས་རྣམས་མཉམ་པ་ཉིད་ཤེས་ཕྱིར། ། ཤེས་རབ་ཕ་རོལ་ཕྱིན་པར་འདོད། ། དེ་ནི་མཚན་མར་དམིགས་སྒོ་ནས། ། ཐབས་མ་ཡིན་པས་རིང་བ་སྟེ། ། དེ་ནི་ཐབས་ལ་མཁས་པ་ཡིས། ། ཡང་དག་ཉེ་བ་ཉིད་དུ་བཤད། ། གཟུགས་སོགས་ཕུང་པོ་སྟོང་ཉིད་དང་། ། དུས་གསུམ་རྟོགས་པའི་ཆོས་རྣམས་དང་། །
སྦྱིན་སོགས་བྱང་ཆུབ་ཕྱོགས་རྣམས་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། སྦྱིན་ལ་སོགས་ལ་ངར་འཛིན་མེད། ། གཞན་དག་དེ་ལ་སྦྱོར་བྱེད་པ། ། དེ་ནི་ཆགས་པའི་མཐའ་འགོག་པས། ། རྒྱལ་ལ་སོགས་ལ་ཆགས་པ་ཕྲ། ། ཆོས་ཀྱི་ལམ་ནི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཆོས་རྣམས་རང་བཞིན་གཅིག་པར་ནི། ། ཤེས་པས་ཆགས་པ་སྤོང་བ་ཡིན། །
མཐོང་བ་ལ་སོགས་བཀག་པ་ཡིས། ། དེ་ནི་རྟོགས་པར་དཀའ་བར་བཤད། ། གཟུགས་ལ་སོགས་པར་མི་ཤེས་ཕྱིར། ། དེ་ནི་བསམ་མི་ཁྱབ་པར་འདོད། ། དེ་ལྟར་ཀུན་ཤེས་ཉིད་ལུགས་ལ། ། མི་མཐུན་གཉེན་པོའི་ཕྱོགས་དག་གི ། རྣམ་པར་དབྱེ་བ་མ་ལུས་པ། ། ཇི་སྐད་བཤད་པ་འདིར་ཤེས་བྱ། ། གཟུགས་སོགས་དེ་མི་རྟག་སོགས་དང་། ། དེ་མ་རྫོགས་དང་རབ་རྫོགས་དང་། །
དེ་ལ་ཆགས་པ་མེད་ཉིད་ལ། ། སྤྱོད་པ་བཀག་པའི་སྦྱོར་བ་དང་། ། མི་འགྱུར་བྱེད་པོ་མེད་ཉིད་དང་། ། བྱ་དཀའ་རྣམ་གསུམ་སྦྱོར་བ་དང་། ། སྐལ་བ་ཇི་བཞིན་འབྲས་ཐོབ་པས། ། འབྲས་ཡོད་འདོད་པ་དེ་དང་ནི། ། གཞན་ལ་རག་ལས་མེད་གང་དང་། ། སྣང་བ་རྣམ་བདུན་ཤེས་བྱེད་དོ། ། གཟུགས་ལ་སོགས་ལ་རློམ་མེད་པ། ། རྣམ་བཞི་དེ་ཡི་མཉམ་པ་ཉིད། །
སྡུག་བསྔལ་ལ་སོགས་བདེན་པ་ལ། ། ཆོས་ཤེས་རྗེས་སུ་ཤེས་པ་དང་། ། བཟོད་ཤེས་སྐད་ཅིག་བདག་ཉིད་འདི། ། ཀུན་ཤེས་ཚུལ་ལ་མཐོང་བའི་ལམ། ། གཟུགས་རྟག་མ་ཡིན་མི་རྟག་མིན། ། མཐའ་ལས་འདས་དང་རྣམ་དག་དང་། ། མ་སྐྱེས་མ་འགགས་ལ་སོགས་དང་། ། མཁའ་འདྲ་ཆགས་པ་སྤངས་པ་དང་། ། ཡོངས་སུ་འཛིན་ལས་གྲོལ་བ་དང་། ། ངོ་བོ་ཉིད་ཀྱིས་བརྗོད་མེད་དང་། །
གང་ཕྱིར་འདི་དོན་བརྗོད་པ་ཡིས། ། གཞན་ལ་སྦྱིན་དུ་མེད་པ་དང་། ། དམིགས་པ་མེད་པར་བྱེད་པ་དང་། ། ཤིན་ཏུ་རྣམ་དག་ནད་མི་འབྱུང་། ། ངན་སོང་ཆད་དང་འབྲས་བུ་ནི། ། མངོན་དུ་བྱ་ལ་མི་རྟོག་ཉིད། ། མཚན་མ་དག་དང་མ་འབྲེལ་དང་། ། དངོས་དང་མིང་དང་གཉིས་པོ་ལ། ། ཤེས་པ་སྐྱེ་བ་མེད་པ་ནི། ། ཀུན་ཤེས་ཉིད་ཀྱི་སྐད་ཅིག་མ། །
དེ་ལྟར་འདི་དང་ཡང་འདི་དང་། ། ཡང་འདི་ཡིན་ཏེ་རྣམ་གསུམ་པོ། ། འདི་ནི་གནས་སྐབས་གསུམ་པོ་དག ། རྫོགས་པར་ཡོངས་སུ་བསྟན་པ་ཡིན། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་གསུམ་པའོ།། ༈ །།གཞི་ཤེས་པ་ཡི་བྱེ་བྲག་རྣམས། ། རྣམ་པ་ཞེས་བྱ་མཚན་ཉིད་དེ། ། ཀུན་མཁྱེན་ཉིད་ནི་རྣམ་གསུམ་ཕྱིར། ། དེ་ནི་རྣམ་པ་གསུམ་དུ་འདོད། །
མེད་པའི་རྣམ་པ་ནས་བཟུང་སྟེ། ། མི་གཡོ་བ་ཡི་རྣམ་པའི་བར། ། བདེན་པ་སོ་སོ་ལ་བཞི་དང་། ། ལམ་ལ་དེ་ནི་བཅོ་ལྔར་བཤད། ། རྒྱུ་དང་ལམ་དང་སྡུག་བསྔལ་དང་། ། འགོག་པ་ལ་ནི་གོ་རིམ་བཞིན། ། དེ་དག་བརྒྱད་དང་བདུན་དང་ནི། ། ལྔ་དང་བཅུ་དྲུག་ཅེས་བསྒྲགས་སོ། ། དྲན་པ་ཉེར་བཞག་ནས་བཟུང་སྟེ། ། སངས་རྒྱས་རྣམ་པའི་མཐར་ཐུག་རྣམས། །
ལམ་གྱི་བདེན་པའི་རྗེས་མཐུན་པར། ། ཀུན་མཁྱེན་གསུམ་དུ་ཕྱེ་བས་ན། ། སློབ་མ་བྱང་ཆུབ་སེམས་དཔའ་དང་། ། སངས་རྒྱས་རྣམས་ལ་རིམ་བཞིན་དུ། ། སུམ་ཅུ་བདུན་དང་སུམ་ཅུ་བཞི། ། སུམ་ཅུ་རྩ་དགུ་དག་ཏུ་བཞེད། ། སངས་རྒྱས་རྣམས་ལ་ལྷག་པར་བྱས། ། དེ་ལ་དགེ་བའི་རྩ་བ་བསྐྲུན། ། དགེ་བའི་བཤེས་ཀྱི་མགོན་བཅས་པ། ། འདི་མཉན་པ་ཡི་སྣོད་ཡིན་ནོ། །
སངས་རྒྱས་བསྟན་དང་ཀུན་འདྲི་དང་། ། སྦྱིན་དང་ཚུལ་ཁྲིམས་སོགས་སྤྱོད་པས། ། ལེན་དང་འཛིན་ལ་སོགས་པ་ཡི། ། སྣོད་དུ་དམ་པ་རྣམས་བཞེད་དོ། ། གཟུགས་ལ་སོགས་ལ་མི་གནས་ཕྱིར། ། དེ་ལ་སྦྱོར་བ་བཀག་པའི་ཕྱིར། ། དེ་ཡི་དེ་བཞིན་ཉིད་ཟབ་ཕྱིར། ། དེ་རྣམས་གཏིང་དཔག་དཀའ་བའི་ཕྱིར། ། དེ་དག་ཚད་ནི་མེད་ཕྱིར་དང་། ། ཚོགས་ཆེན་ཡུན་རིང་རྟོགས་པའི་ཕྱིར། །
ལུང་བསྟན་ཕྱིར་མི་ལྡོག་ཉིད་དང་། ། ངེས་འབྱུང་བར་ཆད་མེད་བཅས་དང་། ། བྱང་ཆུབ་ཉེ་དང་མྱུར་བ་དང་། ། གཞན་དོན་འཕེལ་མེད་འགྲིབ་མེད་ཕྱིར། ། ཆོས་དང་ཆོས་མིན་སོགས་མི་མཐོང་། ། གཟུགས་སོགས་བསམ་མི་ཁྱབ་མི་མཐོང་། ། གཟུགས་སོགས་དེ་ཡི་མཚན་མ་དང་། ། དེ་ཡི་ངོ་བོར་རྣམ་མི་རྟོག ། འབྲས་བུ་རིན་ཆེན་སྦྱིན་བྱེད་དང་། ། དེ་ནི་དག་པ་མཚམས་དང་བཅས། །
བདུད་ཀྱི་མཐུ་བཅོམ་ལ་སོགས་པ། ། ཡོན་ཏན་རྣམ་པ་བཅུ་བཞི་འོ། ། སྐྱོན་ནི་བཅུ་ཚན་བཞིར་བཅས་པ། ། དྲུག་ཏུ་ངེས་པར་རྟོགས་པར་བྱ། ། གང་གི་མཚོན་ཏེ་མཚན་ཉིད་དུ། ། ཤེས་བྱ་དེ་ཡང་རྣམ་པ་གསུམ། ། ཤེས་པ་ཁྱད་པར་བྱེད་པ་སྟེ། ། ངོ་བོ་ཉིད་གང་མཚོན་བྱ་ཡང་། ། དེ་བཞིན་གཤེགས་པ་འབྱུང་བ་དང་། ། འཇིག་རྟེན་འཇིག་མེད་བདག་ཉིད་དང་། །
སེམས་ཅན་སེམས་ཀྱི་སྤྱོད་པ་དང་། ། དེ་བསྡུས་པ་དང་ཕྱིར་བལྟས་དང་། ། མི་བཟད་པ་ཡི་རྣམ་པ་དང་། ། ཆགས་བཅས་སོགས་དང་རྒྱ་ཆེན་དང་། ། ཆེན་པོར་གྱུར་དང་ཚད་མེད་དང་། ། རྣམ་ཤེས་བསྟན་དུ་མེད་པ་དང་། ། སེམས་བལྟར་མེད་དང་ཤེས་པ་དེ། ། གཡོ་བ་ལ་སོགས་ཤེས་བྱ་དང་། ། དེ་ལས་གཞན་ཡང་དེ་དག་ནི། ། དེ་བཞིན་ཉིད་ཀྱི་རྣམ་པར་ཤེས། །
ཐུབ་པས་དེ་བཞིན་ཉིད་རྟོགས་ཏེ། ། གཞན་ལ་བསྟན་པ་ཞེས་བྱ་འདི། ། ཐམས་ཅད་ཤེས་པ་ཉིད་སྐབས་ཀྱི། ། ཤེས་པའི་མཚན་ཉིད་བསྡུས་པ་ཡིན། ། སྟོང་ཉིད་མཚན་མེད་བཅས་པ་དང་། ། སྨོན་པ་རྣམ་པར་སྤངས་པ་དང་། ། སྐྱེ་མེད་འགག་པ་མེད་སོགས་དང་། ། ཆོས་ཉིད་རྣམ་པར་འཁྲུག་མེད་དང་། ། འདུ་མི་བྱེད་དང་རྣམ་མི་རྟོག ། རབ་དབྱེ་མཚན་ཉིད་མེད་ཉིད་ལ། །
ལམ་ཤེས་ཉིད་ཀྱི་སྐབས་ཀྱིས་ནི། ། ཤེས་པའི་མཚན་ཉིད་ཡིན་པར་བཞེད། ། དེ་ནི་ཉིད་ཀྱི་ཆོས་བསྟེན་ནས། ། གནས་དང་གུས་པར་བྱ་བ་དང་། ། བླ་མ་ཉིད་དང་མཉེས་པ་དང་། ། དེ་ལ་མཆོད་དང་བྱེད་མེད་དང་། ། ཀུན་ཏུ་འཇུག་མཁྱེན་གང་ཡིན་དང་། ། མ་མཐོང་སྟོན་པར་མཛད་པ་དང་། ། འཇིག་རྟེན་སྟོང་ཉིད་རྣམ་པ་དང་། ། བརྗོད་དང་ཤེས་མཛད་མངོན་སུམ་མཛད། །
བསམ་མི་ཁྱབ་དང་ཞི་ཉིད་སྟོན། ། འཇིག་རྟེན་འདུ་ཤེས་འགོག་པ་ལ། ། རྣམ་པ་ཀུན་མཁྱེན་ཚུལ་ལ་ནི། ། ཤེས་པའི་མཚན་ཉིད་ཅེས་བཤད་དོ། ། བསམ་མི་ཁྱབ་སོགས་ཁྱད་པར་གྱིས། ། ཁྱད་ཞུགས་བདེན་པའི་སྤྱོད་ཡུལ་ཅན། ། སྐད་ཅིག་མ་ནི་བཅུ་དྲུག་གིས། ། ཁྱད་པར་མཚན་ཉིད་བཤད་པ་ཡིན། ། བསམ་མི་ཁྱབ་དང་མི་མཉམ་དང་། ། གཞལ་དང་བགྲང་ལས་ཡང་དག་འདས། །
འཕགས་པ་ཀུན་བསྡུས་མཁས་པ་ཡིས། ། རིག་བྱ་ཐུན་མོང་མིན་ཤེས་ཉིད། ། ཤེས་མྱུར་བྲི་དང་གང་མེད་དང་། ། སྒྲུབ་དང་ཡང་དག་འགྲུབ་པ་དང་། ། དམིགས་པ་བརྟན་དང་བཅས་པ་དང་། ། མཐའ་དག་པ་དང་ཡོངས་འཛིན་དང་། ། རོ་མྱང་མེད་དང་ཁྱད་པར་ནི། ། བཅུ་དྲུག་བདག་ཉིད་ཅེས་བྱ་སྟེ། ། གང་གིས་ལམ་ནི་གཞན་དག་ལས། ། ཁྱད་དུ་འཕགས་པས་ཁྱད་པར་ལམ། །
ཕན་དང་བདེ་དང་སྐྱོབ་པ་དང་། ། མི་རྣམས་ཀྱི་ནི་སྐྱབས་དག་དང་། ། གནས་དང་དཔུང་གཉེན་གླིང་དང་ནི། ། ཡོངས་འདྲེན་པ་ཞེས་བྱ་བ་དང་། ། ལྷུན་གྱིས་གྲུབ་དང་ཐེག་གསུམ་གྱིས། ། འབྲས་བུ་མངོན་སུམ་མི་བྱེད་དག ། ཐ་མ་རྟེན་གྱི་མཛད་པ་སྟེ། ། འདི་ནི་བྱེད་པའི་མཚན་ཉིད་ཡིན། ། ཉོན་མོངས་རྟགས་དང་མཚན་པ་དང་། ། མི་མཐུན་ཕྱོགས་དང་གཉེན་པོ་དག །
དབེན་དང་དཀའ་དང་ངེས་པ་དང་། ། ཆེད་དུ་བྱ་དང་མི་དམིགས་དང་། ། མངོན་པར་ཞེན་པ་བཀག་པ་དང་། ། དམིགས་པ་ཞེས་བྱ་གང་ཡིན་དང་། ། མི་མཐུན་ཐོགས་པ་མེད་དང་དེ། ། གཞི་མེད་འགྲོ་མེད་སྐྱེ་མེད་དང་། ། དེ་བཞིན་ཉིད་ནི་མི་དམིགས་དང་། ། ངོ་བོ་ཉིད་བཅུ་དྲུག་བདག་ཉིད། ། མཚོན་བྱ་ལྟ་བུར་མཚོན་པས་ན། ། མཚན་ཉིད་བཞི་པར་བཞེད་པ་ཡིན། །
མཚན་མེད་རབ་ཏུ་སྦྱིན་ལ་སོགས། ། ཡང་དག་སྒྲུབ་ལ་མཁས་པ་ནི། ། རྣམ་པ་ཐམས་ཅད་རྟོགས་འདི་ལ། ། ཐར་པའི་ཆ་དང་མཐུན་པར་འདོད། ། སངས་རྒྱས་སོགས་དམིགས་དད་པ་དང་། ། སྦྱིན་སོགས་སྤྱོད་ཡུལ་བརྩོན་འགྲུས་དང་། ། བསམ་པ་ཕུན་ཚོགས་དྲན་པ་དང་། ། རྣམ་པར་མི་རྟོག་ཏིང་འཛིན་དང་། ། ཆོས་རྣམས་རྣམ་པ་ཐམས་ཅད་དུ། ། ཤེས་པའི་ཤེས་རབ་དང་རྣམ་ལྔ། །
རྫོགས་པའི་བྱང་ཆུབ་རྣོན་པོ་ཡིས། ། རྟོགས་སླ་རྟུལ་པོས་རྟོགས་དཀར་བཞེད། ། དྲོ་བ་རྣམས་ཀྱི་དམིགས་པ་འདིར། ། སེམས་ཅན་ཐམས་ཅད་ཡིན་པར་བསྔགས། ། དེ་དག་ཉིད་ལ་སེམས་མཉམ་སོགས། ། རྣམ་པ་དག་ནི་བཅུར་བཤད་དོ། ། བདག་ཉིད་སྡིག་པ་ལས་ལྡོག་ཅིང་། ། སྦྱིན་ལ་སོགས་ལ་གནས་པས་གཞན། ། དེ་དག་ལ་ནི་འགོད་པ་དང་། ། བསྔགས་པ་བརྗོད་དང་མཐུན་པ་ཉིད། །
རྩེར་གྱུར་དེ་བཞིན་བཟོད་པ་ནི། ། རང་གཞན་རྟེན་ཅན་བདེན་ཤེས་པ། ། ཆོས་མཆོག་དེ་བཞིན་སེམས་ཅན་རྣམས། ། སྨིན་བྱེད་སོགས་ཀྱིས་ཤེས་པར་བྱ། ། ངེས་འབྱེད་ཡན་ལག་ནས་བཟུང་སྟེ། ། མཐོང་དང་སྒོམ་པའི་ལམ་དག་ལ། ། བྱང་ཆུབ་སེམས་དཔའ་གང་དག་གནས། ། དེ་འདིར་མི་ལྡོག་པ་ཡི་ཚོགས། ། གཟུགས་ལ་སོགས་ལས་ལྡོག་སོགས་རྟགས། ། རྣམ་པ་ཉི་ཤུར་བརྗོད་པ་ཡིས། །
ངེས་འབྱེད་ཡན་ལག་ལ་གནས་པའི། ། ཕྱིར་མི་ལྡོག་པའི་མཚན་ཉིད་འདི། ། གཟུགས་ལ་སོགས་ལས་ལྡོག་པ་དང་། ། ཐེ་ཚོམ་མི་དལ་ཟད་པ་དང་། ། བདག་ཉིད་དགེ་བ་ལ་གནས་ཤིང་། ། གཞན་དག་དེ་ལ་འགོད་པ་དང་། ། གཞན་གྱི་རྟེན་ཅན་སྦྱིན་སོགས་དང་། ། ཟབ་མོའི་དོན་ལའང་སོམ་ཉི་མེད། ། བྱམས་ལུས་སོགས་དང་སྒྲིབ་པ་ནི། ། རྣམ་པ་ལྔ་དང་མི་འགྲོགས་དང་། །
བག་ལ་ཉལ་ཀུན་འཇོམས་པ་དང་། ། དྲན་པ་དང་ནི་ཤེས་བཞིན་དང་། ། གོས་ལ་སོགས་པ་གཙང་བ་དང་། ། ལུས་ལ་སྲིན་བུ་རྣམས་མི་འབྱུང་། ། གྱ་གྱུ་མེད་སེམས་སྦྱངས་པ་ནི། ། ལེན་དང་སེར་སྣ་མེད་སོགས་དང་། ། ཆོས་ཉིད་ལྡན་པར་འགྲོ་ཉིད་དང་། ། སེམས་ཅན་དོན་དུ་དམྱལ་ཚོལ་དང་། ། གཞན་གྱིས་བཀྲི་བར་མི་བཏུབ་དང་། ། ལམ་གཞན་ཉེ་བར་སྟོན་བདུད་ལ། །
བདུད་ཅེས་བྱ་བར་རྟོགས་པ་དང་། ། སངས་རྒྱས་དགྱེས་པའི་སྤྱོད་པ་སྟེ། ། རྟགས་ནི་ཉི་ཤུ་དེ་དག་གིས། ། དྲོད་དང་རྩེ་མོ་བཟོད་བཅས་དང་། ། ཆོས་མཆོག་རྣམས་ལ་གནས་པ་ནི། ། རྫོགས་པའི་བྱང་ཆུབ་ལས་མི་ལྡོག ། མཐོང་བའི་ལམ་ལ་བཟོད་པ་དང་། ། ཤེས་པའི་སྐད་ཅིག་བཅུ་དྲུག་ནི། ། བྱང་ཆུབ་སེམས་དཔའ་མི་ལྡོག་པའི། ། མཚན་ཉིད་ཡིན་པར་ཤེས་པར་བྱ། །
གཟུགས་སོགས་འདུ་ཤེས་ལྡོག་པ་དང་། ། སེམས་བརྟེན་ཐེག་པ་དམན་དག་ལས། ། རྣམ་ལྡོག་བསམ་གཏན་ལ་སོགས་པའི། ། ཡན་ལག་ཡོངས་སུ་ཟད་པ་དང་། ། ལུས་སེམས་ཡང་བ་ཉིད་དང་ནི། ། འདོད་ལ་སྤྱོད་ལ་ཐབས་མཁས་དང་། ། རྟག་ཏུ་ཚངས་པར་སྤྱོད་ཉིད་དང་། ། འཚོ་བ་རྣམ་པར་དག་ཉིད་དང་། ། ཕུང་སོགས་བར་ཆད་བྱེད་རྣམས་དང་། ། ཚོགས་དང་དབང་སོགས་བཅས་པ་ཡི། །
གཡུལ་འགྱེད་སེར་སྣ་ལ་སོགས་ལ། ། སྦྱོར་དང་རྗེས་སུ་སྦྱོར་བ་ཡི། ། གནས་པ་སོ་སོར་བཀག་པ་དང་། ། ཆོས་ནི་རྡུལ་ཙམ་མི་དམིགས་ཉིད། ། རང་གི་ས་ལ་ངེས་པ་ཉིད། ། ས་གསུམ་ལ་ནི་གནས་པ་དང་། ། ཆོས་ཀྱི་དོན་དུ་སྲོག་གཏོང་བ། ། དེ་འདྲའི་སྐད་ཅིག་བཅུ་དྲུག་ནི། ། བློ་ལྡན་མཐོང་བའི་ལམ་གནས་པའི། ། ཕྱིར་མི་ལྡོག་པའི་རྟགས་དག་ཡིན། །
སྒོམ་པའི་ལམ་ནི་ཟབ་པ་སྟེ། ། ཟབ་མོ་སྟོང་པ་ཉིད་ལ་སོགས། ། ཟབ་པ་དེ་ནི་སྒྲོ་འདོགས་དང་། ། སྐུར་པའི་མཐའ་ལས་གྲོལ་བ་ཉིད། ། ངེས་འབྱེད་ཡན་ལག་དང་མཐོང་བའི། ། ལམ་དང་སྒོམ་པའི་ལམ་ཉིད་ལ། ། ཡང་དང་ཡང་དུ་སེམས་པ་དང་། ། འཇལ་དང་ངེས་རྟོག་སྒོམ་པའི་ལམ། ། དེ་ནི་རྒྱུན་ཆགས་ཡིན་པའི་ཕྱིར། ། ཆུང་དང་འབྲིང་དང་ཆེན་པོ་རྣམས། །
ཆུང་ངུའི་ཆུང་སོགས་དབྱེ་བ་ཡིས། ། རྣམ་པས་རྣམ་པ་དགུར་བཞེད་དོ། ། གྲངས་མེད་ལ་སོགས་བསྟན་པ་རྣམས། ། དམ་པའི་དོན་དུ་བཟོད་མ་ཡིན། ། ཀུན་རྫོབ་ཏུ་ནི་ཐུགས་བརྩེ་བས། ། རྒྱུ་མཐུན་དེ་དག་ཐུབ་པ་བཞེད། ། དངོས་པོ་བརྗོད་དུ་མེད་པ་ལ། ། ཉམས་པ་དང་ནི་འཕེལ་མི་རུང་། ། སྒོམ་ཞེས་བྱ་བའི་ལམ་གྱིས་ནི། ། ཅི་ཞིག་ཉམས་ཤིང་ཅི་ཞིག་འཐོབ། །
བྱང་ཆུབ་ཇི་ལྟ་དེ་བཞིན་དུ། ། འདི་ནི་འདོད་པའི་དོན་སྒྲུབ་བྱེད། ། བྱང་ཆུབ་དེ་བཞིན་ཉིད་མཚན་ཉིད། ། དེ་ཡང་དེ་ཡི་མཚན་ཉིད་བཞེད། ། སེམས་ནི་སྔ་མས་བྱང་ཆུབ་པར། ། རིགས་མིན་ཕྱི་མས་ཀྱང་ནི་མིན། ། མར་མེའི་དཔེ་ཡི་ཚུལ་གྱིས་ནི། ། ཟབ་མོའི་ཆོས་ཉིད་རྣམ་པ་བརྒྱད། ། སྐྱེ་བ་དང་ནི་འགག་པ་དང་། ། དེ་བཞིན་ཉིད་དང་ཤེས་བྱ་དང་། །
ཤེས་དང་སྤྱོད་དང་གཉིས་མེད་དང་། ། ཐབས་མཁས་པ་ལ་ཟབ་པ་ཉིད། ། ཆོས་རྣམས་རྨི་ལམ་འདྲ་བའི་ཕྱིར། ། སྲིད་དང་ཞི་བར་མི་རྟོག་པ། ། ལས་མེད་ལ་སོགས་ཀླན་ཀ་ཡི། ། ལན་ནི་ཇི་སྐད་བཤད་པར་ཟད། ། སེམས་ཅན་འཇིག་རྟེན་དེ་བཞིན་དུ། ། སྣོད་ཀྱི་འཇིག་རྟེན་མ་དག་པ། ། དེ་ལ་དག་པར་སྒྲུབ་པ་ཡིས། ། སངས་རྒྱས་ཞིང་ནི་དག་པ་ཉིད། །
ཡུལ་དང་སྦྱོར་བ་ཅན་འདི་ནི། ། དགྲ་རྣམས་ལས་ནི་འདས་པ་དང་། ། མི་ཤེས་ཇི་བཞིན་ཤུགས་དང་ནི། ། ཐུན་མོང་མ་ཡིན་མཚན་ཉིད་དང་། ། མ་ཆགས་པ་དང་མི་དམིགས་དང་། ། མཚན་མ་སྨོན་ལམ་ཟད་པ་དང་། ། དེ་ཡི་རྟགས་དང་ཚད་མེད་པ། ། ཐབས་ལ་མཁས་པ་རྣམ་པ་བཅུ། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་བཞི་པའོ།།
༈ །།རྨི་ལམ་ན་ཡང་ཆོས་རྣམས་ཀུན། ། རྨི་ལམ་ལྟ་བུར་ལྟ་ལ་སོགས། ། རྩེ་མོར་ཕྱིན་པར་སྦྱོར་བའི་རྟགས། ། རྣམ་པ་བཅུ་གཉིས་དག་ཏུ་བཞེད། ། འཛམ་བུའི་གླིང་གི་སྐྱེ་བོ་རྙེད། ། སངས་རྒྱས་མཆོད་པའི་དགེ་ལ་སོགས། ། རྣམ་མང་དུ་ནི་དཔེར་མཛད་ནས། ། རྣམ་འཕེལ་བཅུ་དྲུག་བདག་ཉིད་དོ། ། ཀུན་མཁྱེན་ཉིད་གསུམ་ཆོས་རྣམས་ཀྱི། ། ཡོངས་སུ་རྫོགས་པ་བླ་མེད་པ། །
སེམས་ཅན་དོན་ཡོངས་མི་གཏོང་བ། ། བསྟན་པ་ཞེས་ནི་མངོན་པར་བརྗོད། ། གླིང་བཞི་པ་དང་སྟོང་དག་དང་། ། སྟོང་གཉིས་གསུམ་དག་དཔེར་མཛད་ནས། ། བསོད་ནམས་མང་པོ་ཉིད་ཀྱིས་ནི། ། ཏིང་འཛིན་ཡོངས་སུ་བསྒྲགས་པ་ཡིན། ། འཇུག་པ་དང་ནི་ལྡོག་པ་ལ། ། གཟུང་བའི་རྣམ་རྟོག་སོ་སོར་དེ། ། དགུ་ཡི་བདག་ཉིད་ཇི་བཞིན་ཡུལ། ། མིན་པའི་བདག་ཉིད་དག་ཤེས་བྱ། །
སོ་སོའི་སྐྱེ་བོ་འཕགས་དབྱེ་བས། ། སེམས་ཅན་རྫས་དང་བཏགས་ཡོད་པར། ། རྣམ་རྟོག་འཛིན་པ་དག་ཏུ་འདོད། ། དེ་དག་སོ་སོར་དགུ་བདག་ཉིད། ། གལ་ཏེ་གཟུང་དོན་དེ་བཞིན་མེད། ། དེ་དག་གང་གི་འཛིན་པར་འདོད། ། དེ་ལྟར་དེ་དག་འཛིན་པ་ཡི། ། ངོ་བོས་སྟོང་པའི་མཚན་ཉིད་དོ། ། ངོ་བོ་ཉིད་དང་རིགས་དང་ནི། ། ལམ་ནི་ཡང་དག་འགྲུབ་པ་དང་། །
ཤེས་པའི་དམིགས་པ་མ་འཁྲུལ་དང་། ། མི་མཐུན་ཕྱོགས་དང་གཉེན་པོ་དང་། ། རང་གིས་རྟོགས་དང་བྱེད་པ་དང་། ། དེ་ཡི་ལས་བྱའི་འབྲས་བུ་ལ། ། འཇུག་པའི་ཕྱོགས་ཀྱི་རྟེན་ཅན་གྱི། ། རྣམ་རྟོག་དེ་ནི་རྣམ་དགུར་འདོད། ། སྲིད་དང་ཞི་བར་ལྟུང་བའི་ཕྱིར། ། རྟོགས་པ་དམན་པ་ཉིད་དང་ནི། ། ཡོངས་སུ་འཛིན་པ་མེད་པ་དང་། ། ལམ་གྱི་རྣམ་པ་མ་ཚང་དང་། །
གཞན་གྱི་རྐྱེན་གྱིས་འགྲོ་བ་དང་། ། ཆེད་དུ་བྱ་བ་ལོག་པ་དང་། ། ཉི་ཚེ་བ་དང་སྣ་ཚོགས་ཉིད། ། གནས་དང་འཇུག་ལ་རྨོངས་པ་དང་། ། རྗེས་ལ་འགྲོ་ཞེས་བྱ་བ་ལ། ། རྣམ་རྟོག་དགུ་ཡི་བདག་ཉིད་འདི། ། ལྡོག་པའི་ཕྱོགས་ཀྱི་རྟེན་ཅན་ཏེ། ། ཉན་ཐོས་ལ་སོགས་ཡིད་ལས་འབྱུང་། ། འཛིན་པ་དང་ནི་འདོར་བ་དང་། ། ཡིད་ལ་བྱེད་དང་ཁམས་རྣམས་ནི། །
གསུམ་པོ་དག་དང་ཉེ་འབྲེལ་དང་། ། གནས་དང་མངོན་པར་ཞེན་པ་དང་། ། ཆོས་ཀྱི་དངོས་པོ་བརྟགས་པ་དང་། ། ཆགས་པ་དང་ནི་གཉེན་པོ་དང་། ། ཇི་ལྟར་འདོད་བཞིན་འགྲོ་ཉམས་ལ། ། འཛིན་པ་དང་པོར་ཤེས་པར་བྱ། ། ཆེད་བཞིན་ངེས་པར་མི་འབྱུང་དང་། ། ལམ་ལ་ལམ་མིན་ངེས་འཛིན་དང་། ། འགག་དང་བཅས་པའི་སྐྱེ་བ་དང་། ། དངོས་པོ་ལྡན་དང་མི་ལྡན་དང་། །
གནས་དང་རིགས་ནི་འཛིན་པ་དང་། ། དོན་དུ་གཉེར་དང་རྒྱུ་མེད་དང་། ། ཕྱིར་རྒོལ་བ་ནི་དམིགས་པ་ལ། ། འཛིན་པའི་རྣམ་རྟོག་གཞན་ཡིན་ནོ། ། བྱང་ཆུབ་ལ་གཞན་སྟོན་པ་དང་། ། དེ་ཡི་རྒྱུ་ནི་ཡོངས་གཏོང་དང་། ། དེ་ཐོབ་བར་ཆད་མེད་པའི་རྒྱུ། ། བསོད་ནམས་མང་པོའི་མཚན་ཉིད་དོ། ། དྲི་མ་ཟད་དང་མི་སྐྱེ་བའི། ། ཡེ་ཤེས་བྱང་ཆུབ་ཅེས་བརྗོད་དོ། །
ཟད་མེད་སྐྱེ་མེད་ཕྱིར་དེ་དག ། གོ་རིམ་བཞིན་དུ་ཤེས་པར་བྱ། ། འགོག་པ་མེད་པའི་རང་བཞིན་ལ། ། མཐོང་ཞེས་བྱ་བའི་ལམ་གྱིས་ནི། ། རྣམ་པར་རྟོག་རིགས་ཅི་ཞིག་ཟད། ། སྐྱེ་མེད་རྣམ་པ་ཅི་ཞིག་འཐོབ། ། གཞན་གྱིས་ཆོས་རྣམས་ཀྱང་ཡོད་ལ། ། ཤེས་བྱ་ལ་ཡང་སྟོན་པ་ཡི། ། སྒྲིབ་པ་ཟད་པར་བརྗོད་པ་གང་། ། དེ་ལ་ཁོ་བོས་མཚར་དུ་བརྩིས། །
འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། སྦྱིན་པ་ལ་སོགས་རེ་རེར་ནི། ། དེ་དག་ཕན་ཚུན་བསྡུས་པ་གང་། ། སྐད་ཅིག་གཅིག་པའི་བཟོད་པ་ཡིས། ། བསྡུས་པ་དེ་འདིར་མཐོང་བའི་ལམ། ། དེ་ནས་སེང་གེ་རྣམ་བསྒྱིངས་པའི། ། ཏིང་ངེ་འཛིན་ལ་སྙོམས་ཞུགས་ནས། །
རྟེན་ཅིང་འབྲེལ་འབྱུང་ལུགས་མཐུན་དང་། ། ལུགས་མི་མཐུན་ལ་རྟོག་པར་བྱེད། ། འགོག་དང་བཅས་པའི་སྙོམས་འཇུག་དགུར། ། རྣམ་པ་གཉིས་སུ་སོང་འོངས་ནས། ། འདོད་པར་གཏོགས་པའི་རྣམ་པར་ཤེས། ། མཉམ་གཞག་མིན་པའི་མཚམས་བཟུང་སྟེ། ། ཐོད་རྒལ་དུ་ནི་སྙོམས་འཇུག་པ། ། གཅིག་དང་གཉིས་གསུམ་བཞི་དང་ལྔ། ། དྲུག་དང་བདུན་དང་བརྒྱད་རྒལ་ནས། ། འགོག་པའི་བར་དུ་མི་འདྲར་འགྲོ །
མདོར་བསྡུས་རྒྱས་དང་སངས་རྒྱས་ཀྱིས། ། བསྟང་བས་ཡོངས་སུ་མ་བཟུང་དང་། ། དུས་གསུམ་ཡོན་ཏན་མེད་པ་དང་། ། ལེགས་པའི་ལམ་ནི་རྣམ་གསུམ་ལ། ། གཟུང་བའི་རྣམ་རྟོག་འདི་གཅིག་སྟེ། ། སྦྱོར་བའི་རྣམ་པའི་སྤྱོད་ཡུལ་ཅན། ། གཉིས་པ་སེམས་དང་སེམས་བྱུང་རྣམས། ། འཇུག་པའི་ཡུལ་ཅན་ཡིན་བཞེད་དེ། ། སེམས་མི་སྐྱེ་དང་བྱང་ཆུབ་ཀྱི། ། སྙིང་པོ་ཡིད་ལ་མི་བྱེད་དང་། །
ཐེག་པ་དམན་པ་ཡིད་བྱེད་དང་། ། རྫོགས་པའི་བྱང་ཆུབ་ཡིད་མི་བྱེད། ། སྒོམ་དང་སྒོམ་པ་མེད་པ་དང་། ། དེ་དག་ལས་ནི་བཟློག་ཉིད་དང་། ། ཇི་བཞིན་དོན་མིན་རྣམ་རྟོག་པ། ། སྒོམ་པའི་ལམ་ལ་ཤེས་པར་བྱ། ། སེམས་ཅན་བཏགས་པའི་སྤྱོད་ཡུལ་དང་། ། ཆོས་བཏགས་པ་དང་སྟོང་མིན་ཉིད། ། ཆགས་དང་རབ་འབྱེད་བདག་ཉིད་དང་། ། དངོས་པོར་བྱེད་དང་ཐེག་གསུམ་དང་། །
ཡོན་ནི་དག་པ་མ་ཡིན་དང་། ། སྤྱོད་པ་རྣམ་པར་འཁྲུག་པ་ལ། ། འཛིན་པར་བྱེད་པ་དང་པོར་ཏེ། ། ཤེས་པར་བྱ་བ་བསྒྲགས་པ་ཡིན། ། སེམས་ཅན་བཏགས་དང་དེའི་རྒྱུ་ཡི། ། ཡུལ་ཅན་དེ་ཡིས་རྣམ་འཇོམས་པས། ། སྒོམ་པའི་ལམ་དང་འབྲེལ་པ་ཡི། ། མི་མཐུན་ཕྱོགས་གཞན་རྣམ་པ་དགུ ། བདག་ཉིད་ཇི་བཞིན་ཀུན་མཁྱེན་ནི། ། གསུམ་གྱི་སྒྲིབ་པ་རྣམ་གསུམ་དང་། །
ཞི་ལམ་དེ་བཞིན་ཉིད་སོགས་དང་། ། མཚུངས་པར་ལྡན་དང་མི་ལྡན་དང་། ། མི་མཉམ་སྡུག་བསྔལ་ལ་སོགས་དང་། ། ཉོན་མོངས་རྣམས་ཀྱི་རང་བཞིན་དང་། ། གཉིས་སུ་མེད་དང་ཀུན་རྨོངས་ལ། ། རྣམ་པར་རྟོག་པ་ཐ་མར་བཞེད། ། ཡམས་ནད་འདི་རྣམས་ཟད་ནས་ནི། ། ཡུན་རིང་ལོན་ནས་དབུགས་ཕྱིན་ལྟར། ། རྣམ་པ་ཀུན་ཏུ་འགྲོ་བ་ཡི། ། བདེ་སྒྲུབ་ཡོན་ཏན་ཕུན་ཚོགས་ཀུན། །
རྒྱ་མཚོ་ཆེ་ལ་ཆུ་བོ་བཞིན། ། འབྲས་བུ་མཆོག་གིས་སྦ་བ་ཡིས། ། སེམས་དཔའ་ཆེན་པོ་དེ་ལ་ནི། ། རྣམ་པ་ཀུན་ཏུ་བརྟེན་པར་བྱེད། ། སྟོང་གསུམ་སྐྱེ་བོ་ཉན་ཐོས་དང་། ། བསེ་རུའི་རྟོགས་པ་ཕུན་ཚོགས་དང་། ། བྱང་ཆུབ་སེམས་དཔའི་སྐྱོན་མེད་ལ། ། བཀོད་པའི་དགེ་བ་དཔེར་མཛད་ནས། ། བསོད་ནམས་མང་པོ་ཉིད་ཀྱིས་ནི། ། སངས་རྒྱས་ཉིད་ཀྱི་བར་མེད་དེ། །
བར་ཆད་མེད་པའི་ཏིང་ངེ་འཛིན། ། དེ་ནི་རྣམ་པ་ཀུན་མཁྱེན་ཉིད། ། འདི་ཡི་དམིགས་པ་དངོས་མེད་དེ། ། བདག་པོ་དྲན་པ་ཡིན་པར་བཞེད། ། རྣམ་པ་ཞི་ཉིད་འདི་ལ་ནི། ། རབ་ཏུ་སྨྲ་རྣམས་བརྒྱུད་མར་རྒོལ། ། དམིགས་པ་འཐད་དང་དེ་ཡི་ནི། ། ངོ་བོ་ཉིད་ངེས་བཟུང་བ་དང་། ། རྣམ་ཀུན་མཁྱེན་ཉིད་ཡེ་ཤེས་དང་། ། དམ་པའི་དོན་དང་ཀུན་རྫོབ་དང་། །
སྦྱོར་དང་དཀོན་མཆོག་གསུམ་པོ་དང་། ། ཐབས་བཅས་ཐུབ་པའི་རྟོགས་པ་དང་། ། ཕྱིན་ཅི་ལོག་ནི་ལམ་བཅས་དང་། ། གཉེན་པོ་མི་མཐུན་ཕྱོགས་དག་དང་། ། མཚན་ཉིད་དང་ནི་སྒོམ་པ་ལ། ། སྨྲ་བ་རྣམས་ཀྱིས་ལོག་རྟོག་པ། ། རྣམ་པ་ཀུན་མཁྱེན་ཉིད་རྟེན་ཅན། ། རྣམ་པ་བཅུ་དྲུག་དག་ཏུ་བཞེད། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་ལྔ་པའོ།།
༈ །།སྦྱིན་པ་ཤེས་རབ་བར་དག་དང་། ། སངས་རྒྱས་ལ་སོགས་དྲན་དང་ཆོས། ། དངོས་མེད་ངོ་བོ་ཉིད་ཀྱིས་དེ། ། མཐར་གྱིས་པ་ཡི་བྱ་བར་བཞེད། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་དྲུག་པའོ།། ༈ །།སྦྱིན་པ་ལ་སོགས་རེ་རེས་ཀྱང་། ། ཟག་མེད་ཆོས་ཀུན་བསྡུས་པའི་ཕྱིར། ། ཐུབ་པའི་སྐད་ཅིག་གཅིག་པ་ཡིས། ། རྟོགས་པ་འདི་ནི་ཤེས་པར་བྱ། །
ཇི་ལྟར་སྐྱེས་བུས་ཟོ་ཆུན་རྒྱུད། ། རྡོག་ཐབས་གཅིག་གིས་བསྐྱོད་པ་ན། ། ཐམས་ཅད་ཅིག་ཅར་འགུལ་བ་ལྟར། ། སྐད་ཅིག་གཅིག་ཤེས་དེ་བཞིན་ནོ། ། གང་ཚེ་ཆོས་དཀར་ཐམས་ཅད་ཀྱི། ། རང་བཞིན་ཤེས་རབ་ཕ་རོལ་ཕྱིན། ། རྣམ་སྨིན་ཆོས་ཉིད་གནས་སྐབས་ཀྱིས། ། དེ་ཚེ་སྐད་ཅིག་གཅིག་ཡེ་ཤེས། ། སྦྱིན་ལ་སོགས་པའི་སྤྱོད་པ་ཡིས། ། ཆོས་ཀུན་རྨི་ལམ་འདྲར་གནས་ནས། །
ཆོས་རྣམས་མཚན་ཉིད་མེད་པ་ཉིད། ། སྐད་ཅིག་མ་ནི་གཅིག་གིས་རྟོགས། ། རྨི་ལམ་དང་ནི་དེ་མཐོང་ཉིད། ། གཉིས་ཀྱི་ཚུལ་དུ་མི་མཐོང་ལྟར། ། ཆོས་རྣམས་གཉིས་སུ་མེད་པ་ཡི། ། དེ་ཉིད་སྐད་ཅིག་གཅིག་གིས་མཐོང་། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས། སྐབས་བདུན་པའོ།། ༈ །།ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག །
ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། བྱང་ཆུབ་ཕྱོགས་མཐུན་ཚད་མེད་དང་། ། རྣམ་པར་ཐར་དང་མཐར་གྱིས་ནི། ། སྙོམས་འཇུག་དགུ་ཡི་བདག་ཉིད་དང་། ། ཟད་པར་བཅུ་ཡི་བདག་ཉིད་དང་། ། ཟིལ་གྱིས་གནོན་པའི་སྐྱེ་མཆེད་ནི། ། རབ་ཏུ་དབྱེ་བས་རྣམ་བརྒྱད་དང་། ། ཉོན་མོངས་མེད་དང་སྨོན་མཁྱེན་དང་། ། མངོན་ཤེས་སོ་སོ་ཡང་དག་རིག །
རྣམ་པ་ཐམས་ཅད་དག་བཞི་དང་། ། དབང་བཅུ་དང་ནི་སྟོབས་བཅུ་དང་། ། མི་འཇིགས་པ་ནི་བཞི་དག་དང་། ། བསྲུང་བ་མེད་པ་རྣམ་གསུམ་དང་། ། དྲན་པ་ཉེར་གཞག་རྣམ་གསུམ་དང་། ། བསྙེལ་བ་མི་མངའི་ཆོས་ཉིད་དང་། ། བག་ཆགས་ཡང་དག་བཅོམ་པ་དང་། ། སྐྱེ་ལ་ཐུགས་རྗེ་ཆེན་པོ་དང་། ། ཐུབ་པ་ཁོ་ནའི་མ་འདྲེས་ཆོས། ། བཅོ་བརྒྱད་བཤད་པ་གང་ཡིན་དང་། །
རྣམ་པ་ཐམས་ཅད་མཁྱེན་ཉིད་དང་། ། ཆོས་ཀྱི་སྐུ་ཞེས་བརྗོད་པ་ཡིན། ། མི་ཡི་ཉོན་མོངས་མེད་པའི་ལྟ། ། ཉན་ཐོས་ཉོན་མོངས་ཡོངས་སྤོང་ཉིད། ། གྲོང་སོགས་སུ་དེའི་ཉོན་མོངས་རྣམས། ། རྒྱུན་གཅོད་རྒྱལ་བའི་ཉོན་མོངས་མེད། ། སངས་རྒྱས་སྨོན་ནས་མཁྱེན་པ་ནི། ། ལྷུན་གྱིས་གྲུབ་དང་ཆགས་སྤངས་དང་། ། ཐོགས་པ་མེད་དང་རྟག་གནས་དང་། ། དྲི་བ་ཀུན་ལན་འདེབས་པར་བཞེད། །
རྒྱུ་ནི་ཡོངས་སུ་སྨིན་གྱུར་ནས། ། གང་དང་གང་ལ་གང་དང་ནི། ། གང་ཚེ་བྱ་བ་ཕན་གྱུར་པ། ། དེ་དང་དེ་ལ་དེ་སྣང་ངོ་། ། ལྷ་ཡི་རྒྱལ་པོས་ཆར་ཕབ་ཀྱང་། ། ས་བོན་མི་རུང་མི་འཁྲུངས་ལྟར། ། སངས་རྒྱས་རྣམས་ནི་བྱུང་གྱུར་ཀྱང་། ། སྐལ་བ་མེད་པས་བཟང་མི་མྱོང་། ། དེ་ལྟར་མཛད་པ་རྒྱ་ཆེའི་ཕྱིར། ། སངས་རྒྱས་ཁྱབ་པར་ངེས་པར་བརྗོད། །
དེ་ཉིད་ཟད་པ་མེད་པའི་ཕྱིར། ། རྟག་པ་ཞེས་ཀྱང་བརྗོད་པ་ཡིན། ། མཚན་ནི་སུམ་ཅུ་རྩ་གཉིས་དང་། ། དཔེ་བྱེད་བརྒྱད་ཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། ། ཕྱག་དང་ཞབས་སོར་དྲྭ་བས་འབྲེལ་པ་དང་། ། ཕྱག་ནི་ཞབས་བཅས་འཇམ་ཞིང་གཞོན་ཤ་ཆགས། ། འདི་ཡི་སྐུ་ནི་བདུན་དག་མཐོ་བ་དང་། །
སོར་མོ་རིང་དང་རྟིང་ཡངས་སྐུ་ཆེ་དྲང་། ། ཞབས་འབུར་མི་མངོན་སྤུ་ནི་གྱེན་དུ་ཕྱོགས། ། བྱིན་པ་ཨེ་ན་ཡའི་འདྲ་ཕྱག་རིང་མཛེས། ། མདོམས་ཀྱི་སྦ་བ་སྦུབས་སུ་ནུབ་པའི་མཆོག ། པགས་པ་གསེར་མདོག་པགས་པ་སྲབ་པ་དང་། ། སྤུ་ནི་རེ་རེ་ནས་གཡས་ལེགས་འཁྲུངས་དང་། ། ཞལ་མཛོད་སྤུས་བརྒྱན་རོ་སྟོད་སེང་གེ་འདྲ། ། འདི་ཡི་དཔུང་པའི་མགོ་ཟླུམ་ཐལ་གོང་རྒྱས། ། འདི་ལ་རོ་མི་ཞིམ་པ་རོ་མཆོག་སྣང་། ། སྐུ་ནི་ནྱ་གྲོ་དྷ་ལྟར་ཆུ་ཞེང་གབ། །
གཙུག་ཏོར་དབུར་ལྡན་ལྗགས་རིང་མཛེས་པ་དང་། ། ཚངས་དབྱངས་འགྲམ་པ་སེང་གེའི་འདྲ་དང་ཚེམས། ། ཤིན་ཏུ་དཀར་དང་ཚད་མཉམ་ཐགས་བཟང་དང་། ། གྲངས་ནི་བཞི་བཅུ་ཐམ་པར་ཚང་བ་དང་། ། སྤྱན་ནི་མཐོན་མཐིང་སྤྱན་རྫི་བ་མཆོག་གི ། འདྲ་བ་འདི་དག་སུམ་ཅུ་རྩ་གཉིས་མཚན། ། འདི་ལ་མཚན་ནི་གང་གང་གིས། ། སྒྲུབ་པར་བྱེད་པའི་རྒྱུ་གང་ཡིན། ། དེ་དང་དེ་ནི་རབ་རྫོགས་པས། ། མཚན་ནི་འདི་དག་ཡང་དག་འགྲུབ། །
བླ་མ་སྐྱེལ་ལ་སོགས་པ་དང་། ། ཡང་དག་བླངས་པ་བརྟན་པ་དང་། ། བསྡུ་བ་བསྟེན་དང་གྱ་ནོམ་པའི། ། དངོས་པོ་སྦྱིན་དང་གསད་བྱ་བ། ། ཐར་བར་བྱེད་དང་དགེ་བ་ནི། ། ཡང་དག་བླངས་པ་སྤེལ་ལ་སོགས། ། སྒྲུབ་བྱེད་རྒྱུ་ཡི་མཚན་ཉིད་དེ། ། མདོ་ལས་ཇི་སྐད་འབྱུང་བ་བཞིན། ། ཐུབ་པའི་སེན་མོ་ཟངས་མདོག་དང་། ། མདོག་སྣུམ་མཐོ་དང་སོར་མོ་རྣམས། །
ཟླུམ་རྒྱས་བྱིན་གྱིས་ཕྲ་བ་དང་། ། རྩ་མི་མངོན་དང་མདུད་པ་མེད། ། ལོང་བུ་མི་མངོན་ཞབས་མཉམ་དང་། ། སེང་གེ་གླང་ཆེན་བྱ་དང་ནི། ། ཁྱུ་མཆོག་སྟབས་གཤེགས་གཡས་ཕྱོགས་དང་། ། མཛེས་གཤེགས་དྲང་དང་འཁྲིལ་བག་ཆགས། ། བྱི་དོར་བྱས་འདྲ་རིམ་པར་འཚམ། ། གཙང་དང་འཇམ་དང་དག་པའི་སྐུ། ། མཚན་ནི་ཡོངས་སུ་རྫོགས་པ་དང་། ། སྐུ་ཡི་ཁོ་ལགས་ཡངས་ཤིང་བཟང་། །
གོམ་སྙོམས་པ་དང་སྤྱན་གཉིས་ནི། ། དག་དང་གཞོན་ཤ་ཅན་ཉིད་དང་། ། སྐུ་ཞུམ་མེད་དང་རྒྱས་པ་དང་། ། ཤིན་ཏུ་གྲིམས་པའི་སྐུ་ཉིད་དང་། ། ཡན་ལག་ཤིན་ཏུ་རྣམ་འབྱེས་དང་། ། གཟིགས་པ་སྒྲིབ་མེད་དག་པ་དང་། ། དབུ་ཟླུམ་སྐབས་ཕྱིན་མ་རྙོངས་དང་། ། ཕྱང་ངེ་བ་དང་ལྟེ་བ་ནི། ། ཟབ་དང་གཡས་ཕྱོགས་འཁྱིལ་བ་དང་། ། ཀུན་ནས་བལྟ་ན་སྡུག་པ་དང་། །
ཀུན་སྤྱོད་གཙང་དང་སྐུ་ལ་ནི། ། སྨེ་བ་གནག་བག་མེད་པ་དང་། ། ཕྱག་ནི་ཤིང་བལ་ལྟར་འཇམ་དང་། ། ཕྱག་རིས་མདངས་ཡོད་ཟབ་རིང་དང་། ། ཞལ་ནི་ཧ་ཅང་མི་རིང་དང་། ། མཆུ་ནི་བིམ་པ་ལྟར་དམར་དང་། ། ལྗགས་མཉེན་པ་དང་སྲབ་པ་དང་། ། དམར་དང་འབྲུག་གི་སྒྲ་ཉིད་དང་། ། གསུང་མཉེན་འཇམ་དང་མཆེ་བ་ཟླུམ། ། རྣོ་དང་དཀར་དང་མཉམ་པ་དང་། །
བྱིན་གྱིས་ཕྲ་དང་ཤངས་མཐོ་དང་། ། མཆོག་ཏུ་དག་པ་དག་དང་ནི། ། སྤྱན་ཡངས་པ་དང་རྫི་མ་སྟུག ། པདྨའི་འདབ་མ་འདྲ་བ་དང་། ། སྨིན་ཚུགས་རིང་དང་འཇམ་པ་དང་། ། སྣུམ་དང་སྤུ་ནི་མཉམ་པ་དང་། ། ཕྱག་རིང་རྒྱས་དང་སྙན་མཉམ་དང་། ། ཉམས་པ་རྣམ་པར་སྤངས་པ་དང་། ། དཔྲལ་བ་ལེགས་པར་འབྱེས་པ་དང་། ། དབྱེས་ཆེ་བ་དང་དབུ་རྒྱས་དང་། །
དབུ་སྐྲ་བུང་བ་ལྟར་གནག་དང་། ། སྟུག་དང་འཇམ་དང་མ་འཛིངས་དང་། ། མི་བཤོར་དྲི་ཞིམ་སྐྱེས་བུ་ཡི། ། ཡིད་ནི་འཕྲོག་པར་བྱེད་པ་དང་། ། དཔལ་གྱི་བེའུ་དང་བཀྲ་ཤིས་ནི། ། གཡུང་དྲུང་འཁྱིལ་བས་བརྒྱན་པ་སྟེ། ། སངས་རྒྱས་དཔེ་བྱད་བཟང་པོར་བཞེད། ། གང་གི་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། །
ཐུབ་པའི་སྤྲུལ་སྐུ་རྒྱུན་མི་འཆད། ། དེ་བཞིན་འཁོར་བ་ཇི་སྲིད་འདིའི། ། ལས་ནི་རྒྱུན་མི་འཆད་པར་འདོད། ། འགྲོ་རྣམས་ཞི་བའི་ལས་དང་ནི། ། བསྡུ་རྣམ་བཞི་ལ་འགོད་པ་དང་། ། ཀུན་ནས་ཉོན་མོངས་བཅས་པ་ཡི། ། རྣམ་པར་བྱང་བ་རྟོགས་པ་དང་། ། སེམས་ཅན་རྣམས་དོན་ཇི་བཞིན་གྱི། ། དོན་དང་ཕ་རོལ་ཕྱིན་དྲུག་དང་། ། སངས་རྒྱས་ལམ་དང་རང་བཞིན་གྱིས། །
སྟོང་པ་ཉིད་དང་གཉིས་ཟད་དང་། ། བརྡ་དང་དམིགས་པ་མེད་པ་དང་། ། ལུས་ཅན་རྣམས་ནི་ཡོངས་སྨིན་དང་། ། བྱང་ཆུབ་སེམས་དཔའི་ལམ་དང་ནི། ། མངོན་པར་ཞེན་པ་ཟློག་པ་དང་། ། བྱང་ཆུབ་ཐོབ་དང་སངས་རྒྱས་ཞིང་། ། རྣམ་པར་དག་དང་ངེས་པ་དང་། ། སེམས་ཅན་དོན་ནི་ཚད་མེད་དང་། ། སངས་རྒྱས་རྟེན་སོགས་ཡོན་ཏན་དང་། ། བྱང་ཆུབ་ཡན་ལག་ལས་རྣམས་ནི། །
ཆུད་མི་ཟ་དང་བདེན་མཐོང་དང་། ། ཕྱིན་ཅི་ལོག་ནི་སྤངས་པ་དང་། ། དེ་གཞི་མེད་པའི་ཚུལ་དང་ནི། ། རྣམ་པར་བྱང་དང་ཚོགས་དང་ནི། ། འདུས་བྱས་འདུས་མ་བྱས་པ་ལ། ། ཐ་དད་ཡོངས་སུ་མི་ཤེས་དང་། ། མྱ་ངན་འདས་ལ་འགོད་པ་སྟེ། ། ཆོས་ཀྱི་སྐུ་ཡི་ཕྲིན་ལས་ནི། ། རྣམ་པ་ཉི་ཤུ་བདུན་དུ་བཞེད། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས།
སྐབས་བརྒྱད་པའོ།། ༈ །།མཚན་ཉིད་དེ་ཡི་སྦྱོར་བ་དང་། ། དེ་རབ་དེ་ཡི་གོ་རིམ་དང་། ། དེ་མཐའ་དེ་ཡི་རྣམ་སྨིན་ནི། ། དོན་བསྡུས་གཞན་དེ་རྣམ་པ་དྲུག ། ཡུལ་ནི་རྣམ་པ་གསུམ་པོ་རྒྱུ། ། སྦྱོར་བ་བཞི་ཡི་བདག་ཉིད་དང་། ། ཆོས་སྐུ་ཕྲིན་ལས་འབྲས་བུ་ནི། ། དོན་བསྡུས་གཞན་ཏེ་རྣམ་པ་གསུམ། ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བའི་ཚིག་ལེའུར་བྱས་པ་རྫོགས་སོ།། །།
པཎྜི་ཏ་གོ་མི་འཆི་མེད་དང་། ལོ་ཙཱ་བ་བློ་ལྡན་ཤེས་རབ་ཀྱི་འགྱུར།། །། PAGE * MERGEFORMAT 2 བྱམས་པ་མགོན་པོ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
