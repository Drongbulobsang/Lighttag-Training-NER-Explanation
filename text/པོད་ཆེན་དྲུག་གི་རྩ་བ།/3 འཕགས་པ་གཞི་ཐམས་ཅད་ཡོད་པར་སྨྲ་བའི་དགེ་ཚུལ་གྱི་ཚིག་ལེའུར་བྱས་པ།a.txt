པོད་ཆེན་དྲུག་གི་རྩ་བ།
པོད ༣
འཕགས་པ་གཞི་ཐམས་ཅད་ཡོད་པར་སྨྲ་བའི་དགེ་ཚུལ་གྱི་ཚིག་ལེའུར་བྱས་པ།a
༄༅། །འཕགས་པ་གཞི་ཐམས་ཅད་ཡོད་པར་སྨྲ་བའི་དགེ་ཚུལ་གྱི་ཚིག་ལེའུར་བྱས་པ་ཞེས་བྱ་བ་བཞུགས་སོ།། ཀཱ་རི་ཀཱ་ལྔ་བཅུ། རྒྱ་གར་སྐད་དུ། ཨཱརྻ་མཱུ་ལ་སརྦ་ཨསྟི་བ་དི་ཤྲ་མ་ཎེ་ར་ཀཱ་རི་ཀཱ། བོད་སྐད་དུ། འཕགས་པ་གཞི་ཐམས་ཅད་ཡོད་པར་སྨྲ་བའི་དགེ་ཚུལ་གྱི་ཚིག་ལེའུར་བྱས་པ། ཐམས་ཅད་མཁྱེན་པ་ལ་ཕྱག་འཚལ་ལོ། ། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང་། ། འཇིག་ཚོགས་ལྟ་བ་གདོན་གྱི་རྩ་བ་འཇོམས། ། དཔལ་འབྱོར་ས་དང་མེ་ཏོག་མདའ་ཅན་འཇོམས། །
སངས་རྒྱས་ལ་ནི་མགོས་གཏུགས་བཤད་པར་བྱ། ། གང་ཞིག་སྲོག་གཅོད་གཞན་གྱི་ནོར་འཕྲོག་དང་། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང་། ། ཕྱི་དྲོའི་ཁ་ཟས་དངུལ་ཉིད་སྤོང་བ་སྟེ། ། ཉོན་མོངས་དགྲ་གཡུལ་རྒྱལ་བྱེད་ཚུལ་ཁྲིམས་ཏེ། ། དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང་། ། འཆི་བའི་མཆེ་བ་འབྱིན་པར་བྱེད་པའི་ཐབས། ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། འདུ་ཤེས་གཙོ་ལ་དོན་ཉིད་ཇི་བཞིན་ན། །
ལྟུང་རྫོགས་དོན་གཉིས་ཇི་བཞིན་མིན་ན་ཆུང་། ། ཡིད་ཉིད་གྱུར་ན་ངེས་དང་འདྲ་བར་གཞག ། བླངས་པའི་ཕྱོགས་མཐུན་རྣམས་ལ་ཡིད་ཀྱིར་འགྱུར། ། གང་ཞིག་རང་བཞིན་གནས་ལ་བསླབ་བཅས་པས། ། མི་གཞན་ཡིན་ལ་མིར་ནི་འདུ་ཤེས་དང་། ། གསད་པའི་བསམ་པས་འཁྲུལ་མེད་གསོད་བྱེད་ཅིང་། ། མི་ཤི་རྨི་ལམ་མ་གཏོགས་དེ་བརླག་འགྱུར། ། གང་གིས་གསང་སྔགས་ལ་སོགས་ཐབས་རྣམས་སམ། ། གསོད་པར་སྦྱོར་ལ་ཡི་རང་བས་གསོད་ན། ། དེ་ཡང་མཐར་འགྱུར་གསང་བར་སྦྱོར་བ་ལ། །
ཡིད་ཀྱིས་ཡི་རང་ན་ནི་ཡིད་ཀྱིར་འགྱུར། ། དེ་བཞིན་བདག་ཉིད་དུད་འགྲོར་མཐུན་པ་ཡིན། ། གཟུགས་སུ་བསྒྱུར་ནས་སེམས་ཅན་གསོད་བྱེད་ལ། ། སྡོམ་བརྩོན་སྡོམ་བརྩོན་ཉིད་དུ་འདུ་ཤེས་ན། ། དངོས་གཞིའོ་མིན་ན་ལྟུང་བ་ཆུང་དང་ལྡན། ། རྨི་ལམ་བསླབ་པ་མེད་དམ་གསད་པ་ཡི། ། བསམ་པ་མེད་དམ་སྨྱོས་པས་གལ་ཏེ་གསོད། ། དེ་ནི་ལྟུང་བར་མི་འགྱུར་བསྡམ་བྱ་ཡིན། ། གསོད་པའི་ཡན་ལག་ལྷག་མ་མ་ཚང་ན། ། ལྟུང་ཆུང་འཁྲུལ་མེད་སྲོག་ཆགས་གསད་བསམས་པས། །
རིགས་གཞན་བསད་པ་ལས་ནི་ཉེས་བྱས་འགྱུར། ། མ་བརྟགས་པ་ཡི་ཆུ་བུམ་བརྙས་པ་ལས། ། བྱིན་པར་གྱུར་ཀྱང་ཉེས་པ་མེད་པ་ཡིན། ། གང་གིས་སྲོག་ཆགས་བཅས་ཆུ་ལ་སོགས་སྤྱོད། ། ཡང་ན་ཆུ་ཚན་ལ་སོགས་བླུགས་བྱེད་ལ། ། བལྟར་ཡོད་སྐྱེ་བོ་ཤི་ན་དེ་ལ་ནི། ། སྲོག་ཆགས་རེ་རེའི་ལྟུང་བ་ལྕི་བ་འབྱུང་། ། ཐ་མལ་པ་ཡི་མིག་ནི་ནད་མེད་པས། ། ཆུ་མི་གཡོ་ཞིང་རྙོག་པ་མེད་ལ་བརྟག ། བུམ་པ་གང་བ་བརྟག་བྱ་ཀེ་ཏ་ཀ །
རྣམས་ཀྱིས་ཆུ་རྡུལ་ཅན་དག་དང་བར་བྱ། ། ཇི་སྲིད་འདི་ལ་ཡིད་ནི་དག་གྱུར་པ། ། དེ་སྲིད་བརྟགས་བྱའི་རིང་མིན་ཐུང་ངུ་མིན། ། སྟེང་དུའང་དེ་བཞིན་ཡང་དང་ཡང་དུ་མིན། ། གློ་བུར་པ་ཡིས་སྲོག་ཆགས་བཅས་ཏེ་མིན། ། དེ་བཞིན་ཁྲོན་པ་དག་དང་ཆུ་རའི་ཆུ། ། ལན་ཅིག་བརྟགས་པས་ཉི་མ་ཤར་བར་དུ། ། ཐེ་ཚོམ་མེད་པར་སྤྱད་པར་རུང་བ་ཡིན། ། དེ་ཡི་ཉེ་འཁོར་འདོམ་གང་ཁོར་ཡུག་གོ ། ཁྲོན་པ་སོགས་གཙང་ཆུ་ཚགས་དམ་ལ་སོགས།
དགེ་སློང་དགེ་འདུན་དེ་བཞིན་ཡིད་ཆེས་པ། ། ལྔ་ཆར་རུང་བའི་ཆུ་ཡིན་བླང་བར་བྱ། ། ཆུ་ཚགས་མེད་པ་དག་ཏུ་མི་བྱ་འོ། ། གང་ཞིག་ཆུ་ཚགས་རིལ་ཚགས་གྲུ་གསུམ་ཚགས། ། སྤྱང་ཚངས་རིལ་བ་ཞབས་ཚགས་ཅན་དག་གམ། ། གསལ་ཚགས་དག་ཀྱང་བོར་ཏེ་འགྲོ་བྱེད་ན། ། དེ་ལ་ཡིད་ཀྱིས་བྱ་བའི་ཉེས་བྱས་འགྱུར། ། གལ་ཏེ་སོང་ན་གསལ་ཚགས་ལ་སོགས་ཡོད། ། དེ་ཚེ་རྒྱང་གྲགས་ལྔར་ནི་ཆུ་ཚགས་དག ། མེད་པར་འགྲོ་བྱ་གལ་ཏེ་མེད་ན་ཡང་། །
དེ་སླར་འོང་འདོད་དཔག་ཚད་ཕྱེད་འགྲོ་བྱ། ། གཅུགས་པ་རྣམས་ཀྱི་ཚིག་གིས་ལམ་རིངས་སུ། ། སོང་དུ་ཟིན་ཡང་ནམ་ཡང་ཉེས་པ་མེད། ། ཆུ་བོའི་འགྲམ་ནས་འགྲོ་བར་བྱེད་པ་ན། ། མཐོང་བས་དག་པའི་ཆུ་འཐུངས་ཉེས་པ་མེད། ། རྒྱུན་གྱིས་འབབ་པའི་ཆུ་རྒྱུན་མ་འདྲེས་པ། ། དེ་ནི་རྒྱང་གྲགས་རེ་རེར་ལེགས་པར་བརྟག ། གཞན་དུ་འཇུག་ངོགས་རེ་རེ་ཁོ་ནར་རོ། འདི་ནི་ཆུ་ཚགས་མེད་འགྲོ་ཚུལ་ཡིན་ནོ། ། སྤུ་བཅས་གོས་དང་ཉིས་རིམ་དག་གིས་ནི། །
སྲོག་ཆགས་བཅས་པའི་ཆུ་ཁྲུས་བྱ་བ་བཀག ། གང་ན་ཆུ་བས་སྲོག་ཆགས་མང་བ་དེར། ། རིམ་པ་གཅིག་པུས་ཁྲུས་ནི་མི་བྱ་འོ། ། ཁྲོན་པའི་ཆུ་དག་འབྲས་ཆན་ལ་སོགས་དང་། ། འདྲེས་པ་བཙགས་ན་དེ་ནི་ཁ་ཟས་མེད། ། གང་ཚེ་ཁྱིམ་པའི་བསྟི་ས་ཡོད་པའི་ཆུ། ། གཙང་ན་ཕྱི་དྲོའང་ཐེ་ཚོམ་མེད་པར་བཏུང་། ། དབྱུ་གུ་གསུམ་ལ་གྲུ་གསུམ་གྲྭ་སྲད་བུས། ། བཏགས་ནས་ཆུ་ནི་ལེགས་པར་བཙག་པར་བྱ། ། ལྕི་བ་གཙང་མ་སྐམ་པོའི་ཕྱེ་མ་ཡིས། །
ཆུ་ཚགས་ཤིན་ཏུ་སྲབ་ན་གདབ་པར་བྱ། ། ཆུ་དག་འཛག་པར་བྱ་ཕྱིར་ཡང་དང་ཡང་། ། སྨིག་མའི་ཚལ་བ་དག་གིས་བརྡབ་པར་བྱ། ། སྲོག་ཆགས་བསྲུང་ཕྱིར་ལྕགས་ཀྱི་ལུ་གུ་རྒྱུད། ། བཏགས་པའི་སྣོད་ནི་འོག་ཏུ་གཞག་པར་བྱ། ། དེ་ཡི་སྲོག་ཆགས་གནོད་པ་སྤང་བའི་ཕྱིར། ། སྲོག་ཆགས་ཡོད་ཆུ་ཐར་བྱེད་པ་ཡི་སྣོད། ། ཁ་དང་ཞབས་སུ་ཐག་པ་གཉིས་བཏགས་པས། ། སྙིང་རྗེའི་ངོར་ནི་ཁྲོན་པའི་ནང་དུ་དབོ། ། འཕགས་པས་འཇིག་རྟེན་མདུན་དུ་རིལ་བ་དག །
ཁ་ལ་བཟློག་སྟེ་གཏད་ནས་ཆུ་མི་བཏུང་། ། ལོ་མ་ལ་སོགས་མི་རྙེད་དབེན་སོང་སྟེ། ། སྐོམ་པའི་ཕྱིར་ནི་འཐུང་ན་ཉེས་པ་མེད། ། དུས་དང་དུས་སུ་བུམ་པ་སྐམ་པར་བྱ། ། ཁྲུད་ཤིང་དག་གིས་རབ་ཏུ་བཀྲུ་བར་བྱ། ། བཏུང་བའི་སྣོད་རྣམས་དག་གི་ཁ་རྣམས་ལ། ། རྟག་ཏུ་བསྒྲིམས་ནས་ལོ་མ་ལ་སོགས་དགབ། ། སྙིང་ནས་ལན་གཉིས་ལན་གསུམ་བཀྲུས་ནས་ནི། ། ལག་པ་སྣུམ་པ་ཡོད་ཀྱང་དག་པ་ཡིན། ། རྙོག་མ་ཅན་གྱི་ཆུ་ནི་ཇི་སྲིད་དུ། །
བཞིན་གྱི་གཟུགས་སྣང་བར་དུ་བསྒྲིམས་ཏེ་བཙག ། ཁྲོན་པ་ལ་སོགས་རྣམས་ནས་ཆུ་བླངས་ནས། ། ཁྲོན་པ་ལ་སོགས་བྱེད་དེ་ཆུ་ལྷ་ལ། ། སྦྱིན་པའི་རབ་མཐུན་ཚིགས་བཅད་གདོན་པར་བྱ། ། འཐུང་དང་ཁྲུས་བྱེད་པ་ནའང་དེ་བཞིན་བརྗོད། ། མུད་ག་ལ་སོགས་འབྲུ་ལ་སྲོག་ཆགས་ཡོད། ། དེ་ནི་བདེ་དང་བསིལ་བར་དགྲམ་པར་བྱ། ། འོན་ཀྱང་དེ་ནས་སྲོག་ཆགས་མི་འབྲལ་ན། ། འོན་ཀྱང་གནས་ཁང་ནང་དུ་བཅུག་སྟེ་གཞག ། ཤིག་རྣམས་དལ་གྱིས་རས་བལ་གཞག་ནས་ནི། །
རྩིག་པ་ལ་སོགས་བུ་ག་རྣམས་སུ་གཞུག ། མ་གུ་ན་དག་དེ་བཞིན་བསིལ་བའི་ས། ། རྩྭ་སྔོན་བཅས་པའི་ཕྱོགས་སུ་དོར་བར་བྱ། ། གདུག་པ་ལ་སོགས་ཉོན་མོངས་བྱེད་པ་གཞན། ། རང་གི་སྤྱོད་ཡུལ་དག་ཏུ་གཏང་བར་འོས། ། མཐར་གྱུར་དེ་ནི་ཉེས་བྱས་ལྷན་ཅིག་བསྟན། ། དེ་ནས་སྲོག་གཅོད་ཕྱོགས་མཐུན་བཤད་པར་བྱ། ། དཔེར་ན་ནད་པ་དག་ལ་དུག་མཚོན་བྱིན། ། སྐོམ་ལ་སོགས་ལ་མི་འཕྲོད་སྦྱིན་པ་སྟེ། ། རྒན་པོ་མཁས་དང་སྨན་པ་དག་ལ་ཡང་། །
དྲིས་ནས་ནད་པ་ལ་ནི་སྨན་དག་སྦྱིན། ། དེ་ཡི་རིམ་གྲོ་པ་ནི་གླན་མི་བསྐོ། ། མེད་པར་གྱུར་ན་ལེགས་པར་བསྒོ་སྟེ་བསྐོ། ། གང་གིས་དེ་ཡི་སེམས་ནི་འཆིར་གནས་པ། ། དེ་འདྲའི་ཆོས་རྣམས་ནད་པ་ལ་མི་བཤད། ། དེ་ལ་ཇི་སྲིད་ཡུན་རིང་ཆོས་སྤྱོད་འཚོ། ། དེ་སྲིད་དུ་ནི་དགེ་བའི་རྒྱུན་འཕེལ་བས། ། སོས་པར་ཤོག་ཤིག་ཡུན་རིང་གསོན་པར་ཤོག ། ནད་འཇིགས་ལས་ཐར་བདེ་བར་ཤོག་ཅེས་བརྗོད། ། གལ་ཏེ་ནད་པ་ན་རེ་སྤོ་བྱས་ན། །
བདག་ནི་འཆི་འགྱུར་ཟེར་ན་དེ་མི་བྱ། ། གདོལ་པ་བཞིན་དུ་ལྷུང་བཟེད་ལ་སོགས་ཕྱིར། ། སྙིང་བརྩེ་མེད་པའི་ཆགས་པའི་སེམས་མི་བྱ། ། གང་ཚེ་ཉེས་པའི་གཞི་དག་བྱེད་པ་དང་། ། ནད་ཀྱིས་གཞན་གྱི་ཁྲི་དང་ཁྲིའུ་ལ་འདུག ། རྡེག་པར་བྱེད་དམ་ཡང་ན་གཟས་པ་དང་། ། རྣམ་པར་འཚེ་དང་འཇིགས་པ་ལ་སོགས་བྱེད། ། ཁྲོས་པས་བརྟུལ་ཞུགས་ཅན་ལ་ཟན་མེད་བྱེད། ། ངལ་བ་ཕུལ་ལམ་རྒྱལ་ལ་ཆོམ་རྐུན་འབུལ། ། བསམས་བཞིན་དུ་ནི་འགྱོད་པའི་ཚུལ་དག་བྱེད། །
འཚིར་དག་གཡའ་སྒོག་ལ་སོགས་ནགས་མེས་གཏོང་། ། འབྲས་ནི་མ་སྨིན་པར་ཡང་བརྟོལ་བྱེད་དང་། ། ཡན་ལག་གཅོད་དམ་དེ་བཞིན་འབིགས་ཀྱང་རུང་། ། དེ་ཡི་ཆེ་ཡང་ཕྱོགས་མཐུན་དེ་ལྟར་འདིར། ། ཐམས་ཅད་སྲོག་གཅོད་མཐུན་པ་ཕྱོགས་ཙམ་ཡིན། ། སྲོག་གཅོད་པ་སྤོང་བ་སྟེ་བསླབ་པའི་གཞི་དང་པོའོ།། །། དགེ་ཚུལ་གང་ཞིག་རྐུ་བའི་སེམས་ཀྱིས་སུ། ། མི་ཡི་རྫས་སུ་འདུ་ཤེས་མི་གཞན་ནོར། ། མ་བྱིན་རིན་ཐང་ཚང་མིས་བདག་གིར་བྱས། ། དུར་ཁྲོད་མི་དབང་བསོད་སྙོམས་མ་གཏོགས་པ། །
བསམ་པ་གང་དེ་ཉིད་སྦྱོར་གཅིག་པུ་ཡིས། ། བདག་གི་དོན་དུ་རྐུ་ན་དེའི་གནས་དང་། ། དུས་ཀྱི་རིན་ཐང་དབང་གིས་དེ་བསྙིལ་བྱ། ། དད་པས་རྒྱལ་བའི་རིང་བསྲེལ་རྐུ་དེ་མིན། ། རྐུ་བ་ལ་ནི་རྐུ་སེམས་གཙོ་བོ་སྟེ། ། དེ་བས་དེ་དང་བྲལ་ན་ཉེས་པ་མེད། ། ཡན་ལག་ལྷག་མ་ཉམས་པས་ཆུང་བར་འགྱུར། ། རྨི་ལམ་ལ་སོགས་དག་ལ་ཉེས་པ་མེད། ། སེམས་བསྐྱེད་པ་ནི་བསྡམ་བྱ་དང་པོ་ཡི། ། སྦྱོར་བ་ལ་ནི་ཉེས་བྱས་རིག་པར་བྱ། །
ཕྱི་མའི་སྦྱོར་བ་ལ་ཡང་ཉེས་བྱས་ཡིན། ། དངོས་གཞི་ཀུན་ལ་འདི་ནི་དངོས་གཞི་ཡིན། ། ཆུད་གཟན་ཕྱིར་ཕྲོགས་གདོས་དང་བཅས་པ་ཡི། ། རྒྱ་སོགས་མ་རུངས་བྱེད་དང་མི་དབང་བའི། ། བསོད་སྙོམས་ལེན་པར་བྱེད་ནའང་འཇིག་རྟེན་གྱི། ། ཐ་སྙད་ཚུལ་གྱིས་ཆུང་བ་ཉིད་དུ་འགྱུར། ། གཞན་གྱི་གོས་ལ་བྱིན་བཞིན་སྤྱོད་པ་དང་། ། སྨན་དང་སྔགས་ཀྱིས་སྦྱིན་དུ་འཇུག་པ་དང་། ། སྡུག་པ་འཕྲོག་ཕྱིར་འདམ་པར་བྱེད་པ་དང་། ། གཞན་ཕྱིར་བླངས་ནས་འགྱེད་བྱེད་ན་ཡང་འགྱུར། །
ཕྱོགས་བཞིའི་འཕགས་པའི་ཚོགས་ཀྱི་ནོར་དག་ལས། ། ཕྱོགས་བཞི་པ་ཡི་དོན་དུ་རྐུ་ན་ཉམས། ། དུར་ཁྲོད་པ་ནི་ཡོངས་འཛིན་བཅས་པ་ནས། ། གོས་ལ་སོགས་པ་རྐུ་ནའང་དེ་བཞིན་ནོ། ། ད་ནི་རྐུ་བའི་དབྱེ་བ་བསྟན་པར་བྱ། ། ས་ནི་གལ་ཏེ་བརྩད་པས་གྲྭ་ཕྲོགས་ན། ། གང་ཚེ་ཁྱིམ་པས་དེ་སྦྱོར་བཏང་ཚེ་དེ། ། གལ་ཏེ་སླར་ནི་རྒྱལ་བ་ཉིད་ན་བརྐུས། ། ཡོངས་སུ་སྐོར་བའི་དབང་གིས་རྐུ་བྱེད་ན། ། གང་ཚེ་མཚམས་ཀྱི་སྒོ་དང་འབྱོར་ན་བརྐུས། །
བརྡ་ཡི་སྦྱོར་བས་མི་ལ་རྐུ་བྱེད་ན། ། བརྡ་གྲུབ་པ་ཡི་དབང་གིས་ལྟུང་བ་ཡིན། ། དུད་འགྲོར་གྱུར་པ་བཅིངས་པས་རྐུ་ན་ནི། ། བཅིངས་བཀྲོལ་ཙམ་གྱིས་བརྐུས་པར་ཤེས་པར་བྱ། ། ཁྱུ་ལས་བཀར་དང་བཅིངས་པ་རྐུ་བ་ན། ། ཁྱུ་ལས་མི་སྣང་གྱུར་ན་བརྐུས་པ་ཡིན། ། གལ་ཏེ་བླ་མའི་གོས་ལ་སོགས་ཁྱེར་ནས། ། གོམ་པར་སྐྱེད་དམ་ཡང་ན་འབྲིད་བྱེད་པས། ། རེ་ལྡེ་ལ་སོགས་ཕག་ཏུ་མི་སྣང་སོང་། ། དངོས་གཞིའོ་མངོན་སུམ་ཕྲོག་པའང་དེ་དང་འདྲ། །
གྲུ་ཞིག་ཆུ་བདལ་བ་འམ་ཐང་ལས་སམ། ། ཆུ་བོའི་རྒྱུན་ཕྱོགས་རྐུ་ནའང་དེ་བཞིན་ནོ། ། ཀླུང་སོགས་འགྲམ་མི་སྣང་ལ་ཞེང་དུ་ན། ། དེ་བཞིན་སྣང་ལ་ཕ་རོལ་ཕྱིན་འདིར་བརྐུས། ། རྒྱུན་ལས་བཟློག་པ་གྲུ་ནི་འདྲེན་བྱེད་ན། ། གྲུ་ཚུགས་ཐལ་བ་ལས་ནི་བརྐུས་པ་ཡིན། ། གསང་སྔགས་དག་གིས་བརྐུ་བྱ་རྐུ་བྱེད་ན། ། རང་གི་མིག་སྔར་སྣང་ན་དེ་བརྐུས་ཡིན། ། རྫས་ཀྱི་སྟེང་ཆ་བྱིང་བར་བྱེད་པ་ན། ། གནས་ཀྱི་སྟེང་ཆ་ལས་འདས་བརྐུས་པ་ཡིན། །
ལུས་ཀྱི་རྒྱན་ནི་བཀྲོལ་བ་ཉིད་ན་ཡིན། ། ཤོ་གམ་དག་ནི་ས་ཉིད་འདས་ན་འོ། ། སྐལ་བ་ཐོབ་ཕྱིར་སྡོམ་བརྩོན་རྐུན་པོ་ལ། ། ལམ་སོགས་སྟོན་པས་གལ་ཏེ་གྲོགས་བྱེད་ན། ། སྐལ་བ་ཐོབ་ན་བརྟུལ་ཞུགས་ཉམས་པར་འདོད། ། ཚུལ་མིན་ཆད་པས་གཅོད་པ་ཆོད་ན་ཡིན། ། ལོ་ཏོག་བདག་ལ་ཤོག་ཤིག་གཞན་ལ་མིན། ། གཞན་གྱི་ཞིང་ལ་ཆུ་འདྲེན་གཅོད་བྱེད་པ། ། རང་གི་ལོག་ཏོག་དག་ནི་ལེགས་གྱུར་ཅིང་། ། གཞན་གྱི་ལོ་ཏོག་འགྲིབས་འདིར་དངོས་གཞིར་འགྱུར། །
གལ་ཏེ་རྫས་ལས་བཤལ་ཏེ་རྐུ་བྱེད་ན། ། ངོས་གཞན་གྱིས་ནི་ངོས་གཞན་ས་མཚམས་ཐལ། ། དེ་ཚེ་བརྐུས་ཡིན་བཏེག་བརྐུས་ས་འཕགས་ཡིན། ། དབྱུག་པ་ལ་སོགས་བརྒྱབ་པས་ཤིང་ཐོག་རྐུ། ། འོག་ཏུ་ལྟུང་ན་བརྐུས་པ་ཡིན་པར་བསྟན། ། གྲོགས་མང་དག་དང་འདུས་ཏེ་དེ་བྱེད་ན། ། སྐལ་བ་ཐོབ་ན་བརྐུས་ཡིན་སྔར་མིན་ནོ། ། སྐྱེ་བོ་མང་པོའི་རྫས་རྐུ་གང་གི་ཚེ། ། རེ་རེའི་སྐལ་བས་རིན་ཐང་ཚང་ན་བརླག ། སྐྱེ་བོ་མང་པོས་གང་ཚེ་རྐུ་བྱེད་ན།
དེ་ཚེ་རང་སྐལ་རིན་གྱིས་རྣམ་པར་གཞག ། དགེ་འདུན་དག་ནི་ནོར་གཅིག་སྤུན་འདྲ་བས། ། དགེ་འདུན་ཆེད་བྱས་སྐལ་བ་མི་བརྟག་སྟེ། ། ཞིང་བགོ་མང་ཕྱིར་སྡོམ་བརྩོན་མང་ཕྱིར་རོ། ། གཞན་དུ་ལུང་ལས་རིན་ཐང་སྤྱད་མི་འགྱུར། ། གང་ཞིག་བཏུས་སམ་བསྡུས་སམ་ནགས་ཚལ་ལ། ། རྐུ་ན་སྤགས་པ་ཉིད་ན་བརྐུས་པ་ཡིན། ། ཤིང་ནི་བཏོན་ནས་རྐུ་ཞེས་བཤད་པ་ལས། ། ཁ་གདངས་ནས་ནི་ཉལ་བ་ཇི་བཞིན་ནོ། ། རྒྱན་པོ་དོར་བྱས་རྒྱལ་ན་ཉེས་པར་འགྱུར། །
རྒྱན་པོ་ལ་སོགས་གྲངས་ལ་དོར་བྱེད་དང་། ། མཚན་མ་བསྐྱེད་དམ་འབྲིད་པར་བྱེད་པ་དང་། ། གནས་གཞན་དག་ཏུ་འཇོག་དང་དོར་བྱེད་དང་། ། ཚོམས་གཞན་དུ་ནི་འགྲང་ངམ་སྙོན་བྱེད་དམ། ། མི་རིགས་པ་ཡི་ཐོབ་པ་གྲུབ་བྱེད་དང་། ། གཞན་ལ་སྙད་བཏགས་ལ་སོགས་ཚུལ་གྱིས་བརྐུ། ། གྲུབ་པ་ཉིད་ན་ཉེས་པ་ཡིན་པར་དགོངས། ། སྐྱིས་དང་བརྙས་དང་གཏམས་པ་དག་ལ་ནི། ། བསྙོན་པས་ཐག་བཅད་པ་ན་ཉེས་པ་ཡིན། ། བཅོལ་ཏེ་གཏམས་པ་རྐུ་བར་བྱེད་པ་ལ། །
ཐག་བཅད་པ་ཡི་རབ་དབྱེ་རྣམ་གསུམ་སྟེ། ། ཐག་བཅད་པ་དང་སྦགས་མཉམ་སྦགས་པ་ཡི། ། འོག་ཏུ་ཐག་བཅད་པ་ལ་ཉེས་པར་འགྱུར། ། སྤགས་པའི་སྔ་རོལ་ཐག་བཅད་དེ་བཞིན་བསྙོན། ། སྦྱོར་བའོ་སྤགས་པ་འདིར་ནི་དངོས་གཞི་ཡིན། ། དེ་ལྟར་བརྐུ་བྱའི་དབྱེ་བས་རྐུ་དབྱེ་བ། ། འདི་ནི་འདུལ་བའི་རྒྱ་མཚོ་ལས་བཏུས་བསྟན། ། རང་གཞན་བང་ཆེན་བརྒྱུད་ལ་སོགས་པ་ཡིས། ། གང་ཞིག་རྐུ་ན་ཐམས་ཅད་རྐུན་མ་ཡིན། ། གཞི་ནས་རྒྱུན་གྱིས་རྐུ་བར་བྱེད་པ་ན། །
ཀུན་ཏུ་འབྲེལ་པར་འབྱུང་བ་གཅིག་ཉིད་དོ། ། དེ་བཞིན་འདིར་ནི་ཁ་དོག་གཅིག་གྱུར་གནས། ། རི་མོ་ལ་སོགས་མེད་པ་སྟེང་མཉམ་གཅིག ། གླང་ཆེན་ལ་སོགས་ཕྱོགས་ནི་མི་མངོན་དང་། ། དོང་ན་ཡོད་པའི་འབྲས་ཅན་ཁ་དོག་མཚུངས། ། རྩྭ་རྣམས་བཀྲམ་པ་འབྱར་བ་མཉམ་པ་འམ། ། གཞན་རྣམས་ལ་ཡང་འོས་པ་ཉིད་ཀྱིས་སྤྱད། ། གསེར་དངུལ་རྣམ་པ་ཉམས་བྱས་རྐུ་བྱེད་ན། ། ཉམས་བྱས་ངོ་བོ་བརྐུ་བར་བྱ་བར་འདོད། ། བསད་པ་ཉིད་ནི་ནམ་ཡང་བརྐུས་མིན་ཏེ། །
དེ་ནི་རྐུ་བའི་སྦྱོར་བ་ཡིན་པར་བསྟན། ། བརྐུ་བྱ་གཅིག་ཉིད་དང་ནི་གཞིར་གྱུར་གཅིག ། རྐུ་བའི་ངོ་བོ་ཇི་ལྟར་དེ་ལྟར་བཤད། ། ནོར་གྱི་བདག་པོ་མིའམ་རི་དྭགས་ཞེས། ། ངེས་པ་མེད་ན་དངོས་ཀྱི་དབང་གིས་གཞག ། རྐུན་པོས་ཆོས་གོས་རྫས་ལ་སོགས་ཕྲོགས་ན། ། དེ་ལ་རེ་བ་མེད་ན་བདག་གིར་མིན། ། དེ་ཕྱིར་ནན་གྱིས་ལེན་ན་དེ་ལ་མཐའ། ། བསམ་པས་མ་བཏང་བ་ལ་ཉེས་པ་མེད། ། གཞན་གྱི་སློབ་མ་དབང་བྱས་དེ་བདག་མིན། །
གཞན་ཉིད་རྐུ་བ་ནམ་ཡང་ཡོད་མ་ཡིན། ། དུད་འགྲོའི་ནོར་ལ་བདག་དང་དུད་འགྲོ་དག ། ཟས་བཏང་བ་ལ་བདག་ནི་དུད་འགྲོ་ཡིན། ། ཐོབ་པར་བྱ་ཕྱིར་མེ་སོགས་སྐྲོགས་པ་ཡིས། ། རི་དྭགས་ལ་སོགས་བདག་པོ་བརྩོན་པོར་བསྟན། ། བཤད་པ་ལས་ནི་རི་དྭགས་མཚོན་ཕྱིར་ཡིན། ། དེ་ཕྱིར་སྲོག་ཆགས་གཞན་ལའང་འཐད་པ་ཡིན། ། རྔོན་པ་རྣམས་ཀྱིས་རི་དྭགས་གཙེས་པ་ཞིག ། གཙུག་ལག་ཁང་དུ་རྒྱུག་ཅིང་ཕྱིན་པ་ན། ། སྐྱབས་སུ་འོངས་པ་དེ་ལ་བསྲུང་བར་བྱ། །
དེ་ནི་ཤི་ན་དེ་དག་རྣམས་ལ་གཏད། ། སྐྱེ་བོ་ཉེ་དུས་བརྟུལ་ཞུགས་ཅན་གང་ཞིག ། མཐུ་ཡིས་ཁྲིད་ན་འབད་པས་གཟུང་བར་བྱ། ། གལ་ཏེ་རྟགས་ཀྱིས་དེ་བསམ་སྐྱེ་བོ་གཉེན། ། མཐུན་པར་ཤེས་ན་གཟུང་བར་མི་བྱ་འོ། ། དབྱར་གྱི་གནས་སུ་རྙེད་པའི་དངོས་པོ་རྣམས། ། དེ་བས་མང་དུ་དབྱར་གནས་པ་ཡང་དབང་། ། གང་དག་དམ་ཆོས་ཚིགས་བཅད་འགའ་འདོན་པ། ། དེ་ཡང་ཆོས་ཀྱི་རྙེད་པ་དབང་བ་ཡིན། ། གཙུག་ལག་ཁང་མང་གནས་པར་ཁས་བླངས་ཀྱང་། །
རྙེད་པ་གཅིག་ནས་ལེན་པར་དབང་བ་ཡིན། ། གལ་ཏེ་ཐམས་ཅད་དུ་ན་གཙུག་ལག་ཁང་། ། རྙེད་པ་ཀུན་ལས་ཆ་གཅིག་ཙམ་ཞིག་བླང་། ། དགེ་སློང་གཅིག་གིས་དེ་དང་འདྲ་བ་ལས། ། དགེ་ཚུལ་སུམ་ཆ་ཙམ་ཞིག་དབང་བར་འགྱུར། ། བསྙེན་པར་རྫོགས་པར་འདོད་ན་ཆ་གཉིས་ཏེ། ། ཟས་ལ་སོགས་གཏོགས་བགོ་བ་མ་གཏོགས་སོ། ། གཙུག་ལག་ཁང་ནི་གང་ན་གཅིག་གནས་ཀྱང་། ། དེ་ཉིད་གཙུག་ལག་ཁང་དེའི་སྐལ་བ་དབང་། ། སྡོམ་བརྩོན་ཤི་ན་བཀུར་སྟི་བྱས་ནས་ནི། །
དེ་ཤི་བ་ཡི་གོས་ལ་སོགས་པ་བགོ ། ནད་པའི་ནད་གཡོག་གྱུར་པ་གང་ཡིན་པ། ། སྡོམ་བརྩོན་དེ་ནི་ལྷུང་བཟེད་སོགས་དྲུག་དབང་། ། གང་ཚེ་ནད་གཡོག་མང་བ་ཉིད་ཡིན་ན། ། དེ་དག་དྲུག་པོ་དེ་དག་སྤྱིར་ཡིན་ནོ། ། ནད་པའི་དོན་དུ་གཞན་དུ་སོང་བ་ལས། ། སྡོམ་བརྩོན་ནད་པ་ཤི་ཡང་དྲུག་པོ་དབང་། ། སྡོམ་བརྩོན་རྣམས་ཀྱིས་གལ་ཏེ་དེ་བགོས་བསྡུས། ། མྱུར་བར་ནད་གཡོག་ལ་ནི་སྦྱིན་པར་བྱ། ། གལ་ཏེ་ནད་གཡོག་བུད་མེད་མཚན་ལྡན་ནམ། །
ཁྱིམ་པ་ཡིན་ན་དེ་དྲུག་མི་དབང་ངོ་། ། གལ་ཏེ་སྡོམ་བརྩོན་བུ་ལོན་བླངས་ཤི་ན། ། དེ་ཡི་རྫས་རྣམས་ལ་ནི་འཁོར་བར་བྱ། ། ལག་གི་བླ་ཡིས་དགེ་འདུན་ཆེད་བླངས་ནས། ། ཡི་གེར་བྲིས་བརྟགས་དགེ་འདུན་དག་ལས་གཞལ། ། གསོལ་དང་དང་པོ་ཐ་མར་གང་དག་ཡོད། ། དེ་དག་དེ་ཤི་བ་ཡི་གོས་རྣམས་དབང་། ། ཁོ་བོ་འདས་ནས་སྦྱིན་ཞེས་སྨྲས་ན་ནི། ། གལ་ཏེ་ཤི་ན་དེ་ནི་བགོ་བྱ་སྟེ། སྡོམ་བརྩོན་བུ་ལ་སོགས་པ་ལྟོས་བྲལ་ཕྱིར། །
ལྟོས་དང་བཅས་པའི་སྦྱིན་པ་སྦྱིན་པ་མིན། ། དད་པས་སྦྱིན་པར་བྱ་བ་བསྐུལ་བ་ལས། ། བྱ་བ་ཞིག་གིས་ཤོར་ནས་མ་བྱིན་ན། ། དེ་ཤི་ན་ཡང་ཚིག་དང་མཐུན་པར་ནི། ། དེ་ཡི་རྫས་ལ་སྡོམ་བརྩོན་རྣམས་ཀྱིས་སྦྱིན། ། རང་གི་སྡེ་ཚན་རྫས་ནི་འགོད་པ་ལས། ། གལ་ཏེ་སྡོམ་བརྩོན་སྐལ་བ་མ་བླངས་ཤིང་། ། སྐལ་བ་དེ་ནི་སྡེ་ཚན་དེའི་ཡིན་ནོ། ། སྐལ་བ་ཐོབ་ན་ཤི་བའི་སྐལ་བ་ཡིན། ། གཞན་དུ་གོས་ལ་སོགས་པ་བསྐུར་གྱུར་ན། །
དེ་ནི་གང་ལ་བསྐུར་བ་དེའི་ཡིན་ནོ། ། གལ་ཏེ་མི་འདོད་སྐུར་བར་བྱེད་དབང་སྟེ། མི་འདོད་ཀྱང་དེ་དབང་བ་ཁོ་ན་ཡིན། ། མཐུན་པ་ཡོད་ན་ཤི་བའི་ནོར་རྣམས་ལ། ། མཚན་རྣམས་ཐ་དད་པ་ནི་མི་དབང་ངོ་། ། སྡོམ་བརྩོན་གཞན་གྱིས་མངོན་སུམ་བསྐྲད་པ་དག ། བསྐྲད་པའི་རྫས་རྣམས་ལ་ཡང་དབང་བ་ཡིན། ། གཙུག་ལག་ཁང་གི་མཚམས་གཉིས་བར་ཤི་ན། ། དེ་ཡི་ལུས་འབྲེལ་རས་ལ་སོགས་པའི་རྫས། ། གང་དུ་མགོ་བོ་གཞག་པ་དབང་བ་ཡིན། །
གཉིས་ཀར་གཞག་ན་དེ་བཞིན་གཉི་གའི་ཡིན། ། ཁྱིམ་གྱི་ནང་ན་ཡོད་པའི་ཤི་བའི་གོས། ། ཁྱིམ་པ་དེ་ནི་དད་པས་སྦྱིན་བྱེད་པའོ། ། གང་གི་མཚམས་ན་ཤི་བའི་གོས་ཡོད་པ། ། དེ་རྣམས་དེ་དག་བྱིན་གྱིས་རློབ་པ་དབང་། ། གནས་གཞན་དག་ན་གོས་རྣམས་ཡོད་གྱུར་ཀྱང་། ། རྫས་དང་འདྲ་ལ་དེ་བཞིན་བྱིན་གྱིས་བརླབས། ། གང་ལ་དེ་ཡི་རྫས་རྣམས་གཏམས་གྱུར་པའི། ། མི་དེ་རྫས་དང་འདྲ་ཞེས་བྱ་བ་ཡིན། ། གྲུར་ཞུགས་ལྷུང་བཟེད་ལ་སོགས་འདི་གཟུང་ངམ། །
གཏང་ཞེས་གོ་བར་བྱས་ནས་སྦྱིན་པར་བྱ། ། དེ་ལྟར་དེ་སྐད་སྨྲས་ནས་དེ་བོར་ན། ། དེ་ཚེ་རིན་ནི་ཐེ་ཚོམ་མེད་པར་གཞལ། ། སྨད་རིམ་དག་ལས་གོས་ལ་སོགས་པ་སྟེ། ། བླང་བར་མི་བྱ་དེ་ནི་སྦྱིན་པ་མིན། ། ཕོངས་ན་ནད་པས་བདག་གི་རྣམས་ལས་བླང་། ། དེ་ཡང་སླར་སྦྱིན་འདོད་པ་ཉིད་ཀྱིས་སོ། ། ནོར་གྱིས་ཕོངས་པས་དེ་བཞིན་གཤེགས་པ་ཡི། ། དཀོར་གྱིས་ཀྱང་ནི་སྨན་གྱི་བྱ་བ་བྱ། ། སོས་པ་ཉིད་དུ་གྱུར་ན་བསབ་པར་བྱ། །
དེ་ལ་འབྱོར་བ་མེད་ན་ཉེས་པ་མེད། ། ཡུལ་ཆོས་ཆད་པ་སོགས་ཆོས་ལྡན་པས་བསྟན། ། རྒྱལ་པོའི་སྐལ་ཡིན་རྒྱལ་པོས་གནང་བ་བླང་། ། དེ་ལ་རྩད་པ་དག་ནི་བྱུང་གྱུར་ན། ། སྡོམ་བརྩོན་བསྒོ་བར་སྟོན་པའི་བཀའ་ལས་མིན། ། ཁབ་ལ་སོགས་པའི་རྫས་དག་ལྟུང་མཐོང་ན། ། དེ་དག་གཙུག་ལག་ཁང་སྐྱོང་དག་ལ་གཏད། ། དེས་ཀྱང་ཚོགས་རྣམས་ནང་དུ་བསྟན་ནས་ནི། ། ཉི་མ་གསུམ་དུ་དེ་འོང་བསྡད་བྱས་ནས། ། གལ་ཏེ་ཤེས་པ་མེད་ན་ཚོགས་ལ་དབུལ། །
དངུལ་ལ་སོགས་པ་ཉི་མ་བརྒྱད་བསྡད་ནས། ། ཕྱི་ནས་ཟླ་བ་དྲུག་ཏུ་མཛོད་དུ་གཞག ། ཕྱི་ནས་ཀྱང་ནི་སྣོད་རྣམས་རབ་ཏུ་བྱ། ། དེ་ནས་གལ་ཏེ་དེ་འོངས་སློང་བྱེད་ན། ། འོན་ཀྱང་སྦྱིན་པར་བྱ་སྟེ་སྐྱེད་ནི་མེད། ། ལག་གི་བླ་ལ་མི་མཁོའི་ཤིང་ཡོད་ལ། ། ཐོབ་ན་དེ་ཡིས་གནང་བས་དེ་བླང་བྱ། ། དེ་ལྟར་བདག་པོ་ཐ་དད་དེ་འོག་ཏུ། ། ཉེས་བྱས་དཔེར་ན་མ་བོས་ཟས་ཟ་དང་། ། རྒྱ་སོགས་ཟིན་པས་སྡུག་བསྔལ་གཟིར་པ་ཡི། །
སྲོག་ཆགས་བསོད་ནམས་བསམ་པས་གཏོང་བྱེད་དང་། ། སངས་རྒྱས་རིང་བསྲེལ་རིན་ཐང་མེད་གྱུར་ཀྱང་། ། དེ་ལ་དད་པས་མཆོད་ཕྱིར་རྐུ་བ་དང་། ། དེ་བཞིན་སྙིང་རྗེའི་དབང་གིས་གདོས་བཏགས་པ། ། བཀྲོལ་བ་ལ་སོགས་བྱས་དང་བཤིག་པ་དང་། ། ཕུག་རོན་ལ་སོགས་ཚང་འཇིག་ལས་ཀྱང་ཡིན། ། དེ་ནས་ལྟུང་བ་མེད་པའང་བཤད་པར་བྱ། ། ཡིད་གཅུགས་བྱས་ནས་གཞན་ལ་གོ་བྱས་ཏེ། ། ཡིད་དགེ་བ་ཡིས་ལེན་ན་ཉེས་པ་མེད། ། གྲོགས་པོ་རབ་འབྲིང་ཐ་མར་གྱུར་པ་ལ། །
ཡིད་གཅུགས་བྱ་བར་རིམ་པ་བཞིན་དུ་བསྒྲུབ། ། ཐ་མ་ལ་ནི་ཐ་མ་འབྲིང་ལ་འབྲིང་། ། ཐ་མ་དང་སྟེ་དང་པོ་མཐའ་དག་ཉིད། ། སློབ་མ་ལ་སོགས་ར་ལུག་ནོར་གྱི་རྒྱུད། ། ཆོམ་རྐུན་གྱིས་ཕྲོགས་སྙིང་རྗེའི་རྗེས་མཐུན་པས། ། རྫུ་འཕྲུལ་བསྟན་ནས་ཤོད་བྱེད་ཉེས་མེད་དེ། ། པི་པི་ལིང་དབང་ས་ལ་སོགས་བཞིན་ནོ། ། གང་ཚེ་གཙུག་ལག་ཁང་གི་ཁྱམས་ན་ཚང་། ། སྒོ་ང་མེད་ན་སྡོམ་བརྩོན་བསལ་བར་བྱ། ། དཔེ་ཙམ་ཡིན་པས་སྡོམ་གྱི་ཚང་ཡང་ཡིན། །
ད་ནི་མ་བྱིན་ཕྱོགས་མཐུན་བཤད་པར་བྱ། ། གང་གིས་བ་དན་མལ་སྟོན་སོགས་བྱིན་ནས། ། ཡིད་ལ་གཅགས་པའི་མེ་ནི་འབར་བྱེད་ན། ། བསྡམ་བྱ་ལས་ཐར་བྱ་ཕྱིར་དེ་ལ་ནི། ། སླར་སྦྱིན་བུམ་ཆུས་མ་ལུས་ཞི་བར་བྱ། ། གནང་བ་མེད་པར་གཞན་གྱི་གོས་སྤྱོད་དང་། ། ཁྱིམ་དུ་སྟན་ལས་མ་བསྟབས་འདུག་པ་དང་། ། བརྟུལ་ཞུགས་ཅན་ལ་གོས་སོགས་བྱིན་ནས་ཁྲོས། ། སྡང་དང་ལྡན་པའི་བསམ་པས་འཕྲོག་པ་དང་། ། ལྷུང་བཟེད་ལ་སོགས་བརྐམ་པས་ནན་གྱིས་སློང་། །
བཞད་གད་ཀྱིས་ནི་ལྷུང་བཟེད་ལ་སོགས་སྦེད། ། ཁྲོས་པས་སྡོམ་བརྩོན་གཙུག་ལག་ཁང་འབྱིན་སོགས། ། རྐུན་པོས་སྐྱེ་བོ་མེད་པར་བོར་ལེན་དང་། ། སྡོམ་བརྩོན་སྔ་ནས་འཁོད་ལ་ཕྱིས་མནན་ནས། ། མལ་དང་སྟན་ལ་སྤྱོད་པར་བྱེད་པ་དང་། ། རྙེད་པ་དག་ཀྱང་གཞན་དུ་བསྔོ་བྱེད་པ། ། གཞན་གྱི་རྫས་ཕྱོགས་མཐུན་པའི་དཔེས་ཡིན་ནོ། ། མ་བྱིན་པར་ལེན་པ་སྤོང་བ་སྟེ་བསླབ་པའི་གཞི་གཉིས་པའོ།། །། གང་ཞིག་འཇིགས་མེད་ངོ་ཚ་མེད་ཆགས་ཕྱིར། ། ཡན་ལག་ཆ་ཀུན་གཟུང་བར་བཟོད་པ་ཡི། །
ལམ་ནི་གཞུག་ཏུ་རུང་དང་མ་ཉམས་པའི། ། པགས་པ་སྦུ་གུའི་ཁ་དང་སོ་ལས་ཕར། ། ནོར་བུ་ནད་མེད་ལས་རུང་དྲུད་ནས་ནི། ། ཆགས་པས་རེག་པའི་བདེ་རྣམས་མྱོང་དེ་ཉམས། ། འདིར་ཡང་ཐ་མལ་རྨི་ལམ་མིན་བསླབ་བཅས། ། ཞེས་སྦྱར་ཕྱི་མ་ལ་ཡང་དེ་བཞིན་ནོ། ། རང་གི་རྨར་ཡང་གཞན་གྱིའམ་རང་ཉིད་ཀྱི། ། སྦུ་གུས་ནན་ལ་སོགས་པའི་སྦྱོར་བ་ཡིས། ། དྲུད་པ་བདག་གིར་བྱེད་ནའང་རྣམ་ཀུན་ཏུ། ། དངོས་གཞི་རྡོ་རྗེ་མངོན་པར་བཅོམ་པ་ཐོབ། །
བུད་མེད་ལ་སོགས་རྨ་རྣམས་འགྲོ་རིགས་དབྱེ། ། ཤི་དང་གཡོགས་དང་རྐེད་ཕྱེད་ཆད་ན་ཡང་། ། ཁྱད་པར་མེད་དེ་དུམ་བུར་སྦྱར་བ་ལས། ། མཚམས་མངོན་མིན་པའི་བུ་གའང་དངོས་གཞིར་འགྱུར། ། སྦྱར་བའི་མཚམས་ནི་མངོན་པར་གྱུར་པ་དང་། ། ཕག་ལ་སོགས་པ་བསྲེགས་པ་སྤུ་མེད་རྨ། ། དེ་བཞིན་མགོ་བོ་བཅད་པའི་ཁ་ལ་ཡང་། ། ཀུན་ཏུ་བཤགས་པར་བྱ་བའི་ཆུང་བར་འགྱུར། ། གོས་ཀྱིས་དཀྲིས་དང་དགུག་པར་བྱས་པ་དང་། ། ལམ་ལ་མ་རེག་པར་ཡང་ཆུང་བར་འགྱུར། །
གོས་སྟུག་དག་གིས་ཡིན་ན་ཆུང་བར་འདོད། ། སྲབ་མོས་དངོས་གཞི་ཡིན་ན་དེ་འགལ་མེད། ། སེམས་བྱུང་ཡིད་ཀྱིས་བྱ་ཡིན་སོ་ལ་སོགས། ། རེག་པའི་གཞི་ཡི་བར་དུ་སྦྱོར་བ་ཡིན། ། སོ་སོགས་མཚམས་ལས་ཕར་ནི་དངོས་གཞི་ཡིན། ། འཁྲིག་པ་ལ་ནི་འདུ་ཤེས་གཙོར་བྱ་མེད། ། མི་ཚངས་སྤྱོད་ཕྱོགས་ངོ་བོ་བསྟན་པ་ནི། ། དཔེར་ན་བསམས་བཞིན་ཁུ་བ་འབྱིན་པ་དང་། ། འདོད་ཆགས་ཀྱིས་ནི་འཁྱུད་དང་ཟུར་སྟེགས་དང་། ། འཁྲིག་པའི་ཚིག་རྣམས་སྒྲོག་པར་བྱེད་པ་དང་། །
ཉལ་ཤོམ་ཁྱིམ་དུ་ལྟད་མོ་ལྟ་ཕྱིར་དང་། ། རྒོད་པས་གནས་པ་ཉིད་དང་སྨྱན་བྱེད་དང་། ། ཁྱིམ་དག་ཏུ་ནི་མཚན་མོ་འཕྱན་ཅིང་རྒྱུ། ། མིག་ཟུར་གཡོབ་དང་སྟེག་པར་བྱེད་པ་ཡིན། ། ཡང་དང་ཡང་དུ་བུད་མེད་གདོང་མི་ལྟ། ། རེག་པའི་དུག་ལ་ནམ་ཡང་རེག་མི་བྱ། ། གལ་ཏེ་ཆུ་དང་མེས་འཆི་དེ་ཡི་ཚེ། ། དེ་སའི་འདུ་ཤེས་བྱས་ཏེ་རེག་པར་བྱ། ། མོ་ཡི་བརྟུལ་ཞུགས་ཅན་ལའང་སྡོམ་བརྩོན་གྱིས། ། དེ་མཐོང་ཆགས་ན་དེར་ནི་གནས་མི་བྱ། །
རྡོ་སོགས་ཡན་ལག་འཁྲི་ཤིང་མི་བརྡུང་སྟེ། ། འདོད་ཆགས་མེ་ནི་མི་སྡུག་ཆུས་ཞིར་འགྱུར། ། བུད་མེད་གནམ་བལྟས་འཐུང་ལ་རང་གིས་ནི། ། ཆུ་ནི་རྒྱུན་མི་འཆད་པར་སྦྱིན་མི་བྱ། ། རང་ལག་གཅེར་བུ་མོ་ལ་ཟས་ལ་སོགས། ། མི་སྦྱིན་ཁུར་བ་སྦྱིན་ཞིང་འགྱུར་མི་རུང་། ། མི་ཆགས་མིག་གིས་བུད་མེད་ཆོས་བསྟན་བྱའི། ། མིག་ཚུགས་སུ་ནི་བཞིན་ལ་བལྟ་མི་བྱ། ། བུད་མེད་རྣམས་དང་ཉལ་འདུག་འགྲོ་ལ་སོགས། ། སྤང་བྱ་སྐྱེས་པ་ཡོད་ན་ཉེས་པ་མེད། །
མི་ཚངས་སྤྱོད་པ་སྤོང་བ་སྟེ་བསླབ་པའི་གཞི་གསུམ་པའོ།། །། གང་ཞིག་བླ་མ་བརྗོད་བློས་མི་ཆོས་ལས། ། བླ་མ་ཞེས་བྱ་དེ་བདག་ལ་ཡོད་ཅེས། ། མི་ལ་བརྫུན་ཟེར་གཞན་གྱིས་གོ་ན་ནི། ། མངོན་པའི་ང་རྒྱལ་མ་གཏོགས་དེ་བསྙིལ་བྱ། ། བསམ་གཏན་ལ་སོགས་མངོན་ཤེས་འབྲས་བཅས་པའི། ། ཡོན་ཏན་རྣམས་འདིར་མི་ཆོས་བླ་མར་བསྟན། ། དེ་ཡི་རྗོད་པར་བྱེད་པ་རྣམ་མང་དག ། ད་ནི་བཤད་པར་བྱ་ཡིས་མཉན་པར་གྱིས། ། ལྷ་ལ་སོགས་མཐོང་བདག་ལ་ལྷ་ལ་སོགས། །
ལྟ་བྱེད་སྡུག་བསྔལ་ཉིད་ལ་སོགས་ཤེས་སོ། ། ཟག་པ་ཟད་པའི་ཁྱད་པར་ངེས་རྣམས་དང་། ། བདག་ཉིད་ལྡན་པར་བྱེད་པ་བརྗོད་པ་ཡིན། ། དེར་དགྲ་བཅོམ་གང་སྟན་བཀྲ་ལ་སོགས་དབང་། ། དེར་ནི་ཁོ་བོ་ཡང་དབང་གཞན་མ་ཡིན། ། ཁྱད་པར་ཐོབ་ལས་ཡོངས་སུ་ཉམས་སྨྲ་ཡིན། ། བདག་ནི་དགེ་སྦྱོང་ཚུལ་གྱི་ལམ་ཉམས་ཡིན། ། དེ་ལྟར་བླ་མ་བརྗོད་ཚིག་སྦྱོར་བ་ལས། ། དངོས་གཞིས་བཅོམ་ཞིང་སེམས་ཅན་དམྱལ་མྱོང་འགྱུར། ། ཕྱག་དར་ཁྲོད་ཀྱི་འདྲེ་དང་རྒྱུ་མཚན་ནི། །
རང་གི་མཚན་ཉིད་འཛིན་ལ་ལྟུང་བ་ཆུང་། ། དཔེར་ན་བརྟུལ་ཞུགས་ཅན་གང་ལྷའི་སྒྲ་ཐོས། ། ཡོད་ཅེས་གཞན་ལ་སྙད་བཏགས་ཟེར་བའང་ཡིན། ། ང་ཡིན་ཚིག་མ་ཚང་བས་དེ་ཆུང་ལ། ། ང་ཡིན་ཚིག་འབྱུང་བས་ནི་དངོས་གཞིར་འགྱུར། ། སྒྲ་མཐུན་བརྗོད་པ་ལས་ཀྱང་ཡིན་ཏེ་དཔེར། ། ཀུན་ཏུ་སྤྱོད་ལས་བསམས་ནས་བདག་སློབ་པའམ། ། ལམ་དུ་འདུག་ནས་བདག་ནི་ལམ་གནས་ཞེས། ། ཟེར་བ་ལ་སོགས་དག་ལའང་དེ་དང་འདྲ། ། མ་ལ་ཀྱེ་མ་ཁྱོད་ཀྱང་ང་འདྲ་ན། །
འོ་ན་ཕྱིར་འོང་བ་ཡི་འབྲས་ལྡན་ཡིན། ། ད་ལྟ་ང་ནི་དེ་ལྟར་འཕགས་མིན་ཞེས། ། ཟུར་གྱི་གླེང་བ་བརྗོད་པ་ལས་ནི་ཆུང་། ། ཁོ་བོས་དེང་འདིར་བསམ་གཏན་སྙོམས་མ་ཞུགས། ། དེ་བཞིན་ཁར་ཚད་མིན་ཏེ་ལས་ཕར་མིན། ། ཁྱིམ་དེ་གང་གི་ཡིན་པ་དེ་ཆགས་བྲལ། ། དེ་ཉིད་ངའི་ཡིན་ང་ཉིད་ཆགས་བྲལ་མིན། ། བཙུན་པ་གལ་ཏེ་དགྲ་བཅོམ་བདག་གི་ཟས། ། བཞེས་ཤིག་ཟེར་ཏེ་དེ་བཞིན་མི་སྨྲ་ལེན། ། གཞན་གྱིས་ཟག་པ་ཟད་དམ་ཞེས་དྲིས་ན། །
མི་སྨྲའི་རྣམ་པས་དང་དུ་ལེན་བྱེད་ཡིན། ། དེ་ལྟར་བླ་མ་བརྗོད་བློས་བརྫུན་པ་བསྟན། ། ད་ནི་བརྫུན་དུ་སྨྲ་བ་གཞན་ཉོན་ཅིག ། གང་ལས་གཞན་པའི་འདུ་ཤེས་ཉིད་སྒྲའི་དོན། ། གོ་བའི་མི་ལ་སྨྲས་པ་དེ་བརྫུན་ཡིན། ། བརྫུན་ཞེས་བྱ་བའི་ཚུལ་དེ་ཚིག་ཡིན་ཡང་། ། ངག་གིས་གོ་འགྱུར་གལ་ཏེ་ལུས་ཀྱིས་ཀྱང་། ། གོ་བྱེད་ཉེས་བྱས་ཉིད་དེ་འོན་ཀྱང་ཆུང་། ། འདི་ལྟར་འདིར་ནི་ཚིག་འཇུག་མེད་པས་སོ། ། རང་གིས་རིག་པ་གང་ཡིན་མཐོང་བ་ཡིན། །
ཡིད་ཆེས་ལས་ཐོས་གང་ཡིན་ཐོས་པ་ཡིན། ། རྟགས་མ་ངེས་པ་འཛིན་པར་དགོས་པ་ཡིན། ། གཞི་འདི་དག་གིས་སྨྲས་ན་ཉེས་པ་མེད། ། གཞན་གྱིས་གང་དྲིས་དེ་ཉིད་བརྗོད་པར་བྱའོ། ། བརྩེ་བར་འདོད་པས་གཞན་དང་གཞན་མ་ཡིན། ། གལ་ཏེ་གཤེད་མས་གསད་བྱ་བྲོས་པ་ན། ། འདྲི་ན་དེ་ཚེ་དེ་ལ་འདི་སྐད་བརྗོད། ། ཚུར་ཤོག་སེན་མོའམ་གནམ་མཐོང་ཡང་དག་ཏུ། ། ཁྱོད་ཀྱི་ལུས་ཅན་དག་ཏུ་མ་མཐོང་ངོ་། ། གནོད་པར་གྱུར་པ་རྣམས་ལས་ཡོངས་བསྲུང་ཕྱིར། །
དེ་སོགས་བརྣག་པས་སྨྲ་ན་ཉེས་པ་མེད། ། བརྫུན་སྨྲར་གཏོགས་པའི་རབ་ཏུ་དབྱེ་བསྟན་ནས། ། ད་ནི་བརྫུན་སྨྲའི་ཕྱོགས་དང་མཐུན་པ་བརྗོད། ། དྲིས་ན་ཆོས་དང་མཐུན་པའི་ལན་གདབ་བྱའི། ། བརྩེ་ཕྱིར་མི་སྨྲ་བར་ནི་འདུག་མི་བྱ། ། བླ་མ་མཁན་པོ་མི་ཡི་དབང་ཕྱུག་དང་། ། སངས་རྒྱས་དགེ་འདུན་གནས་བརྟན་དག་གི་བཀའ། ། བརྟགས་ནས་རིགས་པ་ཉིད་ལ་ཚིག་བཞིན་བྱ། ། གལ་ཏེ་ཆོས་བཞིན་མིན་ན་བརྡ་སྤྲད་བྱ། ། རང་ངམ་གཞན་ནམ་གཉི་གས་སྐྱེ་བོ་ལ། །
འདྲེ་སྐད་མི་སྙན་པ་དག་མི་བྱ་འོ། ། མི་སྡུག་མཆེ་བ་གཙིགས་པའི་སྐད་དག་གིས། ། གལ་ཏེ་ཕན་ཕྱིར་བྱེད་ན་ཉེས་པ་མེད། ། ཡལ་གཟུགས་བཅའ་དང་མནའ་དང་མི་སྨྲར་བཅས། ། དེ་བཀག་ཡིན་པས་ལམ་དུ་འགྲོ་བ་ན། ། མི་སྨྲ་ཉིད་དམ་ཆོས་ཀྱི་གཏམ་བྱ་ཡི། ། བུད་མེད་ལ་སོགས་གཏམ་ཚུལ་མཐུན་མི་བྱ། ། ངལ་སོས་གུས་པས་སངས་རྒྱས་ཚིགས་བཅད་གདོན། ། མཚན་མོ་འདུག་ན་རྒྱུད་གསུམ་པ་ཡིན་ནོ། ། འོན་ཏེ་གཞན་གྱི་ལྷ་ཡི་གནས་དག་མཐོང་། །
དེར་ནི་སེ་གོལ་གཏོགས་ཏེ་ཚིགས་བཅད་གདོན། ། མཛའ་བོ་འབྱེད་དང་རྩུབ་པའི་ཚིག་དག་ནི། ། སྐྱོན་ནས་སྨྲ་བ་ལ་སོགས་སྤང་བར་བྱ། ། འདུལ་བར་དབྱེན་འདི་ཉེས་བྱས་གསུངས་གྱུར་པ། ། དེ་ནི་ཡིད་ཀྱིས་ཉེས་བྱས་ཡིན་གཞན་མིན། ། བརྫུན་དུ་སྨྲ་བ་སྤོང་བ་སྟེ་བསླབ་པའི་གཞི་བཞི་པའོ།། །། འབྲས་བུ་ལ་སོགས་ཁུ་བ་བཅོས་པ་ནི། ། བཅོས་ཆང་རྒུན་ཆང་བུ་རམ་ཆང་འདྲར་བསྟན། ། ཆན་བཏགས་མནན་པ་བྱ་བ་སྦྱར་བའི་ཆང་། ། མྱོས་འགྱུར་རྩ་མཆོག་གིས་ཀྱང་བཏུང་མི་བྱ། །
སྦྱར་བའི་ཆང་དང་བཅོས་ཆང་གཉིས་འདིར་བསྟན། ། དེ་ཀོ་ཏྲ་བ་ལ་སོགས་བཟློག་ཕྱིར་རོ། ། མྱོས་འགྱུར་སྨོས་པས་མ་རེད་ཉམས་པ་ཡིན། ། བག་མེད་སྨོས་པས་སྤོང་བའི་རྒྱུ་ཡིན་ནོ། ། གང་ཞིག་མྱོས་འདུ་ཤེས་པས་མྱོས་འཐུང་བ། ། འཐུངས་ལ་མྱོས་ན་ཉེས་བྱས་ཉིད་ཡིན་ནོ། ། ནུ་རྩི་དང་ནི་སྦང་མ་ཟ་བ་ལས། ། དེ་དང་འདྲ་བར་ཉེས་བྱས་རྡོ་རྗེས་འཇོམས། ། ཕབས་ཀྱི་རྡོ་གུའམ་རྩྭ་སོགས་མྱོས་སྐྱེད་གང་། ། གལ་ཏེ་ཟ་ན་ཆུང་བ་ཉིད་དུ་འགྱུར། །
གང་ལ་མྱོས་འགྱུར་ཁུ་བའི་རོ་དྲི་ཡོད། ། མྱོས་འགྱུར་ཁུ་བ་མིན་ཡང་བཏུང་མི་བྱ། ། ལུས་ལ་བསྐུ་དང་མཁུར་བར་བླུགས་པ་ནི། ། ན་བ་མ་གཏོགས་མྱོས་ཁུས་མི་བྱ་འོ། ། གལ་ཏེ་སྐོལ་དང་དེ་ཡི་ཁ་དོག་ཙམ། ། མཐུན་པའམ་མྱོས་པར་འགྱུར་བའི་ཁུ་བ་ཡི། ། དངོས་པོར་མ་རེད་ཉམས་འཐུང་ཉེས་མེད་དེ། ། འདི་ལྟར་འདིར་ནི་མྱོས་འགྱུར་སྤང་བྱ་ཡིན། ། མྱོས་པར་འགྱུར་བའི་ཕྱོགས་མཐུན་དཔེར་བྱས་ནས། ། དྲེག་བཙོང་ཀེའུ་དང་སྒོག་སྐྱ་ཡིན་པར་བཤད། །
དེ་ཡང་ནད་ལ་མཁས་པས་ལུང་ཕོག་པས། ། གནང་ངོ་དད་མེད་མི་ཡི་མངོན་སུམ་མིན། ། གཙུག་ལག་ཁང་གི་ཕྱི་རོལ་དབེན་ཕྱོགས་སུ། ། ཁང་པ་བྱས་ནས་བྱ་བའི་ཆེད་དུ་འཇུག ། དེ་ཡང་དགེ་འདུན་མལ་སྟན་རྣམས་ལ་ནི། ། ནམ་ཡང་ལོངས་མི་སྤྱད་པར་བཀའ་སྩལ་ཏོ། ། ལུས་ལ་དྲི་ང་ཉིད་དང་བྲལ་འོག་ཏུ། ། རང་བཞིན་གནས་ཕྱིས་གཙུག་ལག་ཁང་འཇུག་བྱ། ། མྱོས་པར་འགྱུར་བ་སྤོང་བ་སྟེ་བསླབ་པའི་གཞི་ལྔ་པའོ།། །། བྲོ་གར་གླུ་དང་རོལ་མོའི་སྒྲ་ཡང་རུང་། །
བརྟུལ་ཞུགས་ཅན་གྱིས་རང་ངམ་གཞན་བྱ་མིན། ། འདི་འདིར་འཁོར་བ་ལ་ཆགས་རྒྱུ་ཡིན་ནོ། ། འོན་ཀྱང་གལ་ཏེ་བྱེད་ན་ཉམས་བྱས་འགྱུར། ། མཆོད་པའི་ཆེད་དུའང་རོལ་མོའི་སྒྲ་དང་ནི། ། གླུ་བྱོས་ཞེས་ནི་མི་བརྗོད་འོན་ཀྱང་ནི། ། ལྷ་དང་ལྷ་མི་དབང་པོས་ཞབས་རྡུལ་གཏུགས། ། སངས་རྒྱས་ལ་ནི་མཆོད་པ་བྱོས་ཞེས་བརྗོད། ། ཆོས་སྒྲོག་བྱེད་པའི་གླུ་ནི་ཉེས་པ་མེད། ། སྟོན་པའི་ཡོན་ཏན་སྒྲོག་པའང་དེ་བཞིན་ནོ། ། དམ་ཆོས་ཆེད་དུ་གླུ་ནི་མི་ཤེས་ན། །
དབེན་པར་སོང་སྟེ་རབ་ཏུ་བསླབ་པར་བྱ། ། མཆུ་འབུད་ལ་སོགས་གར་སོགས་ཕྱོགས་མཐུན་ཡིན། ། བྱིའུ་ཟུལ་དང་ནི་རིང་དུ་འགྲོ་བྱེད་དང་། ། སྟེང་དུ་འབྱུང་དང་མཆོང་དང་རྒྱུག་ལ་སོགས། ། རྩེད་མོའི་རྒྱུ་ཡིན་པས་ན་དེ་བཀག་གོ ། འཕགས་པ་རྣམས་ཀྱིས་དགོད་ན་སོ་ཕྱུང་སྟེ། ། དེ་བཞིན་སྒྲ་དག་ཆེན་པོར་མི་བྱ་འོ། ། ལག་པའམ་ཆོས་གོས་ཀྱི་ནི་མཐའ་མ་ཡིས། ། ཁ་དག་རབ་ཏུ་བཀབ་སྟེ་གླལ་བར་བྱ། ། སྨན་པས་ལུང་ཕོག་པས་སམ་བསླབ་པའི་ཕྱིར། །
དབེན་པའི་ཕྱོགས་སུ་རྐྱལ་ནའང་ཉེས་མེད་དོ། ། གང་དུ་བུད་མེད་དམག་མི་ཁྲུས་བྱེད་པའི། ། འཇུག་ངོགས་དེ་ནི་རིང་པོར་སྤང་བར་བྱ། ། གླུ་གར་ལ་སོགས་པ་སྤོང་བ་སྟེ་བསླབ་པའི་གཞི་དྲུག་པའོ།། །། གང་ཞིག་སྤོས་བྱུག་མེ་ཏོག་ཕྲེང་བ་དང་། ། དེ་བཞིན་ལུས་མདོག་ཁ་དོག་བྱ་བ་དག ། མི་གཙང་སྣོད་ཀྱི་ལུས་ལ་འཆང་བྱེད་ན། ། རྨོངས་པ་དེ་ནི་ཉེས་བྱས་ཉིད་ཀྱིས་གཟིར། ། འདབ་ཆལ་གསུམ་དང་གོས་ལ་འདུག་བྱེད་དང་། ། སེན་མོ་བྱི་དོར་མིག་སྨན་མཆུ་བསྒྱུར་དང་། །
གཡན་པ་མ་གཏོགས་སོ་ཕག་ལོང་བུ་ལས། ། ཡན་ལག་འདྲུད་ལ་སོགས་པ་ཉེས་བྱས་ཡིན། ། ནད་པས་བདེན་པར་འདུག་ནས་སྐུ་བྱ་སྟེ། ། འཇིག་རྟེན་མ་དད་འགྱུར་བ་བཟློག་ཕྱིར་རོ། ། དད་ལྡན་དག་གིས་རྐང་པ་སྤོས་བྱུགས་ན། ། སྦྱིན་བདག་གི་ནི་ལྐོག་ཏུ་བཀྲུ་བར་བྱ། ། འཕགས་པས་མེ་ཏོག་དྲི་ནི་ཞིམ་པོ་དག ། མི་ཕན་སྙམ་བསྣམ་འདོད་ཆགས་བློས་མ་ཡིན། ། ད་ནི་སྤོས་སོགས་ཕྱོགས་མཐུན་སྐབས་ཡིན་པས། ། ཆུ་ལ་སོགས་པར་བཞིན་ལ་བལྟ་མི་བྱ། །
དེས་ནི་ལུས་ཀྱི་སྔ་ཕྱིའི་གནས་སྐབས་དང་། ། རྨ་ལ་ལྟ་ན་ལྟུང་བ་མེད་པར་འགྱུར། ། མཆོད་ཕྱིར་ཐོགས་བྱུག་རིས་ཤིག་སྐུད་ལ་སོགས། ། ལྷབ་ལྷུབ་དག་ནི་ཐམས་ཅད་སྤང་བར་བྱ། ། རིམས་སོགས་ཞི་བར་བྱ་ཕྱིར་དཔུང་གཡོན་ལ། ། སྔགས་ལ་སོགས་པའི་སྐུད་པ་ལ་སོགས་བཅང་། ། རིམས་དང་བྲལ་ནས་སྐུད་པ་བཀྲོལ་ནས་ནི། ། བུ་ག་གཙང་མའི་ཕྱོགས་སུ་བཞག་པར་བྱ། ། སྡོམ་བརྩོན་དག་གིས་གདུགས་བཀྲ་བཅང་མི་བྱ། ། གྲོང་དུ་དེ་བསྒྲེང་བའང་བཀག་པ་ཡིན། །
ལོ་མ་ལས་ནི་བྱས་པའམ་སྨྱུག་མའི་གདུགས། ། ཡུ་བའང་གདུགས་ཀྱི་ཚད་དུ་བཤད་པ་ཡིན། ། སྤོས་ལ་སོགས་པ་སྤོང་བ་སྟེ་བསླབ་པའི་གཞི་བདུན་པའོ།། །། མལ་ཆེན་མཐོན་པོ་དག་ལ་ཉལ་བྱེད་པ། ། ཉེས་བྱས་བཀྲ་མི་ཤིས་པས་ངེས་པར་གཟིར། ། ཁྲུ་གང་ལས་ལྷག་ཚད་ནི་མཐོན་པོ་ཡིན། ། རིན་ཆེན་ལ་སོགས་རྐང་པ་སྤྲས་ཆེན་ཡིན། ། སྟན་མཐོན་རིན་ཆེན་འོད་ཀྱིས་མཛེས་པ་ལ། ། འདུ་བྱེད་འཇིག་པའི་ངང་ཅན་འདིར་བསམས་ཏེ། ། འཛེགས་ནས་ཆོས་བསྒྲགས་པ་ནི་སྦྱིན་བྱ་སྟེ། །
བདེ་གཤེགས་ཆོས་ཀྱི་མཆོད་བྱ་ཡིན་པས་སོ། ། ཁྱིམ་པས་རིན་ཆེན་འོད་འབར་བྱས་བྱིན་ནའང་། ། མི་རྟག་ཉིད་དུ་བསྒོམ་པས་འདུག་པར་བྱ། ། གནོད་སྦྱིན་གནས་དང་ལྷ་ཁྱིམ་ཀླུ་གནས་སུ། ། སྡོམ་བརྩོན་འདུག་ནའང་ཉེས་པ་མེད་པ་ཡིན། ། མཐོན་པོ་ལ་སོགས་ཕྱོགས་མཐུན་ཉིན་ཉལ་ཡིན། ། གཉིད་ཀྱི་ནང་དུ་གྱུར་ན་ཡུད་ཙམ་གནང་། ། ན་དང་དེ་ཡི་ནད་གཡོག་མ་གཏོགས་པ། ། བརྟུལ་ཞུགས་ཅན་ནི་མར་མེས་ཉལ་བ་བཀག ། གདིང་བ་མེད་པར་ཉལ་བར་རིགས་མ་ཡིན། །
ཡུལ་གྱི་དབུས་སུ་མལ་སྟན་ཀོ་ལྤགས་མིན། ། ཁྱིམ་དག་ཏུ་ནི་སྟན་ཙམ་ཁོ་ན་དབང་། ། ཡུལ་གྱི་མཐའ་འཁོབ་དག་ཏུ་གཉི་ག་དབང་། ། གླང་ཆེན་རྟ་དང་སྟག་དང་སེང་གེ་དང་། ། སྤྲེའུ་བྱི་ལའི་པགས་པའང་རུང་མ་ཡིན། ། མཆིལ་ལྷམ་བལ་བ་ཛ་དང་མུན་ཛའི་འཇག ། རྩྭ་ལ་སོགས་ལས་བྱས་པའང་བཅང་མི་བྱ། ། གཙུག་ལག་ཁང་སྟེང་གནས་ཁང་ཁྱམས་རྣམས་སུ། ། ཤིང་ལས་བྱས་ལྷམ་རྟག་ཏུ་མི་གནང་ངོ་། ། བཤང་དང་གཅི་བའི་ཁང་པའི་ཕྱོགས་དང་ནི། །
ཁྱིམ་ནང་བཅས་མ་བསྟར་བར་ཉེས་པ་མེད། ། མཛེ་ཅན་གྱིས་ནི་དགེ་འདུན་ཁྲི་སོགས་སྤང་། ། དགེ་འདུན་རྣམས་དང་འདུ་སོགས་དེ་བཞིན་ནོ། ། དགེ་འདུན་སྐྱེ་བོ་མེད་པར་དེ་བཞག་སྟེ། ། སྨན་གྱི་སྦྱོར་བ་དག་གིས་བསྐྱང་བར་བྱ། ། ནད་གཡོག་གིས་ཀྱང་ནད་པ་ཐམས་ཅད་ལ། ། གསོན་པ་རྙེད་པར་དཀའ་བ་རྟོགས་བྱས་ཏེ། ། རང་བཞིན་ཁ་ན་མ་ཐོ་མ་གཏོགས་བསྒྲིམ། ། བཅས་པའི་ཁ་ན་མ་ཐོ་བས་ཀྱང་བསྐྱང་། ། མལ་མཐོན་པོ་ལ་སོགས་པ་སྤོང་བ་སྟེ་བསླབ་པའི་གཞི་བརྒྱད་པའོ།། །།
རང་གླིང་སྐྱ་རེངས་དང་པོ་སོགས་བཟུང་ནས། ། ཉི་མ་བྱེད་པར་འདིར་ནི་དུས་ཡིན་ཏེ། ། དེ་ཡོལ་གང་ཞིག་དུས་རུང་ཟ་བྱེད་དེ། ། ཉེས་བྱསལྕགས་ཀྱི་གོང་བུའི་ཟས་རྣམས་ཟ། ། སྒྲེགས་པ་ཟས་བཅས་བྱུང་ན་བོར་བྱས་ནས། ། འབད་པ་དག་གིས་ཁ་ནི་བཀྲུ་བར་བྱ། ། ལས་ཀྱི་དབང་གིས་མིད་པ་གཉིས་ཡོད་ན། ། བ་གླང་བདག་བཞིན་ཅི་དགར་མིད་པར་བྱ། ། གལ་ཏེ་འདི་ལ་བརྟུལ་ཞུགས་གནས་པའི་ཚེ། ། ཉི་མ་གཅིག་ཀྱང་འདོད་ཡིན་དེ་ཡི་ཚེ། །
ནད་པ་ལ་ནི་མཁས་པའི་ལུང་ཉིད་དུས། ། ཕོངས་པ་ལ་ནི་དུས་མིན་མེད་པ་ཡིན། ། ཡ་རབས་རྣམས་ཀྱིས་ཤ་དང་ཉ་གནང་གང་། ། གནོད་དང་བརྩེ་མེད་རོ་སོགས་ལ་ཆགས་དང་། ། ཡོངས་སུ་བཙལ་བའི་སེམས་དག་སྤངས་ནས་ནི། ། ལྷུང་བཟེད་འོངས་པ་དེ་ལ་བརྟགས་ཏེ་བཟའ། ། ནས་ཆན་སྣུམ་ཁུར་འབྲས་ཆེན་ཉ་དང་ཤ ། འདི་དག་སྲོག་གནས་བྱ་ཕྱིར་བཟའ་བར་གསུངས། ། སྡོང་བུ་འབྲས་བུ་ཨུཏྤལ་ལ་སོགས་རྩྭ། ། དེ་དག་བཅའ་བ་དུས་སུ་རུང་བ་ཡིན། །
དུས་མི་རུང་བ་ཆུ་ཤིང་འབྲས་བུ་ལ། ། སོགས་པའི་བཏུང་བའི་ཚགས་བཙགས་རུང་ཆུས་བསླང་། ། དར་བ་དང་རྩབས་ཆུར་ཁུ་སྦྱར་བའི་ཚ། ། བུ་རམ་ཤིང་ཁུ་དང་བ་འབྲུ་ཚ་ཡིན། ། བུ་རམ་དང་ནི་འབྲུ་མར་སྦྲང་རྩི་མར། ། ཧྭགས་དང་ཞག་དང་ཁ་རར་བཅས་ཉིད་ཡིན། ། ཡུང་དང་སྒེའུ་གཤེར་གླ་སྒང་ལ་སོགས་རྩ། ། སླེ་ཏྲེས་ཙན་དན་དམར་པོ་སོགས་སྡོང་བུ། ། ནིམ་པ་པ་ཏོ་ལ་སོགས་ལོ་མར་བཤད། ། མེ་ཏོག་ད་ཏ་ཀི་དང་བ་ཤ་ཀ །
འབྲས་བུ་སྐྱུ་རུ་ན་ལེ་ཤམ་པ་རུ། ། ཨ་རུ་ཀ་ཀོལ་སུག་སྨེལ་པི་པི་ལིང་། ། ཏིལ་སོགས་འགྱུར་བྱེད་དང་ནི་ཚ་ལྔ་དང་། ། ཐང་ཆུ་རྒྱ་སྐྱེགས་སྲ་རྩི་ཤིང་ཀུན་དང་། ། སྤྲ་ཚིལ་བཀྲེས་པ་བསལ་ཕྱིར་བཟའ་མིན་གང་། ། དེ་དག་མ་ཤི་བར་བཅངས་སྨན་དུ་གསུངས། ། དུས་མིན་རུང་དང་དུས་སུ་རང་བསྲེས་གང་། ། དེ་ནི་དུས་སུ་རུང་བའི་དབང་གིས་སྐྱེད། ། དུས་མིན་ཕྱོགས་མཐུན་སྣོད་གཞན་ཡོད་པ་དང་། ། འཇིགས་མེད་ཕྱོགས་སུ་སྣོད་གཅིག་ནས་ཟ་ཡིན། །
ཕ་མ་དང་ནི་གཅིག་ཏུ་ཟ་བ་ལ། ། ངོ་ཕྱིར་སྐྱེ་བོ་མེད་པར་ཉེས་པ་མེད། ། དགའ་བོ་ལ་སོགས་མདོ་ལས་གསུངས་ཚུལ་དང་། ། ལེགས་དང་ཚོད་དང་ལྡན་པས་ཟས་བཟའ་བྱ། ། ཁམ་ཆུང་བའམ་ཆེ་བ་རིགས་མིན་ལ། ། ཁ་ཁམ་བཅས་པས་ནམ་ཡང་སྨྲ་མི་བྱ། ། མི་སྙན་མི་བྱ་གཏོར་བར་བྱ་མ་ཡིན། ། མཆོད་རྟེན་འདྲ་བྱས་བཅོམ་སྟེ་ཟས་མི་བཟའ། ། སྟག་གིས་ཟོས་པའི་གོད་ཀྱི་ཤ་རྣམས་དང་། ། ཆེད་དུ་བྱས་པ་དག་ནི་བཟའ་མི་བྱ། །
ཁྭ་རྣམས་ཀྱིས་ནི་ལྷག་མར་བྱས་པའི་ཟས། ། གང་ཡིན་དེ་མཆུའི་ཐན་འཁོར་བོར་ཏེ་བཟའ། ། ལྷུང་བཟེད་གཞི་ལ་རྐང་ཕྱོགས་མནན་ནས་མིན། ། མཆིལ་ལྷམ་གྱོན་བཞིན་མིན་གོས་གཅིག་པས་མིན། ། སྨན་པས་བསྒོ་ན་ནད་པས་མཆིལ་ལྷམ་སྟེང་། ། རྐང་པ་བཞག་སྟེ་ཇི་ལྟར་འདོད་པར་བཟའ། ། དེ་ཡི་བདག་པོའམ་འདྲིམ་པར་བྱེད་པ་ལ། ། འདི་འམ་འདི་ལས་བྱིན་ཞེས་བརྗོད་མི་བྱ། ། འཕགས་པ་རྣམས་ཀྱིས་རིམ་གྱིས་ཐོབ་པ་བཟའ། ། འདིར་ནི་ནད་པ་རྣམས་ལ་བཀག་པ་མིན། །
ཟོས་པའི་ལྷག་མ་ལས་ནི་ཆང་གཅིག་གཞག ། ཆེད་དུ་མི་བྱ་དགག་པའི་རྒྱུ་འདིར་ཁ། ། འདག་པའི་རྫས་སམ་རུང་བའི་ཆུ་རྣམས་ཀྱིས། ། ཟོས་ནས་ཁ་ཡང་ཁ་ཟས་མེད་པར་བྱ། ། དུས་མ་ཡིན་པའི་ཁ་ཟས་སྤོང་བ་སྟེ་བསླབ་པའི་གཞི་དགུ་པའོ།། །། དངུལ་དང་གསེར་གྱི་རྣམ་པ་ལེན་བྱེད་ན། ། ཉེས་བྱས་འགྱུར་རོ་གོས་དང་རྒྱགས་ཕྱིར་དང་། ། ལུས་ཀྱི་ཕྱིར་དང་དེ་བཞིན་སྨན་ཕྱིར་རམ། ། ཆོས་དང་ལྡན་པའི་ཕྱིར་ནི་ལྷུང་བ་མེད། ། ལེན་པའི་རྗེས་སུ་མཐུན་པའི་དཔེར་བྱ་ན། །
ཆོས་གོས་ལ་སོགས་ཡོད་བཞིན་གོས་སོགས་སློང་། ། ཁབ་རལ་བ་སོ་རུས་ལ་སོགས་པའམ། ། གསེར་གྱིས་སྤྲས་པ་བྱ་བ་མ་ཡིན་ནོ། ། རྙེད་འདོད་ཉོ་དང་བཙོངས་ལ་སོགས་མི་བྱ། ། དགོས་པའི་འབྲེལ་པ་ཡོད་ན་ཉེས་པ་མེད། ། གལ་ཏེ་གོས་དག་ཉོ་བར་འདོད་ན་ནི། ། ཁྱིམ་པ་ལ་བཅོལ་ཉོ་བྱ་རང་གིས་མིན། ། གལ་ཏེ་ཉོ་བྱེད་སྒྲིན་པོ་འགའ་མེད་ན། ། ཚིག་ནི་གསུམ་གྱི་བར་དུ་བརྗོད་པར་བྱ། ། རྒས་པས་འཁོགས་དང་ནད་པ་མ་གཏོགས་པ། །
སྡོམ་བརྩོན་གཞན་གྱིས་པུས་འཁྱུད་བཅང་མི་བྱ། ། རྙེད་ཕྱིར་སྤྱོད་ལམ་ཚུལ་འཆོས་ཡིན་པར་བསྟན། ། ཆགས་པས་གཞན་ལ་སྨོད་པ་ཐོབ་ཀྱིས་འཇལ། ། ཆུང་ངུ་བྱིན་ནས་མང་པོ་ཚོལ་བྱེད་དང་། ། གཞན་གྱི་བསྔགས་པ་བྱེད་པ་གཞོགས་སློང་ཡིན། ། རྙེད་པའི་ཕྱིར་ནི་གཙང་དང་སྙན་པར་སྨྲ། ། ཐམས་ཅད་ཁ་གསག་ཡིན་པར་འཕགས་པས་བཤད། ། དེ་དག་དཔེ་ཙམ་གཞན་ཡང་ལོག་སྒྲུབ་པ། ། འཚོ་བར་བྱེད་པ་དག་ནི་རྟག་ཏུ་སྤང་། ། གསེར་དངུལ་རེག་པ་སྤོང་བ་སྟེ་བསླབ་པའི་གཞི་བཅུ་པའོ།། །།
ཁྱིམ་པའི་རྟགས་ནི་སྤང་བ་སྨྲ་བས་ན། ། དེ་ཉམས་ཕྱོགས་མཐུན་ཡོངས་སུ་སྤང་བར་བྱ། ། ཁྱིམ་པ་འདྲ་བར་ཤམ་ཐབས་མི་བགོ་ཞིང་། ། ཁ་དོག་གཅིག་པའམ་ཁ་ཚར་ཅན་དཀར་མིན། ། ཕྱི་རོལ་དག་ཏུ་ཚོན་ཅན་གོས་གཡོགས་ན། ། དཀར་པོའང་ཉིན་པར་བགོ་བར་གནང་བ་ཡིན། ། དགེ་འདུན་ཁྲི་དང་ཁྲིའུ་བེའུ་རས་ལ། ། གདིང་བ་བཏིང་ནས་སྤྱོད་ནའང་དེ་བཞིན་ནོ། ། གོས་རྣམས་ཁ་དོག་བསྒྱུར་ཕྱིར་ཚོན་རྩི་གསུམ། ། ངུར་སྨྲིག་རྩི་དང་སྔོན་པོའི་མདོག་དང་བཙག །
མཚལ་དང་དེ་བཞིན་རྒྱ་སྐྱེགས་བཙོད་རྣམས་དང་། ། གུར་གུམ་དང་ནི་མཐིང་ཤིང་ལི་ཁྲི་དང་། ། རྨ་ཤིང་ལེ་བརྒན་རྩི་རྣམས་མི་རུང་སྟེ། བརྒྱད་པོ་ཚོན་ཆེན་ཡིན་པས་དེ་བཀག་ཕྱིར། ། སེན་མོ་སྟེའུ་དང་སྤུ་གྲིའི་སོ་འདྲ་བར། ། བྲེག་བྱ་དེ་ལས་གཞན་གྱི་རྣམ་པར་མིན། ། དགོན་པར་གནས་པའི་སྐྲ་དང་ཁ་སྤུ་དག ། སོར་གཉིས་ལས་ནི་ལྷག་པར་གཞག་མི་བྱ། ། གྲོང་མཐའ་དེ་བས་ཆུང་ལྷག་དེ་བཞིན་ནོ། ། སྐྲ་ནི་བ་ལང་སྤུ་འདྲའི་བྱི་བྱད་སྤང་། །
བྱིན་པ་མིག་དང་མཆན་ཁུང་རྐེད་སྨིན་མ། ། བྲེག་པར་བྱ་བ་ཤིན་ཏུ་ཐག་རིང་སྤང་། ། སྤུ་རྣམས་བྲེག་པར་བྱས་ནས་ཁྲུས་དག་བྱ། ། ཡང་ན་ཡན་ལག་ལྔ་པོ་བཀྲུ་བར་བྱ། ། དང་པོ་ཁའམ་མགོ་ནི་ཅི་འདོད་བྲེག ། དེ་ཡི་འོག་ཏུ་སྣ་ཡི་ནང་བྱ་ཞིང་། ། ལག་པ་རྐང་པ་སེན་མོའི་རིམ་པས་བྱ། ། འདི་ལྟར་འདི་ནི་འབྲེག་མཁན་ལས་ཡིན་ནོ། ། སྐས་ལ་འཛེག་དང་དེ་བཞིན་ཉིན་ཉལ་ན། ། ཤམ་ཐབས་མཐའ་མ་མདུད་པ་དོར་བར་བྱ། །
སྡོམ་བརྩོན་གྱིས་ནི་ཁུར་ལྕི་བསྐུར་མི་བྱ། ། ཡང་ཡང་མགོ་བོ་ཕྲག་པ་རྐེད་པས་མིན། ། བཀུག་དང་ཕྲལ་དང་འདོམས་སྣང་བྱས་པ་དང་། ། དེ་བཞིན་ཙོག་ཙོག་པོར་ཡང་འདུག་མི་བྱ། ། བསྟན་བཅོས་ལས་གསུངས་སྤྱོད་ལམ་ལྟ་བུར་ནི། ། བྱ་ཡིན་འདིར་ནི་དེ་དག་དཔེ་ཙམ་ཡིན། ། ཁྱིམ་པའི་རྟགས་སྤོང་བའི་ཕྱོགས་དང་མུན་པ་སྟེ་བསླབ་པའི་གཞི་བཅུ་གཅིག་པའོ།། །། སྡོམ་བརྩོན་རྟགས་ནི་ཁས་བླངས་བརྗོད་པས་ན། ། དེར་གཏོགས་ཉམས་པའི་ཕྱོགས་མཐུན་སྤང་བྱ་སྟེ། ། དཔེར་ན་མུ་སྟེགས་རྟགས་ནི་ཐོགས་པ་དང་། །
གཅེར་བུར་སྐྲ་འབལ་ལག་པར་ཟས་ཟ་དང་། ། རི་ལ་མཆོད་དང་ཉི་ཟླ་ལྟ་བྱེད་དང་། ། མེ་ལྔ་བསྟེན་པ་ལ་སོགས་སྤང་བར་བྱ། ། མཆིལ་མ་ལ་སོགས་སེ་གོལ་གཏོགས་བྱས་ཏེ། ། དེ་ནས་སྣང་བའི་ཕྱོགས་དག་ཏུ་ནི་དོར། ། བཤང་བའི་ས་དང་གཅི་བའི་ཉེ་འཁོར་དུ། ། སྣ་ཚོགས་གཏམ་གྱིས་ཡུན་རིང་གནས་མི་བྱ། ། ཁ་ཏོག་བཙོ་བླག་ལ་སོགས་དེར་མི་བྱ། ། སྐད་དག་ཕྱུང་སྟེ་བརྟགས་ནས་འཇུག་པར་བྱ། ། བཤང་བའི་ས་དང་གཅི་བའི་ས་དག་ཀྱང་། །
སོ་སོ་ཐ་དད་ཡིན་ཏེ་དེར་མི་བརྗོད། ། གཅི་དང་བཤང་དང་དེ་བཞིན་རླུང་དག་ནི། ། བྱུང་བར་གྱུར་ན་དལ་བུས་གཏང་བར་བྱ། ། འབྱུང་བ་བཀག་པ་ནམ་ཡང་འདོད་མ་ཡིན། ། རྨ་ལ་སྔར་ནི་འཇམ་པོས་ཕྱིས་ནས་ཀྱང་། ། ཆུ་མང་དག་དང་ས་ཡིས་ཁྲུས་བྱེད་དེ། ། ལག་པ་གཡོན་པར་ས་ནི་ལན་བདུན་བླུགས། ། དེ་ཡི་འོག་ཏུ་ལག་པ་གཉི་གར་བདུན། ། ས་དེ་དག་ཀྱང་སོ་སོར་རིམ་པར་གཞག ། དེ་བཞིན་ཆུ་མང་ལག་པ་གཉིས་བཀྲུས་ནས། །
དེ་འབད་ལག་ངར་བྱིན་པ་ལེགས་ཕྱིས་ཏེ། ། ཕྱིས་ཀྱང་ལག་པ་གཉི་ག་བཀྲུ་བྱ་ཞིང་། ། ཕྱི་ནས་རི་ལ་བརྐང་པ་གཉི་ག་ཡིན། ། སེམས་ནི་དག་ན་གཙང་བ་ཡིན་པར་བཤད། ། དྲི་དང་གོས་པ་དག་དང་བྲལ་ཙམ་ཡིན། ། བཅོམ་ལྡན་ནང་གི་གཙང་སྦྲར་གསུངས་པ་ནི། ། ལུས་ལ་སོགས་པའི་སྡིག་སྤང་གང་ཡིན་པའོ། ། བརྟུལ་ཞུགས་ཅན་གྱིས་བཤང་དང་གཅི་བ་དང་། ། སོ་ཡི་དྲི་བསལ་ཕྱོགས་ནི་དབེན་པར་བྱ། ། སོ་ཤིང་དག་ནི་ཆུ་ཡིས་བཀྲུས་བྱས་ནས། །
དོར་བར་བྱ་འོ་ཆུ་དག་མེད་ན་ཡང་། ། ལྕེ་ཡི་དྲི་མས་ཤི་བཞིན་འདིར་གྱུར་ན། ། མི་རུང་བསྒྲིམས་ཏེ་ས་ལ་ཕྱིས་ནས་སོ། ། ལྷུང་བཟེད་གཉིས་ཏེ་ས་བྱས་ལྕགས་ལས་བྱས། ། ལྷུང་བཟེད་གཞན་མིན་ཆུང་ཆེ་སྐྱ་བ་མིན། ། ཁར་གསིལ་སྒྲ་དང་ལྡན་པ་བཅང་བྱ་སྟེ། ། དེ་ནི་གོ་བྱེད་ཁྱི་སྐྲོད་ཡིན་པས་སོ། ། རབ་ཏུ་བྱུང་བ་ཉམས་པའི་ཕྱོགས་དང་མཐུན་པ་སྤོང་བ་སྟེ་བསླབ་པའི་གཞི་བཅུ་གཉིས་པའོ།། །། བླ་མར་གསོལ་བཏབ་བླ་མ་ཉམས་ཕྱོགས་མཐུན། ། རང་གི་བླ་མ་མ་གུས་དེ་ཡིན་པས། །
བདག་ཉིད་འདོད་པས་ཕ་ལྟར་རབ་སྡུག་དང་། ། གུས་པ་བྱས་ནས་བླ་མར་རིམ་གྲོ་བྱ། ། བཤང་དང་གཅི་དང་སོ་ནི་དག་བྱ་དང་། ། མཚམས་ཀྱི་ནང་དུ་རྒྱལ་ལ་ཕྱག་བྱ་དང་། ། ཆུ་དག་བཏུང་བར་བྱ་བ་མ་གཏོགས་པ། ། ཐམས་ཅད་དྲིས་ནས་བྱ་བ་ཡིན་པར་གསུངས། ། བླ་མ་བས་སྔར་ནངས་པར་ལངས་ནས་ནི། ། གདོང་དག་བཀྲུས་ནས་བདེ་གཤེགས་ཕྱག་འཚལ་ཏེ། ། དེ་ནས་བླ་མར་གུས་བཅས་ཕྱག་བྱས་ནས། ། བཏུད་དེ་སྐུ་ལ་མ་ཉམས་ཞེས་འདྲི་ནས། །
བྱ་བ་ཉིད་ཀས་ལུང་མནོས་དེ་འོག་ཏུ། ། དེ་ཡི་གནས་ཁང་ཉེ་འཁོར་ཕྱགས་དར་བྱ། ། དེ་ནས་རྒྱལ་ལ་དཀྱིལ་འཁོར་བྱས་ནས་ནི། ། དད་པས་འདུད་བཞིན་དུ་ནི་བསྐོར་བྱ་ཞིང་། ། ཉེ་བའི་སྡོམ་བརྩོན་རྒན་ལ་ཕྱག་བྱས་ནས། དགེ་བས་ལུས་ལ་སྙིང་པོ་བླང་བར་བྱ། ། བླ་མ་དག་ལ་བསྙེན་བཀུར་བྱེད་པ་ན། ། ཟས་སྐོམ་ལ་སོགས་ཞིམ་པོ་ཀུན་ཀྱང་དབུལ། ། ཕྱག་བྱའི་ལམ་དུ་ཕྱིན་ནའང་ཕྱག་བྱ་སྟེ། ། བརྟུལ་ཞུགས་ཅན་དང་མི་མཐུན་བཀོལ་མི་བྱ། །
འཇིག་རྟེན་གསུམ་གྱི་སྟོན་པའི་མི་དབང་གིས། ། དེས་ཀྱང་ཨ་རོག་གྱ་ཞེས་བརྗོད་པར་བྱ། ། རྒན་ཞུགས་ཤིན་ཏུ་རྒན་པོ་སྦྲིད་བྱུང་དང་། ། ཁྱིམ་པ་སྦྲིད་པ་བྱུང་ནའང་སོས་ཞེས་བརྗོད། ། གཞོན་ནུའི་སྦྲིད་བྱུང་ཨ་རོ་གྱ་ཞེས་བྱ། ། རྒན་ལ་སྦྲིད་བྱུང་ཚིག་གིས་ཕྱག་བྱ་འོ། ། འདི་ལ་བཀུར་སྟིས་ཕྱག་བྱ་རྣམ་གཉིས་ཏེ། ། ཡན་ལག་ལྔ་དང་སྒྱིད་བཟུང་རང་བཞིན་ནོ། ། མུན་ཁུང་བླ་མའི་སྤྱི་བོས་སར་གཏུགས་པའི། ། ཕྱག་དག་མི་བྱ་ཚིག་གིས་ཕྱག་བྱ་འོ། །
སྡོམ་བརྩོན་བཅའ་བ་འགའ་ཞིག་འཆའ་བྱེད་ན། ། ཕྱག་དག་མི་བྱ་དེས་ཀྱང་ཕྱག་མི་བྱ། ། མི་གཙང་ལམ་གྱི་ཕྱོགས་མ་བཀྲུས་པའང་མིན། ། གོས་གཅིག་མ་ཡིན་ཟས་དང་བཅས་མ་ཡིན། ། མདུན་དུ་ཟས་དྲངས་སྤོ་བ་སྤྱོད་པ་དང་། ། ཁྱིམ་ནས་ཚུལ་ཁྲིམས་འཆལ་དང་གཅེར་བུ་དང་། ། གཞན་ཡང་ཕྱག་བྱ་མིན་ཡང་བརྟག་པ་ནི། ། ཕྱག་བྱ་གཉིས་ཏེ་བདེ་གཤེགས་རྒན་པོ་ཡིན། ། གང་ཕྱིར་དེ་དག་སྡོམ་པས་རྒན་མིན་པས། ། གསང་སྔགས་ལ་འང་ལྷ་གཞན་ཕྱག་མི་བྱ། །
དཀོན་མཆོག་གསུམ་ལ་འདུད་པས་ཕྱག་བྱས་ནས། ། གཞན་གྱིས་བྱས་པའི་གསང་སྔགས་བརྗོད་པར་བྱ། ། གང་ཞིག་སངས་རྒྱས་སྐྱབས་འོས་དག་ལ་སྐྱབས། ། སོང་ནས་གུས་པར་གཞན་ལ་ཕྱག་བྱེད་པ། ། དེ་ནི་ཤཱཀྱའི་རིགས་ཀྱི་རྟགས་དག་ལ། ། ཅོ་འདྲི་ཡུལ་འཁོར་ཟས་ནི་འབར་བ་ཟ། ། བླ་མར་གསོལ་བ་བཏབ་པ་ཉམས་པའི་ཕྱོགས་དང་མཐུན་པ་སྟེ་བསླབ་པའི་གཞི་བཅུ་གསུམ་པའོ།། །། དེ་ནས་སྡོམ་པ་ཉམས་ཕྱོགས་མཐུན་འབྱུང་སྟེ། ། དཀོན་མཆོག་གསུམ་ལ་མ་གུས་དེ་བཞིན་དུ། ། ཉི་མ་ལྔ་ལས་ལྷག་པར་མི་གནས་པའམ། །
དགག་དབྱེ་དང་ནི་གསོ་སྦྱོང་ཉམས་པ་སྟེ། ། གལ་ཏེ་མངོན་སུམ་གསུངས་པ་མེད་གྱུར་ཀྱང་། ། དགག་དབྱེ་གསུངས་ཕྱིར་འདིར་ནི་གསོ་སྦྱོང་ཡོད། ། དགག་དབྱེ་དག་པར་གོ་བར་བྱ་ཕྱིར་ཏེ། ། དེ་ལས་གསོ་སྦྱོང་དོན་ནི་ཐ་དད་མིན། ། ཀྱེ་ཚིག་བདག་ལ་བཙུན་པ་དགོངས་སུ་གསོལ། ། དེང་འདིར་འཕགས་པའི་དགེ་འདུན་གསོ་སྦྱོང་ལགས། ། དེང་འདིར་དགེ་ཚུལ་བདག་གིའང་ལགས་ཏེ་བདག ། ཡང་དག་པར་མཆི་ཞེས་བྱ་སྔགས་ཡིན་ནོ། ། མཆོད་རྟེན་ཁྱམས་དག་ཅི་ནུས་བྱི་དོར་བྱ། །
བདུག་པ་མེ་ཏོག་བཀྲམ་པས་དགྲམ་བྱས་ཏེ། ། རང་གི་རྒྱུད་བརྟགས་ཐོག་མར་སྡོམ་བརྩོན་གྱི། ། མདུན་དུ་ལྟུང་བ་དག་ནི་བཤགས་པར་བྱ། ། ཚུལ་ཁྲིམས་ལྡན་དང་འདུལ་བའི་ཆོ་ག་ཤེས། ། ནད་པ་སྙིང་རྗེ་འཁོར་ནི་དག་པ་དང་། ། ཆོས་དང་ཟང་ཟིང་ཕན་འདོགས་བརྩོན་པ་དང་། ། དུས་སུ་འདོམས་པ་དེ་ལྟར་བླ་མར་བསྔགས། ། སློབ་དཔོན་ལ་གུས་ཚུལ་ཁྲིམས་ཡོངས་དག་དང་། ། བསམ་གཏན་དང་ནི་འདོན་ལ་རྟག་བརྩོན་དང་། ། གྲིམས་ཤིང་དུལ་ལ་བཟོད་དང་ལྡན་པ་ནི། །
སྡོམ་བརྩོན་གནས་པའི་ཆོས་ལྡན་ཤེས་པར་བྱ། ། གྲོང་ལ་སོགས་པའི་མིང་སྨོས་རིམ་པ་ཡི། ། དབྱར་དུ་དབྱར་གནས་དམ་ནི་བཅའ་བར་བྱ། ། གལ་ཏེ་དེ་ནི་གཞན་དུ་འགྲོ་གྱུར་ན། ། ཞག་བདུན་བྱིན་གྱིས་བརླབས་ཏེ་འགྲོ་བར་བྱ། ། ཚུལ་ཁྲིམས་ཉམས་ལ་བཀུར་སྟི་མི་བྱ་ཞིང་། ། དེ་དང་འགྲོགས་དང་ལོངས་སྤྱོད་མི་བྱ་འོ། ། ཕ་མ་བླ་མ་དག་དང་ནད་པ་དག ། ཚུལ་ཁྲིམས་ཉམས་སུ་ཟིན་ཀྱང་བཀུར་སྟི་བྱ། ། ཉེས་རྩོམ་བྱེད་དང་ཁྱིམ་སུན་འབྱིན་པ་དང་། །
འདིར་ནི་གསུམ་པ་ཚུལ་ཁྲིམས་ཉམས་པ་དང་། ། འཐབ་མོ་སྤངས་ཏེ་གཎྜཱི་བརྡུངས་བྱས་ནས། ། ཤི་ཞིང་རུལ་བ་བཞིན་དུ་ངེས་བསྐྲད་བྱ། ། ཀ་བར་གྱུར་བ་མདོ་སྡེ་འཛིན་གང་དང་། ། དེ་བཞིན་གཞན་ཡང་ཆོ་ག་བཞིན་དཔྱད་བསྐྲད། ། དཔུང་བྱེད་བཏང་ན་སླར་ཡང་གཞུག་བྱ་སྟེ། ། གལ་ཏེ་མིན་ན་དེ་སྐལ་རིན་གྱིས་ལྟུང་། ། གང་དག་གྲངས་ཅན་ལ་སོགས་བདེན་བློས་འདོན། ། དེ་དག་ལ་ནི་ཁ་ཟས་དུག་ཏུ་འགྱུར། ། སངས་རྒྱས་གསུང་ནི་ཇི་སྐད་བསྟན་བཏོན་ནས། །
ངེས་པར་དཔྱད་པར་བྱ་ཕྱིར་གཞན་དག་བཀླག ། སངས་རྒྱས་དེ་ཡི་ཡོན་ཏན་སྨོས་པས་བརྗོད། ། སློབ་དཔོན་སློབ་དཔོན་ཚིག་དང་ལྡན་པས་སོ། ། དོན་སོགས་སྨོས་པས་ཉེ་བའི་ཚིག་བྱ་སྟེ། ། འདུད་བཅས་མཁན་པོར་གྱུར་པའི་མིང་དག་བརྗོད། ། རྒན་ལ་བཙུན་པ་ཉེ་བའི་ཚིག་གིས་བརྗོད། ། གཞོན་ལའང་ཚེ་དང་ལྡན་པའི་ཉེ་ཚིག་གིས། དེ་བཞིན་གནས་བརྟན་ཞེས་བྱའི་ཉེ་ཚིག་བརྗོད། ། དེ་ལྟར་འདིར་ནི་མིང་སྨོས་རིམ་པས་ཡིན། ། སྡོམ་པ་མཐའ་དག་ཉམས་པའི་ཕྱོགས་དང་མཐུན་པ་སྟེ་བསླབ་པའི་གཞི་བཅུ་བཞི་པའོ།། །།
གང་ཞིག་གནང་མེད་དེ་བཞིན་བཀག་མེད་པ། ། དེ་ནི་གསུངས་པའི་རྗེས་མཐུན་བརྟགས་ཏེ་གཟུང་། ། འདུལ་བ་མདོར་བསྡུས་ཞེས་བྱའི་སྒྲོན་མ་དང་། ། འདྲ་བར་གཞན་འདི་བདེ་བར་གཤེགས་པས་གསུངས། ། དགེ་ཚུལ་རྣམས་ཀྱི་ཆོས་ལུགས་བསྡུས་འབྱུང་བའི། ། བསོད་ནམས་བདག་ལ་སྐྱེས་དེས་འཇིག་རྟེན་འདིའི། ། ཤཱཀྱའི་འོད་བསྟན་ལམ་ནས་རྫོགས་པ་ཡི། ། བྱང་ཆུབ་དཔལ་ལྡན་གནས་སུ་འགྲོ་བར་ཤོག ། ཤཱཀྱའི་བཤེས་གཉེན་ངོར་ནི་བདེ་བར་གཤེགས་པས་གསུངས་པའི་བསླབ་པ་ཡི། ། རིན་ཆེན་འབར་བ་དག་ནི་འདུལ་བ་རྒྱ་མཚོའི་ནང་ནས་རབ་བཏུས་ཏེ། །
དབང་པོའི་རྡོ་རྗེས་ཕུག་ནས་དེ་གཞི་ཐམས་ཅད་ཡོད་པར་སྨྲ་བ་ཡི། ། སོ་སོར་ངེས་པའི་དབྱེ་བ་དག་གིས་ཕྲེང་བར་མཐུན་པར་བསྡེབས་པ་ཡིན། ། འདུལ་བ་མདོར་བསྡུས་ཏེ་བཅོ་ལྔ་པའོ།། །། ཐམས་ཅད་ཡོད་པར་སྨྲ་བའི་དགེ་ཚུལ་གྱི་ཚིག་ལེའུར་བྱས་པ། མང་དུ་ཐོས་པའི་སློབ་དཔོན་ཤཱཀྱ་འོད་ཀྱིས་མཛད་པ་རྫོགས་སོ།། །། PAGE * MERGEFORMAT 2 ཤཱཀྱ་འོད། ཀཱ་རི་ཀཱ་ལྔ་བཅུ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
