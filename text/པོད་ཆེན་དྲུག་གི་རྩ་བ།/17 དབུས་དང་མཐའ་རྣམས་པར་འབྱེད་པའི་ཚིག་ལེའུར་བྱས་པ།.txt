པོད་ཆེན་དྲུག་གི་རྩ་བ།
པོད ༡༧
དབུས་དང་མཐའ་རྣམས་པར་འབྱེད་པའི་ཚིག་ལེའུར་བྱས་པ།
༄༅། །དབུས་དང་མཐའ་རྣམས་པར་འབྱེད་པའི་ཚིག་ལེའུར་བྱས་པ་བཞུགས་སོ།། ༄༅། །རྒྱ་གར་སྐད་དུ། མ་དྷྱཱནྟ་བི་བྷཾ་ག་ཀཱ་རི་ཀཱ། བོད་སྐད་དུ། དབུས་དང་མཐའ་རྣམ་པར་འབྱེད་པའི་ཚིག་ལེའུར་བྱས་པ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། མཚན་ཉིད་སྒྲིབ་པ་དེ་ཁོ་ན། ། གཉེན་པོ་དག་ནི་བསྒོམ་པ་དང་། ། དེ་ཡི་གནས་དང་འབྲས་བུ་ཐོབ། ། ཐེག་པ་བླ་ན་མེད་པ་འོ། །
ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་འདི་ལ་ཡོད། ། དེ་ལ་ཡང་ནི་དེ་ཡོད་དོ། ། སྟོང་པ་མ་ཡིན་མི་སྟོང་མིན། ། དེ་ལྟ་བས་ན་ཐམས་ཅད་བཤད། ། ཡོད་པས་མེད་པས་ཡོད་པས་ན། ། དེ་ནི་དབུ་མའི་ལམ་ཡིན་ནོ། ། དོན་དང་སེམས་ཅན་བདག་རྣམ་རིག ། སྣང་བའི་རྣམ་པར་ཤེས་པ་ནི། །
རབ་ཏུ་སྐྱེ་འོ་དེའི་དོན་མེད། ། དེ་མེད་པས་ན་དེ་ཡང་མེད། ། ཡང་དག་མ་ཡིན་ཀུན་རྟོག་པ། ། དེ་ནི་དེ་ཕྱིར་གྲུབ་པ་ཡིན། ། དེ་བཞིན་མ་ཡིན་ཡེ་མེད་ཡིན། ། དེ་ཟད་ནམ་ནི་གྲོལ་བར་འདོད། ། བརྟགས་པ་དང་ནི་གཞན་དབང་དང་། ། ཡོངས་སུ་གྲུབ་པ་ཉིད་ཀྱང་ངོ་། ། དོན་ཕྱིར་ཡང་དག་མིན་རྟོག་ཕྱིར། ། གཉིས་པོ་མེད་པའི་ཕྱིར་བཤད་དོ། །
དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། དེ་ཡི་ཕྱིར་ན་དམིགས་པ་ནི། ། མི་དམིགས་ངོ་བོ་ཉིད་དུ་གྲུབ། ། དེ་ལྟ་བས་ན་དམིགས་པ་དང་། ། མི་དམིགས་མཉམ་པར་ཤེས་པར་བྱ། ། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། །
དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང་། ། གཅིག་ནི་རྐྱེན་གྱི་རྣམ་པར་ཤེས། ། གཉིས་པ་ཉེ་བར་སྤྱོད་པ་ཅན། ། ཉེ་བར་སྤྱོད་དང་ཡོངས་གཅོད་དང་། ། དེ་ཡི་འཇུག་བྱེད་སེམས་ལས་བྱུང་། ། སྒྲིབ་པའི་ཕྱིར་དང་འདེབས་པའི་ཕྱིར། ། ཁྲིད་པའི་ཕྱིར་དང་ཀུན་འཛིན་ཕྱིར། ། རྫོགས་བྱེད་ཕྱིར་དང་གསུམ་གཅོད་ཕྱིར། ། ཉེ་བར་གཅོད་ཕྱིར་སྡུད་པའི་ཕྱིར། །
སྦྱོར་བའི་ཕྱིར་དང་མངོན་དུའི་ཕྱིར། ། སྡུག་བསྔལ་ཕྱིར་ན་འགྲོ་ཉོན་མོངས། ། རྣམ་གསུམ་རྣམ་གཉིས་ཀྱང་ཉོན་མོངས། ། རྣམ་བདུན་ཡང་དག་མིན་རྟོག་ལས། ། སྟོང་པ་ཉིད་ནི་མདོར་བསྡུ་ན། ། མཚན་ཉིད་དང་ནི་རྣམ་གྲངས་དང་། ། དེ་ཡི་དོན་དང་དབྱེ་བ་དང་། ། སྒྲུབ་པ་དག་སྟེ་ཤེས་པར་བྱ། ། གཉིས་དངོས་མེད་དང་དངོས་མེད་པའི། ། དངོས་པོ་སྟོང་པའི་མཚན་ཉིད་དོ། །
ཡོད་པ་མ་ཡིན་མེད་པའང་མིན། ། ཐ་དད་གཅིག་པའི་མཚན་ཉིད་མིན། ། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་ནི་རྣམ་གྲངས་སོ། ། གཞན་མིན་ཕྱིན་ཅི་ལོག་མ་ཡིན། ། དེ་འགོག་འཕགས་པའི་སྤྱོད་ཡུལ་དང་། ། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་ཏེ་གོ་རིམ་བཞིན། །
ཀུན་ནས་ཉོན་མོངས་རྣམ་པར་དག ། དེ་ནི་དྲི་བཅས་དྲི་མ་མེད། ། ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་འདོད། ། ཟ་བ་བཟའ་དང་དེ་ཡི་ལུས། ། གནས་ཀྱི་གཞི་ཡི་སྟོང་པ་ཉིད། ། དེ་ཡང་གང་གིས་ཇི་ལྟར་མཐོང་། ། གང་ཕྱིར་དེ་ཡང་སྟོང་པ་ཉིད། ། དགེ་གཉིས་ཐོབ་པར་བྱ་བའི་ཕྱིར། ། རྟག་ཏུ་སེམས་ཅན་ཕན་བྱའི་ཕྱིར། །
འཁོར་བ་གཏང་བར་མི་བྱའི་ཕྱིར། ། དགེ་བ་མི་ཟད་བྱ་བའི་ཕྱིར། ། རིགས་ཀྱང་རྣམ་པར་དག་བྱའི་ཕྱིར། ། མཚན་དང་དཔེ་བྱད་ཐོབ་བྱའི་ཕྱིར། ། སངས་རྒྱས་ཆོས་རྣམས་དག་བྱའི་ཕྱིར། ། བྱང་ཆུབ་སེམས་དཔའ་སྒྲུབ་པར་བྱེད། ། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། དེ་དངོས་མེད་པའི་དངོས་ཡོད་པ། ། དེ་ནི་དེ་ལས་སྟོང་ཉིད་གཞན། །
གལ་ཏེ་ཉོན་མོངས་དེ་མ་གྱུར། ། ལུས་ཅན་ཐམས་ཅད་གྲོལ་བར་གྱུར། ། གལ་ཏེ་རྣམ་དག་དེ་མ་གྱུར། ། འབད་པ་འབྲས་བུ་མེད་པར་འགྱུར། ། ཉོན་མོངས་མ་ཡིན་མི་རྨོངས་མིན། ། དེ་ནི་དག་དང་མ་དག་མིན། ། བསྟན་བཅོས་དབུས་དང་མཐའ་རྣམ་པར་འབྱེད་པ་ལས། མཚན་ཉིད་ཀྱི་ལེའུར་བཅད་པ་ཞེས་བྱ་བ་སྟེ་དང་པོའོ།། ༈ །།ཁྱབ་དང་ཉི་ཚེ་ལྷག་པ་དང་། ། མཉམ་དང་ལེན་དང་སྤོང་བ་ནི། །
གཉིས་ཀྱི་སྒྲིབ་པར་བསྟན་པ་ཡིན། ། ཉོན་མོངས་མཚན་ཉིད་རྣམ་དགུ་འོ། ། ཀུན་ཏུ་སྦྱོར་རྣམས་སྒྲིབ་པ་ཡིན། ། སྐྱོ་བ་དང་ནི་བཏང་སྙོམས་དང་། ། དེ་ཁོ་ན་ནི་མཐོང་བ་དང་། ། འཇིག་ཚོགས་ལྟ་དང་དེའི་གཞི་དང་། ། འགོག་དང་ལམ་དང་དཀོན་མཆོག་དང་། ། རྙེད་པ་དང་ནི་བཀུར་སྟི་དང་། ། ཡོ་བྱད་བསྙུངས་པ་ཡོངས་ཤེས་ལ། ། དགེ་ལ་སོགས་པ་བཅུ་ལ་གཞན། །
སྦྱོར་བ་མེད་དང་སྐྱེ་མཆེད་མིན། ། རྣལ་འབྱོར་མིན་པས་གང་བསྐྱེད་དང་། ། སྐྱེ་བ་མེད་དང་ཡིད་མི་བྱེད། ། ཚོགས་ནི་རབ་ཏུ་མ་རྫོགས་དང་། རིགས་དང་བཤེས་གཉེན་མི་ལྡན་དང་། ། སེམས་ནི་ཡོངས་སུ་སྐྱོ་བ་དང་། ། སྒྲུབ་པ་དང་ཡང་མི་ལྡན་དང་། ། སྐྱེ་བོ་ངན་སྡང་འགྲོགས་པ་དང་། ། རང་གི་གནས་ངན་ལེན་གསུམ་ལས། ། ལྷག་མ་ཤེས་རབ་མ་སྨིན་དང་། །
རང་བཞིན་གྱིས་ནི་གནས་ངན་ལེན། ། ལེ་ལོ་དང་ཡང་བག་མེད་དང་། ། སྲིད་དང་ལོངས་སྤྱོད་ཆགས་པ་དང་། ། སེམས་ནི་ཞུམ་པར་གྱུར་པ་དང་། ། མ་དད་པ་དང་མ་མོས་དང་། ། སྒྲ་བཞིན་དུ་ནི་སྤྱོད་པ་དང་། ། དམ་ཆོས་ཆེད་ཆེར་མི་འཛིན་དང་། ། རྙེད་ལ་གདུ་དང་སྙིང་རྗེ་མེད། ། ཐོས་པས་ཕོངས་དང་ཉུང་བ་དང་། ། ཏིང་འཛིན་སྦྱངས་པ་མ་བྱས་པའོ། །
དགེ་དང་བྱང་ཆུབ་ཡང་དག་འཛིན། ། བློ་ལྡན་འཁྲུལ་མེད་སྒྲིབ་པ་མེད། ། བསྔོ་དང་མི་སྐྲག་སེར་སྣ་མེད། ། དབང་ནི་དགེ་ལ་སོགས་པ་འོ། ། དེ་དག་གི་ནི་སྒྲིབ་པ་རྣམས། ། གསུམ་གསུམ་དག་ཏུ་ཤེས་པར་བྱ། ། བྱེད་རྒྱུ་བཅུ་ནི་སྐྱེ་བ་དང་། ། གནས་པ་རྟེན་དང་བསྟན་བྱ་དང་། ། འགྱུར་དང་འབྲལ་དང་གཞན་དུ་དང་། ། ཡིད་ཆེས་གོ་འབྱེད་འཐོབ་རྣམས་ལ། །
མིག་དང་ཟས་ས་མར་མེ་དང་། ། མེ་ལ་སོགས་པ་དེ་ཡི་དཔེ། ། ཟོར་བ་བཟོ་ཤེས་དུ་བ་དང་། ། རྒྱུ་དང་ལམ་ལ་སོགས་པ་གཞན། ། ཕྱོགས་དང་ཕ་རོལ་ཕྱིན་ས་ལ། ། སྒྲིབ་པ་དག་ནི་གཞན་ཡིན་ནོ། ། གཞི་ལ་མི་མཁས་ལེ་ལོ་དང་། ། གཉིས་ཀྱིས་ཏིང་འཛིན་ཉམས་པ་དང་། ། མི་སྐྱེད་པ་དང་ཉམ་ཆུང་དང་། ། ལྟ་དང་གནས་ཅན་ལེན་སྐྱོན་ཆགས། །
ཕྱུག་པོ་དང་ནི་བདེ་འགྲོ་དང་། ། སེམས་ཅན་མི་གཏོང་སྒྲིབ་པ་དང་། ། ཉེས་པ་དག་དང་ཡོན་ཏན་རྣམས། ། འབྲི་དང་འཕེལ་དང་འཛུད་པ་དང་། ། གྲོལ་བར་བྱེད་དང་མི་ཟད་དང་། ། དགེ་བ་རྒྱུན་མི་འཆད་པ་དང་། ། ངེས་པར་བྱེད་དང་ཆོས་རྣམས་ལ། ། ལོངས་པར་སྤྱོད་དང་ཡོངས་སྨིན་བྱེད། ། ཀུན་ཏུ་འགྲོ་དོན་མཆོག་གི་དོན། ། རྒྱུ་མཐུན་དོན་གྱི་མཆོག་ཉིད་དང་། །
ཡོངས་སུ་འཛིན་པ་མེད་དོན་དང་། ། རྒྱུད་རྣམས་ཐ་དད་མེད་དོན་དང་། ། ཉོན་མོངས་རྣམ་དག་མིན་དོན་དང་། ། ཐ་དད་མེད་པའི་དོན་ཉིད་དང་། ། བྲི་མེད་འཕེལ་བ་མེད་དོན་དང་། ། དབང་ནི་རྣམ་པ་བཞི་ཡི་གནས། ། ཆོས་ཀྱི་དབྱིངས་ལ་མ་རིག་པ། ། ཉོན་མོངས་ཅན་མིན་སྒྲིབ་པ་བཅུ། ། ས་བཅུའི་མི་མཐུན་ཕྱོགས་རྣམས་ཀྱི། ། གཉེན་པོ་དག་ནི་ས་ཡིན་ནོ། །
ཉོན་མོངས་པ་ཡི་སྒྲིབ་པ་དང་། ། ཤེས་བྱའི་སྒྲིབ་པ་ཉིད་དུ་བསྟན། ། དེར་ནི་སྒྲིབ་པ་ཐམས་ཅད་དེ། ། དེ་ཟད་ནས་ནི་གྲོལ་བར་འདོད། ། བསྟན་བཅོས་དབུས་དང་མཐའ་རྣམ་པར་འབྱེད་པ་ལས། སྒྲིབ་པའི་ལེའུར་བཅད་པ་ཞེས་བྱ་བ་སྟེ་གཉིས་པའོ།། ༈ །།རྩ་བ་མཚན་ཉིད་དེ་ཁོ་ན། ། ཕྱིན་ཅི་མ་ལོག་མཚན་ཉིད་དང་། ། འབྲས་བུ་རྒྱུ་ཡི་དེ་ཁོ་ན། ། རགས་པ་དང་ནི་ཕྲ་བ་དང་། །
གྲགས་དང་རྣམ་པར་དག་ཡུལ་དང་། ། བསྡུ་དང་དབྱེ་བའི་མཚན་ཉིད་དང་། ། མཁས་དེ་ཁོ་ན་རྣམ་བཅུ་ནི། ། བདག་ཏུ་ལྟ་བའི་གཉེན་པོ་འོ། ། ངོ་བོ་ཉིད་གསུམ་རྟག་མེད་དང་། ། ཡོད་ཀྱང་ཁོ་ན་མ་ཡིན་དང་། ། ཡོད་དང་མེད་དེ་ཁོ་ན་སྟེ། ། ངོ་བོ་ཉིད་ནི་གསུམ་དུ་འདོད། ། འདི་ལ་ཆོས་དང་གང་ཟག་དང་། ། གཟུང་བ་དག་དང་འཛིན་པ་དང་། །
ཡོད་དང་མེད་པར་སྒྲོ་འདོགས་དང་། ། སྐུར་པ་འདེབས་པར་ལྟ་བ་དག ། གང་ཤེས་ནས་ནི་མི་འབྱུང་བ། ། དེ་དེ་ཁོ་ནའི་མཚན་ཉིད་དོ། ། མི་རྟག་དོན་ནི་མེད་དོན་དང་། ། སྐྱེ་ཞིང་འཇིག་པའི་མཚན་ཉིད་དང་། ། དྲི་བཅས་དྲི་མ་མེད་དོན་ཏེ། ། རྩ་བའི་ཁོ་ནར་གོ་རིམ་བཞིན། ། སྡུག་བསྔལ་ལེན་དང་མཚན་ཉིད་དང་། ། འབྲེལ་པ་གཞན་དུ་འདོད་པ་ཡིན། །
དངོས་མེད་དེ་དངོས་མ་ཡིན་དང་། ། རང་བཞིན་གྱིས་ནི་སྟོང་པར་འདོད། ། མཚན་ཉིད་མེད་པས་བདག་མེད་དང་། ། དེ་དང་མི་མཐུན་མཚན་ཉིད་དང་། ། རང་གི་མཚན་ཉིད་བསྟན་པ་ཡིན། ། དེ་ཕྱིར་སྡུག་བསྔལ་བདེན་པར་འདོད། ། བག་ཆགས་དང་ནི་ཀུན་ནས་འབྱུང་། ། མ་བྲལ་བ་ཡང་དེ་བཞིན་ནོ། ། ངོ་བོ་ཉིད་དང་གཉིས་མི་སྐྱེ། ། དྲི་མ་ཞི་བ་གཉིས་སུ་འདོད། །
ཡོངས་སུ་ཤེས་དང་སྤང་བ་དང་། ། ཐོབ་པར་མངོན་སུམ་བྱ་བས་ནི། ། ལམ་གྱི་བདེན་པ་ཡང་དག་བཤད། ། བཏགས་པ་དང་ནི་ཤེས་པ་དང་། ། དེ་བཞིན་བརྗོད་པ་རགས་པ་ཡིན། ། དམ་པའི་དོན་ནི་གཅིག་པུ་འོ། ། དོན་དང་ཐོབ་དང་སྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། །
གཅིག་གིས་འཇིག་རྟེན་གྲགས་པ་སྟེ། ། གསུམ་གྱིས་རིགས་པའི་གྲགས་པའོ། ། རྣམ་དག་སྤྱོད་ཡུལ་རྣམ་གཉིས་ཏེ། ། གཅིག་པུ་ཁོ་ནར་བརྗོད་པ་ཡིན། ། རྒྱུ་དང་རྣམ་པར་རྟོག་པ་དང་། ། མིང་ནི་རྣམ་པ་གཉིས་སུ་བསྡུ། ། ཡང་དག་ཡེ་ཤེས་རབ་ཁོ་ན། ། གཅིག་པུ་ཁོ་ནས་བསྡུས་པ་ཡིན། ། འཇུག་དེ་ཁོ་ན་རྣམ་པ་གཉིས། ། གནས་པ་དང་ནི་ངན་པར་ཞུགས། །
མཚན་ཉིད་རྣམ་པར་རིག་དང་དག ། ཡང་དག་སྒྲུབ་པ་གཅིག་པུ་འོ། ། གཅིག་དང་རྒྱུ་དང་ཟ་བ་དང་། ། བྱེད་པ་དང་ནི་དབང་བསྒྱུར་དང་། ། བདག་པོའི་དོན་དང་རྟག་པ་དང་། ། ཉོན་མོངས་པ་དང་དག་པའི་གནས། ། རྣལ་འབྱོར་ཅན་དང་མ་གྲོལ་གྲོལ། ། འདི་དག་ལ་ནི་བདག་ཏུ་ལྟ། ། ཀུན་ཏུ་རྟོག་དང་རྣམ་རྟོག་དོན། ། ཆོས་ཉིད་དོན་གྱིས་དེ་དག་དེར། །
ཐོག་མ་དུ་མ་ཉིད་དང་ནི། ། བསྡུས་དང་ཡོངས་སུ་ཕྱེ་བའི་དོན། ། འཛིན་དང་གཟུང་དང་དེ་འཛིན་པ། ། ས་བོན་དོན་ཏེ་གཞན་དུ་འདོད། ། ཚོར་དང་དོན་རྣམས་ཡོངས་གཅོད་ཀྱི། ། ཉེར་སྤྱོད་འབྱུང་སྒོ་གཞན་ཡིན་ནོ། ། རྒྱུ་དང་འབྲས་བུ་རྩོལ་བ་ལ། ། སྒྲོ་འདོགས་མེད་ཅིང་བསྐུར་འདེབས་མེད། ། མི་འདོད་འདོད་དང་རྣམ་དག་དང་། ། མཉམ་དུ་འབྱུང་དང་དབང་བྱེད་དང་། །
འཐོབ་དང་ཀུན་ཏུ་སྤྱོད་པ་དག ། གཞན་དབང་ཉིད་ཀྱི་དོན་ཏེ་གཞན། ། འཛིན་དང་གནས་དང་རྒྱུན་མི་འཆད། ། སྤྱོད་དང་དག་པ་གཉིས་ཀྱི་ཕྱིར། ། འབྲས་བུ་རྒྱུ་རྣམས་སྤྱད་ཟིན་དང་། ། དེ་བཞིན་མ་སྤྱད་གཞན་ཡིན་ནོ། ། ཚོར་བ་རྒྱུ་དང་བཅས་པའི་དོན། ། དེ་ཡི་རྒྱུ་ནི་སྒྲུབ་པ་ཡིན། ། དེ་ཞི་བ་དང་གཉེན་པོའི་དོན། ། ལྡན་པའི་ཕྱིར་ན་གཞན་དུ་འདོད། །
དེ་ཡི་རྒྱུ་ནི་སྒྲུབ་པ་ཡིན། ། ཀུན་འབྱུང་བ་ཡི་བདེན་པ་སྟེ། ། ཡོན་ཏན་སྐྱོན་དང་རྣམ་མི་རྟོག ། ཤེས་པས་གཞན་ལས་བདག་གིས་ནི། ། ངེས་པར་འབྱུང་ཕྱིར་གཞན་ཞེས་བྱ། ། བཏགས་བཅས་རྒྱུར་བཅས་རྒྱུ་མཚན་དང་། ། རབ་ཏུ་ཞི་བ་དོན་བཅས་ནི། ། ཐ་མ་ཉིད་དུ་བཤད་པ་ཡིན། ། བསྟན་བཅོས་དབུས་དང་མཐའ་རྣམ་པར་འབྱེད་པ་ལས། དེ་ཁོ་ནའི་ལེའུར་བཅད་པ་ཞེས་བྱ་བ་སྟེ་གསུམ་པའོ།།
༈ །།གནས་ངན་ལེན་ཕྱིར་སྲེད་རྒྱུའི་ཕྱིར། ། གཞི་ཡི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་བས། ། དྲན་པ་ཉེ་བར་གཞག་པ་བསྒོམས། ། མི་མཐུན་ཕྱོགས་དང་གཉེན་པོ་རྣམས། ། རྣམ་པ་ཐམས་ཅད་ཡོངས་ཤེས་ན། ། དེ་དག་སྤོང་ཕྱིར་བརྩོན་འགྲུས་ནི། ། རྣམ་པ་བཞི་དག་རབ་ཏུ་འབྱུང་། ། དེར་གནས་ལས་སུ་རུང་བ་ཉིད། ། དོན་རྣམས་ཐམས་ཅད་འབྱོར་པར་འགྱུར། །
ཉེས་པ་ལྔ་སྤང་འདུ་བྱེད་བརྒྱད། ། བསྟན་པའི་རྒྱུ་ལས་བྱུང་བ་འོ། ། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། གནས་དང་དེ་ལ་གནས་པ་དང་། ། རྒྱུ་དང་འབྲས་བུ་ཉིད་དུ་འོ། ། དམིགས་པ་བརྗེད་པར་མ་གྱུར་དང་། ། བྱིང་དང་རྒོད་པ་རྟོགས་པ་དང་། །
དེ་སྤོང་མངོན་པར་འདུ་བྱེད་དང་། ། ཞི་ཚེ་རྣལ་དུ་འཇུག་པ་འོ། ། ཐར་པའི་ཆ་དང་མཐུན་བསྐྱེད་ནས། ། འདུན་དང་སྦྱོར་བ་དབང་བྱེད་དང་། ། དམིགས་པ་བརྗེད་པར་མ་གྱུར་དང་། ། མི་འཕྲོ་རྣམ་པར་འབྱེད་ཀྱང་ངོ་། ། མི་མཐུན་ཕྱོགས་ནི་སྲབ་པའི་ཕྱིར། ། སྟོབས་ལྡན་འབྲས་བུ་ཕྱི་མ་ཡིན། ། དབང་པོ་རྣམས་དང་སྟོབས་རྣམས་ལ། ། ངེས་འབྱེད་ཆ་མཐུན་གཉིས་གཉིས་སོ། །
རང་བཞིན་ཡན་ལག་གནས་ཡན་ལག ། གསུམ་པ་ངེས་འབྱུང་ཡན་ལག་སྟེ། ། བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག ། འདི་ལ་གཞི་དང་གནས་དང་ནི། ། ངོ་བོ་ཉིད་དུ་བསྟན་པ་ཡིན། ། ཡོངས་སུ་གཅོད་དང་གོ་བྱེད་དང་། ། རྣམ་གསུམ་གཞན་ཡིད་ཆེས་པར་བྱེད། ། མི་མཐུན་ཕྱོགས་ཀྱི་གཉེན་པོར་ནི། ། ལམ་གྱི་ཡན་ལག་དེ་བརྒྱད་དོ། །
ལྟ་དང་ཚུལ་ཁྲིམས་ཡོ་བྱད་བསྙུངས། ། གཞན་ལ་རྣམ་པར་རིག་བྱེད་འདོད། ། ཉོན་མོངས་ཉེ་བའི་ཉོན་མོངས་དབང་། ། མི་མཐུན་ཕྱོགས་ཀྱི་གཉེན་པོ་འོ། ། རྗེས་སུ་མཐུན་ལ་ཕྱིན་ཅི་ལོག ། རྗེས་སུ་འབྲེལ་བཅས་བཟློག་པ་དང་། ། ཕྱིན་ཅི་མ་ལོག་ཕྱིན་ཅི་ལོག ། རྗེས་སུ་འབྲེལ་མེད་བསྒོམ་པ་འོ། ། བྱང་ཆུབ་སེམས་དཔའ་རྣམས་ཀྱི་ནི། ། དམིགས་དང་ཡིད་ལ་བྱེད་པ་དང་། །
འཐོབ་པས་དེ་ནི་ཁྱད་པར་འཕགས། ། རྒྱུ་ཡི་གནས་དང་ཞུགས་པ་དང་། ། སྦྱོར་དང་འབྲས་བུ་བརྗོད་པ་དང་། ། བྱ་དང་བྱ་མེད་ཁྱད་པར་དང་། ། དེ་ནི་བླ་མ་བླ་ན་མེད། ། མོས་པ་དང་ནི་འཇུག་པ་དང་། ། ངེས་པར་འབྱུང་དང་ལུང་བསྟན་དང་། ། བརྗོད་པ་དང་ནི་དབང་བསྐུར་དང་། ། ཕྱིན་པ་དང་ནི་ཕན་ཡོན་དང་། ། བྱ་བ་བསྒྲུབ་པ་བསྟན་པ་འོ། །
ཆོས་ཀྱི་དབྱིངས་ལ་རྣམ་གསུམ་སྟེ། ། མ་དག་མ་དག་དག་པ་དང་། ། རྣམ་པར་དག་པར་ཅི་རིགས་སྦྱར། ། འདི་ལས་ཇི་ལྟར་འོས་འོས་སུ། ། གང་ཟག་རྣམ་པར་གཞག་པར་འདོད། ། སྣོད་གྱུར་རྣམ་པར་སྨིན་བརྗོད་དང་། ། དེ་ཡི་དབང་གིས་སྟོབས་དང་ནི། ། འདོད་དང་འཕེལ་དང་རྣམ་དག་སྟེ། ། དེ་དག་འབྲས་བུ་གོ་རིམ་བཞིན། ། ཕྱི་མ་ཕྱི་མ་ཐོག་མ་དང་། །
དེ་གོམས་བྱས་དང་རྫོགས་པ་འོ། ། རྗེས་སུ་མཐུན་དང་མི་མཐུན་ཕྱོགས། ། བྲལ་བ་དང་ནི་ཁྱད་པར་དང་། ། བླ་མ་དང་ནི་བླ་ན་མེད། ། འབྲས་བུ་གཞན་ཏེ་མདོར་བསྡུས་པའོ། ། བསྟན་བཅོས་དབུས་དང་མཐའ་རྣམ་པར་འབྱེད་པ་ལས། གཉེན་པོ་བསྒོམ་པའི་ལེའུར་བཅད་པ་ཞེས་བྱ་བ་སྟེ་བཞི་པའོ།། ༈ །།བླ་མེད་ཉིད་ནི་སྒྲུབ་པ་དང་། ། དམིགས་པ་དང་ནི་ཡང་དག་འགྲུབ། ། བསྟན་པ་ཡིན་པར་འདོད་པ་འོ། །
སྒྲུབ་པ་དག་ནི་རྣམ་དྲུག་སྟེ། ། ཕ་རོལ་ཕྱིན་པ་དེ་དག་ལའོ། ། དམ་པ་དང་ནི་ཡིད་བྱེད་དང་། ། རྗེས་སུ་མཐུན་ཆོས་མཐའ་སྤངས་དང་། ། ཁྱད་པར་ཅན་དང་ཁྱད་པར་མེད། ། དམ་པ་བཅུ་གཉིས་བདག་ཉིད་དེ། ། རྒྱ་ཆེ་བ་དང་ཡུན་རིང་དང་། ། ཆེད་དུ་བྱ་དང་མི་ཟད་དང་། ། རྒྱུན་མི་འཆད་དང་ཚེགས་མེད་དང་། ། དབང་འབྱོར་བ་དང་ཡོངས་གཟུང་དང་། །
རྩོམ་དང་འཐོབ་དང་རྒྱུ་མཐུན་དང་། ། འགྲུབ་པ་དམ་པར་འདོད་པ་ཡིན། ། དེ་ཕྱིར་དམ་པའི་དོན་གྱིས་ནི། ། ཕ་རོལ་ཕྱིན་པ་བཅུར་འདོད་དོ། ། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་སྟོབས་དང་ཡེ་ཤེས་དང་། ། འདི་དག་ཕ་རོལ་ཕྱིན་བཅུ་འོ། ། ལས་ནི་རྗེས་སུ་འཛིན་བྱེད་དང་། ། གནོད་མི་བྱེད་དང་དེ་ལ་བཟོད། །
ཡོན་ཏན་འཕེལ་དང་འཛུད་ནུས་དང་། ། རྣམ་པར་གྲོལ་བར་བྱེད་པ་དང་། ། མི་ཟད་པ་དང་རྟག་འཇུག་དང་། ། ངེས་པར་ལོངས་སྤྱོད་སྨིན་པར་བྱེད། ། ཐེག་པ་ཆེན་པོར་ཇི་ལྟ་བུར། ། ཆོས་རྣམས་བཏགས་པར་མཛད་པ་དག ། བྱང་ཆུབ་སེམས་དཔའ་རྟག་པར་ཡང་། ། ཤེས་རབ་གསུམ་གྱིས་ཡིད་བྱེད་པའོ། ། ཁམས་རྟས་བྱེད་དང་འཇུག་བྱེད་དང་། ། དེ་ནི་དོན་རྣམས་འགྲུབ་པར་འགྱུར། །
དེ་ནི་ཆོས་སྤྱོད་རྣམ་བཅུ་དང་། ། ཡང་དག་ལྡན་པར་ཤེས་པར་བྱ། ། ཡི་གེ་འདྲི་མཆོད་སྦྱིན་པ་དང་། ། ཉན་དང་ཀློག་དང་ལེན་པ་དང་། ། འཆད་དང་ཁ་དོན་བྱེད་པ་དང་། ། དེ་སེམས་པ་དང་བསྒོམ་པ་འོ། ། སྤྱོད་པ་དེ་བཅུའི་བདག་ཉིད་ནི། ། བསོད་ནམས་ཕུང་པོ་དཔག་ཏུ་མེད། ། ཁྱད་པར་ཕྱིར་དང་མི་ཟད་ཕྱིར། ། གཞན་ལ་ཕན་འདོགས་མ་ཞིའི་ཕྱིར། །
མི་གཡེང་ཕྱིན་ཅི་མ་ལོག་པར། ། གྱུར་པ་རྗེས་སུ་མཐུན་པའི་ཆོས། ། ལྡང་དང་ཡུལ་ལ་འཇུག་པ་དང་། ། དེ་བཞིན་རོ་མྱང་བྱིང་དང་རྒོད། ། ཡིད་ཆེས་པ་ཡི་བསམ་པ་དང་། ། ཡིད་ལ་བྱེད་པ་ངར་འཛིན་དང་། ། ཆུང་ངུའི་སེམས་ནི་གཡེང་བ་སྟེ། ། བློ་ལྡན་རྣམས་ཀྱིས་ཤེས་པར་བྱ། ། ཡི་གེ་དོན་དང་ཡིད་བྱེད་དང་། ། མི་འཕྲོ་བ་དང་མཚན་ཉིད་གཉིས། །
མ་དག་དག་དང་གློ་བུར་དང་། ། མི་སྡང་བ་དང་ཁེངས་པ་མེད། ། འབྲེལ་པའི་ཕྱིར་དང་འདྲིས་ཕྱིར་དང་། ། མ་འབྲེལ་ཕྱིར་དང་མ་འདྲིས་ཕྱིར། ། དོན་ཡོད་པ་དང་མེད་པ་སྟེ། ། དེ་ནི་ཡི་གེ་མ་ལོག་པའོ། ། གཉིས་སུ་སྣང་བར་གྱུར་པ་ནི། ། དེ་ལྟར་ཡོད་པ་མ་ཡིན་ཏེ། ། དེ་ནི་དོན་ལ་མ་ལོག་པ། ། ཡོད་དང་མེད་པ་རྣམ་པར་སྤངས། །
རྟོག་པ་དེ་ཡིས་བསྒོས་པ་ཡི། ། རྟོག་པ་ཡིད་བྱེད་དེའི་གནས་ནི། ། ཡིད་ལ་བྱེད་པ་མ་ལོག་པ། ། གཉིས་སུ་སྣང་བའི་རྒྱུ་ལ་འོ། ། དོན་གྱིས་མེད་དང་ཡོད་པ་སྟེ། ། སྒྱུ་མ་ལ་སོགས་བཞིན་དུ་འདོད། ། དེ་ནི་མི་འཕྲོ་མ་ལོག་སྟེ། ། ཡོད་དང་མེད་པ་མི་འཕྲོ་ཕྱིར། ། རྟོག་པ་ཐམས་ཅད་མི་འཇུག་ཕྱིར། ། ཐམས་ཅད་མིང་ཙམ་ཁོ་ན་སྟེ། །
རང་གི་མཚན་ཉིད་མ་ལོག་པའོ། ། དོན་དམ་རང་གི་མཚན་ཉིད་ལའོ། ། ཆོས་ཀྱི་དབྱིངས་ནི་མ་གཏོགས་པར། ། འདི་ལྟར་ཆོས་ཡོད་མ་ཡིན་ཏེ། ། དེ་ཕྱིར་སྤྱི་ཡི་མཚན་ཉིད་དེར། ། དེ་ནི་ཕྱིན་ཅི་མ་ལོག་པའོ། ། ཕྱིན་ཅི་ལོག་གི་ཡིད་ལ་བྱེད། ། མ་སྤངས་པ་དང་སྤངས་པ་ལས། ། དེ་ནི་མ་དག་རྣམ་དག་སྟེ། ། དེ་ཡང་དེ་ལ་མ་ལོག་པའོ། །
ཆོས་ཀྱི་དབྱིངས་ནི་རང་བཞིན་གྱིས། ། རྣམ་པར་དག་ཕྱིར་ནམ་མཁའ་བཞིན། ། གཉིས་ནི་གློ་བུར་བྱུང་བ་སྟེ། ། དེ་ཡང་དེ་ལ་མ་ལོག་པའོ། ། ཆོས་རྣམས་དང་ནི་གང་ཟག་གི ། ཀུན་ནས་ཉོན་མོངས་རྣམ་དག་མེད། ། མེད་ཕྱིར་དེ་བས་སྐྲག་དང་ང་། ། མེད་དེ་དེ་འདིར་མ་ལོག་པའོ། ། གང་ལ་གང་ཞིག་གང་ལས་འཁྲུལ། ། མ་འཁྲུལ་གང་ཞིག་གང་ལ་དང་། །
འཁྲུལ་དང་མ་འཁྲུལ་འབྲས་བུ་ཉིད། ། དེ་གཉིས་ཀྱི་ནི་མཐའ་མ་འོ། ། ཡོད་མེད་ཕྱིན་ཅི་མ་ལོག་དང་། ། གནས་དང་སྒྱུ་མ་ལྟ་བུ་ཉིད། ། མི་རྟོག་པ་དང་རང་བཞིན་གྱིས། ། རྟག་པར་འོད་གསལ་ཉིད་དང་ནི། ། ཀུན་ནས་ཉོན་མོངས་རྣམ་བྱང་དང་། ། དེ་བཞིན་ནམ་མཁའ་ལྟ་བུ་ཉིད། ། འགྲིབ་པ་མེད་དང་ལྷག་མེད་པ། ། རྡོ་རྗེའི་ཚིག་ནི་བཅུ་ཞེས་བྱ། །
ཐ་དད་པ་དང་གཅིག་མཐའ་དང་། ། མུ་སྟེགས་ཉན་ཐོས་གཉི་ག་དང་། ། གང་ཟག་ཆོས་ལ་སྒྲོ་འདོགས་དང་། ། སྐུར་འདེབས་མཐའ་རྣམས་གཉིས་གཉིས་དང་། ། མི་མཐུན་ཕྱོགས་དང་གཉེན་པོའི་མཐའ། ། རྟག་དང་ཆད་པར་འདུ་ཤེས་དང་། ། གཟུང་དང་འཛིན་དང་ཀུན་ཉོན་མོངས། ། རྣམ་པར་བྱང་ལ་གཉིས་དང་གསུམ། ། རྣམ་པར་རྟོག་པ་གཉིས་ཀྱི་མཐའ། ། དེ་ནི་རྣམ་པ་བདུན་དུ་འདོད། །
དངོས་ཡོད་དངོས་མེད་ཞི་བྱ་དང་། ། ཞི་བྱེད་སྐྲག་བྱ་དེ་ལ་འཇིགས། ། གཟུང་དང་འཛིན་དང་ཡང་དག་ཉིད། ། ལོག་པ་ཉིད་དང་བྱེད་དང་མིན། ། སྐྱེ་བ་མེད་དང་མཉམ་པའི་དུས། ། དེ་ནི་རྣམ་རྟོག་གཉིས་ཀྱི་མཐའ། ། ཁྱད་པར་ཅན་དང་ཁྱད་མེད་ནི། ། ས་བཅུ་དག་ཏུ་ཤེས་པར་བྱ། ། རྣམ་པར་གཞག་དང་དེ་བཞིན་དབྱིངས། ། སྒྲུབ་དང་སྒྲུབ་དང་འཛིན་པ་དང་། །
ངེས་པར་འཛིན་དང་རབ་ཏུ་འཛིན། ། རབ་ཏུ་རྟོགས་དང་རབ་རྒྱས་དང་། ། རྣམ་པར་རྟོག་དང་རྣལ་འདུག་དང་། ། ཕུལ་དུ་བྱུང་བའི་དམིགས་པར་འདོད། ། མ་ཚང་མེད་དང་མི་སྤོང་དང་། ། མི་གཡེང་བ་དང་རབ་རྫོགས་དང་། ། ཡང་དག་སྐྱེད་དང་འཕེལ་བ་དང་། ། ལས་སུ་རུང་དང་མི་གནས་དང་། ། སྒྲིབ་པ་མེད་པ་ཉིད་དང་ནི། ། རྒྱུན་མི་གཅོད་པ་ཡང་དག་འགྲུབ། །
དབུས་རྣམ་འབྱེད་པའི་བསྟན་བཅོས་ཏེ། ། རྟོགས་པར་དཀའ་དང་སྙིང་པོའི་དོན། ། དོན་ཆེན་དེ་བཞིན་ཀུན་གྱི་དོན། ། དོན་མེད་ཐམས་ཅད་སེལ་བ་འོ། ། བསྟན་བཅོས་དབུས་དང་མཐའ་རྣམ་པར་འབྱེད་པ་ལས། ཐེག་པ་བླ་ན་མེད་པའི་ལེའུར་བཅད་པ་ཞེས་བྱ་བ་སྟེ་ལྔ་པའོ།། །། བསྟན་བཅོས་དབུས་དང་མཐའ་རྣམ་པར་འབྱེད་པ་ཞེས་བྱ་བའི་ཚིག་ལེའུར་བྱས་པ་འཕགས་པ་བྱམས་པས་མཛད་པ་རྫོགས་སོ།། །། རྒྱ་གར་གྱི་མཁན་པོ་ཛི་ན་མི་ཏྲ་དང་། ཤཱི་ལེནྡྲ་བོ་དྷི་དང་། ཞུ་ཆེན་གྱི་ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།
PAGE * MERGEFORMAT 8 བྱམས་པ་མགོན་པོ། དབུས་མཐའ་རྣམས་འབྱེད། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
