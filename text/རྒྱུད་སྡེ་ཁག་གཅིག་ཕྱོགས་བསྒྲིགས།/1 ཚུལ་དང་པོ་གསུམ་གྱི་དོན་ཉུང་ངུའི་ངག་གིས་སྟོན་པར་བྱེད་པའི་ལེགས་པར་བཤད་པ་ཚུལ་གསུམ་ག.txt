རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༡
ཚུལ་དང་པོ་གསུམ་གྱི་དོན་ཉུང་ངུའི་ངག་གིས་སྟོན་པར་བྱེད་པའི་ལེགས་པར་བཤད་པ་ཚུལ་གསུམ་གསལ་བར་བྱེད་པ།
༄༅། །ཚུལ་དང་པོ་གསུམ་གྱི་དོན་ཉུང་ངུའི་ངག་གིས་སྟོན་པར་བྱེད་པའི་ལེགས་པར་བཤད་པ་ཚུལ་གསུམ་གསལ་བར་བྱེད་པའི་རིན་པོ་ཆེའི་རྒྱན་ཞེས་བྱ་བ་བཞུགས་སོ།། ན་མཿཤྲཱི་ཙཀྲ་ནཱ་ཐ་རཏྣ་ཝརྡྷཱ་ཡ། སྲིད་གསུམ་རོ་གཅིག་རྡོ་རྗེ་སེམས་དཔའི་སྐུ། ། ཡེ་ཤེས་ཆེན་པོའི་རོས་གང་རྡོ་རྗེའི་གསུང་། ། འགྱུར་མེད་དམ་ཚིག་རྡོ་རྗེའི་ཐུགས་མངའ་བ། ། ཟུང་འཇུག་དགེས་མཛད་རྡོ་རྗེ་འཁོར་ལོའི་མགོན། ། བདག་མེད་ཞལ་གྱི་བདུད་རྩི་མཐོ་རིས་ཀླུང་། ། གང་ཐུགས་བདེ་འབྱུང་རལ་པར་གནས་བཅས་ཏེ། ། དེང་འདིར་འཛམ་གླིང་འཛིན་མར་འབེབས་མཁས་པའི། ། འཇིགས་བྲལ་ཆོས་སྐྱོང་སྲས་དང་བཅས་ལ་འདུད། །
དེ་ལས་འོངས་པའི་ཚུལ་ཆེན་དལ་འགྲོའི་རྒྱུན། ། གང་བློ་ཆོས་ཀྱི་རྒྱ་མཚོར་ཉེར་སིམ་ནས། ། ཕྲིན་ལས་ཆུ་ཀླུང་ཕྱོགས་བརྒྱར་ཉེར་སོན་པའི། ། ས་སྐྱའི་འཇམ་མགོན་བརྒྱུད་པར་བཅས་རྣམས་རྒྱལ། ། གང་དེའི་ཡོངས་རྫོགས་ཆོས་ཀྱི་རྒྱལ་སྲིད་ལ། ། མངའ་མཛད་མཁས་ཀུན་དགའ་མཛད་བཟང་པོའི་ཞབས། ། སློབ་མར་བཅས་དང་ཁྱད་པར་ཆོས་ཚུལ་འདིའི། ། བཀའ་དྲིན་ཐོབ་པའི་ཡོངས་འཛིན་མཆོག་གིས་སྐྱོངས། ། ཟབ་རྒྱས་རྒྱུད་སྡེ་ཀུན་གྱི་གསང་བའི་མཛོད། ། རྗེ་བཙུན་མཆེད་ཀྱིས་ཕྱེ་བའི་ལེགས་བཤད་རྣམས། །
རང་གི་ཡིད་ལ་ཡུན་རིང་གོམས་པ་དང་། ། སྐལ་མཉམ་གཞན་ལ་ཕན་ཕྱིར་ཚུལ་འདི་སྤེལ། ། རྣམ་གཞག་མཚན་གྱི་དོན་དང་བཤད་ཐབས་དང་། མངོན་པར་རྟོགས་པ་ཞེས་བྱ་ཚུལ་བཞི་ཡིན། ། དང་པོ་ལ་ནི་ཐོབ་བྱ་ཐོབ་བྱེད་གཉིས། ། ཐོབ་བྱ་སྤངས་རྟོགས་མཐར་ཐུག་རྡོ་རྗེའི་ས། ། ཐེག་པ་ཀུན་གྱི་གོང་མ་དེ་ཁོ་ན། ། སྣ་ཚོགས་ཐབས་ཀྱི་དབྱེ་བ་མཐའ་ཡས་ཕྱིར། ། འབྲས་བུ་གཅིག་ཏུ་རིགས་པ་མིན་ཞེ་ན། ། གནས་སྐབས་འབྲས་བུར་བཏགས་པ་མང་ཡོད་ཀྱང་། །
ཆུ་ཀླུང་དུ་མ་རྒྱ་མཚོར་རོ་གཅིག་ལྟར། ། མཐར་ཐུག་འབྲས་བུ་ཐམས་ཅད་ཆོས་སྐུར་གཅིག ། དེ་ཡི་འཐད་པ་ཁ་སྦྱོར་རྒྱུད་ཆེན་དང་། ། འཇམ་དཔལ་མཚན་བརྗོད་སོགས་ན་གསལ་བར་བཞུགས། ། རང་རང་ཐོབ་བྱའི་འབྲས་བུ་ལ་དམིགས་ནས། ། སོ་སོའི་ཐབས་ལ་སློབ་པ་ལམ་ཞེས་བྱ། ། དེ་ལ་མཚན་བཏགས་དབྱེ་བ་མང་ཡོད་ཀྱང་། ། རེ་ཤིག་ཐུན་མོང་ཐུན་མོང་མིན་པ་གཉིས། ། ཐུན་མོང་ངན་འགྲོ་བདེ་འགྲོ་ཐར་པ་ཙམ། ། ཐོབ་བྱེད་ལམ་གྱི་དབྱེ་བ་རྣམ་པ་གསུམ། །
དང་པོ་འཇིག་རྟེན་རྒྱང་འཕེན་འདོད་པ་སྟེ། ། བར་པ་སྲིད་དང་མུ་སྟེགས་མཆོག་གི་གཞུང་། ། དེ་དག་ཐར་ལམ་མིན་ཕྱིར་བཏགས་པ་བ། ། ཕྱི་མ་ཉན་ཐོས་རང་རྒྱལ་ལམ་ཡིན་ནོ། སྣ་ཚོགས་གདུལ་བྱ་རྗེས་སུ་བཀྲི་བ་དང་། ། ལམ་དང་གང་ཟག་གོལ་ས་གཅད་པའི་ཕྱིར། ། ཐུན་མོང་ལམ་གྱི་རྣམ་དབྱེ་དང་པོར་བྱས། ། ཀུན་མཁྱེན་ལ་དམིགས་ཐེག་ཆེན་འཇུག་ངོགས་ནི། ། སྡུག་བསྔལ་སྤོང་དང་སྲིད་ལ་མ་ཞེན་དང་། ། ཐར་པའི་ལམ་རྙེད་ཞི་ལའང་མ་ཆགས་པའི། །
ཆོས་ལྔ་རང་བཞིན་གསུམ་དང་རྣམ་ཤེས་བརྒྱད། ། བདག་མེད་གཉིས་དང་ཆེན་པོ་རྣམ་བདུན་ལྡན། ། ཐེག་པ་ཆེ་ལ་ལམ་གསུམ་ལམ་གཅིག་ལས། ། འབྲས་བུ་གསུམ་དུ་འདོད་དང་ལམ་གཅིག་དང་། ། རྣམ་གསུམ་ལམ་ལས་འབྲས་བུ་གཅིག་འདོད་པའི། ། བཞེད་ཚུལ་རྣམ་བཞིར་ཡོད་ཀྱང་དང་པོ་གཉིས། ། དགོངས་པ་ཅན་དང་གཞན་གཉིས་ངེས་དོན་དུ། ། ལུང་དང་རིགས་པའི་སྒོ་ནས་ངེས་པར་བྱ། ། གཞན་ལས་ཕུལ་བྱུང་ཐེག་པ་ཆེན་པོ་ལ། ། དབྱེ་ན་ཕ་རོལ་ཕྱིན་དང་གསང་སྔགས་གཉིས། །
དེ་གཉིས་གདུལ་བྱ་དབང་པོ་རྣོ་རྟུལ་ཕྱིར། ། ལམ་དང་འབྲས་བུ་ཉེ་རིང་སྤྱི་སྦས་སུ། ། ལེགས་པར་གྲགས་ཤིང་ལུང་དང་རིགས་པས་གྲུབ། ། དེ་ཕྱིར་ཐེག་ཆེན་སྤྱི་དང་སྔགས་ཞེས་གྲགས། ། འདི་དང་མཐར་ཐུག་གཅིག་ཏུ་བཤད་པ་གཉིས། ། འགལ་བར་སྨྲ་བ་བློ་གྲོས་རྩིང་བ་སྟེ། ། རང་རང་གཞུང་ནས་བཤད་པའི་འབྲས་བུ་དེ། དེ་དེའི་ཐབས་ཀྱིས་ཐོབ་པར་མ་ངེས་ཤིང་། ། ཕར་ཕྱིན་ལམ་གྱི་འབྲས་བུ་ཀུན་ཏུ་འོད། ། མཐར་ཐུག་འབྲས་བུ་མིན་པར་རྒྱུད་མང་དང་། །
ཞལ་ལུང་རྩ་འགྲེལ་སོགས་ན་གསལ་བར་བཞུགས། ། ཐེག་ཆེན་རྣམ་གཉིས་གཞི་སྤོང་མི་སྤོང་བྱེད། ། གཞི་སྒྲ་རྒྱུ་རྐྱེན་གནས་དང་ཀུན་སྦྱོར་དང་། ། ཡོངས་བཟུང་བ་དེ་རྣམ་ལྔ་ལ་འཇུག་ཀྱང་། ། སྐབས་འདིར་རྐྱེན་གྱི་རྒྱུ་སྟེ་འདོད་ཡོན་ལྔ། ། དེ་ཉིད་ཐབས་ཀྱི་དབྱེ་བས་འཁོར་བ་དང་། ། མྱང་འདས་གཉིས་ཀ་བསྐྱེད་ཕྱིར་གཞི་ཞེས་བྱ། ། དང་པོ་ཡུལ་མྱོང་དེ་ལ་མངོན་ཞེན་སྐྱེ། ། དེ་ལས་སྣ་ཚོགས་རྣམ་རྟོག་འབྱུང་བ་ནི། ། མ་རིག་སྲེད་ལེན་ཉོན་མོངས་ཀུན་ཉོན་མོངས། །
དེ་ལས་ལས་བྱེད་འདུ་བྱེད་སྲིད་པ་སྟེ། ། དེ་དག་ལས་ཀྱི་ཀུན་ནས་ཉོན་མོངས་པ། ། དེ་ལས་འགྲོ་བ་དྲུག་ཏུ་རྣམ་ཤེས་དང་། ། མིང་གཟུགས་སྐྱེ་མཆེད་དྲུག་དང་རེག་པ་དང་། ། ཚོར་དང་སྐྱེ་བ་རྒ་ཤི་ཞེས་བྱ་བ། ། རྣམ་བདུན་སྐྱེ་བའི་ཀུན་ནས་ཉོན་མོངས་ཏེ། ། གསུམ་གྱིས་བསྡུས་པའི་ཡན་ལག་བཅུ་གཉིས་ཀྱིས། ། ཡང་སྲིད་རྣམས་སུ་འཁོར་ཞིང་སྐྱེ་བར་འགྱུར། ། དེ་ལ་ཀུན་ནས་ཉོན་མོངས་རྟེན་འབྲེལ་ཟེར། ། ཐོག་མར་ཡུལ་མྱོང་དེ་ཡི་རང་བཞིན་ཤེས། །
དེ་ལ་མངོན་ཞེན་བྲལ་བས་མ་རིག་འགག ། དེ་བཞིན་རྒ་ཤིའི་བར་དུ་འགག་འགྱུར་ཏེ། ། རྣམ་པར་བྱང་བའི་རྟེན་འབྲེལ་ཞེས་བྱའོ། ། དེ་ཕྱིར་ཡུལ་གྱི་སྟེང་ན་འཆིང་གྲོལ་རྒྱུ། ། ཐ་དད་ངོ་བོ་ཉིད་ཀྱིས་མི་གནས་ཀྱང་། ། རྐྱེན་གྱིས་འགྱུར་བས་འཆིང་དང་གྲོལ་བར་བྱེད། ། འཁོར་བའི་སྡུག་བསྔལ་ལས་དང་ཉོན་མོངས་ལས། ། ཉོན་མོངས་ཡུལ་གྱི་དབྱེ་བས་འབྱུང་རྟོགས་ནས། ། ཡུལ་ལ་དུག་དང་དགྲ་ལྟར་ལྟ་བྱེད་ཅིང་། ། བྲལ་ན་བདེ་བའི་འདུ་ཤེས་སྒོམ་པར་བྱེད། །
ཚུལ་མིན་ཡིད་བྱེད་སྡོམ་པའི་ཚུལ་ཁྲིམས་དང་། ། ཐོས་དང་བསམ་པས་ཡུལ་གྱི་རང་བཞིན་དཔྱོད། ། འདོད་ཆགས་མི་སྡུག་རྣམ་རྟོག་རླུང་བགྲང་དང་། ། ཞེ་སྡང་བྱམས་པ་གཏི་མུག་རྟེན་འབྲེལ་ལམ། ། ཡང་ན་དོན་དམ་བསྒོམས་པས་ཐམས་ཅད་སྤོང་། ། འགྲོ་ལ་སྙིང་རྗེ་ཆེན་པོས་ཀུན་བསླངས་ནས། ། ཕྱིན་བཅུ་ཉམས་སུ་ལེན་པ་ཕར་ཕྱིན་ལམ། ། ཐེག་ཆེན་རིགས་དང་ལྡན་པའི་གང་ཟག་གིས། ། མོས་པས་དཀོན་མཆོག་གསུམ་ལ་སྐྱབས་སོང་ནས། ། སྨོན་འཇུག་སེམས་བསྐྱེད་སྡོམ་པས་རྒྱུད་བསྡམས་ཏེ། །
སྦྱིན་སོགས་ཐབས་ཤེས་སྒྲུབ་པ་མོས་སྤྱོད་ས། ། སྐྱོན་མེད་ལ་འཇུག་མཐོང་ལམ་ས་དང་པོ། ། སེམས་ཅན་ཡོངས་སུ་སྨིན་བྱེད་ས་བདུན་པ། ། ཞིང་སྦྱོང་བ་དང་མི་གནས་མྱ་ངན་འདས། ། རྣམ་གཉིས་ཕྱིར་མི་ལྡོག་པའི་ས་གསུམ་ལ། ། མངོན་པར་བྱང་ཆུབ་མྱ་ངན་འདས་སྟོན་ཏེ། ། རྣམ་བཅུ་ལམ་དང་འབྲས་བུའི་མངོན་རྟོགས་སོ། ། ཕྱིན་དྲུག་ལ་བརྟེན་སྲིད་ཞིའི་ཕ་རོལ་ཏུ། ། བགྲོད་ཕྱིར་ཕ་རོལ་ཕྱིན་པའི་ཐེག་པ་སྟེ། ། དེ་ཉིད་ལ་བརྟེན་བརྩོན་པ་རབ་ཀྱིས་ཀྱང་། །
གྲངས་མེད་གསུམ་སོགས་འགོར་ཕྱིར་རྒྱུའི་ཐེག་པ། ། ཆགས་ཅན་ཐབས་དང་ལྡན་པའི་གང་ཟག་ལ། ། ཡུལ་རྣམས་ཡེ་ཤེས་སྐྱེ་བའི་གྲོགས་ཡིན་ཕྱིར། ། འདོད་ཡོན་བསྟེན་བྱ་ཉིད་དུ་རྒྱུད་ལས་བསྔགས། ། ཡུལ་ཉིད་འཆིང་བར་བྱེད་པ་མ་ཡིན་ཡང་། ། དེར་བརྟེན་ཕྱིན་ཅི་ལོག་གི་རྣམ་རྟོག་གིས། ། འཆིང་ཕྱིར་རྣམ་རྟོག་སྤོང་བའི་ཐབས་ཀྱི་མཆོག ། བསྐྱེད་དང་རྫོགས་པའི་ཐབས་མཁས་ཁྱད་པར་གྱིས། ། སྤང་བྱ་རིམ་གྱིས་སྤོང་ཞིང་སླར་གྲོགས་བྱེད། ། མཚན་རྟོག་སྐྱོབ་ཕྱིར་དེ་ལ་སྔགས་ཞེས་བྱ། །
སྒོ་གསུམ་རྡོ་རྗེ་གསུམ་དུ་བྱིན་བརླབས་ནས། ། ལམ་དང་འབྲས་བུ་བགྲོད་ཕྱིར་རྡོ་རྗེའི་ཐེག ། འབྲས་བུའི་རྣམ་པ་སྒོམ་དང་འབྲས་བུ་ལ། ། ཉེ་ཕྱིར་འབྲས་བུའི་ཐེག་པ་ཞེས་བྱའོ། ། མདོ་སྔགས་རྣམ་གཉིས་རྟོགས་བྱ་ཆོས་ཀྱི་དབྱིངས། ། ཐོབ་བྱ་མཐར་ཐུག་འབྲས་བུ་རྫོགས་སངས་རྒྱས། ། ཀུན་སློང་བྱང་ཆུབ་སེམས་རྣམས་མཚན་ཉིད་གཅིག ། འོན་ཀྱང་ཁྱབ་མཉམ་ཉིད་དུ་འཁྲུལ་མི་བྱ། ། ཕར་ཕྱིན་ལམ་གྱི་སོ་སྐྱེའི་གནས་སྐབས་སུ། ། རྟོག་མེད་ཡེ་ཤེས་བསྐྱེད་མིན་གསང་སྔགས་ཀྱི། །
དབང་དང་རིམ་གཉིས་ལས་བྱུང་ཡེ་ཤེས་ཀྱིས། ། ཆོས་དབྱིངས་དཔེ་ཡི་ཚུལ་གྱིས་དངོས་སུ་རྟོགས། ། དེ་ལ་མཚོན་བྱེད་དཔེ་ཡི་ཡེ་ཤེས་ཞེས། ། རྒྱུད་གཞུང་ཀུན་ལས་བསྔགས་ཤིང་རང་རིག་པའི། ། ཡེ་ཤེས་ཡིན་༼མིན་༽ཕྱིར་རྟོག་མེད་ཉིད་དུ་འཐད། ། དེ་ཡིས་མཚོན་བྱ་དོན་གྱི་ཡེ་ཤེས་ཀྱང་། ། མྱུར་དུ་འདྲེན་ཕྱིར་མ་རྨོངས་ལམ་ཞེས་བྱ། ། ཐུན་མོང་ལམ་གྱི་ཐབས་མཁས་ཇི་སྙེད་པ། ། དེ་སྙེད་སྟེང་དུ་རིམ་གཉིས་བཟླས་བསྒོམ་སོགས། ། མཆོག་དང་ཐུན་མོང་དངོས་གྲུབ་སྒྲུབ་པའི་ཐབས། །
ཟབ་དང་རྒྱ་ཆེའི་ཐབས་ཚུལ་མང་ཞིག་ལྡན། ། ཕར་ཕྱིན་ནས་བཤད་བསྒྲུབ་དཀའི་དཀའ་སྤྱད་དང་། ། དཀའ་ཐུབ་དྲག་པོས་ལུས་སེམས་མི་གདུང་པར། ། སྤྱོད་པ་བདེ་བས་འགྲུབ་ཕྱིར་དཀའ་བ་མེད། ། སྐྱོན་མེད་སྔགས་ཀྱི་ཐབས་མཁས་ལ་བརྟེན་པའི། ། སོ་སྐྱེ་ཡིན་ཡང་བརྩོན་པའི་བྱེ་བྲག་གིས། ། འབྲས་བུ་གཞན་ལས་མྱུར་ཕྱིར་དབང་པོ་རྣོ། ། འདི་བཞིས་མདོ་ལས་གསང་སྔགས་ཁྱད་པར་འཕགས། ། འདི་ལ་སྔོན་དུ་གཞན་གྱིས་བརྒལ་བའི་ཚུལ། ། རྣམ་མང་ལན་གྱིས་སྤྲོས་པ་དང་བཅས་པ། །
ཚད་ལྡན་གོང་མའི་གསུང་ན་གསལ་ཞིང་རྒྱས། རིག་བྱེད་ཚད་མར་འདོད་པའི་མུ་སྟེགས་བྱེད། ། འདོད་ཁྲོ་གཏི་མུག་ཆ་མཉམ་སྤྱོད་པ་རྣམས། ། རིམ་གྱིས་དྲང་ཕྱིར་དེ་དང་རྗེས་མཐུན་པའི། ། རྒྱུད་བཞི་གསུངས་པར་ཁ་ཅིག་བཞེད་ཅེས་གྲགས། ། རང་སྡེ་གནས་མ་བུ་རྣམས་ཕུང་པོ་ལས། ། གཅིག་དང་ཐ་དད་བརྗོད་མེད་བདག་འདོད་ལྟར། ། བདག་དང་རས་བྲིས་གཉིས་ཀ་མ་ཡིན་པའི། ། ཡེ་ཤེས་སེམས་དཔར་འདོད་པ་བྱ་བའི་རྒྱུད། ། བྱེ་མདོ་རྡུལ་ཕྲན་ཕྱོགས་ཀྱི་ཆ་མེད་དང་། །
ཤེས་པ་སྐད་ཅིག་ཆ་མེད་བདེན་འདོད་ལྟར། ། དམ་ཡེ་སོ་སོར་འདོད་པ་སྤྱོད་པའི་རྒྱུད། ། རང་རྒྱལ་གཟུང་ཡུལ་བདེན་པར་མི་འདོད་ཀྱང་། ། འཛིན་བྱེད་ཤེས་པ་བདེན་པར་སྨྲ་བ་ལྟར། ། དམ་ཡེ་བསྲེས་ནས་སླར་ཡང་ཡེ་ཤེས་པ། ། གཤེགས་པར་འདོད་པ་རྣལ་འབྱོར་རྒྱུད་ཀྱི་ལུགས། ། དབུ་སེམས་གཟུང་འཛིན་གཉིས་མེད་འདོད་པ་ལྟར། ། དམ་ཡེ་དབྱེར་མེད་འདོད་པ་བླ་མེད་དེ། ། བསྐྱེད་ཆོག་རྣམ་བཞིས་རྒྱུད་བཞིར་ངེས་སོ་ཞེས། ། སྔོན་བྱོན་ཆེན་པོ་འགའ་ཡིས་བཞེད་པར་གྲགས། །
བལྟ་དགོད་འཁྱུད་དང་གཉིས་ཀྱིས་གཉིས་སྤྲད་པས། ། འདོད་༼འཕོ་༽ཆགས་ཚིམ་པའི་འདོད་ཁམས་སེམས་ཅན་ལ། ། དེ་དེའི་བདེ་བ་ཙམ་ཞིག་རྗེས་གནང་བའི། ། རྒྱུད་བཞིར་འདོད་པ་འཐད་ལྡན་ལེགས་པའི་ལུགས། ། དམན་འབྲིང་མཆོག་དང་ཆེས་མཆོག་གདུལ་བྱ་བཞིས། ། རྒྱུད་ཆེན་རྣམ་བཞིར་གྲངས་དང་གོ་རིམ་ངེས། ། ལུས་ངག་བྱ་དང་གཉིས་ཀ་ཆ་མཉམ་སྤྱོད། ། ཏིང་འཛིན་གཙོར་བྱེད་ཏིང་འཛིན་གོང་ན་མེད། ། སྟོན་ཕྱིར་བྱ་སྤྱོད་རྣལ་འབྱོར་བླ་མེད་ཟེར། ། བླ་མེད་ཡོ་གར་བསྡུས་ནས་རྒྱུད་གསུམ་དུ། །
ཡོ་གའི་སྲོལ་འབྱེད་ཀུན་སྙིང་ལ་སོགས་བཞེད། ། དེ་དག་ཕྱི་དང་གསང་བའི་རྒྱུད་ཅེས་གསུངས། ། བཞི་རུ་བཞེད་རྣམས་ཕྱི་ནང་གསང་བར་འདོད། ། དེ་བཞིན་ལྔ་དང་དྲུག་ཏུ་འདོད་རྣམས་ཀྱང་། ། དབྱེ་བསྡུ་ཙམ་ལས་དོན་ལ་མི་འགལ་ཡང་། ། གང་ཟག་དབང་དང་ལམ་བཞིའི་གཏན་ཚིགས་ཀྱིས། ། རྒྱུད་བཞིར་ཚད་ལྡན་མཁས་ལ་གྲགས་ཤིང་གྲུབ། ། རྣལ་འབྱོར་ཆེ་ལ་ཐབས་ཤེས་གཉིས་མེད་གསུམ། ། དེ་ཡི་ཁྱད་པར་གླེང་གཞིའི་ཡི་གེ་དང་། ། བསྐྱེད་རིམ་ལྷ་དང་རྫོགས་རིམ་རྣམ་པ་གཉིས། །
རྗེས་སྤྱོད་རྣམ་དག་རྒྱུད་ཀྱི་གདུལ་བྱ་རྣམས། ། རིམ་བཞིན་མང་ཉུང་ཕོ་མོ་ཐབས་ཤེས་སོགས། ། གང་གང་གཙོ་ཆེ་ཐབས་དང་ཤེས་རབ་སྟེ། ། དེ་དེ་གཉིས་ཀ་ལྡན་ན་གཉིས་མེད་རྒྱུད། ། ཡིན་ཕྱིར་དགྱེས་རྡོར་གཉིས་མེད་རྒྱུད་དུ་གྲུབ། ། འདི་དག་ཅུང་ཟད་རགས་པའི་འཇོག་བྱེད་དེ། ། དོན་གྱིས་འདུས་པ་སོགས་ཀྱང་གཉིས་མེད་དུ། ། བྱང་ཆུབ་སེམས་དཔའི་འགྲེལ་པ་ཆེ་ལས་བཤད། ། དེ་ཕྱིར་འདི་ལ་ཀླན་ཀའི་གོ་སྐབས་ཅི། ། རྒྱུད་གང་སྔོན་བྱུང་བཤད་གཞི་རྩ་རྒྱུད་དེ། །
ཕྱིས་བྱུང་འཆད་བྱེད་རྒྱུད་རྣམས་བཤད་རྒྱུད་ཡིན། ། རྩ་བའི་རྒྱུད་ལ་རྒྱས་བསྡུས་རྣམ་པ་གཉིས། ། བཤད་རྒྱུད་ཐུན་མོང་ཐུན་མོང་མིན་པར་གནས། ། འདི་ལ་གསལ་བར་བྱེད་དང་ཁ་སྐོང་དང་། ། ཅུང་ཟད་ཚུལ་མི་འདྲ་དང་དོན་བསྡུས་དང་། ། ཕན་ཚུན་ངེས་སྐྱེད་ཚིག་དོན་རྣམ་ཕྱེ་བས། ། བཤད་པའི་རྒྱུད་དུ་འགྱུར་ཚུལ་རྣམ་དྲུག་ལས། ། འཇོག་བྱེད་ཕལ་ཆེར་ཚང་ན་རྩ་བཤད་ཡིན། ། རྒྱུད་ཀུན་གཞི་ལམ་འབྲས་གསུམ་བསྐྱེད་རིམ་དང་། ། དེ་ལས་ལྡོག་པ་གང་ཟག་གཞུག་རིམ་དང་། །
རང་དགར་འཇུག་པ་དགག་ཕྱིར་དཀྲུགས་པ་སྟེ། ། བཞུགས་ཚུལ་རྣམ་པ་གསུམ་དུ་ཕལ་ཆེར་ངེས། ། མདོ་རྒྱས་ཚིག་དང་དོན་གྱི་རྣམ་པ་གཉིས། ། སྡེབ་སྦྱོར་ཚིགས་བཅད་རྐང་བཞི་པར་ངེས་ཀྱང་། ། ལུང་ལ་ཚིགས་བཅད་རྐང་པ་གཉིས་པ་ནས། ། བརྩམས་ཏེ་དྲུག་པའི་བར་དུ་བཤད་པས་ན། ། དེ་དང་མཐུན་པས་ཚིགས་སུ་བཅད་རྣམས་བགྲང་། ། ཚིག་ལྷུག་ཚེགས་བར་དགུ་ལ་རྐང་པ་དང་། ། དེ་བཞི་ཚིགས་བཅད་གཅིག་ཏུ་བྱས་ལ་བགྲང་། ། དགྱེས་རྡོར་རྩ་རྒྱུད་རྒྱས་པ་འབུམ་ལྔ་སྟེ། །
བརྟག་པ་སོ་གཉིས་ལེའུ་སུམ་ཁྲི་པ། ། རྩ་རྒྱུད་བསྡུས་པ་བརྟག་པ་གཉིས་པ་ཡིན། ། འདི་ཡི་ངོས་འཛིན་འདོད་ཚུལ་མང་ཡོད་ཀྱང་། ། འབུམ་ལྔའི་མངོན་རྟོགས་བསྡུས་པ་ཕྱི་མ་གཉིས། ། ལོགས་སུ་ཕྱུང་བར་འཇིགས་བྲལ་ཡབ་སྲས་བཞེད། ། འདི་ཡི་ཤེས་བྱེད་འབུམ་ཕྲག་ལྔ་པ་ཡི། ། ཚིག་དོན་བསྡུས་པ་རྡོ་རྗེ་གུར་གྱིས་སྟོན། ། འབུམ་བདུན་ཞེས་པ་གཙོ་བོ་རྩ་རྒྱུད་དེ། ། རྩ་བཤད་གཉིས་ཀྱིས་ཕྱེ་བའི་རྩ་རྒྱུད་མིན། ། ཐིག་ལེ་སྐོར་དང་ར་ལི་སྐོར་གསུམ་རྣམས། །
འབུམ་ལྔ་ལས་འཕྲོས་ཕྱི་མའི་རྒྱུད་དུ་བཞེད། ། ཐུན་མོང་མིན་པའི་བཤད་རྒྱུད་རྡོ་རྗེ་གུར། རྩ་རྒྱུད་རྒྱས་བསྡུས་ཁོ་ན་གསལ་བྱེད་ཡིན། ། གཞན་དང་ཐུན་མོང་བཤད་རྒྱུད་སམྦུ་ཊ། ། འདི་ཡིས་རྒྱུད་སྡེ་འབུམ་ཕྲག་སུམ་ཅུ་དྲུག ། གསལ་བར་བྱེད་ཅེས་འབྱོར་པའི་དབང་པོ་བཞེད། ། ད་ལྟ་དངོས་སུ་གཞན་ལ་ཕན་འདོགས་པ། ། བརྟག་༡་གཉིས་གུར༢་དང་མཉམ༣་སྦྱོར་སྒྱུ་དྲྭ༤་དང་། ། རྡོ་རྗེ་གད༥ན་བཞི་མནྟྲ་ཨཾ་ས༦་དང་། ། དགོངས་ལུང་མ་གཏོགས་འདུས་པའི་རྒྱུད་ཆེན༡༠་བཞི། །
རྣལ་འབྱོར་གསང་མཐའི་རྩ་བཤད་རྣམ་པ༡༥་ལྔ། ། དེ་ཉིད་འདུ༡༦ས་པ་རྡོ་རྗེ་རྩེ༡༧་མོ་སྟེ། ། ཟབ་དོན་གཅེས་པ་བསྡུས་པ་བཅུ་བདུན་ཡིན། ། འཇིགས་བྱེད་རྟོག་བདུན་སྒྲོལ་མ་རྒྱ་མཚོ་སོགས། ། ལས་ཚོགས་རབ་འབྱམས་སྟོན་པའི་རྒྱུད་མང་དང་། ། རྒྱུད་སྡེ་བདུན་ཅུ་རྩ་གཉིས་ཞེས་གྲགས་པ། ། ཀུན་ཀྱང་རྒྱུ༡༠ད་འདིས་གསལ་བར་བྱེད་ཅེས་གསུངས། ། རྩ་བཤད་རྣམ་གསུམ་གང་ཟག་གཞུག་རིམ་དང་། ། དཀྲུགས་དང་སྐྱེ་བའི་རིམ་པར་རིམ་བཞིན་གནས། ། རྩ་རྒྱུད་གླེང་གཞིས་མདོར་བསྟན་དང་པོས་རྒྱས། །
བརྟག་པ་ཕྱི་མས་ཤིན་ཏུ་རྒྱས་པར་བཤད། ། གུར་ནི་ལེའུ་དང་པོས་མདོར་བསྟན་ནས། ། ལེའུ་ལྷག་མ་བཅུ་བཞིས་རྒྱས་པར་བཤད། ། ཁ་སྦྱོར་གླེང་གཞིས་མདོར་བསྟན་མཚན་དོན་གྱིས། ། ཅུང་ཟད་རྒྱས་དང་དང་པོས་རྒྱས་པར་བཤད། ། བརྟག་པ་ལྷག་མ་རྣམ་དགུས་ཤིན་ཏུ་རྒྱས། ། ཕྱི་མའི་རྒྱུད་ཀྱིས་ཚིག་དོན་ཕྱེ་སྟེ་བཤད། ། རྩ་རྒྱུད་ཚིགས་བཅད་བདུན་བརྒྱ་ལྔ་བཅུ་སྟེ། ། འདི་ཡི་མཇུག་ན་རྫས་སྦྱོར་སོགས་སྟོན་པའི། ། ཚིགས་བཅད་ཉེར་བདུན་འཁོར་གྱི་ཡི་རངས་བཅས། །
འབུམ་ཕྲག་ལྔ་པའི་མཇུག་ན་ལྷག་༨་མར་བཞུགས། ། བཤད་རྒྱུད་རྡོ་རྗེ་གུར་ལ་སྟོང་ཉེར་ལྔ། ། ཁ་སྦྱོར་ཉིས་སྟོང་བརྒྱད་བརྒྱ་ཕྱེད་བཞི་ཡིན། ། ཚུལ་ཆེན་སྔགས་ཀྱི་ཐེག་པ་བསམ་ཡས་ཀྱང་། ། ཡེ་ཤེས་རྡོ་རྗེ་ཀུན་ལས་བཏུས་པ་ལས། ། རྟོག་དང་བྱ་སྤྱོད་གཉིས་ཀ་ཐབས་རྒྱུད་རྣམས། ། སྟོང་ཕྲག་སུམ་ཅུ་རྩ་བཞིར་བསྡུས་ཏེ་བསྟན། ། སྡོམ་པ་འབྱུང་བར་ཐབས་རྒྱུད་བྱེ་བ་ཕྲག ། དྲུག་དང་མ་རྒྱུད་བྱེ་བ་ཕྲག་བཅུ་དྲུག ། ཕར་ཕྱིན་དུང་ཕྱུར་ལྔ་དང་ས་ཡ་གཅིག །
ཐེག་དམན་དུང་ཕྱུར་ཕྲག་བརྒྱད་ཡིན་པར་བཤད། ། འདི་དག་སོ་སོའི་མཚན་གྱི་གྲངས་ངེས་ཏེ། ། ཚིགས་སུ་བཅད་པའི་གྲངས་ངེས་དེ་ལས་ལྷག ། ཆོས་ཕུང་བརྒྱད་ཁྲི་བཞི་སྟོང་ཞེས་བཤད་པ། ། ཉན་ཐོས་མོས་པ་དམན་རྣམས་དྲང་ཕྱིར་ཏེ། ། ཐེག་ཆེན་ལུགས་ལ་དབྱེ་བ་བསམ་མི་ཁྱབ། ། རྫོགས་སངས་རྒྱས་ཀྱི་མཛད་པ་ཇི་སྙེད་པ། ། ཉན་ཐོས་རྣམས་ཀྱིས་རང་རྒྱུད་པར་འདོད་ཅིང་། ། ཡོ་གའི་སྲོལ་འཛིན་ཤཱཀྱ་བཤེས་གཉེན་གྱིས། ། དཀའ་ཐུབ་མཛད་པ་ཡན་ཆད་རང་རྒྱུད་པའི། །
མཛད་པར་འདོད་ཀྱང་དྲི་མེད་ལུང་གིས་གནོད། ། སྐྱོན་མེད་བླ་མ་རྣམས་ཀྱི་བཞེད་སྲོལ་ནི། ། གྲངས་མེད་བསྐལ་པའི་སྔོན་དུ་རྫོགས་སངས་རྒྱས། ། དེ་ཡི་གནས་ནི་སྟུག་པོ་བཀོད་པ་སྟེ། ། མི་མཇེད་འཇིག་རྟེན་ཁམས་སོགས་དུ་མ་ཞིག ། ནང་དུ་ཚུད་པ་མེ་ཏོག་རྒྱན་གྱིས་བརྒྱན། ། དེ་འདྲ་དུ་མ་ནང་དུ་ཚུད་པ་ནི། ། རྒྱ་མཚོ་ཞེས་བྱ་ལོངས་སྐུའི་ཕྱག་ན་གནས། ། དེ་བཞིན་གཤེགས་དེ་འཁོར་གྱི་བྱང་སེམས་བཅས། ། བཞུགས་པའི་གནས་དེ་འོག་མིན་སྟུག་པོའི་ཞིང་། །
དེ་ཡི་ནང་ཚུད་མཐའ་དག་སྤྲུལ་སྐུའི་གནས། ། ཡིན་ཕྱིར་གདུལ་བྱའི་བསམ་པ་ཇི་ལྟ་བར། ། སོ་སོའི་གནས་སུ་སྤྲུལ་སྐུའི་མཛད་པ་སྟོན། ། རྒྱལ་རྣམས་ཆོས་ཀྱི་སྐུ་ལས་མ་གཡོས་ཤིང་། ། ཆོས་སྐུ་ནམ་མཁའི་དབྱིངས་བཞིན་རྟག་བཞུགས་ལ། ། དེ་ཡི་སྨོན་ལམ་མཛད་པ་བསམ་ཡས་ཕྱིར། ། རྒྱལ་བའི་ཞིང་ཁམས་ཚད་ཀྱང་མཐའ་ཡས་མོད། ། དེ་ལྟར་བཤད་འདི་ལོངས་སྤྱོད་རྫོགས་པའི་སྐུའི། ། འཁོར་དུ་གཏོགས་པའི་ས་བཅུའི་བྱང་སེམས་ཀྱིས། ། སེམས་ཅན་སྨིན་དང་ཞིང་ཁམས་དེ་ཙམ་ཞིག །
ལེགས་སྦྱངས་དབང་གིས་སྣང་བར་འགལ་བ་མེད། ། འདི་ཡི་འཐད་པ་སྐྱོན་མེད་ངག་ལས་བཙལ། ། གནས་དེར་རྒྱལ་སྲས་མི་གཡོའི་བསམ་གཏན་ལ། ། ཞུགས་ཚེ་རྒྱལ་བ་རྣམས་ཀྱིས་ཡོངས་བསླངས་ནས། ། དེ་བཞིན་གཤེགས་པ་ཀུན་གྱིས་གསུང་གཅིག་ཏུ། ། ཕྱི་ཡི་མངོན་བྱང་ཞེས་པ་བསྐྱེད་ཆོག་དང་། ། རྗེས་སུ་མཐུན་པའི་སྔགས་ཀྱི་ལུང་ཕོག་ཅིང་། ། བྱང་ཆུབ་སེམས་དཔའ་དེས་ཀྱང་མཉམ་བཞག་པས། ། མངོན་བྱང་ཡེ་ཤེས་ལྔ་ཡི་རང་བཞིན་གྱིས། ། དེ་བཞིན་གཤེགས་སྐུ་བདག་ཉིད་ལེགས་པར་མཐོང་། །
དེ་ནས་དེ་བཞིན་གཤེགས་ཀུན་ཐུགས་ཞུགས་པས། ། སངས་རྒྱས་ཐམས་ཅད་གཅིག་གྱུར་མངོན་བྱང་ལྔ། ། བརྟན་པར་མཛད་པ་དེ་བཞིན་གཤེགས་ཀུན་གྱི། ། ཐམས་ཅད་མཉམ་ཉིད་རང་བཞིན་འོད་གསལ་བའི། ། ཡེ་ཤེས་འབྱུང་གནས་རྫོགས་པའི་སངས་རྒྱས་འགྱུར། ། དེ་ལྟར་མངོན་བྱང་ཐོག་མཐས་ཆོས་སྐུ་དང་། ། གཉིས་དང་གསུམ་པས་ལོངས་སྤྱོད་རྫོགས་པའི་སྐུ། ། བཞི་པས་སྤྲུལ་པའི་སྐུ་མཆོག་གྲུབ་པར་བཤད། ། གཞན་དག་དེ་ལྟའི་མངོན་བྱང་གོ་རིམ་སྟེ། ། དེ་ནས་ཐུགས་ཀ་ནས་བྱུང་སངས་རྒྱས་ཀྱིས། །
དབང་བཞི་བསྐུར་བས་སྐུ་བཞི་ཐོབ་པར་འདོད། ། རྡོ་རྗེ་སེམས་དཔའི་དབང་གིས་ངོ་བོ་ཉིད། ། རྡོ་རྗེ་ཆོས་ཀྱིས་ལོངས་སྤྱོད་རྫོགས་པའི་སྐུ། ། རྡོ་རྗེ་རིན་ཆེན་དབང་གིས་ཆོས་ཀྱི་སྐུ། ། རྡོ་རྗེ་ལས་ཀྱི་དབང་གིས་སྤྲུལ་སྐུ་སྟེ། ། གསང་བ་བཞི་ཡི་དབང་གིས་བྱང་ཆུབ་ཐོབ། ། དེ་ནས་དེ་ལ་མིང་གི་དབང་བསྐུར་བས། ། སྐུ་གསུམ་དབྱེར་མེད་རྣམ་སྣང་མཛད་ཆེན་འགྱུར། ། དེ་དང་རྣམ་སྣང་ཆོས་དང་ལོངས་སྤྱོད་རྫོགས། ། ཆོས་སྐུ་རྡོ་རྗེ་འཆང་གི་དབུགས་དབྱུང་སྟེ། །
ལོངས་སྐུ་དེ་བཞིན་གཤེགས་པའི་དབུགས་དབྱུང་ཟེར། ། སྤྲུལ་པའི་སྐུ་ལ་གཉིས་ཀ་ཡོད་པར་བཤད། ། ཕྱི་ཡི་མངོན་བྱང་བགྲོད་དང་ལྷན་ཅིག་ཏུ། ། ནང་གི་མངོན་བྱང་ཉེ་རྒྱུའི་ཐབས་མཁས་ཀྱིས། ། ཡུལ་ཆེན་རྣམས་ཀྱི་རླུང་དང་བྱང་ཆུབ་སེམས། ། དབུ་མར་སྟོབས་སུ་གྱུར་ཏེ་རྫོགས་འཚང་རྒྱ། ། འདི་ཡི་རྣམ་དབྱེ་རྒྱུད་ཀྱི་མངོན་རྟོགས་ན། ། ཇི་ལྟར་བཞུགས་བཞིན་ཕྱོགས་ཙམ་འདིར་ངེས་བྱ། ། འོག་མིན་གནས་དེར་སྟོན་པ་རྫོགས་སངས་རྒྱས། ། ཆོས་དང་ལོངས་སྤྱོད་རྫོགས་སྐུའི་བདག་ཉིད་ཅན། །
གང་དེ་སྤྲུལ་པའི་ཚོགས་དང་རང་རྒྱུད་པའི། ། དེ་བཞིན་གཤེགས་དང་ས་བཅུའི་བྱང་སེམས་ཀྱི། ། འཁོར་མང་དབུས་སུ་རྟག་པར་ཐེག་ཆེན་གྱི། ། ཟབ་རྒྱས་ཆོས་ཀྱི་འཁོར་ལོ་བསྐོར་བར་མཛད། ། ལོངས་སྐུ་འོག་མིན་གནས་ལས་མི་བསྐྱོད་ཀྱང་། ། ཆུ་དང་ནམ་མཁར་ཟླ་གཟུགས་སྣང་བ་བཞིན། ། ཐ་དད་གནས་སུ་གྲུབ་པའི་གདུལ་བྱ་ལ། ། སྤྲུལ་སྐུ་མཆོག་ཏུ་བསྟན་ནས་ཐེག་ཆེན་སྟོན། ། སྔགས་ཀྱི་རྒྱུད་སྡེ་ཀུན་ཀྱང་ཚུལ་དེས་གསུངས། ། དེ་ལྟར་སྟོན་པ་ལོངས་སྐུ་གཅིག་པོ་དེའི། །
དམིགས་མེད་ཐུགས་རྗེའི་ཤུགས་དང་སྨོན་ལམ་གྱིས། ། ཇི་སྲིད་འཁོར་བ་མ་སྟོངས་དེ་སྲིད་དུ། ། རབ་འབྱམས་ཞིང་གི་གདུལ་བྱ་ཇི་སྙེད་པ། ། དེ་སྙེད་མདུན་དུ་ཐབས་ཚུལ་སྣ་ཚོགས་ཀྱིས། ། བསམ་ཡས་མཛད་པ་རྒྱུན་མི་འཆད་པར་སྟོན། ། ཁྱད་པར་སྤྲུལ་པའི་སངས་རྒྱས་ཟས་གཙང་སྲས། ། འཛམ་བུ་གླིང་འདིར་བསྐལ་པ་བཟང་པོ་ལ། ། འཇིག་རྟེན་མཐུན་པར་བྱང་ཆུབ་ཚུལ་བསྟན་ཏེ། ། ཐུན་མོང་དག་ཏུ་མཛད་པ་དུ་མ་སྟོན། ། དེ་ཡི་འཁོར་དུ་གནས་པའི་རིགས་ཅན་གསུམ། །
ཚོགས་ལམ་ཆེན་པོ་ཡན་ལ་གནས་པར་བཤད། ། ཁྱད་པར་འཁོར་གྱི་གཙོ་བོ་སྡུད་པ་པོ། ། སྟོན་པའི་གཉིས་སུ་མེད་པའི་ཡེ་ཤེས་ལས། ། གཞན་ངོར་སྤྲུལ་པའི་བྱང་ཆུབ་སེམས་དཔའ་སྟེ། ། འོག་མིན་གནས་དང་མེ་ཏོག་རྒྱན་གྱིས་བརྒྱན། ། མི་མཇེད་ཞིང་དང་ཁྱད་པར་མི་ཡི་ངོར། ། རིམ་བཞིན་རྡོ་རྗེ་སེམས་དཔའ་ཀུན་ཏུ་བཟང་། ། གསང་བའི་བདག་པོ་ཀུན་དགའ་བོ་ཞེས་གྲགས། ། རིགས་ཅན་གསུམ་ལ་ཆོས་འཁོར་རིམ་པ་གསུམ། ། ཐ་དད་གནས་སུ་རིམ་བཞིན་བསྐོར་མིན་ཡང་། །
སྐུ་གསུང་ཐུགས་ཀྱི་བཀོད་པ་བསམ་ཡས་ཀྱིས། ། ཐུན་མོང་ཐུན་མོང་མིན་པའི་གདུལ་བྱ་ལ། ། སོ་སོའི་སྣང་ངོར་མདོ་སྔགས་ཆོས་འཁོར་བསྐོར། ། དེ་ཕྱིར་སྟོན་པས་ཅིག་ཅར་གསུངས་མོད་ཀྱང་། ། གདུལ་བྱའི་མོས་པ་དམན་མཆོག་བྱེ་བྲག་གིས། ། ཆོས་འཁོར་རིམ་དང་ཅིག་ཅར་སོ་སོར་སྣང་། ། འོན་ཀྱང་གནས་ཚུལ་ཅིག་ཅར་ཉིད་དུ་ངེས། ། གསང་རྒྱུད་མཐའ་དག་གྲུབ་པའི་གདུལ་བྱ་ལ། ། སྤྲུལ་སྐུ་མཆོག་གིས་སྔོན་དུ་གསུངས་ཟིན་ཡང་། ། དེ་ཉིད་འདུས་དང་བདེ་མཆོག་མ་གཏོགས་པ། །
ཕལ་ཆེར་ཤཱཀྱ་ཐུབ་པ་རང་ཉིད་དང་། ། དེ་ཡི་རྣམ་འཕྲུལ་གཞན་གྱིས་བཟླས་ཏེ་གསུངས། ། གལ་ཏེ་ཐུབ་པའི་སྔོན་དུ་སྔགས་ཀྱི་ལམ། ། ཡོད་ན་འདུས་པའི་རྒྱུད་དང་འགལ་སྙམ་ན། ། དེ་ནི་ཆོས་དེའི་ཆེ་བ་བརྗོད་པ་ཙམ། ། ཡིན་གྱི་གསང་སྔགས་ཐེག་པ་དུས་གསུམ་གྱི། ། སངས་རྒྱས་ཀུན་གྱིས་གསུངས་པ་ངེས་པའི་དོན། ། འོན་ཀྱང་སྟོན་པའི་ཡེ་ཤེས་གཅིག་ཡིན་ཕྱིར། ། ཤཱཀྱའི་མཚན་སོགས་འབྱུང་བ་འགལ་བ་མེད། ། རྒྱལ་བའི་བསྟན་ལ་བསྡུ་བ་རྣམ་གསུམ་ལས། །
དང་པོ་དྲི་མེད་ཐེག་པའི་ཕུག་ཅེས་པར། ། སྐྱོན་བྲལ་དགྲ་བཅོམ་བརྒྱ་ཕྲག་ལྔ་འདུས་ནས། ། སྡེ་སྣོད་རྣམ་གསུམ་འཕགས་པ་གསུམ་གྱིས་བསྡུས། ། དེ་རྗེས་གཉིས་དང་གསུམ་པའང་རིམ་བཞིན་བྱུང་། ། དེ་བཞིན་ཐེག་པ་ཆེན་པོའི་མདོ་རྣམས་ཀྱང་། ། ལྷོ་ཕྱོགས་དྲི་མེད་འབྱུང་གནས་ཞེས་བྱ་བར། ། བྱང་ཆུབ་སེམས་དཔའི་དགེ་འདུན་བྱེ་བ་ཕྲག ། དགུ་བཅུ་འདུས་ནས་བསྡུས་ཞེས་འགའ་ཞིག་བཞེད། ། འོན་ཀྱང་ཐེག་ཆེན་མཐའ་དག་སྡུད་པ་པོ། ། བྱང་ཆུབ་སེམས་དཔའ་ཕྱག་ན་རྡོ་རྗེ་ཡིན། །
ཁྱད་པར་སྔགས་ཀྱི་ཚུལ་རྣམས་བསྡུས་པའི་ཚུལ། ། འདི་ལ་ལོག་པར་རྟོག་པ་གཞན་ཡོད་ཀྱང་། ། སྐྱོན་མེད་བཀའ་དང་བསྟན་བཅོས་དགོངས་པ་ནི། ། དེ་བཞིན་གཤེགས་པས་སྤྲུལ་པའི་དཀྱིལ་འཁོར་དུ། ། ཨོ་ཌི་ཡ་ནའི་རྒྱལ་པོ་འཁོར་བཅས་རྣམས། ། ལེགས་པར་བཅུག་ནས་ཡོངས་སུ་སྨིན་པར་མཛད། ། དེ་ཚེ་ཕྱག་ན་རྡོ་རྗེས་རྒྱུད་ཀུན་བསྡུས། ། ངེས་པའི་དོན་དུ་སྟོན་དང་སྡུད་པ་པོ། ། ཐ་དད་མེད་ཀྱང་དམན་ལ་དེ་ལྟར་སྣང་། ། སླར་ཡང་གསང་བའི་བདག་པོས་རྒྱུད་སྡེ་ཀུན། །
གནས་དེར་རྒྱལ་པོ་འཁོར་དང་བཅས་ལ་བྱིན། ། དེ་ནས་འཇིག་འཆགས་དབང་གིས་ཡུལ་ཕྱོགས་དེ། ། རྒྱ་མཚོར་གྱུར་པའི་ཀླུ་རྣམས་སྨིན་མཛད་དེ། ། རྒྱུད་ཀུན་ཡི་གེར་བྲིས་ནས་གླེགས་བམ་རྣམས། ། ལག་འགྲོའི་ཚོགས་ལ་བྱིན་ནས་རྒྱས་པར་མཛད། ། དེ་རྗེས་ཀླུ་ལས་གྱུར་པའི་དཔའ་བོ་དང་། ། མཁའ་འགྲོ་རྣམས་ལས་བི་སུ་ཀལྤ་སོགས། ། གྲུབ་པའི་སློབ་དཔོན་རྣམས་ཀྱིས་ལེགས་བླངས་ཏེ། ། འཕགས་པའི་ཡུལ་དང་གངས་རིའི་ཁྲོད་འདིར་ཡང་། ། སྐྱེས་མཆོག་རྣམས་ཀྱིས་ཡོངས་སུ་དར་བར་མཛད། །
རྣམ་གཞག་གོང་མའི་བཞེད་གཞུང་ཇི་བཞིན་དུ། ། རྣམ་དཔྱོད་ཡངས་པའི་བློ་ཡིས་ངེས་བྱས་ཏེ། ། རྣམ་དབྱེ་ལེགས་པར་བགྱིས་པའི་དགེ་བ་དེ། ། རྣམ་མཁྱེན་ཆོས་ཀྱི་རྒྱལ་པོ་ཐོབ་ཕྱིར་བསྔོ། ། རྒྱུད་སྡེ་སྤྱིའི་རྣམ་པར་གཞག་པའི་དོན་བསྡུས་པ་སྟེ། རིམ་པར་ཕྱེ་བ་དང་པོའོ།། ༈ །།མཚན་དཔེའི་རྒྱན་གྱིས་མངའ་མདངས་རབ་གསལ་བའི། ། མཚན་རྟོག་ཉེར་ཞི་དེ་ལ་ཕྱག་བགྱིས་ནས། ། མཚན་ཙམ་ཤེས་པས་རྒྱུད་ཀྱི་དོན་རྟོགས་པའི། ། མཚན་དོན་མཁས་པའི་སྲོལ་བཞིན་བཤད་ཀྱིས་ཉོན། །
རང་སེམས་གཉིས་སུ་མེད་པའི་ཡེ་ཤེས་མཆོག ། གང་དེའི་རང་བཞིན་བརྗོད་པ་ཀུན་བྲལ་ཡང་། ། མཚན་ཉིད་གསལ་ཞིང་རིག་པ་རྒྱུན་ཆགས་པ། ། དེ་ལ་བརྗོད་བྱ་དོན་གྱི་རྒྱུད་ཅེས་བྱ། ། འགའ་ཞིག་དབྱིངས་ཀྱི་ངོས་ནས་དོན་རྒྱུད་ཅེས། ། སྨྲའོ་དེ་དག་བརྗོད་བྲལ་ཆོས་ཀྱི་དབྱིངས། ། བརྗོད་བྱར་བསྒྲུབ་པ་གད་མོའི་གནས་མིན་ནམ། ། གཞི་ལམ་འབྲས་གསུམ་ངོ་བོ་དབྱེར་མེད་ཀྱང་། ། གནས་སྐབས་ལྡོག་ཚུལ་དབྱེ་བས་རྣམ་པ་གསུམ། ། གདོད་ནས་སྤྲོས་བྲལ་དྲི་བཅས་རང་གི་སེམས། །
རྐྱེན་གྱིས་འབྲས་བུ་སྐྱེ་རུང་རྒྱུ་རྒྱུད་དེ། ། རྒྱུ་དེ་འབྲས་བུར་འབྱིན་བྱེད་རྐྱེན་གྱི་ཆོས། ། སྨིན་གྲོལ་ལམ་གྱི་ཉམས་ལེན་ཐབས་ཀྱི་རྒྱུད། ། ཐབས་དེས་གློ་བུར་དྲི་མ་ཀུན་སྦྱངས་ནས། ། ཡོན་ཏན་མངོན་དུ་གྱུར་པ་འབྲས་རྒྱུད་ཡིན། ། བྱེ་བྲག་སོ་སོའི་རྒྱུད་ཀྱི་མཚན་རྣམས་ཀུན། ། ཕལ་ཆེར་རྫོགས་སངས་རྒྱས་ཀྱི་ཡེ་ཤེས་ལས། ། བརྩམས་ཏེ་བཏགས་ནས་ཤུགས་ཀྱིས་གཞན་གཉིས་ལའང་། ། འབྲས་བུའི་མཚན་གྱིས་བཏགས་པ་ཤིན་ཏུ་མང་། ། འགའ་ཞིག་ཐབས་དང་འབྲས་བུ་ལས་བཏགས་ཤིང་། །
དེ་བཞིན་ཞུ་བ་པོ་དང་གཞུང་ཚད་སོགས། ། རྗོད་བྱེད་སྒོ་ནས་བཏགས་པའང་འགའ་ཞིག་མཐོང་། ། ཁྱད་པར་དགེས་པ་རྡོ་རྗེའི་རྒྱུད་རྣམས་ནི། ། སེམས་ཅན་དོན་ལ་དགེས་པའི་སྙིང་རྗེ་དང་། ། དམིགས་མེད་ཤེས་རབ་མཆོག་གི་རྡོ་རྗེ་ཆེ། ། གཉིས་མིན་ཟུང་དུ་འཇུག་པ་འབྲས་རྒྱུད་མཚན། ། ཡིན་ཕྱིར་གཞུང་ལམ་རྒྱུ་ལའང་དེ་སྒྲས་བསྟན། ། རང་བཞིན་དགྱེས་རྡོར་གསལ་སྟོང་ཟུང་འཇུག་རྒྱུ། ། ཉམས་ལེན་དགྱེས་རྡོར་ཐབས་ཤེས་ཟུང་འཇུག་ལམ། ། འབྲས་བུ་དགྱེས་རྡོར་སྐུ་གཉིས་ཟུང་འཇུག་རྣམས། །
ངོ་བོ་དབྱེར་མེད་ཡོན་ཏན་གནས་གྱུར་ཉིད། ། རྒྱུ་རྒྱུད་རང་བཞིན་རྟོག་པས་མི་རྫི་ཞིང་། ། ཐབས་རྒྱུད་གློ་བུར་རྣམ་རྟོག་སྤོང་བར་བྱེད། ། འབྲས་རྒྱུད་གློ་བུར་རྣམ་རྟོག་ལས་གྲོལ་ཕྱིར། ། རྒྱུད་ཀྱི་རྒྱལ་པོ་ཞེས་བྱར་མཚན་གྱིས་བཏགས། ། དེ་བཞིན་ཡང་དག་སྦྱོར་བའང་འབྲས་བུའི་མཚན། ། འཕགས་པ་རྡོ་རྗེ་གུར་གྱི་རྒྱུད་ཅེས་པ། ། སྤང་བྱ་སྡིག་པའི་ཕྱོགས་ལས་རིང་འཕགས་ཤིང་། ། ཆོས་སྐུ་མཁའ་ལྟར་མི་རྟོག་མཁའ་མཉམ་འགྲོ། ། གཟུགས་སྐུ་རྫུ་འཕྲུལ་བཀོད་པས་མཁར་འགྲོ་ཞིང་། །
རྡོ་རྗེ་དམིགས་པ་མེད་པའི་ཤེས་རབ་དང་། ། གུར་ནི་ཕན་ཚུན་ཁྱབ་པའི་ཡེ་ཤེས་ཆེ། ། བརྟག་པ་ཞེས་བྱ་རྟོག་པས་བཏགས་པ་སྟེ། ། གཙོ་ཆེར་འབྲས་བུའི་ངོས་ནས་བཏགས་པ་ཡིན། ། བརྗོད་བྱ་རྒྱུད་གསུམ་སྟོན་པའི་རྗོད་བྱེད་ཀྱི། ། མིང་ཚིག་ཡི་གེའི་རྣམ་པ་རྣམ་རིག་ལ། ། སྒྲ་དོན་འདྲེས་མར་སྣང་བ་གང་ཡིན་པ། ། དེ་ནི་རྗོད་བྱེད་སྒྲ་རྒྱུད་མཚན་ཉིད་པ། ། སྒྲ་རྒྱུད་བློ་ལ་གནས་པའི་འབྲས་བུ་དང་། ། དོན་དེ་རྒྱུད་ལ་སྐྱེད་པའི་གྲོགས་ཡིན་ཕྱིར། །
སྐྱེ་འཕགས་ཉན་བཤད་བྱེད་པའི་ངག་ཚིག་དང་། ། གླེགས་བམ་ལ་སོགས་སྒྲ་རྒྱུད་བཏགས་པ་བ། ། མིང་ཚིག་ཡི་གེ་གཟུགས་སམ་འདུ་བྱེད་དུ། ། མངོན་པའི་གཞུང་ལས་བཤད་ཕྱིར་སྒྲ་ཡི་རྒྱུད། ། རྣམ་རིག་སྣང་བར་འཇོག་པ་འགལ་སྙམ་ན། ། ཉན་ཐོས་སྡེ་གཉིས་དེ་ལྟར་ཁས་ལེན་ཀྱང་། ། ཐེག་ཆེན་ཀུན་ལ་ཀུན་རྫོབ་སྣང་བ་ཀུན། ། རྣམ་རིག་སྒྱུ་མ་ལྟ་བུར་འདོད་དེའི་ཕྱིར། ། འོག་མའི་གཞུང་དང་འགལ་ཡང་ཉེས་པ་མེད། ། ལོངས་སྤྱོད་རྫོགས་སྐུའི་འཁོར་གྱི་བྱང་སེམས་ཀྱིས། །
ཆོས་ཀྱི་ལོངས་སྤྱོད་རྒྱུད་ཀུན་སྒྲ་རྒྱུད་དང་། ། སྔར་བཤད་སྒྲ་རྒྱུད་མཚན་བཏགས་མིང་ཅན་ཀུན། ། བཏགས་པར་འདོད་པ་ཐུན་མོང་མིན་པའི་ལུགས། ། བརྗོད་བྱ་གཉིས་མེད་ཡེ་ཤེས་དོན་གྱི་རྒྱུད། ། དགོས་པ་རྒྱུད་གསུམ་ཉམས་སུ་ལེན་པ་སྟེ། ། ཉིང་དགོས་རྒྱུད་གསུམ་དབྱེར་མེད་མངོན་དུ་གྱུར། ། ཐབས་དང་ཐབས་བྱུང་རྒྱུ་འབྲས་འབྲེལ་བ་འོ།། །། འདིར་སྨྲས་པ། རྒྱུ་རྒྱུད་ཐོས་བསམ་སྒོམ་པའི་ཡུལ་གྱི་མཆོག ། ཐབས་རྒྱུད་ལྟ་སྒོམ་སྤྱོད་པས་ལེགས་སྦྱངས་པས། །
འབྲས་རྒྱུད་སྤངས་རྟོགས་མཛད་པ་མཐར་ཕྱིན་ཏེ། ། སྒྲ་རྒྱུད་འཛིན་སྐྱོང་སྤེལ་ཕྱིར་དགེ་འདི་བསྔོ། ། རྒྱུད་ཀྱི་མཚན་དོན་བཤད་པའི་སྐབས་ཀྱི་དོན་བསྡུས་པ་སྟེ། རིམ་པར་ཕྱེ་བ་གཉིས་པའོ།། ༈ །།གསང་གསུམ་དབྱེར་མེད་མགོན་ལ་ཕྱག་བགྱིས་ཏེ། ། གསང་སྔགས་འཛིན་པ་གཞན་ལ་མ་གྲགས་པའི། ། གསང་རྒྱུད་ཀུན་གྱི་བཤད་ཐབས་མན་ངག་མཆོག ། གསང་ཆེན་བསྟན་པའི་རྒྱན་འདི་མདོ་ཙམ་དབྱེ། ། བཤད་བྱ་སྤྱི་དང་སྦས་པ་མཐར་ཐུག་གསུམ། ། འཆད་བྱེད་ཡན་ལག་ཡི་གེ་མན་ངག་གིས། །
གསལ་བར་བྱེད་འདི་གདམས་ངག་རྣམ་དྲུག་ཅེས། ། བཤད་ཐབས་ཀུན་གྱི་ནང་ནས་རྒྱལ་པོ་ཉིད། ། སྤྱི་ཞེས་བྱ་བ་གཉིས་ཀའི་ཐུན་མོང་སྟེ། ། ཕྱིན་དྲུག་བྱང་ཕྱོགས་ལམ་ལྔ་ས་བཅུ་སོགས། ། མདོ་སྔགས་ཐུན་མོང་བརྗོད་བྱ་གང་ཡིན་པ། ། དེ་ལ་ཕ་རོལ་ཕྱིན་དང་སྤྱི་ཞེས་བརྗོད། ། སྨིན་བྱེད་བུམ་པའི་དབང་དང་རྗེས་འབྲེལ་བའི། ། བསྐྱེད་རིམ་ལམ་གྱི་ཡན་ལག་དང་བཅས་ལ། ། མཆོག་དང་ཐུན་མོང་དངོས་གྲུབ་སྒྲུབ་པ་པོ། ། གཉིས་ཀས་སློབ་ཕྱིར་བསྐྱེད་རིམ་སྤྱི་ཞེས་བྱ། །
སྦས་པ་ཞེས་བྱ་དེ་ལ་མ་གྲགས་པ། ། གོང་མའི་དབང་བསྐུར་ཐོབ་པའི་ཁྱད་ཆོས་ཏེ། ། རྩ་ཡིག་རླུང་དང་གཏུམ་མོ་རང་བྱུང་སོགས། ། གསང་བའི་དབང་དང་འབྲེལ་བའི་བརྗོད་བྱའི་ཚོགས། ། མཐའ་དག་རང་བྱིན་བརླབས་པའི་སྦས་པ་ཡིན། ། ཐབས་དང་ཤེས་རབ་རྡོ་རྗེ་པདྨ་དང་། ། བྱང་ཆུབ་སེམས་དང་དགའ་བཞི་ལྷན་སྐྱེས་སོགས། ། ཤེས་རབ་ཡེ་ཤེས་དབང་དང་རྗེས་འབྲེལ་བ། ། ཀུན་ཀྱང་དཀྱིལ་འཁོར་འཁོར་ལོའི་སྦས་པར་བརྗོད། ། སྙིང་པོ་ཡེ་ཤེས་རླུང་སོགས་བཞི་པ་དང་། །
རྗེས་སུ་འབྲེལ་རྣམས་དེ་ལས་གཞན་མིན་ཕྱིར། ། ཕལ་ཆེར་དཀྱིལ་འཁོར་འཁོར་ལོའི་སྦས་པར་བསྡུ། ། མཐར་ཐུག་ཅེས་པ་ལམ་དེའི་འབྲས་བུ་སྟེ། ། སྤྱི་དོན་མཐར་ཐུག་མདོ་སྔགས་ཐུན་མོང་བའི། ། འབྲས་བུར་བཤད་པའི་ཀུན་ཏུ་འོད་ས་དང་། ། སྦས་དོན་མཐར་ཐུག་རྣལ་འབྱོར་བླ་མེད་ཀྱི། ། ལམ་གྱིས་ཐོབ་པའི་བཅུ་གསུམ་རྡོ་རྗེའི་ས། ། ཀུན་ཏུ་འོད་ས་མཐར་ཐུག་དངོས་མིན་ཡང་། ། དེ་དང་ཉེ་ཕྱིར་མཐར་ཐུག་མིང་གིས་བཏགས། ། དེས་ན་ཕ་རོལ་ཕྱིན་པར་མ་བཤད་པའི། །
སྐུ་དང་ཡེ་ཤེས་ཤེས་བྱ་མཁྱེན་ཚུལ་སོགས། ། སྔགས་ཀྱི་གཞུང་ལས་འབྱུང་རྣམས་སྦས་དོན་ནོ། ། དངོས་བསྟན་མིང་དང་ཚིག་གི་རྗེས་འབྲངས་ནས། ། རྒྱུད་ཀྱི་ཚིག་དོན་འཆད་པ་ཡན་ལག་དོན། ། ཡི་གེ་ལས་བྱུང་མིང་ལ་དངོས་བཏགས་གཉིས། ། མཚན་ཉིད་རྒྱུ་མཚན་མེད་དམ་ཡོད་ཀྱང་རུང་། ། ཐོག་མར་སྦྱར་བ་ནམ་མཁའི་ཉི་མ་སོགས། ། འཇིག་རྟེན་ཀུན་ལ་གྲགས་དང་སྣང་བྱེད་སོགས། ། བསྟན་བཅོས་མཁན་ལ་གྲགས་རྣམས་དངོས་མིང་དང་། ། རྒྱུ་མཚན་དགོས་པ་དངོས་ལ་གནོད་བྱེད་དེ། །
ཆོས་གསུམ་སྒོ་ནས་དེ་མིན་དེར་བརྗོད་པའི། ། ཕྱི་ནས་སྦྱར་བ་ཕལ་ཆེར་བཏགས་མིང་ཡིན། ། དངོས་མིང་རྒྱུ་མཚན་མེད་པའི་འདོད་རྒྱལ་དང་། ། རྒྱུ་མཚན་ཅན་གྱི་མིང་ཀུན་བཏགས་མིང་དུ། ། ངེས་པར་འཆད་ལ་སངས་རྒྱས་ཞེས་པའི་མཚན། ། བཏགས་མིང་ཉིད་དུ་ཐལ་བའི་ཉེས་པ་ཡོད། ། དེ་ཕྱིར་དེ་གཉིས་འདོད་རྒྱལ་རྗེས་སྒྲུབ་ཏུ། ། འཆད་པ་ཡོད་ཀྱང་ཕྱོགས་རེའི་ངེས་པ་མེད། ། དེ་ཕྱིར་སྒྲ་དེ་འཇུག་པའི་རྒྱུ་མཚན་ནི། ། ཡོད་མེད་སྐབས་དང་བསྟུན་པའི་བཤད་པ་བྱ། །
མིང་རྣམས་ཚོགས་པ་ལས་བྱུང་ཚིག་གི་དོན། ། དངོས་བསྟན་ཇི་བཞིན་རྟོགས་པར་མ་ནུས་ན། ། ཚིག་གི་འབྱེད་སྡུད་རྣམ་དབྱེ་བྱེད་ཚིག་སོགས། ། ལེགས་པར་ཕྱེ་ནས་སེངྒེའི་ལྟ་སྟངས་དང་། ། སྦལ་པའི་འཕར་བ་རུས་སྦལ་བཞི་འགྲོས་དང་། ། སྟག་མོའི་མཆོངས་སྟབས་རྣམ་བཞིས་གཞུང་དོན་བླང་། ། ཡང་ན་དགོས་པ་བསྡུས་པའི་དོན་བཅས་དང་། ། ཚིག་དོན་མཚམས་སྦྱར་བརྒལ་ལན་བཅས་ཏེ་བསྙད། ། དེ་ལྟར་བཤད་ཀྱང་གཞུང་དོན་མི་རྙེད་པ། ། འགའ་ཞིག་ཡི་གེའི་དོན་གྱིས་བཤད་བྱ་སྟེ། །
ན་དང་ག་ཧ་དང་པོ་ཞེས་སོགས་ཀྱིས། ། ན་ར་ག་ཝི་ཧ་སྟི་སོགས་འདྲེན་པ། ། ཡི་གེའི་སྒྲ་ལས་དྲངས་པའི་བཤད་པ་དང་། ། གཟུང་འཛིན་གཉིས་ཀྱིས་སྟོང་པའི་ཧཱུྃ་ཞེས་པ། ། ཧ་ཡིག་སྒྲ་ལས་གྲ་ཧ་ཀ་གཟུང་བ། ། གྲ་ཧ་ཙ་ཞེས་བྱ་བ་འཛིན་པ་དང་། ། ཞབས་སྐྱེད་ཤ་ལ་བྱིན་པས་ཤཱུ་ནྱ་ཏཱ། ། ཀླད་ཀོར་མ་ནི་མ་ནོ་ཏ་སྟེ་ཡིད། ། ཅེས་སོགས་ཡི་གེ་ཁ་ཕྲལ་བཤད་པ་དང་། ། ཨེ་ཝཾ་མ་ཡ་ཞེས་བྱ་འཁོར་ལོ་བཞིར། །
དངོས་སུ་བཤད་དུ་མེད་ཀྱང་དབྱིབས་མཐུན་གྱིས། ། འཆད་ཕྱིར་ཡི་གེ་དབྱིབས་མཐུན་བཤད་པ་ཟེར། ། གསང་ཆེན་རྒྱུད་སྡེ་རྣམས་ན་ཡིག་དོན་གྱི། ། བཤད་པ་འདི་དག་འཇུག་པ་ཆེས་མང་ཡང་། ། ཕལ་ཆེར་བརྡ་སྤྲོད་གཞུང་ལ་རག་ལས་ཕྱིར། ། ཚུལ་དེ་བསླབས་ནས་འདིར་ཡང་ངེས་པ་བསྐྱེད། ། ཡན་ལག་ཡི་གེ་གཉིས་ཀས་རྟོགས་མིན་པའི། ། མ་ད་ན་ཆང་བ་ལ་ཤ་ཞེས་སོགས། ། དེ་བཞིན་གཤེགས་པ་རྣམས་ཀྱིས་བརྡ་མཛད་པ། ། མཐའ་དག་བསྡུས་པའི་དོན་གྱི་མན་ངག་ཡིན། །
དེ་དག་སོ་སོའི་དཔེར་བརྗོད་མཐའ་ཡས་ཤིང་། ། འགའ་ཞིག་དཀྱུས་ན་གསལ་ཕྱིར་འདིར་མ་བཀོད། ། སྤྱི་སྦས་མཐར་ཐུག་རིམ་བཞིན་ཡན་ལག་གི ། དོན་གྱིས་བཤད་པ་ཇི་བཞིན་སྒྲ་དང་ནི། ། ངེས་པའི་དོན་དང་དགོངས་མིན་བཤད་པ་ཟེར། ། དེ་གསུམ་ཡི་གེ་མན་ངག་གིས་བཤད་ན། ། རིམ་བཞིན་ཇི་བཞིན་སྒྲ་མིན་རྒྱུད་དོན་དང་། ། དགོངས་པའི་བཤད་པ་ཡིན་ཕྱིར་མཐའ་དྲུག་དང་། ། ཡིག་དོན་ཞེས་པ་འཐད་སོའི་བཤད་པ་དང་། ། སྤྱི་སྦས་མཐར་ཐུག་བཞི་ལ་ཚུལ་བཞི་ཞེས། །
བཤད་པ་ཀུན་ཀྱང་གདམས་ངག་དྲུག་ཏུ་འདུས། ། མདོར་ན་བཤད་བྱའི་དབྱེ་བ་ལྔའམ་དྲུག ། འཆད་བྱེད་གསུམ་གྱིས་ཕྱེ་བས་འཆད་ཚུལ་གྱི། ། མན་ངག་བཅོ་ལྔ་བཅོ་བརྒྱད་གང་འདོད་འབྱུང་། ། བརྗོད་བྱ་སྤྱི་སྦས་མཐར་ཐུག་རྣམ་པ་གསུམ། ། སོ་སོར་སྟོན་པའི་གཞུང་ཚིག་གང་དང་གང་། ། གཞུང་དོན་ཡན་ལག་བཤད་པ་གཙོ་ཆེ་བའི། ། འཆད་བྱེད་སྐབས་སུ་གང་བབས་དེ་དང་དེས། ། ཁྲེའུར་འཆད་པ་ཡོངས་གྲགས་བཤད་པ་ཡིན། ། ཟབ་ཅིང་རྒྱ་ཆེ་སྟོན་པའི་གཞུང་ཚིག་འགའ། །
སྤྱི་སྦས་མཐའ་གསུམ་ཚང་བའི་འཆད་ལུགས་ཀྱིས། ། རྒྱུད་དོན་ཡིད་བཞིན་ནོར་བུ་ལྟར་འཆད་པ། ། གང་དེ་འཇིགས་བྲལ་བརྒྱུད་པར་བཅས་རྣམས་ཀྱི། ། ཐུན་མོང་མིན་པའི་བཤད་སྲོལ་ཡིན་ཞེས་བྱ། ། རང་བཞིན་རྣམ་དག་ཕུང་ཁམས་སྐྱེ་མཆེད་རྣམས། ། སྨིན་གྲོལ་ཟབ་མོའི་ཐབས་ཀྱིས་གོམས་བྱས་པས། ། མཆོག་དང་ཐུན་མོང་འབྲས་བུ་ཐོབ་ཚུལ་གྱི། ། གཞི་ལམ་འབྲས་བུའི་མངོན་རྟོགས་རྣམ་གསུམ་དུ། ། རྒྱུད་ཀྱི་ཚིག་དོན་མཐའ་དག་ལེགས་བསྡུས་ནས། ། གང་ཟག་གཅིག་གི་ཉམས་ལེན་མངོན་རྟོགས་ལ། །
སྦྱར་ཏེ་འཆད་པ་རྒྱུད་གསུམ་བཤད་པ་སྟེ། ། ཚུལ་འདི་མངོན་པར་རྟོགས་པས་གསལ་བར་བྱེད། ། བཤད་ཐབས་འདིས་ཀྱང་ཁྲེའུར་འཆད་པ་དང་། ། ཚིག་འགའ་རྒྱུད་གསུམ་ཚང་བར་འཆད་མོད་ཀྱང་། ། ཕལ་ཆེར་སྔ་མའི་རིགས་པས་རྟོགས་པར་ནུས། ། ལུས་དང་བུམ་དབང་སྤྲུལ་སྐུ་དབྱིབས་བདག་ཉིད། ། ངག་དང་གསང་དབང་ལོངས་སྐུ་སྔགས་བདག་ཉིད། ། སེམས་དང་གསུམ་པ་ཆོས་སྐུ་དབང་ཆོས་བདག ། རླུང་དང་བཞི་པ་ངོ་བོ་ཉིད་ཀྱི་སྐུ། ། མཐར་ཐུག་ཆོས་ཞེས་བྱ་བ་བཞིར་བཤད་ཀྱང་། །
ཆོས་གཉིས་གཅིག་ཏུ་བྱས་པའི་བདག་ཉིད་ཅན། ། རྣམ་གསུམ་རྒྱུ་དབང་ལམ་དང་འབྲས་བུར་ལྡན། ། འདིར་ཡང་བདག་ཉིད་ཅན་གསུམ་ཁྲེའུ་དང་། ། སྔགས་དབྱིབས་ཆོས་གསུམ་ཚང་བའི་ཚིག་རེ་རེའང་། ། རྒྱུ་དབང་ལམ་དང་འབྲས་བུ་བཞིས་ཕྱེ་བའི། ། འཆད་ཚུལ་བཅུ་གཉིས་བཅུ་དྲུག་གང་འོས་སྦྱར། ། འབྲས་བུ་ལོངས་སྐུ་སྦྱང་གཞི་ཉིང་མཚམས་སྦྱོར། ། གསང་དབང་རང་བྱིན་བརླབས་པ་གོང་བུར་གནས། ། དེ་བཞིན་ཆོས་སྐུ་མངལ་གྱི་གནས་སྐབས་ལྔ། ། གསུམ་པའི་དབང་དང་ཕོ་ཉ་ཆུ་རུ་གནས། །
སྤྲུལ་སྐུ་འཚོ་བའི་གནས་སྐབས་བུམ་དབང་དང་། ། བསྐྱེད་རིམ་ལྷ་སྐུའི་རྣམ་པ་གཟུགས་སུ་གནས། ། ངོ་བོ་ཉིད་དང་འཆི་བའི་གནས་སྐབས་དང་། ། བཞི་པའི་དབང་ལམ་གཟུགས་ལས་འདས་པ་སྟེ། ། རེ་རེའང་རྒྱུ་ལམ་འབྲས་བུ་གསུམ་གྱིས་བསྡུས། ། དེ་བཞིན་བསྐྱེད་རིམ་ལ་སོགས་ལམ་བཞི་པོའི། ། ནང་གསེས་ཀུན་ཀྱང་གནས་པ་བཞི་བཞི་ཡིན། ། འཆད་ཚུལ་འདི་ལའང་གནས་པ་རྣམ་པ་བཞི། ། གཞུང་ཚིག་སོ་སོས་ཁྲེའུར་འཆད་པ་ལས། ། བཞི་ཆར་གཅིག་གིས་སྟོན་པ་མི་འབྱུང་མོད། །
འོན་ཀྱང་རྒྱུ་ལམ་འབྲས་བུའི་གནས་པ་གསུམ། ། གཞུང་ཚིག་གཅིག་ལ་སྦྱར་ནས་འཆད་རུང་ཕྱིར། ། ཕལ་ཆེར་རྒྱུད་གསུམ་སྒོ་ནས་བཤད་དང་མཚུངས། ། ཆོས་ཀུན་གདོད་ནས་མ་སྐྱེས་དེ་བཞིན་ཉིད། ། འགྲོ་ཀུན་བཞིན་ལག་རྣམ་པ་ལྷ་སོ་སོ། ། ཅིར་སྣང་རང་སེམས་སྣང་བ་རང་རིག་པ། ། རྒྱུ་རྒྱུད་ངོ་བོ་ཉིད་ཀྱི་དག་པ་གསུམ། ། སྒྲོ་འདོགས་ཆོད་པའི་ལྟ་བ་དེ་བཞིན་ཉིད། ། བསྐྱེད་རིམ་ལྷ་སྐུའི་རྣམ་པ་ལྷ་སོ་སོ། ། རྫོགས་རིམ་བདེ་ཆེན་ཡེ་ཤེས་རང་རིག་པ། །
ཐབས་རྒྱུད་དྲི་མ་སྦྱོང་བྱེད་དག་པ་གསུམ། ། སྒྲིབ་བྲལ་ངོ་བོ་ཉིད་སྐུ་དེ་བཞིན་ཉིད། ། གཟུགས་སྐུ་ཞལ་ཕྱག་རྣམ་པ་ལྷ་སོ་སོ། ། ཆོས་སྐུ་རྟོགས་པ་ཡེ་ཤེས་རང་རིག་པ། ། དྲི་བྲལ་འབྲས་བུའི་དག་པ་རྣམ་གསུམ་ཡིན། ། འདིར་ཡང་དག་པ་རྣམ་གསུམ་གཞུང་གི་ཚིག ། སོ་སོའི་ཐད་སོར་ཁྲེའུར་འཆད་པ་ལས། ། གཞུང་ཚིག་གཅིག་ལ་སྦྱར་བ་མི་འབྱུང་ཡང་། ། རྒྱུ་ལམ་འབྲས་བུའི་དག་པ་རྣམ་གསུམ་དུ། ། འཆད་དུ་རུང་བའི་གནས་སྐབས་མང་ཡོད་ཕྱིར། །
འཆད་ཚུལ་འདི་ཡང་སྔ་མ་ཉིད་དང་མཚུངས། ། གསང་བ་མི་གསལ་དེ་ཉིད་མདོར་བསྟན་དང་། ། ས་བོན་ལྔ་དང་དམ་པའི་དངོས་པོ་སྦས། ། གསང་བའི་པདྨ་ལྟེ་བའི་དགའ་བ་དང་། ། ཀུན་ཏུ་འགྲོ་དང་བདེ་བ་མཐའ་ཡས་དེ། ། གསང་བ་བརྒྱད་ལས་ཐོག་མཐའི་གསང་བ་གཉིས། ། རྟོགས་དང་མ་རྟོགས་རྒྱུ་འབྲས་གནས་ལུགས་སུ། ། ངོ་བོ་གཅིག་ཕྱིར་གསང་བ་བདུན་དུ་འགྱུར། ། དེ་དག་རིམ་བཞིན་རྒྱུ་དང་སྨིན་བྱེད་དབང་། ། བསྐྱེད་རིམ་རྟོགས་པའི་ལྟ་བ་ཕོ་ཉ་དང་། །
རང་བྱིན་བརླབས་དང་ལམ་གྱི་ཡན་ལག་སྟེ། ། ཐོབ་བྱའི་འབྲས་བུ་དང་པོའི་ཤུགས་ཀྱིས་སྟོན། ། འདིར་ནི་གཞུང་ཀུན་ཁྲེའུར་འཆད་པ་ལས། ། བཤད་ཐབས་མང་པོ་སྦྱར་བ་མི་འབྱུང་ཕྱིར། ། འཆད་ཚུལ་འདི་ནི་རྒྱུད་ཀྱི་མངོན་རྟོགས་མཚུངས། ། མི་ཐུབ་ཟླ་བའི་རྒྱུད་དོན་ཡན་ལག་ལྔ། ། ཡེ་ཤེས་ཞབས་ཀྱི་བསྙེན་སྒྲུབ་ཡན་ལག་བཅས། ། བདེ་མཆོག་ཉུང་ངུའི་གསང་བ་རྣམ་གསུམ་རྣམས། ། ཕལ་ཆེར་འཆད་ཚུལ་འདི་དང་མཐུན་པར་བཞེད། ། གཞུང་ཚིག་གཅིག་ལ་སྤྱི་སྦས་མཐར་ཐུག་སོགས། །
འཆད་ཐབས་དུ་མ་སྦྱར་བའི་འཆད་ཚུལ་དེ། ། དེང་སང་རྒྱུད་ཚིག་ཀུན་ལ་མི་སྣང་ཡང་། ། གླེང་གཞི་ལ་སོགས་དཀའ་བའི་གནད་འགའ་ལ། ། མང་པོར་བཤད་པར་ཀུན་ལ་སྣང་བ་བསྐྱེད། ། གཞུང་ཚིག་ཁྲེའུར་བཤད་པའི་འཆད་ཚུལ་དེས། ། བཤད་པའི་རྣམ་གྲངས་དུ་མ་མི་སྟོན་ཡང་། ། རང་རང་སྐབས་སུ་གང་བབས་བཤད་ལུགས་ཀྱིས། ། རྒྱུད་ཀྱི་དབུ་ཞབས་མཐའ་དག་འཆད་ནུས་ཕྱིར། ། ཕྱོགས་རེའི་བཤད་པར་འགྱུར་བའི་ཉེས་པ་མེད། ། འཕགས་སྐོར་ལ་གྲགས་རྒྱན་བདུན་ཞེས་བཤད་པ། །
ཀུན་ཀྱང་བཤད་པའི་སྲོལ་འདིར་དོན་གྱིས་འདུས། ། འོན་ཀྱང་ལུགས་འདི་རྒྱུད་ཆེན་གཞན་དག་གི ། རྗེས་སུ་འབྲང་ཕྱིར་མིང་ཙམ་མི་མཐུན་ཡང་། ། མཐར་ཐུག་དགོངས་དོན་གཅིག་ཏུ་ལེགས་གྲུབ་པས། ། གསུང་རབ་ཀུན་གྱི་ཚིག་དོན་མ་ནོར་བར། ། འཆད་པའི་ཚུལ་ལ་ངེས་པ་རྙེད་པར་འགྱུར།། །། འདིར་སྨྲས་པ། འཆད་བྱ་འཆད་བྱེད་ཕྱོགས་རེས་མ་ཁེངས་པར། ། རིན་ཆེན་རིན་ཐང་མེད་པའི་སྦྱོར་ཐབས་ལྟར། ། རྒྱུད་ནི་རྒྱུད་གཞན་མང་པོས་གསལ་བྱེད་པའི། །
བཤད་ཐབས་བཤད་པའི་དགེ་བ་འགྲོ་ལ་བསྔོ། ། རྒྱུད་ཀྱི་བཤད་ཐབས་ཀྱི་མན་ངག་གི་སྐབས་ཀྱི་དོན་བསྡུས་པ་སྟེ། རིམ་པར་ཕྱེ་བ་གསུམ་པའོ།། ༈ །།སྭསྟི་པྲ་ཛཱ་བྷྱཿ རྒྱུད་སྡེའི་རྣམ་གཞག་མཚན་དོན་བཤད་ཐབས་རྣམས། ། རྒྱུད་འཛིན་མཁས་པའི་སྲོལ་བཞིན་བཤད་ཟིན་གྱི། ། རྒྱུད་དོན་ཤེས་པར་འདོད་པའི་བློ་གྲོས་ཅན། ། རྒྱུད་འཇམ་ཕྲག་དོག་མེད་རྣམས་འདི་ལོངས་ཤིག ། ཡོངས་ཀྱིས་མ་རྙེད་ལེགས་བཤད་ནོར་བུའི་གཏེར། ། ཡང་དག་ཚིག་གི་སྲད་བུ་ལ་བརྒྱུས་ཏེ། །
ཡོངས་རྫོགས་བསྟན་པའི་ཁང་བཟང་མཛེས་བྱེད་འདི། ། ཡོངས་འཛིན་དམ་པ་དགྱེས་པའི་མཆོད་པར་འབུལ། ། རྣམ་དཀར་དགེ་དེས་བདག་གཞན་འགྲོ་བ་ཀུན། ། རྣམ་དག་བསྟན་པའི་བྱ་བ་ལྷུར་བྱེད་ཅིང་། ། རྣམ་མང་རྒྱལ་སྲས་སྤྱོད་པ་མཐར་ཕྱིན་ཏེ། ། རྣམ་གྲོལ་སྐུ་བཞིའི་དབང་ཕྱུག་ཐོབ་ཕྱིར་བསྔོ། ། ཞེས་སློབ་དཔོན་རིན་པོ་ཆེ་དཔལ་ལྡན་རྩེ་མོའི་ཞབས་ཀྱི་ཞལ་སྔ་ནས་མཛད་པའི་ཚུལ་དང་པོ་གསུམ་གྱི་དོན་ཕྱོགས་གཅིག་ཏུ་སྟོན་པར་བྱེད་པའི་བསྟན་བཅོས་ཆེན་པོ་རྒྱུད་སྡེ་སྤྱིའི་རྣམ་པར་གཞག་པ་ཞེས་ཡོངས་སུ་གྲགས་པའི་ཚིག་དོན་གྱི་ཆ་ཧ་ཅང་མ་སྤྲོས་ཤིང་། ཤིན་ཏུ་བསྡུས་པ་མ་ཡིན་པར། སྐབས་སུ་བབ་པའི་ངག་གིས་ལེགས་པར་བཤད་པ་ཚུལ་གསུམ་གསལ་བར་བྱེད་པ་རིན་པོ་ཆེའི་རྒྱན་ཞེས་བྱ་བ་འདི་ནི། རྗེ་བཙུན་ས་སྐྱ་པ་ཡབ་སྲས་ཀྱི་གསུང་རབ་རྣམས་སྒོ་དུ་མ་ནས་དར་ཞིང་རྒྱས་པར་བྱ་བའི་སླད་དུ།
ཁྱབ་བདག་འཁོར་ལོའི་མགོན་པོ་དང་དབྱེར་མ་མཆིས་པ་འདྲེན་མཆོག་ཆོས་ཀྱི་རྒྱལ་པོ་རཏྣ་ཝརྡྷའི་ཞལ་སྔ་ནས་གཙོ་བོར་སྨོས་པའི་ཆོས་བཞིན་དུ་སྤྱོད་པའི་ཡོངས་འཛིན་དམ་པ་རྣམས་ཀྱི་ཐུགས་རྗེའི་སྤྱན་རས་གཟིགས་ཀྱིས་འཚོ་ཞིང་། གསུང་གི་བདུད་རྩིས་སྐལ་བ་བཟང་པོར་གྱུར་པ་ཆོས་འདིའི་རིགས་སུ་སྐྱེས་པ་ཤཱཀྱའི་དགེ་སློང་དཀོན་མཆོག་ལྷུན་གྲུབ་ཀྱིས་རང་ལོ་སུམ་ཅུ་རྩ་བདུན་ལོན་པ། རྣམ་རྒྱལ་གྱི་ལོ་རྒྱལ་གྱི་ཟླ་བའི་རྫོགས་པ་ལྔ་པའི་ཉིན། རིག་པའི་འབྱུང་གནས་དཔལ་སྣར་ཐང་གི་ཆོས་གྲྭ་ཆེན་པོར་ལེགས་པར་གྲུབ་པ་འདི་ལ་ཉེས་པའི་ཚོགས་ཅི་མཆིས་པ་རྣམས་བླ་མ་དང་མཁའ་འགྲོའི་ཚོགས་ལ་བཟོད་པར་གསོལ་ལོ།། །། འདིར་སྨྲས་པ། མང་ཐོས་རྣམ་དཔྱོད་ཤིང་རྟ་ལ་བརྟེན་ནས། ། བློ་གསལ་ཀུན་དགའི་མཁའ་ལ་བགྲོད་མཁས་པའི། ། ལེགས་བཤད་ཉིན་མོར་བྱེད་འདིའི་འོད་ཟེར་གྱིས། ། ཕན་བདེའི་སྣང་བ་ཡུན་དུ་རྒྱས་པ་ལགས། ། ཤུ་བྷཾ་མསྟུ་སརྦ་ཛ་ག་ཏཾ།། །།
PAGE * MERGEFORMAT 10 དཀོན་མཆོག་ལྷུན་གྲུབ། ཚུལ་གསུམ་གསལ་བར་བྱེད་པའི་ངག་སྟོན། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
