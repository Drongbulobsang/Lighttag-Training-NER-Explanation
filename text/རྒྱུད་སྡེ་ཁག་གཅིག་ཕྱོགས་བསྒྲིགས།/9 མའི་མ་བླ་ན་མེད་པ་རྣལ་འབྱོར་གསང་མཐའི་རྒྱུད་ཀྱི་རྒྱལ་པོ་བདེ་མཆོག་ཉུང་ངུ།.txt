རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༩
མའི་མ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་བདེ་མཆོག་ཉུང་ངུ།
༄༅། །མའི་མ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་བདེ་མཆོག་ཉུང་ངུ་བཞུགས་སོ།། རྒྱ་གར་སྐད་དུ། ཏནྟྲ་རཱ་ཛ་ཤྲཱི་ལ་གྷུ་སཾ་བྷ་ར་ན་མ། བོད་སྐད་དུ། རྒྱུད་ཀྱི་རྒྱལ་པོ་དཔལ་བདེ་མཆོག་ཉུང་ངུ་ཞེས་བྱ་བ། དཔལ་བདེ་མཆོག་འཁོར་ལོ་ལ་ཕྱག་འཚལ་ལོ། ། བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། དེ་ནས་གསང་བ་བཤད་བྱ་བ། ། མདོར་བསྡུས་པ་སྟེ་རྒྱས་པར་མིན། ། ཧེ་རུ་ཀ་དཔལ་ཡང་དག་སྦྱོར། །
འདོད་པའི་དོན་ཀུན་སྒྲུབ་བྱེད་ལ། ། བླ་མ་ལས་ཀྱང་བླ་མ་སྟེ། ། མཁའ་འགྲོ་མ་ཡི་དྲ་བའི་སྡོམ། ། གསང་བ་མཆོག་གི་དགེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། མཁའ་འགྲོ་ཀུན་དངོས་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། འདི་ནི་རང་འབྱུང་བཅོམ་ལྡན་པ། ། མཁའ་འགྲོ་དྲ་བའི་སྡོམ་པ་ཡིན། ། སྒྲ་ཡི་ཚུལ་ལས་ངེས་བྱུང་ཞེས། །
དམ་ཚིག་སྤྱོད་པའི་སྤྱོད་ཡུལ་ཅན། ། ཐོག་མ་དབུས་མཐར་རྣམ་པར་གནས། ། འཇིག་རྟེན་གསུམ་དུ་རྙེད་པར་དཀའ། ། ཇི་ལྟར་སྲུབ་དང་སྲུབ་པ་ཡི། ། སྦྱོར་བ་བྱས་པ་དེ་བཞིན་ནོ། ། སྔགས་བཟླས་བསམ་གཏན་ལ་སོགས་ལྡན། ། ཆོ་གའི་སྦྱོར་ཉིད་ཡེ་ཤེས་ཀྱང་། ། རྒྱུད་ལས་གསུངས་པ་མཉན་པར་གྱིས། ། བར་མ་དབུགས་དབྱུང་མཆོག་དག་དང་། ། དྲི་ཡི་ཆུ་དང་བཅས་པས་ཀྱང་། །
རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཕོ་ཉ་ལྷན་ཅིག་སྐྱེས་གྲུབ་ནི། ། མཆོག་དང་འབྲིང་དང་ཐ་མ་སྟེ། ། ཡིད་ནི་ནང་དུ་ཆུད་པ་ཡིས། ། འདོད་པའི་དངོས་གྲུབ་བསྒོམ་པར་བྱ། ། རང་རྫས་ཐིག་ལེས་སངས་རྒྱས་དང་། ། བྱང་ཆུབ་སེམས་དཔའ་མཆོད་པར་བྱ། ། མཐོང་བ་འམ་ནི་རེག་པ་དང་། ། ཐོས་པའམ་ནི་དྲན་པ་ཡིས། །
སྡིག་པ་ཀུན་ལས་གྲོལ་འགྱུར་བར། ། དེ་ལྟར་འདི་ལ་ཐེ་ཚོམ་མེད། ། རྣལ་འབྱོར་པ་ཉིད་བསོད་ནམས་མཆོག ། དག་བྱེད་སྡིག་པ་འཇིག་བྱེད་པ། ། སྔགས་བཟླས་པ་དང་བསམ་གཏན་དང་། ། བདེ་བས་ཀྱང་ནི་འགྲུབ་པར་འགྱུར། ། ཤིན་ཏུ་མཉམ་བཞག་བསྒྲུབ་པ་པོས། ། དམ་ཚིག་རྟག་ཏུ་བསྐྱང་བར་བྱ། ། དམ་ཚིག་ཉམས་པས་དཀྱིལ་འཁོར་དུ། ། དབང་བསྐུར་དངོས་གྲུབ་ཐོབ་མི་འགྱུར། །
སྦྲང་རྩི་མཚལ་དང་ག་བུར་བཅས། ། དམར་པོ་ཙནྡན་སྦྱར་བ་ནི། ། ཚོགས་ཀྱི་ནང་དུ་བཞག་པར་བྱ། ། རྡོ་རྗེ་ཀུན་མཚན་མཚན་མ་འཛིན། ། སྦོམ་པོ་མཐའ་ལྟག་རྩེ་སྦྱར་བས། ། རྣལ་འབྱོར་རིག་པས་རྟག་ཏུ་སྤྱད། ། ཞི་བའི་བཏུང་བ་བཞིན་མྱངས་ན། ། དངོས་གྲུབ་རྟག་པ་ཐོབ་པར་འགྱུར། ། འདི་ནི་མི་འཆི་བཅུ་ཕྱེད་འགྱུར། ། དངོས་གྲུབ་ཐམས་ཅད་འཇུག་བྱེད་ཡིན། །
མཆོད་བཞི་དཔའ་བོ་ཆེན་པོ་ནི། ། ཇི་ལྟར་འདོད་པ་བྱ་བ་སྟེ། ། དབང་གཉིས་སྙོམས་པར་འཇུག་པ་ནི། ། སྙོམས་པར་འཇུག་པས་དེ་ཉིད་འཛིན། ། ལྷ་དང་མི་ཡི་བདེ་བ་ནི། ། བསྡུས་བྱས་རྡོ་རྗེ་འཛིན་པ་ཡི། ། བཅུ་དྲུག་ཆར་ཡང་མི་ཕོད་དོ། ། རི་བོ་ཚང་ཚིང་རི་སུལ་ལམ། ། ཆུ་བོ་ཆེན་པོའི་ངོགས་དག་གམ། ། གདོད་ནས་གྲུབ་པའི་དུར་ཁྲོད་སྟེ། །
དེར་ནི་དཀྱིལ་འཁོར་བྲི་བར་བྱ། ། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་དཀྱིལ་འཁོར་ལ་འཇུག་པའི་ལེའུ་སྟེ་དང་པོའོ།། །། དེ་ལ་ལྕི་བ་མ་ལྷུང་བས། ། དཀྱིལ་འཁོར་ས་ནི་ཉེ་བར་བྱུག ། དུར་ཁྲོད་ཐལ་བར་ལྡན་པ་དང་། ། མི་འཆི་བཅུ་ཕྱེད་བཅས་པ་ཡིས། ། དཀྱིལ་འཁོར་ས་ནི་ཉེར་བྱུགས་ཏེ། ། དེར་ནི་དཀྱིལ་འཁོར་ཡང་དག་བརྩམ། ། དུར་ཁྲོད་དུ་ནི་ཀུན་སྤྱོད་ཅིང་། ། རོ་བསྲེགས་སོལ་བའི་ཕྱེ་མ་དང་། །
དུར་ཁྲོད་སོ་བག་ལྡན་པ་ཡིས། ། དཀྱིལ་འཁོར་བཟང་པོ་བྲི་བར་བྱ། ། སློབ་དཔོན་མཚན་ཉིད་ཐམས་ཅད་ལྡན། ། ཡང་དག་ཤེས་ཤིང་རྒྱུད་ཤེས་པ། ། དཔལ་ལྡན་ཁྲག་འཐུང་གསང་སྔགས་ཤེས། ། ཁྲོ་མེད་གཙང་ཞིང་མཁས་པ་དང་། ། སྦྱོར་ཤེས་ཡེ་ཤེས་ཕ་རོལ་འགྲོ། ། ཐོད་པས་སྤྱི་བོ་བརྒྱན་བྱས་ཤིང་། ། ཡན་ལག་ཐལ་བས་བྱུགས་པ་དང་། ། གུག་བསྐྱེད་དག་གིས་ལུས་བརྒྱན་ཅིང་། །
རུས་ཕྲེང་རུས་པར་ཡང་དག་ལྡན། ། དུམ་གཅིག་མགོ་བོར་བརྒྱན་པ་དང་། ། རུས་པའི་ཕྲེང་བ་རྣམ་པར་ལྡན། ། ཁ་ཊྭཱཾ་ག་ནི་ལག་ན་གནས། ། བདག་ཉིད་ཤྲཱི་ཧེ་རུ་ཀར། ། བྱས་ནས་དེ་ཡི་འོག་ཏུ་ནི། ། དཔལ་ལྡན་ཧེ་རུ་ཀར་དྲན་བྱ། ། འཁོར་ལོ་འདི་ཡི་སྙིང་ཁར་དགོད། ། དེ་ལྟར་བདག་ཉིད་གོ་བགོས་ནས། ། རྭ་བ་རྣམས་ནི་ཕྱོགས་སུ་དགོད། །
འོག་ཏུ་མཚོན་ཆ་དགོད་པར་བྱ། ། འཁོར་ལོ་གནས་པའི་བདག་ཉིད་མཉམ། ། སྟེང་དུ་མདའ་ཡི་དྲ་བ་བྱ། ། མཁའ་སྤྱོད་དུ་ནི་གུར་བྱ་སྟེ། ། དེ་དག་གིས་ནི་གོ་ཆར་འགྱུར། ། དེ་ལྟར་གོ་བགོས་སུམ་ཅུ་ནི། ། རྩ་གསུམ་པས་ཀྱང་གཞིག་མི་ནུས། ། དེ་ལྟར་བདག་ཉིད་རབ་བསྲུངས་ཤིང་། ། སྔགས་དང་ཕྱག་རྒྱས་རྣམ་བརྒྱན་ནས། ། དངོས་གྲུབ་ཐམས་ཅད་རབ་སྟེར་བའི། །
དཀྱིལ་འཁོར་འཇིགས་པ་བྲི་བར་བྱ། ། དེ་ནས་སེམས་མེད་སྲད་བུ་དང་། ། རུ་ཏི་ར་ནི་ཆེན་པོས་ཀྱང་། ། དཔལ་ལྡན་ཁྲག་འཐུང་གྲོང་ཁྱེར་མཆོག ། དཀྱིལ་འཁོར་འཇིགས་པ་ཐིག་གདབ་བྱ། ། ཁྲུ་གང་ཁྲུ་བཞི་ཁྲུ་བརྒྱད་པ། ། སྒོ་བཞི་ཀུན་ནས་ཟུར་བཞི་པ། ། རྟ་བབས་བཞིས་ནི་རྣམ་པར་བརྒྱན། ། སྔགས་པས་ཉིས་འགྱུར་རྣམ་དཔྱད་ཅིང་། ། མཁའ་འགྲོ་དྲ་བའི་བདེ་མཆོག་མཆོད། །
དེ་ཡི་དབུས་སུ་པདྨ་ནི། ། འདབ་བཅས་ལྟེ་བ་འབར་དང་བཅས། ། གེ་སར་ཡང་དག་ལྡན་པར་བཞག ། ལྟེ་བར་དགོད་བྱ་དཔའ་བོ་ནི། ། འཇིགས་བྱེད་ཆེན་པོའི་གཟུགས་ཅན་ལ། ། མདངས་དང་ལྡན་ཞིང་རབ་ཏུ་འབར། ། ཧ་ཧ་ཞེས་ནི་རབ་ཏུ་བཞད། ། ཐོད་པའི་ཕྲེང་བའི་རྒྱན་དང་ལྡན། ། བཟང་པོའི་སྤྱན་གསུམ་ཞལ་བཞི་མངའ། ། གླང་པོའི་ལྤགས་པ་རྣམ་པར་བགོས། །
སྨིན་མ་བཟང་པོ་རྡོ་རྗེ་དབྱེས། ། ཕྱག་ན་ཁ་ཊྭཱཾ་ག་བསྣམས་ཤིང་། ། བརྒྱ་ཕྱེད་ཕྲེང་བས་རྣམ་པར་བརྒྱན། ། དེ་ཡི་མདུན་གནས་ལྷ་མོ་ནི། ། རྡོ་རྗེ་ཕག་མོ་རབ་འཇིགས་པ། ། ཧེ་རུ་ཀ་ལ་མངོན་ཕྱོགས་པ། ། སྤྱན་གསུམ་དྲག་པོའི་གཟུགས་ཅན་བྱ། ། ཀ་པ་ལ་ནི་ཨནྟྲས་བཀང་། ། ཁ་ནས་རུ་དྷི་ར་འཛག་ཅིང་། ། ལྷ་དང་ལྷ་མིན་མིར་བཅས་པ། །
ཕྱོགས་ཀུན་ཏུ་ནི་སྡིགས་མཛུབ་བྱེད། ། མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་བྱུང་། ། ཕྱོགས་དང་ཕྱོགས་ཀྱི་མཚམས་རྣམས་དང་། ། འཁོར་ལོའི་ལྟེ་བར་མཆོད་པ་བྱ། ། དེ་བཞིན་འདིར་ནི་དཔའ་བོ་ཡང་། ། འཁོར་ལོ་ཡང་དག་གནས་པས་མཆོད། ། སྒྲུབ་པོ་གལ་ཏེ་དངོས་གྲུབ་འདོད། ། གཉིས་མེད་དཔའ་བོ་མཆོད་པར་བྱ། ། དེ་ནས་བུམ་པ་བྱ་བ་ནི། །
རྩ་བ་ནག་པོ་ལ་སོགས་མེད། ། མུ་ཏིག་གསེར་དང་རིན་ཆེན་དང་། ། བྱུ་རུ་དངུལ་དང་ཟངས་མ་ཅན། ། བཟའ་བ་ཀུན་གྱི་ལེགས་བཀང་བའི། ། སྣོད་ནི་སྟེང་དུ་བཞག་པར་བྱ། ། མགྲིན་པ་སྲད་བུས་དཀྲི་བ་དང་། ། ཁ་ནི་འདབ་མས་བརྒྱན་པར་བྱ། ། གོས་ཟུང་གིས་ནི་ལེགས་དཀྲིས་པ། ། བརྒྱད་ནི་སྒོ་རུ་རྣམ་པར་དགོད། ། གོས་ཟུང་གིས་ནི་དཀྲིས་པ་ཡི། །
བུམ་པ་དགུ་པ་དབུས་སུ་བཞག ། གསེར་དང་དངུལ་ལམ་རིན་ཆེན་ནམ། ། མུ་ཏིག་རྣམས་ཀྱིས་མཛེས་པར་བྱ། ། དཀྱིལ་འཁོར་ཀུན་ཏུ་རིན་ཆེན་དང་། ། གསེར་རྣམས་ཀྱིས་ནི་མཛེས་པར་སྤྲས། ། གྲོང་མཆོག་ཡིད་འོང་མཆོད་ན་ནི། ། འགྲུབ་པ་ཉིད་དུ་ཐེ་ཚོམ་མེད། ། བདག་ཉིད་ཀུན་ནས་སྒོ་ཡི་ནི། ། དྲི་ཡི་ཆུ་ཡིས་ལེགས་པར་གདབ། ། སྒྲུབ་པོ་དངོས་གྲུབ་གང་འདོད་ཀྱང་། །
མར་མེ་བརྒྱ་ནི་དབུལ་བར་བྱ། ། ནམ་མཁའི་མཁའ་འགྲོ་མ་རྣམས་ནི། ། ཡིད་ཀྱིས་ཐམས་ཅད་སྟེང་དུ་དགོད། ། ས་སྟེང་མཁའ་འགྲོ་མ་གང་ཡིན། ། དཀྱིལ་འཁོར་ཀུན་ཏུ་དགོད་པར་བྱ། ། གང་ཡང་ས་འོག་མཁའ་འགྲོ་མ། ། དེ་ནི་ས་འོག་རྣམས་སུ་དགོད། ། མ་མོ་ཐམས་ཅད་ཕྱོགས་དང་ནི། ། ཕྱོགས་མཚམས་རྣམས་སུ་དགོད་པར་བྱ། ། བསྒྲུབ་པོ་དངོས་གྲུབ་གང་འདོད་ཀྱང་། །
དྲི་དང་མེ་ཏོག་བདུག་སྤོས་དང་། ། མར་མེ་བརྒྱ་ཡང་དབུལ་བྱ་ཞིང་། ། དཔལ་ལྡན་ཁྲག་འཐུང་དཀྱིལ་འཁོར་གནས། ། དཔའ་བོ་རྣལ་འབྱོར་མ་མཆོད་བྱ། ། རྒྱལ་མཚན་དམར་དང་དེ་བཞིན་སེར། ། དཀར་དང་གནག་དང་སེར་སྐྱ་དང་། ། དེ་བཞིན་གོས་ནི་སྣ་ཚོགས་དང་། ། མེ་ཏོག་ཕྲེང་བ་དུ་མ་དང་། ། བླ་རེ་དག་དང་དར་དཔྱངས་པའི། ། མདའ་དང་ཡོལ་བས་ཤིན་ཏུ་མཛེས། །
དེ་བཞིན་བཟའ་བཅའ་བཏུང་བ་ཡིས། ། རབ་མཉམ་བཞག་པས་མཆོད་པར་བྱ། ། ཧེ་རུ་ཀ་མངོན་པར་བརྗོད་པ་ལས་འཁོར་ལོ་མཆོད་པའི་ཆོ་གའི་ལེའུ་སྟེ་གཉིས་པའོ།། །། དེ་ནས་སྒྲུབ་པོས་དངོས་ཀུན་གྱིས། ། དང་པོ་སློབ་དཔོན་མཉེས་པར་བྱ། ། གྲུབ་འདོད་ཤིན་ཏུ་མཉམ་བཞག་པས། ། ཅི་ནུས་པས་ནི་བླ་མ་མཆོད། ། དྲིལ་དཔྱངས་མེ་ཏོག་སྤོས་ཀྱིས་བརྒྱན། ། ཤིན་ཏུ་སྒྲ་སྙན་དྲིལ་བུ་འཁྲོལ། ། སྒྲུབ་པ་པོ་ཡིས་རྔ་བརྡུང་ཞིང་། །
ཧ་ཧ་ཞེས་ནི་བརྗོད་པའང་བྱ། ། དེ་ལྟར་ཆོ་ག་བཞིན་དཀྱིལ་འཁོར། ། འདོད་པ་ཀུན་ལྡན་མཆོད་ནས་ནི། ། དེ་ཡི་བུ་སྡུག་གདོང་ལ་ནི། ། དར་གྱིས་ལེགས་པར་བཀབ་ནས་ནི། ། མེ་ཏོག་གིས་བཀང་ཐལ་མོ་དག ། རབ་ཏུ་གཏོར་ནས་བསྐོར་བ་ནི། ། ཤིན་ཏུ་མཉམ་པར་བཞག་པ་ཡིས། ། སྒྲུབ་པ་པོ་ཡིས་བྱས་ནས་གཞུག ། དེ་ནས་ལྷོ་ཕྱོགས་གྲོང་ཁྱེར་དུ། །
བསྟེན་ནས་སྙིམ་པའི་མེ་ཏོག་གཏོར། ། དཀྱིལ་འཁོར་གང་དུ་མེ་ཏོག་བབས། ། དེ་ཡི་རིགས་དེ་བསྟན་པར་བྱ། ། དཔལ་ལྡན་ཧེ་རུ་ཀ་སོགས་པའི། ། གནས་ནི་དེ་ལ་བསྟན་པར་བྱ། ། དེ་ནས་སློབ་དཔོན་ལེགས་པར་ནི། ། མཉམ་པར་བཞག་སྟེ་ཕྱག་རྒྱ་མཆོད། ། དེ་ནས་སློབ་མ་ཕྱིད་ཉིན་ལ། ། མཚལ་ཆེན་ལན་གསུམ་བཟླས་པ་ཡིས། ། དེ་ལ་ཐིག་ལེ་བྱ་བ་ཡིན། །
དེ་ནས་གདོང་ཕྱེ་དཀྱིལ་འཁོར་བསྟན། ། གང་གི་ལྷ་ཡི་གནས་གང་ཡིན། ། དེར་དེ་ཡང་དག་བསྟན་པར་བྱ། ། དེ་ནས་སློབ་དཔོན་དང་བཅས་པ། ། རབ་ཏུ་འདུད་པ་བྱས་ནས་ནི། ། གཡོན་ནས་བརྩམས་པའི་རིམ་པ་ཡིས། ། དེ་ནས་སྐོར་བ་རབ་ཏུ་བྱ། ། དཀྱིལ་འཁོར་དང་ནི་བླ་མ་ལ། ། ཇི་བཞིན་ཆོ་གས་ཕྱག་བྱ་འོ། ། དེ་ནས་བླ་མ་དག་ལ་ཡོན། །
དེ་བཞིན་གཤེགས་པས་གསུངས་པ་དབུལ། ། གསེར་ནི་བརྒྱ་སྟོང་དབུལ་བ་དང་། ། རིན་ཆེན་རྣམ་པ་སྣ་ཚོགས་དང་། ། རས་ནི་ཟུང་གྱུར་བརྒྱ་ཉིད་དང་། ། གླང་པོ་རྟ་དང་ཡུལ་འཁོར་དང་། ། རྣ་རྒྱན་དང་ནི་གདུ་བུ་འམ། ། མགུལ་གདུབ་སོར་གདུབ་དམ་པ་དང་། ། གསེར་ལས་བྱས་པའི་མཆོད་ཕྱིར་ཐོགས། ། ཆུང་མ་བཟང་དང་བུ་མོ་ཉིད། ། བྲན་ཕོ་བྲན་མོ་སྲིང་མོ་རྣམས། །
དེང་ནས་བརྩམས་ཏེ་བྲན་དུ་ནི། ། ཁྱེད་ལ་བདག་ནི་དབུལ་ལགས་ན། ། བློ་ལྡན་ཀུན་ནས་དྭངས་བ་ཡིས། ། བདག་ཉིད་ཀྱང་ནི་དབུལ་བར་བྱ། ། དེ་ལྟར་ངེས་པར་བྱ་བ་ནི། ། སྒྲུབ་པ་པོ་ཡིས་རབ་ངེས་བྱ། ། དེ་ནས་དེ་ལ་མཁའ་འགྲོ་མ། ། རྣལ་འབྱོར་མ་རྣམས་མཉེས་པར་འགྱུར། ། མཁའ་འགྲོ་མ་དང་ལཱ་མ་དང་། ། ཁཎྜ་རོ་ཧཱ་གཟུགས་ཅན་མ། །
སྒྲུབ་པོ་མཁའ་འགྲོ་མ་ལྷན་ཅིག ། དེ་དང་མཁའ་སྤྱོད་འགྲོ་བ་ཀུན། ། སྒྲུབ་པ་པོ་ནི་དེ་དག་གིས། ། ཅི་བགྱི་བགྱིད་པར་ཐེ་ཚོམ་མེད། ། རྣལ་འབྱོར་འདི་ནི་གྲུབ་གྱུར་ན། ། འཇིག་རྟེན་གསུམ་དུ་མི་བཟློགས་ཤིང་། ། མི་སྣང་ཕུག་དང་ནམ་མཁའ་རྒྱུ། ། རྐང་མགྱོགས་དེ་བཞིན་བཅུད་ཀྱིས་ལེན། ། སྒྲུབ་པ་པོ་ནི་འདོད་ཙམ་གྱིས། ། རྟག་པར་རྒྱུན་དུ་བསྐྱེད་པར་འགྱུར། །
གཟུགས་ནི་དུ་མ་བྱེད་པ་དང་། ། ནམ་མཁའ་ལ་ནི་འགྲོ་བར་འགྱུར། ། མཁའ་འགྲོ་རྣམས་དང་ཁྱད་པར་དུ། ། ངེས་གནོན་འགྲོ་བ་ཐམས་ཅད་དང་། ། ལན་གཅིག་བལྟས་པའི་སྦྱོར་བ་ཡིས། ། སྐད་ཅིག་ཙམ་གྱིས་སྦྱོར་ཉིད་བསྐྱེད། ། སྔགས་པ་དཀྱིལ་འཁོར་མ་མཐོང་བར། ། གང་ཞིག་རྣལ་འབྱོར་པ་ཉིད་འདོད། ། མཁའ་ལ་ཁུ་ཚུར་གྱིས་བརྡེག་དང་། ། སྨིག་རྒྱུའི་ཆུ་ནི་འཐུང་དང་མཚུངས། །
རྣལ་འབྱོར་འདི་ནི་མཆོག་རབ་དང་། ། སྦྱོར་བ་ཀུན་གྱི་དམ་པ་ཡིན། ། གང་ཞིག་རྟག་ཏུ་འདོད་འགྱུར་བ། ། དེ་ནི་ལྷ་མི་ཟིལ་གནོན་འགྲོ། ། དཀྱིལ་འཁོར་འདིར་ནི་དབང་བསྐུར་བ། ། རྒྱུད་རྣམས་ཀུན་གྱི་སྒྲུབ་པོ་གསུངས། ། རྒོད་དང་ལྟ་བ་ལག་བཅངས་དང་། ། གཉིས་གཉིས་འཁྱུད་པ་ལ་སོགས་བདག ། རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་མམ། །
གསང་བའམ་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། བཤད་དང་མ་བཤད་གང་ཅིའང་རུང་། ། དེ་ཀུན་དཔལ་ལྡན་ཁྲག་འཐུང་གནས། ། དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་ཡོན་དང་བཅས་པའི་དབང་བསྐུར་བའི་ཆོ་གའི་ལེའུ་སྟེ་གསུམ་པའོ།། །། དེ་ནས་རྣལ་འབྱོར་མ་རྣམས་ནི། ། ས་ལ་རྣམ་པར་རོལ་པ་སྟེ། ། བརྩོན་ཆེན་འཁོར་ལོ་བསྒྱུར་མ་དང་། ། སྟོབས་ཆེན་མ་དང་རབ་དཔའ་མོ། །
འཁོར་ལོའི་གོ་ཆ་ཆང་འཚོང་མ། ། ཁཎྜ་རོ་ཧཱ་འཁོར་ལོའི་ཤུགས། ། བྱ་གདོང་མ་དང་རྟ་རྣ་མ། ། ཤིན་ཏུ་བཟང་མོ་ལྗང་ལྷ་མོ། ། ཆང་འཐུང་མ་དང་རླུང་ཤུགས་མ། ། དེ་བཞིན་འཇིགས་བྱེད་ཆེན་མོ་དང་། ། ས་སྲུང་མ་དང་ཤིང་གྲིབ་མ། ། ལང་ཀའི་བདག་མོ་མི་ཐུང་མ། ། དཔའ་བོའི་བློ་མ་སྣ་ཆེན་མ། ། འོད་ལྡན་མ་དང་གཏུམ་མིག་མ། །
རབ་གཏུམ་མ་སྟེ་སྒྲུབ་བྱེད་ཡིན། ། མཁའ་འགྲོ་མ་ནི་ཉི་ཤུ་བཞི། ། སྐུ་གསུང་ཐུགས་ཀྱི་དབུས་སུ་ནི། ། ཇི་ལྟར་ཕྱི་རོལ་ནང་དེ་བཞིན། ། འདི་དག་སྔོན་ཉིད་གྲུབ་པ་ཡིན། ། རང་མིང་བརྗོད་པའི་སྔགས་ལ་ནི། ། མཐར་ནི་ཧཱུྃ་ཧཱུྃ་ཕཊ྄་དང་སྦྱར། ། རྣལ་འབྱོར་མཆོག་ནི་འདི་མཐོང་ན། ། མེ་སྟེ་གཞན་དག་རྩྭ་དང་མཚུངས། ། ཨོཾ་ནི་ཐམས་ཅད་གསལ་བྱེད་སྟེ། །
གྲུབ་སྩོལ་འདོད་པ་ཐམས་ཅད་བྱེད། ། དཔའ་བོ་ཉིད་འགྱུར་གྲུབ་པ་ནི། ། ཁྱིམ་དུ་དཀྱིལ་འཁོར་མཐོང་བ་ཡིན། ། དེ་ཤེས་རྟག་ཏུ་བསྒོམ་པ་ནི། ། དངོས་གྲུབ་དེ་བཞིན་གཤེགས་པས་གསུངས། ། ཧེ་རུ་ཀ་མངོན་པར་བརྗོད་པ་ལས་དཔའ་བོ་དང་རྣལ་འབྱོར་མ་གཉིས་སུ་མེད་པར་དགོད་པའི་ཆོ་གའི་ལེའུ་སྟེ་བཞི་པའོ།། །། དེ་ནས་ཐམས་ཅད་ཆོས་འབྱུང་བར། ། སྣ་ཚོགས་ལྟེ་བར་མི་ཤིགས་དགེ ། བྲིས་ནས་ཆོ་ག་བཞིན་དུ་བསྔགས། ། ཆོས་ཀུན་གཅིག་ཏུ་བསྡུ་བར་བྱ། །
སྔགས་ཀྱི་ཚིག་ནི་འདི་ཡིན་ཏེ། ། ཨཱ་ལི་ཀཱ་ལི་མཉམ་བྱས་ནས། ། སྡེ་ཚན་རྣམས་ནི་བསྒྱུར་བར་བྱ། ། བཞི་བཞི་རུ་ནི་ཤེས་བྱས་ལ། ། ཐུབ་པ་མཆོག་གིས་བརྒྱན་པར་བྱ། ། དེར་གནས་དཔའ་བོ་བཏུ་བར་བྱ། ། འདོད་དོན་ཐམས་ཅད་སྒྲུབ་བྱེད་པ། ། བཞི་པ་ཡི་ནི་ལྔ་པ་དང་། ། ལྔ་པ་ཡི་ཡང་ལྔ་པ་དང་། ། ལྔ་པ་ཡི་ནི་བཞི་པ་དང་། །
དང་པོའི་གསུམ་པ་གང་ཡིན་དང་། ། དེ་བཞིན་ཉི་ཤུ་རྩ་དགུ་པ། ། བཞི་པའི་དང་པོ་གང་ཡིན་དང་། ། མཐར་གནས་པ་ཡི་བཞི་པ་དང་། ། དེ་ཉིད་ཀྱི་ནི་གཉིས་པ་དང་། ། སུམ་ཅུ་པ་ནི་ཡང་དག་བླང་། ། ཉི་ཤུ་དྲུག་པ་ཉིད་དང་ནི། ། དེ་བཞིན་བརྒྱ་ཡི་ཕྱེད་ཕྱེད་དང་། ། དེ་ནས་སུམ་ཅུ་གསུམ་པ་དང་། ། དང་པོའི་དང་པོ་ཉིད་དག་དང་། །
མཐར་གནས་པ་ཡི་གསུམ་པ་དང་། ། དང་པོ་ཡི་ནི་གསུམ་པ་ཉིད། ། སུམ་ཅུ་རྩ་གཉིས་པ་ཉིད་ནི། ། བཞི་པ་ཡི་ནི་ལྔ་པ་དང་། ། ལྔ་པ་ཡི་ནི་བཞི་པ་དང་། ། མཐར་གནས་པ་ཡི་དང་པོ་དང་། ། གཉིས་པ་ཡི་ནི་གསུམ་པ་དང་། ། གསུམ་པའི་དང་པོ་གང་ཡིན་དང་། ། ལྔ་པ་ཡི་ཡང་ལྔ་པ་དང་། ། དང་པོ་ཡི་ནི་དང་པོ་དང་། །
དེ་བཞིན་བཅུ་གཅིག་པ་ཉིད་དང་། ། དེ་བཞིན་མཁས་པས་བཅུ་དྲུག་པ། ། གསུམ་པའི་དང་པོ་གང་ཡིན་དང་། ། དེ་བཞིན་ཉི་ཤུ་རྩ་དྲུག་པ། ། བཞི་པའི་གསུམ་པ་གང་ཡིན་དང་། ། ཨུཥྨཱ་ཡི་ནི་གཉིས་པ་དང་། ། དང་པོའི་དང་པོ་གང་ཡིན་དང་། ། དེ་བཞིན་ཉི་ཤུ་རྩ་བདུན་པ། ། ཉི་ཤུ་རྩ་བརྒྱད་པ་ཡང་ངོ་། ། དང་པོ་ཡི་ནི་གསུམ་པ་དང་། །
ལྔ་པ་ཡི་ཡང་བཞི་པ་དང་། ། དེ་བཞིན་སུམ་ཅུ་རྩ་གཅིག་བླང་། ། བཅོ་ལྔ་པ་ནི་ཉིད་དག་དང་། ། དེ་བཞིན་ཉི་ཤུ་རྩ་ལྔ་པ། ། དང་པོའི་གཉིས་པ་གང་ཡིན་དང་། ། དེ་བཞིན་ཉི་ཤུ་དྲུག་པ་དང་། ། ཡི་གེ་སུམ་ཅུ་རྩ་གཉིས་པ། ། ཨུཥྨཱ་ཎཱ་ཡི་ཐ་མ་ཉིད། ། སུམ་ཅུ་རྩ་གཉིས་པ་ཉིད་དང་། ། ལྔ་པ་ཡི་ནི་བཞི་པ་དང་། །
གཉིས་པ་ཡི་ནི་གསུམ་པ་དང་། ། ལྔ་པ་ཡི་ནི་བཞི་པ་དང་། ། ཨུཥྨཱ་ཎཱ་ཡི་བཞི་པ་དང་། ། ཨུཥྨཱ་ཎཱ་ཡི་གསུམ་པ་དང་། ། གཞན་ཡང་ཉི་ཤུ་རྩ་བདུན་པ། ། ཨནྟ་སྡྱཱ་ཡི་དང་པོ་དང་། ། དེ་བཞིན་ཉི་ཤུ་རྩ་གཅིག་པ། ། ཨནྟ་སྡྱཱ་ཡི་གཉིས་པ་དང་། ། དེ་བཞིན་ཡང་ནི་སུམ་ཅུ་པ། ། ལྔ་པ་ཡི་ནི་དང་པོ་དང་། །
ཨུཥྨཱ་ཡི་ནི་དང་པོ་དང་། ། དེ་བཞིན་ཡི་གེ་དྱ་ཉིད་དང་། ། བཞི་པའི་དང་པོ་གང་ཡིན་དང་། ། ཨུཥྨཱའི་དང་པོ་གང་ཡིན་དང་། ། དེ་བཞིན་ཉི་ཤུ་རྩ་བརྒྱད་པ། ། དང་པོའི་གཉིས་པ་གང་ཡིན་དང་། ། གསུམ་པའི་དང་པོ་ཉིད་དག་དང་། ། དང་པོའི་གསུམ་པ་གང་ཡིན་དང་། ། བཞི་པའི་བཞི་པ་གང་ཡིན་དང་། ། ཨནྟ་སྡྱཱ་ཡི་གཉིས་པ་དང་། །
གསུམ་པ་ཡི་ཡང་ལྔ་པ་དང་། ། ཡི་གེ་བྱ་ནི་དེ་བཞིན་བླང་། ། དང་པོ་ཡི་ནི་བཞི་པ་དང་། ། དེ་ནས་བརྒྱད་པ་ཉིད་དག་དང་། ། བཞི་པའི་ལྔ་པ་གང་ཡིན་དང་། ། ལྔ་པ་ཡི་ཡང་ལྔ་པ་དང་། ། དེ་བཞིན་ཉི་ཤུ་རྩ་བདུན་པ། ། བཞི་པ་ཡི་ནི་བཞི་པ་དང་། ། སླར་ཡང་ཉི་ཤུ་རྩ་བདུན་པ། ། དེ་བཞིན་ཉི་ཤུ་རྩ་དྲུག་པ། །
ཉི་ཤུ་རྩ་ལྔ་ཡང་དག་བླང་། ། སུམ་ཅུ་རྩ་གསུམ་ཉིད་དག་དང་། ། བཞི་པ་ཡི་ནི་བཞི་པ་དང་། ། ལྔ་པ་ཡི་ནི་ལྔ་པ་དང་། ། བཞི་པ་ཡི་ཡང་ལྔ་པ་དང་། ། དང་པོའི་དང་པོ་ཉིད་དག་དང་། ། དེ་བཞིན་ཉི་ཤུ་རྩ་བདུན་པ། ། ཨནྟ་སྡྱཱ་ཡི་བཞི་པ་དང་། ། དེ་བཞིན་ཉི་ཤུ་རྩ་གཅིག་པ། ། ཨུཥྨཱ་ཡི་ནི་གཉིས་པ་ཉིད། །
དེ་བཞིན་ཉི་ཤུ་དྲུག་པ་འོ། ། ཀ་ར་ཀ་ར། ཀུ་རུ་ཀུ་རུ། བྷན་དྷ་བྷན་དྷ། ཏྲ་ས་ཡ་ཏྲ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཱོཾ་ཧྲཱོཾ། ཧྲ་ཧྲ། ཕེཾ་ཕེཾ། ཕཊ྄་ཕཊ྄།
ད་ཧ་ད་ཧ། པ་ཙ་པ་ཙ། བྷཀྵ་བྷཀྵ། བ་ས་རུ་དྷི་རཱ་ནྟྲ་མཱ་ལཱ་བ་ལཾ་བཱི་ནེ། གྷྲིཧྞ་གྷྲིཧྞ་སཔྟ་པཱ་ཏཱ་ལ་ག་ཏཱ་བྷུ་ཛཾ་ག་སརྦཾ་བཱ་ཏརྫ་ཡ་ཏརྫ་ཡ། ཨཱ་ཀཊྚཱ། ཨཱ་ཀཊྚཱ། ཧྲཱིཾ་ཧྲཱིཾ། ཛྣཽཾ་ཛྣཽཾ། ཀྵྨཱཾ་ཀྵྨཱཾ།
ཧཱཾ་ཧཱཾ། ཧཱིཾ་ཧཱིཾ། ཧཱུཾ་ཧཱུཾ། ཀི་ལི་ཀི་ལི། སི་ལི་སི་ལི། ཧི་ལི་ཧི་ལི། དྷི་ལི་དྷི་ལི། ཧཱུྃ་ཧཱུྃ། ཕཊ྄། རིག་པའི་རྒྱལ་པོ་གསང་སྔགས་ཏེ། །
བསྒྲུབ་པ་ཐམས་ཅད་རྣམ་སྤངས་པའོ། ། འདི་ལས་ཤིན་ཏུ་མཆོག་གྱུར་པ། ། འཇིག་རྟེན་གསུམ་ན་ཡང་མེད་དེ། ། དཔལ་ལྡན་ཁྲག་འཐུང་སྔགས་ཤེས་ན། ། གཞན་དག་སྙིང་པོ་མེད་རྩར་མཚུངས། ། དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་རྩ་བའི་སྔགས་ཀྱི་ཡི་གེ་བཏུ་བ་ཞེས་པའི་ཆོ་གའི་ལེའུ་སྟེ་ལྔ་པའོ།། །། གཞན་ཡང་ཡི་གེ་ཉི་ཤུ་གཉིས། ། སྙིང་པོ་ཡིག་བདུན་ཉེ་སྙིང་པོ། ། ཡ་ཚོགས་བརྒྱད་པའི་ས་བོན་དང་། ། དེ་བཞིན་གུག་བསྐྱེད་བཅུ་གཉིས་ཀྱིས། །
ཡི་གེ་བར་མ་དོར་བྱས་ལ། ། ཡན་ལག་དྲུག་ནི་ཧེ་རུ་ཀ ། དཔའ་བོ་དྲུག་དང་མཉམ་སྦྱོར་བ། ། ཡི་གེ་རེ་རེ་ཡང་དག་སྦྱར། ། ཨོཾ་ནཱ་མཿསྭཱ་ཧཱ་བཽ་ཥ་ཊ། ། ཧཱུྃ་ཧཱུྃ་ཕཊ྄་དང་ཡང་དག་ལྡན། ། སྒྲུབ་པོས་སྙིང་པོར་ཤེས་པར་བྱ། ། དང་པོ་སྙིང་ཁ་ཉིད་དུ་སྟེ། ། གཉིས་པ་སྤྱི་བོར་ཤེས་པར་བྱ། ། གསུམ་པ་སྤྱི་གཙུག་དག་ཏུ་སྦྱར། །
བཞི་པ་གོ་ཆར་གྱུར་པ་ཡིན། ། ལྔ་པ་མིག་ཏུ་གྱུར་པ་སྟེ། ། དྲུག་པ་མཚོན་བྱ་ཞེས་བྱར་འདོད། ། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་དཔའ་བོ་དྲུག་གི་གོ་ཆ་བཏུ་བའི་ཆོ་གའི་ལེའུ་སྟེ་དྲུག་པའོ།། །། དེ་ནས་དབྱངས་ཡིག་བཅུ་གསུམ་པ། ། ཡི་གེ་གཉིས་པ་དག་དང་སྦྱར། ། དབྱངས་ཡིག་བཅུ་གཅིག་ཡང་དག་ལྡན། ། ཡི་གེ་དྲུག་པ་ཡང་དག་བརྒྱན། ། དབྱངས་ཀྱི་བཞི་པ་ཉིད་དང་ནི། ། ཡི་གེ་བདུན་པ་ཉིད་དང་སྦྱར། །
དབྱངས་ཡིག་བཅུ་གཅིག་པ་ཉིད་ནི། ། མཁས་པས་ཡི་གེ་བརྒྱད་པ་སྦྱར། ། དབྱངས་ཡིག་གཉིས་པ་དང་ལྡན་པ། ། ཡི་གེ་དགུ་པ་བརྒྱན་པར་བྱ། ། དབྱངས་ཀྱི་ཡི་གེ་གཉིས་པ་ཉིད། ། ཡི་གེ་བཅུ་གཉིས་པ་དང་སྦྱར། ། དབྱངས་ཡིག་གཉིས་པར་ལྡན་པ་ནི། ། ཡི་གེ་ཉི་ཤུ་གཅིག་པ་གཟུང་། ། ཡི་གེ་བཅུ་བཞི་པ་དང་སྦྱར། ། ཡི་གེ་ཉི་ཤུ་པ་དང་ནི། །
དབྱངས་ཀྱི་གསུམ་པ་ཉིད་དག་དང་། ། ཡི་གེ་བཅྭོ་ལྔ་པ་དང་སྦྱར། ། དབྱངས་ཡིག་བཅྭོ་ལྔར་ཡང་དག་ལྡན། ། ཡི་གེ་བཅུ་དྲུག་པས་མཛེས་བྱ། ། དབྱངས་ཡིག་གསུམ་པ་དང་ལྡན་པའི། ། ཡི་གེ་བཅུ་བདུན་པ་རུ་འདོད། ། དབྱངས་ཀྱི་གཉིས་པ་ཉིད་དང་ནི། ། ཡི་གེ་བཅོ་བརྒྱད་པ་རུ་སྦྱར། ། དབྱངས་ཡིག་གི་ནི་གཉིས་པ་ཉིད། ། ཡི་གེ་ཉི་ཤུ་གཅིག་པར་སྦྱར། །
མ་མོའི་ལྔ་པ་ཉིད་དང་ནི། ། ཡི་གེ་ཉི་ཤུ་གསུམ་པར་སྦྱར། ། དབྱངས་ཡིག་བཅུ་གསུམ་པ་ཉིད་ནི། ། ཡི་གེ་ཉི་ཤུ་བཞི་པར་སྦྱར། ། དང་པོའི་དང་པོ་བླངས་ནས་ནི། ། ཡི་གེ་ཉི་ཤུ་ལྔ་པར་སྦྱར། ། དབྱངས་ཡིག་གཉིས་པ་དང་ལྡན་པར། ། ཡི་གེ་ཉི་ཤུ་དྲུག་པར་འགྱུར། ། ཉི་ཤུ་བརྒྱད་པ་ཉིད་དག་ནི། ། དབྱངས་ཡིག་བཅོ་ལྔ་པ་དང་སྦྱར། །
ཡི་གེ་ཉི་ཤུ་རྩ་དགུ་པ། ། གསུམ་པའི་དང་པོར་ཡང་དག་ལྡན། ། འོག་གི་ཆ་ནི་མེ་དང་བཅས། ། དེ་བཞིན་དབྱངས་ཡིག་གཉིས་པར་སྦྱར། ། ཡི་གེ་སུམ་ཅུ་རྩ་གཅིག་པ། ། དབྱངས་ཡིག་གཉིས་པར་ཡང་དག་སྦྱར། ། ཡི་གེ་སུམ་ཅུ་རྩ་གཉིས་པ། ། དབྱངས་ཡིག་བཅུ་གསུམ་པར་ལྡན་བྱ། ། ཡི་གེ་སུམ་ཅུ་རྩ་གསུམ་པ། ། ཉི་མར་ཡང་དག་ལྡན་པར་བྱ། །
ཕྱི་མོའི་བཞི་པ་ཉིད་དག་དང་། ། ཡི་གེ་སུམ་ཅུ་བཞི་ལྡན་པ། ། འདོད་པའི་དོན་ཀུན་སྒྲུབ་བྱེད་ཡིན། ། ཕྱི་མོའི་ལྔ་པ་ཉིད་དང་ནི། ། སུམ་ཅུ་བདུན་པར་ཡང་དག་ལྡན། ། མཁའ་འགྲོ་མ་རྣམས་སྒྲུབ་བྱེད་ཡིན། ། སུམ་ཅུ་བརྒྱད་པ་ཉིད་དག་ནི། ། དབྱངས་ཡིག་གཉིས་པ་དང་སྦྱར་བ། ། ལྷ་རྣམས་ཐམས་ཅད་སྒྲུབ་པ་ནི། ། འདི་ཉིད་ཡིན་པར་ཐེ་ཚོམ་མེད། །
བཞི་བཅུ་རྩ་གཉིས་པ་ཉིད་ནི། ། མེ་དང་འོག་ཏུ་སྒྲུབ་པོས་སྦྱར། ། བཞི་བཅུ་གསུམ་པ་ཉིད་དང་ནི། ། དབྱངས་ཡིག་ལྔ་པ་ཉིད་དང་སྦྱར། ། ཡི་གེ་བཞི་བཅུ་ལྔ་པ་ནི། ། དབྱངས་ཀྱི་ཡི་གེ་གཉིས་པར་སྦྱར། ། དབྱངས་ཀྱི་ལྔ་པ་ཉིད་དག་དང་། ། བཞི་བཅུ་རྩ་དྲུག་པར་ལྡན་པ། ། དཔའ་བོ་ཐམས་ཅད་རབ་མཆོད་ཡིན། ། བཞི་བཅུ་རྩ་བདུན་པ་ཉིད་ནི། །
དབྱངས་ཡིག་གཉིས་པ་དང་སྦྱར་བ། ། རྡོ་རྗེ་སེམས་དཔའ་མཆོག་ཏུ་འདོད། ། དེ་བཞིན་ལྔ་བཅུ་རྩ་གཅིག་པ། ། དབྱངས་ཡིག་ལྔ་པ་ཉིད་དག་གིས། ། མཛེས་པ་མཆོག་ནི་ཡིན་པར་འདོད། ། ལྔ་བཅུ་རྩ་གཉིས་པ་ཉིད་ནི། ། དབྱངས་ཡིག་གཉིས་པ་དང་སྦྱར་བ། ། ལྷ་རྣམས་ཐམས་ཅད་སྒྲུབ་བྱེད་པ། ། འདི་ཉིད་ཡིན་པར་ཐེ་ཚོམ་མེད། ། དེ་བཞིན་ལྔ་བཅུ་རྩ་གསུམ་པ། །
དབྱངས་ཡིག་བཅུ་གསུམ་པ་དང་སྦྱར། ། ཡི་གེ་རྣམས་ལས་འདི་མཆོག་སྟེ། ། དགྲ་རྣམས་ངེས་པར་གསོད་བྱེད་ཡིན། ། ཡི་གེ་ལྔ་བཅུ་རྩ་དྲུག་པ། ། དབྱངས་ཡིག་དྲུག་པ་དག་དང་ལྡན། ། ཡི་གེ་ལྔ་བཅུ་རྩ་དགུ་པ། ། ཨནྟ་སྡྱཱ་ཡི་བཞི་པ་དང་། ། དབྱངས་ཡིག་གཉིས་པར་ལྡན་པར་བྱ། ། དེ་བཞིན་བཅོ་ལྔ་པ་དང་སྦྱར། ། དངོས་གྲུབ་ཐམས་ཅད་སྒྲུབ་པ་ཡིན། །
ཡི་གེ་དྲུག་ཅུ་རྩ་གཅིག་ཉིད། ། དབྱངས་ཡིག་གཉིས་པ་དག་དང་སྦྱར། ། འདི་ཉིད་མཆོག་ནི་ཡིན་པར་བཤད། ། དེ་བཞིན་དྲུག་ཅུ་རྩ་གཉིས་པ། ། དབྱངས་ཡིག་གསུམ་པར་སྦྱར་བ་ནི། ། མཁའ་འགྲོ་མ་ཡི་མཆོག་ཏུ་འདོད། ། ཡི་གེ་དྲུག་ཅུ་རྩ་གསུམ་ཉིད། ། དབྱངས་ཡིག་བཅུ་གཅིག་དག་དང་ལྡན། ། མཛེས་པའི་ཡི་གེ་ཀུན་མཆོག་ཡིན། ། དྲུག་ཅུ་རྩ་བཞི་པ་ཉིད་ནི། །
དབྱངས་ཡིག་གཉིས་པར་ཡང་དག་ལྡན། ། གྲུབ་སྦྱིན་ཐར་པའི་སྦྱིན་ཆེན་པོ། ། ཡི་གེ་དྲུག་ཅུ་རྩ་ལྔ་པ། ། རྡོ་རྗེ་སེམས་དཔས་ཕྱེ་བ་དག ། ཡི་གེ་དྲུག་ཅུ་རྩ་དྲུག་པ། ། དབྱངས་ཡིག་གསུམ་པར་ཡང་དག་སྦྱར། ། དངོས་གྲུབ་ཀུན་སྦྱིན་བདེ་གཤེགས་གསུངས། ། ཡི་གེ་དྲུག་ཅུ་རྩ་བདུན་པ། ། ཡི་གེ་གཉིས་པར་ཡང་དག་ལྡན། ། རྣལ་འབྱོར་མ་ཡི་དགོས་པ་ཀུན། །
འདི་ཉིད་བྱེད་པར་ཐེ་ཚོམ་མེད། ། དྲུག་ཅུ་བརྒྱད་པ་ཉིད་དག་ལ། ། འདི་ནི་ཡི་གེ་བ་སྦྱར་བ། ། འོག་གི་ཆར་ནི་བརྟག་པར་བྱ། ། ཡི་གེ་བདུན་ཅུ་རྩ་གཅིག་པ། ། ཡི་གེ་གཉིས་པར་ཡང་དག་སྦྱར། ། ཡི་གེ་ཀུན་ལ་མཛེས་པ་ནི། ། འདི་ཉིད་ཡིན་པར་ཐེ་ཚོམ་མེད། ། བདུན་ཅུ་རྩ་བཞི་པ་ཉིད་ནི། ། དབྱངས་ཡིག་གཉིས་པར་སྦྱར་བ་དག །
གདོད་ནས་གྲུབ་པ་ཡིན་པར་ནི། ། དེ་བཞིན་གཤེགས་པའི་ཞལ་ནས་གསུངས། ། ཡི་གེ་བདུན་ཅུ་ལྔ་པ་ཉིད། ། མ་མོའི་དྲུག་པ་དང་ལྡན་པ། ། འདི་ནི་རྣལ་འབྱོར་མཆོག་ཡིན་ཏེ། ། དགེ་བ་ཀུན་ལ་དམ་པ་ཡིན། ། བདུན་ཅུ་རྩ་དྲུག་པ་ཉིད་ནི། ། དབྱངས་ཡིག་གཉིས་པ་དང་ལྡན་ཞིང་། ། འོག་ཏུ་མེ་དང་ལྡན་པ་ལས། ། ཡི་གེ་བ་དང་སྦྱར་བར་བྱ། །
གཞན་དག་མཛེས་པ་ཡོད་མ་ཡིན། ། ཡི་གེ་བདུན་ཅུ་རྩ་བདུན་པ། ། དེར་ནི་དྷ་དང་སྦྱར་བར་བྱ། ། མཁའ་འགྲོ་མ་ཡི་མཛེས་པར་འདོད། ། བདུན་ཅུ་རྩ་བརྒྱད་པ་ཉིད་ནི། ། དབྱངས་ཡིག་གཉིས་པ་དག་དང་སྦྱར། ། རྒྱུ་ཡི་མཆོག་ནི་ཡིན་པར་འདོད། ། ཡི་གེ་བརྒྱད་ཅུ་རྩ་གཅིག་པ། ། བཞི་པའི་མཐའ་ཡིས་ཁྱད་པར་དབྱེ། ། གདོད་ནས་གྲུབ་བྱེད་འདི་ཡིན་ཏེ། །
དངོས་གྲུབ་ཀུན་ལ་འཇུག་བྱེད་པའོ། ། ཡི་གེ་བརྒྱད་ཅུ་རྩ་གཉིས་པ། ། དེ་བཞིན་དབྱངས་ཡིག་གཉིས་པར་སྦྱར། ། འདི་ནི་རྩ་བའི་གསང་སྔགས་སུ། ། མཁས་པ་རྣམས་ཀྱིས་ཤེས་པར་བྱ། ། དངོས་གྲུབ་ཀུན་གྱི་གནས་ཡིན་ཞིང་། ། མཁའ་འགྲོའི་སྙིང་ནི་འཇོམས་པ་ཡིན། ། དཔལ་ལྡན་ཁྲག་འཐུང་ལྷ་རིག་རྒྱལ། ། ཀླག་པས་འགྲུབ་པ་དོན་ཡོད་པ། ། ཨོཾ་ནི་དང་པོར་སྦྱར་བར་བྱ། །
ཧཱུྃ་དང་ཕཊ྄་ནི་མཐའ་མར་སྦྱར། ། འདི་ནི་རྩ་བའི་གསང་སྔགས་ཏེ། ། སྒྲུབ་པ་ཐམས་ཅད་འགྲུབ་བྱེད་ཡིན། ། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་སྔགས་བཏུ་བའི་ཆོ་གའི་ལེའུ་སྟེ་བདུན་པའོ།། །། དེ་ནས་ཐམས་ཅད་བདག་ཉིད་ཀྱིས། ། དཔའ་བོ་ཐམས་ཅད་མཉམ་སྦྱོར་བ། ། མཁའ་འགྲོ་མ་ཡི་དྲ་བ་སྡོམ། ། འཁོར་ལོ་བདེ་མཆོག་ཡིན་པར་འདོད། ། ཧཱ་སྭཱ་ར་བྷ་སཾ་ལཱ་ཛྭ་ནཱི་ཀཱི་ཌཱ། ཊཕ་ཧཱུྃ་ཧཱུྃ་ཀཾ་རུ་རུ་ཧེ་ཧེ་ཛར་བ་ཤྲཱི་ཨོཾ།
རིག་པའི་རྒྱལ་པོའི་སྙིང་པོ་ནི། ། མ་བྱུང་འབྱུང་བར་མི་འགྱུར་རོ། ། ཊཕ་ཧཱུྃ་ཧྲཱེཾ་ཧྲཱི་྄ཾཧཾ་ཨོཾ། ། ཡི་གེ་བཾ་དང་ཡོཾ་དང་ནི། ། ཡི་གེ་མོཾ་དང་ཧྲཱིཾ་ཉིད་དང་། ། ཧཱུྃ་དང་ཕཊ྄་ཅེས་བཤད་པ་ནི། ། རྣལ་འབྱོར་མ་ནི་དྲུག་ཏུ་གྲགས། ། ཨོཾ་བཛྲ་བཱཻ་རོ་ཙ་ནི་ཡེ་ཧཱུྃ་ཧཱུྃ་ཕཊ྄་སྭཱཧཱ། མཁའ་འགྲོ་མ་ཡི་རིག་པ་ཆེ། ། མ་བྱུང་འབྱུང་བར་མི་འགྱུར་རོ། །
ས་སྟེང་ན་ནི་རིན་ཆེན་བཞི། ། ཕྲེང་བའི་སྔགས་ནི་དམ་པ་ཡིན། ། མཁའ་འགྲོ་མ་ཡི་རིག་པ་ཆེ། ། རིག་པའི་རྒྱལ་པོ་ཧེ་རུ་ཀ ། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་གོ་བཟློག་པའི་སྙིང་པོ་དང་རྣལ་འབྱོར་མ་དྲུག་གི་སྔགས་བཏུ་བའི་ཆོ་གའི་ལེའུ་སྟེ་བརྒྱད་པའོ།། །། དེ་ནས་རྩ་བའི་སྔགས་ཀྱི་ནི། ། ལས་མཆོག་གོ་རིམ་ཇི་བཞིན་དུ། ། དེ་ནི་རྣམ་པར་བཤད་བྱ་སྟེ། ། འཇིག་རྟེན་གསུམ་ན་གང་ཡོད་རྣམས། ། ཐམས་ཅད་སྐད་ཅིག་གིས་འགྲུབ་པར། །
ལས་རྣམས་ཐམས་ཅད་བྱེད་པ་འོ། ། ལྷ་ཐམས་ཅད་ཀྱི་སྐྱེ་གནས་དང་། ལྷ་ཐམས་ཅད་ཀྱི་གནས་དང་། ཀླུ་ཐམས་ཅད་དང་། གནོད་སྦྱིན་ཐམས་ཅད་དང་། དྲི་ཟ་ཐམས་ཅད་དྲན་པ་ཙམ་གྱིས་གསོད་པར་བྱེད་དོ། ། སྤྲིན་རྣམས་འཐོར་བར་བྱེད་པ་དང་། ཆར་འབེབས་པར་བྱེད་དོ། ། བཟློག་པར་བྱེད་དོ། ། རྒྱ་མཚོ་སྐེམ་པར་བྱེད་དོ། །
ཆུ་བོ་རྒྱུན་ཕྱོགས་ལས་བཟློག་སྟེ་འབབ་པར་སྟོན་ཏོ། ། དབང་པོ་བཟློག་པར་བྱེད་དོ། ། གསང་སྔགས་འདི་བཟླས་བརྗོད་འབུམ་བྱས་ན། ས་གཡོ་བར་བྱེད་པ་དང་། ཤིང་ལ་འཛེགས་ཏེ་གང་དུ་འདོད་པ་དེར་འགྲོ་བར་བྱེད་དོ། ། སྔགས་ཐམས་ཅད་འཕྲོག་པར་བྱེད་པ་དང་། དངོས་གྲུབ་ཐམས་ཅད་འཕྲོག་པར་བྱེད་དོ། ། ཁྲག་འདྲེན་བར་བྱེད་པ་དང་། སླར་ཡང་གཏོང་བར་བྱེད་དོ། ། གཟུགས་བརྒྱ་ཕྲག་སྟོང་དུ་མར་བྱེད་དོ། །
འདོད་ན་སྣང་བར་བྱེད་ཅིང་། མི་འདོད་ན་མི་སྣང་བར་བྱེད་དོ། ། ཁང་བཟངས་དང་ཤིང་གི་རྩེ་མོ་ལ་སོགས་པ་ཕྱེ་མར་བྱེད་དོ། ། དུག་བདུད་རྩིར་བྱེད་པ་དང་། བདུད་རྩི་ཡང་དུག་ཏུ་བྱེད་དོ། ། ཟླ་བ་ཆུར་བྱེད་པ་དང་། ཆུ་ཟླ་བར་བྱེད་དོ། ། དྲི་རྣམས་འཕྲོག་པར་བྱེད་དོ། ། གང་དུ་འདོད་པ་དེར་འཕོ་བར་བྱེད་དོ། ། ནམ་མཁའ་ལྡིང་གི་གདོང་དང་།
ཟླ་བ་འདུས་པ་ལ་ལྷ་མོ་དང་ཀུན་ཏུ་སྤྱོད་པས་འགྲོ་བ་འབྱིན་པར་བྱེད་པ་དང་། མིའི་མཆོག་དེའི་ལག་མཐིལ་ལ་ཡོད་པའི་དཔལ་གང་གིས་ཀྱང་མི་འཕྲོགས་པར་འགྱུར་རོ། ། རྣམ་པ་དེ་ལྟ་བུ་དང་ལྡན་པའི་དངོས་གྲུབ་ཐམས་ཅད་འབྲས་བུ་དང་བཅས་པར་འགྱུར་རོ། ། དྲན་པ་ཙམ་གྱིས་གསོད་པར་བྱེད་པ་དང་། མེ་བསྐྱེད་པར་བྱེད་དོ། ། ས་འོག་རྣམ་པར་འཇོམས་པར་བྱེད་པ་དང་། སེར་བ་འབེབས་པ་དང་། དྲན་པ་ཙམ་གྱིས་གློག་བསྐྱེད་པར་བྱེད་དོ། ། ལྷ་ཐམས་ཅད་ཀྱི་གཟུགས་བརྙན་གར་བྱེད་དུ་འཇུག་གོ ། གང་ཞིག་བསྒྲུབ་པའི་མིང་ནས་བཟུང་སྟེ།
ལན་གཅིག་བཟླས་ན་དེ་དེའི་མོད་ལ་འཆི་བར་འགྱུར་རོ། ། ས་མ་ལུས་པ་རྣམས་ལ་ལོངས་སྤྱོད་པར་འགྱུར་རོ། ། འདོད་ན་སྡུད་པར་འགྱུར་རོ། ། བཅོམ་ལྡན་འདས་འདི་ལ་ནི་བརྟུལ་ཤུགས་མི་དགོས། སྤྱོད་པ་དང་བསྙུང་པ་མི་དགོས་ཏེ། ཆོ་ག་འདིས་ཅི་འདོད་པའི་ལས་རྣམས་བྱའོ། ། གལ་ཏེ་ཁྲོས་པས་ལན་གཅིག་བཟླས་ན་བྱེ་བ་གསོད་པར་བྱེད་དོ། ། ཞི་བས་བཟླས་ན་འཚོ་བར་བྱེད་དོ། ། དུར་ཁྲོད་ཀྱི་སོལ་བ་ལ་ལན་གཅིག་བཟླས་པས་གང་ལ་ཕོག་པ་དེ་དེའི་མོད་ལ་ལྟུང་བར་བྱེད་དོ། ། ཐལ་བ་ལ་ལན་གཅིག་བཟླས་ཏེ་གང་ལ་ཕོག་པ་དེ་དེའི་མོད་ལ་ཤ་ཟས་གཟུང་བར་འགྱུར་རོ། །
དུར་ཁྲོད་ཀྱི་སོལ་བ་ལ་ལན་གཅིག་བཟླས་ནས་སྤང་ལེབ་བམ་རྩིག་པའམ་མཚན་མ་ལ་གང་གི་མིང་དྲིས་པ་དེ་གདོན་ཆེན་པོས་གཟུང་བར་འགྱུར་རོ། ། ཨ་ཏི་མུག་ཏའི་ལྕུག་མ་ལ་ལན་གཅིག་བཟླས་ནས་གང་ལ་བསྣུན་པ་དེ་དེའི་མོད་ལ་རླུང་གི་ཤུགས་ཀྱིས་འོང་བར་འགྱུར་རོ། ། གསེག་མ་ལ་ལན་གཅིག་བཟླས་ནས་གང་ལ་བརྡེགས་པ་དེ་རེངས་པར་འགྱུར་རོ། ། གང་དུ་འདོད་པ་དེར་འགྲོ་བར་འགྱུར་རོ། ། གུ་གུལ་གྱི་བདུག་པ་ལ་ལན་གཅིག་བཟླས་ཏེ་སྤོས་སུ་སྦྱར་ན། སེམས་ཅན་ཐམས་ཅད་འབེབས་པར་འགྱུར་རོ། ། ལག་པ་ལ་ལན་གཅིག་བཟླས་ཏེ་བཀབ་ན་དུག་གིས་ཟིན་པའི་དུག་སོས་པར་བྱེད་དོ། ། མཁའ་འགྲོ་མས་རྒྱས་བཏབ་པ་ལ་ལན་གཅིག་བཟླས་པའི་ཆུས་བཏབ་ན་རེངས་པ་གྲོལ་བར་བྱེད་དོ། ། ཀ་ར་བཱི་རའི་ལྕུག་མ་ལ་ལན་གཅིག་བཟློས་པས་མངལ་གང་དུ་འདོད་པ་དེར་འཕོ་བར་འགྱུར་རོ། ། དཔལ་ལྡན་ཁྲག་འཐུང་གསང་སྔགས་ནི། །
མི་ཤེས་དངོས་གྲུབ་མངོན་འདོད་པ། ། རྨོངས་པ་ཕུབ་མ་བརྡུང་མཚུངས་ཏེ། ། གསང་སྔགས་འདི་ནི་མེད་པ་རུ། ། དངོས་གྲུབ་དང་ནི་བདེ་བ་དག ། མི་ཡིས་ཐོབ་པར་མི་འགྱུར་རོ། ། གསང་སྔགས་འདི་ནི་མི་ཤེས་པ། ། རྣལ་འབྱོར་པ་ནི་རྣལ་འབྱོར་འདོད། ། དེ་ཡི་ངལ་བ་དོན་མེད་དེ། ། འབྲས་བུ་ཐོབ་པར་མི་འགྱུར་རོ། ། གསང་སྔགས་འདི་ནི་འདོད་སྤྱོད་པའི། །
དངོས་གྲུབ་ཐམས་ཅད་སྦྱིན་བྱེད་ཡིན། ། དེ་བཞིན་གཤེགས་པས་གསུངས་པ་ཡི། ། ཕྱག་རྒྱ་སྔགས་ནི་སྒྲུབ་པ་པོས། ། བཟའ་བཏུང་དངོས་གྲུབ་སྟོན་མོ་དང་། ། བཅུད་ལ་སོགས་པའི་དངོས་གྲུབ་བསྒྲུབ། ། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་རྩ་བའི་ཆོ་གའི་ལེའུ་སྟེ་དགུ་པའོ།། །། དེ་ནས་ཧེ་རུ་ཀ་གཉིས་མེད། ། སྦྱོར་བ་གང་གིས་ཤེས་ཙམ་གྱིས། ། འགྲུབ་པར་ཐེ་ཚོམ་མེད་པ་ཡི། ། སྐུ་གསུམ་པོ་ནི་བཤད་པར་བྱ། །
ཆོས་ཀྱི་སྐུ་ཡི་ལུས་ཅན་གྱི། ། གང་ཚེ་སྒྲུབ་པ་པོ་འགྱུར་བ། ། དེ་ཚེ་དེ་ཡིས་ཆོས་སྐུར་བཤད། ། ལོངས་སྤྱོད་རྫོགས་སྐུའི་ལུས་ཅན་དུ། ། གང་ཚེ་སྒྲུབ་པ་པོ་འགྱུར་བ། ། དེ་ཚེ་ལོངས་སྤྱོད་རྫོགས་པར་སྨྲ། ། སྤྲུལ་པའི་སྐུ་ཡི་ལུས་ཅན་དུ། ། གང་ཚེ་སྒྲུབ་པ་པོ་འགྱུར་བ། ། དེ་ཚེ་སྤྲུལ་པར་ངས་བཤད་དེ། ། ཆོས་དང་ལོངས་སྤྱོད་རྫོགས་སྤྲུལ་པ། །
ཡང་དག་ཐོབ་པར་གདོན་མི་ཟ། ། བདག་ཉིད་ཤྲཱི་ནི་ཧེ་རུ་ཀ ། འགྲུབ་འགྱུར་འདི་ལ་ཐེ་ཚོམ་མེད། ། གསང་སྔགས་འདི་ཡི་སྙིང་པོ་ནི། ། བཤད་ཀྱིས་སྒྲུབ་པ་པོ་རྣམས་ཉོན། ། སྙིང་པོ་བཟླས་པས་དཔག་ཚད་བྱེ་བ་འཕགས་པར་འགྱུར་ཞིང་། འགྲོ་བ་དང་འོང་བར་འགྱུར་རོ། ། གཟུགས་བརྒྱ་སྟོང་དུ་མར་བྱེད་དོ། ། ཁང་བཟང་དང་ཤིང་དང་ཁྱིམ་ལ་འཛེགས་ཏེ་རྣལ་འབྱོར་མ་རྣམས་དང་དཔག་ཚད་བྱེ་བའི་བར་དུ་འགྲོ་བར་འགྱུར་རོ། ། ནམ་མཁའ་ལ་འགྲོ་ཞིང་འོང་ལ།
གཞན་དུ་མི་འགྱུར་རོ། ། འདོད་ན་སྣང་བར་འགྱུར་ཞིང་། མི་འདོད་ན་མི་སྣང་བར་འགྱུར་རོ། ། འདོད་ན་བྱིས་པ་དང་། རྒན་པོ་དང་། དར་ལ་བབ་པའི་གཟུགས་འཛིན་པར་འགྱུར་རོ། ། འདོད་ན་གླང་པོ་དང་། མ་ཧེ་དང་། བ་ལང་དང་། སྟག་དང་།
སེང་གེ་དང་། ཁྱུ་མཆོག་དང་། བྱི་ལ་དང་། རི་བོང་དང་། རྔ་མོའི་གཟུགས་འཛིན་པར་འགྱུར་བ་དང་། འདོད་ན་རྨ་བྱ་དང་། ཁྱིམ་བྱ་དང་། ངང་པ་དང་། ངུར་པ་དང་། ཆུ་སྐྱར་དང་།
འུག་པ་དང་། ཁྲ་དང་། བྱ་རྒོད་དང་། ཁྭའི་གཟུགས་འཛིན་པར་འགྱུར་རོ། ། གང་དུ་འདོད་པ་དེའི་གཟུགས་སུ་བྱེད་དོ། ། ཚིག་འཕྲོག་པ་དང་། མཐོང་བ་འཕྲོག་པ་དང་། རྣ་བ་འཕྲོག་པ་དང་། སྣ་འཕྲོག་པ་དང་། ལྕེ་འཕྲོག་པར་བྱེད་དོ། །
གང་གི་འདོད་པའི་ཁྲག་འདྲེན་པར་བྱེད་པའམ། གནོད་པར་བྱེད་དོ། ། ཧེ་རུ་ཀ་མངོན་པར་བརྗོད་པ་ཞེས་བྱ་ལས་སྐུ་གསུམ་འགྲུབ་པའི་སྙིང་པོའི་སྔགས་ཀྱི་ཆོ་གའི་ལེའུ་སྟེ་བཅུ་པའོ།། །། དེ་ནས་གཞན་ཡང་སྒྲུབ་པ་པོས། ། གང་ཞིག་བརྟེན་པ་ཙམ་གྱིས་ནི། ། མྱུར་དུ་དངོས་གྲུབ་ལ་འཇུག་པའི། ། དངོས་གྲུབ་ཐོབ་ཐབས་བཤད་པར་བྱ། ། སྐྱེས་བུ་གང་གི་རྡུལ་དྲི་ཞིམ་པར་འགྱུར་བ་དང་། བདེན་པར་སྨྲ་བ་དང་། ཡུན་རིང་པོར་མིག་མི་འཛུམ་པ་དང་།
ཁྲོ་བ་མེད་པར་འགྱུར་བ་དང་། ཁ་ནས་དབུགས་དྲི་ཞིམ་པོ་འབྱུང་བ་དེ་ནི་སྐྱེ་བ་བདུན་དུ་མིར་གྱུར་པ་ཡིན་ཏེ། དེ་བསྣམས་ན་དེའི་སྙིང་ཁ་ལ་བརྟེན་པའི་གོ་རོ་ཙ་ན་ཡོད་དེ། དེ་བླངས་པ་ལ་དཔལ་ཧེ་རུ་ཀའི་སྔགས་བརྒྱ་རྩ་བརྒྱད་བཟླས་ནས་ཐིག་ལེ་བྱས་ན་སྟེང་དུ་ལྡིང་བར་འགྱུར་ཞིང་དཔག་ཚད་བྱེ་བར་འགྲོ་བར་འགྱུར་རོ། ། དེ་ཟོས་པ་ཙམ་གྱིས་དུས་གསུམ་གྱི་ཡེ་ཤེས་ཅན་དུ་འགྱུར་རོ། ། དཔག་ཚད་ལྔ་བཅུར་སོང་ནས་ཉིན་མཚན་གཅིག་གིས་འོང་བར་འགྱུར་རོ། ། ལྷའི་ལུས་ཀྱང་ཐོབ་པར་འགྱུར་རོ། ། དཔལ་ཧེ་རུ་ཀའི་སྙིང་པོ་གང་གིས་ཤེས་པ་དེ་གང་དང་གང་འདོད་པ་དེ་དང་དེ་ཐོབ་པར་འགྱུར་རོ། ། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་སྐྱེ་བ་བདུན་པའི་མཚན་ཉིད་ཀྱི་ཆོ་གའི་ལེའུ་སྟེ་བཅུ་གཅིག་པའོ།། །། དེ་ནས་ཉེ་བའི་སྙིང་པོ་ནི།
དངོས་གྲུབ་ཐམས་ཅད་འགྲུབ་བྱེད་ཅིང་། ། འཇིག་རྟེན་གསུམ་ན་གང་ཅུང་ཟད། ། དེ་ཀུན་སྐད་ཅིག་གིས་འགྲུབ་བཤད། ། ཊཕ་ཧཱུྃ་ཧུྃ་ཧ་ཧ་ཧྲི་ཨོཾ། འདི་ནི་སྙིང་པོའི་ཉེ་བའི་སྙིང་པོའོ། ། སྔགས་འདི་ལན་འབུམ་བཟླས་པས་འཇིག་རྟེན་གསུམ་ཡང་གཡོ་བར་བྱེད་དོ། ། ལྷ་དང་། ལྷ་མ་ཡིན་དང་། གནོད་སྦྱིན་དང་། སྲིན་པོ་དང་།
ཀླུ་དང་། དྲི་ཟ་དང་། མིའམ་ཅི་དང་བཅས་པ་རྣམས་འགུགས་པར་བྱེད་དོ། ། རྒྱ་མཚོ་དང་ཆུ་བོ་དང་རྫིང་བུ་ལ་སོགས་པ་སྐེམ་ཤིང་རེངས་པར་བྱེད་དོ། ། གང་དུ་ཟློས་པའི་གནས་དེར་མཁའ་འགྲོ་མ་ཐམས་ཅད་སྒྲུབ་པ་པོའི་མངག་གཞུག་བྱེད་པར་འགྱུར་རོ། ། དེ་ཆུ་ལ་ཡོངས་སུ་བཟླས་ལ། བདག་ཉིད་ཀྱི་མིག་བཀྲུས་ན་སྐྱེ་བ་བདུན་པར་ཤེས་པར་འགྱུར་རོ། ། ཚེ་ཟད་ཅིང་འཆི་བ་ཉིད་དུ་སྣང་བ་དང་། ཚེ་རིང་བ་དང་སྲོག་དང་བཅས་པ་མཐོང་བར་འགྱུར་རོ། ། མིག་ལ་མངོན་པར་བསྔགས་ནས།
གང་ལ་བལྟས་པ་དེ་རེངས་པར་འགྱུར་རོ། ། མི་རོའི་རྐང་མཐིལ་གྱི་ལྤགས་པ་བླངས་ཏེ། མིའི་ཁྲག་དང་བཏགས་ལ་རི་ལུའི་ནང་དུ་ལིག་པུ་མིག་བཅུག་ལ་ལྡོང་རོས་དང་། གྷི་ཧཾ་དང་གུར་གུམ་དང་། ཁྲག་དང་བསྲེས་ཏེ། གྲིབ་མ་ལ་སྐམས་ལ་ལྕགས་གསུམ་གྱིས་དཀྲིས་ཏེ། ཡང་ལྷག་པར་གནས་པར་བྱས་ལ། སྐར་མ་རྒྱལ་ལ་བབ་པ་ན། དཔལ་ཧེ་རུ་ཀའི་ཞལ་དུ་བཅུག་ལ། ལག་པ་གཡོན་པས་ཁ་བཀབ་ལ།
ཡང་སྟོང་རྩ་བརྒྱད་བཟླས་ན། དེ་དེའི་མོད་ལ་མི་སྣང་བར་འགྱུར་ཞིང་། གྲིབ་མ་ཡང་མི་སྣང་བར་འགྱུར་ཏེ། ལྷ་རྣམས་ཀྱིས་ཀྱང་མི་མཐོང་བར་འགྱུར་ན། མི་རྣམས་ཀྱིས་ལྟ་སྨོས་ཀྱང་ཅི་དགོས། ཁ་ནས་བཏོན་ན་ནི་སྣང་བར་འགྱུར་རོ། ། རྒྱུད་འདིར་མཁའ་སྤྱོད་གྲུབ་པའི་རི་ལུ་འདི་ནི་དཔའ་བོ་རང་ཉིད་ཀྱིས་གསུངས་པ་ཡིན་ནོ། ། དཔལ་ཧེ་རུ་ཀའི་སྙིང་པོའི་ཉེ་བའི་སྙིང་པོའི་སྔགས་འདིས་མཛུབ་མོའི་རྩེ་མོ་དང་། མགོ་བོའི་ཐོད་པ་ཤ་མེད་པར་བྱས་ལ། མཉེས་ན་དེའི་ཁྲག་འདྲེན་པར་བྱེད་དོ། །
གཡོན་པས་ཡང་དང་ཡང་དུ་མཉེས་པས་ནི་འཇུག་པར་འགྱུར་རོ། ། མངོན་པར་བཟླས་ཏེ་མགོ་བོའི་ཐོད་པ་ལ་ཁུ་ཚུར་བསྣུན་ན་གང་གི་མིང་ནས་སྨོས་པ་དེའི་ཀླད་པ་ན་བར་འགྱུར་རོ། ། གསང་སྔགས་དྲན་ལ་ཐོད་པ་འོ་མས་བཀང་ན་དེ་ཉེ་བར་ཞི་བར་འགྱུར་རོ། ། གྷི་ཧཾ་ལ་བཟླས་ཏེ་ཐིག་ལེ་བྱས་ནས་གང་ལ་བལྟས་པ་དེ་རྒྱས་བཏབ་པར་འགྱུར་རོ། ། མཛུབ་མོ་ལ་ཡོངས་སུ་བཟླས་ཏེ། གང་ལ་སྡིགས་མཛུབ་བྱས་པ་དེ་དེའི་མོད་ལ་ལྟུང་བར་འགྱུར་རོ། ། སྔགས་བཟླས་པས་ས་ལ་བསྣུན་ན་གང་གི་མིང་ནས་སྨོས་པ་དེ་དེའི་མོད་ལ་འཆི་བར་འགྱུར་རོ། ། ཆུ་ལ་བཟླས་ཏེ་ས་ལ་བཏབ་ན་སླར་འཚོ་བར་འགྱུར་རོ། ། སྔགས་བཟླས་ལ་མཛུབ་མོའི་རྩེ་མོ་དེ་ས་སྟོང་ལ་སྡིགས་མཛུབ་བྱས་ན། ཡང་དེ་ཐམས་ཅད་གནོན་པར་འགྱུར་རོ། །
ཚིག་གིས་ནི་གྲོལ་བར་འགྱུར་རོ། ། སྨེ་ཤ་ཅན་གྱི་ཐལ་བ་ལ་བཟླས་བརྗོད་བརྒྱ་བྱ་སྟེ། སེམས་ཅན་གང་རྗེས་སུ་དྲན་ཏེ། བསྣུན་པ་དེའི་གཟུགས་འཛིན་པར་འགྱུར་རོ། ། སྦྱིན་སྲེག་གི་མེའི་ཐལ་བ་ལ་བཟླས་བརྗོད་བརྒྱ་བྱས་ཏེ་བསྣུན་ན་དེ་ལྷ་དེ་ཉིད་ཀྱིས་ཀྱང་མི་མཐོང་ངོ་། ། ཆུ་ལ་བདུན་བཟླས་པས་གཏོར་ན་སླར་སྣང་བར་འགྱུར་རོ། ། ཐོད་པའི་ཕྱག་རྒྱ་ཁ་སྦྱར་བཅིངས་ལ་དབུགས་མི་འབྱིན་པར་གང་གི་མིང་ནས་སྨོས་ཏེ་བཟླས་པ་དེ་སྨྱོ་བར་འགྱུར་རོ། ། སྐྱེ་བོ་སྟོང་ཡང་སྨྱོ་བར་འགྱུར་རོ། ། ཡིད་ཀྱིས་ནི་གྲོལ་བར་འགྱུར་རོ། ། གང་གི་མིང་ནས་སྨོས་ཏེ་གཙུག་ཕུད་ལ་ལན་བདུན་བཟླས་ཏེ་མདུད་ན་མཁའ་འགྲོ་མ་ཐམས་ཅད་འོང་བར་འགྱུར་རོ། །
ཁང་སྟོང་དུ་སོང་སྟེ་ལན་བརྒྱ་བཟླས་ནས་སྤྱི་བོར་བཅིངས་ལ་མིག་བགྲད་དེ་ཇི་སྲིད་དུ་བཟླས་པ་དེ་སྲིད་དུ་མི་སྣང་བར་འགྱུར་རོ། ། བཀྲོལ་ན་སྣང་བར་འགྱུར་རོ། ། ཐོད་པའི་ནང་དུ་གསེག་མ་བླུགས་ལ་མངོན་པར་བཟླས་ཏེ། སྟེང་དང་འོག་དང་ཕྱོགས་དང་ཕྱོགས་མཚམས་རྣམས་སུ་གཏོར་ན། ལྷ་དང་ལྷ་མ་ཡིན་དང་། གནོད་སྦྱིན་དང་། སྲིན་པོ་དང་། ཀླུ་དང་། དྲི་ཟ་དང་། མིའམ་ཅི་དང་།
ལྟོ་འཕྱེ་ཐམས་ཅད་ཀྱང་འཆིང་བར་འགྱུར་རོ། ། མཁའ་འགྲོ་མའི་སྦྱོར་བ་འཕྲོག་པར་འགྱུར་རོ། ། སྟན་དང་མལ་ཁྲི་ལ་སྐྱེས་པའམ། བུད་མེད་འདུག་པ་ལ་བལྟས་ཏེ། སྔགས་ལན་བརྒྱ་བཟླས་ན་མི་འབྱེ་བར་འགྱུར་རོ། ། ཡིད་ཀྱིས་ནི་གྲོལ་བར་འགྱུར་རོ། ། གསེག་མ་ལ་ཡོངས་སུ་བཟླས་ཏེ། ཆུ་བོར་བཅུག་ན་རྒྱུན་ཕྱོགས་ལས་བཟློག་སྟེ་འབབ་པར་འགྱུར་རོ། ། གསེག་མ་དེ་ཉིད་ཀྱིས་རྦ་རླབས་གནོན་པར་འགྱུར་རོ། ། ཡིད་ཀྱི་སྟེང་དུ་བལྟས་ཏེ།
སྟོང་བཟླས་ན་ཆར་ཆེན་པོ་གཅོད་པར་འགྱུར་རོ། ། གཞན་གྱི་དཔུང་མངོན་པར་ཕྱོགས་པ་ནི། བཟླས་བརྗོད་སྟོང་བཟླས་ཏེ་གཡུལ་དུ་ཞུགས་ན། མཚོན་ཆ་བརྒྱ་བསྣུན་ཀྱང་གནོད་པའི་ཚོར་བ་འབྱུང་བར་མི་འགྱུར་ཞིང་། མཚོན་གྱིས་ཀྱང་ཆོད་པར་མི་འགྱུར་རོ། ། རྡོ་རྗེའི་ལུས་ཅན་དུ་འགྱུར་རོ། ། དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་ཉེ་བའི་སྙིང་པོའི་ལས་ཀྱི་ཆོ་ག་སྟེ་བཅུ་གཉིས་པའོ།། །། དེ་ནས་གོ་ཆའི་ལས་རྣམས་ཀྱི། ། འཇིག་རྟེན་གསུམ་ན་གང་ཡོད་པ། ། ཡིད་ལ་འདོད་པ་ཀུན་བྱེད་པ། །
གོ་རིམ་བཞིན་དུ་བཤད་པར་བྱ། ། དེ་ལ་གོ་ཆ་བཟློས་བཞིན་དུ་ལམ་དུ་ཞུགས་ན། རྐུན་མའམ་སྟག་གིས་འཇིགས་པར་མི་འགྱུར་བ་འམ། མི་སྣང་བར་འགྱུར་རོ། གོ་ཆ་བཟློས་བཞིན་དུ་ཡང་རྒྱལ་པོའི་ཕོ་བྲང་དུ་སླས་ཀྱི་ནང་དུ་ཞུགས་ན་ཡང་མི་སྣང་བར་འགྱུར་ལ། གང་འདོད་པ་དེ་བླངས་ཏེ་འགྲོ་བར་འགྱུར་རོ། ། ལྷ་རྣམས་ཀྱིས་ཀྱང་མི་མཐོང་ངོ་། ། གོ་ཆའི་སྔགས་བརྒྱ་བཟླས་པའི་ལག་པས་གང་ལ་རེག་པ་དེ་མདུང་བཞིན་དུ་རེངས་པར་འགྱུར་ཏེ། སུམ་ཅུ་རྩ་གསུམ་པས་ཀྱང་མི་གཡོའོ། ། སྔགས་བཟླས་ཏེ་རྐང་པས་བསྣུན་ན་ཐར་པར་འགྱུར་རོ། །
རང་གི་ཁྲག་གིས་ཐིག་ལེ་བྱ་སྟེ་ལན་གསུམ་བཟླས་ན། གང་གིས་མཐོང་ཞིང་གང་མཐོང་བ་ཐམས་ཅད་ཀྱི་ཁྲག་འདྲེན་པར་བྱེད་དོ། ། གང་གི་ཁྱིམ་དུ་ཁྲོ་བ་དང་བཅས་པས་ལན་སྟོང་བཟླས་ན་ཐམས་ཅད་རིམས་ཀྱིས་བཏབ་པར་འགྱུར་རོ། ། ཆུ་ལ་ལན་ལྔ་བཟླས་ཏེ་གཏོར་ན་སླར་འཚོ་བར་འགྱུར་རོ། ། གང་གི་གདོང་ལ་བལྟས་ཏེ་བཟླས་ན་དེའི་ཚིག་འཕྲོག་པར་འགྱུར་རོ། ། ཆུ་བོ་དང་རྫིང་བུར་གནས་ཏེ། སྟོང་བཟླས་ན་ཆུའི་སྟེང་དུ་འགྲོ་སྟེ། ཐང་ལ་ཇི་ལྟ་བ་བཞིན་དུ་ཆུ་ལའང་དེ་བཞིན་དུ་འགྲོའོ། ། ཆུ་ལ་ཞུགས་ན་ཆུ་བོ་ཡང་རྒྱ་མཚོ་བཞིན་དུ་གནས་སོ། ། ལག་པ་གཉིས་ཉེད་བཞིན་དུ་ལན་སྟོང་བཟླས་ན་རྣལ་འབྱོར་མ་ཐམས་ཅད་དབང་དུ་འགྱུར་རོ། །
རྣལ་འབྱོར་མ་སྣ་ཚོགས་པའི་གཟུགས་ཅན་མཁའ་འགྲོ་མ་དང་། ལཱ་མ་དང་། ཁཎྜ་རོ་ཧཱར་གྲགས་པ་ཐམས་ཅད་དེའི་དབང་དུ་འགྲོ་བར་འགྱུར་རོ། ། སྐར་མ་རྒྱལ་ལ་རས་བྱས་ལ་དེ་གྱོན་པའི་ལུས་ཀྱིས་སྟོང་ཁྲག་བཅུ་བཟླས་ན། དེའི་འོག་ཏུ་འགྲུབ་པར་འགྱུར་རོ། ། དེ་གྱོན་པའི་ལུས་དཔག་ཚད་སྟོང་གི་བར་དུ་ནམ་མཁར་མི་སྣང་བར་འགྱུར་རོ། ། གང་དུ་འདོད་པ་དེར་འགྲོ་བར་འགྱུར་རོ། ། དེས་རྒྱ་མཚོའི་མཐར་ཐུག་པའི་ས་རྣམས་སུ་འགྲོ་བར་འགྱུར་རོ། ། སྟེང་གི་རྒྱུན་དུ་འགྲོ་བར་འགྱུར་རོ། ། དབང་པོ་གང་དང་གང་ལམ་འགྱུར། །
དེ་དང་དེ་ཡི་ངོ་བོར་བྱ། ། མཆོག་ཏུ་མཉམ་གཞག་སྦྱོར་བ་ཡིས། ། ཐམས་ཅད་སངས་རྒྱས་རང་བཞིན་འགྱུར། ། ཤིང་ཡོངས་འདུའི་ཁུ་བ་ཅུང་བླངས་ལ་བཟླས་བརྗོད་སྟོང་བྱ་སྟེ་གང་ལ་ཐིག་ལེ་བྱས་པ་དེ་ཤིང་དུ་འགྱུར་རོ། ། ཆུ་ལ་ལན་བདུན་བཟླས་ཏེ་གཏོར་ན་སླར་འཚོ་བར་འགྱུར་རོ། ། འདི་དག་གླང་པོ་ཆེའི་རྐང་རྗེས་ཀྱི་བསྒྲུབ་བྱའི་རྡུལ་བླངས་ཏེ། ལན་སྟོང་བཟླས་ན་གང་ལ་བསྣུན་པ་དེ་གླང་པོ་ཆེར་འགྱུར་རོ། ། དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་གོ་ཆའི་སྔགས་ཀྱི་ཆོ་གའི་ལེའུ་སྟེ་བཅུ་གསུམ་པའོ།། །། དེ་ནས་བོང་བུའི་རྣལ་འབྱོར་བདག ། ཡིད་ཀྱིས་ཤུགས་ནི་བཟློག་པའི་ཕྱིར། །
གང་གིས་སྒྲུབ་པ་པོ་འགྲུབ་པའི། ། སྒྲུབ་པ་དེ་ནི་བཤད་པར་བྱ། ། རྣལ་འབྱོར་མ་ནི་ལཱ་མའི་གཟུགས། ། དེ་བཞིན་དུ་ནི་མཁའ་འགྲོ་མ། ། ཁཎྜ་རོ་ཧཱའི་འདོད་གཟུགས་ཅན། ། བོང་བུའི་རྣམ་པ་ཁྲག་གི་གདོང་། ། མཁའ་འགྲོ་རྩེ་གསུམ་ལག་ན་ཐོགས། ། ཚེ་ཟད་པ་དང་ཚེ་རིང་བ། ། སྣང་བ་ཡིད་དུ་གྲུབ་པ་ཡིན། ། འདི་ནི་བོང་འདྲའི་རྣལ་འབྱོར་པས། །
དེ་ཚེ་བོང་བུར་བལྟ་བར་བྱ། ། གླང་པོ་ཉིད་དུ་སྔོན་དུ་གང་། ། མཐོང་སྟེ་གླང་པོའི་གཟུགས་ཅན་ཡིན། ། གང་དང་གང་ནི་སྐྱེ་བ་ནི། ། སྔོན་གྱི་སྐྱེ་བར་འགྱུར་བ་དག ། དེ་ནི་དེ་འདྲའི་གཟུགས་དག་ཏུ། ། རྣལ་འབྱོར་པས་ནི་འདི་ནི་མཐོང་། ། དེ་ནི་གྲུབ་པའི་སྐྱེས་བུར་འགྱུར། ། སྐྱེ་བ་བདུན་གྱི་རིམ་པ་ཡིས། ། དེ་ཡིས་གཏོར་མ་རིམ་པར་བྱས། །
སྒྲུབ་པ་པོ་ནི་འགྲུབ་པར་འགྱུར། ། དེ་བཞིན་དཔག་ཚད་བརྒྱ་ཕྲག་ནི། ། སྟོང་གི་སྟེང་དུ་སྐད་ཅིག་འགྲོ། ། རྣལ་འབྱོར་སྔགས་མཆོག་དམ་པ་སྟེ། ། མཁའ་འགྲོ་མ་ཡི་སྦྱོར་གྲུབ་བྱེད། ། རྣལ་འབྱོར་མཚན་མས་གང་ཟློས་པ། ། ཟླ་བ་གཅིག་གིས་འགྲུབ་པར་འགྱུར། ། གསང་བ་ཡི་ནི་སྔགས་འདི་ནི། ། སྙིང་པོ་ཤིན་ཏུ་དགེ་བ་ཡིན། ། གང་ཞིག་དེ་ཉིད་ཤེས་པ་ནི། །
དེ་འདིར་རྣལ་འབྱོར་བ་ཉིད་དུ། ། ཐེ་ཚོམ་མེད་དེ་དེ་ཉིད་ནི། ། ང་ཡིས་དེ་རྣམས་བསྟན་པ་ནི། ། མཁའ་འགྲོ་དྲ་བའི་བདེ་མཆོག་ཡིན། ། དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་དཔལ་ཧེ་རུ་ཀ་བོང་བུའི་རྣལ་འབྱོར་མཛད་པའི་ཆོ་གའི་ལེའུ་སྟེ་བཅུ་བཞི་པའོ།། །། དེ་ནས་སྡོམ་པ་ཐམས་ཅད་ལ། ། གང་ཞིག་བརྡ་ནི་ཤེས་འགྱུར་བ། ། དེ་ཉིད་ཀྱིས་དེ་འགྲུབ་པར་ནི། ། ཐེ་ཚོམ་མེད་པར་བཤད་པ་ཡིན། ། ཌཱ་ཞེས་བྱ་བ་སྐྱེས་བུ་བཤད། །
ཌི་ཞེས་བྱ་བ་བུད་མེད་ཡིན། ། བུ་ཞེས་བྱ་བ་གནོན་པ་ཡིན། ། སུ་ཞེས་བྱ་བ་ཟ་བ་ཉིད། ། མ་ཞེས་བྱ་བ་མ་རུ་བཤད། ། ཨ་ཞེས་བྱ་བ་ཆུང་མ་ཉིད། ། བྷི་ཞེས་བྱ་བ་སྲིང་མོ་ཡིན། ། དྷི་ཞེས་བྱ་བ་མཛའ་མོར་བཤད། ། ལུ་ཞེས་བྱ་བ་བུ་མོ་ཡིན། ། སྟི་ཞེས་བྱ་བ་ཁྲག་ཏུ་བཤད། ། ས་ནི་ཞི་བའི་བཏུང་བ་ཡིན། །
པེ་ཞེས་བྱ་བ་ཐུག་པ་སྟེ། ། ཧེ་ཞེས་བྱ་བ་དེ་བཞིན་ཤ། ། བྷ་ཞེས་བྱ་བ་ཟ་བ་ཡིན། ། བྷུ་ཞེས་བྱ་བ་ཕྲད་པ་ཡིན། ། བཱི་ཞེས་བྱ་བ་དུར་ཁྲོད་ཡིན། ། བྷུ་ཞེས་བྱ་བ་རོ་ཡིན་ནོ། ། དྷི་ཞེས་བྱ་བ་རྣལ་འབྱོར་མ། ། ལེ་ཞེས་བྱ་བ་ལཱ་མ་ཡིན། ། སཏྲི་ཞེས་བྱ་བ་གཟུགས་ཅན་མ། ། ཀུ་ཞེས་བྱ་བ་མཁའ་འགྲོ་མ། །
ཧ་ནི་ཁཎྜ་རོ་ཧཱ་ཉིད། ། ཛ་ཞེས་བྱ་བ་བྱིན་པ་གཉིས། ། བྷ་ཞེས་བྱ་བ་དཔུང་པ་ཡིན། ། སུ་ཞེས་བྱ་བ་གསོང་པོར་སྨྲ། ། ས་ཞེས་བྱ་བ་ལེགས་འོང་ཡིན། ། མི་ཞེས་བྱ་བ་ཉ་ཡིན་ལ། ། བྷྱོ་ཞེས་བྱ་བ་བཟའ་བ་ཡིན། ། བྱི་ཞེས་བྱ་བ་བཏུང་བ་ཡིན། ། ག་ནི་བགྲོད་དང་བགྲོད་མིན་ཡིན། ། ཀ་ཞེས་བྱ་བ་འདོད་པ་ཡིན། །
ས་ཞེས་བྱ་བ་གཞན་མི་འགྲོ། ། ར་ཞེས་བྱ་བ་ཁྲོ་མེད་མ། ། དུ་ཞེས་བྱ་བ་སྤྱོད་ངན་མ། ། སུ་ཞེས་བྱ་བ་སྐལ་བཟང་མོ། ། ན་ཞེས་བྱ་བ་སྐལ་ངན་མོ། ། ས་ཞེས་བྱ་བ་དམ་ཚིག་ཅན། ། ཨ་ཞེས་བྱ་བ་དམ་ཚིག་མེད། ། ཨཱ་ཞེས་བྱ་བ་འོང་བ་ཡིན། ། ན་ཞེས་བྱ་བ་མ་འོང་ཡིན། ། སོ་ཞེས་བྱ་བ་ཆགས་པ་ཡིན། །
འདི་དག་ནི་ཡི་གེ་རེ་རེ་ཞིང་བརྡ་ཡིན་ཏེ། དཔའ་བོ་དང་སྲིང་མོར་ཤེས་པར་བྱའོ། ། དད་པ་དང་མི་ལྡན་པ་རྣམས་ལ་སྦྱིན་པར་མི་བྱའོ། ། དམ་ཚིག་གི་མཆོག་ཡིད་དུ་འོང་བ་ལ་དགོས་པ་དང་ལྡན་པ་རྣམས་ལ་སྦྱིན་པར་བྱའོ། ། དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་བརྡའི་ལེའུ་སྟེ་བཅོ་ལྔ་པའོ།། །། དེ་ནས་དངོས་གྲུབ་ཆེན་པོ་གསང་། ། སྒྲུབ་པ་པོ་ལ་བཤད་བྱ་བ། ། དད་པ་རབ་དང་ལྡན་པ་དང་། མཆོག་ཏུ་དམ་ཚིག་བརྟེན་པའི་སྣོད། ། དེ་ལ་རབ་ཏུ་བསྟན་པར་བྱ། །
ཡིད་ནི་དགའ་བ་ཕན་བྱེད་པ། ། དད་པ་ཅན་ལ་རབ་སྦྱིན་པ། ། ཁ་དོག་དྲི་ལ་སོགས་པ་དང་། ། གཉིས་མེད་དཔའ་བོས་བརྟེན་པར་བྱ། ། དེ་ཉིད་ཤེས་པ་ཙམ་གྱིས་ནི། ། སྒྲུབ་པ་པོས་ནི་དངོས་གྲུབ་ཐོབ། ། བུད་མེད་པད་རྩ་ལྟར་དཀར་ཞིང་། ། པད་མའི་འདབ་ལྟར་དཀྱུས་རིང་མིག ། རྟག་ཏུ་གོས་ནི་དཀར་ལ་དགའ། ། ཙནྡན་གསར་བའི་དྲི་དང་ལྡན། །
བདེ་གཤེགས་འདུས་པ་ཉིད་ལ་དགའ། ། རིགས་རྒྱུད་ལས་བྱུང་ཤེས་པར་བྱ། ། བུད་གང་བཙོ་མའི་གསེར་འདྲ་ཞིང་། ། དམར་དང་སེར་བའི་གོས་ལ་དགའ། ། ཛཱ་ཏི་ཙམ་པའི་དྲི་དང་ལྡན། ། དེ་ཡང་དཔའ་བོའི་རྗེས་འགྲོ་འགྱུར། ། ཐམས་ཅད་ཨུཏྤལ་ལྟར་སྔོ་བསངས། ། དྲི་དང་གོས་ནི་སྔོ་ལ་དགའ། ། ཨུཏྤལ་སྔོན་པོའི་དྲི་ཡོད་པ། ། དེ་ནི་དཔའ་བོ་བཟང་རྗེས་འགྲོ། །
ཤིན་ཏུ་རྣམ་དག་བུད་མེད་ནི། ། པདྨ་དཀར་འདྲའི་མདོག་གང་ཡིན། ། རྟག་ཏུ་པདྨའི་རྩ་བའི་དྲི། ། ༼བར་འདིར་མ་ཚང་བར་མར་པ་ཆོས་ཀྱི་དབང་ཕྱུག་གིས་བསྒྱུར་བ་ལས་བཅུག་པ་ཡིན། ། དེ་ནི་དེ་བཞིན་དཔའ་བོའི་བློ། ། དམར་ཞིང་དཀར་བའི་བུད་མེད་གང་། ། གཟུགས་བཟང་ཁ་ནི་དམར་བ་དང་། ། མཱ་ལི་ཀ་དང་ཨུཏྤལ་དྲི། ། དེ་ནི་རྡོ་རྗེའི་རིགས་བྱུང་ཡིན། ། སེར་ཞིང་ལྗང་བའི་བུད་མེད་གང་། །
གོས་ནི་དཀར་པོ་འཆང་བར་དགའ། ། མགོ་ལ་མེ་ཏོག་དྲི་དང་ལྡན། ། དེ་བཞིན་གཤེགས་རིགས་རྗེས་འགྲོ་ཡིན། ། བུད་མེད་གང་ཞིག་ཁ་དོག་དམར། ། དེ་ཡི་མདོག་གི་གོས་འཆང་ཞིང་། ། རྟག་ཏུ་ག་བུར་དྲི་དང་ལྡན། ། རྣམ་སྣང་རིགས་ཀྱི་རྗེས་འགྲོ་ཡིན། ། རྣལ་འབྱོར་མ་ཡི་རིགས་རྣམས་ནི། ། དེ་ལྟར་བདུན་པོ་ངས་བཤད་པ། ། གཡོན་པའི་ཀུན་སྤྱོད་ལ་རྟག་དགའ། །
འདི་དག་རང་རྒྱའི་མདོག་གིས་ཁྱབ། ། རིགས་ཀྱི་རིག་པའི་ཡི་གེ་ཡང་། ། རིགས་ཀྱི་རྗེས་སུ་འདིར་འགྱུར་བ། ། འདི་ལ་ཁ་དོག་དྲུག་ཏུ་འགྱུར། ། རང་གི་ཕྱག་རྒྱ་འཆིང་བ་དང་། ། རང་རིགས་ལས་བྱུང་ཚིག་ཏུ་སྨྲ། ། གཡོན་ནས་འགྲོ་བའི་བུད་མེད་གང་། ། རྣལ་འབྱོར་མ་ལའང་གཡོན་ལ་བརྟག ། སྐད་ནི་ཆེན་པོར་རབ་སྨྲ་བ། ། གཡོན་ནས་ལྟ་བས་རྣམ་པར་བལྟ། །
བུད་མེད་རྣམས་མཐོང་རབ་སྨྲ་བ། ། དེ་ནི་དམ་ཚིག་ལྡན་པར་བཤད། ། བུད་མེད་རྣམས་གང་གསོལ་བཏབ་བྱེད། ། རིགས་ཀྱི་ས་བོན་རབ་ཏུ་སྨྲ། ། རིགས་ཀྱི་བྱ་བ་མི་འདོར་ཞིང་། ། རང་གི་གཙུག་ལག་ཚིག་མི་སྤོང་། ། རང་གི་རིགས་ཀྱི་རིག་པ་ཟློས། ། དེ་ནི་དམ་ཚིག་ལྡན་པར་བརྗོད། ། ཕྱག་འཚལ་བ་ནི་གང་འཆིང་བ། ། གཡོན་པའི་ལུས་ཀྱིས་རྟག་ཏུ་འདུད། །
ལྷ་མོ་རྣམས་དང་ཀུན་སྨྲ་བ། ། དེ་ནི་ངེས་པར་བདེན་པར་འགྲོ། ། མཐེ་བོ་གཡོན་པས་ས་ལ་ནི། ། རྐང་པས་རི་མོ་འདྲི་བྱེད་ཅིང་། ། མགོ་ནི་འཕྲུག་པར་བྱེད་པ་སྟེ། ། ཟུར་གྱིས་བལྟ་ཞིང་ལག་གཡོན་གྱིས། ། སྒྲུབ་པ་པོ་ལ་ཁྱད་པར་དུ། ། དེ་ཡི་རང་རིག་དྲན་པ་འོ། ། མཁུར་བའམ་ཀོས་ཀོ་དག་དང་ནི། ། སྣ་དག་ཏུ་ནི་སོར་མོར་སྟོན། །
ཟུར་གྱིས་བལྟ་ཞིང་ལན་ཅིག་སྔགས། ། བཟླས་ནས་རིག་ལ་རྣམ་པར་བལྟ། ། བདེན་པར་འགྲོ་བའི་རྣལ་འབྱོར་མ། ། ངེས་པར་དམ་ཚིག་ཅན་ཡིན་ནོ། ། དཔལ་ཧེ་རུ་ཀའི་ངེས་པར་བརྗོད་པ་ལས་རྣལ་འབྱོར་མའི་མཚན་ཉིད་ངེས་པར་བརྟག་པའི་ལེའུ་སྟེ་བཅུ་དྲུག་པའོ།། །། དེ་ནས་རྙེད་དཀའ་རྣལ་འབྱོར་མ། ། དེ་བཞིན་མཁའ་འགྲོ་མ་རྣམས་ཀྱི། ། བདུད་རྩི་ལྔ་རྣམས་ཡང་དག་འབྱུང་། ། ཡ་མི་ནཱི་དང་སྐྲག་བྱེད་མ། ། ནགས་ཚལ་མ་དང་དེ་བཞིན་འཇིགས། །
གཟུགས་ཀུན་སྤྱོད་མ་མཛེས་མ་དག ། བྷ་སུ་ར་མཁའ་འགྲོ་རྣམས་བདུན། ། བསྡུས་མ་རང་མཚན་ཉིད་འདིར་བཤད། ། གཟུགས་ཅན་མ་དང་ཙུམ་པི་ཀཱ། ། ལཱ་མ་ཡོངས་གྱུར་བྱིས་བཅས་མོ། ། མི་ལྡོག་ཨེ་ཧི་ཀ་ལྷ་མོ། ། མཁའ་བགྲོ་མ་རྣམས་བདུན་དུ་བཤད། ། མངོན་པར་ཞེན་པས་ལྟ་བ་དང་། ། སྨིན་མ་འདེགས་པར་གར་བྱེད་ཅིང་། ། སྔོན་གྱི་གཟུགས་ནི་སྡུད་བྱེད་གང་། །
ཕྱིས་ནི་འཇིག་པར་བྱེད་པ་ཡིན། ། དེ་ནི་གཟུགས་ཅན་མར་ཤེས་བྱ། ། དཔའ་བོ་གཉིས་མེད་བསྟན་པར་བྱ། ། གྲུང་བའམ་ཡང་ན་མི་གྲུང་བ། ། བྱིས་པ་འཁྱུད་ཅིང་ཙུམ་པ་ན། ། དེ་ནི་ཙུམ་པི་ཀར་ཤེས་བྱ། ། མཁའ་འགྲོ་སྡིག་པ་འཇོམས་མ་ཡིན། ། ཟུར་བལྟ་གདོང་ལ་ཁྲོ་གཉེར་ལྡན། ། སྨིན་མ་སྒྱུར་ཞིང་སྡིགས་མཛུབ་དང་། ། དབུགས་འབྱིན་འཇིགས་པར་བྱེད་གང་ཡིན། །
འདི་ན་གཞན་ཡང་དབུགས་མི་འབྱིན། ། འཇིགས་པར་བྱེད་པ་གང་ཡིན་པ། ། དེ་ནི་ལཱ་མ་ཡིན་པར་བསྟན། ། ཕག་དང་དྲེད་དང་བྱི་ལ་དང་། ། ཅེ་སྤྱང་ར་དང་རྟ་དག་དང་། ། ཐམས་ཅད་དེར་ནི་འཇིགས་བྱེད་པ། ། ཡོངས་སུ་གྱུར་པར་དེ་བཤད་དོ། ། ཤིུན་ཏུ་དགའ་བས་རྒོད་པ་དང་། ། སོང་ནས་སླར་ཡང་མི་ལྡོག་པ། ། རྗེས་སུ་ཆགས་པས་གསོལ་བར་འདོད། །
ཁཎྜ་རོ་ཧཱར་དེ་བཤད་དོ། ། ཡིད་ནི་བྱུང་པས་ལག་པའམ། ། བོང་བ་འམ་ནི་རྐང་པས་སམ། ། གོས་མཐའ་འམ་ཡང་ན་ཤིང་དག་གིས། ། དེས་རེག་པ་ནི་འཚོ་མི་འགྱུར། ། མི་ལྡོག་པར་ནི་ཤེས་བྱ་སྟེ། ། བསྒྲུབ་བྱ་མིན་པར་དེ་ལ་བརྗོད། ། རྒོད་སྨྲ་རྒྱུ་མེད་པ་རུ་ནི། ། ངུ་ཞིང་རབ་ཏུ་ཁྲོས་པ་སྟེ། ། དེ་ནི་ཨེ་ཧི་ཀར་དྲན་བྱ། །
ལྷ་མོ་གསོང་པོར་སྨྲ་བ་ཡིན། ། སངས་རྒྱས་པ་དང་རྟག་ཏུ་སྨྲ། ། དེ་ཉིད་རྡོ་རྗེའི་རིགས་ལས་བྱུང་། ། མཁའ་འགྲོ་མ་ཡི་རིགས་ཕྱག་རྒྱ། ། དཔའ་བོས་བསྟེན་ཕྱིར་མཚོན་པར་བྱ། ། ཐོད་པ་དགྲ་སཏྭ་མཆེ་བ་དང་། ། འཁོར་ལོ་རྡོ་རྗེ་རྒྱལ་མཚན་དང་། ། རལ་གྲི་ཀུན་ཏུ་སྐྲག་བྱེད་ཉིད། ། དུང་དང་བརྒྱད་དུ་ཤེས་པར་བྱ། ། རིགས་ཀྱི་ཕྱག་རྒྱ་ཡིན་པར་བཤད། །
དཔལ་ཧེ་རུ་ཀའི་ངེས་པར་བརྗོད་པ་ལས་རྣལ་འབྱོར་མ་ཐམས་ཅད་ཀྱི་གཟུགས་ཡོངས་སུ་བརྗེ་བ་དང་ཕྱག་མཚན་དང་ཕྱག་རྒྱ་བསྟན་པའི་ཆོ་གའི་ལེའུ་སྟེ་བཅུ་བདུན་པའོ།། །། དེ་ནས་གཞན་ཡང་བཤད་བྱ་བ། ། མཁའ་འགྲོ་མཆོག་གི་གོ་འཕང་ནི། ། གང་གིས་ཡང་དག་ཤེས་པ་ཡིས། ། མཁའ་འགྲོའི་དམ་ཚིག་ལ་གནས་པའོ། ། དམར་ཞིང་སེར་བའི་བུད་མེད་གང་། ། པདྨའི་དྲི་ནི་རྣམ་པར་གཏོང་། ། ལྟ་སྟངས་རང་བཞིན་ཞི་བ་དང་། ། ཞེན་པར་བལྟ་བའི་རྗེས་འགྲོ་བ། ། བུད་མེད་གང་ཞིག་སེར་མོ་དམར། །
དེ་བཞིན་སྐྱེ་བོ་ཀུན་ལ་བརྩེ། ། ཁྱིམ་དུ་པདྨ་འདྲི་བ་ནི། ། པདྨ་གར་དབང་རིགས་བྱུང་ཡིན། ། སྨིན་མའི་དབུས་ན་རྩེ་གསུམ་ཡོད། ། ལུས་ཀྱི་མདོག་ནི་སྐྱ་བསངས་དང་། ། རྟག་ཏུ་རྡོ་རྗེ་རིགས་སྒོམ་པ། ། གང་གི་ཁྱིམ་དུ་རྡོ་རྗེ་འདྲི། ། རྟག་པར་མཆོད་པ་བྱེད་པ་ཡི། ། མཁའ་འགྲོ་མ་དེ་དཔལ་ལྡན་ནི། ། ཧེ་རུ་ཀ་ཡི་རིགས་བྱུང་ཡིན། །
གང་གི་དཔྲལ་བར་རྩེ་གསུམ་ནི། ། མདུང་ཐུང་དག་ཀྱང་སྣང་འགྱུར་ཞིང་། ། མིག་དམར་མདོག་ནི་དམར་སེར་ཡང་། ། དེ་བཞིན་རྐང་པ་ལག་པ་དམར། ། ར་སྐྱེས་ཁྱིམ་བྱ་དག་ལ་ཡང་། ། རྟག་ཏུ་ཡིད་ནི་དགར་གྱུར་ཅིང་། ། དེ་ཡི་ཁྱིམ་དུ་རྡོ་རྗེའི་མཚན། ། རྟག་ཏུ་གང་ཞིག་མཆོད་བྱེད་པ། ། ཤྲཱི་ཧེ་རུ་ཀའི་གཟུགས་ལས་བྱུང་། ། མཁའ་འགྲོ་ཡིན་པར་གདོན་མི་ཟ། །
འཁོར་ལོ་གང་གི་དཔྲལ་བ་འམ། ། ལག་པར་ཡང་ནི་སྣང་གྱུར་པ། ། སྤྲིན་སྔོན་དག་དང་འདྲ་བ་སྟེ། ། རྟག་ཏུ་དཔྲལ་བར་དར་འཆིང་བ། ། སྐལ་བ་ཆེན་པོར་ཀུན་ཚོགས་ཤིང་། ། མཆོག་ཏུ་བདེ་བ་གང་ཡིན་དང་། ། ཁྱིམ་དུ་འཁོར་ལོ་འདྲི་བྱེད་ཅིང་། ། རྟག་ཏུ་དེ་ལ་མཆོད་བྱེད་པ། ། རྡོ་རྗེ་ཕག་མོའི་རིགས་བྱུང་བའི། ། མཁའ་འགྲོ་མ་ཡི་སྟོབས་ཀྱིས་དྲེགས། །
གང་ཞིག་སྨིན་མ་སྣག་འདྲ་ཞིང་། ། སོ་ནི་དཀར་ཞིང་མཐོ་བ་དང་། ། གཡོན་པ་རྟག་ཏུ་མ་རུངས་པ། ། སྙིང་སྟོབས་ལྡན་པར་གྱུར་པ་དང་། ། རྟག་ཏུ་ཁྲུས་ལ་དགའ་བ་དང་། ། མང་དུ་སྨྲ་བར་མི་བྱེད་ཅིང་། ། ཁྱིམ་དུ་རྡོ་རྗེ་འདྲི་བ་དང་། ། རྟག་ཏུ་དགེ་བས་མཆོད་བྱེད་པ། ། རྡོ་རྗེ་ཕག་མོའི་རིགས་བྱུང་བ། ། སྟོང་ཕྲག་བཅུ་དང་ལྡན་པ་ཡིན། །
སེར་ཞིང་གསེར་གྱི་མདོག་འདྲར་སྣང་། ། མིག་མི་གཡོ་ཞིང་ཁ་སྤུ་སེར། ། རྡོ་རྗེ་གང་གི་དཔྲལ་བ་འམ། ། ལག་པར་ཡང་ནི་སྣང་གྱུར་པ། ། རྟག་ཏུ་རྒྱལ་སྲིད་དག་ལ་གནས། ། བསྙེམས་ཤིང་བདེན་པར་སྨྲ་བ་དང་། ། མཱ་ལི་ཀ་ཡི་དྲི་བྱུང་ཞིང་། ། གང་གི་ཁྱིམ་དུ་རྡོ་རྗེ་ནི། ། རྟག་ཏུ་འདྲི་ཞིང་ཆེར་མཆོད་པ། ། ཁཎྜ་རོ་ཧཱའི་རིགས་ལས་བྱུང་། །
རྣལ་འབྱོར་མ་ཡི་དབང་ཕྱུག་མཆོག ། གང་ཞིག་རྟག་པར་ཤ་ལ་དགའ། ། སྐེམ་ཞིང་མིག་སེར་ནག་པོའི་མདོག ། དཔྲལ་བར་མདུང་རྩེ་ལྟ་བུ་ཡོད། ། གང་ཞིག་གདུག་པའི་ལས་ལ་དགའ། ། རྟག་ཏུ་དུར་ཁྲོད་དག་ཏུ་འགྲོ། ། འཇིགས་པ་མེད་ཅིང་རྩོག་མེད་དེ། ། གང་གི་དཔྲལ་བར་ཐིག་ལེ་དང་། ། ཁྱིམ་དུ་ཐོད་པ་འདྲི་ཞིང་མཆོད། ། དཔལ་ལྡན་ཧེ་རུ་ཀ་དེ་ཡི། །
མཁའ་འགྲོའི་རིགས་ལས་བྱུང་བ་ཡིན། ། སྤྲིན་གྱི་མདོག་འདྲའི་བུད་མེད་གང་། ། སོ་ནི་མི་མཉམ་པར་གནས་ཤིང་། ། རྟག་ཏུ་གདུག་པའི་ལས་ལ་དགའ། ། གཡོན་གྱི་མཆེ་བ་གཙིགས་པ་དག ། དེ་ཡི་ཁྱིམ་དུ་དགྲ་སཏྭ་ནི། ། འདྲི་ཞིང་རྟག་ཏུ་མཆོད་བྱེད་པ། ། རྣམ་པར་འདྲེན་པའི་རིགས་བྱུང་བའི། ། མཁའ་འགྲོ་ཡིན་པར་ཐེ་ཚོམ་མེད། ། མཁའ་འགྲོ་མ་ཡི་ཚོགས་འདི་དག །
ཤྲཱི་ཧེ་རུ་ཀའི་རིགས་ལས་བྱུང་། ། སྒྲུབ་པ་པོ་ལ་ཕན་པའི་ཕྱིར། ། གསང་བའི་མཚན་ཉིད་སྤྲུལ་པ་ཡིན། ། དཔལ་ཧེ་རུ་ཀའི་ངེས་པར་བརྗོད་པ་ལས་རྣལ་འབྱོར་མ་ཐམས་ཅད་ཀྱི་ཁ་དོག་གི་མཚན་ཉིད་དང་། མཚན་མའི་ངེས་པའི་ཆོ་གའི་ལེའུ་སྟེ་བཅོ་བརྒྱད་པའོ།། །། དེ་ནས་ཡང་དག་བཤད་བྱ་བ། ། ལཱ་མ་ཡི་ནི་ཁྱད་པར་དུ། ། སྒྲུབ་པོ་གང་གིས་ཡན་ལག་གི ། ཆ་ཤས་ཡང་དག་ཤེས་པ་འོ། ། གང་གི་བཞིན་ནི་ཡོངས་རྒྱས་པར། །
ཀུན་ནས་ཟླུམ་པོར་སྣང་འགྱུར་ཞིང་། ། ཁ་ཡི་སྨ་ར་རྟག་པར་ཡོད། ། སྤུ་དང་སྨིན་མ་རིང་བ་དང་། ། གོས་བཟང་གཙང་ཞིང་ཞི་བ་དང་། ། མི་གཡོ་བདེན་པར་སྨྲ་བ་དང་། ། རྟག་ཏུ་དམ་པའི་ཆོས་ལ་དགའ། ། དེ་ནི་དཔའ་བོའི་སྲིང་མོར་བཤད། ། པདྨའི་ཕྱག་རྒྱ་སྦྱིན་བྱ་བ། ། ཡང་ན་རུ་སྦལ་ཕྱག་རྒྱ་བྱ། ། པགས་པ་རིལ་པ་སྤྱི་བླུགས་ཉིད། །
ཕྱག་རྒྱའི་ལན་དུ་བརྗོད་པ་ཡིན། ། དེ་ནི་ཚེས་བཅུའི་དུས་ཚིགས་ལ། ། ཁྱིམ་དུ་པདྨ་འདྲི་བར་འགྱུར། ། ལཱ་མའི་བུད་མེད་རྣམས་ཀྱི་ནི། ། མཚན་ཉིད་གྱུར་པ་འདི་དག་ཡིན། ། མཆུ་གཉིས་གློ་ཞིང་མིག་དཀྱུས་རིང་། ། མིག་ནི་དམར་ཞིང་སེར་སྐྱར་གནས། ། ཕྱུག་ཅིང་སྐལ་བཟང་དཔལ་ཡོན་ཅན། ། དཀར་ཞིང་ཙམ་པ་ལྟ་བུར་སྣང་། ། ཤིན་ཏུ་རིང་མིན་ཐུང་བའང་མིན། །
སྣ་ཚོགས་པ་ཡི་གོས་ལ་དགའ། ། དཔྲལ་བར་རི་མོ་གསུམ་ཡོད་ཅིང་། ། མཚམས་ན་གྱེན་དུ་བསྟན་པ་ལས། ། རྒོད་ཅིང་དགའ་བ་ཉིད་དག་དང་། ། ལམ་ནི་རྣམ་པར་གནོན་ཅིང་གནས། ། གཡུལ་དུ་འཆི་བ་རྣམས་ཀྱི་ནི། ། གཏམ་དག་ལ་ནི་རྟག་ཏུ་དགའ། ། དེ་ལྟར་རབ་དྲེགས་མཐོང་ནས་ནི། ། མདུང་གི་ཕྱག་རྒྱ་བསྟན་པར་བྱ། ། སྐང་པ་གཡོན་པ་བསྐུམ་པ་ཡི། །
གར་ཉིད་ཀྱང་ནི་བསྟན་པར་བྱ། ། གཡོན་པ་དག་ནས་ཡོངས་བཟློག་པ། ། ཕྱག་རྒྱའི་ལན་ནི་ཡིན་པར་བཤད། ། བཅུ་བཞི་དང་ནི་ཚེས་བརྒྱད་ནི། ། དེ་ཡི་དུས་ཚིགས་ཡིན་པར་བཤད། ། ཁྱིམ་དུ་མདུང་རྩེ་གསུམ་པ་ཡང་། ། བྲིས་ནས་དེ་ནི་རྟག་ཏུ་མཆོད། ། འཇིག་རྟེན་དབང་ཕྱུག་ལཱ་མ་ཡི། ། མཚན་ཉིད་གྱུར་པ་འདི་དག་ཡིན། ། གང་གི་མཁུར་ཚོས་དག་ཏུ་ནི། །
ཁུང་བུར་སྣང་བའང་གནས་གྱུར་ཅིང་། ། དེ་བཞིན་རྟག་ཏུ་དམར་ཞིང་སེར། ། མིག་ནི་ལྗང་སེར་དག་ཏུ་སྣང་། ། སྐྲ་ནི་དེ་བཞིན་འཁྱིལ་བ་དང་། ། མགོ་དང་དཔྲལ་བར་དར་བཅིངས་སྣང་། ། རི་མོ་གཅིག་པར་རབ་ཏུ་གནས། ། དེ་བཞིན་མགྲིན་པ་རིང་བ་དང་། ། རྟག་ཏུ་གོས་དམར་ལ་དགའ་ཞིང་། ། རྒོད་ཅིང་གླུ་ནི་ལེན་པ་ཉིད། ། གློ་བུར་དུ་ནི་ཁྲོ་བ་དང་། །
སེམས་ནི་རྣམ་པར་གཡོ་བ་དང་། ། རྩོད་པ་ལ་ནི་དགའ་བ་སྟེ། ། འདི་འདྲའི་རབ་དྲེགས་མཐོང་ནས་ནི། ། མདུང་གི་ཕྱག་རྒྱ་རབ་སྦྱིན་བྱ། ། གཉིས་པ་ཉིད་ནི་འབད་པ་ཡིས། ། དྲིལ་བུའི་ཕྱག་རྒྱ་རབ་སྦྱིན་བྱ། ། གཡོན་གྱི་ཕྱོགས་སུ་བཟློག་པ་ནི། ། ཕྱག་རྒྱའི་ལན་ནི་ཡིན་པར་བཤད། ། ཐུང་ཞིང་བྱིན་པ་སྦོམ་པ་དང་། ། རྟག་ཏུ་གོས་སེར་ལ་དགའ་ཞིང་། །
ཕྲག་པ་དག་ནས་གོས་ཀྱང་འཕྱང་། ། དེ་འདྲའི་བུད་མེད་མཐོང་ནས་ནི། ། འཁོར་ལོའི་ཕྱག་རྒྱ་བསྟན་བྱ་ཞིང་། ། འབད་པ་ཡིས་ནི་གཉིས་པ་ཡང་། ། དུང་གི་ཕྱག་རྒྱ་བསྟན་པར་བྱ། ། གཡོན་ནས་ཡོངས་སུ་བཟློག་པ་ནི། ། ཕྱག་རྒྱའི་ལན་ནི་ཡིན་པར་བཤད། ། བཅུ་བཞི་དེ་ཡི་དུས་ཡིན་ཏེ། ། དེ་ཡི་ཁྱིམ་དུ་རྡོ་རྗེ་འདྲི། ། ཤྲཱི་ཧེ་རུ་ཀ་ལཱ་མ་ཡི། །
མཚན་ཉིད་གྱུར་པ་འདི་དག་ཡིན། ། ལུས་ཀུན་ལ་ནི་བ་སྤུ་ཡོད། ། མིག་ནི་གནག་ཅིང་སེར་པ་དང་། ། སྦོམ་ཞིང་རྣམ་འགྱུར་མི་བཟད་པ། ། བཞིན་འཕེལ་ཆེ་ཞིང་ཁ་ཆེ་ལ། ། གསུས་པ་གློ་ཞིང་ཁ་དོག་གནག ། མིག་ཟླུམ་སྣ་ནི་ཉམས་པ་དང་། ། རྟག་ཏུ་གླུ་ལ་མཁས་པ་དང་། ། སྤྲིན་གྱི་མདོག་ཅན་ཡིད་འཕྲོག་པ། ། འདི་འདྲའི་རབ་དྲེགས་མཐོང་ནས་ནི། །
ཀླུ་ཡི་ཕྱག་རྒྱ་བསྟན་པར་བྱ། ། གཉིས་པ་ཡང་ནི་འབད་པ་ཡིས། ། མདུང་གི་ཕྱག་རྒྱ་བསྟན་པར་བྱ། ། གཡོན་ནས་ཡོངས་སུ་བཟློག་པ་ནི། ། ཕྱག་རྒྱའི་ལན་ནི་ཡིན་པར་བཤད། ། དེ་ཡི་དུས་ཚིགས་བཅུ་གཅིག་སྟེ། ། ཁྱིམ་དུ་མཆེ་བ་འདྲི་བར་བྱེད། ། རྡོ་རྗེ་ཕག་མོ་ལཱ་མ་ཡི། ། མཚན་ཉིད་གྱུར་པ་འདི་དག་ཡིན། ། དཔལ་ཧེ་རུ་ཀའི་ངེས་པར་བརྗོད་པ་ལས་རྣལ་འབྱོར་མ་ཐམས་ཅད་ཀྱི་ཕྱག་རྒྱ་དང་ཕྱག་རྒྱའི་ལན་བསྟན་པའི་ལེའུ་སྟེ་བཅུ་དགུ་པའོ།། །།
དེ་ནས་གཞན་ཡང་བཤད་བྱ་བ། ། ལག་པ་གཡོན་གྱི་བརྡ་རྣམས་ནི། ། གང་གིས་ཤེས་པས་ཡང་དག་པར། ། མིང་སྲིང་དུ་ནི་དེ་བཞིན་འགྱུར། ། གང་གིས་ལག་གཡོན་སྟོན་པ་ནི། ། གསོང་པོར་སྨྲ་ཞེས་སྟོན་པ་ཡིན། ། གང་ཞིག་སྲིན་ལག་སྟོན་པ་ནི། ། གསོང་པོར་སྨྲ་བའི་ལན་འགྱུར་ཡིན། ། གང་ཞིག་ལྟོ་བ་བསྡེབས་པ་ནི། ། བདག་ཉིད་བཀྲེས་པར་སྟོན་པ་ཡིན། །
གང་ཞིག་དཔྲལ་བ་སྟོན་པ་ནི། ། ནམ་མཁའ་ལས་ནི་འོང་ཞེས་པའོ། ། གང་ཞིག་ཁར་ནི་སོར་མོ་འཇུག ། ཟོས་ཟིན་ཞེས་ནི་སྨྲ་བ་ཡིན། ། གང་ཞིག་ལྕེ་ནི་བསྐྱོད་པ་དག ། ཟ་འོ་ཞེས་ནི་སྨྲ་བ་ཡིན། ། གང་ཞིག་པུས་མོ་ལ་རེག་པ། ། ངལ་ལོ་ཞེས་ནི་སྟོན་པ་ཡིན། ། གང་ཞིག་སོར་མོའི་རྩེ་ལ་རེག ། ངལ་སོས་ཞེས་ནི་སྨྲ་བ་ཡིན། །
གང་ཞིག་སོ་ནི་འཆའ་བྱེད་པ། ། བཟའ་ཡི་ཞེས་ནི་སྟོན་པ་ཡིན། ། གང་ཞིག་པ་ཏི་ས་སྟོན་པ། ། དེ་ལྟར་གྱིས་ཞེས་སྟོན་པ་ཡིན། ། གང་ཞིག་ཁྲོ་གཉེར་སྟོན་པ་ནི། ། བཅིངས་སོ་ཞེས་ནི་སྟོན་པ་ཡིན། ། གང་ཞིག་མཁའ་ལྡིང་སྟོན་པ་ནི། ། གྲོལ་ལོ་ཞེས་ནི་སྟོན་པ་ཡིན། ། གང་ཞིག་ཁུ་ཚུར་སྟོན་པ་ནི། ། དེ་ལ་པ་ཏི་ས་བསྟན་བྱ། །
རྣམ་པར་འགྱུར་བ་བལྟས་ནས་ནི། ། གང་ཞིག་སྐྲ་ནི་སྟོན་པ་ལ། ། ཁ་ཊྭཱཾ་ག་ནི་དེ་ལ་བསྟན། ། གང་ཞིག་ཡན་ལག་བསྐྱོད་པ་དང་། ། དེ་ལ་མཆེ་བ་གཉིས་བསྟན་བྱ། ། གང་ཞིག་ལག་པས་ལག་པ་སྟོན། ། གཏོར་མ་ཟ་ཞེས་སྨྲ་བ་ཡིན། ། གང་ཞིག་ལག་པ་གཡས་པ་སྟོན། ། དེ་ལྟར་གྱིས་ཞེས་སྨྲ་བ་ཡིན། ། གང་ཞིག་རྣ་བ་ལ་རེག་པ། །
གནས་པར་བྱ་ཞེས་སྟོན་པ་ཡིན། ། གང་ཞིག་སེན་མོས་སེན་མོ་རེག ། ཤི་ཡིས་ཁྱེར་ཞེས་སྨྲ་བ་ཡིན། ། གང་ཞིག་ས་འདྲི་དཀྱིལ་འཁོར་དུ། ། དེ་རིང་འཇུག་ཅེས་སྨྲ་བ་ཡིན། ། གང་ཞིག་ནུ་མ་ལ་རེག་པ། ། བདག་གི་བུ་ནི་སྲུངས་ཞེས་སྨྲ། ། གང་ཞིག་གཡོན་མཐེབ་ས་ལ་འདྲི། ། བླ་མའི་སྐྱེ་བོས་ང་སྲུངས་སྨྲ། ། གང་ཞིག་མིག་ནི་རྣམ་འཛུམས་བྱེད། །
དེ་ལྟར་བྱོས་ཞེས་སྨྲ་བ་ཡིན། ། གང་ཞིག་ཚིགས་ལ་རེག་པ་ནི། ། བདེ་བར་ཉལ་ཞེས་སྨྲ་བ་ཡིན། ། ཕོ་ཉ་མོ་ནི་གང་ཡང་རུང་། ། དེ་དག་ཀུན་གྱིས་ཡང་དག་སྤྱད། ། དཔལ་ཧེ་རུ་ཀའི་ངེས་པར་བརྗོད་པ་ལས་རྣལ་འབྱོར་མ་ཐམས་ཅད་ཀྱི་ལག་པའི་ཕྱག་རྒྱའི་བརྡའི་ཆོ་གའི་ལེའུ་སྟེ་ཉི་ཤུ་པའོ།། །། དེ་ནས་གསང་བ་ཆེན་པོ་ཡི། ། ལྟ་བ་ང་ཡིས་བཤད་པར་བྱ། ། བུད་གང་སྤྱི་གཙུག་རེག་བྱེད་པ། ། མགོ་བོ་དེ་ལ་བསྟན་པར་བྱ།༽ །
གང་ཞིག་དཔྲལ་བ་སྟོན་པ་ནི། ། དེ་ལ་ཁུ་ཚུར་བསྟན་པར་བྱ། ། གང་ཞིག་སོ་ནི་སྟོན་པ་ལ། ། དེ་ལ་ལྕེ་ནི་བསྟན་པར་བྱ། ། གང་ཞིག་མཆུ་ནི་སྟོན་བྱེད་པ། ། དེ་ལ་ཀོས་ཀོ་བསྟན་པར་བྱ། ། གང་ཞིག་མགྲིན་པ་སྟོན་བྱེད་པ། ། དེ་ལ་ལྟོ་བ་བསྟན་པར་བྱ། ། གང་ཞིག་ལག་པ་སྟོན་བྱེད་པ། ། དེ་ལ་དཔུང་པ་བསྟན་པར་བྱ། །
གང་ཞིག་རྐེད་པ་སྟོན་བྱེད་པ། ། དེ་ལ་རྒྱབ་ནི་བསྟན་པར་བྱ། ། གང་ཞིག་ནུ་མ་སྟོན་བྱེད་པ། ། དེ་ལ་ཀོས་ཀོ་བསྟན་པར་བྱ། ། གང་ཞག་ལྟོ་བ་སྟོན་བྱེད་པ། ། དེ་ལ་ལྟེ་བ་བསྟན་པར་བྱ། ། གང་ཞིག་གསང་བ་སྟོན་བྱེད་པ། ། དེ་ལ་ལིངྒ་བསྟན་པར་བྱ། ། གང་ཞིག་བརླ་ནི་སྟོན་བྱེད་པ། ། དེ་ལ་མགོ་ནི་བསྟན་པར་བྱ། །
གང་ཞིག་པུས་མོ་སྟོན་བྱེད་པ། ། དེ་ལ་བྱིན་པ་བསྟན་པར་བྱ། ། གང་ཞིག་རྐང་པ་སྟོན་བྱེད་པ། ། དེ་ལ་རྐང་མཐིལ་བསྟན་པར་བྱ། ། གང་ཞིག་སོར་ཚིགས་སྟོན་བྱེད་པ། ། དེ་ལ་སོར་མོ་བསྟན་པར་བྱ། ། གང་ཞིག་ས་ནི་སྟོན་བྱེད་པ། ། དེ་ལ་ནམ་མཁའ་བསྟན་པར་བྱ། ། གང་ཞིག་ནམ་མཁའ་སྟོན་བྱེད་པ། ། དེ་ལ་ཉི་མ་བསྟན་པར་བྱ། །
གང་ཞིག་ཆུ་བོ་སྟོན་བྱེད་པ། ། དེ་ལ་རྒྱ་མཚོ་བསྟན་པར་བྱ། ། དཔལ་འཁོར་ལོ་སྡོམ་པ་ལས་ཕྱག་རྒྱའི་མཚན་ཉིད་ཀྱི་ཆོ་གའི་ལེའུ་སྟེ་ཉི་ཤུ་རྩ་གཅིག་པའོ།། །། དེ་ནས་གཞན་ཡང་རབ་བཤད་པ། ། ཡན་ལག་ཇི་བཞིན་ཕྱག་རྒྱ་མཆོག ། གང་ཞིག་ཤེས་པས་སྤུན་ནམ་ནི། ། སྲིང་མོར་ཐེ་ཚོམ་མེད་པར་འགྱུར། ། སོར་མོ་གཅིག་ནི་སྟོན་པ་ཡིས། ། ལེགས་པར་འོང་ཞེས་སྨྲ་བ་ཡིན། ། སོར་མོ་གཉིས་ནི་བསྟན་པ་ཡིས། །
ལེགས་འོང་ལན་ནི་སྨྲ་བ་ཡིན། ། འདིར་ནི་རྣལ་འབྱོར་མ་ཀུན་གྱི། ། ཡན་ལག་ཕྱག་རྒྱ་རབ་ཏུ་བཤད། ། མཐེབ་མཛུབ་གཉིས་བཀུག་མིག་གི་བརྒྱ། ། སྔགས་པས་གང་ལ་དེ་བསྟན་པ། ། དེ་མོད་ཇི་སྲིད་འཚོ་བའི་བར། ། དབང་འགྱུར་གསང་བར་ཐེ་ཚོམ་མེད། ། གང་ཞིག་གུང་མོ་སྟོན་བྱེད་པ། ། དེ་ལ་མཛུབ་མོ་བསྟན་པར་བྱ། ། གང་ཞིག་སྲིན་ལག་སྟོན་བྱེད་པ། །
དེ་ལ་ལྕེ་ནི་བསྟན་པར་བྱ། ། གང་ཞིག་པ་ཏི་ས་སྟོན་པ། ། དེ་ལ་མདུང་ནི་བསྟན་པར་བྱ། ། གང་ཞིག་སྤྱི་བོ་སྟོན་བྱེད་པ། ། དེ་ལ་མཚམས་ཀྱི་མཐའ་བསྟན་བྱ། ། གང་ཞིག་ས་ནི་སྟོན་བྱེད་པ། ། དེ་ལ་ཁ་ནི་བསྟན་པར་བྱ། ། གང་ཞིག་ཁྲོ་གཉེར་སྟོན་བྱེད་པ། ། དེ་ལ་མཚམས་ནི་བསྟན་པར་བྱ། ། གང་ཞིག་སོ་ནི་སྟོན་བྱེད་པ། །
དེ་ལ་མཆུ་ནི་བསྟན་པར་བྱ། ། གང་ཞིག་མགྲིན་པ་སྟོན་བྱེད་པ། ། དེ་ལ་ཁ་ནི་བསྟན་པར་བྱ། ། གང་ཞིག་དཔྲལ་བ་སྟོན་བྱེད་པ། ། དེ་ལ་བལྟ་བ་བསྟན་པར་བྱ། ། འདི་ནི་རྣལ་འབྱོར་མ་ཀུན་གྱི། ། རིམ་བཞིན་ཡན་ལག་ཕྱག་རྒྱ་ཡིན། ། འདི་དག་རྟགས་བསྟན་གསང་བ་ལ། ། ཡང་དག་ལྟ་བ་འགྲོ་བ་ཡིན། ། དཔལ་འཁོར་ལོ་སྡོམ་པ་ལས་ཁྱད་པར་གྱི་མཚན་ཉིད་ཀྱི་ཆོ་གའི་ལེའུ་སྟེ་ཉི་ཤུ་རྩ་གཉིས་པའོ།། །།
དེ་ནས་གཞན་ཡང་བཤད་བྱ་བ། ། མཁའ་འགྲོ་མ་ཡི་རྣམ་རོལ་ནི། ། གང་གིས་རིང་ནས་དཔའ་བོ་ཡི། ། དཔའ་བོས་སྲིང་མོར་ཤེས་འགྱུར་བའོ། ། དམ་ཚིག་ཅན་གང་རྗེས་ཆགས་པ། ། དཔའ་བོའི་ལོངས་སྤྱོད་ས་གཞི་བཞིན། ། གཞིར་ནི་ས་གཞི་བྱས་ནས་ནི། ། རྣལ་འབྱོར་པ་ཡི་སྡོམ་པ་མཆོད། ། གོ་བཟློག་པ་ཡིས་ལྟ་བ་ནི། ། བཞིན་ནི་རྣམ་པར་འགྱུར་བ་ཉིད། །
རྟག་ཏུ་བདེ་བས་སྨིན་མ་གཡོ། ། སྣ་ཚོགས་མྱུར་དུ་ཤེས་བྱ་བ། ། དེ་བཞིན་མཁའ་འགྲོ་ལས་བྱུང་བའི། ། རྣམ་འགྱུར་བསྐོར་བ་ཤེས་བྱ་སྟེ། ། རི་མོ་གསུམ་པོ་ཡོངས་སུ་ཟླུམ། ། མཁའ་འགྲོ་མ་རྣམས་ངེས་འགྲོ་བའི། ། དེ་ཡི་མཚན་མ་ཤེས་པར་བྱ། ། གློ་བུར་དུ་ནི་ལྡོག་འགྱུར་བ། ། སྔར་བཤད་ཚིག་ནི་ཉམས་པ་ཉིད། ། དེ་ཡི་གདོང་ནི་འཇིག་འགྱུར་བ། །
རྡོ་རྗེ་ལྟ་བུར་གསལ་བ་ཡིན། ། སྒྲ་ནི་ཁུ་བྱུག་སྐད་ལྟ་བུ། ། གསལ་བར་དེ་ནི་རྟག་ཏུ་འགྱུར། ། འདི་ཡི་མཚན་མ་ཁྱིམ་དུ་ནི། ། རྡོ་རྗེ་ལྟ་བུའི་མེ་ལོང་བཅས། ། རལ་གྲི་འདྲ་བའི་མེ་ལོང་བཅས། ། རྒྱལ་མཚན་རྟག་ཏུ་བྱུང་ལས་ཤེས། ། ཁ་སྦྱོར་མེ་ལོང་ལས་ཤེས་བྱ། ། མཚན་མ་དང་ནི་གཟུགས་སུ་བྱ། ། མཚན་ཉིད་འདི་དག་དང་ལྡན་པ། །
དེ་ནི་མཁའ་འགྲོ་མ་རྣམས་ཀྱི། ། མཆོག་ནི་ཡིན་པར་ཤེས་པར་བྱ། ། དཔལ་འཁོར་ལོ་སྡོམ་པ་ལས་མཁའ་འགྲོ་མའི་མཚན་མའི་ཕྱག་རྒྱའི་མཚན་ཉིད་ཀྱི་ཆོ་གའི་ལེའུ་སྟེ་ཉི་ཤུ་གསུམ་པའོ།། །། དེ་ནས་ཚིག་གཞན་གྱིས་སྒྲུབ་པའི། ། བརྡ་ནི་རབ་ཏུ་བཤད་བྱ་སྟེ། ། སྤུན་དང་སྲིང་མོར་ངེས་པ་ནི། ། གང་གིས་ཤེས་པར་འགྱུར་བ་འོ། ། པོ་ཏཱངྒི་ཞེས་བྱ་བ་ནི་གསོང་པོར་སྨྲ་བའོ། ། པྲ་ཏི་པོ་ཏངྒི་ཞེས་བྱ་བ་ནི་གསོང་པོར་སྨྲ་བའི་ལན་ནོ། ། གྷ་མུ་ཞེས་པ་ནི་འགྲོའོ་ཞེས་བྱ་བ་ཡིན་ནོ། །
ལུམྤ་ཞེས་བྱ་བ་ནི་འོངས་སོ་ཞེས་བྱ་བ་ཡིན་ནོ། ། དེ་ཧི་ཞེས་བྱ་བ་ནི་ཟོས་ཞེས་སྨྲ་བ་ཡིན་ནོ། ། གྲི་ཧ་ན་ཞེས་བྱ་བ་ནི་ཡིན་ཞེས་བྱ་བ་ཡིན་ནོ། ། བཱི་རཱ་ནཱ་མ་ཞེས་བྱ་བ་ནི་སྙིང་པོའོ། ། མ་ར་ན་ཞེས་བྱ་བ་ནི་སྒྲ་ངན་པའོ། ། ཀ་ར་ནི་ཀ་ཞེས་བྱ་བ་ནི་གྷན་ཏའོ། ། ཤི་རོ་ནི་རྫུན་ནོ། ། ཀཱ་ར་ནཱ་སྐྲའོ། ། བཱ་ར་ནི་ཕག་གི་སྐྲའོ། ། ཤྲ་མ་ནོ་ནི་རྣ་བའོ། །
མན་ཏ་ན་ནི་བདུད་རྩིའི་གནས་སོ། ། ན་ར་ནི་མཉམ་པར་འདུས་པའོ། ། ཏ་ལི་ཀ་ནི་མཁའ་འགྲོ་མའོ། ། ཀ་མན་དྷ་ལུ་ནི་དཀྱིལ་འཁོར་རོ། ། ཨ་མོ་ཀ་ནི་དུར་ཁྲོད་དོ། ། ཀ་མ་པི་ལ་ནི་སྒོའོ། ། ཤྭ་ར་ཤ་ནི་བྲམ་ཟེའི་རིགས་སོ། ། བ་རི་ཏཱི་ནི་རྒྱལ་རིགས་སོ། ། བི་ར་ཏི་ནི་རྗེའུ་རིགས་སོ། ། ཀྲཱུ་ར་ཏ་ནི་དམངས་རིགས་སོ། །
ཨ་ན་དྷ་ནི་སྨེ་ཤ་ཅན་ནོ། ། ཤུ་ལི་ཀ་ནི་ཁྱིམ་མོ། ཨ་ལི་ཀ་ནི་ཕྱུགས་སོ། ཌ་ཀི་ན་ནི་སྲིང་མོའོ། ། མེ་རུ་ཀ་ནི་ཆུའོ། གྲི་ཧེ་ར་ནི་ཕྱག་རྒྱས་བཏབ་པའོ། ། ལྕེ་སོ་ལ་རེག་པ་ནི་བདག་ལྟོགས་པར་སྟོན་པའོ། ། ཏྲི་ཤྣར་ནི་དྲིས་བསྒོ་བའོ། ། ཀུ་ཏ་ནི་གང་ནས་འོངས་ཞེས་པའོ། ། ཨ་མུ་ཀསྡྱ་ན་ནི་གནས་ཆེ་གེ་མོ་ནས་འོངས་སོ་ཞེས་བྱ་བའོ། །
ཀི་ར་ནི་མེ་ཏོག་གོ ། ཏུ་མུ་ལ་ནི་རྒོད་པའོ། ། དན་ཏཾ་ནི་ཆར་དབབ་པའོ། ། དྲི་པ་ཏྲི་ནི་ཞུ་བའོ། ། དྷུརྻ་ནི་ཕྱིའོ། ། དུ་མ་པྲི་ཡ་ནི་སྤྲིན་ནོ། ། བྷ་ཧེ་ར་ནི་ལུས་སོ། ། ས་བུ་ནི་རིའོ། ། ས་རི་ཏ་ནི་ཆུའོ། ། ཨཾ་གུ་ལི་ནི་ཆ་ཤས་སོ།
བད་ན་ནི་གདོང་ངོ་། ། ཛ་རི་ཀ་ནི་ལྕེའོ། ། ཨན་ད་ན་ནི་སོའོ། ། པ་ཀ་ཏི་ནི་རྒྱལ་མཚན་ནོ། ། པ་ཞེས་བྱ་བ་ནི་འགའ་ཞིག་ཏུ་རྣམ་གྲངས་སོ། ། ཙན་དྷོ་ནི་ཕྲེང་བའོ། ། ཙ་ལ་ནི་རླུང་ངོ་། ། པ་ཤུ་ནི་རི་དྭགས་སོ། ། ཡ་ཏི་ནི་དཀྱིལ་འཁོར་རོ། ། སྭ་སཾ་ནི་བཞི་མདོའོ། །
ཕལ་ཀུ་ཤཾ་ནི་སྐྱེ་བའོ། ། མ་ཧ་ཀྵ་རམ་ནི་ཕྱུགས་ཆེན་པོའོ། ། གཱ་ནི་ར་སྐྱེས་སོ། ། ན་ནི་མིའོ། ། གོ་ནི་ཁྱུ་མཆོག་གོ ། མ་ནི་མ་ཧེའོ། ། བྷ་ནི་བཟའ་བའོ། ། ཧོ་ནི་རྣམ་གྲངས་སོ། ། ཨ་བྱ་ཀ་ཞེས་བྱ་བ་ནི་རྒྱལ་པོའི་སྐྱེས་བུའོ། ། རེག་ཞེས་བྱ་བ་ནི་ནགས་ལ་གནས་པའོ། །
ཁ་ལ་རེག་པ་ནི་ཟོས་ཞེས་པའོ། ། ལྕེ་ལ་རེག་པ་ནི་ངོམས་སོ་ཞེས་པའོ། ། ན་སྟི་ནི་སྟོང་པའོ། ། ཧྲི་ནི་ངོ་ཚ་བའོ། ། སྟོང་པ་ལ་རེག་པ་ནི་མེ་ཐུན་གྱིས་ཤིག་པའོ། ། བླ་ལ་རེག་པ་ནི་སྟེང་ཉིད་དུ་སྟེ་འོག་ན་མེད་པའོ། ཕྱག་རྒྱ་དང་ཕྱག་རྒྱའི་ལན་གསང་བའི་བརྡ་ཅན་དཔའ་བོའི་བཙུན་མོ་དང་། སྡེ་ཚན་བཞི་རྣམས་ཀྱི་མཚན་ཉིད་དོ། ། དཔལ་འཁོར་ལོ་སྡོམ་པ་ལས་སྡེ་ཚན་བཞིའི་མཚན་ཉིད་ཅན་གྱི་བརྡའི་ཚིག་གི་བརྡར་བཏགས་པའི་ཆོ་གའི་ལེའུ་སྟེ་ཉི་ཤུ་རྩ་བཞི་པའོ།། །། དེ་ནས་ཀུན་དོན་འདོད་པ་ཡི། །
སྦ་བྱ་བརྒྱད་མཐར་སྦྱར་བྱས་ཏེ། ། མོས་པ་དམན་པའི་སེམས་ཅན་དག ། རྨོངས་ཤིང་མི་ཤེས་སེམས་ལྡན་པའོ། ། དེ་ལ་དཔའ་བོ་དང་རྣལ་འབྱོར་མ་རྣམས་ཀྱིས་གསལ་བར་གསུངས་པའི་སྔགས་ནི་འདི་ཡིན་ཏེ། ཨོཾ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ། མཧཱ་ཀལྤ། གྣི་སཾ་ནི་བྷཱ་ཡ། ཛ་ཊཱ་མ་ཀུ་ཊོ་ད་ཀ་ཊཱ་ཡ། དཾཥྚ་ཀ་ར་ལོ་གྲ་བྷཱི་ཥ་ཎ་མུ་ཁཱ་ཡ། ས་ཧ་སྲ་བྷུ་ཛ་བྷཱ་སུ་རཱ་ཡ།
པ་ར་ཤུ་པཱ་ཤོདྱ་ཏ་ཤུ་ལ་ཁྭ་ཊྭཱཾ་ག་དྷཱ་རི་ཎེ། བྱཱ་གྷྲ་ཛི་ནཱ་མཱ་ར་དྷ་རཱ་ཡ། མ་ཧཱ་དྷུམ་བྲ་ཨན་དྷ་ཀཱ་ར་ཝ་པུ་ཥཱ་ཡ། ཀ་ར་ཀ་ར། ཀུ་རུ་ཀུ་རུ། བྷན་དྷ་བྷན་དྷ། ཏྲ་ས་ཡ་ཏྲ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཱོཾ་ཧྲཱོཾ། ཧྲཿཧྲཿ
ཕེཾ་ཕེཾ། ཕཊ྄་ཕཊ྄། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ། བ་ས་རུ་ཏི་ར་ཨན་ཏྲ་མ་ལཱ་བ་ལཾ་བི་ཎ། གྷྲིཧྞ་གྷྲིཧྞ། སཔྟ་པ་ཏ་ལ་ག་ཏ་བྷུ་ཛཾ་ག་སརྦ་བཱ་ཏརྫ་ཡ་ཏརྫ་ཡ། ཨ་ཀཊྚེ། ཨ་ཀཊྚེ།
ཧྲཱིཾ་ཧྲཱིཾ། ཛྙཽཾ་ཛྙཽཾ། ཀྵྨཾ་ཀྵྨཾ། ཧཾ་ཧཾ། ཧིཾ་ཧིཾ། ཧཱུྃ་ཧཱུྃ། ཀི་ལི་ཀི་ལི། སི་ལི་སི་ལི། ཧི་ལི་ཧི་ལི། དྷི་ལི་དྷི་ལི།
ཧཱུྃ་ཧཱུྃ་ཕཊ྄། དཔལ་འཁོར་ལོ་སྡོམ་པ་ལས། རྩ་བའི་སྔགས་ཐམས་ཅད་ཀྱི་སྦས་པའི་ཆོ་གའི་ལེའུ་སྟེ་ཉི་ཤུ་ལྔ་པའོ།། །། དེ་ནས་གཞན་ཡང་འཇིག་རྟེན་ནི། ། གསུམ་པོ་དག་ན་ཡོད་མིན་པའི། ། ཤྲཱི་ཧེ་རུ་ཀའི་སྔགས་ཤེས་ན། ། གསང་སྔགས་ཐམས་ཅད་ཡོངས་འདོར་བྱ། ། རིམ་དང་རིམ་ལས་བཟློག་པ་ཡིས། ། ཕོ་ཉ་རྣམས་ནི་ཡང་དག་གནས། ། འོག་དང་སྟེང་གྲུབ་རྟག་ཏུ་སྟེར། །
བདག་གི་ཕོ་ཉ་མ་ཀུན་འགྲོ། ། ཕོ་ཉ་མ་དེ་ཀུན་གྲུབ་སྟེར། ། མཐོང་བ་དང་ནི་རེག་པ་དང་། ། ཙུམ་བ་ན་དང་རྟག་པར་འཁྱུད། ། རྣལ་འབྱོར་གནས་ནི་ཁྱད་པར་ཉིད། ། ཇི་སྲིད་རྣལ་འབྱོར་མ་ཡི་ཚོགས། ། ཐམས་ཅད་དངོས་གྲུབ་བྱེད་པར་བཤད། ། བདེ་ཅན་ཀུན་ལ་སྦྱིན་བྱ་ཡི། ། གཞན་དུ་ནམ་ཡང་མ་ཡིན་ནོ། ། མ་དང་སྲིང་མོ་བུ་མོ་དང་། །
ཆུང་མ་ཕོ་ཉ་ཀུན་གནས་པའོ། ། གང་ཞིག་རྟག་ཏུ་སྔགས་སྦྱིན་པ། ། དེ་ཡི་དེ་ཉིད་ཆོ་གར་བཤད། ། དེ་ནས་རྣལ་འབྱོར་རྒྱུད་དུ་ནི། ། རྙེད་དཀའི་དམ་ཚིག་ང་ཡིས་བསྟན། ། སྐྱེས་པ་བུད་མེད་གཡོན་ནས་འགྲོ། ། འདོད་པའི་དངོས་གྲུབ་སྟེར་བར་བྱེད། ། ཁྱིམ་དང་ཞིང་དུ་རྣམ་གནས་པའི། ། ཤིན་ཏུ་རིང་ཡང་ཤེས་པར་འགྱུར། ། ཧེ་རུ་ཀ་ལས་སྦྱོར་གཞན་མེད། །
སློབ་དཔོན་རྣལ་འབྱོར་མ་ཉིད་ཡིན། ། རྒྱུད་འདི་རུ་ནི་སྒྲུབ་པ་པོ། ། ལེགས་པར་འགྱུར་བ་ཉིད་ཡིན་ཏེ། ། བརྙས་མི་བྱ་ཞིང་སྤང་མི་བྱ། ། ཅི་ནུས་པ་ཡི་མཆོད་པ་བྱ། ། ཁྭ་གདོང་ལ་སོགས་བརྒྱད་འདི་དག ། མོས་དང་དད་པ་འཕེལ་བྱེད་པ། ། རྟག་པར་དངོས་གྲུབ་རྣམས་ཀྱི་རྒྱུ། ། དམ་ཚིག་རྣམས་ཀྱང་སྐྱོང་བའོ། ། ལྷ་མོ་གཞན་དང་ཀུན་སྦྱོར་བ། །
འདོད་ལ་ཆགས་པར་འགྱུར་འགྲོ་བ། ། མི་གཡོ་བདག་གཞན་གཉིས་མེད་པ། ། གཉིས་སུ་མེད་དང་ཐོགས་པ་མེད། ། དམ་ཚིག་སྤྱོད་པ་སྤྱད་པ་དང་། ། བུད་མེད་དབང་ཕྱུག་ཤིན་ཏུ་སྦྱོར། ། ཚངས་སྤྱོད་དེ་བཞིན་བསམ་གཏན་གནས། ། ཁྲོ་མེད་རྒྱུན་གྱིས་ཀུན་ཏུ་སྤྱོད། ། འདི་བརྒྱད་དམ་ཚིག་ཀུན་སྤྱོད་ཡིན། ། བསྒྲུབ་པ་ལ་ནི་གནས་པ་ཡི། ། སྒྲུབ་པ་པོ་ཡིས་རྟག་ཤེས་བྱ། །
རྒྱུད་ཀུན་གྱི་ནི་ཐུན་མོང་སྟེ། ། ཉམས་པར་མི་བྱ་རྒྱུ་མེད་པ། ། དད་པ་ཉིད་ཀྱིས་བླང་བྱ་ཡི། ། མིག་དང་ལག་པས་མ་ཡིན་ནོ། ། གསང་བ་འདི་ནི་མི་བསྟན་ཅིང་། ། རབ་ཏུ་འབད་དེ་སྦ་བར་བྱ། ། བློ་ལྡན་མཐེའུ་ཆུང་བསྐྱོད་པ་ནི། ། ཕོ་ཉ་མོ་རྣམས་ཡང་དག་གནས། ། དག་དང་མ་དག་འདྲེས་པ་སྟེ། ། སྒྲུབ་པ་པོ་ནི་གསུམ་དུ་གནས། །
མཉེས་བྱེད་རྣམ་པར་དག་པ་དང་། ། གསལ་བྱེད་ཡོན་ཏན་ལྡན་པའི་མི། ། དཔལ་འཁོར་ལོ་སྡོམ་པ་ལས་སློབ་མ་ཡོངས་སུ་བརྟག་པ་དང་སྡོམ་པའི་ཆོ་གའི་ལེའུ་སྟེ་ཉི་ཤུ་རྩ་དྲུག་པའོ།། །།

དེ་ནས་སྤྱོད་དང་བརྟུལ་ཞུགས་དཔའ། ། ཕོ་ཉ་མོ་རྣམས་རབ་སྒྲུབ་བྱེད། ། མྱུར་དུ་སྒྲུབ་བྱེད་འཇུག་པར་འགྱུར། ། མཚན་ཉིད་ཐམས་ཅད་ཤེས་པར་བྱ། ། ཡུལ་དང་ཡུལ་དུ་འགྲོ་བ་ཡིན། ། ཕོ་ཉའི་གཟུགས་ནི་མཚོན་པ་ཡིན། ། ཕོ་ཉ་རལ་གྲི་སོ་འདྲ་ཞིང་། ། དག་བྱེད་བསོད་ནམས་འཕེལ་བྱེད་ཡིན། ། དེ་བཞིན་ཕོ་ཉ་ལེགས་འདྲེས་པ། ། སྒྲུབ་པ་པོ་ཡིས་དངོས་གྲུབ་འཐོབ། ། བཟླས་བརྗོད་བསམ་གཏན་མེད་པར་ཡང་། །
མྱུར་བ་ཉིད་དུ་འགྲུབ་པར་འགྱུར། ། སྔགས་དང་ཕྱག་རྒྱ་སྒྲུབ་པ་པོས། ། མཆོད་པ་ཉིད་ལ་རབ་ཏུ་འཇུག ། འདི་ལས་གཞན་པའི་མཆོག་མེད་དེ། ། བསྟན་བཅོས་ཉིད་དུ་ངེས་པ་ཡིན། ། ཕོ་ཉའི་ལམ་ལ་དགའ་བ་དང་། ། སྒྲུབ་པ་པོ་ནི་དངོས་གྲུབ་བརྩོན། ། རིག་སྔགས་ཕྱག་རྒྱར་ཡང་དག་ལྡན། ། ཟས་ལ་རྟག་ཏུ་སྤྱད་པར་བྱ། ། རྣལ་འབྱོར་ཀུན་ལ་འཇུག་པ་ཡིས། །
སྒྲུབ་པོ་ལེགས་པར་མཉམ་བཞག་བྱ། ། རིགས་རྣམས་ཀུན་ལ་སྤྱད་བྱ་ཞིང་། ། བཟའ་མིན་པར་ནི་མི་བརྟག་གོ ། དེ་ཉིད་དུ་ནི་དེ་དབྱེར་མེད། ། ཕོ་ཉ་མོ་ཡི་བསྒྲུབ་པ་གཉིས། ། དངོས་གྲུབ་ཆོ་ག་ལ་སྤྱོད་ཚེ། ། ཕོ་ཉ་གཅིག་པུ་ཁོ་ན་ཡིན། ། རབ་དགའ་ཉིད་དང་དངོས་གྲུབ་ནི། ། ཞིང་རྣམས་གནས་སུ་གྲུབ་པ་ཡི། ། མཁའ་འགྲོ་མ་དག་རྣམ་པར་གནས། །
དེར་གནས་པ་ཡི་བཟླས་པ་བྱ། ། ཟས་རྙེད་པ་ནི་གཉིས་པ་འོ། ། དེ་ནི་རོལ་པར་ཡང་དག་གནས། ། སྒྲུབ་པ་དག་དང་ཉེ་བ་འོ། ། ཕོ་ཉ་རྣམས་ནི་ཡང་དག་བསྐུལ། ། བླ་མ་བརྒྱུད་པའི་རིམ་ཐོབ་པའི། ། དབང་བསྐུར་བས་ནི་སྔགས་ལེགས་ལྡན། ། ཕོ་ཉ་རྣམས་སུ་ཡང་དག་བཤད། ། ཕྱག་རྒྱ་ལེགས་སྦྱོར་ངང་ཚུལ་དང་། ། ཆགས་མེད་གཏོང་དང་ཚུལ་ཁྲིམས་ལྡན། །
ཡེ་ཤེས་རྒྱུ་སྐྱེས་ཡང་དག་རྫོགས། ། བསམ་པའི་བདག་ཉིད་ནང་པར་ལངས། ། ལས་ཀྱི་བྱ་བ་ཀུན་བྱ་སྟེ། ། ཡན་ལག་ལས་འདས་མཚོན་ཆ་ནི། ། ལུས་ལ་གནས་པར་ཀུན་ཏུ་སྤྱད། ། དག་བྱེད་བྱས་པའི་ལུས་དང་ནི། ། རྟག་ཏུ་སྔགས་ནི་བརྗོད་པར་བྱ། ། རྟག་ཏུ་སྔགས་ནི་བརྗོད་ནས་སུ། ། རྣལ་འབྱོར་གནས་རྣམས་ངེས་བསྟན་ཞིང་། ། མཚོན་ཆ་རྣམས་ནི་བསྒོམ་མི་བྱ། །
དམ་ཚིག་ཅན་མི་ཁྲོ་མི་བྱ། ། དབང་བསྐུར་བ་ལས་འདའ་མི་བྱ། ། དེ་དང་ལྷན་ཅིག་བདེ་བར་བྱ། ། གྲོལ་བའི་དོན་དང་དེ་དོན་དུ། ། དམ་ཚིག་སྤྱོད་པ་ཉིད་དུ་བྱ། ། རྨོངས་པས་འཁྲུལ་པ་རྣམས་པར་སྤང་། ། མཚན་མོ་རྟག་པར་ནམ་མཁའི་གོས། ། གནག་དང་དམར་བར་རྟག་འགྱུར་བྱ། ། སྲོག་ཆགས་ལས་བྱུང་ཡན་ལག་གྱོན། ། བདེ་བ་སྤྱོད་པས་བདེ་ཐོབ་འགྱུར། །
མཆོད་ཕྱིར་ཐོགས་ནི་ཡོངས་སྤངས་གཙང་། ། ཤྲཱི་ཧེ་རུ་ཀར་བྱིན་གྱིས་བརླབས། ། ཕྱག་རྒྱ་ལྔ་དང་ཡང་དག་ལྡན། ། དུས་ཀུན་དུ་ནི་ཡང་དག་སྤྱད། ། མགུལ་རྒྱན་གདུ་བུ་རྣ་རྒྱན་དང་། ། སྤྱི་བོ་ནོར་བུས་རྣམ་པར་བརྒྱན། ། མཆོད་ཕྱིར་ཐོགས་དང་ཐལ་བ་དང་། ། དུས་ཀུན་དུ་ནི་རྣམ་པར་གནས། ། མཚན་མོ་རྟག་ཏུ་གསལ་བྱ་ཞིང་། ། ཉིན་པར་གསང་བ་ཉིད་དུ་བྱ། །
བྱེད་པའི་ཡེ་ཤེས་ཤིན་ཏུ་སྦ། ། རབ་ཏུ་ཞི་ཞིང་ངལ་བ་ཐུལ། ། གཙང་སྦྲ་གསུམ་དུ་ཤེས་བྱ་ཞིང་། ། རང་གི་རྒྱུན་བཞིན་རྣམ་པར་གནས། ། རིགས་དང་རིགས་མིན་ངོར་མི་ལྟ། ། སྤྱི་གཙུག་ལ་སོགས་བཅིང་པ་སྤང་། ། ཕོ་ཉ་གཙང་སྦྲ་དང་པོ་ཡིན། ། གཉིས་པ་ཟླ་བ་ཡིན་པར་འདོད། ། ཟས་གཅིག་ཏུ་ནི་ཟ་བ་ཉིད། ། གཙང་སྦྲ་གསུམ་པ་ཡིན་པར་བཤད། །
རྣལ་འབྱོར་པས་ནི་རྟག་ཉིད་དུ། ། གཙང་སྦྲ་འདི་དག་རབ་བསྐྱངས་པས། ། གཙང་མ་དག་པའི་རིམ་ཐོབ་ནས། ། དངོས་གྲུབ་གང་ལས་འབྱུང་མི་འགྱུར། ། དེ་ཉིད་བསྡུས་པར་གང་གསུངས་དང་། ། དེ་བཞིན་བདེ་མཆོག་ལས་གང་གསུངས། ། གསང་བའི་རྒྱུད་ལས་ཡང་དག་བཤད། ། དེ་བཞིན་དཔལ་མཆོག་དང་པོ་དང་། ། རྡོ་རྗེ་འཇིགས་བྱེད་ཉིད་ལས་གསུངས། ། བཟླས་དང་བརྟུལ་ཤུགས་སོགས་པས་འགྲུབ། །
དེ་འདིར་བསམ་གཏན་ཙམ་གྱིས་ནི། ། སྔགས་པས་སྐད་ཅིག་གིས་འགྲུབ་འགྱུར། ། རྣལ་འབྱོར་ལམ་ལ་དགའ་བས་ཀྱང་། ། གཙང་སྦྲ་འདི་ནི་ཡང་དག་སྤྱད། ། བསོད་ནམས་གཙང་སྦྲ་ལས་བྱུང་གང་། ། སྒྲུབ་པོའི་ཡོན་ཏན་རྒྱ་ཆེན་པོ། ། སྟོང་ཕྲག་གཅིག་པའི་གདོང་མིན་པར། ། ཁ་གཅིག་གིས་ནི་བརྗོད་མི་ནུས། ། དཔལ་ལྡན་ཁྲག་འཐུང་ཡེ་ཤེས་ཆེ། ། རྣམ་དག་མཚན་ཉིད་ཀུན་བསྒྲུབ་པའོ། །
བདེ་བའི་བསོད་ནམས་ཆུ་འཐུང་བ། ། དག་བྱེད་སྡིག་པ་འཇིག་བྱེད་ཡིན། ། རེག་པ་དང་ནི་སྨྲ་བས་ཀྱང་། ། སྡིག་པ་ཀུན་ལས་རྣམ་གྲོལ་ཞིང་། ། ལུས་ངག་སྐྱོན་ནི་མེད་པ་ཡི། ། གང་ཞིག་སྤྱོད་པ་བྱེད་པ་ཡི། ། མི་མཆོག་སྡིག་པ་ཐམས་ཅད་ནི། ། རྣམ་དག་བདག་ཉིད་བདེ་གཤེགས་ཀྱི། ། ས་རྣམས་ཀྱང་ནི་ཐོབ་པར་འགྱུར། ། སྐྱེ་ཞིང་སྐྱེ་བར་དེ་བཞིན་གཤེགས། །
རིགས་གྱུར་ཆོས་ལྡན་རྒྱལ་པོར་འགྱུར། ། དེ་ལྟར་རྟག་ཏུ་མཆོད་བྱས་ནས། ། དད་པ་ཡིས་ནི་གཏོར་མ་སྦྱིན། ། ཇི་བཞིན་ཆོ་གའི་སྦྱོར་བ་ཡིས། ། དད་པས་ཅི་འདོད་སྦྱིན་པར་བྱ། ། མར་གྱི་ངོ་ཡི་ཚེས་བཅུ་དང་། ། ཟླ་བ་ཡར་ངོར་གང་གྱུར་དང་། ། མྱུར་དུ་འབད་པས་མཆོད་བྱ་སྟེ། ། རྡོ་རྗེ་ལྷ་མོ་མྱོས་བྱེད་ཤས། ། སྐྱེ་བོ་དད་པས་མཆོད་བྱ་ཞིང་། །
ཧེ་རུ་ཀ་དཔལ་མངོན་དགའ་ཞིང་། ། མགུ་བའི་སེམས་མཆོག་དག་དང་ནི། ། དེ་རྣམས་ལ་གནས་མཆོག་སྟེར་བྱེད། ། མཚན་མོ་བརྟུལ་ཤུགས་ཅན་གཏོར་མ། ། སྐྲ་གྲོལ་གཅེར་བུར་གྱུར་པས་སྦྱིན། ། ཤྲཱི་ཧེ་རུ་ཀའི་བདག་ཉིད་ཤེས། ། སྦྱོར་བས་མ་མོ་རྣམས་མཉེས་འགྱུར། ། དཔལ་འཁོར་ལོ་སྡོམ་པ་ལས་སྤྱོད་པ་བརྟུལ་ཤུགས་དང་མཆོད་པ་དང་གཏོར་མའི་ཆོ་གའི་ལེའུ་སྟེ་ཉི་ཤུ་བདུན་པའོ།། །། དེ་ནས་མཆོད་པ་རྣམ་དག་བདག ། མྱ་ངན་འདས་པར་ངེས་འགྲོ་དཔའ། །
དེ་བཞིན་བདག་ཉིད་མཆོད་པ་དང་། ། སངས་རྒྱས་ཀུན་སོགས་སྲས་བཅས་དང་། ། དཔའ་བོ་ཀུན་དང་རྣལ་འབྱོར་མ། ། བརྟན་པ་དག་དང་གཡོ་བ་དང་། ། སྤུན་དང་བསྡུག་པ་མཆོད་པ་སྟེ། ། ལེགས་གནས་ཟླ་བ་འདུས་པ་ལའོ། ། སྤུན་དང་བུ་དང་ལྷན་ཅིག་ཏུ། ། བདེ་དང་སྡུག་བསྔལ་ཀུན་འབྱུང་ཡིན། ། སྔགས་དང་དེ་བཞིན་ཕྱག་རྒྱ་དང་། ། ཡེ་ཤེས་དེར་ནི་བསྟན་མི་བྱ། །
མ་དང་ཐམས་ཅད་སུན་འབྱིན་བྱེད། ། དག་བྱེད་ཟས་ལ་སྤྱོད་པ་ནི། ། རྟག་ཏུ་དམ་ཚིག་སྤྱད་བྱས་འགྱུར། ། གསང་སྔགས་སུ་ལའང་སྦྱིན་མི་བྱ། ། མན་ངག་རྣམ་པར་ཉམས་མི་བྱ། ། དམ་ཚིག་གནས་ལ་ཅི་རིགས་པར། ། མན་ངག་རྣམས་ཀྱང་སྦྱིན་པར་བྱ། ། ཕོ་ཉ་མ་གཏོགས་གཞན་དག་ལ། ། འདོད་ལ་རྨོངས་པས་འགྲོ་མི་བྱེད། ། ཕོ་ཉ་མོ་ཞེས་རྟག་ཐར་པ། །
འབད་པ་ཡིས་ཀྱང་ལོངས་སྤྱོད་བྱ། ། སྐྱེ་གནས་དམན་ལ་མི་གནས་ལ། ། བསྙེན་བཀུར་ཉིད་ནི་བྱ་བ་མིན། ། མ་དང་སྲིང་མོ་བུ་མོང་དང་། ། ཆུང་མ་ཕོ་ཉ་མོ་ཉིད་གནས། ། འཁོར་ལོས་དེ་བཞིན་གྲུབ་པ་ལ། ། གཞན་དུ་བྱ་བ་མ་ཡིན་ནོ། ། དཀའ་ཐུབ་ངེས་པར་ཟད་པར་འགྱུར། ། མཆོག་དབུས་ཐ་མ་ལྷན་ཅིག་འགུགས། ། དེ་ལྟར་རྫས་ནི་རྣམ་ངེས་ཡིན། །
འཇིག་རྟེན་ན་རྟག་གཡོན་ནས་སྤྱོད། ། རྐང་པ་གཡོན་པ་སྔོན་ལ་འདོར། ། ལག་པ་གཡོན་པ་སྔོན་དུ་འགྱུར། ། གཡོན་གྱི་སྤྱོད་པས་རབ་མཆོད་བྱེད། ། ལུས་ཀྱི་གཡོན་ནི་རྣམ་པར་འཁྲི། ། གཡོན་པ་ཡིས་ནི་ཚིམ་པར་བཟའ། ། བརྟུལ་ཞུགས་མ་ཉམས་བརྟུལ་ཞུགས་རྫོགས། ། སྒྲུབ་པ་དེ་ནི་དམ་ཚིག་བརྩོན། ། དམ་ཚིག་རིགས་ལ་སྤྱོད་པ་ཡིས། ། ལྷན་ཅིག་ཟས་ལ་སྤྱོད་པར་བྱེད། །
རིགས་ལྔ་ལ་ནི་ཀུན་སྤྱོད་པའི། ། རིགས་ནི་རྣམ་པ་བཞི་རུ་གྲགས། ། རིགས་གཅིག་ལ་ནི་ཀུན་སྤྱོད་པ། ། རྣལ་འབྱོར་གྲུབ་དོན་རབ་ཏུ་མཆོད། ། བ་ལང་ཤ་དང་རྟ་ཤ་དང་། ། ཁྱི་ཤ་དག་དང་སྣ་ཚོགས་པས། ། དཀྱིལ་འཁོར་གྲུ་གསུམ་བྱས་ནས་ནི། ། སངས་རྒྱས་རྣམས་ཀྱང་ངེས་པར་འཇིག ། དེ་བཞིན་དཔའ་བོ་རྣམས་ཀྱི་ཟས། ། སྔགས་དང་ཕྱག་རྒྱར་ལྡན་པའི་སྨན། །
ཤྲཱི་ཧེ་རུ་ཀའི་སྤྲུལ་པ་ནི། ། ཉེར་སྤྱོད་བསྟན་བཅོས་ཀུན་ལས་སྤངས། ། རྣལ་འབྱོར་རྟག་ཏུ་སྲུང་བར་བྱ། ། ལས་རྣམས་དག་ནི་ཐམས་ཅད་ལ། ། བགེགས་མེད་ཇི་བཞིན་འགྲུབ་འགྱུར་བར། ། འདིར་ནི་གཞན་དུ་རྟོགས་མ་ཡིན། ། འདི་ནི་ཕོ་ཉ་མཆོག་བཟང་པོ། ། བརྩོན་ཞིང་ལྷན་ཅིག་ལྡན་པ་ཡིན། ། ཆགས་པས་དགའ་བའི་ལོངས་སྤྱོད་རྫོགས། ། རྣལ་འབྱོར་རྫས་ནི་རྣམ་འབྱེད་ཉིད། །
བླ་མའི་མན་ངག་ལ་དགའ་ཞིང་། ། དེ་ནི་སྦྱིན་བདག་མཆོག་གསུངས་པའོ། ། དཔལ་འཁོར་ལོ་སྡོམ་པ་ལས་ནང་གི་སྦྱིན་སྲེག་དང་། རིགས་ལྡན་མའི་ཆོ་གའི་ལེའུ་སྟེ་ཉི་ཤུ་བརྒྱད་པའོ།། །། དེ་ནས་གཞན་ཡང་བསྟན་པ་ནི། ། ཕོ་ཉའི་མཚན་ཉིད་ཤེས་བྱ་བ། ། དམ་ཚིག་ལ་གནས་མཁའ་འགྲོ་མར། ། གང་གིས་ཡང་དག་ཤེས་འགྱུར་བའོ། ། མིང་པོའམ་ཡང་ན་ཕ་དང་ནི། ། བདག་པོ་ཉིད་དུ་སྐད་ཅིག་མཐོང་། །
ལྕེ་སྦོམ་མིག་ནི་དམར་སེར་ལ། ། རྩུབ་ཅིང་སྤུ་ནི་དམར་སེར་ཡིན། ། དངོས་གྲུབ་ཀུན་གྱི་ཐུན་མོང་དུ། ། བཟླས་དང་བརྟུལ་ཞུགས་ལ་རྟག་དགའ། ། དྲན་པ་དང་ནི་ཡང་དག་ལྡན། ། ཕོ་ཉ་མ་སོགས་གནས་དང་བཅས། ། མཁའ་འགྲོ་མ་མཆོག་ཉི་ཤུ་བཞི། ། སྤྱོད་དང་གྲོལ་བའི་འབྲས་བུ་སྟེར། ། འདོད་པའི་དོན་ཀུན་འགྲུབ་བྱེད་པའི། ། རྩ་བའི་སྔགས་ནི་རྟག་ཏུ་ཟློས། །
བདུད་ཀུན་རབ་ཏུ་ཞི་བར་བྱེད། ། རྒྱུ་དང་མི་རྒྱུ་འཇིག་རྟེན་གསུམ། ། རྣལ་འབྱོར་རོལ་བའི་འབྲས་བུ་སྟེར། ། གསང་སྔགས་འདི་ལས་བྱུང་བ་ཡིན། ། སྔགས་དང་ཕྱག་རྒྱ་ཡང་དག་ལྡན། ། སྒྲུབ་བྱེད་བསྒྲུབ་ལ་རབ་བརྩོན་དང་། ། ཕྱག་རྒྱ་དང་བྲལ་གསང་སྔགས་ནི། ། ལུས་ཅན་རྣམས་ལ་བྱིན་མི་རློབ། ། ཇི་ལྟར་དྲོ་བའི་བྱ་བ་དང་། ། མངོན་པར་འབད་པས་རྟོགས་པར་བྱ། །
འདོད་པའི་དོན་ཀུན་སྒྲུབ་བྱེད་པའི། ། རྣལ་འབྱོར་ཆེ་ལ་གང་ཞིག་སྡང་། ། ཁྱི་ཡི་སྐྱེ་བ་བརྒྱར་སྐྱེས་ཏེ། ། སྨེ་ཤ་ཅན་དུ་སྐྱེ་བར་འགྱུར། ། དཔེར་ན་ལ་ལ་མར་འདོད་པས། ། འབད་པས་ཆུ་ནི་བསྲུབས་གྱུར་ཀྱང་། ། མར་གསར་འབྱུང་བར་མི་འགྱུར་ཞིང་། ། ལུས་ཉོན་མོངས་པ་ཁོ་ནར་ཟད། ། འཛིན་ཅིང་མཆོད་པར་བྱེད་པ་ནི། ། འཚོ་བའི་ཐབས་ཀྱི་རྒྱུ་ཕྱིར་རོ། །
རྣལ་འབྱོར་གཞན་ལ་བརྟེན་པ་ནི། ། བཟང་པོ་གཞན་ནི་དོན་མེད་འགྱུར། ། རྣལ་འབྱོར་ཆེ་མཆོག་དཔའ་བོ་ནི། ། ཡུལ་ཕྱོགས་གང་ན་གནས་གྱུར་པའི། ། རིགས་ངན་ཀླ་ཀློ་ཡིན་ན་ཡང་། ། ཡུལ་དེ་ཡོངས་སུ་བརྟགས་པ་ཡིན། ། སེམས་ཅན་རྗེས་སུ་བཟུང་བའི་རྒྱུར། ། དེ་རུ་ང་ནི་རྟག་པར་གནས། ། དཔལ་འཁོར་ལོ་སྡོམ་པ་ལས་ཕོ་ཉ་མོའི་མཚན་ཉིད་དང་ནུས་པའི་སྐབས་ཀྱི་ལེའུ་སྟེ་ཉི་ཤུ་རྩ་དགུ་པའོ།། །། དེ་ནས་གཞན་ཡང་བཤད་བྱ་བ། །
ཤིན་ཏུ་རྙེད་དཀའི་དགོད་པ་སྟེ། ། གང་ཞིག་ཤེས་པ་ཙམ་གྱིས་ནི། ། མྱུར་དུ་དངོས་གྲུབ་གྲུབ་བྱེད་པའོ། ། ས་ཡི་ཆ་ནི་མཉམ་ཡིད་འོང་། ། ཙནྡན་གྱིས་ནི་ཉེ་བར་བསྐུ། ། དྲི་བཟང་དྲི་ལྡན་ས་ལ་ནི། ། མེ་ཏོག་སིལ་མ་བཅལ་བཀྲམ་ཞིང་། ། སྤོས་ཀྱི་དྲི་ཡིས་ཉམས་དགར་བྱས། ། བདག་གིས་བྱ་བ་ཀུན་བྱས་ཞིང་། ། ཕྱོགས་བཅིང་བ་ནི་བྱས་ནས་སུ། །
དེ་ནས་རྫ་རྔ་བྱས་ནས་ནི། ། ཟླུམ་པོ་རི་མོ་དགུ་བྱ་སྟེ། ། ཤིན་ཏུ་མཉམ་བཞག་སོ་སོ་རུ། ། ཡི་གེའི་ཕྱི་མོ་དགོད་པར་བྱ། ། དེར་གནས་པ་ལ་དཔའ་བོ་ནི། ། འདོད་པའི་དོན་ཀུན་སྒྲུབ་བྱེད་བཏུ། ། རིམ་བཞིན་འབྱུང་དང་རིམ་མིན་པས། ། དབྱངས་དང་ཡི་གེ་སྒྲུབ་པ་པོས། ། ཐུབ་པས་དེ་ལྟའི་གྲངས་འགྱུར་ལས། ། རེའུ་མིག་སུམ་ཅུ་གཉིས་པ་བླང་། །
ལྔ་པ་ཡིས་ནི་ཁྱད་པར་བྱ། ། བརྒྱ་ཕྱེད་ཕྱེད་པ་ཡང་དག་བླང་། ། ཉི་ཤུ་རྩ་བཞི་པ་ཡིས་ཕྱེ། ། རེའུ་མིག་སུམ་ཅུ་དྲུག་པ་བླང་། ། གསུམ་པ་ཡིས་ནི་ཁྱད་པར་དབྱེ། ། དེ་ནས་སུམ་ཅུ་གཉིས་པ་བླང་། ། ལྔ་པ་ཡིས་ནི་ཁྱད་པར་བྱ། ། དེ་ནས་ཉི་ཤུ་ལྔ་པ་བླང་། ། ཉི་ཤུ་བཞི་པ་དག་དང་སྦྱར། ། སུམ་ཅུ་རྩ་གསུམ་པ་ཡང་བླང་། །
རེའུ་མིག་བཅྭོ་ལྔ་པ་ཡིས་ལྡན། ། ལྔ་པ་དག་དང་ཡང་དག་ལྡན། ། མཛེས་པའི་མཆོག་ནི་ཡིན་པར་འདོད། ། ཉི་ཤུ་རྩ་གཉིས་པ་དང་ལྡན། ། བཅུ་གཅིག་པ་ཡིས་མཚན་པ་འོ། ། ཚིག་གི་དང་པོ་ཡིན་པར་འདོད། ། རེ་འུ་མིག་ནི་བཅུ་དགུ་པ། ། མེ་ཡི་བུ་དང་ཡང་དག་ལྡན། ། རེའུ་མིག་གསུམ་པས་རྣམ་པར་ཕྱེ། ། ཡ་ཚན་བརྒྱད་པའི་ས་བོན་ནི། །
རེའུ་མིག་སུམ་ཅུ་དྲུག་པ་དང་། ། ཡང་དག་ལྡན་པའི་ཡི་གེར་གྱུར། ། སླར་ཡང་ཡི་གེ་དེ་དག་ཉིད། ། འདོད་པའི་དོན་ཀུན་སྒྲུབ་བྱེད་ཡིན། ། དེ་ནས་རང་འབྱུང་བླངས་ནས་ནི། ། རེའུ་མིག་ལས་ནི་ལྔ་པར་སྦྱར། ། སྤྱི་བོར་ཐིག་ལེ་དག་དང་སྦྱར། ། དོན་ཀུན་བསྒྲུབ་ཅེས་བྱ་བ་ཡི། ། ཚིག་ནི་གཉིས་པ་ཡིན་པར་བཤད། ། རེའུ་མིག་བཅུ་དགུ་པ་ཉིད་ལ། །
ཉི་ཤུ་རྩ་བདུན་པ་ཡིས་ཕྱེ། ། གསུམ་པ་དག་དང་ཡང་དག་ལྡན། ། སུམ་ཅུ་གསུམ་པ་ལེགས་བླངས་ཏེ། ། རེའུ་མིག་གི་ནི་གཉིས་པ་སྦྱར། ། ཉི་ཤུ་པ་དང་ཡང་དག་ལྡན། ། མཛེས་པའི་མཆོག་ནི་ཡིན་པར་འདོད། ། དེ་བཞིན་ཉི་ཤུ་གཅིག་པ་ཉིད། ། དེ་བཞིན་ཉི་ཤུ་དྲུག་པ་ཉིད། ། ལན་གཅིག་བཟླས་པའི་ཚིག་ཏུ་ནི། ། ཤིན་ཏུ་མཉམ་པར་བཞག་སྟེ་བཏུ། །
དེ་ནས་གོ་རིམ་བཟློག་པ་བཏུ། ། རེའུ་མིག་ལས་ནི་དང་པོ་ཉིད། ། བཞི་པའི་མཐའ་དང་ཡང་དག་ལྡན། ། དེ་བཞིན་བཅོ་ལྔ་པ་དང་བཅས། ། ཆོས་དོན་འདོད་དང་ཐར་པ་ཡི། ། ཚིག་ནི་གསུམ་པ་ཡིན་པར་བཤད། ། རེའུ་མིག་གཉིས་པའི་ས་བོན་དང་། ། རེའུ་མིག་སུམ་ཅུ་དྲུག་པ་ཉིད། ། དེ་བཞིན་ཉི་ཤུ་དྲུག་པ་དང་། ། སུམ་ཅུ་གསུམ་པ་ཡང་དག་ལྡན། །
རེའུ་མིག་བཅུ་གསུམ་པ་རུ་ལྡན། ། རེའུ་མིག་ལས་ནི་བཅུ་པ་ཉིད། ། གོ་རིམ་བཟློག་པས་སྒྲུབ་པོས་བླང་། ། རེའུ་མིག་ལས་ནི་བཅུ་དགུ་པ། ། རེའུ་མིག་ཉི་ཤུ་གསུམ་པ་ལ། ། གཉིས་པ་དང་ནི་ཡང་དག་ལྡན། སྟེང་དུ་ཐིག་ལེས་བརྒྱན་པར་བྱ། ། དེ་ནས་ཆུ་བོའི་ས་བོན་གཟུང་། ། བརྒྱད་པ་ཡང་ནི་དེ་བཞིན་ཏེ། ། མེ་ཡི་བུས་ཡིས་ཁྱད་པར་དབྱེ། །
ཡི་གེ་ཧཱུྃ་གིས་མཐའ་རུ་སྦྱར། ། འདི་ནི་ཁམས་གསུམ་རྒྱལ་ཞེས་བྱའི། ། སྔགས་ཚིག་བཞི་ཡི་རྣམ་བརྒྱན་པའོ། ། ཨོཾ་ནི་ཀུན་ལ་གསལ་བྱེད་ཡིན། ། ཧཱུྃ་དང་ཕཊ྄་ནི་མཐའ་རུ་སྦྱར། ། རིགས་རྒྱལ་འཁོར་ལོ་བསྒྱུར་བའི་སྔགས། ། འདི་ནི་མ་བྱུང་འབྱུང་མི་འགྱུར། ། དེ་ཉིད་བསྡུས་དང་དཔལ་མཆོག་དང་། ། བདེ་མཆོག་རྡོ་རྗེ་འཇིགས་བྱེད་དུ། ། ཁྲོ་བོ་བཞི་དང་ཡང་དག་ལྡན། །
སྐུ་བརྒྱད་དང་ནི་བཅས་པ་རུ། ། དཀྱིལ་འཁོར་བསྲུང་བའི་དོན་དུ་ནི། ། གདུག་པ་ཀུན་ལས་ཁྱད་པར་དུ། ། འདི་ནི་བསྙེན་པ་ཙམ་གྱིས་ཀྱང་། ། བརྟག་མི་དགོས་པར་འཆིང་བར་འགྱུར། ། འཁོར་ལོའི་སྦྱོར་བ་བརྗོད་པ་ནི། ། དངོས་གྲུབ་ཀུན་གྱི་འབྲས་བསྐྱེད་པའོ། ། ཨོཾ་སུཾ་བྷ་ནི་སུཾ་བྷ་ཧཱུྃ་ཧཱུྃ་ཕཊ྄། ཨོཾ་གྲིཧྣ་གྲིཧྣ་ཧཱུྃ་ཧཱུྃ་ཕཊ྄། ཨོཾ་གྲིཧྣ་པ་ཡ་གྲིཧྣ་པ་ཡ་ཧཱུྃ་ཧཱུྃ་ཕཊ྄།
ཨོཾ་ཨ་ན་ཡ་ཧོ་བྷ་ག་ཝན་བཛྲ་ཧཱུྃ་ཧཱུྃ་ཕཊ྄། དཔལ་འཁོར་ལོ་སྡོམ་པ་ལས་རྒྱར་བཅིང་བའི་སྔགས་བཏུ་བའི་ཆོ་གའི་ལེའུ་སྟེ་སུམ་ཅུ་པའོ།། །། དེ་ནས་ཤ་ཆེན་དག་གིས་ཀུན། ། འཇིག་བྱེད་རྡོ་རྗེ་སྐྱེས་ཡིན་བཤད། ། འདི་ནི་གདུག་པ་ཐམས་ཅད་ཀྱི། ། འཇིག་བྱེད་མི་བཟད་པར་བཤད་དོ། ། དེ་བཞིན་ཁྱི་དང་ཕག་གི་ཤ ། ཟངས་ཀྱི་གཙུག་ཕུད་ཅན་དེ་བཞིན། བཟའ་དང་སྦྱིན་སྲེག་གཏོར་མ་ཡི། ། རྣམ་པར་མ་དཔྱད་ཀྱིས་བྱ་འོ། །
གང་ཕྱིར་ཐེ་ཚོམ་མེད་བྱས་ནས། ། མ་ལུས་ལུས་པ་མེད་འགྲུབ་ཅིང་། ། རྒྱལ་སྲིད་ཐམས་ཅད་རབ་འགྲུབ་འགྱུར། ། དུང་དང་མུ་ཏིག་ཉ་ཕྱིས་ཏེ། ། གསུམ་ཅར་རྒྱུ་མཚན་བྱུང་ཡིན་ན། ། ཆོས་ཀྱི་སྐུ་ཡི་ལུས་ཅན་གྱི། ། ཐོད་པ་ལ་ནི་སུ་ཞིག་སྨོད། ། དཔའ་བོ་ཐོད་པའི་ཕྲེང་བ་འཆང་། ། ཟླ་བ་ཕྱེད་པས་རྒྱན་དུ་བྱས། ། དཔའ་བོའི་དབང་ཕྱུག་ཡིན་པར་བཤད། །
བརྡ་ནི་ལྔ་པོ་བསྟན་པ་དག ། སྒྲུབ་པ་པོ་ཡི་ལག་གཡོན་གྱིས། ། འདི་ནི་དཔའ་བོའི་གནས་ཡིན་ཏེ། ། བརྡ་རྣམས་ལ་ནི་རབ་འཇུག་པའོ། ། ཁམས་གསུམ་རྒྱུ་དང་མི་རྒྱུ་དང་འགྲོ་ཀུན་གཡོན་ལས་བྱུང་བ་ཡིན། ། རྡོ་རྗེ་སེམས་དཔའ་མཐེ་བོར་གནས། ། མཛུབ་མོ་དེ་བཞིན་རྣམ་སྣང་མཛད། ། གུང་མོར་པདྨ་གར་དབང་བཞུགས། ། སྲིན་ལག་དངོས་གྲུབ་ཐམས་ཅད་ནི། ། རབ་ཏུ་རྩོལ་བའི་དཔའ་བོ་བཞུགས། །
ཐ་མ་ལ་ནི་མཁའ་སྙིང་པོ། ། མི་བཟད་གཟུགས་དང་ལྡན་པ་ཡིན། ། སེན་མོའི་ངོས་ལ་རྟ་མགྲིན་གྱི། ། གནས་སུ་གྱུར་པར་བཤད་པ་ཡིན། ། འདི་དག་དཔའ་བོ་ཐམས་ཅད་ཀྱི། ། གཡོན་པ་ལས་བྱུང་རྒྱུ་ཡིན་ནོ། ། ལག་མཐིལ་ཤྲཱི་ནི་ཧེ་རུ་ཀའི། ། ཕག་མོ་ཀུན་འདུས་དགའ་བྱེད་ཡིན། ། རྒྱབ་ཏུ་རྡོ་རྗེ་མཁའ་འགྲོ་མ། ། འདི་ནི་ལག་ཏུ་དགོད་པ་སྟེ། །
མཛའ་བ་ཐམས་ཅད་འདུས་པ་ཡིན། ། དེ་ལྟར་ཆོ་གའི་སྦྱོར་བ་ཡིས། ། དཔའ་བོ་ཐམས་ཅད་མཆོད་པར་བྱ། ། ས་ནི་སྤྱན་ཞེས་བྱ་བར་བཤད། ། ཆུ་ཡི་ཁམས་ནི་མཱ་མ་ཀི ། མེ་ནི་གོས་དཀར་མོར་བཤད་དེ། ། རླུང་ནི་སྒྲོལ་མར་རབ་ཏུ་བཤད། ། ཙུམ་བི་ཀ་ནི་སྟོང་པ་སྟེ། ། དེ་བཞིན་ཕ་རོལ་ཕྱིན་པ་ཡིན། ། དབུས་སུ་དཔའ་བོ་ཀུན་གྱི་གནས། །
མཁས་པས་རྒྱབ་ཏུ་གཤེགས་སུ་གསོལ། ། གསང་བ་འདི་ནི་མི་བཤད་ཅིང་། ། རབ་ཏུ་འབད་དེ་སྦ་བར་བྱ། ། དེ་ལྟར་བརྡ་ཡིས་དཔའ་བོ་རྣམས། ། ལྷན་ཅིག་ཟས་ལ་སྤྱོད་པ་རྩོམ། ། དཔའ་བོ་ཐམས་ཅད་མཉམ་སྦྱར་བ། ། མཁའ་གྲོ་དྲ་བའི་བདེ་མཆོག་ཡིན། ། དཔལ་འཁོར་ལོ་སྡོམ་པ་ལས་བཟའ་བ་དང་སྦྱིན་སྲེག་དང་གཏོར་མའི་བྱ་བ་ལས་ལག་པའི་བརྡའི་ཆོ་གའི་ལེའུ་སྟེ་སུམ་ཅུ་རྩ་གཅིག་པའོ།། །། དེ་ནས་ཡང་དག་བཤད་བྱ་བ། ། བཟའ་དང་སྟོན་མོ་འདུས་པ་སྟེ། །
ཡང་དག་ཆོ་ག་གང་གིས་ཤེས། ། དངོས་གྲུབ་མྱུར་དུ་ཐོབ་འགྱུར་བའོ། ། སྒྲུབ་པོས་སྔར་བསྟན་རིམ་པ་ཡིས། ། ཕྱུགས་རྣམས་ཀྱི་ནི་དགུག་པ་ཉིད། ། ཕྱུགས་རྣམས་དག་ནི་དེ་བཞིན་ལྔ། ། མི་དང་རུས་སྦལ་ཉ་མོ་དང་། ། ལྕེ་སྤྱང་རྟ་ལ་སོགས་རྣམས་ཀྱི། ། དངོས་གྲུབ་བསྒྲུབ་པའི་དཀྱིལ་འཁོར་དུ། ། ཕྱུགས་འདི་དག་ནི་འགྲུབ་ཡན་ལག ། རིགས་རྣམས་ལ་ནི་ཕྱུགས་མཆོག་གོ །
རྐང་བཞི་རྣམས་ལས་གླང་པོ་དང་། ། འདབ་ཆགས་རྣམས་ལས་ངང་པ་དང་། ། དུད་འགྲོ་རྣམས་ལས་ཕྱུགས་ཡིན་ནོ། ། ལྷ་རྣམས་ཞལ་ནི་གཡོ་བྱེད་པ། ། དངོས་གྲུབ་བསྒྲུབ་བྱའི་དཀྱིལ་འཁོར་དུ། ། ཕྱུགས་ནི་འདི་རྣམས་རྣམ་པར་བཤད། ། ཁྭ་དང་ཆུ་སྐྱར་བཞད་དང་ནི། ། ལྕེ་སྤྱང་སྐྱེ་གཉིས་སྔགས་ཆེན་པོ། ། ཁྲུང་ཁྲུང་རི་སྐྱེགས་ཀ་དམ་པ། ། བཟའ་དང་གཏོར་མ་སྦྱིན་བསྲེག་བྱ། །
འདོད་པའི་དོན་ནི་འགྲུབ་པར་འགྱུར། ། ཀྲིཥྞ་ཤྭ་ནི་ཐུག་པ་དང་། ། མ་ཤ་འབྲས་ནི་ནག་པོར་ལྡན། ། འཛེམ་པ་མེད་པར་རོ་ཡི་ཁར། ། སྦྱིན་སྲེག་བརྒྱ་རྩ་བརྒྱད་པར་བྱ། ། དེ་ནས་རོ་དེ་ལངས་ནས་ནི། ། ཅི་བགྱི་ཞེས་ནི་སྨྲ་བར་འགྱུར། ། ས་འོག་སྟེང་འགྲོ་རལ་གྲི་འམ། ། ཚར་གཅོད་ཕན་འདོགས་ཉིད་དང་ནི། ། རི་ལུ་མིག་སྨན་གཏེར་རྣམས་སམ། །
རྐང་མགྱོགས་དག་གམ་བཅུད་ཀྱིས་ལེན། ། གཅིག་གཅིག་སྦྱིན་པར་བྱེད་ནས་ནི། ། འགྲོ་བར་འགྱུར་གྱི་གཞན་དུ་མིན། ། སྟེང་དང་འོག་ཏུ་ཕོ་ཉ་འགྲུབ། ། རྒྱུ་འདིར་ཐེ་ཚོམ་མེད་པ་ཡིན། ། བ་ལང་ལྷས་ཀྱིས་མི་འབྱིང་དང་། ། ལྷག་མ་སྐེམ་བྱད་རྩ་གནས་སོ། ། བྲག་ཆེན་པོ་ཡི་ངོ་བོ་རུ། ། ཡང་ན་རུས་སྦལ་དག་གིས་སོ། ། མྱུར་དུ་དངོས་གྲུབ་སྨིན་འགྱུར་ཡིན། །
ཕྱག་བཞི་པ་དང་ཞལ་བཞི་པ། ། ཇི་སྲིད་ཕྱག་ནི་འབུམ་གྱི་བར། ། སྐུ་མདོག་དཀར་པོ་ཁྲོ་བོ་ཆེ། ། རྡོ་རྗེ་ཕག་མོ་དེ་ཡི་ནི། ། སྐུ་མདོག་མཚོན་ཆ་འཆང་ལ་གཟིགས། ། དཔའ་བོ་ཐོད་པའི་ཕྲེང་བ་ཅན། ། སྐུ་ལ་ཐལ་བས་ཉེ་བར་བྱུགས། ། ཕྱག་རྒྱ་ཡིས་ནི་སྐུ་ལ་བརྒྱན། ། རལ་པའི་ཅོད་པན་མདུང་དང་ལྡན། ། ཞལ་གྱི་མཆེ་བ་ཅུང་ཟད་གཙིགས། །
ཡི་དྭགས་ཆེན་པོ་གདན་དུ་བྱས། ། དེ་ནས་རྟག་ཏུ་སྒྲུབ་པ་པོས། ། སྔགས་ཀྱི་ལྷ་ནི་ཤེས་ནས་བསྒོམ། ། དེ་ལྟའི་ཡོན་ཏན་ཁྱད་པར་གྱིས། ། སྒྲུབ་པ་པོས་ནི་འགྲུབ་པར་འགྱུར། ། དཔལ་འཁོར་ལོ་སྡོམ་པ་ལས་དུད་འགྲོ་ཕྱུགས་དང་རོ་ལངས་བསྒྲུབ་པ་དང་བསྐྱེད་པའི་རིམ་པའི་ཆོ་གའི་ལེའུ་སྟེ་སུམ་བཅུ་གཉིས་པའོ།། །། དེ་ནས་སྒྲུབ་པ་པོ་རྣམས་ཀྱིས། ། སྦྱོར་བ་ཀུན་ལ་མེད་པར་བཤད། ། བཟའ་དང་སྤྱད་དང་དཔའ་བོ་སོགས། ། ཅི་ནུས་པ་དང་རྣམ་པར་བྱ། །
མེད་པར་གྱུར་ཀྱང་བཟའ་བ་ནི། ། ལྔ་པོ་ཉིད་དུ་བྱ་བ་ཡིན། ། བཟའ་དང་བཅའ་བ་རྒྱ་ཆེ་བ། ། མཚན་མོའི་དུས་ནི་ཉིད་དུ་བྱ། ། དེ་ནས་ཕོ་ཉ་རབ་སྦྱིན་ཞིང་། ། གཡོན་ཕྱོགས་མགོ་བོ་བསྟན་ནས་ནི། ། རང་གི་མགོ་བོ་པང་བཞག་སྟེ། ། དཔའ་བོ་གཉིས་སུ་མེད་པས་མཆོད། ། ཡང་ན་མ་འམ་སྲིང་མོ་འམ། ། བུ་མོའམ་ཡང་ན་ཆུང་མར་ནི། །
འདི་འདྲའི་ཆོ་གའི་སྦྱོར་བ་ཡིས། ། བཅིངས་ལས་གྲོལ་བ་ཉིད་དུ་བྱ། ། དེ་ནས་སྔགས་ནི་འགྲུབ་འགྱུར་ཏེ། ། ཇི་སྲིད་འབྱུང་བ་ཡོད་བར་དུ། ། སློབ་དཔོན་ལུས་སུ་གནས་ནས་སུ། ། སྒྲུབ་པ་པོ་ཡི་མཆོད་པ་བླང་། ། དཔའ་བོ་རྣམས་ཀྱི་སྟན་དག་དང་། ། ཕྱག་རྒྱ་ཉིད་དུ་ཐེ་ཚོམ་མེད། ། སྒྲུབ་པོ་ཤིན་ཏུ་མཉམ་བཞག་པས། ། གླུ་དང་གར་ལ་སོགས་པ་བྱ། །
ལུས་ཅན་ཐམས་ཅད་ཇི་སྲིད་དུ། ། རྣལ་འབྱོར་ཡེ་ཤེས་ལམ་ཞེ་ན། ། དེ་སྲིད་འཁོར་བར་འཁོར་འགྱུར་ཞིང་། ། མྱ་ངན་སྡུག་བསྔལ་གྱིས་གཡེངས་འདིར། ། དངོས་པོ་ཀུན་ནས་སྒྲུབ་པ་པོས། ། ཕྱག་རྒྱ་ཐམས་ཅད་མཆོད་པར་བྱ། ། མཆོད་པ་དེ་ནི་མཆོག་འགྱུར་ཏེ། ། བརྙས་པ་ཡིས་ནི་ངེས་པར་བསྲེག ། རྣལ་འབྱོར་མ་ཡི་རྒྱུད་རྣམས་ཀྱིས། ། ཕྱག་རྒྱ་ཆེན་པོ་དང་པོར་བསྒྲུབ། །
དེ་བཞིན་རབ་ཏུ་འབད་པ་དང་། ། ཀུན་ནས་དྭངས་བས་མཆོད་པར་བྱ། ། དེ་ཡི་འོག་ཏུ་དཔའ་བོ་ཡིས། ། དཔའ་བོ་ཀུན་ཏུ་སྤྱད་པར་བྱ། ། དེ་ལྟར་མཆོད་བྱས་དེ་ནས་ནི། ། སྟེང་འོག་འགྲོ་བ་བསྒྲུབ་པ་དང་། ། ཞི་དང་རྒྱས་དང་དབང་དང་དགུག ། བསད་དང་བསྐྲད་པ་ལ་སོགས་དང་། ། རྨོངས་དང་རེངས་སོགས་ལ་སྦྱར་ཞིང་། ། དབྱེ་དང་དེ་བཞིན་ཚར་བཅད་དང་། །
ལས་རྣམས་གང་ཅིའང་རུང་བ་ལ། ། སྨྱོན་མི་དགོས་པར་སྒྲུབ་པ་པོས། ། འགྲུབ་པར་འགྱུར་བར་གདོན་མི་ཟ། ། དཔལ་འཁོར་ལོ་སྡོམ་པ་ལས་གསང་བའི་མཆོད་པ་དང་བསྙེན་བསྐུར་གྱི་ཆོ་གའི་ལེའུ་སྟེ་སུམ་ཅུ་གསུམ་པའོ།། །། དེ་ནས་མཁའ་འགྲོ་མ་དྲ་བའི་འཁོར་ལོའི་ཆོ་ག་རྒྱས་པ་སྟེ། ལས་གང་ལས་ནི་ཀུན་བརྗོད་པས། ། འགྲུབ་པར་ཐེ་ཚོམ་མེད་པ་འོ། ། དཔའ་བོ་ཀུན་དང་རྣལ་འབྱོར་མའི། ། པདྨའི་ལྟེ་བར་ངེས་པར་སྦྱར། ། ཨ་བ་དྷཱུ་ཏིའི་གནས་དེ་བཞིན། །
སྨིན་མའི་བར་དུ་ངེས་པར་བཞག ། དཔའ་བོ་རྨེ་བརྩེགས་ཆགས་བྱས་ལ། ། དེ་ནས་མེས་བསྲེག་གཞན་དུ་མིན། ། གོ་མཾ་ས་དང་རུ་ཏིར་བཅས། ། འབད་པས་བསྲེག་བྱ་ལྔ་དག་བྱ། ། དེ་ནས་འབར་བའི་མེ་ལ་ནི། ། བསྲེག་བྱ་དགུ་ནི་བྱ་བ་ཡིན། ། དེ་ནས་འབར་ཕྲེང་རྒྱ་མཚོར་ནི། ། ཀུན་ནས་སྒོ་ཡི་འཁོར་ལོར་བསམ། ། དཔའ་བོའི་དབང་པོ་ཞལ་བཞི་པ། །
དཔའ་བོའི་གནས་ཀྱི་འདབ་མ་ལ། ། ཕོ་ཉ་མོ་ནི་བཞི་པོ་དག ། དཔའ་ཀུན་གཉིས་སུ་མེད་བདེ་བ། ། ཆོ་གའི་རིམ་པ་ཇི་བཞིན་དུ། ། ཁཎྜ་རོ་ཧཱ་ཕྱི་རོལ་སྦྱོར། ། རང་གི་གཟུགས་སུ་མངོན་ཞེན་པ། ། འཁོར་ལོའི་དབུས་སུ་བསྟན་པར་བྱ། ། འཁོར་ལོ་འདི་དག་བསྟན་པ་ནི། ། དངོས་གྲུབ་རིམ་བཞིན་གསལ་བྱེད་ཡིན། ། རིག་པའི་རྒྱ་མཚོ་ལས་དཔའ་བོ། །
མདོར་བསྡུས་ནས་ནི་གསུངས་པ་ཡིན། ། ཕོ་ཉ་གཉིས་མེད་སྦྱོར་བའི་བདག ། འགྲུབ་འགྱུར་འདི་ལ་ཐེ་ཚོམ་མེད། ། དཔལ་འཁོར་ལོ་སྡོམ་པ་ལས་ཕོ་ཉ་མོའི་གཉིས་སུ་མེད་པའི་སྦྱིན་སྲེག་དང་ལས་ཀྱི་ཆོ་གའི་ལེའུ་སྟེ་སུམ་ཅུ་རྩ་བཞི་པའོ།། །། དེ་ནས་ལས་ཀྱི་མཆོག་རབ་ནི། ། ཇི་བཞིན་རིམ་གྱིས་མཚོན་བྱ་སྟེ། ། མཆོད་པ་གཉིས་མེད་སྦྱོར་བདག་ཉིད། ། ལས་ནི་སོ་སོར་སྦྱར་བར་བྱ། ། གང་ཡང་རབ་ཏུ་གྲགས་པའི་སྔགས། ། དེ་ཡི་དབྱེ་བ་རིམ་ཇི་བཞིན། །
ཁ་དོག་ཕོ་ཉ་ལ་སོགས་སྔགས། ། མདའ་ཡི་ཤུགས་བཞིན་ཡོངས་སུ་འཁོར། ། ཕན་ཚུན་མདུད་པའི་གསང་སྔགས་ནི། ། ཡུལ་ཉིད་ཀྱིས་ནི་ཕྱེ་བ་ཡིན། ། ཞི་བ་ལ་ནི་ལྷོད་པ་སྟེ། ། དྲག་ཅིང་རྩུབ་པ་མ་ཡིན་ནོ། ། ས་བོན་ཕྲེང་བ་དེ་ནས་འཛིན། ། ཧཱུྃ་ནི་མཐའ་རུ་གནས་པ་ཡིན། ། བསྒྲུབ་བྱ་འགོག་པར་གྱུར་ནས་ནི། ། གོམ་པ་གཅིག་ཀྱང་མི་འགྲོ་འོ། །
ཁ་སྦྱར་སྦྱོར་བར་གྱུར་པ་དང་། ། རྡོ་རྗེ་ལུ་གུ་རྒྱུད་བཅིངས་པས། ། རྡོ་རྗེས་ཕྱེ་བ་ཉིད་དང་ནི། ། དེ་བཞིན་སྦྲང་བུ་ཆུན་པོས་བསྐོར། ། ལྕགས་ཀྱུ་ཉིད་ཀྱིས་དགུག་པ་དང་། ། གཏུན་ཤིང་གིས་ནི་དཀྲུག་པ་དང་། ། རྡོ་རྗེ་ཁ་ཤིས་བཟའ་བར་བྱ། ། དབུག་པ་དམའ་ཡིས་སྦྱར་བར་བྱ། ། དུས་མིན་འཆི་ལས་རྒྱལ་བ་ཉིད། ། ཡན་ལག་ཁ་ཊྭཱཾ་ག་དང་སྦྱར། །
ཐོད་པའི་མཆོད་ཡོན་སྣོད་དུ་ནི། ། ཞལ་དུ་མཚོན་ཆ་ངེས་པར་སྦྱར། ། དཔལ་འཁོར་ལོ་སྡོམ་པ་ལས་གཉིས་སུ་མེད་པའི་གནས་དང་དུས་མ་ཡིན་པར་འཆི་བ་བསླུ་བའི་ཆོ་གའི་ལེའུ་སྟེ་སུམ་ཅུ་རྩ་ལྔ་པའོ།། །། དེ་ནས་ཕྱག་རྒྱ་མཆོད་ཆེན་དང་། ། སྔགས་ཀྱི་དགོད་པ་རབ་ཏུ་གྲགས། ། ཕྱག་རྒྱའི་མཆོད་པ་འདི་དག་གིས། ། མྱུར་དུ་འགྲུབ་པར་ཐེ་ཚོམ་མེད། ། མཚན་མ་གཉིས་ལ་སྔགས་སྦྱོར་བས། ། མཁའ་འགྲོ་དཔའ་བོ་གཉིས་མེད་པའི། ། པདྨའི་འོད་ནི་དྲི་མེད་པ། །
རྣལ་འབྱོར་མ་ལ་མཁས་པས་མཆོད། ། ཕྱག་རྒྱ་གནོན་པའི་ལས་རྣམས་ནི། ། དེ་བཞིན་མཚོན་ཆ་ཉིད་དང་སྦྱར། ། སྔགས་པས་མཁའ་འགྲོ་མ་སྦྱོར་ལ། ། སྙིང་པོ་རྣམས་ཀྱིས་དེ་བཞིན་བྱ། ། བསྲུབ་པ་མཁའ་འགྲོ་བློ་ལྡན་མ། ། དག་པའི་ལུས་ཀྱིས་དེ་བཞིན་བྱ། ། དཔའ་བོ་མཆོད་པའི་ཆོ་ག་ཤེས། ། ལས་ནི་འབད་པ་ཉིད་ཀྱིས་བྱ། ། རྣམ་དབྱེ་རང་དགར་སྔགས་པ་ནི། །
ཕྱིན་ཅི་ལོག་ཏུ་ངེས་པར་སྦྱར། ། ཚར་གཅད་པ་དང་ཕན་གདགས་ཕྱིར། ། ལས་ཀྱི་དངོས་པོ་རྣམ་པར་བསྒོམ། ། དེ་ཉིད་དབྱེ་བས་ཕྱེ་ནས་ནི། ། རྩ་ཡི་ལམ་དུ་སྦྱར་བར་བྱ། ། སྦྱོར་བ་རབ་ཏུ་སྒྲུབ་རྣམས་ལ། ། འདི་ཡིས་རབ་ཏུ་བསྒྲུབ་བྱ་སྟེ། ། ལྷ་དང་ལྷ་མིན་རྣམས་དང་ནི། ། མི་དང་བཅས་པ་མྱུར་འགྲུབ་འགྱུར། ། དཔལ་འཁོར་ལོ་སྡོམ་པ་ལས་དེ་ཁོ་ན་ཉིད་ཀྱི་མཆོད་པ་དང་ལས་ཀྱི་ཆོ་གའི་ལེའུ་སྟེ་སུམ་ཅུ་རྩ་དྲུག་པའོ།། །།
དེ་ནས་གཞན་ཡང་བཤད་བྱ་བ། ། གཟུགས་ནི་གནོན་པའི་ཆོ་ག་སྟེ། ། ཕན་ཚུན་སྦྱོར་བའི་གསང་སྔགས་ནི། ། མཁའ་འགྲོ་མ་དང་གཅིག་ཏུ་སྦྱར། ། ཟོས་ནས་མིད་པའི་རྗེས་ལ་ནི། ། བཟླས་པའི་མཐར་ནི་སྐྱུག་པར་བྱ། ། མཚན་མོ་བདུན་ནི་རྫོགས་པ་དང་། ། བཟའ་བ་བཏུང་བ་དག་ལ་སྦྱར། ། འདི་ཡིས་ཇི་སྲིད་འཚོ་ཡི་བར། ། དབང་དུ་འགྱུར་བར་གདོན་མི་ཟ། །
སེར་སྐྱའི་མར་ནི་འཐུངས་ནས་སུ། ། དེ་ནས་བཟླས་མཐར་སྐྱུག་པར་བྱ། ། དེ་ཡིས་རང་གི་གདོང་བཀྲུས་ནས། ། གལ་ཏེ་རྟག་ཏུ་ཁྲོས་གྱུར་པ། ། མཐོང་བ་ཙམ་གྱིས་དབང་དུ་འགྱུར། ། ཏིལ་མར་ས་ལུ་བཏགས་པ་དང་། ། ལྡན་པས་ལུས་ནི་བསྐུས་འགྱུར་ཞིང་། ། སྣུམ་ཁུར་སྔགས་པས་བྱས་ནས་ནི། ། བཟའ་བ་ལ་ནི་རབ་ཏུ་སྦྱར། ། གལ་ཏེ་ལས་ནི་མ་བཏང་ན། །
ཇི་སྲིད་འཚོ་བར་དབང་དུ་འགྱུར། ། ཏིལ་ནག་དག་ནི་ཟོས་ནས་སུ། ། སྐེ་ཚེར་བཅས་པ་སྐྱུགས་པ་དང་། ། རུ་རྟ་དག་དང་ལྡན་པར་ནི། ། ལག་སྐྱེས་བཤང་ལམ་འབྱུང་སྲིན་བུ། ། རང་གི་ཁྲག་དང་བརྟགས་ནས་ནི། ། སྭ་ཤུག་ཀྲ་ནི་ཉིད་དག་དང་། ། བཟའ་བཏུང་མིག་སྨན་གོས་ལ་ནི། ། བྱུག་པ་ཉིད་དུ་རབ་ཏུ་སྦྱར། ། འདི་ཡིས་ཇི་སྲིད་འཚོ་ཡི་བར། །
དབང་དུ་འགྱུར་བར་གདོན་མི་ཟ། ། བ་གླང་ཤ་བསྲེག་སྦྱིན་བསྲེག་དང་། ། ཁྲག་གིས་བསྐུས་ནས་ལྷ་རྣམས་ནི། ། དེ་ཡི་མོད་ལ་དབང་འགྱུར་བའམ། ། གལ་ཏེ་མ་འོངས་འཆི་བར་འགྱུར། ། ཤ་ཉིད་དེ་ཡི་མདུན་དུ་འམ། ། བསྒོམས་ནས་མཁས་པས་སྦྱིན་སྲེག་བྱ། ། སྦྱིན་སྲེག་མཐར་ནི་གཏོར་མ་བྱ། ། ཁམས་གསུམ་སྐད་ཅིག་གིས་འགུགས་འགྱུར། ། མཚན་བདུན་གྱིས་ནི་འགྲུབ་པར་འགྱུར། །
འཇིག་རྟེན་གསུམ་ན་རྙེད་དཀའ་བའི། ། དམ་ཚིག་སྤྱོད་པའི་མཚན་ཉིད་ནི། ། རྟག་ཏུ་རང་སྔགས་སྦས་པ་ཡིན། ། རབ་ཏུ་འབད་དེ་གསང་བར་བྱ། ། སྦས་དོན་རྙེད་པར་མི་འགྱུར་ཞིང་། ། སྐལ་བ་དམན་པས་འགྲུབ་མི་འགྱུར། ། བསོད་ནམས་ཆུང་བའི་སྒྲུབ་པོས་ཀྱང་། ། ང་མཉེས་བྱས་པས་འགྲུབ་པར་འགྱུར། ། དཔལ་འཁོར་ལོ་སྡོམ་པ་ལས་ནང་གི་བདག་ཉིད་ཀྱི་དབང་དུ་བྱ་བའི་ཁྱད་པར་དུ་བྱ་བའི་ལེའུ་སྟེ་སུམ་ཅུ་རྩ་བདུན་པའོ།། །། དེ་ནས་བརྡ་རྣམས་མཁའ་འགྲོ་མའི། །
ལུས་ཀྱི་མཚན་ཉིད་གང་ཡིན་དང་། ། དཔའ་བོའི་ཡན་ལག་དབྱེ་བ་ནི། ། དེ་བཞིན་དུ་ནི་བཤད་པར་བྱ། ། དཔའ་བོའི་དབང་ཕྱུག་མི་བྲི་ཞིང་། ། གང་གི་ཐད་དུའང་མི་གདོན་ནོ། ། གཡོན་པའི་ཀུན་སྤྱོད་ལེགས་སྦས་པ། ། གསང་བའི་མཚན་ཉིད་མཁའ་འགྲོ་ཡི། ། སྔགས་ནི་བག་མེད་པས་འདོན་ན། ། དེ་ལ་ང་ནི་མི་ལྟ་སྟེ། ། མཁའ་འགྲོ་སྟོང་ཕྲག་དུ་མ་ཡིས། །
ངན་པའི་བདག་ཉིད་ཅན་དེ་ཟ། ། དམ་ཚིག་འཛོམས་ཞིང་ངན་སྤྱོད་པ། ། བྲམ་ཟེ་གསོད་པར་ཐེ་ཚོམ་མེད། ། སྡིག་སྤྱོད་རྨོངས་པའི་བདག་ཉིད་ཅན། ། བསླུས་འགྱུར་ངན་པའི་བདག་ཉིད་དེ། ། མཁའ་འགྲོ་མ་ཡིས་ཟོས་གྱུར་ཀྱང་། ། དེ་ལ་ང་ནི་སྐྱོབ་མི་བྱེད། ། གསང་བ་པ་ཡི་ནང་ན་ནི། ། སྒྲུབ་པོ་དེ་ནི་ཕྱུགས་དང་འདྲ། ། བླ་མ་ལ་འཁུས་དམ་ཚིག་ཉམས། །
མཐོ་རིས་འཇིག་རྟེན་ལས་དེ་ལྟུང་། ། ཧེ་རུ་ཀ་དཔལ་འཇིགས་སྔགས་བལྟ། ། གང་ཞིག་བསྲུང་བར་བྱེད་པ་ནི། ། མཁའ་གྲོ་མར་བཅས་དགེ་བསྡོང་དང་། ། དེ་ལ་ང་ནི་ཕན་འདོགས་སོ། ། བླ་མས་ཀྱང་ནི་དགོངས་པ་སྟེ། ། གསང་བར་བྱེད་ཚེ་སྒྲུབ་པ་པོ། ། མཁའ་འགྲོ་མ་ལ་རྟག་དགའ་བ། ། དེ་ལ་དངོས་གྲུབ་འབྱུང་བར་འགྱུར། ། སྒྲུབ་པ་པོ་ནི་དཔང་ཉིད་འགྱུར། །
ཁམས་གསུམ་མཁའ་ལ་རྒྱུ་བའི་བདག ། སྒྲུབ་པོ་དཔའ་བོ་ཉིད་འདོད་པ། ། ཐམས་ཅད་དུ་ནི་མཆོད་པར་འགྱུར། ། དེ་ནི་རྣལ་འབྱོར་ལ་འཇུག་དགའ། ། ཡང་དག་སྦྱིན་པའང་རིག་པར་འགྱུར། ། ཧེ་རུ་ཀ་ཡི་བརྟུལ་ཞུགས་འཛིན། ། སློབ་དཔོན་དཔའ་བོ་མཐོང་གྱུར་ན། ། སྒྲུབ་པ་པོས་ནི་སྔགས་འདི་དག ། མཐོང་ཞིང་མཐོང་ཞིང་ཀུན་དུ་དགའ། ། རྩ་བའི་སྔགས་ཀྱི་གསང་སྔགས་མཆོག །
དཔའ་བོ་ཡི་གེ་བདུན་པ་ནི། ། འཛིན་པར་གང་ཞིག་བྱེད་པ་ནི། ། ཨོཾ་དང་ཧཱུྃ་གིས་ཁྱད་པར་དབྱེ། ། དེ་རྣམས་འབད་དེ་ཕྱག་བྱ་ཞིང་། ། སངས་རྒྱས་ཐམས་ཅད་ལ་སོགས་མཆོད། ། རྟག་ཏུ་དཔའ་བོ་ཆེན་པོ་དང་། ། རོལ་པར་ལྡན་པར་ཐེ་ཚོམ་མེད། ། དེ་ཡི་ཐུགས་ཁ་ནས་ཕག་མོ། ། དཔའ་བོ་དང་ནི་རྣལ་འབྱོར་མ། ། ཕོ་ཉ་རྣམས་དང་ལྷན་ཅིག་བཅས། །
དེ་ཡིས་གང་ཞིག་ལེགས་སྐྱེས་པ། ། སྲོག་ཆགས་བསོད་ནམས་མཐོང་བ་ཡིན། ། ཆུ་བོ་རྒྱ་མཚོ་རྫིང་བུ་དང་། ། རི་བོ་དང་ནི་བཞི་མདོ་དང་། ། ལྟེང་ཀ་དང་ནི་ཁྲོན་པ་དང་། ། ཁང་སྟོང་དང་ནི་ལམ་སྲང་དང་། ། ཐམས་ཅད་དུ་ནི་མཁའ་འགྲོ་མ། ། ཀུན་ཏུ་ཞེན་པར་ལྟ་ལ་གནས། ། འཇིགས་པ་ཆེན་པོའི་དུར་ཁྲོད་དང་། ། མཁའ་སྤྱོད་དེ་བཞིན་ས་འོག་དང་། །
རོ་ལངས་ཀྱི་ནི་དུ་མ་ཞིག ། འཇིགས་པའི་གཟུགས་དང་སྟོབས་ཆེན་པོས། ། དེ་དང་ལྷན་ཅིག་དཔའ་བོ་ཆེ། ། ཅི་བདེ་བར་ནི་རོལ་པར་མཛད། ། རི་སུལ་ཚང་ཚིང་གསང་བ་དང་། ། གསང་བའི་མི་མོ་རྣལ་འབྱོར་མ། ། ཕྱོགས་ནི་དེ་དང་དེ་དག་ཏུ། ། སྒྲུབ་པ་པོ་དང་ས་སྟེང་རོལ། ། དཔལ་འཁོར་ལོ་སྡོམ་པ་ལས་རྣལ་འབྱོར་མའི་ས་དང་གསང་བའི་དཔའ་བོ་སྔགས་ཀྱི་ཆོ་གའི་ལེའུ་སྟེ་སུམ་ཅུ་རྩ་བརྒྱད་པའོ།། །། དེ་ནས་གྲུབ་པའི་རྣལ་འབྱོར་ཆེ། །
སྔགས་ནི་རྣམ་པ་བརྒྱད་པོ་དགོད། ། དེ་ནས་འདི་ལ་ཡང་དག་མཐོང་། ། གསོལ་བར་འགྱུར་བར་གདོན་མི་ཟ། ། འཇིགས་པའི་སྒྲ་ནི་རྣམ་མང་པོ། ། མི་བཟད་མཁའ་འགྲོ་འཇིགས་བྱེད་པ། ། ཤིན་ཏུ་འཇིགས་པའི་དཔའ་བོ་ནི། ། སྐྲག་ཅིང་རྣམ་པར་འབྱེར་བར་བྱེད། ། གལ་ཏེ་དཔའ་བོ་མི་འཇིགས་ན། ། ལག་པ་གཡོན་པས་བཟུང་ནས་ནི། ། རང་གི་གནས་སུ་ཁྱེར་བར་བྱེད། །
མི་རྣམས་མཁའ་འགྲོ་དེ་དག་དང་། ། རྟག་ཏུ་མངོན་པར་རྩེ་བྱེད་དེ། ། བདེ་བ་ཅན་གྱི་གནས་འདྲར་འགྱུར། ། ཧེ་རུ་ཀ་དཔལ་གནས་འདོད་པས། ། མཁའ་ལ་འགྲོ་བའི་གནས་སུ་ཁྱེར། ། སྒྲུབ་པ་པོ་ནི་སྔགས་ལུས་ཅན། ། འཁོར་བའི་རྒ་དང་སྐྱེ་བ་མེད། ། འགྲོ་བ་ཐམས་ཅད་སྡུད་པར་འགྱུར། ། དཔལ་འཁོར་ལོ་སྡོམ་པ་ལས་ཧ་ཧ་ཞེས་རྒོད་པའི་ལེའུ་སྟེ་སུམ་ཅུ་རྩ་དགུ་པའོ།། །། དེ་ནས་ད་ནི་བཤད་བྱ་བ། །
གང་གིས་མི་རྣམས་དབང་དུ་འགྱུར། ། རྣལ་འབྱོར་སྔགས་ཀྱི་ཆོ་གར་གནས། ། ས་ལ་གནས་པ་གང་ཡིན་པ། ། དཔའ་བོ་བཟླས་པས་འགྲུབ་པར་འགྱུར། ། སྒྲོན་མ་མྱོས་བྱེད་བཅས་པ་དང་། ། ཉ་ཡི་ཤ་དང་ལྡན་པར་ནི། ། དཔའ་དབང་གནས་སྐབས་ཐམས་ཅད་དུ། ། ཉི་མ་བདུན་གྱིས་སྒྲུབ་བྱེད་པ། ། མཚན་མོ་སྦྱིན་སྲེག་བྱེད་ལ་གཞོལ། ། དངོས་གྲུབ་རྒྱ་ཆེན་གསོལ་བར་འགྱུར། །
བརྒྱ་དང་རྩ་བརྒྱད་ལྡན་ཉིད་ཀྱིས། ། ཐུན་གསུམ་དུ་ནི་སྒྲུབ་བྱེད་ན། ། རྒྱལ་པོ་དཔུང་དང་བཅས་པ་ནི། ། ཞག་བདུན་གྱིས་ནི་དབང་དུ་འགྱུར། ། ཕྱེད་ཀྱིས་དཔའ་བོ་ཆེན་པོ་སྟེ། ། དེ་ཡི་ཕྱེད་ཀྱིས་བློན་པོ་འོ། ། རྒྱལ་ཕྲན་ལ་ནི་སུམ་ཅུ་གཉིས། ། བསྲེག་པའི་རིམ་གྱིས་སྦྱིན་སྲེག་བྱ། ། ཉི་ཤུ་བྲམ་ཟེ་ཉིད་ལ་ནི། ། ཉི་མ་བདུན་གྱི་སྦྱིན་སྲེག་བྱ། །
དེ་བཞིན་རྒྱལ་རིགས་དག་ལ་བདུན། ། སྦྱིན་སྲེག་ལྔ་པོ་རྗེ་རིགས་ལ། ། དམངས་རིགས་ལ་ནི་སྦྱིན་སྲེག་གསུམ། ། ཐ་མ་ལ་ནི་སྦྱིན་སྲེག་གཅིག ། དེ་ལྟར་དཔའ་བོ་རིགས་རིམ་གྱིས། ། ཟླ་བ་གཅིག་ནས་ཡང་དག་སྤྱད། ། སྔགས་དང་ལྡན་པའི་སྒྲུབ་པ་པོས། ། འགྲོ་བ་ཐམས་ཅད་དགུག་པར་བྱ། ། དཔའ་བོ་ཆོ་ག་འདི་ཡིས་ནི། ། འདོད་པ་བསྟེན་ན་འགྲུབ་པར་འགྱུར། །
ས་སྟེང་འདོད་པའི་དབང་ཕྱུག་བཞིན། ། དཔལ་ལྡན་སྐལ་བ་བཟང་པོར་འགྱུར། ། སྒྲུབ་པོ་མཁའ་འགྲོ་མ་རྣམས་ཀྱིས། ། ཡིད་འོང་འགྱུར་བར་གདོན་མི་ཟ། ། དཔལ་འཁོར་ལོ་སྡོམ་པ་ལས་རིགས་ལྔ་པོ་དབང་དུ་བྱ་བ་དང་ཕྱག་རྒྱ་ཆེན་པོ་བསྟེན་པའི་ལེའུ་སྟེ་བཞི་བཅུ་པའོ།། །། དེ་ནས་ལས་ཀྱི་རབ་མཆོག་ནི། ། གང་གིས་ཤེས་ན་སྒྲུབ་པ་པོས། ། དབང་དང་དགུག་དང་དབྱེ་བ་དང་། ། བསད་དང་བསྐྲད་པ་ལ་སོགས་དང་། ། རྨུགས་དང་རེངས་པར་བྱ་བ་དང་། །
རྨོངས་དང་དེ་བཞིན་ཕུར་བུས་གདབ། ། ཚིག་འཕྲོག་ལྐུགས་པར་འགྱུར་བ་དང་། ། འོན་དང་དེ་བཞིན་ལོང་བ་དང་། ། མ་ནིང་ཉིད་དུ་བྱ་བ་དང་། ། གཟུགས་ནི་ཡོངས་སུ་བརྗེ་བ་སྟེ། ། ལས་ཆེན་བཅུ་གཉིས་འདི་དག་ནི། ། དངོས་གྲུབ་སྒྲུབ་པ་པོ་ལ་ནི། ། དྲན་པས་འགྲུབ་འགྱུར་གདོན་མི་ཟ། ། ཤར་དང་བྱང་གི་གནས་ལ་སོགས། ། མཁའ་འགྲོ་མ་ནི་ཐམས་ཅད་དང་། །
ཡེ་ཤེས་ལྡན་པའི་རང་སྐྱེ་གནས། ། ཡུལ་དང་ཡུལ་དུ་མངོན་པར་སྐྱེས། ། རྡོ་རྗེ་དཀྱིལ་འཁོར་གཙོ་མོ་སྟེ། ། དེ་ནི་མཁའ་འགྲོ་མ་རྣམས་བཤད། ། ཀུ་ལུ་ཏ་དང་དགོན་པ་དང་། ། སིན་དྷུའི་ཡུལ་དང་གྲོང་ཁྱེར་དང་། ། གསེར་གྱི་གླིང་དང་སཽ་རཱཥྚ། ། དེ་བཞིན་ཁྱིམ་གྱི་ལྷ་དང་ནི། ། ཡི་དྭགས་གྲོང་དང་ཁ་བའི་གནས། ། ཀན་ཙི་ལམ་པཱ་ཀ་ཡི་ཡུལ། །
ཀ་ལིངྐ་དང་ཀོ་ས་ལ། ། ཏྲི་ཤ་ཀུན་ནེ་ཨོ་ཊེ་དང་། ། ཀཱ་མ་རུ་པ་མཱ་ལ་བེ། ། ལྷ་མོའི་མཁར་དང་རཱ་མི་དབང་། ། གོ་ཏ་བ་རི་ཨར་བུ་ཏ། ། ཨུ་རྒྱན་ཛཱ་ལ་ན་དྷ་ར་དང་། ། པུ་ལཱ་ལི་ར་མ་ཡ་ལ་སོགས། ། ཡུལ་འདི་དག་གི་བུ་མོ་གང་། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཏེ། །
ཡིད་ཀྱི་ཤུགས་ཀྱིས་འཇུག་པ་ཡིན། ། རྣལ་འབྱོར་མ་དྲུག་ཀུ་ལུ་ཏ། ། མྱ་ངམ་ཡུལ་ན་མ་མོ་རྣམས། ། སིན་དྷུ་ཉིད་དུ་ལཱ་མ་སྟེ། ། རིགས་ཀྱི་གཙོ་མོ་ན་ག་རར། ། ལམ་པ་དང་ནི་སཽ་རཥྚ། ། རིགས་ཀྱི་ལྷ་མོ་རྣམས་ཡིན་ཏེ། ། ཡི་དྭགས་གྲོང་དུ་ནག་ཆེན་མོ། ། མཁའ་འགྲོ་མར་བཅས་རུ་པི་ནི། ། ཁ་བའི་རི་དང་ཀན་ཙི་དང་། །
པན་ཙ་ལ་ཡི་ཡུལ་དག་དང་། ། ཁྱིམ་གྱི་ལྷ་མོ་ཀ་ལིང་ཀར། ། བརྟུལ་ཞུགས་འཛིན་པ་རྣམས་ཡིན་ནོ། ། ཀོ་ས་ལར་ནི་ཤ་ཟ་བ། ། ཡི་དྭགས་གྲོང་དུ་གྱུར་པ་རུ། ། རྡོ་རྗེ་མཁའ་འགྲོ་སྡོམ་དབང་ཕྱུག ། ཏྲི་ཤ་ཀུ་ནེ་ཁཎྜ་རོ་ཧཱ། ། དེ་བཞིན་པུ་ལི་ར་མ་ལ། ། གསེར་གླིང་སྨེ་ཤ་ཅན་བུད་མེད། ། སྟོང་ཕྲག་ཉི་ཤུ་རྩ་གཅིག་ཡིན། །
དེ་ལས་ལྷག་པ་ཇི་སྙེད་པ། ། དཔལ་ལྡན་ཧེ་རུ་ཀ་ཡི་ནི། ། འཁོར་ལོ་རྣལ་འབྱོར་མ་ཡིན་ནོ། ། ཤྲཱི་ཧེ་རུ་ཀའི་སྲུབ་པ་ཆེ། ། དེ་ཡི་དཀྱིལ་འཁོར་གཙོ་མོ་ཡིན། ། མཁའ་འགྲོ་ཉི་ཤུ་རྩ་བཞི་འདིས། ། རྒྱུ་དང་མི་རྒྱུའི་འཇིག་རྟེན་གསུམ། ། འགྲོ་བ་ཐམས་ཅད་འདི་ཡིས་ཁྱབ། ། མཁའ་འགྲོ་མ་འདིའི་དམ་ཚིག་ནི། ། སྤྲུལ་པའི་བསྒོམ་པ་ཉིད་ཡིན་ཏེ། །
བསམ་གཏན་ལ་སོགས་གང་ཅིའང་རུང་། ། ས་སྟེང་ན་ནི་རྫོགས་འགྱུར་རོ། ། སྔགས་པས་རྟག་ཏུ་མཉམ་བཞག་པས། ། མཚན་མོ་ནམ་མཁའི་གོས་ཅན་བྱ། ། སྐྱེས་པའམ་གལ་ཏེ་གཡོན་པ་ཀུན། ། རྣལ་འབྱོར་མ་དང་དཔའ་བོ་དགེས། ། ཕྱག་རྒྱ་གར་གྱིས་མཆོད་པ་ཡིས། ། རང་འབྱུང་རྟག་ཏུ་མཆོད་ན་ནི། ། མ་ལུས་ལུས་པ་མེད་འགྲུབ་ཅིང་། གཡོན་པའི་མཆོད་ལ་རབ་ཏུ་འཇུག །
དཔལ་འཁོར་ལོ་སྡོམ་པ་ལས་ཡི་གེ་ཉི་ཤུ་རྩ་བཞིའི་དཀྱིལ་འཁོར་དགོད་པའི་ཆོ་གའི་ལེའུ་སྟེ་བཞི་བཅུ་རྩ་གཅིག་པའོ།། །། དེ་ནས་དཔའ་བོ་མེ་ཏོག་ཆུ། ། འཐུངས་ནས་སྔགས་འདི་རྗེས་དྲན་བྱ། ། ཕྱག་རྒྱ་ལྷན་ཅིག་སྒྲུབ་པ་པོས། ། མཚན་མོ་རྟག་ཏུ་ཤ་བཟའ་བྱ། ། སྔགས་གསུམ་བྱ་བ་འདི་ཉིད་ཀྱིས། ། གྲུབ་པའི་བདེ་བ་ཐོབ་པར་འགྱུར། ། འཐུང་དང་དེ་བཞིན་སྦྱིན་པ་དང་། ། ཐོག་མ་ཐ་མ་དབུས་མེད་པ། ། འཁོར་ལོ་བསྒྱུར་བའང་དེ་བཞིན་ནོ། །
རེག་དང་ལྷན་ཅིག་གཙོ་མོ་ཆེ། ། བདེན་པར་ཚངས་པར་སྤྱོད་པ་དང་། ། ཐོག་མཐའ་བཞད་པའི་ཕྱག་རྒྱ་བྱ། ། ལྟ་བའི་སྙེམས་པ་གྲགས་ལྡན་པ། ། མཚན་མོའམ་དེ་བཞིན་ཉིན་མོ་ནི། ། འདིས་ནི་བཞད་པ་དག་ཏུ་བྱ། ། གཟུགས་དང་ལས་ཀྱི་གསང་བ་གང་། ། ཇི་ལྟར་གནས་པ་དཔའ་བོ་ཉོན། ། རྟག་ཏུ་དེ་ཡི་མཆི་མ་འབྱུང་། ། དད་པས་དེ་ཡི་བ་སྤུ་ལྡང་། །
རྡོ་རྗེ་ལ་ནི་འགོམ་མི་བྱེད། ། དེ་བཞིན་ཕྱོགས་གོས་གྱུར་པ་མཆོད། ། གཡོན་པའི་དབང་ཕྱུག་ཐམས་ཅད་ཀྱི། ། འདི་ནི་ཕྱག་རྒྱའི་ཚོགས་ཀྱི་རིམ། ། དབུགས་འབྱིན་བསྐྱོད་དང་རྒོད་པ་དང་། ། སྒེག་དང་གར་གྱི་ངོ་མཚར་དང་། ། སྣ་ཚོགས་མདུན་དུ་བྱས་ནས་ནི། ། ཕྱག་རྒྱ་སྔགས་ནི་རྗེས་དྲན་བྱ། ། ཧ་ཧ་ཧེ་ཧེ་རྣམ་པ་བརྒྱད། ། རྒོད་དང་སྣ་ཚོགས་དབང་མཆོག་དགའ། །
ཧ་ཧའི་རྣམ་པ་ཉེ་བར་བརྟག ། ངུ་བར་བྱེད་པ་རྟག་ཏུ་བསྔགས། ། དེ་ཉིད་ཀྱིས་དེ་དགར་འགྱུར་ཞིང་། ། སྔགས་དང་བསམ་གཏན་ལེགས་སྦྱོར་བ། ། གཙོ་མོ་རྣམས་དང་དཔའ་བོ་ཡི། ། སྤུ་ལྡང་ལྷན་ཅིག་འབྱུང་བདེ་བ། ། རྡོ་རྗེ་བགོམ་པར་མི་བྱ་བ། ། གཡོན་པས་ཡོངས་སུ་བརྟག་པ་ཡིན། ། དཔལ་འཁོར་ལོ་སྡོམ་པ་ལས་མཁའ་གྲོ་མའི་གཟུགས་ཡོངས་སུ་བརྗེ་བ་དང་། རྒོད་པའི་སྔགས་ཀྱི་ཆོ་གའི་ལེའུ་སྟེ་བཞི་བཅུ་རྩ་གཉིས་པའོ།། །།
དེ་ནས་གཟིགས་པ་བཤད་བྱ་སྟེ། ། དཔའ་བོ་དང་ནི་གཉིས་མེད་མི། ། གནས་ཀྱི་དབྱེ་བའི་ཆོ་ག་ཤེས། ། བསྒོམ་ལ་རྟག་ཏུ་མངོན་དགའ་བའོ། ། ལམ་གྱི་བཞི་མདོའམ་ཁྱིམ་དག་གམ། ། དཔའ་བོའི་གནས་ཀྱི་རི་བོར་ནི། ། མཁའ་འགྲོ་མ་ཡི་དམ་ཚིག་གནས། ། རིང་པོ་ནས་ཀྱང་གཟིགས་པར་འགྱུར་ན། ། ཕྱག་རྒྱ་གཅེར་བུར་མཆོད་པ་ཡི། ། ལས་ཉིད་ཀྱིས་ནི་ཡོངས་སུ་གྲོལ། །
གོས་གཞན་དག་གིས་བཀབ་ནས་ནི། ། འདོད་པ་རྣམས་ཀྱིས་རེག་མི་བྱ། ། དེ་བཞིན་སྐྲ་ནི་གྲོལ་འགྱུར་བ། ། ལས་རྣམས་ཐམས་ཅད་བརྩམས་པ་ལ། ། རྩ་བའི་སྔགས་དང་དེ་བཞིན་སྡིགས། ། ཕྱོགས་བཅིང་བར་ནི་འཇུག་པ་དང་། ། ལྷ་དང་ལྷ་མིན་ཚོགས་ཀྱིས་ཀྱང་། ། མ་མཐོང་བར་ནི་མཆོད་པར་གྱིས། ། སྙིམ་པར་མེ་ཏོག་གིས་བཀང་སྟེ། ། མཁའ་ལ་སྤྱོད་ལ་གྱེན་དུ་འཐོར། །
མེ་ཏོག་དག་ནི་ས་གཞི་ལ། ། གལ་ཏེ་ལྟུང་བར་མ་གྱུར་ན། ། དེ་ཉིད་དུ་ནི་མི་སྣང་འགྱུར། ། གནས་ཀྱི་ཁྱད་པར་ལ་གནས་ན། ། མཁའ་ལ་འགྲོ་བར་སྟོང་ཕྲག་ནི། ། གནས་ལ་དབང་ནི་བྱེད་པར་འགྱུར། ། ངག་གི་དབང་ཕྱུག་མ་རྣམས་དང་། ། གསུང་གི་དབང་ཕྱུག་འགུགས་པར་འགྱུར། ། ལྷ་དང་ལྷ་མོའི་གཏམ་ཤེས་ཤིང་། ། ས་འོག་ལ་སོགས་གང་ཡོད་དང་། །
སྐར་མ་རྒྱུ་བར་ཤེས་པར་འགྱུར། ། ཡུལ་ཡུལ་དེ་བཞིན་དགོན་པ་དང་། ། གྲོང་ཁྱེར་དང་ནི་བཞི་མདོ་དང་། ། ཤིང་གཅིག་དང་ནི་དཔའ་བོའི་ཁྱིམ། ། རི་རྩེ་དང་ནི་མཚན་དྲུང་དུ། ། རྟག་ཏུ་སྙིང་པོ་ཉེ་སྙིང་འདོན། ། ལྷ་དང་མི་ཡིས་མཐོང་མི་འགྱུར། ། དེ་བས་ཡུལ་ཕྱོགས་འདི་དག་ཏུ། ། སྒྲུབ་པ་པོ་ནི་རྟག་ཏུ་གནས། ། ཤིང་རྩེར་ཁ་དོག་དམར་བསམས་ནས། །
ཡི་གེ་བདུན་གྱི་བདག་ཉིད་ནི། ། མི་ཕྱེད་པར་འགྱུར་ཕམ་པར་ནི། ། ས་འཛིན་རྣམས་ཀྱང་གཞན་དུ་མིན། ། བདག་གི་ལུས་ལ་རྣམ་དགོད་དེ། ། ས་ལ་ཀུ་ཤའི་སྟན་དུ་ཉལ། ། ཡི་གེ་བདུན་གྱི་བདག་ཉིད་གནས། ། བརྒྱ་རྩ་བརྒྱད་ནི་ཉིད་དུ་བཟླས། ། རྨི་ལམ་དུ་ནི་བྱ་བ་ཀུན། ། ཡིད་ལ་འདོད་པ་སྟོན་པར་འགྱུར། ། དུས་མིན་འཆི་དང་བཅོམ་དང་ཉམས། །
བྱ་བ་ཀུན་ཏུ་གང་གྱུར་པ། ། རྣམ་པ་སྣ་ཚོགས་གཞན་དང་གཞན། ། ཐམས་ཅད་རྨི་ལམ་དག་ཏུ་སྟོན། ། དེ་བཞིན་སྔགས་བཟླས་རལ་གྲི་ཆུ། ། མཐེ་བོང་མར་མེ་མེ་ལོང་དང་། ། སྔགས་བཟླས་ཉིད་རྟག་རྣལ་འབྱོར་པ། ། པྲ་སེ་ན་ནི་འབེབས་པར་བྱེད། ། བསྒོམས་དང་ལན་བདུན་བཟླས་བཀོད་པས། ། དགེ་དང་མི་དགེ་སྟོན་པར་འགྱུར། ། དེ་ནས་དཔའ་བོ་ཡི་གེ་བདུན། །
སྔགས་དགོད་པ་ཡི་དབྱེ་བ་ཉིད། ། ཉི་མའི་དབུས་སུ་བསམས་ནས་ནི། ། སྟོང་གི་བར་དུ་བཟླས་ནས་སུ། ། ཤེལ་གྱི་རྣམ་པ་ལྟ་བུ་ནི། ། ནད་ཀྱིས་གདུངས་པ་བལྟ་བར་བྱ། ། མཐེ་བོང་ཙམ་གྱིས་སྐད་ཅིག་གིས། ། ནད་རྣམས་སེལ་བར་ཐེ་ཚོམ་མེད། ། ནད་ལས་རྣམ་པར་གྲོལ་གྱུར་ན། ། སྟོན་ཀ་ཡི་ནི་ཟླ་འདྲ་བ། ། ཟླ་བའི་དབུས་སུ་རྣམ་དགོད་ཅིང་། །
ལག་པ་གཡོན་པར་འཁོར་ལོ་བྱེད། ། ཡི་གེ་ཤེལ་གྱི་མདོག་ལྟར་སྣང་། ། གཟུགས་ལྔ་རུ་ནི་བལྟ་བར་བྱ། ། ནད་རྣམས་ཀུན་ལ་དགོད་པར་བྱ། ། རིམས་དང་གདོན་དང་བརྗེད་བྱེད་དང་། ། གཟེར་སོགས་ཀུན་དང་མཛེ་ཅན་དང་། ། དུག་གིས་ཟིན་པའི་ནད་རྣམས་དང་། ། གང་གི་ནད་ཀྱི་སྡུག་བསྔལ་བ། ། ཟླ་གཟུགས་ཡི་གེ་བསམས་ནས་ནི། ། ཕྱོགས་བཅུར་རྣམ་པར་འབྱེར་བར་འགྱུར། །
མཚན་མོ་གསང་བ་ལ་གནས་ཏེ། ། གོ་མཾ་ས་ནི་མངར་གསུམ་བརྟག ། ཡིག་བདུན་གསང་སྔགས་ཤེས་པ་དང་། ། སྟོང་རྩ་བརྒྱད་དུ་སྦྱིན་སྲེག་བྱས། ། སྔགས་པས་ནང་པར་དུས་སུ་ནི། ། གསེར་སྲང་སྟོང་ནི་རྙེད་པར་འགྱུར། ། སྦྱིན་སྲེག་སྟོང་ཕྲག་བཅུ་ཡིས་ནི། ། ཡུལ་འཁོར་དམ་པ་རྙེད་པར་འགྱུར། ། ཡང་ན་གསང་སྔགས་རྒྱལ་པོ་ནི། ། གནས་ནི་གང་དུ་བསམས་པ་དག །
དེ་དང་དེར་ནི་དེ་ཡི་ཚེ། ། སྐྱེ་བར་འགྱུར་བར་ཐེ་ཚོམ་མེད། ། དཀར་པོ་ཡིས་ནི་ཞི་བར་འགྱུར། ། ནག་པོས་སྐད་ཅིག་དག་གིས་གསོད། ། དམར་པོས་དབང་དུ་འགྱུར་བ་སྟེ། ། འཕྲལ་དུ་ངེས་པར་འགུགས་པར་འགྱུར། ། སེར་པོ་ཐམས་ཅད་གནོད་པ་སྟེ། ། འདི་ནི་བསྟན་བཅོས་ངེས་པ་ཡིན། ། སེར་པོས་དཔུང་ནི་གནོན་པ་དང་། ། གྲུ་དང་འཁྲུལ་འཁོར་གླང་པོ་གནོན། །
དཀར་པོ་བསམས་པ་ཙམ་གྱིས་ནི། ། འཆི་བ་མེད་པར་སློང་བར་འགྱུར། ། སྦྲུལ་ཆེན་བརྒྱ་ཡིས་ཟིན་ནས་ནི། ། འཆི་བ་མྱུར་དུ་སློང་བར་འགྱུར། ། དུག་གི་བརྒྱལ་བར་གྱུར་པ་དག ། གསལ་བར་བྱས་ན་ཟད་པར་འགྱུར། ། རིམས་དང་གདོན་དང་བརྗེད་བྱེད་ནི། ། ལག་པ་མཐོང་བས་འཇིགས་པར་འགྱུར། ། རྒྱན་པོར་ཁུ་ཚུར་བཅིངས་ནས་ནི། ། ཡིད་ལ་རྟག་ཏུ་ཟློས་བྱེད་ན། །
ཇི་སྲིད་ཁུ་ཚུར་མ་བཀྲོལ་བར། ། རེངས་པ་ཐམས་ཅད་འགྲུབ་པར་འགྱུར། ། དགྲ་བོ་གལ་ཏེ་ལག་ན་ནི། ། མཚོན་ཆ་སྣ་ཚོགས་འཕྱར་བ་ཡང་། ། ཇི་སྲིད་ཁུ་ཚུར་མ་བཀྲོལ་བར། ། མཚོན་ཆ་གཏོང་བར་མི་ནུས་སོ། ། ཡང་ན་བྱ་བ་ཐམས་ཅད་ནི། ། ཇི་བཞིན་ཉིད་དུ་སྒྲུབ་པར་བྱེད། ། འབྲས་བུ་མེ་ཏོག་འདབ་མ་དང་། ། སོ་རྩི་དེ་བཞིན་ཟས་རྣམས་ལ། །
ལུས་ཀྱི་སྦྱོར་བ་དང་པོ་སྟེ། ། དེ་བཞིན་གཉིས་པ་ནུས་པ་ཡིན། ། གསུམ་པ་དག་ནི་ཕྱི་ཡི་ཉིད། ། བཞི་པ་ཡིས་ནི་དམིགས་པ་མེད། ། སྔགས་ཀྱི་རྒྱལ་པོ་འགྲུབ་པར་འགྱུར། ། ས་གཞི་ཤིང་དང་བཅས་པ་དང་། ། རྒྱ་མཚོ་སྐྱེ་རགས་བཏགས་པ་ཡང་། ། དེ་ལ་ངེས་པར་འགྲུབ་པ་ནི། ། འགྱུར་བར་འདི་ནི་ཐེ་ཚོམ་མེད། ། ཁམས་གསུམ་རྒྱུ་དང་མི་རྒྱུ་བ། །
སྨོད་འདེབས་ཕན་འདོགས་ནུས་པ་ཡིན། ། དཔལ་འཁོར་ལོ་སྡོམ་པ་ལས་ཉེ་བའི་སྙིང་པོའི་ལས་བསྒྲུབ་པའི་ཆོ་གའི་ལེའུ་སྟེ་བཞི་བཅུ་རྩ་གསུམ་པའོ།། །། དེ་ནས་ཕོ་ཉ་རྙེད་ན་ནི། ། ཡི་གེ་བདུན་པར་ལྡན་བསྒྲུབ་པ། ། གང་དུ་ལས་ནི་ཡང་དག་རྩོམ། ། དེ་ཡི་ལས་ནི་མྱུར་འགྲུབ་བཤད། ། དེ་བཞིན་དུ་ནི་ཡི་གེ་བདུན། ། ལག་པའི་དབུས་སུ་རྣམ་པར་དགོད། ། རྣལ་འབྱོར་མ་ནི་དྲུག་ཡང་དག ། རྩིབས་དྲུག་འཁོར་ལོ་ཡང་དག་གནས། །
གཡོན་པའི་འཁོར་ལོ་བསྐུལ་དང་གནས། ། གང་གི་གཟུགས་འཛིན་བསམས་ནས་ནི། ། ཁ་ནས་གསང་སྔགས་རྒྱལ་པོ་ཟློས། ། གང་ལ་ལག་པ་དེ་བསྟན་ན། ། དེས་ནི་ངེས་པར་འགུགས་པར་འགྱུར། ། ཙནྡན་དམར་པོའི་རྡུལ་དང་ནི། ། སྐྱེ་ཚེ་དེ་བཞིན་ལན་ཚྭ་དང་། ། བསྒྲུབ་པར་བྱ་བའི་རྐང་རྗེས་ས། ། གཅིག་ཏུ་བསྡུས་ནས་བཏག་པར་བྱ། ། ལག་པ་གཉིས་ཀྱིས་མཉེས་ནས་ནི། །
རྣལ་འབྱོར་མ་ཡི་སྦྱིན་སྲེག་བྱ། ། མཚན་མོ་སྨེ་ཤ་ཅན་མེའམ། ། དུར་ཁྲོད་མེ་ལ་ཕྱེ་མ་བསྲེག ། བསྒྲུབ་པར་བྱ་ལ་མངོན་བསྲེས་ཏེ། ། སྦྱོང་བ་འདི་ནི་བརྩམ་པར་བྱ། ། ཇི་སྲིད་བརྒྱ་ཡི་བར་དུ་བཟླས། ། དེ་ནི་ངེས་པར་འགུགས་པར་འགྱུར། ། ས་ཡི་བདག་པོ་བདག་ཉིད་དང་། ། ནོར་ཡང་དབང་དུ་འགྱུར་བ་ཡིན། ། སྦྱོར་བ་འདི་ནི་འགྲུབ་པར་བསྐྱེད། །
གཞན་དག་ཏུ་ནི་ང་མི་སྨྲ། ། རྡུལ་དེ་ཉིད་ནི་བླངས་ནས་སུ། ། ལྕགས་ཕྱེ་དང་ནི་རྣམ་པར་བསྲེ། ། དུར་ཁྲོད་རས་ལ་བཏུམས་ནས་ནི། ། ལན་བདུན་བཟླས་ནས་བཞི་མདོ་རུ། ། སོར་བརྒྱད་ཙམ་དུ་བཀོད་ནས་ནི། ། དགྲ་ཡི་མིང་དང་བཅས་པར་ནི། ། གང་གི་མིང་སྨོས་སྦས་འགྱུར་བ། ། དེ་ནི་མྱུར་དུ་གནོན་པར་འགྱུར། ། ཕྱེ་མ་ཉིད་ནི་བླངས་ནས་ནི། །
འབད་དེ་བ་ཡི་འོ་མ་དང་། ། དེར་ནི་སླར་ཡང་གསོས་གྱུར་ན། ། འགྲུབ་པ་ཉིད་དུ་ཐེ་ཚོམ་མེད། ། ཕྱེ་མ་དེ་ནི་བླངས་ནས་ནི། ། མྱོས་བྱེད་ལྔ་དང་ལྡན་པས་སུ། ། དེ་ནི་དུར་ཁྲོད་རས་ཀྱིས་བཅིངས། ། དགྲ་ཡི་མིང་ཡང་བཅིང་བར་བྱ། ། བཟླས་བརྗོད་ལན་བརྒྱ་བྱས་ནས་ནི། ། དུར་ཁྲོད་དུ་ནི་མྱུར་སྦས་ན། ། འཕྲལ་དུ་སྨྱོ་བ་ཉིད་དུ་འགྱུར། །
བཏོན་པ་ཉིད་ཀྱིས་ཐར་པར་འགྱུར། ། བཏོན་ནས་གོས་དང་ཕྲལ་ནས་ནི། ། འབད་དེ་བ་ཡི་འོ་མ་དང་། ། སླར་ཡང་གསོ་བར་བྱེད་པ་དང་། ། འགྲུབ་པར་འདི་ལ་ཐེ་ཚོམ་མེད། ། དཔལ་འཁོར་ལོ་སྡོམ་པ་ལས་རྣལ་འབྱོར་མ་དྲུག་དང་ཡི་གེ་བདུན་གྱི་ལས་ཀྱི་ཆོ་གའི་ལེའུ་སྟེ་བཞི་བཅུ་རྩ་བཞི་པའོ།། །། དེ་ནས་ལས་ཀྱི་རབ་མཆོག་ནི། ། ངག་གི་དངོས་གྲུབ་སྒྲུབ་བྱེད་པའོ། ། ཀ་ར་བཱི་རའི་མེ་ཏོག་དམར། ། བརྒྱ་རྩ་བརྒྱད་ནི་བླངས་ནས་སུ། །
འདབ་དེ་བ་ཡི་འོ་མས་བཀྲུ། ། བཟླས་བརྗོད་བརྒྱ་དང་བྱ་བ་ཡིན། ། ལན་བདུན་བཟླས་པའི་མེ་ཏོག་གིས། ། ལིངྒའི་སྤྱི་བོར་བསྣུན་པར་བྱ། ། དེ་ལྟར་ཤིན་ཏུ་མཉམ་བཞག་པས། ། ཉི་མ་བདུན་དུ་བྱ་བ་ཡིན། ། དེ་ལྟར་ཉིན་ཞག་བཅུ་གཅིག་ལ། ། མེ་ཏོག་དག་ནི་བླངས་ནས་སུ། ། ཆུ་བོ་ཆེན་པོར་སོང་ནས་ནི། ། རེ་རེ་ནས་ནི་ཆུ་ལ་དོར། །
དེ་ནས་ཐམས་ཅད་རིམ་བཞིན་དུ། ། ལན་རེ་བཟླས་ནས་རབ་ཏུ་སྦྱར། ། ཆུ་བོར་མེ་ཏོག་མཐའ་མར་ནི། ། རྒྱུན་ལས་བཟློག་ཏེ་རབ་འབབ་ན། ། ཆུ་དང་བཅས་པར་བླངས་ནས་ནི། ། སོས་མ་རེག་པར་དེ་འཐུངས་ན། ། གསང་བའི་རྒྱུད་ལས་འབྱུང་བ་ཡི། ། སྒྲུབ་པོའི་ཚིག་ནི་འགྲུབ་པར་འགྱུར། ། དེ་ནས་སྐྱེ་གནས་བརྒྱ་བཅིངས་ལ། ། སྔགས་པས་བསྒྲུབ་བྱར་མངོན་ཕྱོགས་ན། །
བརྒྱ་རྩ་བརྒྱད་དུ་བཟླས་ནས་ནི། ། བསྒྲུབ་པར་བྱ་བའི་ལྟོ་བར་གནས། ། དེ་ནས་ཡིད་ནི་གནས་བཞིན་དུ། ། བློ་ལྡན་ཐུན་གསུམ་མཐེ་ཆུང་བསྐྱོད། ། བྲམ་ཟེ་གསོད་པའང་ཞག་བདུན་གྱིས། ། བརྒྱ་བྱིན་ཡང་ནི་ངེས་པར་འགུགས། ། ཙན་དན་དམར་པོའི་རྡུལ་ལས་ནི། ། བསྒྲུབ་པར་བྱ་བའི་གཟུགས་བྱས་ལ། ། ཚ་བ་གསུམ་གྱིས་ལུས་ལ་བསྐུ། ། སྤྲ་ཚིལ་གྱིས་ཀྱང་རབ་ཏུ་བྱུག །
སྒྲུབ་པ་པོ་ཡི་གསང་གནས་སུ། ། ཟངས་མའི་ཁབ་ཀྱིས་ཕུག་ནས་སུ། ། སེང་ལྡེང་མདག་མེ་དུ་མེད་ལ། ། ལན་བརྒྱ་བཟླས་ཏེ་སྲོས་ནས་སུ། ། རྒྱལ་པོ་བློན་བཅས་མདུན་ན་འདོན། ། ཆུང་མ་འཁོར་དང་བཅས་པར་ནི། ། མྱུར་དུ་འགུགས་པར་བྱེད་པ་ཡིན། ། ཡི་མི་བདག་པོ་འཁོར་བཅས་ནི། ། གྲོ་གའི་འདབ་མར་བྲིས་པའམ། ། དུར་ཁྲོད་རས་ལ་སེན་རྩི་དང་། །
གྷི་ཧཾ་དག་གིས་བྲིས་ནས་ནི། ། མིང་དང་སྤེལ་ནས་གང་ལ་ནི། ། མངོན་པར་ཕྱོགས་ཏེ་བརྒྱ་བཟླས་ནས། ། དུར་ཁྲོད་མེ་ལ་དེ་གདུངས་ན། ། དུར་ཁྲོད་མེ་དེ་འགྲུབ་ཕྱིར་བཤད། ། ཇི་སྲིད་སྤྲ་ཚིལ་མ་ཞུ་བར། ། བསྲོས་པར་གྱུར་ན་རྒྱལ་པོ་ནི། ། འཁོར་ལོས་བསྒྱུར་དང་བཅས་པ་ཡང་། ། ངེས་པར་འགུགས་པར་འགྱུར་བ་ཡིན། ། བསྒྲུབ་པར་བྱ་བའི་རྐང་རྗེས་ས། །
ཙན་དན་དམར་པོ་ཉིད་དང་ནི། ། དུར་ཁྲོད་ཐལ་བར་བསྲེགས་པ་རྣམས། ། སྒྲུབ་པ་པོ་ཡིས་གཅིག་བསྡུས་ལ། ། སེང་ལྡེང་མེ་ནི་དུ་མེད་ལ། ། རྡུལ་དེ་ལག་པ་གཉིས་ཀྱིས་ནི། ། མཉེས་ལ་སྦྱིན་སྲེག་བྱས་ནས་ནི། ། ཇི་སྲིད་ཐམས་ཅད་བསྲེགས་པས་འགྲུབ། ། རྡུལ་དེ་བླངས་ནས་མ་ཡེངས་པར། ། དབུགས་མི་འབྱིན་པར་སྦས་ནས་ནི། ། བརྒྱལ་ཞིང་སེམས་དང་བྲལ་འདྲ་ལ། །
རྨོངས་ཤིང་སེམས་ནི་ཉོན་མོངས་ལ། ། རླུང་གི་ཤུགས་ཀྱིས་འོངས་ནས་ནི། ། སྒྲུབ་པ་པོ་ཡི་སྟེང་དུ་ལྟུང་། ། ཕྱུགས་སམ་ཡང་ན་ཕོ་ཉ་མོ། ། དེ་ནས་ལས་ཀྱི་ཕོ་ཉ་མོར། ། བྱ་བ་འདི་ནི་འཛིན་པར་འགྱུར། ། ཀ་ར་བཱི་རའི་ལྕུག་མ་ནི། ། རླན་བཅས་དཔུང་པའི་ཚད་མཉམ་བླངས། ། འབར་གྱུར་རོ་བསྲེགས་མེ་ལ་དོར། ། ཇི་སྲིད་དེ་ནི་མ་ཚིག་བར། །
མྱུར་དུ་སོང་སྟེ་དེ་བླངས་ནས། ། རིག་པ་ལན་བདུན་བཟླས་ནས་ནི། ། གང་ཞིག་བཟླས་ཏེ་བསྐོར་ན་ནི། ། དེ་ནི་དེ་ཡི་སྐད་ཅིག་ལ། ། བུད་མེད་དང་ནི་སྐྱེས་པ་དག ། རླུང་གི་ཤུགས་ཀྱིས་འོང་བར་འགྱུར། ། ཀ་ར་བཱི་རའི་མེ་ཏོག་དམར། ། བརྒྱ་བཟླས་རྒྱལ་གྱི་སྦྱོར་བ་ལས། ། སྒྲུབ་པོས་གྷི་ཧཾ་གོས་བྱུགས་ལ། ། མེ་ཏོག་ཆུ་ལ་གནས་པ་དག །
ཆུ་བོ་ཆེན་པོར་ཞུགས་ནས་ནི། ། ལྟེ་བ་ནུབ་པའི་བར་དུ་ནི། ། ལག་པའི་སྦྱོར་བས་དབུས་གནས་ལ། ། རིག་པ་སྟོང་དུ་བཟླས་ནས་ནི། ། ལག་པ་གཉིས་ཀྱིས་ཕྱེར་བརླགས་ཏེ། ། ཆུ་དང་བཅས་པ་བཏུང་བར་བྱ། ། དེ་ནས་སྒྲུབ་པ་པོ་དེ་ཡིས། ། ཚིག་གི་དངོས་གྲུབ་ཐོབ་པར་འགྱུར། ། རྒྱལ་པོའམ་རྒྱལ་པོའི་ཆུང་མ་ནི། ། ཡིད་ཀྱིས་ངེས་པར་འགུགས་པར་འགྱུར། །
ལྷར་བཅས་ལྷ་མིན་མི་རྣམས་ནི། ། མྱུར་དུ་དབང་དུ་བྱེད་པར་འགྱུར། ། ཁྲོས་པས་ཚིག་གིས་གསོད་པར་འགྱུར། ། དབྱེ་དང་བསྐྲད་པ་ཉིད་ཀྱང་བྱེད། ། སྒྲུབ་པ་པོ་ཡི་ཚིག་ཉིད་ཀྱིས། ། ཚར་གཅོད་པ་ཉིད་བྱེད་པར་འགྱུར། ། ཚིག་ཙམ་གྱིས་ནི་ཆུ་བོ་དང་། ། ཤིང་རྟ་འཁྲུལ་འཁོར་རྒྱ་མཚོ་དང་། ། གླང་པོ་རྟ་དང་དེ་བཞིན་སྤྲིན། ། སྐྱེས་བུའམ་ཡང་ན་བྱ་བ་གནོན། །
ཡིད་ལ་གང་དང་གང་འདོད་པ། ། ཚིག་གིས་ཐམས་ཅད་བྱེད་པར་འགྱུར། ། དེ་ནས་གཞན་གྱི་ལས་བཤད་པ། ། དཔའ་བོ་ཆེན་པོ་རང་ཉིད་གསུམ། ། དགུག་པ་ཡི་ནི་སྦྱོར་བ་དག ། བུད་མེད་ཐམས་ཅད་རྨོངས་བྱེད་པ། ། ཀ་ར་བཱི་རའི་མེ་ཏོག་ནི། ། དམར་པོ་ཡང་དག་བླངས་ནས་སུ། ། རིག་པ་ལན་བདུན་བཟླས་པ་དག ། སྐྱེ་གནས་དབུས་སུ་གཞུག་པར་བྱ། །
མེ་ཏོག་དེ་ནི་ཁ་སྦྱར་བྱས། ། གསང་བའི་གནས་སུ་ངེས་པར་སྦྱར། ། གཉིས་མེད་ཡེ་ཤེས་རྣལ་འབྱོར་ལྡན། ། སྔགས་པས་བརྒྱ་ཕྲག་གཅིག་ཏུ་བཟླས། ། སྐྱེ་གནས་དབུས་ནས་མེ་ཏོག་དེ། ། སྒྲུབ་པ་པོ་ཡིས་གཅིག་བླངས་ནས། ། མེ་ཏོག་གིས་ནི་གང་བསྣུན་པ། ། དེ་ཡི་མོད་ལ་དབང་དུ་འགྱུར། ། བརྒྱལ་ཞིང་སེམས་དང་བྲལ་བ་དང་། ། ཡན་ལག་ཚིགས་ཀུན་གཞན་དབང་སྟེ། །
ཡིད་ཆེས་སེམས་ཅན་འཇུག་པ་རུ། ། སྐད་ཅིག་གིས་ནི་དབང་དུ་བྱེད། ། འདི་ནི་མངོན་དུ་འགྲུབ་པ་སྟེ། ། དོན་ཡོད་དབང་དུ་བྱེད་པ་ཡིན། ། དཔལ་འཁོར་ལོ་སྡོམ་པ་ལས་རྣལ་འབྱོར་མ་དྲུག་གི་ཚིག་གི་དངོས་གྲུབ་དང་དགུག་པའི་ཆོ་གའི་ལེའུ་སྟེ་བཞི་བཅུ་རྩ་ལྔ་པའོ།། །། དེ་ནས་ཡི་གེ་ཧ་ལྔ་ནི། ། ལས་རྣམས་ཐམས་ཅད་འགྲུབ་བྱེད་པ། ། གང་ཞིག་ཤེས་པ་ཙམ་གྱིས་ནི། ། མྱུར་དུ་དངོས་གྲུབ་ཐོབ་པར་བཤད། ། ཧཱེ་ཧཱོ་ཧཱུྃ་ཧཾ་ཧཿ
ཡི་གེ་ཧ་ནི་ལྔ་པོ་དང་། ། ལག་པ་མཉེས་པས་བསྐུལ་ཚིག་བཅས། ། ཁ་ནས་ཀྱང་ནི་ཁྲག་འཛག་ཅིང་། ། དགྲ་བོ་དེ་ཡི་མོད་ལ་འཆི། ། ཤིན་ཏུ་མཛེས་པའི་ཐོད་གནས་པ། ། སྲིན་ལག་ཁྲག་གིས་མཉེ་བར་བྱ། ། ཇི་སྲིད་སྐམས་ཀྱི་བར་དུ་སྟེ། ། དེས་ནི་བསྒྲུབ་བྱ་རྣམ་པར་འཇིག ། གལ་ཏེ་ཁྲོ་བ་འབར་བ་དང་། ། མིག་དམར་གྱུར་པས་བཟླས་ན་ནི། །
དཔུང་ཚོགས་བཞོན་པར་བྱས་པ་ཡི། ། རྒྱལ་པོ་མྱུར་དུ་བརླག་པར་བྱེད། ། བྱི་ལ་དང་ནི་ནེའུ་ལེ་དང་། ། ཁྱི་ཁྭ་ཝ་དང་ཆུ་སྐྱར་དང་། ། མཁའ་འགྲོ་མ་ལ་གཏོར་བསྲེག་བྱ། ། འདི་དག་མྱུར་དུ་འགྲུབ་ཡིན་པ། ། རྒྱུད་འདི་ལ་ནི་ཐེ་ཚོམ་མེད། ། རི་བོང་ལ་སོགས་སྤུ་ལས་ནི། ། སྲད་བུ་བྱས་ཏེ་ལན་སྟོང་བཟླས། ། གང་གི་མགུལ་དུ་བཅིངས་གྱུར་པ། །
དེ་ནི་དེ་དང་འདྲ་བར་འགྱུར། ། ལག་པ་བཟླས་བརྗོད་སྟོང་བྱ་སྟེ། ། ཀ་ར་བཱི་རའི་མེ་ཏོག་དང་། ། ཡི་གེ་རེ་རེས་མངོན་བཟླས་ཏེ། ། སྦྲུམ་མ་ལ་ནི་རེག་གྱུར་ན། ། མངལ་ནི་རྣམ་པར་འཕོ་འགྱུར་ཏེ། ། བཏང་ན་ཐར་བར་འགྱུར་བ་ཡིན། ། གང་ལ་སྡིགས་མཛུབ་བྱས་ཏེ་འཆི། ། སླར་ཡང་འཚོ་བར་བྱེད་པ་ཡིན། ། དཔལ་འཁོར་ལོ་སྡོམ་པ་ལས་ཡི་གེ་ཧ་ལྔའི་ལས་ཀྱི་ཆོ་གའི་ལེའུ་སྟེ་བཞི་བཅུ་རྩ་དྲུག་པའོ།། །།
དེ་ནས་གཞན་ཡང་བཤད་བྱ་བ། ། མཁའ་འགྲོ་ཀུན་གྱི་སྙིང་པོ་སྟེ། ། འདི་ནི་བརྗོད་པ་ཙམ་གྱིས་ཀྱང་། ། དངོས་གྲུབ་ཐམས་ཅད་བསྐྱེད་བྱེད་ཡིན། ། དེ་ལ་མཁའ་འགྲོ་མའི་རིག་པ་ཆེན་པོས་བཟླས་ན། རིགས་ཐམས་ཅད་དབང་དུ་བྱེད་པར་འགྱུར་རོ། ། རྟག་ཏུ་བཟླས་བརྗོད་བྱས་པས་ནི་དཔལ་ཆེན་པོ་བསྐྱེད་པར་འགྱུར་རོ། ། མི་རུས་ཀྱི་རྒྱུ་ལས་ཕུར་བུ་སོར་དྲུག་པ་བྱས་ལ། བརྒྱ་རྩ་བརྒྱད་མངོན་པར་བཟླས་ནས་གང་གི་སྒོར་སྦས་པ་དེའི་རིགས་རྒྱུད་རྣམས་གཅོད་པར་འགྱུར་རོ། ། ཞིང་དང་ར་བ་དང་མ་ཧེ་དང་གླང་པོ་ཆེ་དང་།
རྟའི་གནས་སུ་བརྐོས་ཏེ་སྦས་ན། ཐམས་ཅད་བརླག་པར་འགྱུར་རོ། ། དེ་ནས་རྒྱལ་པོ་འམ་རྒྱལ་པོའི་བློན་པོ་དབང་དུ་བྱ་བར་འདོད་ན། རྒྱལ་པོའི་སྒོར་ས་ལས་བྱས་པའི་གཟུགས་བརྙན་སོར་བརྒྱད་པར་བྱས་ལ། མཁས་པས་བཞག་ནས་ཉིན་ཞག་དང་པོ་ལ་མ་དུ་ལུང་ཀའི་འབྲས་བུ་དང་མེ་ཏོག་བསྲེགས་ཏེ། སྦྱིན་སྲེག་བརྒྱ་སྟོང་བྱས་ན་དེ་དབང་དུ་འགྱུར་རོ། ། སྔགས་འདི་ཉིད་ཀྱིས་དགུག་པ་དང་། གནོན་པ་དང་། རྨོངས་པ་དང་། སྐེམ་པ་དང་།
རྨུགས་པ་དང་། ཚིག་འཕྲོག་པ་དང་། ལོང་བར་བྱེད་པ་དང་། སླར་གཏོང་བར་བྱེད་དོ། ། དེ་ནས་སྐྱེས་པ་བུད་མེད་དུ་བྱ་བར་འདོད་ན། རོའི་མེ་ཏོག་དང་། ཀ་ཀ་ཨན་ཏྲི་ཀའི་འབྲས་བུ་དང་། བཀྲེས་པའི་སེན་མོ་དང་། རྐང་པའི་འོག་གི་ལྤགས་པ་ཆ་མཉམ་པར་བྱས་ལ། རི་བོང་གི་ཁྲག་དང་བཏགས་ཏེ།
རི་ལུ་བཅུ་གཅིག་བྱས་ལ་གྲིབ་མ་ལ་བསྐམ་མོ། ། དེ་བཞིན་དུ་ཞག་བཟང་པོ་ལ་ལག་པ་ལ་བཅིངས་ཏེ། ཉི་མ་བཅུ་གཉིས་པ་ལ་གང་གི་ཕྱེ་མ་མགོ་ལ་བཞག་པ་དེ་བུད་མེད་དུ་འགྱུར་རོ། ། དེ་ནས་སྐྱེས་པ་ཁྱིར་བྱ་བར་འདོད་ན། རྒྱ་ལྕགས་ནེའུ་ལེའི་སྤྱི་བོར་བཞག་ལ། མཚན་མོ་བདུན་གྱི་བར་དུ་བརྒྱ་སྟོང་བཟླས་པས་ཉིན་ཞག་བརྒྱད་པ་ལ་གུར་གུམ་དང་མཉམ་པར་བྱས་ཏེ། ལན་བརྒྱ་རྩ་བརྒྱད་བཟླས་ལ་ཕྱེ་མའི་སྦྱིན་སྲེག་བྱས་ན། གང་གི་སྤྱི་བོར་བཞག་པ་དེ་ཁྱིར་འགྱུར་རོ། ། སླར་གསོ་བ་ནི་མཚན་མོའི་དུས་སུ་མཁའ་འགྲོ་མ་རྣམས་ལ་མཆོད་པ་ཆེན་པོ་བྱས་ཏེ། གཏོར་མ་བྱིན་ན་དེའི་འོག་ཏུ་རྣལ་མར་འགྱུར་རོ། །
རྫས་རྫས་མ་ཡིན་པར་འདོད་ན། གསེར་ཤིང་གི་འབྲས་བུས་སྦྱིན་བསྲེག་བརྒྱ་བྱས་ན། རྫས་རྫས་མ་ཡིན་པར་འགྱུར་རོ། ། ཨ་རུ་རའི་སྦྱིན་སྲེག་བྱས་ན་རྣལ་མར་འགྱུར་རོ། ། དེ་ནས་གློ་བུར་བ་རྣམས་བསྐྱེད་པར་འདོད་ན། བྱ་ཆེན་པོའི་གནས་ཀྱི་སྦྱིན་སྲེག་བྱས་ན། ཞག་བདུན་གྱི་གློ་བུར་བ་འབྱུང་བར་འགྱུར་རོ། ། སླར་བཟློག་པ་ནི་འབྲས་ཕུབ་ཀྱི་སྦྱིན་སྲེག་བྱས་ན་ཞི་བར་འགྱུར་རོ། ། བྱི་ལའི་སྤུ་ཟླ་བ་གཟས་ཟིན་པའི་ཚེ། བསྡུས་ནས་གང་གི་མིང་ནས་བརྗོད་ནས་སྦྱིན་སྲེག་བྱས་པ་དེའི་ཐལ་བ་བླངས་ཏེ།
མགོ་བོར་བྱིན་ན་བྱི་ལར་འགྱུར་རོ། ། སླར་བཟློག་ན་རྣལ་མར་འགྱུར་རོ། ། བྱ་རོག་གི་རྒྱུས་པ་ལས་སྲེད་བུ་བྱས་ལ། བརྒྱ་རྩ་བརྒྱད་མངོན་པར་བཟླས་ཏེ། གང་གི་མགུལ་དུ་བཅིངས་པ་དེ་ཁྭར་འགྱུར་རོ། ། སེམས་ཅན་གང་ལ་གང་གི་རྒྱུས་པ་སྲད་བུ་བླངས་ལ་མངོན་པར་བཟླས་ཏེ། བཅིངས་པ་དེ་དེ་དང་འདྲ་བར་འགྱུར་རོ། ། དེ་བཞིན་དུ་ཁྭ་དང་། ཐི་བ་དང་། རྨ་བྱ་དང་།
ཆུ་སྐྱར་དང་། འུག་པ་དང་། ཁྲ་དང་། བྱ་རྒོད་ཀྱི་གཟུགས་འཛིན་པར་འགྱུར་རོ། ། བ་ལང་གི་སྤུ་ལས་སྲད་བུ་བྱས་ལ། ལན་བརྒྱད་བརྒྱ་བཟླས་བརྗོད་བྱས་ཏེ་མགུལ་དུ་བཅིངས་ན་བ་ལང་དུ་འགྱུར་རོ། ། གང་དང་གང་རྐང་པ་བཞི་པ་དེའི་སྲད་བུ་བྱས་ལ། མངོན་པར་བསྔགས་པས་མགུལ་དུ་བཏགས་ན་དེ་དང་དེའི་གཟུགས་སུ་འགྱུར་རོ། ། བཀྲོལ་ན་ཐར་པར་འགྱུར་རོ། ། འབྲུ་ལ་བཟླས་ལ་ནོར་གྱི་བདག་པོའི་ཁྱིམ་དུ་བཅུག་ན།
ལྷག་མས་བདག་ཉིད་དབང་བསྐུར་ན། མཚན་མོ་བདུན་གྱིས་འབྲུ་ཐམས་ཅད་འགུགས་པར་འགྱུར་རོ། ། དཔལ་འཁོར་ལོ་སྡོམ་པ་ལས་སངས་རྒྱས་ཐམས་ཅད་ཀྱི་མཁའ་འགྲོ་མའི་སྔགས་ཀྱི་ལས་ཐམས་ཅད་པའི་ཆོ་གའི་ལེའུ་སྟེ་བཞི་བཅུ་རྩ་བདུན་པའོ།། །། དེ་ནས་གཞན་ཡང་བཤད་བྱ་བ། ། མཁའ་འགྲོ་ཀུན་གྱི་བདེ་བའི་མཆོག ། སྙིང་པོ་རྣལ་འབྱོར་མ་ཀུན་གྱི། ། འདོད་པའི་ལས་ཀུན་སྒྲུབ་པ་པོ། ། གང་ཞིག་དྲན་པ་ཙམ་གྱིས་ནི། ། འཇིག་རྟེན་གསུམ་པོ་གཡོ་བྱེད་ཅིང་། ། རྗེས་སུ་དྲན་པ་ཙམ་གྱིས་ཀྱང་། །
ཡང་དག་དངོས་གྲུབ་རིམ་གྱིས་གཏེར། ། ཧཱ་སྭཱ་ཊཕ་ཧཱུྃ་ཧུྃ་ཡེ་ནིརྞབ་ཛྲབ་ཡེ་ནཱི་ཀི་ཌཱ་དྡྷ་བུ་རྦས་ཨོཾ། སྔགས་འདི་བཟླས་པས་འགྲུབ་པ་སྟེ། ། ལས་རྣམས་ཀུན་བྱེད་དགེ་བ་ཡིན། ། མཁའ་འགྲོ་རྣལ་འབྱོར་མ་རྣམས་དང་། ། ཁཎྜ་རོ་ཧཱ་ལཱ་མ་སོགས། ། མཁའ་འགྲོ་མ་ནི་ཐམས་ཅད་ཀྱི། ། སྔགས་ནི་འདི་ཉིད་ཡིན་པར་བཤད། ། ས་འོག་ཡང་ན་མཐོ་རིས་སམ། ། དེ་བཞིན་མི་ཡུལ་དག་ཏུ་ཡང་། །
ལས་ནི་གང་དག་ཡོད་པ་རྣམས། ། ཀླགས་པས་དེ་དག་ཐམས་ཅད་འགྲུབ། ། འདི་ལས་ཤིན་ཏུ་མཆོག་གྱུར་གང་། ། འཇིག་རྟེན་གསུམ་ན་ཅི་ཡང་མེད། ། གང་ཕྱིར་འདི་ནི་བླ་མེད་པ། ། ལས་རྣམས་ཐམས་ཅད་སྒྲུབ་བྱེད་ཡིན། ། མཁའ་འགྲོ་མ་ནི་ཀུན་གྱི་གནས། ། མདོ་བཤད་རྒྱས་པར་མ་ཡིན་ནོ། ། མེ་ཏོག་འབྲས་བུ་སྣ་ཚོགས་ཀྱི། ། རི་བོ་བཟང་པོ་བྲི་བར་བྱ། །
དེ་ཡི་སྟེང་དུ་རྟག་བསྒོམ་པ། ། མཁའ་འགྲོ་དེ་བཞིན་ལཱ་མ་དང་། ། ཁཎྜ་རོ་ཧཱ་རྣལ་འབྱོར་མ། ། དཔའ་བོ་རྣམས་ཀྱི་དཔའ་བོ་མཆོག ། ཧ་ཧ་ཧེ་ཧེ་ཞེས་བྱ་བ། ། དཔའ་བོ་ཉི་ཤུ་རྩ་བཞི་ཡི། ། མཁའ་འགྲོའི་དྲ་བ་བདེ་མཆོག་ཡིན། ། རྡོ་རྗེ་སེམས་དཔའ་རྣམ་སྣང་མཛད། ། དེ་བཞིན་པད་མ་གར་དབང་དང་། ། ཤྲཱི་ཧེ་རུ་ཀ་ཉིད་དང་ནི། །
མཁའ་སྙིང་དང་ནི་རྟ་མགྲིན་ཉིད། ། རིན་ཆེན་རྡོ་རྗེ་སྟོབས་པོ་ཆེ། ། མིག་མི་བཟང་དང་འཇིགས་བྱེད་དང་། ། རྡོ་རྗེ་བཟང་དང་རབ་བཟང་དང་། ། རྡོ་རྗེ་ཧཱུྃ་མཛད་དཔའ་ཆེན་པོ། ། དེ་བཞིན་རྡོ་རྗེ་རལ་པ་ཅན། ། མྱུ་གུ་ཅན་དང་རྡོ་རྗེའི་ལུས། ། རྡོ་རྗེའི་འོད་ནི་ཉིད་དག་དང་། ། འོད་དཔག་མེད་དང་ལྷ་ཡི་སྒྲ། ། དེ་བཞིན་མཆེ་བ་རྣམ་གཙིགས་དང་། །
ཀེང་རུས་རྐེང་རུས་ཆེན་པོ་དང་། ། ཐོད་པའི་དུམ་བུ་ལ་སོགས་པ། ། དཔའ་བོ་ཉི་ཤུ་རྩ་བཞི་ཡིས། ། འགྲོ་བ་འདི་དག་ཐམས་ཅད་ཁྱབ། ། དཔའ་བོ་རྣམས་དང་མཁའ་འགྲོ་ཉིད། ། རྣལ་འབྱོར་མ་ནི་རབ་གཏུམ་སོགས། ། ལས་རྣམས་ཀུན་ལ་སྒྲུབ་པ་པོས། ། འཁོར་ལོར་ཞུགས་པར་བལྟ་བར་བྱ། ། གྲུབ་འདོད་ཤིན་ཏུ་མཉམ་བཞག་པས། ། འཁོར་ལོའི་བདག་ཉིད་རྟག་ཏུ་བསྒོམ། །
སྔར་བཤད་པ་ཡི་ཆོ་ག་ཡིས། ། མཁའ་འགྲོ་དྲ་བར་བདེ་མཆོག་མཆོད། ། འཁོར་ལོ་ཆེན་པོ་གྲུབ་ཀུན་གནས། ། འདི་ནི་སངས་རྒྱས་བྱེ་བ་དང་། ། དཔའ་བོ་བྱེ་བས་རབ་ཏུ་གསུངས། ། མཁའ་གྲོ་མ་ནི་རེ་རེ་ཡི། ། འཁོར་ནི་བྱེ་བ་དག་ཏུ་འགྱུར། ། རྣལ་འབྱོར་མ་ནི་མཁའ་འགྲོ་ཉིད། ། གཟུགས་ཅན་མ་དང་དུམ་སྐྱེས་མ། ། དེ་བཞིན་ལཱ་མ་ལ་སོགས་ནི། །
དངོས་གྲུབ་ཀུན་བྱེད་དགེ་བ་ཡིན། ། དཔལ་འཁོར་ལོ་སྡོམ་པ་ལས་དཔའ་བོ་དང་མཁའ་འགྲོ་མའི་གནས་ཀྱི་གསང་བའི་དཀྱིལ་འཁོར་གྱི་ཆོ་གའི་ལེའུ་སྟེ་བཞི་བཅུ་རྩ་བརྒྱད་པའོ།། །། དེ་ནས་གཞན་ཡང་བཤད་བྱ་བ། ། ཕྱུགས་ལས་དེ་བཞིན་ཆོ་ག་སྟེ། ། གང་ཞིག་ཤེས་པ་ཙམ་གྱིས་ནི། ། མྱུར་དུ་དངོས་གྲུབ་ཐོབ་འགྱུར་བའོ། ། ས་ལུ་བཏགས་པ་སྔགས་པ་ཡིས། ། ཕྱུགས་ཀྱི་གཟུགས་བྱས་རིམ་ཇི་བཞིན། ། རུས་སྦལ་རྔ་མོ་ཕག་དང་ཝ། ། ཁྭ་དང་འུག་པ་བྱ་རྒོད་དང་། །
ཁྲུང་ཁྲུང་ཁྲ་དང་ས་ར་ས། ། དེ་རྣམས་ལས་ནི་བཤད་བྱ་སྟེ། ། དེ་ཡི་མཚན་ཉིད་བསྟན་པར་བྱ། ། སྐྱེ་བ་གཅིག་དང་སྐྱེ་བ་གཉིས། ། གསུམ་དང་བཞི་དང་ལྔ་ཉིད་སྟེ། ། སྐྱེ་བ་དྲུག་དང་བདུན་དུ་ཡང་། ། སྐྱེ་བ་བརྒྱུད་པར་གདོན་མི་ཟ། ། གང་གི་ཁ་ཡི་དྲི་ཞིམ་ཞིང་། ། མིག་མི་འཛུམ་པར་རྣམ་པར་བལྟ། ། བདེན་པར་སྨྲ་ཞིང་མཐོང་ན་དགའ། །
རྟག་ཏུ་དམ་ཆོས་དགའ་འགྱུར་ཞིང་། ། རང་གི་སྐྱེ་བ་ཤེས་པ་དང་། ། ལུས་ཀྱི་དྲི་ནི་རྟག་ཏུ་ཞིམ། ། མཚན་ཉིད་འདི་དང་ལྡན་པ་ནི། ། སྐྱེ་བ་བདུན་དུ་འབྱུང་བ་ཡིན། ། དེ་ནི་ཟོས་པ་ཙམ་གྱིས་ནི། ། ལྷ་ཡི་གཟུགས་ནི་འཛིན་པར་འགྱུར། ། བསྣམས་པའམ་རེག་པ་ཙམ་གྱིས་ནི། ། གང་ཞིག་ཐིག་ལེ་བྱས་པ་དེ། ། མོད་ལ་འགྲུབ་པར་འགྱུར་བ་སྟེ། །
འདི་ནི་རང་དགའི་གཟུགས་འཆང་འགྱུར། ། དེ་ཡི་སྙིང་ཁའི་རོ་ཙ་ན། ། མཁས་པ་ཡིས་ནི་བླངས་ནས་ནི། ། སྙིང་པོའི་སྔགས་ནི་བཟླས་ནས་སུ། ། དེ་ཡི་ཐིག་ལེ་བྱ་བ་ཡིན། ། སེམས་ཅན་གང་དང་གང་གི་ནི། ། གཟུགས་སུ་བྱེད་པར་འདོད་པ་ན། ། དེ་དང་དེ་ཡི་གཟུགས་སུ་ནི། ། ཐིག་ལེས་འགྱུར་བར་ཐེ་ཚོམ་མེད། ། མཁས་པས་ཤིང་ལོའི་ཁུ་བ་ནི། །
རོ་ཙ་ན་བཅས་བླངས་ནས་སུ། ། དཔྲལ་བར་ཐིག་ལེ་བྱས་ནས་ནི། ། དེ་གཟུགས་འཛིན་པར་ཐེ་ཚོམ་མེད། ། ཕྱུགས་ཉིད་ཀྱི་ནི་བ་སྤུ་དག ། ལག་པའམ་སྤྱི་བོར་བཅིང་བར་བྱ། ། དེ་ཡི་ཡན་ལག་ལྔ་ལྡན་ཞིང་། ། དེ་ཡི་སྤུ་དང་རྣམ་བསྲེས་ལ། ། ལག་པ་སྤྱི་བོར་བཅིངས་ནས་ནི། ། དེ་ཡི་གཟུགས་འགྱུར་ཐེ་ཚོམ་མེད། ། རྣལ་འབྱོར་པ་ནི་བསྒོམས་ཤིང་བཟློས། །
མི་རྣམས་ནུས་པ་ལྡན་ཡིན་ཡང་། ། དཀའ་ཞིང་སྡིག་ལ་མངོན་དགའ་རྣམས། ། དངོས་གྲུབ་ལམ་ནི་འགོག་པ་ཡིན། ། གླང་པོ་རྟ་དང་བོང་བུ་དང་། ། རུས་སྦལ་རྔ་མོ་ཕག་དང་ཝ། ། ཁྭ་དང་འུག་པ་བྱ་རྒོད་དང་། ། ཁྲུང་ཁྲུང་ཁྲ་དང་ས་ར་ས། ། གཟུགས་བཟང་བ་དང་གཟུགས་ངན་པ། ། ལྷ་ཡི་གཟུགས་སུ་དེ་འགྱུར་རོ། ། རྣལ་འབྱོར་དཔའ་ཆེན་རང་དགའི་གཟུགས། །
སྐྱེ་འགྱུར་དེ་ནི་ཐོ་ཚོམ་མེད། ། དེ་ལས་ཤིན་ཏུ་མཆོག་གྱུར་པ། ། འཇིག་རྟེན་གསུམ་ན་ཡོད་མ་ཡིན། ། དཔལ་འཁོར་ལོ་སྡོམ་པ་ལས་སྐྱེ་བ་བདུན་དུ་བསྒྲུབ་པར་བྱ་བའི་གཟུགས་ཡོངས་སུ་བརྗེ་བའི་ཆོ་གའི་ལེའུ་སྟེ་བཞི་བཅུ་རྩ་དགུ་པའོ།། །། དེ་ནས་སྦྱིན་སྲེག་ཆོ་ག་ནི། ། ངེས་པར་དབང་དུ་བྱེད་འགྱུར་བ། ། གང་ཞིག་ཤེས་པ་ཙམ་གྱིས་ནི། ། མྱུར་དུ་དངོས་གྲུབ་ཐོབ་འགྱུར་བཤད། ། གོ་མཾ་ས་དང་མྱོས་བྱེད་བསྲེ། ། ལག་པ་གཡོན་པས་སྦྱིན་སྲེག་བྱ། །
སངས་རྒྱས་ཀྱང་ནི་དབང་འགྱུར་ན། ། ཕྲན་ཚེགས་མི་ནི་སྨོས་ཅི་དགོས། ། སྐྱུག་པ་སོ་ཤིང་དོར་བ་དང་། ། དེ་བཞིན་རང་གི་ལུས་མཉེས་པ། ། མིང་ནི་མྱོས་བྱེད་བཏགས་བསྲེས་པས། ། ཁམས་གསུམ་དག་ནི་དབང་དུ་འགྱུར། ། ཟླ་མཚན་གྱི་ནི་ཁྲག་དང་ནི། ། ཟོས་ནས་ཟློས་པའི་ཟས་དག་དང་། ། མི་ཡི་སྐྲ་དང་ལྡན་པ་ཡིས། ། མོད་ལ་འགུགས་པར་འགྱུར་བ་ཡིན། །
རང་གི་ལུས་བྱུང་སྐྱུགས་པ་དང་། ། མཁས་པས་རང་གི་སྐྲ་དང་ནི། ། ནིམ་པའི་ཤིང་ལ་རབ་སྦྱར་ན། ། མོད་ལ་དབྱེ་བར་འགྱུར་བ་ཡིན། ། རབ་མཉམ་བཞག་པས་དྷ་དུའི་མེར། ། ཁྭ་ཡི་གཤོག་པས་ཉུངས་མར་ལ། ། བསྲེག་པའི་སྦྱིན་སྲེག་བྱས་གྱུར་ན། ། འཕྲལ་དུ་འཆི་བའམ་སྐྲོད་པར་འགྱུར། ། གཉིད་ལོག་མ་ལོག་ལངས་པའམ། ། ཟས་ལ་སྤྱོད་སོགས་མེ་ཐུན་ནམ། །
སྔགས་པས་རྟག་ཏུ་ཟློས་བྱེད་དེ། ། དེ་ལ་བདུད་ནི་ཡོད་མ་ཡིན། ། ལྕེ་སྤྱང་གི་ནི་སྲེག་བླུགས་བྱ། ། ཡང་དག་སྦྱིན་སྲེག་བྱེད་པའི་མི། ། དེ་ཡི་ཟླ་བ་གསུམ་རྗེས་ལ། ། རིགས་ཀྱི་དབུལ་བ་འཇིག་པར་འགྱུར། ། ཤ་ཆེན་དག་གིས་ལ་ལ་ཞིག ། མྱོས་བྱེད་ལྡན་པ་སྦྱིན་སྲེག་བྱེད། ། བརྒྱ་རྩ་བརྒྱད་ཀྱི་བར་དུ་ནི། ། སྒྲུབ་པ་པོ་ནི་ཐུན་གསུམ་དུ། །
མ་ལུས་ས་རྣམས་སྤྱོད་པ་ནི། ། ཟླ་བ་དྲུག་གིས་དབང་དུ་འགྱུར། ། དགེས་པར་གྱུར་ན་མཁའ་འགྲོ་མ། ། རྒྱལ་སྲིད་སྟེར་བར་གདོན་མི་ཟ། ། ལྷ་རྣམས་ཐམས་ཅད་བསྒོམས་ནས་ནི། ། ཐུན་གཉིས་བར་དུ་སྦྱིན་སྲེག་བྱ། ། རང་གི་ལུས་ནི་དེ་ཉིད་ཀྱིས། ། མཁའ་ལ་སྤྱོད་པ་ཉིད་ཐོབ་འགྱུར། ། གོ་མ་སྤུ་དང་མྱོས་བྱེད་ཀྱིས། ། སྦྱིན་སྲེག་ཕྱི་ནང་བྱ་བ་བྱས། །
དེ་ཡི་ལག་ཏུ་མྱུར་འགྲུབ་སྟེ། ། དངོས་གྲུབ་ཐམས་ཅད་དུ་འགྱུར་བ། ། སྔགས་ཀྱི་བཟླས་བརྗོད་མཚན་མོ་བཟླས། ། ཡུལ་འཁོར་གཅིག་ནི་འཇིག་པར་བྱེད། ། དེ་ལྟར་ཉིན་རེ་བྱས་ནས་ནི། ། རྒྱལ་པོ་ཉིད་དུ་དེ་བྱེད་འགྱུར། ། འདི་ལས་རབ་མཆོག་གཞན་དག་ནི། ། འཇིག་རྟེན་གསུམ་ན་ཡོད་མ་ཡིན། ། རྣལ་འབྱོར་ཆེན་པོ་རང་དགར་འཆི། ། སྣ་ཚོགས་གཟུགས་ནི་འཛིན་ཅིང་རོལ། །
བིལ་བ་དེ་བཞིན་པ་ལ་ཤ། ། ཨུ་དུམ་བཱ་ར་ཉིད་དག་ནི། ། སྦྱིན་སྲེག་འབུམ་བྱས་མྱུར་དུ་ནི། ། ནོར་གྱི་བདག་པོ་ཆེན་པོར་འགྱུར། ། གོ་མཾ་ས་དང་མྱོས་བྱེད་བསྲེ། ། རྒྱལ་སྲིད་འདོད་ཅིང་སྦྱིན་སྲེག་བྱེད། ། རྣལ་འབྱོར་དབང་ཕྱུག་མཉེས་བྱས་ན། ། དབུལ་པོ་ཉིད་དུ་ག་ལ་འགྱུར། ། གོ་མ་སྤུ་ནི་བསྲེགས་པའི་རྒྱུས། ། ཅི་བདེ་བ་ནི་འགྲུབ་པར་འགྱུར། །
གོ་མ་སྤུ་ཡི་སྦྱིན་བསྲེག་གིས། ། མྱུར་དུ་ནོར་བདག་མཉམ་པར་འགྱུར། ། བརྟུལ་ཤུགས་གཙང་སྦྲ་མེད་ན་ཡང་། ། གནང་བས་དངོས་གྲུབ་ཐོབ་པར་འགྱུར། ། ལྷག་པའི་ཚེ་འགྱུར་གུ་སྨན་དྷ། ། མུད་ག་མཱ་ཤ་ཙ་ན་ཀ ། སྦྲང་རྩིའི་རྩིགས་མ་སྐེ་ཚེ་དང་། ། ཏ་མ་ལ་ཡི་འདབ་བླངས་ཏེ། ། གང་ཞིག་ཁ་ནི་འཆིང་བྱ་བ། ། རྣལ་འབྱོར་ཅི་འདོད་བྱུང་བ་ཡིས། །
གང་དུ་དགའ་བ་དེར་འགྱུར་རོ། ། དེ་ནས་གཞན་ཡང་བཤད་བྱ་བ། ། གནས་ལ་སོགས་པའི་རྣལ་འབྱོར་མ། ། ཧེ་རུ་ཀ་དཔལ་སྐུའི་ཡན་ལག ། ཀུན་ཏུ་བརྟན་གཡོའི་བདག་ཉིད་ཅན། ། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་བ། ། ཚན་དྷོ་ཧ་ནི་མངོན་གྱུར་ཡིན། །
ཨུ་པ་ཚན་དྷོ་སྦྱང་དཀའ་བ། ། འདུ་བ་རིང་དུ་སོང་བ་ཡིན། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཡིན། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཤྲཱི་ཧེ་རུ་ཀའི་ཡུལ་དུ་སྤྱོད། ། འདི་ནི་ནང་གི་བདག་ཉིད་ས། ། ཕ་རོལ་ཕྱིན་བཅུའི་ས་རྣམས་ནི། ། རྣལ་འབྱོར་མ་ཡི་བརྡ་ཡི་སྐད། ། མཐོ་རིས་ས་སྟེང་ས་འོག་ཏུ། །
དཔའ་བོ་ཡན་ལག་བརྟན་གཡོའི་བདག ། བུ་ལ་སོགས་པ་གང་བསྟན་པ། ། ཕྱི་ནང་བདག་ཉིད་ཅན་དུ་གནས། ། དཔལ་ལྡན་ཁྲག་འཐུང་རྒྱལ་པོ་ཆེ། ། འདོད་པ་ཀུན་གྱི་དབང་ཕྱུག་གཙོ། ། ཀུན་ཏུ་ཕྱག་དང་ཞབས་ལྡན་པ། ། ཀུན་ཏུ་མིག་དང་མགོ་བོའི་ཞལ། ། ཀུན་ཏུ་ཐོས་ལྡན་འཇིགས་རྟེན་ན། ། ཐམས་ཅད་གཡོགས་པར་རྣམ་པར་བཞུགས། ། དེ་བས་དངོས་གྲུབ་བསྒྲུབ་པའི་ཕྱིར། །
བསམ་གཏན་ལྡན་པའི་སེམས་ཀྱིས་ཏེ། ། སྒྲུབ་པ་པོ་ལ་ཕན་པའི་ཕྱིར། ། གསང་བའི་དེ་ཉིད་གསུངས་པ་ཡིན། ། དཔལ་འཁོར་ལོ་སྡོམ་པ་ལས་དབང་གི་སྦྱིན་སྲེག་དང་གནས་ལ་སོགས་པའི་བསྟན་པའི་ཆོ་གའི་ལེའུ་སྟེ་ལྔ་བཅུ་པའོ།། །། དེ་ནས་གཞན་ཡང་བཤད་བྱ་བ། ། མན་ངག་ཤིན་ཏུ་རྙེད་དཀའ་སྟེ། ། དཔའ་བོ་བརྡ་ཡི་སྐད་དུ་ནི། ། ང་ཡིས་རྒྱུད་དུ་སྦས་པ་ཡིན། ། གོས་དང་ཕྱག་རྒྱ་ལྔ་ལ་སོགས། ། ཤེས་རབ་ཡན་ལག་ཕུར་བུ་དྲ། །
ཨཱ་ལི་ཀཱ་ལི་ཞེས་བརྗོད་པ། ། རྒྱུ་སོགས་སྟོང་པ་སྔོན་འགྲོ་བ། ། འཇུག་པ་སྒྲ་ལ་སོགས་པ་ནས། ། ཇི་སྲིད་བསྡུས་པའི་སྦྱོར་ལྡན་ཞིང་། ། བདུད་རྩི་ཚིམ་བྱེད་མྱ་ངན་འདས། ། ལག་པའི་མཆོད་པ་དབང་བསྐུར་བ། ། གོ་ཆ་ཆེན་པོ་ཡང་དག་བསྲུང་། ། སྔགས་རྣམས་ཀུན་གྱི་མཆོད་པ་ཡིན། ། དེ་ལྟར་དེ་ཉིད་བཅུ་བཞི་ནི། ། མདོར་བསྡུས་ནས་ནི་བཤད་པ་ཡིན། །
མི་མཆོག་གང་ཞིག་ཀུན་སྤྱོད་པ། ། སྡིག་པ་ཐམས་ཅད་རྣམ་དག་བདག ། དེ་བཞིན་གཤེགས་པའི་ས་ཐོབ་ཅིང་། ། སྐྱེ་དང་སྐྱེ་གནས་བདེ་གཤེགས་ཀྱི། ། རིགས་སྐྱེས་ཆོས་ལྡན་རྒྱལ་པོར་འགྱུར། ། ཇི་སྲིད་མངོན་བསགས་སྡིག་པ་ཡི། ། བག་ཆགས་ཀུན་ཟད་མཚན་ཉིད་ཡིན། ། གང་ཞིག་འདི་ནི་རྟག་བསྒོམ་པ། ། ས་ལ་འདོད་པ་ཀུན་དབང་ཕྱུག ། དཔེར་ན་མར་གྱིས་གང་བའི་སྣོད། །
མེ་ཡི་དབུས་སུ་བཞག་ན་ནི། ། མར་གསར་ཞུ་ཞིང་ཞུ་འགྱུར་ཞིང་། ། སྣོད་ཀྱི་དྲི་མ་དག་པར་འགྱུར། ། དེ་བཞིན་ཤྲཱི་ནི་ཧེ་རུ་ཀའི། ། མཚན་གྱིས་སྡིག་པ་འཇིག་པར་འགྱུར། ། བསམ་གཏན་སེམས་དཔའ་ཙམ་གྱིས་སམ། ། ཀློང་ཅིང་འདོན་དང་བྲིས་པ་ཡིས། ། མཐོ་རིས་ལོངས་སྤྱོད་ཐོབ་འགྱུར་བའམ། ། ཡང་ན་འཁོར་ལོ་བསྒྱུར་བ་ཐོབ། ། རྣལ་འབྱོར་པ་རྣམས་འཕོ་བའི་ཚེ། །
དཔལ་ལྡན་ཁྲག་འཐུང་སོགས་མཁའ་འགྲོ། ། ལག་ན་མེ་ཏོག་སྣ་ཚོགས་ཐོགས། ། རྒྱལ་མཚན་བ་དན་སྣ་ཚོགས་དང་། ། རོལ་མོའི་སྒྲ་ནི་སྣ་ཚོགས་དང་། ། སྣ་ཚོགས་གླུ་ཡི་མཆོད་པས་མཆོད། ། འཆི་ཞེས་བྱ་བའི་རྣམ་རྟོག་འདི། ། མཁའ་ལ་འགྲོ་བའི་གནས་སུ་ཁྱེར། ། དེ་འདྲའི་དཔལ་ཆེན་རྣལ་འབྱོར་མ། ། ས་སྟེང་ན་ནི་རྙེད་པར་དཀའ། ། དཔལ་ལྡན་ཧེ་རུ་ཀ་རྒྱུད་ཆེན། །
གང་གིས་ཤེས་ནས་མ་དད་པ། ། དབུལ་པོ་སྡུག་བསྔལ་གྱིས་གདུངས་པ། ། དེ་ལ་རྟག་ཏུ་འབྱུང་བར་འགྱུར། ། མགུལ་རྒྱན་གདུ་བུ་དཔུང་རྒྱན་དང་། ། རྣ་ཆ་ཚངས་པའི་སྐུད་པ་དང་། ། དོ་ཤལ་མགོ་བོའི་ཕྲེང་བ་དང་། ། སྐེ་རགས་སིལ་སིལ་སྒྲ་སྒྲོགས་པ། ། རི་སྟེང་སྣ་ཚོགས་པད་མ་ཡི། ། ལྟེ་བར་ཨཱ་ལི་ཀཱ་ལི་སྐྱེས། ། དབུ་མའི་བདག་པོ་རྣམ་གནོན་ཅིང་། །
རྡོ་རྗེ་དྲིལ་བུས་སྐུ་ལ་འཁྱུད། ། ཉི་ཤུ་རྩ་བཞི་ཕྱེད་ལྡན་པའི། ། དཔའ་བོ་རྣལ་འབྱོར་མ་ཚོགས་བསྐོར། ། ཤྲཱི་ཧེ་རུ་ཀ་རྒྱལ་ཆེན་པོ། ། གོ་འཕང་མཆོག་ནི་བསྒོམ་པར་བྱ། ། དཔའ་བོ་ཀུན་དང་རྣལ་འབྱོར་མའི། ། འཁོར་བཅས་དབུས་སུ་འབྱོར་ལྡན་པ། ། ཐམས་ཅད་དགེས་ཤིང་གཉིས་མེད་འགྱུར། ། འབྱིན་དང་སྡུད་པར་བྱེད་པ་ཡིན། ། མོས་པ་དུ་མའི་སེམས་ཅན་ལ། །
སྤྱོད་པ་སྣ་ཚོགས་སྟོན་མཛད་དེ། ། སྣ་ཚོགས་ཚུལ་གྱི་གདུལ་བྱ་ལ། ། ཐབས་ནི་སྣ་ཚོགས་སྟོན་པ་ཡིན། ། ཟབ་མོའི་ཆོས་ནི་སྟོན་པ་ལ། ། གལ་ཏེ་མོས་པར་མ་གྱུར་ཀྱང་། ། སྨད་པ་དག་ཏུ་མི་བྱ་སྟེ། ། ཆོས་ཉིད་བསམ་མི་ཁྱབ་དྲན་བྱ། ། གང་གིས་འདི་བདག་ཡུལ་མིན་པ། ། བདག་གི་ཆོས་ཉིད་མི་ཤེས་ཤིང་། ། རྫོགས་སངས་རྒྱས་དང་དེའི་སྲས་ནི། །
བདག་ཉིད་ཆེན་པོ་རྣམས་ཀྱིས་མཁྱེན། ། སངས་རྒྱས་རྣམས་ནི་འབྱུང་གྱུར་ཏམ། ། མ་བྱུང་ན་ཡང་རྣམ་ཀུན་ཏུ། ། བསམ་མི་ཁྱབ་པའི་ཆོས་ཉིད་ནི། ། འཕེལ་འགྲིབ་སྤངས་པས་གནས་པ་ཡིན། ། དེ་ལྟར་རྣམ་པར་བཞག་ནས་ཀྱང་། ། འཇིག་རྟེན་པ་ཀུན་ཡོང་མི་སྨད། ། དེ་ཡི་འགྲོ་བ་བསམ་ཡས་ཤིང་། ། སངས་རྒྱས་རོལ་པ་བསམ་མི་ཁྱབ། ། ཇི་སྲིད་མདོ་བྱ་སྤྱོད་པ་ནི། །
རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡིན། ། དཔལ་ཧེ་རུ་ཀ་ཞེས་བྱ་བའི་རྒྱུད་ཀྱི་རྒྱལ་པོ་འབུམ་པའི་ནང་ནས་ཕྱུང་བ་དངོས་གྲུབ་ཀྱི་ཆོ་ག་ཤིན་ཏུ་རྨད་དུ་བྱུང་བ་བསྟན་ཆོས་ཐམས་ཅད་དཔལ་ཧེ་རུ་ཀ དཔའ་བོ་ཆེན་པོས་ཀླགས་པས་འགྲུབ་པ་ཐམས་ཅད་མཁྱེན་པ་གཞན་གྱིས་མི་ཐུབ་པ་འདོད་ན་གྲུབ་པའི་མཆོག་གི་མཆོག དཔལ་འཁོར་ལོ་སྡོམ་པ་ཞེས་བྱ་བའི་རྣལ་འབྱོར་ཆེན་པོའི་རྒྱུད་ཀྱི་རྒྱལ་པོ་ལས་ལེའུ་ལྔ་བཅུ་རྩ་གཅིག་པའོ།། །། རྫོགས་སོ།། །། རྒྱ་གར་གྱི་མཁན་པོ་པདྨ་ཀ་ར་ཝརྨ་དང་། ཞུ་ཆེན་གྱི་ལོ་ཙཱ་བ་བན་དྷེ་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། སླད་ཀྱི་པཎྜི་ཏ་ཆེན་པོ་སུ་མ་ཏི་ཀིརྟི་དང་།
ལོ་ཙཱ་བ་མལ་བན་དྷེ་བློ་གྲོས་གྲགས་ཀྱིས་ཞུས་ཏེ་གཏན་ལ་ཕབ་པའོ།། །། PAGE * MERGEFORMAT 62 རྡོ་རྗེ་འཆང་། བདེ་མཆོག་ཉུང་ངུ་། PAGE * MERGEFORMAT 61
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
