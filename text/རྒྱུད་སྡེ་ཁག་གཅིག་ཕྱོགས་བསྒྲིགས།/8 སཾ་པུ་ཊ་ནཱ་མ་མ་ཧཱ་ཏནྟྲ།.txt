རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༨
སཾ་པུ་ཊ་ནཱ་མ་མ་ཧཱ་ཏནྟྲ།
༄༅། །རྒྱ་གར་སྐད་དུ། སཾ་པུ་ཊ་ནཱ་མ་མ་ཧཱ་ཏནྟྲ། བོད་སྐད་དུ། ། ཡང་དག་པར་སྦྱོར་བ་ཞེས་བྱ་བའི་རྒྱུད་ཆེན་པོ། ། རྡོ་རྗེ་མཁའ་འགྲོ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ། ། དེ་ནས་ཡང་བཅོམ་ལྡན་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་གཟིགས་ཏེ་འཛུམ་པ་མཛད་དོ། ། འཛུམ་པ་མཛད་མ་ཐག་ཏུ་དེའི་ཚེ་རྡོ་རྗེ་སྙིང་པོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་བྱས་ནས་པུས་མོས་གཡས་པའི་ལྷ་ང་ས་ལ་བཙུགས་ཏེ།
ཐལ་མོ་སྦྱར་བ་བྱས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཡེ་ཤེས་ཀྱི་དབང་པོ་རྒྱུད་ཐམས་ཅད་ཀྱི་གླེང་གཞིའི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་མཉན་པར་འཚལ་ལོ། ། ཨེ་མའོ་རྡོ་རྗེ་སྙིང་པོ་ལེགས་སོ་ལེགས་སོ། ། སྙིང་རྗེ་ཆེན་པོ་ལེགས་སོ་ལེགས་སོ། ། བྱང་ཆུབ་སེམས་དཔའ་ཆེན་པོ་ཡོན་ཏན་གྱི་ཕུང་པོ་ལེགས་སོ་ལེགས་སོ། ། གང་ཞིག་རྒྱུད་ཐམས་ཅད་དུ་གསང་བ་དེ་ཐམས་ཅད་འདོད་པས་ཞུས་ཤིག དེ་ནས་རྡོ་རྗེ་སྙིང་པོ་ལ་སོགས་པའི་བྱང་ཆུབ་སེམས་དཔའ་ཆེན་པོ་དེ་རྣམས་རབ་ཏུ་འཛུམ་ཞིང་མིག་ཕྱེ་བས་ཕྱག་འཚལ་ཏེ། རང་གི་ཐེ་ཚོམ་ཡང་དང་ཡང་དུ་ཞུས་པ། རྒྱུད་ནི་ཐམས་ཅད་ཅི་ཞེས་བརྗོད། ། གླིང་གཞི་ཡང་ནི་ཇི་ལྟར་ལགས། །
འདི་ལ་གསང་བ་ཅི་ཞེས་གསུངས། ། ཇི་ལྟར་ཡང་དག་སྦྱོར་བྱུང་མིང་། ། དེ་ལ་མཚན་ཉིད་ཇི་ལྟར་ལགས། ། བཅོམ་ལྡན་འདས་ཀྱིས་བཀའ་སྩལ་པ། རྒྱུད་དང་ཐམས་ཅད་དེ་ནི་རྒྱུད་ཐམས་ཅད་དོ། ། རྒྱུད་ཐམས་ཅད་ཀྱི་སྒྲས་ནི་འདུས་པ་ལ་སོགས་པའོ། ། དེ་རྣམས་ཀྱི་གླིང་གཞི་ནི་བྱུང་བར་ངེས་པ་ཞེས་བྱ་བའི་དོན་ཏོ། ། ཁྱབ་འཇུག་དང་། དབང་ཕྱུག་ཆེན་པོ་དང་། ཚངས་པ་དང་།
ཉན་ཐོས་དང་། རང་སངས་རྒྱས་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་གསང་བའོ། ། ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། ། དེ་ལས་བྱུང་བ་ནི་ཡང་དག་པར་སྦྱོར་བའི་ཏིང་ངེ་འཛིན་ཅེས་བྱ་བའི་དོན་ཏོ། ། འབྱུང་བ་ནི་སྐྱེ་བ་སྟེ། ། དེ་ལྟར་གནས་པ་དང་གཡོ་བའི་དངོས་པོའི་རང་བཞིན་གྱི་བདག་ཉིད་ཅན་དུ་གྱུར་པའོ། ། མཚན་ཉིད་ཅེས་བྱ་བ་ནི་འདིས་མཚོན་པར་བྱེད་པའོ། ། ཡང་ན་རྒྱུད་ཐམས་ཅད་ཀྱི་གླིང་གཞི་ཡང་དག་པར་སྦྱོར་བ་ལས་བྱུང་བ་ཞེས་བྱ་བའི་སྒྲས་ནི་རྡོ་རྗེ་སེམས་དཔར་གསུངས་སོ། ། གསང་བ་ཞེས་བྱ་བ་འདིས་ནི་མན་ངག་ཅན་གྱི་སྔགས་བཏུ་བ་དང་། དཀྱིལ་འཁོར་གྱི་ལྷ་ལ་སོགས་པའི་མཚན་ཉིད་དོ། །
ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། དང་པོ་སྟོང་ཉིད་བསམས་པས་ནི། ། ལུས་ཅན་རྣམས་ཀྱི་དྲི་མ་བཀྲུ། ། གཟུགས་ཀྱི་ཁམས་ནི་སྟོང་པ་ཡི། ། སྒྲ་ལ་དེ་ཉིད་ཀྱིས་ནི་བྱ། ། དྲི་ཡི་ཁམས་ནི་སྟོང་པ་ཡི། ། རོ་ལ་དེ་ཉིད་ཀྱིས་ནི་བྱ། ། རེག་བྱའི་ཁམས་ནི་སྟོང་པ་ཡི། ། ཡིད་ལ་དེ་ཉིད་ཀྱིས་ནི་བྱ། །
རྡོ་རྗེ་སྙིང་པོས་གསོལ་བ། མིག་གི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། རྣ་བའི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། སྣ་ཡི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། ལྕེ་ཡི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། ལུས་ཀྱི་རང་བཞིན་སྟོང་པ་ཡི། །
ནང་དུ་རྣམ་ཤེས་ཇི་ལྟར་ལགས། ། ཡིད་ཀྱི་རང་བཞིན་སྟོང་པ་ཡི། ། དབུས་སུ་རྣམ་ཤེས་ཇི་ལྟར་ལགས། ། དེ་ཕྱི་གཟུགས་མེད་ལྟ་བ་མེད། ། སྒྲ་མེད་ཐོས་པ་པོ་ཡང་མེད། ། དྲི་མེད་སྣོམ་པ་པོ་ཡང་མེད། ། རོ་མེད་མྱོང་བ་པོ་ཡང་མེད། ། རེག་མེད་རེག་པོ་ཡང་མེད། ། སེམས་མེད་སེམས་ལས་བྱུང་བའང་མེད། ། བཅོམ་ལྡན་འདས་ཀྱིས་བཀའ་སྩལ་པ།
གཉིས་མེད་གཉིས་ནི་རྣམ་སྤངས་པའི། ། དེ་ཉིད་ལམ་ནི་ཇི་བཞིན་ཉོན། ། རྟོག་གེ་མེད་ཅིང་རྣམ་ཤེས་མེད། ། དེ་བཞིན་རྟོག་གེ་པས་མི་རྟོགས། ། སངས་རྒྱས་ཀུན་གྱི་གསང་བ་ནི། ། ནམ་མཁའ་ལྟ་བུར་མཉམ་པ་ཉིད། ། ཉན་ཐོས་རྣམས་ཀྱིས་མི་ཤེས་ཏེ། ། མི་ཤེས་པ་ཡི་མུན་པས་བསྒྲིབས། ། བག་ཆགས་སད་པའི་ཡེ་ཤེས་གང་། ། རང་རྒྱལ་རྣམས་ཀྱི་སྤྲུལ་པ་འོ། །
གསང་བ་སངས་རྒྱས་སྤྱོད་ཡུལ་ཉིད། ། དེ་རྣམས་ཀུན་གྱིས་མི་ཤེས་སོ། ། འཁོར་བའི་རྒྱ་མཚོའི་འཇིགས་པ་ལས། ། རྒལ་བར་འགྲོ་བའི་སེམས་ཀྱིས་ནི། ། ལུས་ཀྱི་དབུས་སུ་བསྐོར་བ་ཡི། ། རྒལ་བ་མཚོན་པར་གསུངས་པ་སྟེ། ། རྣམ་ཤེས་ཡེ་ཤེས་སེམས་ཀྱིས་ནི། ། མཚན་ཉིད་མཚན་གཞི་མཚོན་པར་བྱེད། ། ཡེ་ཤེས་ཀྱིས་ནི་ཤེས་བྱ་བལྟ། ། ཤེས་བྱ་རྣམས་ཀྱིས་འགྲོ་བ་བརྟག །
འགྲོ་བ་བརྟག་པའི་སེམས་ཀྱིས་ནི། ། ཇི་ལྟར་རང་འདོད་ལ་སོགས་འགྲོ། ། འགྲོ་བར་སྔོན་གྱི་སྐྱེ་བ་ནི། ། སྟོང་ཕྲག་དུ་མ་དག་ཏུ་འགྲོ། ། ཡོ་གིས་སྔར་གསུངས་མཚན་ཉིད་ཀྱི། ། མཚན་ཉིད་ཉིད་སྟོང་པར་བསམས་ནས་ནི། ། ལུས་ཀྱི་སྟོང་པའི་ཞིང་སོགས་ལ། ། བློ་དང་ལྡན་པས་ས་བོན་གདབ། ། རྩ་ཡི་མཛེས་སྤྱི་ལས་བྱུང་བ། ། དེ་ནི་རྡུལ་བྲལ་རབ་ཏུ་གྲགས། །
དག་པའི་ཤེལ་གྱི་འོད་དང་མཉམ། ། བྱང་ཆུབ་སེམས་ནི་འོད་གསལ་བ། ། ཡེ་ཤེས་ལྔ་ཡི་དངོས་དེ་ཉིད། ། ཡུངས་ཀར་གྱི་ནི་སྦོམ་ཕྲ་ཙམ། ། དེ་ཡི་ནང་དུ་གནས་པའི་ལྷ། ། མི་གསལ་གསལ་བའི་རང་བཞིན་ཅན། ། མ་མོ་ཕྱེད་པ་མཆོག་ཏུ་ཕྲ། ། ཐིག་ལེའི་གཟུགས་ཀྱི་ཡིད་ཀྱི་དངོས། ། སྙིང་གི་དབུས་སུ་རྟག་གནས་ཤིང་། ། འོད་ཟེར་ལྡན་ཞིང་གཟི་བརྗིད་ཆེ། །
བཅུ་གཉིས་མཐའ་དང་དགུ་ཡི་མཐར། ། རྐང་མཐིལ་མགོ་བོ་མེད་པར་ནི། ། ཐག་པ་གཅིག་ནི་རྣམ་ཕྱུང་ནས། ། ལྟེ་བའི་དབུས་སུ་རྣམ་པར་གནས། ། ཆ་ནི་ལྔ་པ་ཙམ་ཉིད་ནི། ། ཀླུ་དབང་དབྱིངས་སུ་རྒྱས་པ་ལ། ། དེ་ཡི་ཆ་ཡང་ཕྱེ་ནས་ནི། ། རྡོ་རྗེའི་དབུས་སུ་རྣམ་ཕྱུང་སྟེ། ། སྐྱེ་གནས་དབུས་སུ་ས་བོན་གནས། ། ཆོས་དབྱིངས་ཁུ་བར་བྱས་ནས་ནི། །
སྒོ་ནི་དགུ་པོ་ཐམས་ཅད་དུ། ། དེ་ནི་རིམ་པས་འཕོ་བར་འགྱུར། ། དེ་བཞིན་མེ་ནི་ཚངས་པའི་དངོས། ། ས་ཡི་ས་བོན་གཉིས་ཀྱིས་ནི། ། མིག་ལ་དེ་ཉིད་སྦྱར་བར་བྱ། ། རླུང་གི་སྟོང་སོགས་ས་བོན་གྱི། ། སེམས་ཀྱིས་སྣ་དང་རྣ་བ་སོགས། ། བདུད་རྩི་ཆུ་ཡི་ས་བོན་ལྕེ། ། དབང་པོར་གཙོ་བོ་དབང་ཕྱུག་ཉིད། ། མགྲིན་པར་གཏི་མུག་ས་བོན་ཏེ། །
ལག་པར་ཉོན་མོངས་དེ་བཞིན་ནོ། ། གཡོ་བ་སྙིང་གི་གནས་རྣམས་སུ། ། ཕྱུགས་བདག་ལྟེ་བའི་རྩ་བར་ནི། ། ཡན་ལག་བརྒྱད་ཀྱི་ས་བོན་གྱིས། ། ཡན་ལག་བརྒྱད་ཀྱི་ཆོ་གས་འཛིན། ། བརྟན་སོགས་གཡོ་བར་བཅས་པ་ཡི། ། འགྲོ་ཀུན་ཁྱབ་པར་བྱེད་པས་ཁྱབ། ། ཚངས་སོགས་ལྷ་དང་ལྷ་མིན་རྣམས། ། དེ་ཡི་གདན་དུ་གྱུར་པ་ཡིན། ། གང་ལ་གཙོ་བོ་སྤྱོད་གྱུར་པའི། །
ཁྱིམ་ནི་བྷ་ག་ཞེས་སུ་གསུངས། ། ཇི་སྲིད་ལུས་ལ་རྣམ་གནས་པ། ། དེ་ཡི་ལས་དང་ལས་མིན་འགྱུར། ། དགེ་དང་མི་དགེ་གང་ཅུང་ཟད། ། བྱས་པའི་ལས་ནི་ཐམས་ཅད་བྱེད། ། རྣལ་འབྱོར་མཉམ་པ་ཉིད་དུ་གསུངས། ། རབ་ཏུ་སྦྱོར་བ་སྒོམ་པ་ཡིན། ། གང་ཚེ་ལས་ཀྱི་ལུས་བཅོམ་པ། ། དེ་ལྟར་ལྷ་རུ་འགྱུར་བ་ཡིན། ། གང་གིས་བརྟན་དང་གཡོ་ཁྱབ་པ། །
དེས་ནི་དེ་ཚེ་རང་གིས་ནུས། ། ནམ་མཁའ་ལྟ་བུར་མཉམ་ཉིད་ནི། ། དེ་ཡི་ཁ་དོག་ཤེས་པར་བྱ། ། མྱ་ངན་འདས་གནས་དཔའ་བོ་ནི། ། གོས་པ་མེད་ཅིང་དྲི་མ་སྤངས། ། མ་དང་སྲིང་མོ་ཉིད་དང་ཡང་། ། བུ་མོ་དེ་བཞིན་མཉེན་མོ་དང་། ། བྲམ་ཟེ་མོ་དང་རྒྱལ་རིགས་དང་། ། རྗེའུ་མོ་དེ་བཞིན་དམངས་མོ་དང་། ། གར་མ་ཚོས་མ་གཡུང་མོ་དང་། །
དེ་བཞིན་དུ་ནི་གདོལ་པ་མོ། ། ཐབས་དང་ཤེས་རབ་ཆོ་ག་ཡིས། ། དེ་ཉིད་རིག་པས་མཆོད་པར་བྱ། ། ཇི་ལྟར་བྱེ་བར་མི་འགྱུར་བར། ། རབ་ཏུ་འབད་པས་བསྟེན་པར་བྱ། ། མ་གསང་སྦྲུལ་དང་ཆོམ་རྐུན་སོགས། ། ས་ལ་སྤྱོད་པས་སྡུག་བསྔལ་བྱེད། ། རིགས་ཀྱི་དབྱེ་བས་ཕྱི་ནས་ནི། ། ཕྱག་རྒྱ་རྣམ་པ་ལྔར་ནི་གསུངས། ། བྲམ་ཟེ་སྐྱེ་གཉིས་རིགས་སྐྱེས་མ། །
དེ་བཞིན་གཤེགས་པ་ཉིད་དུ་གསུངས། ། རྒྱལ་རིགས་མ་ནི་རྒྱལ་པོའི་རུས། ། རྨ་བྱ་ཟླ་སོགས་རིགས་ལས་སྐྱེས། ། རྡོ་རྗེ་བདུད་རྩི་ཞེས་བྱར་གྲགས། ། རྗེའུ་མོ་བལ་གླང་སྐྱོང་བ་སྟེ། ། ལས་ཀྱི་རིགས་ལས་སྐྱེས་པར་གསུངས། ། དམངས་མོ་ཡང་ནི་བྲན་མོ་སྟེ། ། རྣམ་པར་སྣང་མཛད་ཆེན་པོར་གསུངས། ། གར་མ་པདྨའི་རིགས་ཉིད་དེ། ། ཚོས་མ་དེ་བཞིན་ལས་ཀྱི་རིགས། །
གཡུང་མོ་རྡོ་རྗེའི་རིགས་སུ་བཤད། ། རིན་ཆེན་གདོལ་པ་མོར་ཤེས་བྱ། ། ཕྱག་རྒྱ་ལྔར་ནི་རྣམ་པར་ངེས། ། འདི་རྣམས་དེ་བཞིན་གཤེགས་པའི་རིགས། ། མདོར་བསྡུས་པས་ནི་བརྗོད་པར་བྱ། ། དཔལ་ལྡན་དེ་བཞིན་ཉིད་གཤེགས་ཤིང་། ། དེ་བཞིན་སླར་ཡང་གཤེགས་པ་ཉིད། ། འདིས་ནི་ཤེས་རབ་རིགས་པས་ནི། ། དེ་བཞིན་གཤེགས་པར་མངོན་པར་བརྗོད། ། རིགས་ནི་རྣམ་པ་ལྔ་རུ་གསུངས། །
རིགས་ནི་བརྒྱ་དང་མཐའ་ཡས་དང་། ། སྐུ་གསུང་ཐུགས་ཀྱི་དབྱེ་བ་ཡིས། ། ཕྱི་ནས་རྣམ་པ་གསུམ་དུ་འགྱུར། ། རིགས་དང་འབྱུང་བ་ལྔ་རྣམས་དང་། ། ཕུང་པོ་ལྔ་ཡི་རང་བཞིན་གྱིས། ། རྡོ་རྗེ་རིན་ཆེན་པད་ནོར་བུ། ། འཛིན་པའི་རིམ་པའི་རིགས་རྣམས་སོ། ། སྒོམ་པ་པོ་མེད་བསྒོམ་བྱ་མེད། ། སྔགས་མེད་ལྷ་ཡང་ཡོད་མ་ཡིན། ། སྤྲོས་པ་མེད་པའི་རང་བཞིན་ཉིད། །
སྔགས་དང་ལྷར་ནི་ཡང་དག་གནས། ། རྣམ་སྣང་མི་བསྐྱོད་དོན་ཡོད་དང་། ། རིན་ཆེན་དཔག་མེད་སེམས་དཔའ་འོ། ། ཚངས་པ་ཁྱབ་འཇུག་ཞི་བ་དང་། ། ཐམས་ཅད་སངས་རྒྱས་དེ་ཉིད་བརྗོད། ། ཚངས་པ་སྒྲིབ་བྲལ་སངས་རྒྱས་ཉིད། ། འཇུག་ཕྱིར་ཁྱབ་འཇུག་བརྗོད་པར་བྱ། ། ཞི་བ་རྟག་ཏུ་དགེ་བ་སྟེ། ། ཐམས་ཅད་ཀུན་གྱི་བདག་ཉིད་གནས། ། དམ་པའི་བདེ་བས་དེ་ཉིད་དེ། །
དགའ་བ་རྟོགས་ཕྱིར་རྣམ་སངས་རྒྱས། ། གང་ཕྱིར་ལུས་ལས་བྱུང་བའི་ཕྱིར། ། ལྷ་ཞེས་མངོན་པར་བརྗོད་པར་བྱ། ། འདི་ལ་བྷ་ག་མངའ་བའི་ཕྱིར། ། བཅོམ་ལྡན་འདས་ཞེས་བརྗོད་པར་བྱ། ། བྷ་ག་རྣམ་པ་དྲུག་ཏུ་བརྗོད། ། དབང་ཕྱུག་ལ་སོགས་ཡོན་ཏན་ཀུན། ། ཡང་ན་ཉོན་མོངས་ལ་སོགས་པ། ། འཇོམས་པའི་ཕྱིར་ན་བཅོམ་ལྡན་འདས། ། གང་ཕྱིར་སྐྱེ་འགྲོ་བསྐྱེད་པའི་ཕྱིར། །
ཤེས་རབ་མ་ཞེས་བརྗོད་པར་བྱ། ། གང་ཕྱིར་སྐལ་བ་སྟོན་པའི་ཕྱིར། ། ཤེས་རབ་དེ་ཉིད་སྲིང་མོ་ཉིད། ། ཤེས་རབ་ཚོས་མར་བརྗོད་པ་ནི། ། སེམས་ཅན་ཐམས་ཅད་འཚེད་པའི་ཕྱིར། ། བཙོ་བླག་མ་ཞེས་དེ་བཞིན་བརྗོད། ། ཡོན་ཏན་འཇོ་བར་གསུངས་པའི་ཕྱིར། ། ཤེས་རབ་བུ་མོར་བརྗོད་པར་བྱ། ། སྙིང་རྗེ་ཆེན་པོས་གཡོ་བའི་ཕྱིར། ། ཤེས་རབ་གར་མར་བརྗོད་པར་བྱ། །
གང་ཕྱིར་བཅོམ་ལྡན་མི་རེག་པ། ། དེ་ཕྱིར་གཡུང་མོར་བརྗོད་པར་བྱ། ། ཨཱ་ལི་ཀཱ་ལི་རབ་སྨྲས་པ། ། བརྗོད་པ་བཟླས་པར་ཡང་དག་བཤད། ། རྐང་པའི་རྗེས་ནི་དཀྱིལ་འཁོར་ཡིན། ། ཉེད་ཕྱིར་དཀྱིལ་འཁོར་བརྗོད་པར་བྱ། ། ལག་པ་སྒྱུར་བ་ཕྱག་རྒྱ་ཡིན། ། སོར་མོ་ཉེད་པའང་དེ་བཞིན་ནོ། ། གང་ཕྱིར་རྣམ་སེམས་བསམ་གཏན་ནི། ། གང་སེམས་དེ་ནི་བསམ་གཏན་ནོ། །
ཕ་ལས་བདེ་བ་གང་ཐོབ་པ། ། དེ་ཡི་བདེ་བ་རང་གིས་བཟའ། ། བདེ་བ་གང་གིས་འཆིང་བ་འདིར། ། དེ་ཡི་བདེ་བ་བསམ་གཏན་བརྗོད། ། བརྗོད་པར་བྱ་བ་དང་རྗོད་པར་བྱེད་པའི་བྱང་ཆུབ་ཀྱི་སེམས་བསྐྱེད་པ་ལ་སོགས་པའི་བསྒོམ་པའི་དེ་ཁོ་ནའི་རབ་ཏུ་བྱེད་པ་སྟེ་དང་པོའོ།། །། དེ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བརྗོད་པར་བྱའོ། ། ནང་གི་ལུས་དང་། ཕྱིའི་ལུས་དང་། ཕྱི་ནང་གཉིས་ཀའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། །
ནང་གི་ཚོར་བ་དང་། ཕྱིའི་ཚོར་བ་དང་། ཕྱི་ནང་གཉིས་ཀའི་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། ། ནང་གི་ཆོས་རྣམས་དང་། ཕྱིའི་ཆོས་རྣམས་དང་། ཕྱིའི་ནང་གཉིས་ཀའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། ། ནང་གི་སེམས་དང་། ཕྱིའི་སེམས་དང་།
ཕྱི་ནང་གཉིས་ཀའི་སེམས་ལ་སེམས་ཀྱི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། ། འདི་རྣམས་ནི་དྲན་པ་ཉེར་བར་གཞག་པ་བཞིའོ། ། སྡིག་པ་མི་དགེ་བའི་ཆོས་མ་སྐྱེས་པའི་ཕྱིར་འདུན་པ་སྐྱེད་དོ། ། འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཇོག་གོ ། སྨོན་ཡང་དག་པར་འདེབས་སོ། ། སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་སྐྱེད་དོ། ། འབད་དོ། །
བརྩོན་འགྲུས་རྩོམ་མོ། ། སེམས་རབ་ཏུ་འཇོག་གོ ། སྨོན་ལམ་ཡང་དག་པར་འདེབས་སོ། ། དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་སྐྱེད་དོ། ། འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཇོག་གོ ། སྨོན་ལམ་ཡང་དག་པར་འདེབས་སོ། དེ་ལྟར་དགེ་བའི་ཆོས་སྐྱེས་པ་རྣམས་གནས་པར་བྱ་བའི་ཕྱིར་ཐབས་ཚད་མེད་པ་བསྒོམས་པས་ཡོངས་སུ་གང་བའི་ཕྱིར་ཡོངས་སུ་གང་བར་གྱུར་པས་བསྒོམ་པ་དམ་པ་འཕེལ་བར་བྱ་བའི་ཕྱིར་འདུན་པ་སྐྱེད་དོ། ། འབད་དོ། །
བརྩོན་འགྲུས་རྩོམ་མོ། ། སེམས་རབ་ཏུ་འཇོག་གོ ། སྨོན་ལམ་ཡང་དག་པར་འདེབས་སོ། ། འདི་རྣམས་ནི་ཡང་དག་པར་སྤོས་བ་བཞིའོ། ། འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། རྣམ་པར་བྱང་བར་གྱུར་པས་བདག་གི་འདུན་པ་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། ། བརྩོན་འགྲུས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ།
བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། རྣམ་པར་བྱང་བར་གྱུར་པས་བདག་གི་བརྩོན་འགྲུས་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། ། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། ། རྣམ་པར་བྱང་བར་གྱུར་པས་བདག་གི་དཔྱོད་པ་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། ། སེམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ།
བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། རྣམ་པར་བྱང་བས་བདག་གི་སེམས་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། ། འདི་རྣམས་ནི་རྫུ་འཕྲུལ་གྱི་རྐང་པ་བཞི་སྟེ། འདོད་པ་སྤྱོད་པ་དང་བཅས་པའོ། ། འཇིག་རྟེན་པའི་ཡང་དག་པའི་ལྟ་བ་ལ་དད་པར་བྱེད་དེ། རང་གི་ལས་ཀྱི་རྣམ་པར་སྨིན་པ་ལ་སོ་སོར་ཡིད་ཆེས་པར་གྱུར་པ་གང་ཞིག་དེ་ལྟར་ལས་བྱེད་པར་འགྱུར་བ་དགེ་བའམ་སྡིག་པ་དེ་དང་དེའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བར་འགྱུར་བའི་ཕྱིར་དེ་ནི་འཚོ་བའི་རྒྱུར་ཡང་སྡིག་པའི་ལས་མངོན་པར་འདུ་མི་བྱེད་པའོ། ། འདི་ནི་དད་པའི་དབང་པོར་གསུངས་སོ། ། གང་ཞིག་ཆོས་རྣམས་ལ་དད་པའི་དབང་པོས་དད་པར་བྱེད་པའི་ཆོས་རྣམས་ལ་བརྩོན་འགྲུས་ཀྱི་དབང་པོས་ཤེས་པར་བྱེད་དོ། །
འདི་ནི་བརྩོན་འགྲུས་ཀྱི་དབང་པོར་གསུངས་སོ། ། གང་ཞིག་ཆོས་རྣམས་ལ་བརྩོན་འགྲུས་ཀྱི་དབང་པོས་ཤེས་པ་དེའི་ཆོས་རྣམས་ནི་དྲན་པའི་དབང་པོས་རབ་ཏུ་འཇོག་པར་མི་བྱེད་པའོ། ། འདི་ནི་དྲན་པའི་དབང་པོར་གསུངས་སོ། ། གང་ཞིག་ཆོས་རྣམས་ལ་དྲན་པའི་དབང་པོས་རབ་ཏུ་འཇིག་པར་མི་བྱེད་པ་དེའི་ཆོས་རྣམས་ནི་ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་པའོ། ། འདི་ནི་ཏིང་ངེ་འཛིན་གྱི་དབང་པོར་གསུངས་སོ། ། གང་ཞིག་ཆོས་རྣམས་ལ་ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་པ་དེའི་ཆོས་རྣམས་ནི་ཤེས་རབ་ཀྱི་དབང་པོས་སོ་སོར་རིག་པ་སྟེ། དེ་ནི་ཆོས་དེ་དང་དེ་རྣམས་ལ་སོ་སོར་རྟོག་པ་སྐྱེ་བར་འགྱུར་རོ། ། འདི་ནི་ཤེས་རབ་ཀྱི་དབང་པོར་གསུངས་སོ། ། དབང་པོ་ལྔ་པོ་འདི་རྣམས་འཕེལ་བ་ནི་སྟོབས་ལྔ་རུ་འགྱུར་ཏེ། དད་པའི་སྟོབས་དང་།
བརྩོན་འགྲུས་ཀྱི་སྟོབས་དང་། དྲན་པའི་སྟོབས་དང་། ཏིང་ངེ་འཛིན་གྱི་སྟོབས་དང་། ཤེས་རབ་ཀྱི་སྟོབས་ཏེ། འདི་རྣམས་ནི་སྟོབས་ལྔའོ། དེ་ལ་བྱང་ཆུབ་ཀྱི་ཡན་ལག་བདུན་གང་ཞེ་ན། འདི་ལྟར་སྟེ། དྲན་པ་ཡང་དག་པ་བྱང་ཆུབ་ཀྱི་ཡན་ལག་དང་། ཆོས་རབ་ཏུ་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་།
དགའ་བ་ཡང་དག་བྱང་ཆུབ་ཀྱི་ཡན་ལག་དང་། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཏིང་ངེ་འཛིན་ཡང་དག་བྱང་ཆུབ་ཀྱི་ཡག་ལག་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། ཀུན་ནས་ཉོན་མོངས་པ་དང་བྲལ་བའི་ཀུན་ནས་རྣམ་པར་བྱང་བར་གྱུར་པ་དང་། ཆོས་རབ་ཏུ་འབྱེད་པ་ནི་བྱང་ཆུབ་ཀྱི་ཡན་ལག་བདུན་ལ་སོགས་པ་བསྒོམ་པའོ། ། དེ་ལ་འཕགས་པའི་ཡན་ལག་བརྒྱད་པ་གང་ཞེ་ན།
ཡང་དག་པའི་ལྟ་བ་ནི་གང་ཞིག་འཇིག་རྟེན་ལས་འདས་པ་སྟེ། བདག་ཏུ་ལྟ་བས་ཀུན་ནས་བསླང་པ་མ་ཡིན་པ་དང་། སེམས་ཅད་མེད་པ་དང་། འཚོ་བ་མེད་པ་དང་། གསོ་བ་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། ཤེད་ལས་སྐྱེས་མེད་པ་དང་། ཤེད་བུ་མེད་པ་དང་། བྱེད་པ་པོ་མེད་པ་དང་།
ཚོར་བ་པོ་མེད་པའི་ལྟ་བས་ཀུན་ནས་བསླང་བ་ཆད་པ་མ་ཡིན་པ་དང་། རྟག་པར་ལྟ་པས་ཀུན་ནས་བསླང་བ་མ་ཡིན་པ་དང་། སྲིད་པ་དང་བྲལ་བའི་ལྟ་བས་ཀུན་ནས་བསླང་བ་དང་། རིགས་སུ་ལུང་བསྟན་པའི་ལྟ་བས་ཀུན་ནས་བསླང་བ་དང་། ཇི་སྲིད་འཁོར་བ་མ་ཡིན་ཞིང་མྱ་ངན་ལས་འདས་པའི་ཡང་མ་ཡིན་པའི་ལྟ་བས་ཀུན་ནས་བསླང་བ་སྟེ། འདི་ནི་ཡང་དག་པའི་ལྟ་བར་གསུངས་སོ། གང་ཞིག་ཡང་དག་པའི་རྟོག་པ་ནི་འདོད་ཆགས་དང་། ཞེ་སྡང་དང་། གཏི་མུག་དང་། ཉོན་མོངས་པས་ཀུན་ནས་བསླང་བའི་རྟོག་པ་དེ་ནི་ཡང་དག་པའི་རྟོག་པར་མི་འགྱུར་རོ། །
ཡང་དག་པའི་རྟོག་པ་གང་ཞིག་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོས་ཀུན་ནས་སློང་བ་དེའི་ཡང་དག་པའི་རྟོག་པ་དེ་ནི་ཡང་དག་པའི་རྟོག་པར་འགྱུར་ཏེ། འདི་ནི་ཡང་དག་པའི་རྟོག་པར་གསུངས་སོ། གང་ཞིག་ཚིག་གིས་བདག་ལ་གདུང་བར་མི་བྱ་ཞིང་གཞན་ལ་གདུང་བར་མི་བྱ་བ་དང་། བདག་ལ་ཉོན་མོངས་པར་མི་བྱ་ཞིང་གཞན་དག་ལ་ཉོན་མོངས་པར་མི་བྱ་བ་དང་། བདག་ལ་མི་དཔྱ་ཞིང་གཞན་དག་ལ་ཡང་དཔྱ་བར་མི་བྱ་བ་སྟེ། དེ་མཉམ་པར་གཞག་པ་དང་ལྡན་པས་ཚིག་དང་ལྡན་པར་འགྱུར་ཞིང་།
གང་གི་ཚིག་གིས་ཡང་དག་པའི་འཕགས་པར་འཇུག་པར་འགྱུར་བ་འདི་ནི་ཡང་དག་པའི་ངག་ཅེས་གསུངས་སོ། ། གང་ཞིག་ལས་ནག་པོ་དང་ནག་པོའི་རྣམ་པར་སྨིན་པ་དེའི་ལས་མངོན་པར་འདུ་མི་བྱེད་པ་དང་། གང་ཞིག་ལས་དཀར་བ་དང་། དཀར་པོའི་རྣམ་པར་སྨིན་པ་དེའི་ལས་མངོན་པར་འདུ་བྱེད་པ་དང་། གང་ཞིག་ལས་དཀར་པོ་དང་། ནག་པོའི་རྣམ་པར་སྨིན་པ་དེའི་ལས་མངོན་པར་འདུ་མི་བྱེད་པ་དང་། གང་ཞིག་ལས་དཀར་པོ་དང་། ནག་པོ་དང་། དཀར་པོའི་རྣམ་པར་སྨིན་པ་དང་། ནག་པོ་ཟད་པའི་བསམ་པས་གནས་པ་དེའི་ལས་མངོན་པར་འདུ་བྱེད་དེ།
དམ་པའི་ལས་ལྟ་བུར་འགྱུར་བ་ནི་ཡང་དག་པའི་ལས་ཀྱི་མཐའ་སྟེ། འདི་ནི་ཡང་དག་པའི་ལས་ཀྱི་མཐར་གསུངས་སོ། ། གང་གི་ཚེ་འཕགས་པ་ལྟ་བུར་དུལ་བ་དང་། ཡོན་ཏན་ཡང་དག་པའི་ཆས་ཞུམ་ཞིང་དུལ་བ་དང་། ཁ་གསག་མེད་པ་དང་། མང་དུ་སྨྲ་བ་མ་ཡིན་པ་དང་། གཏམ་ལ་མི་དགའ་བ་དང་། རང་གི་སྤྱོད་པའི་ཚུལ་ཁྲིམས་དང་། འཇིག་རྟེན་ཕ་རོལ་གྱི་དབང་ཕྱུག་དང་ལྡན་པ་དང་། བདག་གི་རྙེད་པ་ཁ་ན་མ་ཐོ་བ་མེད་པས་བདག་ཆོག་པར་འཛིན་པ་དང་།
འཕགས་པའི་བཀའི་གནང་བས་འཚོ་བ་སྟེ། འདི་ནི་ཡང་དག་པའི་འཚོ་བར་གསུངས་སོ། ། རྩོལ་བ་ནི་གང་ཞིག་བརྫུན་དང་། འཕགས་པས་མ་གནང་བ་དང་། འདོད་ཆགས་དང་། ཞེ་སྡང་དང་། གཏི་མུག་དང་། ཉོན་མོངས་པ་རྗེས་སུ་བསྟེན་པར་མི་འདོད་པ་ནི་རྩོལ་བ་སྟེ། རྩོལ་བ་གང་ཞིག་ཡང་དག་པའི་འཕགས་པའི་ལམ་གྱི་བདེན་པར་འཇུག་ཅིང་མྱ་ངན་ལས་འདས་པར་འགྲོ་བ་དང་། སོ་སོའི་གནས་སུ་སྐྱེད་པར་བྱེད་པ་དེ་ནི་རྩོལ་བར་ཡང་དག་པར་རྗེས་སུ་འབྲང་བ་སྟེ།
འདི་ནི་ཡང་དག་པའི་རྩོལ་བར་གསུངས་སོ། གང་ལ་ཉེ་བར་གནས་པ་དེ་ནི་རབ་ཏུ་མི་གཡོ་བ་དང་། ལུས་དྲང་པོས་ཀྱོག་པོ་མ་ཡིན་པ་དང་། འཁོར་བའི་སྐྱོན་སྣ་ཚོགས་ལ་སོགས་པ་དབང་དུ་བྱེད་པ་སྟོན་ཅིང་། མྱ་ངན་ལས་འདས་པའི་གནས་འདོད་པའི་དྲན་པ་ནི་མི་བརྗེད་པ་སྟེ། འདི་ནི་འཕགས་པའི་ཡང་དག་པའི་ལམ་ལ་སྦྱོར་བའོ། ། འདི་ནི་ཡང་དག་པའི་དྲན་པར་གསུངས་སོ། ། ཡང་དག་པའི་ཏིང་ངེ་འཛིན་ནི་ཏིང་ངེ་འཛིན་གང་ལ་གནས་ནས་སེམས་ཅན་ཐམས་ཅད་རྣམ་པར་ཐར་བར་བྱ་བའི་ཕྱིར་ཡང་དག་པར་གནས་ཏེ། མྱ་ངན་ལས་འདས་པ་མནན་པའོ། ། འདིས་ནི་ཡང་དག་པའི་ཏིང་ངེ་འཛིན་ཞེས་གསུངས་སོ། །
དེ་ཉིད་ཡང་དག་བཤད་པ་ནི། ། དགའ་བ་ལ་སོགས་ས་རྣམས་ཏེ། ། དབང་པོ་ལ་སོགས་རང་བཞིན་གྱི། ། བྱང་ཆུབ་སེམས་དཔའ་རྣམས་ཀྱི་གནས། ། ཕུང་པོ་ལ་སོགས་ཁྱད་པར་གྱི། ། སངས་རྒྱས་ཐམས་ཅད་ཀྱི་ནི་གནས། ། སངས་རྒྱས་བྱང་ཆུབ་སེམས་དཔའ་ཡི། ། སངས་རྒྱས་ཉིད་ནི་མཆོག་ཏུ་འབབ། ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། །
དཔང་པོ་ཕུང་པོ་འབྱུང་བ་ཡི། ། སངས་རྒྱས་དེ་ཡི་དེ་མ་ཐག ། རང་ལུས་ཉིད་ལ་སངས་རྒྱས་ཉིད། ། གཞན་ནི་གང་དུའང་མི་གནས་སོ། ། ལུས་ལས་གཞན་དུ་སངས་རྒྱས་ཉིད། ། མི་ཤེས་པ་ཡིས་བསྒྲིབས་པར་བརྗོད། ། ཡེ་ཤེས་ཆེན་པོ་རང་ལུས་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལ་མ་སྐྱེས་པའོ། །
རྡོ་རྗེ་སྙིང་པོས་གསོལ་པ། ལུས་ལ་རྩ་དུ་ལགས། བཅོམ་ལྡན་འདས་ཀྱི་བཀའ་སྩལ་པ། འཁོར་ལོ་བཞི་ཡི་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། བྱང་ཆུབ་སེམས་ཀྱི་རང་བཞིན་གྱིས། ། རྩ་རྣམས་སུམ་ཅུ་རྩ་གཉིས་མཆོག ། གསུངས་པ། འདི་ལྟར་སྟེ། མི་ཕྱེད་མ་ཞེས་བརྗོད་པ་དང་།
ཕྲ་གཟུགས་མ་དང་། རྩེ་བ་མ་དང་། གཡོན་པ་མ་དང་། ཐུང་ངུ་མ་དང་། རུས་སྦལ་སྐྱེས་མ་དང་། སྒོམ་པ་མ་དང་། དབང་མ་དང་། སྐྱོན་པ་དང་། འཇུག་མ་དང་། མ་མོ་དང་།
མཚན་མོ་དང་། བསིལ་སྦྱིན་མ་དང་། ཚ་བ་མ་དང་། བརྐྱང་མ་དང་། རོ་མ་དང་། ཀུན་འདར་མ་དང་། འབབ་མ་དང་། རངས་མ་དང་། མདོག་མ་དང་། གཟུགས་ཅན་མ་དང་།
སྤྱི་མ་དང་། རྒྱུ་སྦྱིན་མ་དང་། སྦྱོར་བྲལ་མ་དང་། སྡུག་གུ་མ་དང་། གྲུབ་མ་དང་། འཚེད་མ་དང་། དེ་བཞིན་དུ་ཡིད་བཟང་མ་དང་། སུམ་སྐོར་མ་དང་། འདོད་མ་དང་། ཁྱིམ་མ་དང་།
གཏུམ་མོ་དང་། བདུད་འབྲལ་མའོ། ། བཅོམ་ལྡན་འདས་རྩ་འདི་དག་ཇི་ལྟ་བུ་ལགས། སྲིད་གསུམ་ཡོངས་སུ་གྱུར་པ་སྟེ། གཟུང་བ་དང་འཛིན་པ་ཐམས་ཅད་ཡོངས་སུ་སྤངས་པའོ། ། དྲན་པ་ཉེ་བར་གཞག་པ་བཞི་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་།
བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པའི་མཐར་ཐུག་པ་ལ་སོགས་པའི་རྣམ་པར་འགྲེལ་བ་བྱང་ཆུབ་ཀྱི་སེམས་འཇུག་པ་ཞེས་བྱ་བ་སྟེ་རབ་ཏུ་བྱེད་པ་གཉིས་པའོ། ། དེ་ནས་བཅོམ་ལྡན་འདས་ལ་དེ་བཞིན་གཤེགས་པ་ཐམས་ཅད་ཀྱིས་མཆོད་པ་བྱས་ནས་ཕྱག་འཚལ་ཏེ་འདི་སྐད་ཅེས་གསོལ་ཏོ། ། གསང་བའི་ཡེ་ཤེས་བླ་མེད་པ། ། སྙིང་པོ་བཅོམ་ལྡན་བཤད་དུ་གསོལ། ། དེ་ནས་བཅོམ་ལྡན་འདས་ཀྱི་དེ་བཞིན་གཤེགས་པ་ཐམས་ཅད་ཀྱི་གསོལ་བ་བཏབ་པར་མཁྱེན་ནས། རྒྱུད་ཐམས་ཅད་ཀྱི་སྙིང་པོ་ཡེ་ཤེས་མར་མེ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྒྱུད་ཐམས་ཅད་ཀྱི་གསང་བ་འདི་བཀའ་སྩལ་པ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། །
སངས་རྒྱས་ཀུན་དངོས་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། འདི་ནི་བཅོམ་ལྡན་རྣལ་འབྱོར་ཏེ། ། བརྟན་པ་རྟག་པ་མཆོག་ཏུ་ཡང་། ། ཡིད་སྲུབ་སོ་སོར་སྐྱེས་པ་ཉིད། ། རྟག་ཏུ་རང་བཞིན་མནན་དཀའ་བ། ། སྣ་ཚོགས་ལས་ཀྱི་རྣལ་འབྱོར་གྱིས། ། སྣ་ཚོགས་ཆོ་ག་འདོད་པ་ཡི། ། སངས་རྒྱས་རྡོ་རྗེ་འཛིན་སོགས་རྣམས། ། སེམས་ཅན་རྣམས་ནི་འདུལ་བར་བརྗོད། །
སངས་རྒྱས་ཀུན་སོགས་བརྟན་དང་གཡོ། ། ཐམས་ཅད་དངོས་པོ་སྲིད་པ་འདི། ། སངས་རྒྱས་ཀུན་དང་མཉམ་སྦྱོར་བ། ། མཁའ་འགྲོ་མ་ཡི་དྲ་བ་སྡོམ། ། འདིས་ནི་སྒྱུ་མའི་རྣལ་འབྱོར་གྱིས། ། ཐམས་ཅད་ལས་ནི་སྣ་ཚོགས་མཆོག ། སངས་རྒྱས་སོགས་པས་འདུལ་བའི་ཕྱིར། ། དངོས་གྲུབ་སེམས་ཅན་ཀུན་དོན་མཆོག ། རང་གི་ངོ་བོས་ཡོངས་བསྒྱུར་བས། ། བུན་མེད་སྒྱུ་མ་ཐམས་ཅད་འགྲུབ། །
སྣ་ཚོགས་སྒྱུ་མའི་ཕྱག་རྒྱ་འདི། ། མཁའ་འགྲོ་མ་ཞེས་ཀླ་ཀློའི་སྐད། ། ཌཻ་བཻ་ཧཱ་ཡ་སར་འགྲོ་བར། ། སྐད་དབྱིངས་འདི་ནི་རྣམ་པར་བརྟག ། ནམ་མཁའ་ཀུན་ཏུ་སྤྱོད་འགྲུབ་པས། ། མཁའ་འགྲོ་མ་ཞེས་རབ་ཏུ་གྲགས། ། ཀུན་ནས་སྣ་ཚོགས་ཕྱག་རྒྱ་སྟེ། ། ཀུན་ལས་སྣ་ཚོགས་སྡོམ་པ་འོ། ། རྡོ་རྗེ་རྡོ་རྗེ་འཛིན་པ་ཉིད། ། པདྨ་དེ་བཞིན་པདྨ་འཛིན། །
ནོར་བུ་ནོར་བུ་འཛིན་པ་ཉིད། ། འདི་རྣམས་ཀྱི་ནི་རིགས་རྣམས་ཡིན། ། དེ་ནས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྡུལ་དང་བྲལ་བའི་གནས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འདི་བཀའ་སྩལ་པ། སྟོང་མིན་སྟོང་པ་མིན་པའང་མིན། ། དབུ་མར་དམིགས་པ་མི་འགྱུར་ཏེ། ། ཤེས་རབ་ཕ་རོལ་ཕྱིན་སྦྱོར་བ། ། ཐབས་ནི་སྙིང་རྗེའི་བདག་ཉིད་དེ། ། དེ་ནས་མཛེས་པའི་སྙིང་རྗེ་ཐབས། ། ཤེས་རབ་ཕ་རོལ་ཕྱིན་གསལ་བ། །
རྣམ་རྟོག་མེད་པའི་ཆོས་རྣམས་ལ། ། དངོས་པོ་མེད་ཅིང་སྒོམ་པའང་མེད། ། རྣམ་རྟོག་མེད་པས་རྟག་མོས་པས། ། བརྟག་པ་ཀུན་གྱིས་བརྟག་པར་བྱ། ། རྣམ་རྟོག་མེད་པའི་ཆོས་རྣམས་ལ། ། སེམས་ཅན་དོན་ནི་ཡོངས་སུ་བརྟག ། དེ་བཞིན་གཤེགས་པ་ཀུན་བདག་ཆོས། ། ཆོས་ཅན་མེད་ཅིང་ཆོས་ཉིད་མེད། ། སྒྲ་བརྙན་ལྟ་བུར་མཉམ་པ་ཉིད། ། དེ་ནས་འདི་ནི་ཆོས་ངག་འབྱུང་། །
དེ་ནས་ཐེག་པ་ཆེན་པོ་ལས་བྱུང་བའི་བསྒོམ་པས་ཡོན་ཏན་རྒྱས་པ་རྣམས་ཀྱིས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་བསྟོད་པའི་རྒྱལ་པོ་འདིས་ཡང་དག་པར་བསྟོད་པ། རྣལ་འབྱོར་གྱི་བདག་པོ་སེམས་ཅན་གྲོལ་བར་མཛད་པ་ལ་བསྟོད་ཅིང་ཕྱག་འཚལ་ལོ། ། སེམས་ཅན་བདག་ཉིད་སྐྱེས་པ་གཅིག་པར་མཛད་པ་ལ་བསྟོད་ཅིང་ཕྱག་འཚལ་ལོ། ། འཁོར་བའི་རྒྱ་མཚོའི་གཏི་མུག་གཅོད་པར་མཛད་པ་ལ་བསྟོད་ཅིང་ཕྱག་འཚལ་ལོ། ། དེ་ཁོ་ན་ཉིད་ཐམས་ཅད་ཀྱི་ཡེ་ཤེས་གཅིག་ཏུ་སྟོན་པར་མཛད་པ་ལ་བསྟོད་ཅིང་ཕྱག་འཚལ་ཏེ། བདག་རྟག་ཏུ་ཕྱག་འཚལ་ལོ། ། ཡང་མཆོད་པ་བྱས་ནས་ཕྱག་འཚལ་ཏེ་འདི་སྐད་ཅེས་གསོལ་ཏོ། ། ཆོས་རྣམས་ཐམས་ཅད་གཅིག་པའི་སྐུའི། ། སྙིང་པོ་བཅོམ་ལྡན་བཤད་དུ་གསོལ། ། བཅོམ་ལྡན་འདས་ཀྱི་བཀའ་སྩལ་པ། །
དབང་པོ་གང་དང་གང་ལམ་ཉིད། ། དེ་དང་དེ་ཡི་རང་བཞིན་འགྱུར། ། མཉམ་པར་མ་བཞག་རྣལ་འབྱོར་གྱིས། ། རྟག་པར་ཤིན་ཏུ་མཉམ་གཞག་ཉིད། ། གང་ཕྱིར་ཐམས་ཅད་བདག་ཉིད་ཀྱི། ། རྣམ་ཤེས་ཕུང་པོར་གནས་པ་ནི། ། སྐྱེས་བུ་ཐ་མལ་སེམས་རྨོངས་པ། ། ལ་ལས་སོ་སོར་རྟོགས་མི་ནུས། ། སེམས་དང་སེམས་བྱུང་སེམས་ཀྱི་དངོས། ། ཡེ་ཤེས་ཤེས་བྱ་རང་བཞིན་ཅན། །
འབྲས་བུ་རྣམས་ལ་བྱེད་པ་ཉིད། ། ཆོས་དང་ཆོས་ཅན་སྒོམ་པ་ཉིད། ། གང་ཕྱིར་ཆོས་ནི་དུ་མས་ནི། ། ཆུ་བོའི་རྒྱུན་ནི་རྒྱ་མཚོ་ལྟར། ། ཐར་པ་ཉིད་ནི་གཅིག་པུ་ཡིན། ། མང་པོ་དམིགས་པར་མི་འགྱུར་རོ། ། ཇི་ལྟར་ནང་དུ་རྣམ་གནས་པ། ། བླ་མའི་ཞལ་ལས་རྙེད་པར་འགྱུར། ། དེ་ཁོ་ན་ཉིད་མདོར་བསྟན་པ་སྟེ་རབ་ཏུ་བྱེད་པ་གསུམ་པའོ།། །། དེ་ནས་རྒྱུད་རྣམས་ཐམས་ཅད་དུ། །
གཏན་ལ་ཕབ་པ་རབ་བཤད་བྱ། ། སེམས་ཅན་ཀུན་ལ་མཉམ་པའི་ཕྱིར། ། གྲུ་གསུམ་རྒྱ་ཆེའི་གཟུགས་ཅན་ཉིད། ། ཚངས་སོགས་ལྷ་དང་ལྷ་མིན་བཅས། ། དེ་རྣམས་ཀྱི་ནི་གནས་སུ་འགྱུར། ། དེ་ཉིད་ཤེས་རབ་ཕ་རོལ་ཕྱིན། ། ཀུན་རྫོབ་རྣམ་པའི་གཟུགས་ཅན་མ། ། དེ་ཉིད་ཡུལ་ལས་རྣམ་པར་འདས། ། སྲོག་ཆགས་ཀུན་གྱི་སྙིང་ལ་གནས། ། དེ་ཕྱིར་དེ་རྒྱས་ཅི་ཞིག་བྱ། །
མདོར་བསྡུས་པས་ནི་སངས་རྒྱས་ཉིད། ། བསྐལ་པ་བྱེ་བ་གྲངས་མེད་པས། ། ཇི་ལྟར་སངས་རྒྱས་གང་ཐོབ་པ། ། གང་གིས་དམ་པའི་བདེ་བས་ཁྱོད། ། སྐྱེ་བ་འདིར་ནི་ཐོབ་པར་འགྱུར། ། ཡང་ན་རྡོ་རྗེ་འཛིན་པ་ཉིད། ། ཡང་ན་འཁོར་ལོས་བསྒྱུར་བ་འམ། འདིས་ནི་དངོས་གྲུབ་ཆེན་པོ་བརྒྱད། ། གཞན་ཡང་ཡིད་ལ་འདོད་པ་ཡང་། ། གཏི་མུག་ཆགས་དང་ང་རྒྱལ་དང་། །
ཕྲག་དོག་དང་ནི་ཉོན་མོངས་ལྔས། ། སེམས་ཅན་སོ་སོར་བཅིངས་པ་གང་། ། རང་གི་ཡན་ལག་ཉིད་ཀྱིས་འཇོམས། ། འདིས་ནི་འགྲོ་དྲུག་སེམས་ཅན་བཅིངས། ། འཁོར་བར་འཁོར་ཞིང་སྐྱེ་བ་ཉིད། ། ཉོན་མོངས་པས་ནི་རྨོངས་གྱུར་པས། ། སྡིག་པ་དུ་མ་བྱེད་པར་འགྱུར། ། དེ་ཕྱིར་འདི་བཅོམ་ཅང་མཁྱེན་ཉིད། ། སངས་རྒྱས་ཀྱིས་སྤྲུལ་རིགས་པས་ནི། ། འཁོར་བའི་རྒྱ་མཚོར་ལྟུང་བ་ཡི། །
སྦྱོར་བྲལ་སྡུག་བསྔལ་མཐོང་ནས་ནི། ། ཐབས་དང་ཤེས་རབ་སྤྲུལ་པའི་རྒྱུས། ། ཉོན་མོངས་རྣམས་ནི་ཡིད་ཆེས་འགྱུར། ། མཚོན་པ་འདི་ནི་འབྲས་བུར་གྱུར། ། ཁམས་གསུམ་དུ་ནི་དྲི་མེད་སྣང་། ། གང་དང་གང་གིས་གནས་གྱུར་པ། ། དེ་ནི་དེ་ཡི་ངོ་བོ་ཅན། ། བུད་ཤིང་བསྲེགས་པའི་རིགས་པས་ནི། ། དགྱེས་པའི་རྒྱལ་བ་གར་མཁན་མཆོག ། ཕུང་པོ་ཁམས་དང་སྐྱེ་མཆེད་རྣམས། །
འདི་ཉིད་རྣམ་དག་མཚོན་པ་འདི། ། ཇི་ལྟར་དགྲ་བོ་ནུས་པ་ལ། ། དགྲ་བོ་ནུས་པས་དེ་བསྣུན་པ། ། གཏི་མུག་དག་པས་གཏི་མུག་སྟེ། ། ཞེ་སྡང་དག་པས་ཞེ་སྡང་ཉིད། ། འདོད་ཆགས་དག་པས་འདོད་ཆགས་ཏེ། ། ང་རྒྱལ་རྣམ་དག་ང་རྒྱལ་ཆེ། ། ཕྲག་དོག་དག་པས་ཕྲག་དོག་ཉིད། ། ཐམས་ཅད་རྣམ་དག་རྡོར་འཛིན་མགོན། ། དེ་ཡི་ངོ་བོ་རྣམ་དག་པ། །
ཉོན་མོངས་ལྔ་ནི་མཉམ་པར་འགྱུར། ། དེ་ལྟར་རིགས་ནི་ལྔ་རྣམས་དང་། ། ཡེ་ཤེས་ལྔ་དང་སངས་རྒྱས་ལྔ། ། འདི་ལས་རྡོ་རྗེ་སྙིང་པོ་དང་། ། ཁྲོ་བོ་ཁམས་གསུམ་སེམས་ཅན་སྐྱེ། ། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། བླ་མ་དམན་པའི་སེམས་ཅན་རྣམས། ། སྔགས་དང་ཕྱག་རྒྱ་རྙེད་མི་འགྱུར། ། གང་ཞིག་ཤིན་ཏུ་གསལ་བས་ནི། །
འཛམ་གླིང་དེ་འདིར་སངས་རྒྱས་བསྔགས། ། གྲུ་གསུམ་དག་པ་ཨེ་ཡི་དབྱིབས། ། དབུས་སུ་དགྱེས་པའི་ཨེ་ཝཾ་ཡིན། ། གྲུ་གསུམ་དཀྱིལ་འཁོར་ཉམས་དགའ་བར། ། རྡོ་རྗེ་ར་ལི་རྣམ་པར་བྱུང་། ། བཙུན་མོའི་བྷ་ག་ཞེས་ཀྱང་བྱ། ། ཆོས་ཀྱི་འབྱུང་གནས་ཞེས་བྱར་བཤད། ། དེ་ཡི་ནང་སོང་པདྨ་ནི། ། འདབ་མ་བརྒྱད་པ་སྙིང་པོར་བཅས། ། དེ་ལ་ཨཱ་ལི་ཀཱ་ལི་འདྲེས། །
སྡེ་ཚན་བརྒྱད་ནི་རྣམ་པར་གནས། ། སྔགས་ཀྱི་གཟུགས་ཀྱིས་ལུས་ཅན་གྱི། ། ལས་ཀྱི་ཚོགས་ནི་བྱེད་པར་འགྱུར། ། ཡི་གེ་རྣམས་ནི་ལྔ་བཅུ་ཉིད། ། རིག་བྱེད་རྣམས་ལ་ཉེ་བར་གནས། ། སྔགས་རྣམས་ཉིད་དང་རྒྱུད་རྣམས་དང་། ། ཕྱི་རོལ་ཚུལ་གྱི་བསྟན་བཅོས་ཀྱི། ། རྡོ་རྗེ་སྙིང་པོའི་རང་བཞིན་འདི། ། གཞན་དུ་འདི་ལ་ཅུང་ཟད་མེད། ། ཨ་ཀ་ཙ་ཊ་ཏ་པ་ཡ་ཤ། །
སྡེ་ཚན་དགའ་བ་ལྔ་བཅུ་ཡང་། ། མཉམ་པ་དག་ཏུ་སྤྲུལ་པ་རྣམས། ། རྡོ་རྗེ་ར་ལི་པདྨར་སོན། ། འདབ་མ་བརྒྱད་པོ་ཕྱོགས་རྣམས་དང་། ། མཚམས་རྣམས་སུ་ནི་འདི་རྣམས་རིགས། ། དེ་རྣམས་དབུས་སུ་ཟེ་འབྲུ་ལ། ། དམ་པའི་དབང་ཕྱུག་མ་ཡོད་དོ། ། སྡེ་ཚན་བརྒྱད་པོ་རྣམས་ཀྱིས་ནི། ། ཡི་གེ་དམ་པ་ཡོངས་སུ་བསྐོར། ། ཨ་ནི་ཡིག་འབྲུ་ཀུན་གྱི་མཆོག །
དོན་ཆེན་སྡེ་ཚན་གཙོ་བོ་ནི། ། ལུས་ཅན་རྣམས་ཀྱི་སྔགས་ཀུན་ནི། ། འདི་ཉིད་ལས་ནི་ཡང་དག་བྱུང་། ། གང་ཞིག་རལ་གྲི་མིག་སྨན་དང་། ། རྐང་བྱུག་རིལ་བུ་རྐང་འོག་དང་། ། གནོད་སྦྱིན་མོ་ཡི་ཡན་ལག་མ། ། འཇིག་རྟེན་གསུམ་གྱི་ཁོངས་སུ་རྒྱུ། ། དངུལ་ཆུའི་འགྲོ་བས་རྗེས་སུ་འབྲང་། ། གང་ཞིག་ཐམས་ཅད་མཐུ་ཆེ་བ། ། རང་གི་ཁྱིམ་དུ་ལྔ་བཅུ་འདོད་པ་དང་ལྡན་པར་འགྲུབ་བོ། །
དེ་ནི་སྡེ་ཚན་བརྒྱད་ནང་སོན། ། དབྱངས་མཆོག་སྡེ་ཚན་བདག་ཉིད་འབྱིན། ། སྐྱེ་བོ་རྣམས་ཀྱི་ཚིག་རྒྱས་པ། ། གང་ཞིག་ཅུང་ཟད་རྟོགས་བྱ་བ། ། དེ་ཀུན་སྔགས་ཀྱི་གཟུགས་ཀྱིས་ནི། ། དེ་ཕྱིར་རབ་ཏུ་སྐྱེ་བར་འགྱུར། ། ལུས་ཅན་རྣམས་ནི་ཐམས་ཅད་ཀྱི། ། སྒྲ་ནི་སྔགས་ཞེས་བརྗོད་པར་བྱ། ། སྣ་ཚོགས་མདུད་པའི་གནས་ཆེན་ལས། ། ཆོས་ཀྱི་ར་ལི་རྣམ་པར་འབྱུང་། །
དངོས་གྲུབ་རྫུ་འཕྲུལ་རྣམ་གནས་པའི། ། སྔགས་དང་ངེས་པ་གང་ཡང་མེད། ། རང་བཞིན་གྱིས་ནི་མ་སྐྱེས་པའི། ། སྔགས་ཀྱི་ཡིག་འབྲུ་དབང་ཕྱུག་མཆོག ། ཡང་དག་སྦྱོར་བྱུང་མཚན་ཉིད་ནི། ། དེ་ནས་མཆོག་ཏུ་རབ་བཤད་བྱ། ། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་མོ་ཐབས་ཆེན་མོ། ། རང་བཞིན་སྣ་ཚོགས་སྤྱོད་ཡུལ་མ། །
ལྟེ་བར་སྣ་ཚོགས་འདམ་སྐྱེས་ལ། ། སྤྲུལ་པའི་འཁོར་ལོར་རྣམ་པར་གནས། ། ཝཾ་ནི་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི། ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། ། སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོར་ཡང་དག་གནས། ། མ་ནི་མེ་རུ་བརྗོད་པ་སྟེ། ། ཕྱག་རྒྱ་ཆེན་མོ་གོས་དཀར་མོ། །
དགའ་དང་སྟོབས་ཀྱི་རྣལ་འབྱོར་གྱིས། ། ལྷ་མོ་པདྨའི་རིགས་བྱུང་མ། ། ལྐོག་མ་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོར་ཡང་དག་གནས། ། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། ། དམ་ཚིག་ཕྱག་རྒྱ་ཆེན་མོར་ངེས། ། ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱིས། ། སྒྲོལ་མ་འཁོར་བ་སྒྲོལ་བ་མོ། །
འདམ་སྐྱེས་འདབ་མ་སུམ་ཅུ་གཉིས། ། བདེ་ཆེན་འཁོར་ལོ་ཆེན་པོར་གནས། ། ཨེ་ནི་ཤེས་རབ་བརྗོད་པར་བྱ། ། ཝཾ་ནི་ཐབས་དང་ལྡན་པ་ཉིད། ། ཝཾ་གྱིས་རྣམ་པར་བརྒྱན་པ་ཉིད། ། ཨེ་ནི་ངེས་པར་མཛེས་པར་འགྱུར། ། ཐབས་དང་ཤེས་རབ་རང་བཞིན་གྱིས། ། སྟེང་དང་འོག་ཏུ་སྙོམས་པར་འཇུག ། ཨེ་ཉིད་དང་ནི་ཝཾ་ཉིད་དག ། གཉིས་གཉིས་སུ་ནི་བརྗོད་པ་ཉིད། །
འདི་སྐད་ཅེས་བྱ་བའི་ཚིག་གི་ཕྲད་ནི་དེ་སྐད་ཅེས་གསུངས་ནས་ཞེས་བྱ་བའི་མཐར་ཐུག་པའི་རྒྱུད་ཀྱི་ཚོགས་ལ་བསྙེགས་སོ་ཞེས་བརྗོད་དོ། ། བདག་གིས་ཐོས་པ་ཞེས་བྱ་བ་ནི་དེ་སྐད་དུ་འདོད་ཆགས་ཆེན་པོ་འདི་ལ་རྟག་ཏུ་གནས་པའོ། ། ཤྲུ་ཞེས་བྱ་བ་ནི་འཛག་པར་གསུངས་སོ། ། ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ། ། བདག་གིས་ཐོས་པ་ཞེས་བྱ་བ་ནི་བདག་ཉིད་ཀྱི་ཐོས་པའི་ཕྱིར་རྣ་བའི་ཡེ་ཤེས་ཀྱིས་ཐོས་པ་ཡིན་གྱི། རྟོགས་པ་ནི་མ་ཡིན་ནོ། ། བཅོམ་ལྡན་འདས་མི་རྟོགས་པའི་སྐྱོན་གང་ལགས། བཅོམ་ལྡན་འདས་ཀྱི་བཀའ་སྩལ་པ། སྡུད་པར་བྱེད་པ་དང་འཆད་པ་པོ་དག་དབྱེར་མེད་པར་འགྱུར་རོ། ། ཡང་ན་རྟོགས་པ་ཉིད་ནི་གདུལ་བྱའི་སྐྱེ་བོའི་དབང་དུ་བྱས་ནས་འཆད་པ་པོ་ཉིད་སྡུད་པར་བྱེད་པ་ཡིན་ཏེ།
འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། དེ་དག་ཇི་ལྟར་འཚལ་བར་བགྱི། ། གང་དུ་བདེ་བ་ཆེན་པོའི་མགོན་པོ་གར་མཛད་པའི་ཚེ། གཅིག་ཉིད་གཅིག་དང་དུ་མའི་རོ་ཞེས་བྱ་བའི་ཚིག་གིས་རོལ་པར་མཛད་པའོ། ། རིགས་ཀྱི་བུ་བཅོམ་ལྡན་འདས་ཀྱིས་གང་ཅུང་ཟད་གསུངས་པ་དེ་བདག་གིས་གཅིག་ན་ཞེས་བྱ་བ་ནི་དུས་གཅིག་ཉིད་ལའོ། ། གཅིག་ན་ཞེས་བྱ་བ་ནི་སྐད་ཅིག་ཉིད་ལའོ། ། ཐོས་པ་ཞེས་བྱ་བ་ནི་ལྷག་པར་སོན་པ་སྟེ། འདིས་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་རྙེད་དོ་ཞེས་བྱ་བར་བསྙེགས་སོ། ། དུས་ཞེས་བྱ་བ་ནི་དུས་ཚོད་ཅེས་གསུངས་སོ། །
དུས་ནི་རྣམ་པ་གསུམ་དུ་བརྗོད། ། བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། ། འོ་མའི་རྒྱུན་ལྟར་སྣ་བུག་ཏུ། ། འོང་བ་བདེ་བའི་དུས་སུ་གསུངས། ། མེ་ཡི་གཟུགས་ཀྱིས་འགྲོ་བ་ཉིད། ། སྡུག་བསྔལ་དུས་དང་དེ་གཅིག་གྲགས། ། གཅིག་ནི་ལྷན་གཅིག་མེད་པ་ཡིན། ། དུས་ནི་བསམ་གྱིས་མི་ཁྱབ་འགྱུར། ། འདོད་ཆགས་མེད་ཅིང་ཆགས་བྲལ་མེད། །
དབུ་མར་དམིགས་པར་མི་འགྱུར་རོ། ། དེ་ལ་འདོད་ཆགས་ནུས་མཚན་ཉིད། ། འདོད་ཆགས་བྲལ་བ་འགོག་པར་གསུངས། ། འདི་བྲལ་དབུ་མར་མི་རྟོག་པས། ། འདི་གསུམ་དམིགས་པར་མི་འགྱུར་རོ། ། འདོད་ཆགས་ཉིད་དང་ཆགས་བྲལ་ཉིད། ། འདྲེས་པར་གྱུར་པ་རྙོག་པ་མེད། ། དེ་བཞིན་འདོད་ཆགས་ཆགས་བྲལ་ལས། ། རོ་མཉམ་གཅིག་པུའི་སྐད་ཅིག་མ། ། དངོས་པོ་ཀུན་གྱི་རོ་མཉམ་པ། །
བསྒོམ་པའི་དུས་ནི་གཅིག་ཏུ་གསུངས། ། འདི་ལྟར་སྟེ། དབང་ཕྱུག་དང་། གཟུགས་དང་། གྲགས་པ་དང་། དཔལ་དང་། ཡེ་ཤེས་དང་། བརྩོན་འགྲུས་ཕུན་སུམ་ཚོགས་པ་སྟེ། བྷ་ག་དྲུག་ཅེས་གསུངས་སོ། ། དེ་འདི་ལ་མངའ་བའི་ཕྱིར་བཅོམ་ལྡན་འདས་སོ།
ཡང་ན་གང་ཞིག་མི་མཐུན་པའི་ཕྱོགས་ཀྱི་ཆོས་དེ་རྣམས་བཅོམ་པའི་ཕྱིར་བཅོམ་ལྡན་འདས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་རྣམས་དང་། དེ་རྣམས་ཉིད་ཀྱི་སྙིང་པོ་དང་། དེ་ཉིད་ཀྱི་རྡོ་རྗེ་དང་། དེ་ཉིད་ཀྱི་བཙུན་མོ་དང་། དེའི་བྷ་ག་དེ་ལ་བཞུགས་སོ། ། ཀྱེ་བཅོམ་ལྡན་འདས་བཞུགས་སོ་ཞེས་བྱ་བས་ཅི་གསུངས་པ་ལགས། བཅོམ་ལྡན་འདས་ཀྱི་བཀའ་སྩལ་པ།
དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་ཐབས་སྣ་ཚོགས་ཀྱིས་འདུལ་བའི་སྐྱེ་བོའི་ཡིད་འཕྲོག་པ་དང་ལྡན་པ་ཞེས་བྱ་བའི་དོན་ཏོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྡོ་རྗེའི་རང་བཞིན་གང་གི་ཆོས་ཀྱི་འབྱུང་གནས་ལ། གང་གི་ཚེ་བཅོམ་ལྡན་འདས་བཞུགས་པ་དེའི་ཚེ་བདག་གིས་ཐོས་པའོ། ། འདི་ལྟར་སྟེ། ཤེས་རབ་གང་གིས་ཉོན་མོངས་པ་དང་། ཉེ་བའི་ཉོན་མོངས་པ་འཇོམས་པ་དེའི་ཕྱིར་ཤེས་རབ་བྷ་གར་གསུངས་ཏེ། བྷ་ག་དེར་དེ་བཞིན་གཤེགས་པ་ཐམས་ཅད་དང་བཙུན་མོ་ལྷན་ཅིག་ཏུ་བཞུགས་སོ། ། ཨེ་མ་སངས་རྒྱས་ཐམས་ཅད་ཀྱི། །
ཀུན་མཁྱེན་ཡེ་ཤེས་བླ་ན་མེད། ། དེ་བཞིན་གཤེགས་པའི་བདེ་དོན་གང་། ། བཙུན་མོ་ཉེ་བར་མཛད་པ་འོ། ། རིགས་ཀྱི་བུ་འདི་སྐད་བདག་གི་ཐོས་པ་ཞེས་བྱ་བའི་ཡིག་འབྲུ་ནི། ཆོས་ཀྱི་ཐོག་མར་རྟག་ཏུ་ཡང་དག་པར་གནས་པ་སྟེ། དག་པ་དང་ཡང་དག་པར་རྫོགས་པའི་སངས་རྒྱས་ཀྱི་དངོས་གྲུབ་སྐྱེད་པར་བྱེད་པའོ། ། ལག་ན་རྡོ་རྗེས་མ་བཤད་པ་དེ་ངས་ཁྱོད་ལ་བཤད་དོ། ། ཚིག་འབྲུ་འདི་རྣམས་ཀྱིས་སེམས་ཅན་རྣམས་འཁོར་བ་ལས་ཕ་རོལ་ཏུ་ཤིན་ཏུ་རིང་བར་འགྲོ་བ་མངོན་དུ་མཚོན་པར་མཛད་པ་དང་། མངོན་དུ་མ་མཛད་པ་དེ་ནུབ་པའི་སེམས་ཀྱིས་སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་འཐོབ་པར་འགྱུར་ཏེ།
གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ནོ། ། མཚན་གཞི་མཚོན་པར་བྱེད་པ་ནི་སེམས་དཔར་ཡང་དག་བར་གསུངས་ཏེ། སྡང་བས་བསྟན་པ་ཙམ་གྱིས་མནར་མེད་པར་རབ་ཏུ་ལྟུང་བར་འགྱུར་བས་ན། ། ཀུན་ནས་ཉོན་མོངས་པ་ཅན་གྱི་སེམས་ཀྱི་རོ་སྤང་བར་བྱའོ། ། ཀུན་ནས་ཉོན་མོངས་པ་ཅན་གྱིས་སྲིད་པའི་འཇིགས་པ་ལས་འདས་པའི་སྒྲུབ་པ་པོ་དཔལ་ལྡན་དང་ལྡན་པས་དག་པའི་སེམས་སྒོམ་པར་བྱེད་དེ། ཐབས་དང་ཤེས་རབ་ཀྱི་སྦྱོར་བ་འདིས་ཇི་ལྟར་ཡང་དག་པར་ཐོབ་པ་དག་པའི་ཡང་དག་པར་རིག་པའི་བདག་ཉིད་ཅན་གྱི་མཚན་གཞི་ཐབས་དང་ཤེས་རབ་ཀྱི་ནུས་པས་ནམ་མཁའ་དང་མཉམ་ཞིང་གནས་གསུམ་དུ་སྣང་བ་སྟེ། དེའི་མཚན་གཞི་ནི་མཚོན་པར་དཀའ་བ་དང་། ། ཐམས་ཅད་དུ་སོན་ཞིང་རྒྱུ་དང་རྐྱེན་སྤངས་བས་ཡིད་བཞིན་གྱི་ནོར་བུ་ལྟ་བུར་འཇིག་རྟེན་གྱི་རང་དང་གཞན་གྱི་དོན་བྱེད་དེ་དངོས་གྲུབ་ཐམས་ཅད་ཀྱི་མཆོག་གོ ། རྒྱུད་ཐམས་ཅད་ཀྱི་གླིང་གཞི་གསང་བ་དཔལ་ཡང་དག་པར་སྦྱོར་བ་ལས་བྱུང་བའི་བརྟག་པའི་རྒྱལ་པོ་སྟེ་དང་པོ་རྫོགས་སོ།། །། དེ་ནས་ཡང་དག་རབ་བཤད་བྱ། །
སྒྲུབ་པ་པོ་ལ་ཕན་དོན་དུ། ། གང་གིས་སློབ་མ་དབང་བསྐུར་བའི། ། ཆོ་ག་ཡང་ནི་བཤད་པར་བྱ། ། དང་པོར་ལྷ་ཡི་བདག་ཉིད་ཀྱི། ། རྣལ་འབྱོར་པས་ནི་ནོར་འཛིན་སྦྱང་། ། འབད་པས་ཧཱུྂ་ལས་རྡོ་རྗེ་ཅན། ། བྱས་ཏེ་ཕྱི་ནས་དཀྱིལ་འཁོར་བྲི། ། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་དཔའི་ཁྱིམ་དང་ཡང་། ། ཁང་སྟོང་དག་ནི་ཁྱིམ་ནང་དུ། །
དཀྱིལ་འཁོར་དམ་པ་བཞེངས་པར་བྱ། ། རྡུལ་ཚོན་དམ་པ་ཉིད་དང་ནི། ། ཡང་ན་འབྲིང་པོ་ཉིད་ཀྱིས་ཏེ། ། རིན་ཆེན་ལྔ་ཡི་བདག་ཉིད་ཕྱེས། ། ཡང་ན་འབྲས་ལ་སོགས་པས་བྲི། ། དཀྱིལ་འཁོར་ཁྲུ་གསུམ་བྱ་བ་དང་། ། མཐེ་བོང་གསུམ་ནི་ལྷག་པར་བྱ། ། དེར་ནི་རིགས་ལྔ་ལས་བྱུང་བའི། ། རིག་མ་བཟང་པོ་གཞུག་པར་བྱ། ། སྔགས་ཀྱི་ལམ་གྱི་རྗེས་བཙལ་བས། །
གང་ཚེ་མཁས་པས་དབང་བསྐུར་བ། ། སངས་རྒྱས་ཀུན་གྱི་མངོན་སུམ་དུ། ། དཀྱིལ་འཁོར་བདེ་བར་གཤེགས་གནས་སུ། ། འཇིག་རྟེན་ཁམས་ནི་མཐའ་ཡས་བདག ། བློ་དང་ལྡན་པས་དེ་བཞིན་བླང་། ། རང་བྱིན་བརླབ་པའི་གནས་ཐོབ་པས། ། དམ་ཚིག་ཉམས་པས་འཇིགས་པ་ཡིས། ། རྫོགས་སངས་རྒྱས་ཀྱི་དོན་དམ་ལས། ། སྔགས་ཀྱི་ལམ་ནི་དེ་བཞིན་གསུངས། ། རྡོ་རྗེ་སེམས་དཔའ་ལ་སོགས་ལྷའི། །
དམ་ཚིག་རིམ་པ་ཤིན་ཏུ་རིང་། ། དེ་ཕྱིར་དོན་ཀུན་ལ་འབད་པས། ། དབང་དོན་རྒྱལ་བའི་བདག་ཉིད་སྐྱེས། ། རྡོ་རྗེ་སློབ་དཔོན་ཡོན་ཏན་མཚོ། ། ཇི་བཞིན་སྦྱོར་བས་གསོལ་བ་གདབ། ། ཡང་ན་མ་དང་སྲིང་བུ་མོ། ། བུ་སྲིང་མོ་ཡི་བུ་མོ་ཉིད། ། འདི་ནང་གང་དེ་ཇི་ལྟ་བར། ། རྙེད་ནས་བསྒྲུབ་པ་ཉིད་དུ་གྱིས། ། ཡང་ན་མངོན་དུ་འདི་མེད་ན། །
ཀུན་མཁྱེན་གྱིས་བསྔགས་རིགས་མ་ནི། ། སངས་རྒྱས་རྣམས་ཀྱིས་ཁྱབ་མཛད་པ། ། དེ་ནི་དེ་ཕྱིར་གཟུང་བར་བྱ། ། སྐྱེ་བ་གཉིས་ཀྱི་བུ་མོ་དང་། ། ཡང་ན་བཙོ་བླག་མ་དང་། ཡང་ན་གདོལ་པ་མོ་དང་། གཡུང་མོ་དང་། རིགས་ལས་སྐྱེས་མ་དང་། ཡང་ན་རྒྱལ་མོ་དང་། གར་མཁན་གྱི་བུ་མོ་དང་།
བཟོ་མོ་དང་། ཡང་ན་རི་དྭགས་ཀྱི་མིག་མ་དང་། རྐེད་པ་ཕྲ་བ་དང་། རོ་སྨད་རྒྱས་པ་དང་། ནུ་མ་མཐོ་བ་དང་། བྷ་ག་བཟང་བ་དང་། དམ་ཚིག་གི་སྤྱོད་པ་ལ་ཤིན་ཏུ་དམ་པ་དང་། དེ་ཁོ་ན་ལ་གནས་པ་དང་། སྔགས་དང་རྒྱུད་ཤེས་པ་སྟེ། སྒྲུབ་པ་པོའིདབང་པོ་ལ་གནས་གསུམ་དུ་ཆེ་བའི་བུ་མོ་འདི་དག་བཤད་དོ། །
རིགས་ཀྱི་རིམ་པ་ཉིད་ཀྱིས་འདི་རྣམས་ཀྱིས་ཐམས་ཅད་འགྲུབ་པར་འགྱུར་རོ། ། མ་རྙེད་ཇི་ལྟར་གང་རྙེད་དེ། ། དེ་བཞིན་བཅུ་དྲུག་ལོན་པ་ཉིད། ། དང་པོའི་ལང་ཚོ་ཕུན་སུམ་ཚོགས། ། མིག་མཛེས་ཕྱག་རྒྱ་རྙེད་ནས་ནི། ། རིག་མ་དེ་ཉིད་བླངས་ནས་ནི། ། སྐྱབས་སུ་འགྲོ་བའི་རིམ་པས་ནི། ། སྦྱངས་ནས་དེ་ཉིད་གསང་བ་དང་། ། སྔགས་དང་རྒྱུད་ཀྱི་རིམ་ཀུན་བསྒྲགས། ། སྒྲ་འམ་འོག་གི་ལམ་དུ་ལྕེས། །
དེ་ཉིད་དེ་བཞིན་སྟེང་དུ་གཞུག ། ཀུན་གྱི་ཆ་རིགས་སྣ་ཚོགས་བྱེད། ། རིམ་པ་ཉིད་ཀྱིས་རྣ་ཆ་དང་། ། སྐ་རགས་ཆེ་དང་སེ་མོ་དོ། ། ལག་གདུབ་དང་ནི་རྐང་གདུབ་ལྡན། ། དེ་ལྟར་དངོས་གྲུབ་དམ་པ་སྟེར། ། གང་ཞིག་སྦྱངས་པའི་རིག་མ་ཀུན། ། ཉེ་བར་འཚེ་བ་མེད་གནས་སུ། ། རིག་པ་འཛིན་པ་འཁོར་མང་པོ། ། དེ་ནས་ཙན་དན་གོས་ཕྲེང་སོགས། །
རྣམ་པར་བརྒྱན་ནས་དབུལ་བར་བྱ། ། དྲི་དང་ཕྲེང་སོགས་རིམ་གྲོ་ཡི། ། འོ་མའི་མཆོག་སོགས་རྒྱས་པས་ནི། ། ཕྱག་རྒྱ་ཐབས་ཅིག་སྒྲུབ་པ་པོས། ། གུས་པར་འབད་པས་ཡང་དག་མཆོད། ། སློབ་མས་པུས་མོའི་ལྷ་ང་ནི། ། ས་ལ་དད་པས་བཙུགས་ནས་ནི། ། ཐལ་མོ་སྦྱར་ནས་བསྟོད་པ་འདིས། ། སྟོན་པ་ལ་ནི་ཞུ་བ་བྱ། ། སྟོང་པའི་སྙིང་པོ་ཕྱག་འཚལ་བསྟོད། །
རྟོག་པ་ཐམས་ཅད་ཡང་དག་སྤངས། ། ཐམས་ཅད་མཁྱེན་པའི་ཡེ་ཤེས་ཚོགས། ། ཡེ་ཤེས་སྐུ་ལ་ཕྱག་འཚལ་བསྟོད། ། འགྲོ་བའི་མི་ཤེས་གཅོད་པ་ཅན། ། དག་པའི་དེ་ཉིད་དོན་སྟོན་མཛད། ། བདག་མེད་ཆོས་ལས་བྱུང་བ་ཡི། ། རྡོ་རྗེ་སེམས་དཔའ་ཕྱག་འཚལ་བསྟོད། ། རྫོགས་སངས་རྒྱས་དང་བྱང་ཆུབ་སེམས། ། ཕ་རོལ་ཕྱིན་པའི་ཡོན་ཏན་རྣམས། ། མགོན་པོ་ལས་ནི་རྟག་ཏུ་བྱུང་། །
བྱང་ཆུབ་སེམས་ལ་ཕྱག་འཚལ་བསྟོད། ། དཀོན་མཆོག་གསུམ་དང་ཐེག་ཆེན་དང་། ། དེ་བཞིན་བསྟན་དང་འགྲོ་བ་དང་། ། ཁམས་གསུམ་པོ་ནི་འདི་དག་ཀུན། ། འགྲོ་བའི་དཔའ་བོ་ཕྱག་འཚལ་བསྟོད། ། ཡིད་བཞིན་ནོར་བུ་ལྟར་གྱུར་པའི། ། འགྲོ་བའི་འདོད་པའི་དོན་གྲུབ་ཕྱིར། ། དཔལ་ལྡན་བདེ་གཤེགས་བཀའ་བཞིན་མཛད། ། སངས་རྒྱས་སྲས་པོ་ཕྱག་འཚལ་བསྟོད། ། དེ་ཉིད་བླ་མེད་བདག་འཚལ་བས། །
ཡོན་ཏན་མཚོ་ཁྱོད་བཀའ་དྲིན་ལས། ། ཀུན་མཁྱེན་རྡོ་རྗེ་དབང་གིས་ནི། ། ད་ལྟ་ཉིད་དུ་བཀའ་དྲིན་སྐྱོབས། ། སངས་རྒྱས་ཀུན་གྱི་གསང་བ་ནི། ། ཇི་ལྟར་དཔལ་ཐུགས་རྡོ་རྗེ་ཡིས། ། རྡོ་རྗེ་ཆོས་ཅན་ལ་གསུངས་ལྟར། ། དེ་བཞིན་མགོན་པོས་བདག་ལ་སྐྱོབས། ། བཅོམ་ལྡན་ཞབས་པད་སྤངས་ནས་ནི། ། གཞན་དུ་བདག་ལ་འགྲོ་མ་མཆིས། ། འཁོར་བའི་འགྲོ་ལས་ངེས་རྒྱལ་བར། །
དེ་ཕྱིར་མགོན་པོས་ཐུགས་རྗེ་མཛོད། ། དེ་ནས་རྡོ་རྗེ་སློབ་དཔོན་དཔལ། ། རྗེས་སུ་བརྩེ་བཅས་ཕན་སེམས་ཀྱིས། ། སློབ་ལ་སྙིང་རྗེ་བསྐྱེད་ནས་ནི། ། ཚོགས་ཀྱི་དཀྱིལ་འཁོར་དགུག་པ་དང་། ། འདོད་ཡོན་ལྔ་ཡིས་གང་བ་དང་། ། བླ་རེ་བྲེས་པས་ཉེ་བར་འབར། ། རྣལ་འབྱོར་མ་དང་སྦྱོར་ལྡན་ཞིང་། ། དྲིལ་བུ་སིལ་སིལ་སྒྲ་དང་ནི། ། མེ་ཏོག་བདུག་འཁྱིལ་ཉམས་དགའ་བ། །
ལྷ་ཡི་དྲི་ཕྲེང་བདེ་བའི་མཆོག ། དཔལ་ལྡན་རྡོ་རྗེ་སེམས་སོགས་ལྷའི། ། དཀྱིལ་འཁོར་མཆོག་ཏུ་ངོ་མཚར་བར། ། སློབ་དཔོན་སྐལ་བ་བཟང་པོ་མཆོག ། དེ་ནས་ཕྱག་རྒྱ་སྦྱོར་བྱས་ནས། ། རྒྱལ་བའི་བདག་སྐྱེས་བྱང་ཆུབ་སེམས། ། པདྨའི་སྣོད་དུ་གཞུག་པར་བྱ། ། རྔ་ཡབ་གཡོབ་ཅིང་གདུགས་དང་ནི། ། བཀྲ་ཤིས་ཚིགས་བཅད་གླུ་རྣམས་ཀྱིས། ། ཕྱག་རྒྱ་ལྡན་པས་སློབ་མ་དེ། །
འགྲོ་བའི་གཙོ་བོས་དབང་བསྐུར་བྱ། ། སློབ་དཔོན་མཆོག་གི་དབང་ཕྱུག་གིས། ། དབང་ནི་རིན་ཆེན་མཆོག་བྱིན་ནས། ། བཟང་པོའི་རང་བཞིན་ལེགས་སྦྱངས་པའི། ། དམ་ཚིག་ཡིད་འོང་ངེས་པར་སྦྱིན། ། ཁྲག་ཆེན་དང་ནི་ག་བུར་བཅས། ། ཙན་དན་དམར་པོ་སྦྱར་བ་དང་། ། རིགས་ཀྱི་བདག་པོའི་ཆུ་ལྡན་ཞིང་། ། ལྔ་པ་སེམས་ལས་ཡང་དག་བྱུང་། ། འདི་རྣམས་དམ་ཚིག་ཡང་དག་པར། །
སངས་རྒྱས་རྣམས་ཀྱིས་ཉེ་བར་གསུངས། ། བཟང་པོ་རྟག་ཏུ་བསྐྱང་བར་གྱིས། ། སྡོམ་པ་ཡང་ནི་ད་ལྟར་ཉོན། ། སྲོག་ཆགས་གསད་པར་མི་བྱ་ཞིང་། ། བུད་མེད་རིན་ཆེན་ཡོངས་མི་སྤང་། ། དེས་ན་སློབ་དཔོན་སྤང་མི་བྱ། ། སྡོམ་པ་ཤིན་ཏུ་འདའ་བར་དཀའ། ། གང་དུ་གསུངས་པའི་རིག་མ་འམ། ། ཡང་ན་བདག་གི་རྣལ་འབྱོར་མ། ། དག་ཅིང་སྤྲུལ་པའི་རིག་མ་ནི། །
སིཧླ་ག་བུར་བསྒོས་པ་ནི། ། ཇི་སྲིད་ཁུ་བ་ལྡན་གྱུར་པ། ། དེ་སྲིད་ཕྱག་རྒྱ་བསྟེན་པར་བྱ། ། ཕྱག་རྒྱའི་གདོང་ཡང་བཅིང་བ་དང་། ། ཐབས་ཀྱི་གདོང་ཡང་དེ་བཞིན་ཏེ། ། བསྟན་པས་ཡང་དག་གང་བྱུང་བ། ། སློབ་མའི་ཁ་རུ་ལྟུང་བར་བྱ། ། རོ་མཉམ་སློབ་མའི་སྤྱོད་ཡུལ་ཉིད། ། དེ་ཉིད་ལ་ནི་བྱ་བར་བཤད། ། རང་རིག་ཡེ་ཤེས་ཉིད་དུ་འགྱུར། །
རང་གཞན་ཡང་དག་རིག་པ་སྤངས། ། མཁའ་མཉམ་རྡུལ་བྲལ་སྟོང་པ་ཉིད། ། དངོས་དང་དངོས་མིན་བདག་ཉིད་མཆོག ། ཐབས་དང་ཤེས་རབ་རྣམ་པར་འདྲེས། ། འདོད་ཆགས་འདོད་ཆགས་བྲལ་བས་འདྲེས། ། དེ་ཉིད་སྲོག་ཆགས་རྣམས་ཀྱི་སྲོག ། དེ་ཉིད་ཡི་གེ་དམ་པ་ཉིད། ། དེ་ཉིད་འདི་ནི་ཀུན་ཁྱབ་བྱེད། ། དེ་ཉིད་སངས་རྒྱས་ཡེ་ཤེས་ཅན། ། ཧེ་རུ་ཀ་དཔལ་ཞེས་བྱར་བརྗོད། །
གཞན་རྣམས་གང་རྣམས་དེ་རྣམས་དང་། ། དངོས་དང་དངོས་མེད་དེ་ལས་བྱུང་། ། དགའ་བ་དང་པོ་དཔའ་བོ་སྟེ། ། མཆོག་ཏུ་དགའ་བ་རྣལ་འབྱོར་མ། ། ཤིན་ཏུ་བདེ་དགའ་ཐམས་ཅད་ངེས། ། དེ་བདེ་ཐབས་ལས་ཐམས་ཅད་རིག ། དང་པོ་དགའ་བ་ཙམ་ཉིད་དེ། ། མཆོག་ཏུ་དགའ་བ་གཉིས་པས་གྲངས། ། གསུམ་པ་དགའ་བྲལ་དགའ་བར་བཤད། ། བཞི་པ་ལྷན་ཅིག་སྐྱེས་པར་བརྗོད། །
དེ་ཡང་དབང་ནི་རྣམ་པ་བཞི། ། དང་པོ་ལ་ནི་བུམ་པའི་དབང་། ། གཉིས་པ་ལ་ནི་གསང་བའི་དབང་། ། གསུམ་པ་ཤེས་རབ་ཡེ་ཤེས་ཏེ། ། བཞི་པ་དེ་ཡང་དེ་བཞིན་ནོ། ། བྱང་ཆུབ་སེམས་ཀྱི་དབང་གིས་ནི། ། སློབ་མ་སྡིག་པ་བྲལ་བ་ཡིན། ། སངས་རྒྱས་གྲོང་ཁྱེར་མཆོག་སྔོན་དུ། ། དེ་ནི་དེ་ལ་གནང་བ་སྦྱིན། ། བྱང་ཆུབ་སྙིང་པོའི་བར་དུ་ནི། །
ཕྱོགས་ཀུན་ཏུ་ནི་འཁོར་ལོ་ནི། ། ཆོས་ཀྱི་འཁོར་ལོ་བླ་ན་མེད། ། ཀུན་ཏུ་མཆོག་ཏུ་རབ་ཏུ་བསྐོར། ། ཐབས་དང་ཤེས་རབ་རང་བཞིན་བདག ། ཡིད་བཞིན་ནོར་བུ་ལྟར་མཐོང་ནས། ། སྦྱོར་མེད་བྲལ་ཞིང་མ་ཞུམ་པས། ། སེམས་ཅན་དོན་ནི་ད་ལྟར་གྱིས། ། དབང་དང་བཀའ་གནང་ཐོབ་ནས་ནི། ། བྱ་བ་བྱས་པས་རབ་འཛུམ་ཞིང་། ། འགྲོ་བ་དགའ་བར་བྱེད་པ་ཡི། །
ཤིན་ཏུ་སྙན་པའི་ཚིག་འདི་བརྗོད། ། དེང་བདག་སྐྱེ་བ་འབྲས་བུ་བཅས། ། བདག་གི་འཚོ་བ་འབྲས་བུར་བཅས། ། དེ་རིང་སངས་རྒྱས་རིགས་སུ་སྐྱེ། ། ད་ནི་སངས་རྒྱས་རིགས་སུ་འགྱུར། ། བསྐལ་པ་རྒྱ་མཚོར་འཇིགས་ཆེན་པོར། ། མནར་མེད་སྐྱེ་བ་ཡང་དག་འཁྲུགས། ། ཉོན་མོངས་འདམ་ནི་བརྒལ་དཀའ་ལས། ། བདག་ནི་མགོན་པོ་ཁྱེད་ཀྱིས་བསྒྲལ། ། ཁྱོད་ཀྱི་ཞབས་ཀྱི་བཀའ་དྲིན་ལས། །
ཐེག་པ་རྫོགས་པ་ལྟ་བུར་བདག ། བག་ཆགས་ཐམས་ཅད་བྲལ་བས་ན། ། བདག་ལ་བྱང་ཆུབ་འཚལ་མ་མཆིས། ། རངས་ཤིང་མིག་ནི་ཕྱེ་བ་ཡིས། ། ཞབས་ལ་འཇུས་ནས་གུས་པར་བྱ། ། གང་དང་གང་ཞིག་སྡུག་པའི་རྫས། ། རེ་བ་མེད་པའི་སེམས་ཀྱིས་ནི། ། དེ་དང་དེ་ཉིད་དབུལ་བར་བྱ། ། བླ་མའང་སྙིང་རྗེ་ལྡན་པས་ནི། ། སློབ་མ་བསྡུ་བའི་བསམ་པའི་ཕྱིར། །
དེ་ལ་ཕན་པའི་བསམ་པས་བཟུང་། ། དེ་ནས་ཕྱག་འཚལ་མཆོད་ནས་ནི། ། བླ་མ་ལ་ནི་ཡོན་རྣམས་དབུལ། ། གསེར་ནི་སྟོང་ཕྲག་བརྒྱ་དང་ནི། ། རིན་ཆེན་རྣམ་པ་སྣ་ཚོགས་དང་། ། གོས་ནི་ཟུང་འགྱུར་བརྒྱ་ཉིད་དང་། ། གླང་པོ་རྟ་དང་ཡུལ་འཁོར་ཉིད། ། རྣ་ཆ་དང་ནི་རྐང་གདུབ་དང་། ། ནོར་བུ་དང་ནི་སོར་གདུབ་སོགས། ། གསེར་ལས་བྱས་པའི་མཆོད་ཕྱིར་ཐོགས། །
རང་གི་ཆུང་མ་བུ་མོ་དང་། ། བྲན་ཕོ་བྲན་མོ་སྲིང་མོ་ཉིད། ། ཕྱག་འཚལ་ནས་ནི་དབུལ་བར་བྱ། ། བདག་གི་དངོས་པོ་ཐམས་ཅད་ཀྱིས། ། བློ་དང་ལྡན་པས་བླ་མར་དབུལ། ། དེ་རིང་ཚུན་ཆད་བདག་བྲན་དུ། ། ཁྱོད་ལ་བདག་ནི་དབུལ་ལགས་ཞེས། ། དེ་ལྟར་ཞུ་བ་བྱས་གྱུར་པས། ། མངོན་པར་འདོད་པའི་གནས་ཐོབ་ནས། ། ད་ནི་སངས་རྒྱས་ཐམས་ཅད་ཀྱིས། །
བདག་ལ་བཀའ་དྲིན་ལེགས་པར་སྐྱོབས། ། ཇི་ལྟར་བླ་མེད་བྱང་ཆུབ་དེ། ། བྱིན་གྱིས་བརླབས་ཀྱིས་བདག་གིས་བསྒྲུབས། ། བླ་ན་མེད་པའི་བྱང་ཆུབ་གནས། ། ཀུན་མཆོག་མཆོད་པ་བསྐྱེད་པར་བགྱི། ། སེམས་ཅན་གནས་གསུམ་འཁོར་བ་རྣམས། ། དེ་ཉིད་ལ་ནི་གཞག་པར་བགྱི། ། དབང་ཆོག་འདིས་སྦྱིན་པར་བྱ་ཞིང་སློབ་མའི་ལྷག་པར་མོས་པ་དང་། ཟབ་པ་དང་རྒྱ་བའི་རིག་པས་ལྷག་པར་མོས་པའི་ཡིད་ཀྱིས་ཤེས་པར་བྱས་ནས་ཚིག་ཉིད་ཀྱིས་དབང་རིན་པོ་ཆེ་སྦྱིན་པར་བྱའོ། ། གང་ཐོབ་དབང་རབ་མཆོག་ནི་རིགས་ཀྱི་བདག་པོར་གཟུང་བ་རྙེད་པར་དཀའ་ཞིང་མཚུངས་པ་མེད་པར་གདམས། །
ལོངས་སྤྱོད་རྫོགས་པའི་ཞིང་གི་དཔལ་དག་བླང་བར་བྱས་པས་བྱང་ཆུབ་སེམས་དཔའ་ཆེན་པོའི་དབང་བསྐུར་བ། ། བཀའ་ཡི་གནང་བ་རྙེད་ནས་འཇིག་རྟེན་གསུམ་གྱི་དགྲ་བོ་ལས་རྒྱལ་རྩོམ་པའི་གོ་བགོས་པ་ཡི་བློས། ། བྱང་ཆུབ་དག་ལ་དགོད་པའི་སངས་རྒྱས་འདིར་ནི་དེ་ཉིད་རྣལ་འབྱོར་པས་ནི་དྲི་མ་མེད་པར་སྤྱོད། ། བྱང་ཆུབ་ཀྱི་སེམས་ཀྱིས་དབང་གཉིས་པ་ལས་རབ་ཏུ་བྱེད་པ་དང་པོའོ།། །། དེ་ནས་ཐབས་དང་ཤེས་རབ་དོན། ། བསྒོམ་བ་ཡང་དག་རབ་བཤད་བྱ། ། ཕ་རོལ་དོན་བརྩོན་བརྩོན་འགྲུས་ཀྱི། ། སྒྲུབ་པ་པོ་ལ་ཕན་པའི་ཕྱིར། ། འཁོར་བའི་རྒྱ་མཚོའི་འཇིགས་པ་ལས། ། བསྒྲལ་དཀའ་གང་ཞིག་རྣམ་བསྒོམས་པས། །
རྣལ་འབྱོར་པས་ནི་རང་དོན་དུ། ། མྱ་ངན་འདས་པར་གནས་མི་འགྱུར། ། གང་གི་ཁྱད་འཕགས་མཐར་ཐུག་པར། ། སངས་རྒྱས་དྲི་མེད་ངོ་མཚར་རྨད། ། འགྲིབ་དང་འཕེལ་ལས་རྣམ་པར་གྲོལ། ། བྱང་ཆུབ་བླ་མེད་ཐོབ་པར་འགྱུར། ། ཕུང་པོ་ལྔ་སོགས་ཆོས་རྣམས་དང་། ། ཐེག་གསུམ་ཤིང་ཏུ་སྤང་མི་བྱ། ། ཆོས་དབྱིངས་ཤིན་ཏུ་མཉམ་པ་ཉིད། ། ཆུ་ཤིང་ལྟ་བུར་ཡོངས་སུ་གཟུང་། །
སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པ་མི་བྱ་འོ། ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤང་ངོ་། ། སྟོང་དང་སྟོང་མིན་གཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། ། ཡོངས་སུ་སྤངས་ན་ཀུན་རྟོག་སྟེ། ། དེ་ཕྱིར་དེ་གཉིས་ཡོངས་སུ་སྤང་། ། གཉིས་ཀྱིས་གཟུང་བ་ཡོངས་སྤངས་པ། ། རྣམ་གྲོལ་གནས་དང་བྲལ་བ་སྟེ། །
ང་ཞེས་བྱ་བའི་ཀུན་རྟོག་འདི། ། དེ་ཕྱིར་དེ་ནི་ཡང་དག་སྤང་། ། རྣམ་པ་མེད་ཅིང་དོགས་པ་མེད། ། འདོད་པ་མེད་ཅིང་སྡིག་པ་བྲལ། ། ཐོག་མ་ཐ་མའི་རྟོག་ལས་གྲོལ། ། ནམ་མཁའ་ལྟ་བུར་མཁས་པས་བསྒོམ། ། སྙིང་རྗེ་ལྡན་པས་སེམས་ཅན་ལ། ། རྒྱབ་ཀྱིས་ཕྱོགས་པར་མི་བྱ་ཞིང་། ། སེམས་ཅན་ཡོད་དང་ཡོད་མིན་ཞེས། ། དེ་ལྟར་ཡོངས་སུ་བརྟག་མི་བྱ། །
སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་ནི་རབ་ཏུ་གྲགས། ། ཡིད་བཞིན་ནོར་ལྟར་མ་ལུས་པའི། ། ཐམས་ཅད་དོན་བྱེད་སྙིང་རྗེ་ཉིད། ། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པ། ། ནམ་མཁར་ནམ་མཁའ་ཇི་ལྟར་བའོ། ། གང་ལ་སྒོམ་པ་པོ་ཡང་མེད། ། གང་ཡང་རྣམ་པར་སྒོམ་པའང་མེད། །
བསྒོམ་བྱ་ཉིད་ཀྱང་ཡོད་མིན་པ། ། དེ་ཡི་དེ་ཉིད་སྒོམ་པར་བརྗོད། ། གང་ཡང་བྱ་བ་ཡོད་མིན་འདིར། ། བཟའ་བྱ་ཉིད་ཀྱང་ཡོད་མ་ཡིན། ། བྱེད་པོ་བཟའ་ལས་རྣམ་པར་གྲོལ། ། དོན་དམ་རྣམ་པར་བསྒོམས་པས་ན། ། འདི་ལ་སྒྲུབ་པོ་གང་ཡང་མེད། ། གང་ཡང་སྟོང་པར་བྱེད་པ་མེད། ། དོར་བ་ཅུང་ཟད་མེད་པར་བརྗོད། ། བླང་བའང་ཅུང་ཟད་ཡོད་མ་ཡིན། །
དྲི་ཟའི་གྲོང་ཁྱེར་ལྟ་བུ་དང་། ། སྒྱུ་མ་སྨིག་རྒྱུ་འདྲ་བ་དང་། ། འཕྲོག་པ་ཟླ་བའི་གྲོང་ཁྱེར་མཚུངས། ། རྨི་ལམ་རྩེ་བ་ལྟ་བུར་བལྟ། ། སྒྱུ་མ་ཇི་བཞིན་ཐམས་ཅད་དུ། ། བལྟ་བ་ཉིད་དང་རེག་པར་བྱ། ། འགྲོ་བ་ཐམས་ཅད་གནས་པ་ནི། གང་ཡང་རྙེད་པར་མི་འགྱུར་ཏེ། ། སྦྱོར་བ་འདུས་པས་བསམ་མི་ཁྱབ། ། རྨི་ལམ་སད་པ་ལྟ་བུ་ནི། །
ཇི་ལྟར་གཞོན་ནུའི་གཟུགས་ཀྱིས་ནི། ། དབང་པོ་གཉིས་ནི་འདུས་པ་ཡིས། ། བྷ་གར་ལིངྒ་བཞག་ནས་ནི། ། སངས་རྒྱས་རྗེས་སུ་དྲན་པ་བསྒོམ། ། ཡེ་ཤེས་ཅི་ཞིག་སྐྱེ་ཞེ་ན། ། ཐོག་མ་དབུས་མཐའི་དྲི་མ་མེད། ། རང་གིས་རིག་པའི་ཡེ་ཤེས་དེ། ། གཞན་དུ་སྨྲ་བར་མི་ནུས་སོ། ། གཟུགས་རྣམས་ཐམས་ཅད་ལྟ་བ་དང་། ། སྒྲ་རྣམས་ཉིད་ཀྱང་ཉན་པ་དང་། །
སྨྲ་བ་དང་ནི་དགོད་པ་དང་། ། སྣ་ཚོགས་རོ་ནི་ཟ་བ་དང་། ། ལས་རྣམས་ཐམས་ཅད་བྱེད་པ་ནི། ། གཞན་དུ་སེམས་ནི་མི་འགྲོ་བས། ། དེ་ཉིད་རིག་པའི་རྣལ་འབྱོར་པའི། ། རྣལ་འབྱོར་རྟག་ཏུ་སྐྱེ་བར་འགྱུར། ། འདི་ནི་གཉིས་སུ་མེད་པར་བརྗོད། ། འདི་ནི་བྱང་ཆུབ་སེམས་མཆོག་ཉིད། ། རྡོ་རྗེ་རྡོ་རྗེ་སེམས་དཔའ་དཔལ། ། རྫོགས་པའི་སངས་རྒྱས་བྱང་ཆུབ་ཉིད། །
འདི་ནི་ཤེས་རབ་ཕ་རོལ་ཕྱིན། ། ཕ་རོལ་ཕྱིན་པ་ཀུན་གྱིས་དངོས། ། མཉམ་ཉིད་བསམ་བྱ་ཉིད་དུ་གསུངས། ། སངས་རྒྱས་ཀུན་མཆོག་བསྒོམ་བྱ་ཉིད། ། འགྲོ་བ་བརྟན་དང་གཡོ་བའི་བདག ། བྱང་ཆུབ་སེམས་དཔའ་མཐའ་ཡས་དང་། ། རྫོགས་སངས་རྒྱས་དང་ཉན་ཐོས་སོགས། ། དེ་ཉིད་ལས་ནི་ཐམས་ཅད་སྐྱེས། ། དངོས་དང་དངོས་མེད་སྦྱོར་བྲལ་བ། ། རྣལ་འབྱོར་པས་ནི་དེ་ཉིད་བསྒོམ། །
དངོས་དང་དངོས་མེད་རྣལ་གྲོལ་བ། ། བསྒོམས་ན་མྱུར་དུ་འགྲུབ་པར་འགྱུར། ། མ་ལུས་སྐྱོན་ལ་སྡང་བ་དང་། ། ཀུན་ནས་ཉོན་མོངས་རྒྱབ་ཕྱོགས་དེས། ། དཔལ་ལྡན་བདེ་གཤེགས་ཡོན་ཏན་རྣམས། ། མཐའ་ཡས་དེ་ལས་སྐྱེ་བར་འགྱུར། ། ཀུན་རྟོག་མང་པོའི་མུན་པས་ཁྱབ་གྱུར་པའི། ། རབ་ཏུ་འཇོམས་པས་སྨྱོ་ཞིང་བློ་འགྱུ་བ། ། ཆགས་སོགས་དགག་དཀའི་དྲི་མས་གོས་གྱུར་པའི། ། སེམས་ནི་རྡོ་རྗེ་ཅན་གྱིས་འཁོར་བར་གསུངས། །
རང་བཞིན་འོད་གསལ་རྟོག་ལས་རྣམ་པར་གྲོལ། ། འདོད་ཆགས་ལས་སོགས་དྲི་མས་གོས་བྲལ་བའི། ། གཟུང་བ་དང་ནི་འཛིན་མེད་སེམས་དཔའ་མཆོག ། དེ་ཉིད་མྱ་ངན་འདས་པ་མཆོག་ཏུ་གསུངས། ། སྡུག་བསྔལ་ཕུང་པོ་དུ་མའི་མཚན་གྱུར་པ། ། འདི་ལས་གཞན་དུ་ཅུང་ཟད་ཡོད་མ་ཡིན། ། བདེ་བ་མཐའ་ཡས་འབྱུང་བའི་རྒྱུར་འགྱུར་པ། ། དེ་ལས་གཞན་དུ་གྲོལ་བའང་ཡོད་མ་ཡིན། ། སྡུག་བསྔལ་མ་ལུས་ཟད་པར་འདོད་པ་དང་། ། རྫོགས་སངས་རྒྱས་ཀྱི་བདེ་མཆོག་ཐོབ་འདོད་པས། །
སེམས་ནི་བརྟན་པར་བྱས་ནས་འབད་པས་དཔྱད། ། དེ་ཡི་རང་བཞིན་དངོས་པོ་མེད་པར་བྱེད། ། ཇི་སྲིད་རྟོག་པའི་མུན་པའི་ཡོལ་སྟུག་པོ། ། སྐྱེ་དགུའི་ཡིད་བསྒྲིབས་སྡུག་བསྔལ་མཐའ་ཡས་ལ། ། ཇི་སྲིད་དེ་ནས་དེ་ནི་བྲལ་ཡིན་ཏེ། ། དེ་སྲིད་བདེ་བ་རྒྱ་ཆེན་ཐ་དད་མིན། ། མཉམ་པ་ཉིད་ཀྱི་མཐར་ཐུག་འཕགས་དགྱེས་པའི། ། དེ་ཡི་ཟད་ཕྱིར་རང་གི་བྱ་བ་ཡང་། ། རྒྱས་པ་དེ་ཡི་ཡན་ལག་འགྲོ་བ་བལྟ། ། དེ་ལྟར་དེ་ཁོ་ན་ཉིད་ཀྱི་རྣལ་འབྱོར་པས་རྣལ་འབྱོར་གྱི་ངེས་པ་བྱས་ནས་བཀའི་གནང་བ་དང་།
རང་གི་དམ་ཚིག་ལ་གནས་པས་སྒོམ་པར་བྱེད་ན་ལག་པའི་ཕྱག་རྒྱ་དང་། སྔགས་དང་སྐུ་གཟུགས་ཀྱི་ང་རྒྱལ་བསྒོམ་པ་དང་། དམ་ཚིག་གི་ཐུན་མོང་གི་དངོས་གྲུབ་སྒྲུབ་པར་བྱེད་པ་ཡིན་ནོ་ཞེས་པས་ཅི་ཞིག་བྱ། སངས་རྒྱས་ཉིད་ཀྱིས་བྱིན་གྱིས་བརླབས་པའི་མཚོན་པ་མངོན་དུ་རང་གི་ལྷའི་རྣལ་འབྱོར་ཡིན་ཏེ། བསྐྱེད་པ་དང་། དེ་མཚོན་པ་ན་གནས་གསུམ་པོ་ནམ་མཁའ་ལྟ་བུར་འགྱུར་རོ། ། གཞུང་ཐམས་ཅད་སྤང་ནས་ཐོབ་པའི་གནས་ཀྱི་བསམ་གཏན་གྱི་རྣལ་འབྱོར་དེ་ལ་བརྩོན་པས་རང་རིག་པ་ཙམ་ལ་སྤྲོ་བས་ཉིན་དང་མཚན་དུ་གོམས་པར་བྱའོ། ། རིའི་རྩེ་མོ་དང་། ཞི་བའི་གནས་དང་། པདྨའི་ཚལ་དང་།
རྒྱལ་པོའི་ཚལ་དང་། དབེན་པ་དང་། ཐམས་ཅད་མཁྱེན་པའི་གནས་དང་། རང་གི་ཁྱིམ་མམ། སེམས་ལ་མངོན་པར་འདོད་པ་ཐམས་ཅད་མཁྱེན་པས་སྔགས་པ་འདིའི་ནང་དུ་གང་དང་གང་གི་གནས་དེར་གནས་ཤིང་སྔགས་ཤེས་པ་སྤྲོ་བ་དང་ལྡན་པ་དེས་སྒོམ་པར་བྱེད་དེ། ཐབས་དང་ཤེས་རབ་མ་རྟོགས་པར་སངས་རྒྱས་ཉིད་མངོན་དུ་ཐོབ་པར་མི་འགྱུར་རོ། ། དེའི་ཕྱིར་ཤེས་རབ་མ་དངོས་སུ་ཡང་དག་རྫོགས་པའི་བྱང་ཆུབ་སྦྱིན་པར་བྱེད་པ་བཟང་མོ་སྤང་བར་མི་བྱ་སྟེ། ཕྱག་རྒྱ་རེ་རེ་དང་ལྡན་པ་འདི་མ་གཏོགས་པར་དངོས་གྲུབ་སྟེར་བར་མི་འགྱུར་རོ། ། དེ་ཕྱིར་ཡེ་ཤེས་སྐྱེད་པ་ཡི། ། ཕྱག་རྒྱ་བཞི་ནི་སྦྱར་བར་བྱ། །
གཏི་མུག་དམ་ཚིག་ཕྱག་རྒྱ་སྟེ། ། ཞེ་སྡང་ཕྱག་རྒྱ་ཆེན་པོར་བརྗོད། ། ཕྲག་དོག་ལས་ཀྱི་ཕྱག་རྒྱ་སྟེ། ། འདོད་ཆགས་ཆོས་ཀྱི་ཕྱག་རྒྱ་བདག ། ཡོ་གས་ཕྱག་རྒྱ་སྣ་ཚོགས་འདི། ། བསྐྱེད་ནས་རིག་མ་བཟའ་བར་བྱ། ། དེ་ལ་གཉིས་ཀ་ཡང་ལྷའི་གཟུགས་སུ་མངོན་དུ་བསམས་ནས་གཏི་མུག་ལས་ཞི་བ་དང་། ཁྲོ་བ་ལས་མ་རུང་པ་དང་། འདོད་ཆགས་ལས་ཆགས་པས་ལས་རྣམས་བྱེད་དོ། ། དེའི་དོན་དུ་རབ་ཏུ་བྱེད་པ་ལྔ་པོ་འདི་རྣམས་ཀྱིས་རྒྱལ་བ་རྣམས་ཡིན་ནོ། །
སྔ་དྲོ་དང་། ཉི་མའི་མཐའ་དང་། ཉི་མ་ཕྱེད་དང་། ནམ་ཕྱེད་ཀྱི་དུས་སུ་ཡང་ཕྱག་རྒྱའི་རྣལ་འབྱོར་བྱའོ། ། མཉམ་པར་སྦྱོར་བ་ལས་གཞན་དུ་ནི་འགྲུབ་པར་མི་འགྱུར་རོ། ། བསྟན་པ་ལ་སྨོད་པའི་འཇིགས་པ་དང་། ། སྐྱེ་བོ་གདུག་པའི་ནང་དུ་གནས་པའི་རྣལ་འབྱོར་པས་རང་གི་སེམས་འབའ་ཞིག་དེ་བསམས་པས་སེམས་ལ་ལྷག་པར་མོས་པ་མངོན་དུ་བྱའོ། ། གང་ཞིག་ཡང་རྣལ་འབྱོར་པ་བརྩོན་འགྲུས་ཀྱི་འབད་པས་རྣལ་འབྱོར་འདི་བསྒྲུབ་པར་བྱའོ། ། ཤེས་རབ་མངོན་དུ་མ་རྙེད་ན་བྱོལསོང་དག་ལའང་རྟག་ཏུ་གོམས་པར་བྱའོ། ། དེ་ལྟར་གང་ཞིག་རྣལ་འབྱོར་པས་གལ་ཏེ་པདྨ་འཛིན་པ་ལ་མངོན་དུ་ཉི་མ་རེ་རེའམ།
ཟླ་བ་སོ་སོའམ། ལོ་ལ་རེག་པར་མི་བྱེད་ན་དམ་ཚིག་ཉམས་པར་འགྱུར་རོ། ། དམ་ཚིག་ཉམས་པས་རྣལ་འབྱོར་པ་བག་མེད་པ་སྐྱེ་བར་འགྱུར་ཏེ། བྱང་ཆུབ་སེམས་དཔའི་དམ་ཚིག་བླང་བར་བྱས་ན་ཡང་མི་བྱེད་པར་སྡོམ་པ་གཟུང་བར་བྱ་སྟེ། དེའི་ཕྱིར་ཀུན་གྱིས་སྡོམ་པ་དང་ལྡན་ཞིང་དེ་ཁོ་ན་ལ་གནས་པས་ཕྱག་རྒྱའི་རྣལ་འབྱོར་བྱའོ། ། གསང་བའི་ཉེ་བའི་རྫས་དང་སྔགས་དང་རྒྱུད་ཀྱིས་འདི་སྐད་ཡང་དག་པར་རྫོགས་པའི་སངས་རྒྱས་ཡང་དག་པར་སྦྱོར་བའི་རྣལ་འབྱོར་གྱིས་རྟག་ཏུ་ཉེ་བར་འདུག་སྟེ། བསམ་གྱིས་མི་ཁྱབ་པའི་གནས་སུ་གནས་གསུམ་པོ་རྩེ་གཅིག་པའི་ཚུལ་གྱིས་བསྒོམ་པར་བྱའོ། ། ཐབས་དང་ཤེས་རབ་ཀྱི་དོན་བསྒོམ་པ་ཞེས་བྱ་བ་གཉིས་པ་ལས་རབ་ཏུ་བྱེད་པ་གཉིས་པའོ།། །། དེ་ནས་འཁོར་ལོ་ཐམས་ཅད་ཀྱི། ། རྣམ་པར་འཕྲུལ་པ་ཡང་དག་བཤད། །
དཔལ་ལྡན་རྡོ་རྗེ་སེམས་སོགས་ལྷའི། ། ཐམས་ཅད་ལས་ནི་སྣ་ཚོགས་བྱེད། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་འདི་ལ་བསྒྲུབ། ། རྣམ་པར་བྲལ་དང་གནས་སུ་ཡང་། ། རང་གི་ཚལ་སོགས་རྣམས་སུ་ཡང་། ། ཀུན་ལས་སྣ་ཚོགས་ཕྱག་རྒྱ་སྟེ། ། ཀུན་ལས་སྣ་ཚོགས་སྡོམ་པས་ནི། ། ཀུན་ལས་སྣ་ཚོགས་བྱ་བ་རྣམས། ། ཇི་ལྟར་བདེ་བར་བསྒྲུབ་པར་བྱ། །
བདེ་གཤེགས་ཀུན་གྱི་དཀྱིལ་འཁོར་ནི། ། སྟོང་པ་ཉིད་ཀྱི་ཡེ་ཤེས་ཉིད། ། ཁྲོ་བོའི་སྒྲུབ་ཐབས་ཐམས་ཅད་དང་། ། ཞི་བ་རྣམས་ཀྱི་ལྷ་རྣམས་ལ། ། ཅི་ཞིག་ང་ཡིས་བཤད་པར་བྱ། ། བསམ་གྱིས་མི་ཁྱབ་སངས་རྒྱས་གར། ། བསྒོམ་པ་ལྷ་ཡི་རྣལ་འབྱོར་དང་། ། སྔགས་ཀྱི་བཟླས་པའི་ཆོག་རིམ་དང་། ། བྲིས་སྐུ་འམ་ནི་སྐུ་གཟུགས་ཀྱང་། ། སེམས་ཀྱིས་ཐམས་ཅད་སྤྲུལ་པ་སྟེ། །
སེམས་ཅན་རྣམས་ལ་ཕན་འདོད་ཕྱིར། ། ང་ཡིས་རྒྱུད་དུ་བསྒྲགས་པ་ཡིན། ། སྟོང་ཉིད་གཅིག་ལས་རྡོ་རྗེ་ཅན། ། རིགས་ནི་རྣམ་པ་ལྔ་རུ་གསུངས། ། རྡོ་རྗེ་སྙིང་པོས་གསོལ་པ། ། བསྐྱེད་པའི་ཡིག་འབྲུ་གཟུགས་དག་ནི། ། ཕྱག་རྒྱ་དབྱིབས་ཀྱི་ཆོག་རིམ་དང་། ། སྔགས་ཀྱི་བཟླས་པའི་ཆོ་ག་ཡང་། ། གང་གིས་སྒྲུབ་པོས་འགྲུབ་འགྱུར་བ། ། གཙོ་བོ་ཤིན་ཏུ་དགའ་ཆེན་པོས། །
བཀའ་དྲིན་གྱིས་ནི་བསྐྱབ་ཏུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། དང་པོར་བྱམས་པ་བསྒོམ་པར་བྱ། ། གཉིས་པར་སྙིང་རྗེ་རྣམ་པར་བསྒོམ། ། གསུམ་པར་དགའ་བ་བསྒོམ་པ་དང་། ། ཀུན་གྱི་ཐ་མར་བཏང་སྙོམས་སོ། ། ཡང་ནི་སྟོང་པའི་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། །
རེ་ཕས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྂ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱིས་ནི་རྭ་བ་དང་། ། གུར་ཡང་ཆོ་ག་བཞིན་དུ་བསྒོམ་པར་བྱ། ། དང་པོར་རོ་ནི་བསྒོམ་པར་བྱ། ། ཆོས་ཀྱི་དབྱིངས་ཀྱི་བདག་ཉིད་བརྗོད། ། དེ་སྟེང་རྣལ་འབྱོར་པ་གནས་ནས། ། ཧེ་རུ་ཀ་ཉིད་རྣམ་པར་བསྒོམས། ། རང་གི་སྙིང་གར་རེ་ཕ་བསྒོམ། ། དེ་ལས་བྱུང་བའི་ཉི་དཀྱིལ་འཁོར། །
དེར་ནི་ཧཱུྂ་གི་དབྱིབས་ཉིད་ནི། ། ཐབས་དང་ཤེས་རབ་བདག་ཉིད་ཅན། ། ཁ་དོག་ནག་པོ་འཇིགས་ཆེན་པོ། ། ཧཱུྂ་ལས་བྱུང་བའི་རྡོ་རྗེ་ཉིད། ། རྡོ་རྗེ་ལྟེ་བའི་དབུས་གནས་པར། ། ཡང་ནི་ཧཱུྂ་གི་དེ་ཉིད་བསྒོམ། ། དེ་ཉིད་ཡོངས་སུ་གྱུར་བལྟས་ནས། ། ཞེ་སྡང་བདག་ཉིད་རྣམ་པར་བསྒོམ། ། རྡོ་རྗེ་སྐྱེ་བ་དཔའ་བོ་ཆེ། ། འདམ་སྐྱེས་སྔོན་པོ་འདྲ་བ་འམ། །
ཡང་ན་སྔོ་དང་ཉི་མ་ལྟར། ། དད་པས་ངེས་པར་བསྒོམ་པར་བྱ། ། ནམ་མཁར་རྗེ་བཙུན་བལྟས་ནས་ནི། ། རྡོ་རྗེ་སྐྱེ་བ་སྙིང་རྗེ་ཆེ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་ཀྱིས་མཆོད་པར་བྱ། ། དཀར་མོ་རི་དྭགས་མཚན་པ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང་། །
པུཀྐ་སཱི་ནི་རྡོ་རྗེ་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་རྡུང་། ། གཡུང་མོ་སྐུ་ལ་འཁྱུད་པ་སྟེ། ། མཆོད་པའི་ཆོ་ག་རྒྱས་པ་ཡིས། ། འདི་རྣམས་ཀྱིས་ནི་གཙོ་བོ་མཆོད། ། དེ་ནས་གནས་ལས་རྣམ་གྲོལ་བའི། ། ཆོས་རྣམས་ཀུན་གྱི་བདག་ཉིད་འགྱུར། ། ཨཱ་ལི་ཟླ་བ་ཀཱ་ལི་ཉི། ། ས་བོན་ནང་དུ་སོན་རིག་པ། །
དེ་ཉིད་སེམས་དཔའ་ཞེས་བྱར་བརྗོད། ། མཆོག་ཏུ་དགའ་བའི་རང་བཞིན་ཅན། ། ནམ་མཁའི་དཀྱིལ་འཁོར་ཁྱབ་པ་ཡི། ། རང་གི་ལུས་མཚུངས་རྣམ་པར་སྤྲོ། ། བསྡུས་ནས་སྙིང་གར་དགུག་པ་ན། ། ཡོ་གི་ཞེ་སྡང་བདག་ཉིད་འགྱུར། ། ནམ་མཁའི་ཁམས་ཀྱི་ནང་སོན་པར། ། དེ་ནས་ཉི་མའི་དཀྱིལ་འཁོར་བསམ། ། ཧཱུྂ་སྐྱེས་སྔོ་དང་ཉི་མ་ལྟར། ། རྒྱན་རྣམས་ཀུན་གྱིས་རྣམ་པར་བརྒྱན། །
ཕྱག་གཉིས་པ་ལ་ཞལ་གཅིག་པ། ། སྤྱན་གསུམ་སྐྲ་ནི་གྱེན་དུ་སེར། ། སྡང་མིག་བརྒྱད་གཉིས་ལོ་ཡི་དབྱིབས། ། འཇིགས་བྱེད་མནན་ཅིང་གཡོན་པ་ན། ། རྡོ་རྗེ་ཁ་ཊྭཱཾ་ག་ཉིད་དང་། ། ཐོད་པ་ཡང་ནི་གཡོན་པ་ན། ། གཡས་ན་རྡོ་རྗེ་ནག་པོ་ཉིད། ། ཧཱུྂ་ནི་འདོན་པར་བྱེད་པའི་བདག ། ལྷ་མོ་བརྒྱད་ཀྱིས་བསྐོར་ནས་ནི། ། དུར་ཁྲོད་དུ་ནི་མགོན་པོ་རོལ། །
དེ་ལྟར་རྣལ་འབྱོར་པས་ནི་བསྒོམ། ། རྣལ་འབྱོར་བདུད་རྩི་སྡོམ་པ་ཀུན། ། དེ་ཉིད་བཅོམ་ལྡན་རྣལ་འབྱོར་ཏེ། ། རྡོ་རྗེ་སེམས་དཔའ་དེ་བཞིན་གཤེགས། ། ཁྲོ་བོའི་གཟུགས་ནི་འཛིན་གྱུར་པ། ། ཕྱག་བཞི་ཡིས་ནི་རྣམ་པར་བརྒྱན། ། བདུད་བཞི་རྣམ་པར་དག་པ་ནི། ། དགའ་བ་བཞི་ཡི་རང་བཞིན་ནོ། ། སྔར་གསུངས་དཀྱིལ་འཁོར་འཁོར་ལོར་གནས། ། ཧཱུྂ་གི་ས་བོན་ལས་བྱུང་བའི། །
གཡོན་ན་ཐོད་པ་ལྷ་དང་ནི། ། ལྷ་མིན་ཁྲག་གིས་བཀང་བ་དང་། ། གཡས་ན་རྡོ་རྗེ་མེ་ལྟ་བུས། ། འཇིགས་པ་ཡང་ནི་འཇིགས་པར་མཛད། ། གཞན་པ་ཡི་ནི་ཕྱག་དག་གིས། ། ལུས་ལ་ཡང་དག་འཁྱུད་པ་ཉིད། ། ཤེས་རབ་རྡོ་རྗེ་ཕག་མོ་ནི། ། བཅོམ་ལྡན་འདས་ཀྱི་གཟུགས་བརྙན་བསྒོམ། ། དང་པོར་སྟོང་པ་བསྒོམ་བྱ་ཞིང་། ། གཉིས་པ་ལ་ནི་ཆ་བྲལ་ཉིད། །
ཟླ་བའི་དཀྱིལ་འཁོར་དབུས་གནས་པར། ། ཧཱུྂ་ནི་དེར་ནི་བསྒོམ་པར་བྱ། ། དེ་བཞིན་ཞལ་གསུམ་ཕྱག་དྲུག་པར། ། ལྷ་ཡི་གཟུགས་སུ་བསྒོམ་པར་བྱ། ། དང་པོའི་ཞལ་ནི་དཀར་མིན་ཞིང་། ། གཡས་པ་དཀར་ཞིང་ཞི་བ་ཉིད། ། གཡོན་པ་དམར་པོ་ལྟ་བུ་སྟེ། ། སྤྱན་གསུམ་བཟང་པོའི་གཟུགས་ཅན་ཉིད། ། རྒྱན་རྣམས་ཀུན་གྱི་ཡང་དག་གང་། ། ཐོད་པའི་གདན་ལ་ཡང་དག་གནས། །
བཤང་གཅི་ཁུ་བ་ཁྲག་རྣམས་ཀྱི། ། ཐོད་པ་ཕྱག་གིས་བཟུང་བ་དང་། ། གཞུ་དང་མདའ་ནི་འཛིན་པ་ཉིད། ། དེ་བཞིན་རྡོ་རྗེ་དྲིལ་བུ་ཉིད། ། དང་པོ་རྡོ་རྗེ་འབར་བ་ཉིད། ། གསུམ་པར་དེ་བཞིན་རྩེ་གསུམ་པ། ། དཔལ་ལྡན་ཤེས་རབ་འཁྱུད་པ་དང་། ། རལ་པའི་ཅོད་པན་བརྒྱན་པ་སྟེ། ། སྤྲིན་གྱི་འོད་འབར་དུ་མ་ནི། ། སངས་རྒྱས་དམ་ཚིག་སྤྲོ་བར་བྱ། །
བྷ་གའི་དབུས་སུ་སྒྲུབ་པ་པོས། ། དེར་ནི་བདག་ཉིད་བསྒོམ་པར་བྱ། ། ལྷ་མོ་ལྷན་ཅིག་ལྡན་པར་ནི། ། དེ་ནས་ཕྱག་རྒྱ་བསྒོམ་པར་བྱ། ། ཐོད་པའི་སྟན་ལ་གནས་པར་ནི། ། འདབ་མར་ལྷ་མོ་བྲི་བར་བྱ། ། སྣ་ཚོགས་གཟུགས་མ་ཡིད་འོང་མ། ། ཞལ་གཅིག་མ་ལ་ཕྱག་བཞི་མ། ། དང་པོར་རིག་མ་བྲི་བར་བྱ། ། གཞུ་དང་མདའ་ནི་འཛིན་མ་མཛེས། །
ཐོད་པ་ཁུ་བས་གང་བ་དང་། ། ལྕགས་ཀྱུ་ལག་པས་འཛིན་པ་མོའོ། ། གཉིས་པ་རྩེ་གསུམ་ལག་པ་དང་། ། ཁྲག་གིས་གང་བའི་ཐོད་པ་དང་། ། རྡོ་རྗེ་དེ་བཞིན་ཞགས་པ་ཉིད། ། གསུམ་པ་ལག་པར་རལ་གྲི་དང་། ། ཐོད་པ་ཆུ་ཡིས་གང་བ་དང་། ། དེ་བཞིན་རྡོ་རྗེ་དྲིལ་བུ་ཉིད། ། བཞི་བ་ཁ་ཊྭཱཾ་ག་ལག་མ། ། གཡོན་པའི་ལག་པས་ཐོད་པ་ཉིད། །
མུ་སུཎྜཱི་དང་བ་དན་གསུམ། ། ལྔ་པ་ཞགས་པའི་ལག་པ་དང་། ། ཐོད་པ་ལག་པས་བཟུང་བ་དང་། ། དེ་བཞིན་ཨུཏྤལ་ཅང་ཏེའུ་ཉིད། ། དྲུག་པའི་ལག་པས་པདྨ་དང་། ། ཐོད་པ་ཚིལ་གྱིས་གང་བ་དང་། ། དེ་བཞིན་མེ་ལོང་དགྲ་སཏྭ་ཉིད། ། བདུན་པ་འཕང་མདུང་ལག་པ་དང་། ། དུང་དང་འཁོར་ལོའི་མཚོན་ཆ་འཛིན། ། ཐོད་པ་ཁྲག་གིས་གང་བ་ནི། །
ཁྲུ་གང་ཙམ་དུ་ཡང་དག་བྲི། ། བརྒྱད་པ་བུམ་པའི་ལག་པ་དང་། ། དེ་བཞིན་རྡོ་རྗེ་དྲིལ་བུ་ཉིད། ། ཐོད་པ་སྐྱེས་པའི་པགས་པ་ཡིས། ། བཀབ་པ་རྫས་ཀྱིས་གང་བ་ནི། ། ཟེ་འབྲུར་བདེ་བ་ཆེན་པོ་དང་། ། འདབ་མར་ལྷ་མོ་བྲི་བར་བྱ། ། རོལ་མོ་རྣམ་པ་སྣ་ཚོགས་རྣམས། ། གསང་བའི་དཀྱིལ་འཁོར་བྲི་བར་བྱ། ། ལྷ་མོ་རྡོ་རྗེ་ལྕགས་ཀྱུ་དང་། །
རྡོ་རྗེ་ཞགས་པ་ལྕགས་སྒྲོག་དང་། ། དེ་བཞིན་རྡོ་རྗེ་དྲིལ་བུ་ཉིད། ། སྒོ་ཡི་སྐྱོང་བ་ཡང་དག་བྲི། ། བྷ་གའི་དབུས་སུ་བསྒོམ་བྱ་ཞིང་། ། ཕྱིས་ནི་བཟླས་པ་ཡང་དག་བརྩམས། ། ཧཱུྂ་ནི་རྡོ་རྗེ་སེམས་དཔའ་ཡི། ། ཨོཾ་ནི་དབྱངས་ཀྱི་དབྱེ་བ་ཉིད། ། ཨཱ་ནི་ངག་དང་ཡང་དག་ལྡན། ། ཤེལ་ནི་དག་པ་ལྟ་བུ་ཉིད། ། ཧྲཱིཿནི་དེ་ལ་ཡང་དག་སྦྱར། །
དེ་བཞིན་དུ་ཡང་སྭཱ་ཧཱ་ཉིད། ། སྔགས་ཀྱི་བཟླས་པར་ཡང་དག་གསུངས། ། བསམ་གཏན་ཡི་གེ་གཅིག་པོ་ཉིད། ། ལྷ་མོ་རྣམས་ཀྱི་ཧྲཱིཿཉིད་ནི། ། འདབ་མ་རྣམས་ལ་དེ་ནས་དགོད། ། མཆོད་པ་བཞི་ཡི་རང་བཞིན་གྱིས། ། ས་བོན་བཞི་དག་ཡང་དག་ལྡན། ། སྒོ་ཡི་སྐྱོང་བ་ཐམས་ཅད་དུ། ། དང་པོ་དབྱངས་ཡིག་ལ་སོགས་ལྡན། ། བྷ་ག་ཉིད་དུ་སྒྲུབ་པ་པོས། །
དེ་ནས་རྡོ་རྗེ་གཞུག་པར་བྱ། ། ཧྲཱི་ཿཡི་རྣམ་པ་ཉིད་དང་ཡང་། ། དེ་ལ་ཧཱུྂ་ནི་བརྗོད་པར་བྱ། ། ཟླ་མཚན་དུས་སུ་ཁྲག་བཅས་པའི། ། ཁུ་བ་ཁ་ཡིས་བཟའ་བར་བྱ། ། བདག་ཉིད་དང་ནི་བྷ་ག་ལ། ། མེ་ཏོག་དྲི་ཡིས་མཆོད་པར་བྱ། ། གལ་ཏེ་སྒྲུབ་པོ་གྲུབ་འདོད་ན། ། དེ་ཉིད་ལ་ནི་བཟླས་པར་བྱ། ། རྡོ་རྗེ་དྲག་མོ་དེ་བཞིན་གཅིག །
དེ་བཞིན་རྡོ་རྗེ་གཟུགས་བརྙན་གཉིས། ། གསུམ་པ་རྡོ་རྗེ་འདོད་ཆགས་མ། ། བཞི་པ་རྡོ་རྗེ་ཞི་བ་མ། ། ལྔ་པ་རྡོ་རྗེ་གནོད་སྦྱིན་མ། ། དྲུག་པ་རྡོ་རྗེ་མཁའ་འགྲོ་མ། ། བདུན་པ་སྒྲ་ཡི་རྡོ་རྗེ་མ། ། དེ་བཞིན་བརྒྱད་པ་རྡོ་རྗེ་ས། ། གཉིས་པ་ལས་རབ་ཏུ་བྱེད་པ་གསུམ་པའོ།། །། འཁོར་ལོ་སྒྲུབ་པའི་ཁྱད་པར་གྱི། ། རིམ་པ་ཇི་བཞིན་རྡོ་རྗེ་ཉོན། །
ཞི་དང་རྒྱས་དང་དབང་དང་ནི། ། སྲུང་དང་དེ་བཞིན་མངོན་སྤྱོད་ཉིད། ། རེའུ་མིག་དགུ་སོགས་འཁོར་ལོ་ཡི། ། ཕྱི་རོལ་མུ་ཁྱུད་ཉིད་དུ་བྱ། ། འཁོར་ལོ་ལས་ཀྱི་ཁ་དོག་སོགས། ། མཁས་པས་རྣམ་པར་བསྒོམ་པར་བྱ། ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ། འདི་ཡིས་ས་བོན་ཐམས་ཅད་ཀྱིས། ། ཕྱག་འཚལ་སྲེག་བླུགས་ཐ་མ་ནི། ། དབུས་སུ་མིང་ནི་སྦྱར་བར་བྱ། །
སྲུང་བའི་ཚིག་ཀྱང་རྣམ་པར་བྱ། ། མཉམ་ཉིད་ཡེ་ཤེས་སྟོང་པས་ནི། ། བདག་ཉིད་ཀྱི་ནི་གཟུགས་སུ་བྱ། ། མཉམ་ཉིད་ཀུན་རིགས་གནས་སུ་ནི། ། སྲུང་བའི་འཁོར་ལོ་སྦྱར་བྱ་བ། ། སྲུང་བ་ཡེ་ཤེས་ཅན་གྱིས་བསྒོམ། ། འཇིགས་པ་ཐམས་ཅད་རིང་དུ་བྱེད། ། སེམས་ཅན་དངོས་པོ་མེད་ན་ནི། ། རྣལ་འབྱོར་དངོས་པོ་བསྒོམ་པར་བྱ། ། ཟླ་བའི་དཀྱིལ་འཁོར་དབུས་གནས་པར། །
པདྨའི་གདན་ནི་བསམ་པར་བྱ། ། དངོས་གྲུབ་ཐམས་ཅད་རབ་སྟེར་མར། ། བདག་གི་ལུས་ནི་བསྒོམ་པར་བྱ། ། ཨོཾ་ཏཱ་རེ་སྭཱ་ཧཱ། མགོ་བོ་ལའོ། ། ཨོཾ་ཏུ་རེ་སྭཱ་ཧཱ། མིག་དག་པའོ། ། ཨོཾ་ཏཱ་རེ་སྭཱ་ཧཱ། ། སྣ་དག་ལ་པའོ། ། ཨོཾ་ཏུ་སྭཱ་ཧཱ།
རྣ་བ་དག་པའོ། ། ཨོཾ་རེ་སྭཱ་ཧཱ། ལྕེ་ལའོ། ཨོཾ་ཏཱ་རི་ནི་སྭཱ་ཧཱ། སྙིང་གར་རོ། ། ཡན་ལག་དྲུག་ནི་རྣམ་པར་གཟུང་། ། འཕགས་མ་སྒྲོལ་མ་བསམ་པར་བྱ། ། ཕྱག་གཉིས་སེམས་དཔའི་སྐྱིལ་མོ་ཀྲུང་། ། རྒྱན་རྣམས་ཀུན་གྱིས་རྣམ་པར་བརྒྱན། ། ཀུན་ལ་སྐྱབས་སྦྱིན་ལག་པ་དང་། །
གཡོན་པ་ཨུཏྤལ་ལྟ་བུ་མཆོག ། སྔགས་ཀྱི་རྒྱལ་པོས་བསྐུལ་བ་ཡིས། ། ལྷ་རྣམས་ཐམས་ཅད་བསྒྲུབ་པར་བྱ། ། ཨོཾ་ཀུ་རུ་ཀུ་རུ་ལླེ་ཧྲཱིཿསྭཱ་ཧཱ། ལས་ཐམས་ཅད་པའི་སྔགས་སོ། ། དགྲ་དང་རྒྱལ་པོར་བཅིངས་པ་དང་། ། འགྲོ་བའི་ཤིན་ཏུ་འཇིགས་པའི་དུག ། ཡན་ལག་རིམས་ནི་སྣ་ཚོགས་དང་། ། དུག་སོགས་དུས་མིན་འཆི་བ་ཡི། ། འཇིགས་པའི་གནས་ནི་གང་གང་ལ། །
དེ་དང་དེ་ལ་རབ་སྦྱར་བྱ། །

ཤེས་རབ་ཆུབ་པ་བློ་ལྡན་པར། ། སྲུང་བ་བྲིས་ནས་གཟུང་བར་བྱ། ། སྲུང་བ་བཟང་པོ་འདི་ཉིད་ནི། ། འཇིགས་པ་ཐམས་ཅད་དུ་ནི་སྤངས། ། སྲུང་བ་འདི་ནི་ཐམས་ཅད་ལས། ། རྣལ་འབྱོར་དེ་ཉིད་གོང་ན་མེད། ། འབར་བའི་འོད་ཟེར་ལྟ་བུ་ཡི། ། ཉི་མའི་དཀྱིལ་འཁོར་བསམས་ནས་ནི། ། དེ་ཡི་དབུས་སུ་ཧྲཱིཿཉིད་ནི། ། ཁ་དོག་དམར་པོ་ལྟ་བུའི་འོད། ། དེ་ནས་བདག་ཉིད་བསྒོམ་པར་བྱ། །
ཞལ་གཅིག་མ་ལ་ཕྱག་བཞི་མ། ། མདའ་དང་གཞུ་ཡི་ལག་པ་མ། ། ཨུཏྤལ་ལ་དང་ལྕགས་ཀྱུ་འཛིན། ། འདི་ནི་བསྒོམས་པ་ཙམ་གྱིས་ནི། ། འཇིག་རྟེན་གསུམ་པོ་དབང་དུ་བྱེད། ། འབུམ་ཕྲག་གཅིག་གིས་རྒྱལ་པོ་རྣམས། ། ཁྲི་ཡིས་འཇིག་རྟེན་ཕལ་པ་ཉིད། ། བྱེ་བས་ཕྱུགས་དང་གནོན་སྦྱིན་སོགས། ། འབུམ་ཕྲག་བདུན་གྱིས་ལྷ་མ་ཡིན། ། འབུམ་ཕྲག་གཉིས་ཀྱིས་ལྷ་རྣམས་ཉིད། །
བརྒྱ་ཕྲག་གཅིག་གིས་སྔགས་པ་ཉིད། ། འཁོར་ལོ་འདབ་མ་བརྒྱད་པ་འདི། ། ཁ་དོག་དཀར་པོ་ཤིན་ཏུ་མཛེས། ། མཉམ་ཉིད་གཟུགས་སུ་བསམས་ནས་ནི། ། ཁམས་གསུམ་གྱི་ནི་རང་བཞིན་གྱིས། ། སྔར་གསུངས་མཚན་ཉིད་ཡང་དག་ལྡན། ། གོང་དུ་གསུངས་པས་བསྒྲུབ་པར་བྱ། ། ཤེས་རབ་འབར་བའི་ལས་རྣམས་ནི། ། འདི་ཡི་འཁོར་ལོ་བསྒོམ་པར་བྱ། ། ཨོཾ་པྲཛྙེ་མ་ཧཱ་པྲཛྙེ་ཧཱུྂ་སྭཱ་ཧཱ། །
དངོས་པོ་ངོ་བོས་བསྒོམ་པར་བྱ། ། འོད་ཟེར་འབར་བ་དུ་མ་ཡི། ། ཟླ་བའི་དཀྱིལ་འཁོར་དབུས་གནས་པར། ། ཤེས་རབ་བདག་ཉིད་རྣམ་པར་སྤྲུལ། ། ཕྱག་གཉིས་སེམས་དཔའི་སྐྱིལ་མོ་ཀྲུང་། ། རྒྱན་རྣམས་ཀུན་གྱིས་རྣམ་པར་བརྒྱན། ། ཁ་དོག་དཀར་པོ་འོད་གསལ་མ། ། ཤེས་རབ་བདག་ཉིད་གཟུང་བར་བྱ། ། འདི་ཡི་ས་བོན་བཟླས་ནས་ནི། ། ཤེས་རབ་འདབ་མ་ལྟ་བུར་འཕེལ། །
གུ་བའམ་བློ་ནི་དམན་པ་ཡི། ། ཤེས་རབ་འཕེལ་བའི་རྣལ་འབྱོར་རོ། ། ཟླ་བའི་དཀྱིལ་འཁོར་དབུས་གནས་པར། ། ཡི་གེ་དེ་ལ་དགོད་པར་བྱ། ། ཐོད་པའི་གདན་གྱི་དབུས་གནས་པར། ། ཞལ་གཅིག་པ་ལ་ཕྱག་བཞི་པ། ། ཞི་བའི་འཁོར་ལོ་དྲིལ་བུ་འཛིན། ། ཐོད་པ་དང་ནི་ཞགས་པ་ཉིད། ། དེ་བཞིན་འབར་བའི་ཕྲེང་འཁྲུགས་པར། ། ཀུན་ཏུ་རྣམ་པར་སྤྲོ་བར་བྱ། །
འདིར་ནི་རྣལ་འབྱོར་རིམ་པས་ནི། ། རིན་ཆེན་འབྱུང་གནས་བསྒོམ་པར་བྱ། ། བཙོ་མ་གསེར་གྱི་མདོག་ལྟ་བུ། ། སྐུ་མདོག་སེར་པོ་གཟི་བརྗིད་ཆེ། ། ཐོད་པའི་གདན་གྱི་དབུས་བཞུགས་པ། ། ཞལ་གཅིག་པ་ལ་ཕྱག་བཞི་པ། ། དཔའ་བོ་རིན་ཆེན་ལྕགས་ཀྱུ་འཛིན། ། ཐོད་པ་དེ་བཞིན་ཞགས་པ་ཉིད། ། འདིར་ནི་རྣལ་འབྱོར་རིམ་པས་ནི། ། པདྨ་རྡོ་རྗེ་འཆང་བ་བསྒོམ། །
ཞལ་གཅིག་པ་ལ་ཕྱག་བཞི་པ། ། པདྨ་རཱ་ག་ལྟ་བུའི་འོད། ། དཔའ་བོ་མདའ་དང་གཞུ་འཛིན་ཅིང་། ། ཐོད་པའི་གདན་ལ་ཡང་དག་བཞུགས། ། པདྨ་ཞགས་པ་འཛིན་པ་ཉིད། ། རྒྱན་རྣམས་ཀུན་གྱིས་རྣམ་པར་བརྒྱན། ། འདིས་ནི་རིམ་པའི་རྣལ་འབྱོར་གྱིས། ། དོན་ཡོད་ཕྱག་ན་རལ་གྲི་འཛིན། ། ཐོད་པའི་གདན་གྱི་དབུས་བཞུགས་པར། ། ཞལ་གཅིག་པ་ལ་ཕྱག་བཞི་པ། །
ཐོད་པ་རྡོ་རྗེ་དྲིལ་བུ་དང་། ། ལྕགས་ཀྱུ་དག་ནི་གཡས་པས་འཕྱར། ། བཻཌཱུརྻ་ལྟར་ལྗང་གུ་སྟེ། ། རྒྱན་རྣམས་ཀུན་གྱིས་རྣམ་པར་བརྒྱན། ། ནམ་མཁའི་ཁམས་ཀྱི་དབུས་སོན་པ། ། ཟླ་བའི་དཀྱིལ་འཁོར་བསམ་པར་བྱ། ། དེ་ཡི་ནང་སོན་ས་བོན་ནི། ། བྲུྂ་ལས་སྤྱན་གྱི་དབྱིབས་སུ་ནི། ། ཐོད་པའི་གདན་གྱི་དབུས་གནས་པར། ། ཕྱག་ནི་བརྒྱད་ཀྱིས་རྣམ་པར་བརྒྱན། །
འཁོར་ལོའི་ལག་པ་མདའ་དང་གཞུ། ། དེ་བཞིན་རྡོ་རྗེ་དྲིལ་བུ་ཉིད། ། ཞགས་པ་རལ་གྲི་ཐོད་པ་ཉིད། ། སྤྱན་གསུམ་པ་ལ་ཞལ་གཅིག་མ། ། རྒྱན་རྣམས་ཀུན་གྱིས་ཡང་དག་གང་། ། དོ་ཤལ་དང་ནི་རྐང་གདུབ་བརྒྱན། ། ཁ་དོག་དཀར་མོ་ཤིན་ཏུ་མཛེས། ། དེ་བཞིན་ཐོད་པའི་དབུ་རྒྱན་ཉིད། ། ནམ་མཁའི་ཁམས་ཀྱི་དབུས་སོན་པ། ། ཟླ་བའི་དཀྱིལ་འཁོར་ཡོངས་གང་བ། །
དེ་ཡི་ནང་སོན་བསམ་པར་བྱ། ། ཧཱུྂ་ལས་མཱ་མ་ཀཱི་ཡི་དབྱིབས། ། ཐོད་པའི་གདན་གྱི་དབུས་གནས་པར། ། ཁ་དོག་སྔོན་མོ་འབར་ཆེན་མོ། ། སྤྱད་གསུམ་མ་ལ་ཞལ་གཅིག་མ། ། ཐོད་པའི་ཕྲེང་བས་རྣམ་པར་བརྒྱན། ། མདའ་དང་གཞུ་ནི་འཛིན་པ་ཉིད། ། ལྕགས་ཀྱུ་དང་ནི་རལ་གྲི་ཉིད། ། ཞགས་པ་རྡོ་རྗེ་དེ་བཞིན་དུ། ། དྲིལ་བུ་དང་ནི་ཐོད་པ་འོ། །
འཁོར་ལོ་རིན་ཆེན་པདྨ་དང་། ། ཁ་ཊྭཱཾ་ག་དང་བཅུ་གཉིས་ནི། ། གསང་བའི་དཀྱིལ་འཁོར་བྲི་བར་བྱ། ། རྒྱན་རྣམས་ཀུན་གྱིས་རྣམ་པར་བརྒྱན། ། བྷ་གའི་དབུས་སུ་ཡོངས་གང་བའི། ། ཟླ་བའི་དཀྱིལ་འཁོར་བསྒོམ་པར་བྱ། ། དེར་ནི་ཧྲཱིཿནི་བསམ་བྱ་ཞིང་། ། གོས་དཀར་ཞེས་བྱ་རྣམ་པར་བསྒོམ། ། ཐོད་པའི་གདན་གྱི་དབུས་གནས་པར། ། ཁ་དོག་དམར་མོ་འབར་ཆེན་མོ། །
རྒྱན་རྣམས་ཀུན་གྱིས་ཡོངས་གང་བ། ། ཕྱག་བརྒྱད་ཀྱིས་ནི་རྣམ་པར་བརྒྱན། ། གཞུ་དང་མདའ་ནི་འཛིན་པ་དང་། ། པདྨའི་ལག་པར་རལ་གྲི་དང་། ། ཐོད་པ་རྡོ་རྗེ་དྲིལ་བུ་དང་། ། ཞགས་པ་དེ་བཞིན་རིན་ཆེན་ཉིད། ། དོ་ཤལ་དང་ནི་རྐང་གདུབ་སྒྲ། ། རྒྱན་རྣམས་ཀུན་གྱིས་རྣམ་པར་བརྒྱན། ། རྣལ་འབྱོར་པས་ནི་འདི་བསྒོམས་ན། ། མྱུར་དུ་སངས་རྒྱས་ཐོབ་པར་འགྱུར། །
ནམ་མཁའི་དབུས་སུ་ཡོངས་གང་བའི། ། ཟླ་བའི་དཀྱིལ་འཁོར་བསྒོམ་པར་བྱ། ། དེ་ཡི་ནང་སོང་ཏཱྂ་ཉིད་ནི། ། སྒྲོལ་མའི་དབྱིབས་སུ་བསམ་པར་བྱ། ། ཐོད་པའི་གདན་གྱི་དབུས་གནས་པར། ། ཕྱག་ནི་བརྒྱད་ཀྱིས་རྣམ་པར་བརྒྱན། ། རལ་གྲི་ཕྱག་ན་ཆགས་བཅས་མ། ། ཨཏྤལ་དེ་བཞིན་ལྕགས་ཀྱུ་དང་། ། ཐོད་པ་ཁྲག་གིས་གང་བ་དང་། ། ཞགས་པ་དེ་བཞིན་འཁོར་ལོ་དང་། །
གཞུ་དང་མདའ་ནི་འཛིན་པ་ཉིད། ། ཞལ་གཅིག་མ་ནི་ཡང་དག་བྲི། ། ཁ་དོག་ལྗང་གུ་སྤྱན་གསུམ་མ། ། རྒྱན་རྣམས་ཀུན་གྱིས་རྣམ་པར་བརྒྱན། ། དེ་ལྟར་རྣལ་འབྱོར་པས་བསྒོམ་པས། ། རྡོ་རྗེ་སེམས་དཔའ་མཉམ་པར་འགྱུར། ། རྒྱུད་ཐམས་ཅད་ཀྱི་གླིང་གཞིའི་གསང་བ་དཔལ་ཡང་དག་པར་སྦྱོར་བ་ལས་བྱུང་བ་ལས་བརྟག་པའི་རྒྱལ་པོ་གཉིས་པའོ།། །། ཧེ་རུ་ཀ་དང་བདག་མེད་མའི། ། སྐྱེད་པའི་སྒྲུབ་དང་དེ་ཉིད་ཉོན། ། གང་གིས་གདུག་པ་དྲག་པོ་ཡིས། །
སེམས་ཅན་འདུལ་བར་འགྱུར་བ་ཡི། ། མཁའ་འགྲོ་མཁའ་འགྲོ་མས་མཛད་པའི། ། དེ་དག་ཐམས་ཅད་ཁྱོད་ལ་བཤད། ། རྡོ་རྗེ་སེམས་དཔར་གྱུར་ནས་ཀྱང་། ། རྡོ་རྗེ་ཅན་ཉིད་རྡོ་རྗེར་དབབ། ། འབར་བའི་ཕྲེང་འཁྲུགས་དྲག་པོ་ནི། ། ཀུན་ཏུ་རྣམ་པར་སྤྲོ་བར་བྱ། ། ཟླ་བའི་དཀྱིལ་འཁོར་དབུས་གནས་པར། ། ས་བོན་ཕྲེང་བ་དེ་ནས་དགོད། ། དེ་ནས་རྡོ་རྗེ་ཆགས་ཆེན་ལས། །
རིག་མར་བཅས་པ་ཁུ་བར་གྱུར། ། སྣ་ཚོགས་གླུ་ཡི་མཆོད་པ་ལས། ། དེ་ནས་རིག་མས་བསྐུལ་བར་བྱ། ། རྗེ་བཙུན་སྙེང་རྗེའི་ཡིད་བཞེངས་ཤིག ། པུཀྐ་སཱི་ནི་བདག་ལ་སྐྱོབས། ། སྟོང་པའི་རང་བཞིན་ཉིད་སྤོངས་ལ། ། བདག་ལ་བདེ་ཆེན་སྦྱོར་བཞེདམཛོད། ། ཁྱོད་མེད་ན་ནི་བདག་འགུམ་པས། ། ཀྱེ་ཡི་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་ཉིད་སྤོངས་ལ། །
རི་ཁྲོད་མ་འབྲས་གྲུབ་པར་མཛོད། ། དགའ་གཙོ་འཇིག་རྟེན་མགྲོན་གཉེར་བ། ། སྟོང་པ་ཉིད་ལ་བཞུགས་སམ་ཅི། ། ཁྱོད་མེད་ཕྱོགས་ནི་མི་འཚལ་བས། ། གདོལ་པ་མོ་བདག་ཞུ་བ་བགྱིད། ། བདག་གིས་ཁྱོད་ཀྱི་ཐུགས་འཚལ་གྱིས། ། མིག་འཕྲུལ་མངའ་བ་ཁྱོད་བཞེངས་ཤིག ། གཡུང་མོ་བདག་ཡིད་དྲན་ཉམས་པས། ། སྙེང་རྗེ་རྒྱུན་ཆད་མ་མཛད་ཅིག ། ཨཾ་དང་ཧཱཾ་ལས་རྡོ་རྗེ་ཆེ། །
ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་རྡེགས་པ་དང་། ། ལྷ་དང་ལྷ་མིན་སྡིགས་པར་མཛད། ། གྂ་ཙྂ་བ་ྂགྷྂ་པྂ་ཤྂ་ལྂ་ཌྂ། ། འདི་ཡིས་ས་བོན་དབྱུང་བར་བྱ། ། བདག་པོ་དགའ་མའི་ས་བོན་ལ། ། ཨོཾ་ཧཱུྂ་སྔོན་པོ་འབར་གཙིགས་པས། ། མ་མོའི་འཁོར་ལོ་གྲོང་ཉམས་དགར། ། གཙོ་བོ་འདི་ལྟར་བསྒོམ་པར་བྱ། ། ཞལ་བརྒྱད་པ་ལ་ཞབས་བཞི་པ། །
ཕྱག་ནི་བཅུ་དྲུག་དག་གིས་བརྒྱན། ། བདུད་བཞི་མཉམ་པར་མནན་པ་ཉིད། ། འཇིགས་པ་ཡང་ནི་འཇིགས་པ་པོ། ། སྒེག་ཅིང་དཔའ་བོ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། མགོ་ཡི་ཕྲེང་བས་དོ་ཤལ་མཛད། ། ཉི་མར་བཞུགས་ཤིང་རོལ་མོར་བཅས། ། ཁ་དོག་ནག་པོ་འཇིགས་པ་པོ། །
སྣ་ཚོགས་རྡོ་རྗེ་སྤྱི་བོར་འཛིན། ། ཉིད་ཀྱི་ཞལ་ནས་ཧཱུྂ་སྤྲོ་ཞིང་། ། ཐལ་བས་སྐུ་ལ་བྱུགས་པ་ཉིད། ། བདག་མེད་ལྷན་ཅིག་མཉམ་སྦྱོར་ཞིང་། ། དགའ་བ་གཉིས་གཉིས་སྙོམས་འཇུག་པས། ། དབའ་རླབས་མེད་པའི་རང་བཞིན་ཅན། ། རྩ་བའི་ཞལ་ནི་བཞད་ཅིང་ནག ། གཡས་པའི་ཞལ་ནི་ཀུན་ད་མཚུངས། ། གཡོན་པ་དམར་ཞིང་ཆེར་འཇིགས་པ། ། སྟེང་མའི་ཞལ་ནི་རྣམ་པར་གཙིགས། །
སྤྱན་ནི་ཉི་ཤུ་རྩ་བཞི་ཆེ། ། ལྷག་མའི་ཞལ་ནི་བུང་བ་མཚུངས། ། རྡོ་རྗེ་རལ་གྲི་འཛིན་པ་དང་། ། མདའ་དང་དེ་བཞིན་འཁོར་ལོ་ཉིད། ། དེ་བཞིན་གཤོར་དང་དབྱུག་པ་དང་། ། རྩེ་གསུམ་པ་དང་ལྕགས་ཀྱུ་ཉིད། ། གཡོན་པར་དྲིལ་བུ་པདྨར་བཅས། ། གཞུ་དང་ཁ་ཊྭཱཾ་ག་འཕྱར་ཞིང་། ། ཐོད་པ་དང་ནི་རིན་ཆེན་ཉིད། ། སྡིགས་མཛུབ་ཞགས་པ་དེ་བཞིན་ནོ། །
སངས་རྒྱས་སྤྲིན་གྱི་འོད་ཟེར་ལྡན། ། ཀུན་ཏུ་རྣམ་པར་སྤྲོ་བར་བྱ། ། དེ་ལྟར་ཆོ་ག་སྣ་ཚོགས་ཀྱིས། ། དཀར་མོ་ལ་སོགས་དེ་ནས་དགོད། ། དཀར་མོ་ཁ་དོག་དཀར་མོ་སྟེ། ། གཞུ་དང་མདའ་ནི་འགེངས་པ་མཆོག ། ཐོད་པ་ཁྲག་གིས་བཀང་བ་དང་། ། དེ་བཞིན་རྡོ་རྗེ་གྲི་གུག་ཉིད། ། ཆོམ་རྐུན་མ་ནི་ཁ་དོག་དམར། ། འཁོར་ལོ་ལྕགས་ཀྱུ་འཛིན་མར་བརྗོད། །
ཐོད་པ་དང་ནི་ཅང་ཏེའུ་ཉིད། ། གསལ་བའི་གཟུགས་ཅན་དགོད་པར་བྱ། ། རྨོངས་བྱེད་མ་ནི་སྐུ་མདོག་ནག ། དེ་བཞིན་ཐོད་པ་དང་ནི་གཤོར། ། ས་ལ་ཟློག་པ་ཉིད་དང་ནི། ། གཡས་པ་རྩེ་གསུམ་འཕྱར་བ་འོ། ། རོ་ལངས་མ་ནི་དཀར་སེར་མཚུངས། ། ཕྱག་དག་ན་ནི་ཆང་དང་ཆུ། ། རལ་གྲི་དང་ནི་ཐོད་པ་ཉིད། ། མཛེས་མའི་གཟུགས་ཅན་བསྒོམ་པར་བྱ། །
པུཀྐ་སཱི་ནི་ཁ་དོག་སེར། ། དཔག་བསམ་ཤིང་གི་ལྕུག་མ་དང་། ། ཤ་ཡིས་གང་བའི་ཐོད་པ་དང་། ། རིན་ཆེན་དང་ནི་མཆོག་སྦྱིན་ཉིད། ། གདོལ་པ་མོ་ནི་སྔོ་མདོག་མཚུངས། ། དེ་བཞིན་རླུང་གི་གོས་འཛིན་མ། ། གཞན་པ་དག་གིས་ཐོད་པ་དང་། ། དེ་བཞིན་པདྨ་དཀར་པོ་ཉིད། ། གཡུང་མོ་སྔོ་དང་དཀར་བའི་མདོག ། རྡོ་རྗེ་དང་ནི་ལྕགས་ཀྱུ་འཛིན། །
གཡོན་པས་ཐོད་པ་འཛིན་པ་སྟེ། ། གཞན་པས་རླུང་གི་གོས་འཛིན་མ། ། གྷསྨ་རཱི་ནི་ལྗང་སེར་མཚུངས། ། རྡོ་རྗེ་མེ་ཐབ་དགྲ་སྟའི་ལག ། ཐོད་པ་ཚིལ་བུས་ཡོངས་གང་བ། ། གཡས་པ་མི་འཇིགས་སྦྱིན་བྱེད་མ། ། རི་ཁྲོད་མ་ནི་དཀར་མདོག་མཚུངས། ། ཁ་ཊྭཱཾ་ག་དང་ཐོད་པའི་ལག ། རྡོ་རྗེ་དེ་བཞིན་ཞགས་པ་ཉིད། ། སྣ་ཚོགས་གཟུགས་ཅན་བསྒོམ་པར་བྱ། །
རོ་ཧི་ཏ་དང་ཕག་ཉིད་དང་། ། རུས་སྦལ་དེ་བཞིན་ལྟོ་འཕྱེ་ཉིད། ། སེང་གེ་དེ་བཞིན་སྟག་ཉིད་དང་། ། ཝ་དང་དགེ་སློང་ཉིད་རྣམས་ནི། ། དེ་ལྟར་དཀར་མོ་ལ་སོགས་པའི། ། ཐོད་པ་བརྒྱད་དུ་ཆོ་ག་བཞིན། ། རྒྱན་རྣམས་ཀུན་གྱིས་རྣམ་པར་བརྒྱན། ། སྒེག་པ་ལ་སོགས་རོ་དང་ལྡན། ། རྟ་ཡི་གཟུགས་དང་ཕག་གི་གདོང་། ཁྱི་གདོང་དེ་བཞིན་སེང་གེ་མ། །
ཞལ་བཞི་མ་ལ་ཕྱག་བཞི་མ། ། སྦྲུལ་གྱི་རྒྱན་གྱིས་རྣམ་པར་བརྒྱན། ། གླིང་བུ་དང་ནི་པི་ཝང་དང་། ། མུ་ཀུནྡ་དང་རྫ་རྔ་སྟེ། ། ཕྱག་གཉིས་མ་ལ་ཞལ་གཅིག་མ། ། རྒྱན་རྣམས་ཀུན་གྱིས་རྣམས་པར་བརྒྱན། ། ནག་མོ་དཀར་སེར་ལྟ་བུ་དང་། ། དེ་བཞིན་སྟེང་དུ་རྟ་གདོང་ལྗང་། ། སེར་མོ་ནག་མོ་དཀར་མཚུངས་དང་། ། དེ་བཞིན་སྟེང་དུ་ཕག་གདོང་དམར། །
དམར་ཞིང་ནག་དང་དཀར་མཚུངས་ཤིང་། ། དེ་བཞིན་སྟེང་དུ་ཁྱི་གདོང་སེར། ། ལྗང་དང་ནག་དང་དཀར་བའི་གདོང་། ། སྟེང་དུ་འབར་པའི་སེང་གེ་གདོང་། ། ཐམས་ཅད་སྐྲ་ནི་སྟེང་དུ་འབར། ། གཡོན་བརྐྱང་བ་ཡིས་རོ་མནན་ཅིང་། ། སྤྱན་གསུམ་ཁྲོ་ཞིང་སྒེག་པ་དང་། ། རྒོད་པའི་བཞིན་ནི་བསྒོམ་པར་བྱ། ། ཧེ་རུ་ཀ་བསྐྱེད་པ་གསུམ་པ་ལས་རབ་ཏུ་བྱེད་པ་དང་པའོ།། །། ཡེ་ཤེས་མཁའ་འགྲོའི་སྒྲུབ་ཐབས་ནི། །
རྡོ་རྗེ་གཙོ་བོ་རྒྱལ་པོ་ཉོན། ། གཉིས་མེད་ཡེ་ཤེས་ཆོས་ལྡན་པའི། ། གཉིས་ཀྱི་དངོས་པོ་སྤངས་པ་ཡིས། ། རྣལ་འབྱོར་ཀུན་སོགས་དང་པོར་ནི། ། དག་པ་གསུམ་ནི་གདོན་པར་བྱ། ། སྭ་བྷཱ་ཝ་ཤུ་དྷཱཿསརྦ་དྷརྨཱ་སྭ་བྷཱ་ཝ་ཤུད་དྷོ྅ཧཾ། བཛྲ་ཤུདདྷཱཿསརྦ་དྷརྨཱ་བཛྲ་ཤུད་དྷོ྅ཧཾ། ཡོ་ག་ཤུད་དྷཱཿསརྦ་དྷརྨཱ་ཡོ་ག་ཤུད་དྷཱོ྅ཧཾ། དེ་ལྟར་བྱས་ནས་རྣལ་འབྱོར་པས། ། ཡང་ནི་བསམ་གཏན་དེ་ཉིད་བྱ། །
ཡིད་ཀྱིས་རྗེས་མཐུན་གནས་རྣམས་སུ། ། དེ་ནས་བསམ་གཏན་བརྩམ་པར་བྱ། ། བླ་རེ་ཡང་ནི་བྲེ་བ་ཉིད། ། སྣ་ཚོགས་གོས་ནི་འཕྱང་བ་དང་། ། འཕན་དང་རྒྱལ་མཚན་བསྒྲེང་བ་དང་། ། ཕྱོགས་བཅུའི་གནས་ནི་ཐམས་ཅད་དུ། ། དྲི་ཞིམ་མེ་ཏོག་སྣ་ཚོགས་དང་། ། དེ་བཞིན་དྲི་ཡི་དཀྱིལ་འཁོར་དུ། ། སྐད་ཅིག་གཅིག་པའི་རྣལ་འབྱོར་གྱིས། ། བདག་གི་ལུས་ནི་བསམ་པར་བྱ། །
བློ་གྲོས་ལྡན་པས་སྔར་མཆོད་ནས། ། ཡེ་ཤེས་མཁའ་འགྲོ་མ་ནི་གཟུང་། ། དེ་ལྟར་ཆོ་ག་སྣ་ཚོགས་ནི། ། ངེས་པར་བསྒོམ་པ་ཉིད་དུ་བྱ། ། ཡེ་ཤེས་རྒྱ་མཚོ་རི་བོའི་མགོར། ། ཕྱོགས་སོགས་ཁ་དོག་བཞི་ནི་བསམ། ། དེ་བཞིན་གསེར་གྱི་རྒྱན་བྱུང་དང་། ། རིན་ཆེན་བདུན་གྱིས་རྣམ་པར་སྤྲས། ། གཡེར་ཀ་འབར་བའི་ཕྲེང་བ་ནི། ། འདོད་པས་ཀུན་ཏུ་རྒྱས་པར་ནི། །
གནས་ནི་ལྔ་རུ་སེང་གེ་ཡི། ། གདན་ནི་བསྒོམ་པ་ཉིད་དུ་བྱ། ། ཉི་མའི་དཀྱིལ་འཁོར་བསམས་ནས་ནི། ། གདུགས་ནི་དཀར་པོས་རྣམ་པར་སྤྲས། ། བདག་གིས་དབུགས་ཀྱིས་ཕྱུང་ནས་ནི། ། དབུས་སུ་ཡེ་ཤེས་མཁའ་འགྲོ་མ། ། ཞལ་གསུམ་པ་ལ་ཕྱག་དྲུག་ཉིད། ། སེམས་དཔའི་སྐྱིལ་མོ་ཀྲུང་གིས་གནས། ། མ་བཅིངས་སྐྲ་ཡིས་མཛེས་པ་དང་། ། སངས་རྒྱས་ལྔ་ཡིས་རྣམ་པར་བརྒྱན། །
ཁ་དོག་སྔོན་མོ་འཇིགས་ཆེན་མོ། ། སྦྲུལ་གྱི་རྒྱན་གྱིས་རྣམ་པར་བརྒྱན། ། རྒོད་དང་ཁྲོ་བ་སྒེག་པ་དང་། ། སྤྱན་གསུམ་གསལ་བའི་གཟུགས་ཅན་མ། ། སྒྲ་ཆེར་རྒོད་དང་གཙིགས་པ་མོ། ། གོས་ནི་དམར་པོས་ཤིན་ཏུ་མཛེས། ། སྟེང་དུ་ཁ་ཊྭཱཾ་ག་ཉིད་དང་། ། གཉིས་པ་ལ་ནི་དགྲ་སྟ་ཉིད། ། གསུམ་པ་ལ་ནི་རྡོ་རྗེ་ཉིད། ། གཡོན་ན་དེ་བཞིན་དྲིལ་བུའི་སྒྲ། །
གཉིས་པ་ལ་ནི་ལྷུང་བཟེད་ཉིད། ། གསུམ་པར་དེ་བཞིན་རལ་གྲི་འཛིན། ། འོད་ཟེར་འབར་བ་དུ་མ་དང་། ། དབུས་སུ་མཁས་པས་བསྒོམ་པར་བྱ། ། ཡེ་ཤེས་མཁའ་འགྲོའི་མདུན་དུ་ནི། ། བདག་གིས་དབུགས་ཀྱིས་ཕྱུང་ནས་ནི། ། ཁ་དོག་དཀར་མོ་ཤིན་ཏུ་མཛེས། ། མ་བཅིངས་པ་ཡི་སྐྲ་ཡིས་བརྒྱན། ། སྦྲུལ་གྱི་རྒྱན་གྱིས་བརྒྱན་པ་དང་། ། སྒེག་པའི་རོ་དང་ལྡན་པ་དང་། །
ཤིན་ཏུ་མཛེས་པའི་གོས་ཀྱིས་བརྒྱན། ། ཕྱག་གཉིས་ཀྱིས་ནི་རྣམ་པར་སྤྲས། ། རྣལ་འབྱོར་ལྷུང་བཟེད་ཁ་ཊྭཱཾ་ག ། རྡོ་རྗེ་མཁའ་འགྲོ་མ་བསྒོམ་བྱ། ། ཡེ་ཤེས་བྱང་གི་ཆ་ལ་ནི། ། བདག་གིས་དབུགས་ལས་ཕྱུང་ནས་ནི། ། ཕྱག་གཉིས་སེམས་དཔའི་སྐྱིལ་མོ་ཀྲུང་། ། བཙོ་མ་གསེར་གྱི་མདོག་ལྟ་བུ། ། རྣལ་འབྱོར་ལྷུང་བཟེད་ཁ་ཊྭཱཾ་ག ། མ་བཅིངས་སྐྲ་ཡིས་རྣམ་པར་བརྒྱན། །
ཡན་ལག་སྦྲུལ་གྱིས་བརྒྱན་དང་ནི། ། ཤིན་ཏུ་མཛེས་པའི་གོས་ཀྱིས་བརྒྱན། ། འཇིགས་པའི་མཁའ་འགྲོ་ཞེས་བྱ་བསྒོམ། ། ཡེ་ཤེས་ནུབ་ཀྱི་ཆ་ལ་ནི། ། ཡང་ནི་རོ་ལངས་མ་ཕྱུང་ནས། ། ཕྱག་གཉིས་སེམས་དཔའི་སྐྱིལ་མོ་ཀྲུང་། ། ཁ་དོག་སྔོན་མོ་ཤིན་ཏུ་མཛེས། ། རྣལ་འབྱོར་ལྷུང་བཟེད་ཁ་ཊྭཱཾ་ག ། མ་བཅིངས་པ་ཡི་སྐྲ་ཡིས་བརྒྱན། ། ལུས་ལ་སྦྲུལ་གྱིས་བརྒྱན་པ་དང་། །
ཤིན་ཏུ་མཛེས་པའི་གོས་ཀྱིས་བརྒྱན། ། ཡེ་ཤེས་ལྷོ་ཡི་ཆ་ལ་ནི། ། གདོལ་པ་མོ་ནི་དམར་མོ་ལྟར། ། རྣལ་འབྱོར་ལྷུང་བཟེད་ཁ་ཊྭཱཾ་ག ། མ་བཅིངས་པ་ཡི་སྐྲ་ཡིས་བརྒྱན། ། ཕྱག་གཉིས་མ་ལ་ཞལ་གཅིག་མ། ། སྣ་ཚོགས་རྒྱན་གྱིས་རྣམ་པར་བརྒྱན། ། ཡོངས་གང་གཟུགས་དང་གཟི་བརྗིད་ལྡན། ། འདི་ནི་རྣལ་འབྱོར་པ་ཡིས་བསྒོམ། ། དབང་ལྡན་ལྷ་མོ་སེང་གེ་མ། །
གདོང་ནི་སེང་གེར་བསམ་པར་བྱ། ། དཀར་དང་སེར་བ་ལྟ་བུར་ནི། ། ཀླུ་དབང་སྟན་ལ་གཡས་བརྐྱང་གནས། ། རྡོ་རྗེ་ལྕགས་ཀྱུ་སྡིགས་མཛུབ་ཞགས། ། ཤུན་ཏུ་མཛེས་པའི་གོས་ཀྱིས་བརྒྱན། ། འོད་ཟེར་འབར་བ་དུ་མས་ནི། ། ལུས་ནི་འབར་བར་བསྒོམ་པར་བྱ། ། མེར་ནི་སྟག་མོ་ཞེས་བྱ་བ། ། རིན་ཆེན་བདུན་པོ་མཆོག་གི་གདན། ། ཕྱག་གཉིས་སྔོ་དང་དཀར་བ་མཚུངས། །
གོས་དང་རྒྱན་གྱིས་བརྒྱན་པ་དང་། ། འབར་བའི་རྡོ་རྗེ་ལྕགས་ཀྱུ་དང་། ། དེ་བཞིན་སྡིགས་མཛུབ་ཞགས་པ་ཉིད། ། འོད་ཟེར་འབར་བ་དུ་མས་ནི། ། ལུས་ནི་འབར་བར་བསྒོམ་པར་བྱ། ། བདེན་བྲལ་ལྷ་མོ་ཝ་གདོང་མ། ། སྒྲ་ཆེར་རྒོད་དང་འཇིགས་པ་མོ། ། མ་ཧེའི་གདན་དང་ཡང་དག་ལྡན། ། དམར་ཞིང་ནག་པའི་ཁ་དོག་མ། ། ལུས་ལ་ཤིན་ཏུ་མཛེས་གོས་དང་། །
ཕྱག་གཉིས་ཀྱིས་ནི་རྣམ་པར་སྤྲས། ། ལྕགས་ཀྱུ་ཞགས་པ་སྡིགས་མཛུབ་མ། ། སྦྲུལ་གྱི་རྒྱན་གྱིས་བརྒྱན་པ་འོ། ། རླུང་དུ་ལྷ་མོ་འུག་པ་མ། ། སེར་དང་དམར་བའི་ཁ་དོག་མ། ། ཀླུ་ཡི་གདན་ལ་གནས་པ་དང་། ། དེ་ཉིད་རྒྱན་ནི་རབ་ཏུ་བརྟག ། ཕྱག་གཉིས་སེམས་དཔའི་སྐྱིལ་ཀྲུང་གནས། ། ལྕགས་ཀྱུ་ཞགས་པ་སྡིགས་མཛུབ་མ། ། འོད་ཟེར་འབར་བ་དུ་མ་ཡིས། །
ཐམས་ཅད་ཀྱི་ནི་ཐམས་ཅད་འབར། ། མཁའ་འགྲོ་མ་བརྒྱད་དབུས་སུ་སྟེ། ། ཕྱི་རོལ་དུ་ནི་བཞི་པོ་རྣམས། ། དེ་ལྟར་དགོད་པའི་རིམ་བལྟས་ནས། ། ཕྱི་ནས་གནས་ནི་རབ་ཏུ་བརྟག ། ཤར་དུ་མཁའ་འགྲོ་རྒྱལ་དབང་མོ། ། ཕྱག་གཉིས་དང་མདོག་དཀར་མོ། ། ཡི་དྭགས་གདན་ལ་གནས་པ་དང་། ། སྦྲུལ་གྱི་རྒྱན་གྱིས་བརྒྱན་པ་དང་། ། སྐྲ་ནི་གྲོལ་ཞིང་དྲག་མོ་དང་། །
མེ་ནི་འབར་བའི་འོད་ལྟ་བུ། ། ཁར་ནི་ལག་པ་བཅུག་ནས་ནི། ། སྒྲ་ཆེན་རྒོད་དང་དེ་བཞིན་འབར། ། བྱང་དུ་མར་མེ་རྒྱལ་མོ་དབང་། ། ཁ་དོག་གསེར་མདོག་དྲག་ཤུལ་མ། ། འཇིགས་པའི་གཟུགས་ཅན་གཙིགས་པ་ཅན། ། ཤིན་ཏུ་མཛེས་པའི་གོས་ཀྱིས་བརྒྱན། ། རབ་ཏུ་སོང་བའི་སྟན་ལ་གནས། ། འབར་བའི་མེ་ནི་ལྟ་བུའི་འོད། ། ཐལ་མོ་གཉིས་ཀྱི་ལག་པ་ནི། །
མགོ་བོའི་སྟེང་དུ་མར་མེ་བཞིན། ། ནུབ་ཏུ་ལྷ་མོ་འཇིབ་བྱེད་མ། ། ཁ་དོག་དམར་མོ་འཇིགས་པ་མོ། ། རབ་ཏུ་སོང་བའི་སྟན་ལ་གནས། ། ཤིན་ཏུ་མཛེས་པའི་གོས་ཀྱིས་བརྒྱན། ། ཁྲག་གི་སྲད་བུ་ལག་པ་ཡི། ། སྙིམ་པར་ཁྲག་ནི་འཐུང་བར་བྱེད། ། མེ་ནི་འབར་བའི་འོད་དྲག་མོ། ། ལྷ་མོ་གཙོ་མོ་འཇིབ་བྱེད་མ། ། ལྷོ་རུ་གཡོ་ལྡན་མ་ཞེས་པ། །
ཁ་དོག་ནག་པོའི་འོད་ལྟ་བུ། ། རབ་ཏུ་སོང་བའི་སྟན་ལ་གནས། ། མ་བཅིངས་པ་ཡི་སྐྲ་ཡིས་བརྒྱན། ། གོས་ནི་དམར་པོ་ཤིན་ཏུ་མཛེས། ། སྦྲུལ་གྱི་རྒྱན་གྱིས་བརྒྱན་པ་དང་། ། སྡིགས་མཛུབ་དང་ནི་གཏུན་ཤིང་ལག ། ཐམས་ཅད་སེམས་ནི་རྨོངས་པར་བྱེད། ། འབར་བའི་མེ་ཡི་འོད་དྲག་མོ། ། ཐམས་ཅད་རིག་པས་ཐམས་ཅད་བསྒོམ། ། འདི་རྣམས་གཟུགས་སོགས་མདུན་དུ་ནི། །
དམ་ཚིག་དེ་བཞིན་བསྟན་པར་བྱ། ། རླུང་དང་མེ་ཡིས་བདུན་པའི་དོན། ། རྡོ་རྗེའི་ས་བོན་གྱིས་ནི་བསྐུལ། ། ཐེག་ལེ་སྒྲས་ནི་མནན་པས་ནི། ། རྒྱུན་གྱི་ཆར་ནི་ཞེས་བྱར་གསུངས། ། གསུམ་པ་ལས་རབ་ཏུ་བྱེད་པ་གཉིས་པའོ།། །། དེ་ནས་བདག་མེད་སྒྲུབ་པ་ནི། ། ཅི་གསུངས་མདོ་རུ་བསྡུས་ནས་བཤད། ། ནམ་མཁའི་ཁམས་ཀྱི་དབུས་སོན་པར། ། ཉི་མའི་དཀྱིལ་འཁོར་བསམ་པར་བྱ། །
འཁོར་ལོ་སྔོན་དུ་ཅི་རིགས་པར། ། ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། གོ་རིམ་བཞིན་དུ་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། ། ཇི་ལྟར་སྒོམ་པ་པོ་འབྱུང་བའི། ། ཆོས་འབྱུང་ལས་སྐྱེས་འཁོར་ལོ་ནི། ། འཕར་མ་གཉིས་དག་སྐྱོན་མེད་པ། ། ཟེ་འབྲུ་ལས་ནི་གཅིག་ཡིན་ཏེ། ། རྡོ་རྗེ་ཅན་གྱི་སྐུ་གསུམ་མཆོག །
བཅོ་ལྔའི་གདན་དང་ལྡན་པ་ཡིས། ། རོ་ནི་ངེས་པར་བསམ་པར་བྱ། ། དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཨཱ་ལི་ཟླ་བའི་གཟུགས་ཀྱིས་གནས། ། ཀཱ་ལིའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་གཉིས་འདུས་པས། ། དཀར་མོ་ལ་སོགས་རབ་ཏུ་གྲགས། །
ཟླ་བ་མེ་ལོང་ཡེ་ཤེས་ལྡན། ། དེ་བཞིན་མཉམ་ཉིད་ཡེ་ཤེས་ཉིད། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོག་པར་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། ། གཟུགས་བརྙན་རྫོགས་པར་དག་པ་འོ། ། མཁས་པས་ཆོ་ག་གསུངས་པ་ནི། ། རྣམ་པ་ལྔ་པོ་བསྒོམ་པར་བྱ། ། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། །
ཡི་གེ་ལས་བྱུང་གོང་བུ་ལ། ། ཧཱུྂ་ཕཊ྄་རྣམ་པ་འདོད་མི་བྱ། ། སེམས་པའི་གཟུགས་བརྙན་ལས་བྱུང་བ། ། དཀྱིལ་འཁོར་བདག་པོ་བསྒོམ་པར་བྱ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཐབས་དང་ཤེས་རབ་རང་བཞིན་ལས། ། དེ་ལྟར་ཐམས་ཅད་རྫོགས་པ་ཉིད། ། ཨཱ་ལི་ཤེས་རབ་ཀཱ་ལི་ཐབས། ། ཟླ་བ་ཉི་མའི་རབ་དབྱེ་བ། །
གང་ཕྱིར་དཀར་མོ་ལ་སོགས་པ། ། ཁ་དོག་དབྱེ་བ་སོ་སོ་ཡིན། ། དེ་ཕྱིར་ཀུན་ཏུ་རབ་འབར་པས། ། དཀྱིལ་འཁོར་པ་ཡང་རབ་ཏུ་བརྟག ། རྣལ་འབྱོར་མ་ལྔ་འདི་དག་ནི། ། ནང་གི་འཕར་མ་ཡང་དག་གནས། ། ཕུང་པོ་ལྔ་ཡི་རང་བཞིན་གྱིས། ། རྣལ་འབྱོར་རིག་པས་རྟག་ཏུ་བསྒོམ། ། དབང་པོར་རྡོ་རྗེ་གཤིན་རྗེར་དཀར། ། ཆུ་བདག་ཆུ་ཡི་རྣལ་འབྱོར་མ། །
ལུས་ངན་རྡོ་རྗེ་མཁའ་འགྲོ་མ། ། དབུས་སུ་བདག་མེད་རྣལ་འབྱོར་མ། ། ཕྱི་རོལ་འཕར་མར་དཀར་མོ་དང་། ། ཆོམ་རྐུན་དེ་བཞིན་རོ་ལངས་མ། ། གྷསྨ་རཱི་དང་པུཀྐ་སཱི། ། རི་ཁྲོད་མ་དང་གདོལ་པ་མོ། ། བརྒྱད་པ་གཡུང་མོས་གང་བ་འོ། ། འོག་ལྡན་མ་དང་སྟེང་ལྡན་ཉིད། ། མཁའ་སྤྱོད་ས་སྤྱོད་མ་ཞེས་བརྗོད། ། སྲིད་དང་ཞི་བའི་རང་བཞིན་གྱིས། །
ངོས་སུ་གྱུར་མ་ཡང་དག་གནས། ། ལྷ་མོ་ཐམས་ཅད་སྣ་ཚོགས་མདོག ། དྲག་ཆེན་ཕྱག་རྒྱ་ལྔ་ཡིས་བརྒྱན། ། ཞལ་གཅིག་མ་ལ་ཕྱག་བཞི་མ། ། སྤྱན་གསུམ་གསལ་བའི་གཟུགས་ཅན་མ། ། འཁོར་ལོ་རྣ་ཆ་མགུལ་རྒྱན་དང་། ། ལག་པར་གདུ་བུ་སྐ་རགས་ཉིད། ། སངས་རྒྱས་ལྔ་ནི་རྣམ་དག་པས། ། འདི་ལྔ་ཕྱག་རྒྱ་དག་པར་གསུངས། ། ཇི་ལྟར་བདག་མེད་རྣལ་འབྱོར་མ། །
དེ་ལྟར་ཐམས་ཅད་རྣམ་པར་བཤད། ། གཡོན་པས་རྣལ་འབྱོར་ལྷུང་བཟེད་དང་། ། དེ་བཞིན་སྟེང་དུ་ཁ་ཊྭཱཾ་ག ། གཡས་ན་རྡོ་རྗེ་སྔོན་པོ་དང་། ། དེ་བཞིན་དུ་ཡང་གྲི་གུག་ཉིད། ། རོ་ལ་ཞོན་ཞིང་གཟི་བརྗིད་འབར། ། སྤྱན་དམར་དེ་བཞིན་སྟེང་སྐྱེས་སེར། ། ཁ་དོག་སྔོན་མོ་ཆེས་གསལ་མ། ། སྟག་གི་པགས་པས་རྣམ་དཀྲིས་ཤིང་། ། འཇིགས་པའི་མེ་ནི་ལྟ་བུར་ནི། །
གསལ་བའི་གཟུགས་ཅན་མ་དེ་གནས། ། གཡས་ན་དཀར་དང་སྔོ་བ་སྟེ། ། གཡོན་ན་མརྒད་སྔོ་དང་མཚུངས། ། ཕྱག་གཉིས་མ་ལ་ཞལ་གཅིག་མ། ། རྒྱན་རྣམས་ཀུན་གྱིས་རྣམ་པར་བརྒྱན། ། ལག་པ་གཅིག་ནི་ཐོད་པས་བྲེལ། ། གཡས་ན་གྲི་གུག་འཛིན་པ་མ། ། རྒོད་དང་ཁྲོ་དང་སྒེག་པ་དང་། ། དེ་ནི་མཆོག་པའི་གཟུགས་གནས་པས། ། སངས་རྒྱས་སྤྲིན་དང་མཉམ་པ་ཡི། །
འོད་ཟེར་སྣ་ཚོགས་ཀུན་ཏུ་སྤྲོ། ། དེ་ཉིད་གསུམ་གྱི་རང་བཞིན་བདག ། མཁས་པས་དབུས་སུ་བསྒོམ་པར་བྱ། ། གསུམ་པ་ལས་རབ་ཏུ་བྱེད་པ་གསུམ་པའོ།། །། དེ་ནས་དཀྱིལ་འཁོར་ཆེན་པོ་མཆོག ། ཡང་དག་རབ་ཏུ་བཤད་པར་བྱ། ། རྡོ་རྗེ་དབྱིངས་དང་མཉམ་པའི་དབྱིབས། ། རྡོ་རྗེ་དབྱིངས་ཞེས་བྱ་བར་གསུངས། ། དཀྱིལ་འཁོར་གནས་ནི་སྦྱངས་ནས་ནི། ། ཕྱག་རྒྱ་ཆེན་པོར་ཡོངས་སུ་གཟུང་། །
ཐམས་ཅད་རྣམ་པར་བལྟས་ནས་ནི། ། སྔགས་པས་འདི་ནི་བསྒྲུབ་པར་བྱ། ། གསར་པ་ལེགས་པར་བཀལ་བ་དང་། ། ཤིན་ཏུ་ཚད་མ་མཛེས་པས་ནི། ། སྲད་བུས་ཐིག་གདབ་ཤེས་རབ་ཅན། ། ཇི་ལྟར་ནུས་པར་དཀྱིལ་འཁོར་ཉིད། ། གྲུ་བཞི་པ་ལ་སྒོ་བཞི་པ། ། རྟ་བབས་རྣམས་ཀྱིས་ཤིན་ཏུ་མཛེས། ། ཐིག་བཞི་དང་ནི་ཡང་དག་ལྡན། ། གོས་དང་མེ་ཏོག་ཕྲེང་བས་བརྒྱན། །
མཚམས་ཀྱི་ཆ་རྣམས་ཐམས་ཅད་དང་། ། སྒོ་ཡི་ཁྱུད་ཀྱི་གྲྭ་རྣམས་སུ། ། རྡོ་རྗེ་རིན་ཆེན་རྣམས་ཀྱིས་སྤྲས། ། ཕྱི་རོལ་དཀྱིལ་འཁོར་ཐིག་གདབ་བྱ། ། དེ་ཡི་འཁོར་ལོ་སོ་སོའི་སྐབས། ། ནང་དུ་ཡང་ནི་ཞུགས་ནས་ནི། ། རྡོ་རྗེ་ཐིག་ནི་ཡོངས་བཅུག་ཅིང་། ། ཀ་བ་བརྒྱད་ཀྱིས་ཉེ་བར་མཛེས། ། རྡོ་རྗེ་ཀ་བའི་རྩེར་གནས་པ། ། དཀྱིལ་འཁོར་ལྔ་ཡིས་རྣམ་པར་བརྒྱན། །
དེ་ནས་དཀྱིལ་འཁོར་ནང་དུ་ནི། ། སངས་རྒྱས་གཟུགས་བརྙན་རྣམ་པར་དགོད། ། གསུངས་པའི་དཀྱིལ་འཁོར་ཆོ་ག་ཡང་། ། སྒྲུབ་པའང་ཁྱོད་ལ་བཤད་པར་བྱ། ། དེ་ལ་དང་པོར་ལྷ་ཉིད་ཀྱི། ། ཁྱིམ་དུ་སྔགས་པ་ཞུགས་ནས་ནི། ། ཨ་ལས་ཟླ་བའི་དཀྱིལ་འཁོར་ནི། ། བསམས་ནས་དེ་སྟེང་རྡོ་རྗེ་ནི། ། དཀར་པོ་རྩེ་མོ་ལྔ་པ་ཉིད། ། ཆོ་གས་བསམ་པར་བྱས་ནས་ནི། །
དེ་བཞིན་གཤེགས་པ་ཀུན་སོགས་ལ། ། མཆོད་ནས་ཕྱག་འཚལ་འདི་སྐད་གསོལ། ། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པ་མཛད་དུ་གསོལ། ། བདག་ནི་ཆེ་གེ་མོ་ཞེས་བགྱི། ། དུས་འདི་ནས་ནི་བཟུང་ནས་ནི། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མཆོག །
དམ་པ་བདག་གིས་བསྐྱེད་པར་བགྱི། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་དང་། ། ཚུལ་ཁྲིམས་བསླབ་པ་རྣམ་པ་གསུམ། ། སོ་སོར་བདག་གིས་བརྟན་པར་གཟུང་། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། རྡོ་རྗེ་རིགས་མཆོག་ཆེན་པོ་ལ། །
རྡོ་རྗེ་དྲིལ་བུ་ཕྱག་རྒྱ་ཡང་། ། དེ་ཉིད་ལས་ནི་སོ་སོར་གཟུང་། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་ཀྱི་རྣལ་འབྱོར་གྱིས། ། དམ་ཚིག་ཡིད་དུ་འོང་པ་ལ། ། ཉི་མ་རེ་རེ་དྲུག་བྱས་ནས། ། སྦྱིན་པ་རྣམ་བཞི་རབ་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བ། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། །
དམ་པའི་ཆོས་ཀྱང་སོ་སོར་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཐམས་ཅད་སོ་སོར་གཟུང་བར་བྱ། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་པོ། ། དམ་པ་བདག་གིས་བསྐྱེད་པར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། སྡོམ་མ་ལུས་གཟུང་བར་བགྱི། ། མ་བསྒྲལ་བ་དག་བསྒྲལ་བར་བགྱི། །
མ་གྲོལ་བ་དག་སྒྲོལ་བར་བགྱི། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་གཞག ། དེ་ནས་བཅོམ་ལྡན་འདས་རྡོ་རྗེ་འཛིན་པ་ཐམས་ཅད་ཀྱི་རྩེ་མོ་ལས་བྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་ཚིག་འདི་དག་བཀའ་སྩལ་པ། དེ་ནས་བསམ་གཏན་གནས་འདུག་ནས། ། ཆོས་རྣམས་ཐམས་ཅད་བདག་མེད་པར། ། ཡང་དག་རྗེས་སུ་བལྟ་བར་བྱ། ། ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་ཀྱིས་བརྟགས། ། སེམས་ལས་མ་གཏོགས་པ་ཉིད་ནི། །
གཞན་དུ་ཡོད་པ་མ་ཡིན་ནོ། ། ཆོས་ཀུན་རང་བཞིན་འོད་གསལ་བ། ། ཆོས་ཀུན་དང་པོར་མ་སྐྱེས་ཕྱིར། ། ཡིད་ཀྱིས་ཨ་ནུཏྤནྣ་བརྗོད། ། དེ་ནས་རང་སེམས་དེ་ཉིད་འདིས། ། རང་བཞིན་གྱིས་ནི་འོད་གསལ་བ། ། འདོད་པའི་སྔགས་ཀྱིས་བཟླས་པས་ནི། ། ཟླ་བའི་དཀྱིལ་འཁོར་རྣམ་པར་བལྟ། ། ཨོཾ་ཙིཏྟ་པྲ་ཏི་བེ་དྷྃ་ཀ་རོ་མི། ། ཚོགས་ཀྱི་དཀྱིལ་འཁོར་ཆེ་དག་པ། །
ནམ་མཁའ་ལྟ་བུ་དྲི་མ་མེད། ། ཡིད་གཉིས་ཀུན་ལས་རྣམ་པར་གྲོལ། ། མཆོག་ཏུ་རྣམ་པར་རྟོག་པ་འཇོམས། ། ཉོན་མོངས་དྲི་མ་ཐམས་ཅད་དག ། དང་པོ་ཟླ་བ་ལྟར་བལྟས་ནས། ། སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལཱྀ་ལཱྀ་ཨེ་ཨཻ་ཨཽ་ཨྂ་ཨཿ བཅོམ་ལྡན་ཟླ་བའི་དཀྱིལ་འཁོར་གྱི། ། ཡོན་ཏན་ཁྱད་པར་ཇི་ལྟར་ལགས། །
བཅོམ་ལྡན་འདས་ཀྱིས་བཀའ་སྩལ་པ། ། གྲུ་གསུམ་རྒྱ་ཆེན་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ནི་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་ཏུ་འཇུག་པར་འགྱུར། ། སེམས་ནི་རང་བཞིན་འོད་གསལ་བས། ། དེ་ཉིད་དགའ་བ་བྱེད་པའི་རྒྱུ། ། སྔགས་པས་འདི་ཡི་སྔགས་ཀྱིས་ནི། །
བྱང་ཆུབ་སེམས་ནི་སྐྱེད་པར་བྱེད། ། ཨོཾ་བོདྷི་ཙིཏྟ་ཨུཏྤཱ་ད་ཡཱ་མི། ། བྱས་པའི་རྗེས་སུ་རིམ་འབྱུང་བ། ། སེམས་ཅན་རྗེས་སུ་འཛིན་པ་པོ། ། དགེ་བའི་ཆོས་ཀྱི་ཡང་དག་གང་། ། ཉོན་མོངས་ཐམས་ཅད་ངེས་པར་གནོན། ། ཟླ་བའི་དཀྱིལ་འཁོར་དབུས་སུ་ནི། ། བྱང་ཆུབ་ཟླ་བ་གཉིས་པ་ཅན། ། འདིར་ཡང་སྐར་མའི་རྣམ་པས་ནི། ། སངས་རྒྱས་ཡོན་ཏན་ཀ་སོགས་ཀྱི། །
གཟུགས་ཀྱིས་གཟུགས་བརྙན་ལྟ་བུ་ཡི། ། རྣལ་འབྱོར་གྱིས་ནི་འཇུག་པར་འགྱུར། ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ འདི་ཡི་དཀྱིལ་འཁོར་ཆོ་ག་ཀུན། །
རྒྱུད་ནི་གཞན་དུ་མ་གསུངས་སོ། ། དེ་ལ་དབུས་སུ་རྩེ་ལྔ་པ། ། འོད་ཟེར་དཀར་པོ་བཅས་པ་ཉིད། ། ཀུན་ཏུ་བཟང་པོའི་སེམས་བསྐྱེད་པས། ། བརྟན་པར་བྱེད་པའི་རྒྱུ་ཡི་ཕྱིར། ། བདག་ཉིད་རྡོ་རྗེའི་གཟུགས་བརྙན་དུ། ། འདི་ཡི་སྔགས་ཀྱིས་བསྒོམ་པར་བྱ། ། ཨོཾ་ཏི་ཥྛ་བཛྲ། བྱང་ཆུབ་སྤྱོད་པ་བླ་ན་མེད། ། དེ་ཡི་ས་ནི་རྟོགས་པ་འདི། །
ཡེ་ཤེས་དག་པ་ཟག་པ་མེད། ། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། ནམ་མཁའི་ཁམས་ནི་ཐམས་ཅད་ཀྱི། ། ཚད་དུ་ཡང་དག་གང་བ་ཡི། ། རྡོ་རྗེའི་ལུས་ཀྱི་བདག་ཉིད་དུ། ། སྔགས་པས་བསྒོམ་པར་བྱ་བ་འོ། ། འདིས་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བར་བྱ། ། ཨོཾ་བཛྲ་ཨཱཏྨ་ཀོ྅ཧྃ།
སངས་རྒྱས་ཀུན་གྱི་སྐུ་གང་ནི། ། སྣང་བ་མེད་ཅིང་གནས་པ་མེད། ། མ་སྐྱེས་མ་བྱས་དག་པ་ཉིད། ། དངོས་པོ་མེད་པ་ལ་སོགས་སྤངས། ། གཅད་མེད་དབྱེར་མེད་གཟུང་དུ་མེད། ། ཆོས་ཀྱི་སྐུ་ནི་གཟུགས་མེད་པ། ། རྡོ་རྗེ་བདག་མེད་ཡང་དག་གྱུར། ། རྡོ་རྗེའི་སྐུ་ནི་གོང་ན་མེད། ། དེ་ལྟར་ཡང་དེ་རྡོ་རྗེས་མཚན་པ་བསྒོམ་པར་བྱ་བ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཉོན་ཅིག ཡང་ནི་རྡོ་རྗེ་སེམས་དཔའ་ནི། །
རྣམ་པ་ཀུན་གྱི་མཆོག་ལྡན་པ། ། སངས་རྒྱས་རྣམས་ཀྱི་གཟུགས་བརྙན་ནི། ། འདི་ཡི་སྔགས་ཀྱིས་བསྒོམ་པར་བྱ། ། ཨོཾ་ཡ་ཐ་སརྦ་ཏ་ཐཱ་གཱ་ཏཱ་སྟ་ཐཱ་ཧྃ། སྐུ་དང་གསང་བ་དེ་བཞིན་སྤྱོད། ། སྤྱོད་ཡུལ་དེ་ཉིད་རྟོགས་པ་ནི། ། མངོན་པར་བྱང་ཆུབ་རྣམ་པ་ལྔ། ། སངས་རྒྱས་ཀུན་གྱི་བདག་ཉིད་དགེ ། དེ་ནས་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པས་བཅོམ་ལྡན་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གསང་བའི་རྡོ་རྗེ་དང་།
པདྨའི་རིགས་ཀྱི་མིང་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེ་དེ་བཞིན་གཤེགས་པ་ཀུན་ལ་གནས། ། པདྨའི་རིགས་ནི་ལྷ་མོ་ཆེན་མོ་ལྡན། ། དེ་ཡི་རྡོ་རྗེ་པདྨའི་སྟེང་དུ་གནས། ། དེ་ལས་དེ་བཞིན་གཤེགས་པ་ཐམས་ཅད་དོན། ། དེ་ནས་དེ་ལྟར་བདག་ཉིད་རྣམ་པར་སྣང་མཛད་དུ་བསྐྱེད་ནས་སྟེང་དང་འོག་ཏུ་སྔགས་ཀྱི་ཡི་གེ་བཀོད་དེ། ཆོ་ག་བཞིན་དུ་རི་རབ་དང་། གྲུ་གསུམ་རྒྱ་ཆེན་པོ་བསྐྱེད་པར་བྱ་སྟེ། འོད་ཟེར་སྣ་ཚོགས་ཀྱི་དཀྱིལ་འཁོར་གྱིས་བརྒྱན་པ་ལས་ཡང་དག་པར་བྱུང་བའི་མཛེས་པའི་གནས་བསྒོམ་ནས།
དེར་པྃ་ལས་བྱུང་བའི་སྣ་ཚོགས་པདྨར་ཉི་མའི་དཀྱིལ་འཁོར་རོ། ། རླུང་དང་མེའི་དཀྱིལ་འཁོར་དང་ལྡན་པ་ཡ་ར་ལ་ཝས་བརྒྱན་པའོ། ། དེ་ནས་དེའི་སྟེང་དུ་སྔགས་ཀྱིས་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་ཅིང་བསྟོད་པ། རབ་ཏུ་བསྔགས་པ། ནོར་བུ་རིན་པོ་ཆེ་ཆེན་པོ་འོད་གསལ་བ་དང་། ཁ་དོག་སྣ་ཚོགས་ཤིང་དྲིལ་བུ་དཔྱངས་པ་དང་། རླུང་གིས་བསྐྱོད་པའི་གོས་དང་། འཕན་དང་། མེ་ཏོག་གི་ཕྲེང་བ་དང་། དོ་ཤལ་དང་།
དོ་ཤལ་ཕྱེད་པ་དང་། ཟླ་བས་ཉེ་བར་མཛེས་པར་རྡོ་རྗེ་ནོར་བུའི་རྩེ་མོར་གཞལ་མེད་ཁང་བསམ་པར་བྱའོ། ། ཧཱུྂ་གི་སྔགས་འདིས་རང་གི་སྙིང་ཁར་ཟླ་བའི་དཀྱིལ་འཁོར་དུ་སྔགས་འདི་བཀོད་དེ་གྱུར་པ་ལས་རྡོ་རྗེ་རྩེ་ལྔ་པ་བསྒོམ་པར་བྱའོ། ། ཡང་སངས་རྒྱས་ཐམས་ཅད་སྤྲོ་བ་དང་བསྡུ་བར་བྱ་ཞིང་རྡོ་རྗེ་དེ་ཉིད་ཀྱང་ཡོངས་སུ་གྱུར་པ་ལས་རྡོ་རྗེ་སེམས་དཔའ་རྣམ་པ་ཀུན་གྱི་མཆོག་དང་ལྡན་པ་ཟླ་བའི་ཁ་དོག་གི་འོད་ལྟ་བུ་སྟེ། ཟླ་བའི་དཀྱིལ་འཁོར་གྱི་སྟེང་ན་བཞུགས་ཤིང་རྒྱན་ཐམས་ཅད་ཀྱིས་བརྒྱན་པ། དཔའ་བོ་ཤེས་རབ་དང་དགའ་བ་གཅིག་པུས་མཛེས་པས་རྡོ་རྗེ་དང་། དྲིལ་བུ་དང་། རལ་གྲི་དང་། ལྕགས་ཀྱུ་ཉིད་དང་། ཐོད་པ་དང་།
ཞགས་པ་འཛིན་པ་ཉིད་དོ། ། གཡས་པ་ནི་ཁ་དོག་ནག་པོའོ། ། གཡོན་པ་ནི་པདྨ་རཱ་གའི་འོད་དོ། ། ཞལ་གསུམ་པ་དང་། ཕྱག་དྲུག་པ་ཉིད་དང་། སྤྱན་གསུམ་པ་ཉིད་དང་། བཟང་པོའི་གཟུགས་ཅན་ཏེ། རང་གི་རིག་མའི་པདྨ་ལ་བཞུགས་པ། དགྱེས་པའི་དཀྱིལ་འཁོར་བསྒོམ་པར་བྱའོ། ། རྣམ་པ་ཐམས་ཅད་ཀྱི་མཆོག་དང་ལྡན་པར་དཀྱིལ་འཁོར་པའང་རབ་ཏུ་བརྟག་པར་བྱའོ། །
ཤར་དུ་ནི་རྣམ་པར་སྣང་མཛད་དོ། ། ལྷོར་ནི་རིན་ཆེན་འབྱུང་གནས་སོ། ། ནུབ་ཏུ་ནི་འོད་དཔག་ཏུ་མེད་པའོ། ། བྱང་དུ་ནི་གདོན་མི་ཟ་བར་གྲུབ་པའོ། ། དབང་ལྡན་དུ་ནི་སྤྱན་ནོ། ། མེར་ནི་མཱ་མ་ཀཱི་འོ། ། བདེན་བྲལ་དུ་ནི་གོས་དཀར་མོའོ། ། རླུང་དུ་ནི་སྒྲོལ་མའོ། ། ཕྱི་རོལ་གྱི་འཕར་མ་ལ་དྲག་ཤུལ་མ་ནི་ཁ་དོག་དཀར་མོའོ། ། ལྷོ་རུ་ནི་རྡོ་རྗེ་གཟུགས་བརྙན་མ་ནི་ཁ་དོག་སེར་མོའོ། །
ནུབ་ཏུ་ནི་འདོད་ཆགས་རྡོ་རྗེ་མ་ཁ་དོག་དམར་མོའོ། ། བྱང་དུ་ནི་རྡོ་རྗེ་ཞི་བ་མོ་ཁ་དོག་ལྗང་གུ་མའོ། ། དབང་ལྡན་དུ་ནི་རྡོ་རྗེ་གནོད་སྦྱིན་མོ་ཁ་དོག་དཀར་སེར་ལྟ་བུའོ། ། མེ་རུ་ནི་རྡོ་རྗེ་མཁའ་འགྲོ་མ་དམར་སེར་ལྟ་བུའོ། ། བདེན་བྲལ་དུ་ནི་སྒྲའི་རྡོ་རྗེ་མ་ནི་སྔོན་དམར་ལྟ་བུའོ། རླུང་དང་སའི་རྡོ་རྗེ་མ་ནི་ཁ་དོག་ལྗང་སྐྱ་མ་ལྟ་བུའོ། ། ཕྱི་རོལ་གྱི་འཕར་མ་ལ་དབང་ལྡན་དུ་ནི་གླིང་བུ་མའོ། ། མེ་རུ་ནི་པི་ཝཾ་མའོ། ། བདེན་བྲལ་དུ་ནི་མུ་ཀུན་ད་མའོ། རླུང་དུ་ནི་རྫ་རྔ་མའོ།
གླིང་བུ་མ་ལ་སོགས་པ་ནི་ཕྱག་གཉིས་མ་ལ་ཞལ་གཅིག་མའོ། ། ཕྱི་རོལ་གྱི་སྣམ་བུ་ལ་མེ་ཏོག་མ་ལ་སོགས་པའི་མཚན་མ་འཛིན་པའི་རྣལ་འབྱོར་མ་དེ་གཞག་པར་བྱ་སྟེ། དེ་བཞིན་དུ་ཕྱག་གཉིས་མའོ། ། ཤར་གྱི་སྒོ་ལ་ལྷ་མོ་རྡོ་རྗེ་ལྕགས་ཀྱུ་མ་ནམ་མཁའ་སྔོ་བསངས་མའི་མདོག་བྲི་བར་བྱ་སྟེ། ཞལ་གཡས་པ་དང་། གཞན་པ་ནི་གནག་པ་དང་དཀར་པོའོ། ། ཕྱག་གཡས་པའི་དང་པོ་ནི་ལྕགས་ཀྱུའོ། ། གཉིས་པ་ལ་ནི་རལ་གྲི་འཕྱར་བའོ། ། གསུམ་པ་ལ་ནི་འཁོར་ལོའོ། ། གཡོན་པ་ན་ནི་ཞགས་པ་དང་།
སྡིགས་མཛུབ་དང་། དྲིལ་བུ་འཛིན་པ་སྟེ་ཕྱག་དྲུག་པ་བྲི་བར་བྱའོ། ། ལྷོའི་སྒོར་ལྷ་མོ་རྡོ་རྗེ་ཞགས་པ་མ་ཁ་དོག་དཀར་སེར་ཏེ། གཞན་པ་ནི་གནག་པ་དང་དམར་བའོ། ། གཡས་པ་ན་ནི་ཞགས་པ་དང་། རྡོ་རྗེ་དང་། རལ་གྲི་འཕྱར་བའོ། འཁོར་ལོ་དང་། དྲིལ་བུ་དང་། སྡིགས་མཛུབ་ཞགས་པ་ཅན་ཏེ་ཕྱག་དྲུག་གོ །
ནུབ་ཀྱི་སྒོ་ལ་ནི་རྡོ་རྗེ་ལྕགས་སྒྲོག་མ་སྟེ། དེ་བཞིན་དུ་ཡང་ཁ་དོག་དམར་ཞིང་གཟི་བརྗིད་ཆེ་བ་སྟེ། ཞལ་གཡས་པ་དང་གཞན་པ་ནི་གནག་པ་དང་དཀར་བའོ། ། ཕྱག་དྲུག་ན་ལྕགས་སྒྲོག་དང་། རྡོ་རྗེ་དང་། རལ་གྲི་དང་། འཁོར་ལོ་དང་། དྲིལ་བུ་དང་། ལྕགས་ཀྱུའོ། བྱང་གི་སྒོ་ལ་ནི་རྡོ་རྗེ་དྲིལ་བུ་མ་འཇིགས་པར་བྱེད་མ་སྟེ།
ཞལ་གསུམ་ནི་ལྗང་གུ་དང་། ནག་མོ་དང་། དཀར་མོའོ། ཕྱག་དྲུག་ན་ནི་དྲིལ་བུ་དང་། རྡོ་རྗེ་དང་། ལྕགས་ཀྱུ་དང་། འཁོར་ལོ་དང་། རལ་གྲི་དང་། ཞགས་པའོ། ། ཐམས་ཅད་ཀྱང་སྐྲ་སྟེང་དུ་འབར་བ་སྟེ།
སྣ་ཚོགས་པདྨར་ཉི་མའི་དཀྱིལ་འཁོར་དུ་གཞག་པར་བྱའོ། མེའི་ཕྱོགས་ནས་བརྩམས་ཏེ་མེ་ཏོག་ལ་སོགས་པའི་མཚན་མ་འཛིན་པའི་རྣལ་འབྱོར་མ་དེ་གཞག་པར་བྱ་སྟེ། ཕྱག་གཉིས་མར་གསུངས་སོ། ། ཤར་ལ་སོགས་པའི་སྒོ་རྣམས་སུ་རྣལ་འབྱོར་མ་ལྕགས་ཀྱུ་མ་དང་། ཞགས་པ་མ་དང་། ལྕགས་སྒྲོག་མ་དང་། དྲིལ་བུའི་ལག་པ་མ་སྟེ། སྒོ་སྲུང་མ་དང་ཡང་དག་པར་ལྡན་པའོ། ཛཿཧཱུྂ་བྂ་ཧོཿཞེས་བྱ་བ་འདི་རྣམས་ཀྱི་སྙིང་པོ་བསྟན་པ་སྟེ་ཐེ་ཚོམ་མི་ཟའོ། ། དེ་ལྟར་བཀོད་པ་དང་བྱས་པ་ལ་སོགས་པའི་ཚུལ་གྱིས་ཀྱང་མཚན་མ་དང་ཕྱག་རྒྱ་དང་ལྡན་པའི་དཔལ་རྡོ་རྗེ་སེམས་དཔའི་ཕྱིའི་དཀྱིལ་འཁོར་རོ། །
གོང་མ་ལྟ་བུ་དེའི་ཕྱེད་ཀྱིས་དེའི་ནང་དུ་ཟླ་བ་ཕྱེད་པའི་དབྱིབས་ལྟ་བུའི་རླུང་གི་དཀྱིལ་འཁོར་དང་ཀ་བ་བརྒྱད་ཀྱིས་ཉེ་བར་མཛེས་པ་དང་། ཕྱི་རོལ་དུ་རི་མོ་བཞིས་ཡོངས་སུ་བསྐོར་བའོ། ། ལྷ་མོ་ཐམས་ཅད་ཀྱི་གནས་སུ་ཇི་སྐད་གསུངས་པའི་གདན་རྣམས་ནི་དཀར་མོ་ལ་སོགས་པ་རབ་ཏུ་བརྟག་པར་བྱའོ། ། དེ་ལ་དབུས་སུ་ཧྲིཿའི་ཡི་གེ་རྣམ་པར་བསྒོམ་པར་བྱའོ། ། དེའི་ཤར་གྱི་རེའུ་མིག་ལ་ནི་ཧྲཱིཿའོ། ། ལྷོ་རུ་ནི་ཧོའོ། ། ནུབ་ཏུ་ནི་གཱིའོ། ། བྱང་དུ་ནི་ཛིའོ། ། མེ་རུ་ནི་ཧྃ་ངོ་། བདེན་བྲལ་དུ་ནི་ཛྃ་ངོ་།
རླུང་དུ་མྃ་ངོ་། དབང་ལྡན་དུ་ཧྃ་ངོ་། དཀྱིལ་འཁོར་གྱི་ཕྱི་རོལ་དུ་དགོད་པ་ནི་མེའི་མཚམས་སུ་ནི་ཨྃ་ངོ་། ། བདེན་བྲལ་དུ་ནི་ཨུའོ། ། རླུང་དུ་ནི་ཨེའོ། ། དབང་ལྡན་དུ་ནི་ཨཻ་དགོད་པར་བྱའོ། ། ཤར་སྒོ་ལ་ཛཿའོ། ། ལྷོ་རུ་ནི་ཧཱུྂ་ངོ་། ། ནུབ་ཏུ་ནི་བྃ་མོ། ། བྱང་དུ་ནི་ཧོཿདགོད་པར་བྱའོ། །
ཕྱི་རོལ་དུ་དུར་ཁྲོད་བརྒྱད་ཀྱིས་ཡོངས་སུ་བསྐོར་བའི་དཀྱིལ་འཁོར་བསམས་ཏེ། དེར་དབང་པོ་ལ་སོགས་པའི་འབྱུང་པོ་ཆེན་པོ་བརྒྱད་པོ་འཇིགས་པར་བྱེད་པར་དགོད་པར་བྱའོ། ། ཤར་དུ་ཧ་རི་བཱ་ས་ལ། ། ལྷ་ཡི་ཚོགས་ནི་ཡང་དག་བྲི། ། ལྷོ་རུ་ཙུ་ཏའི་ཤིང་ལ་ནི། ། གཤིན་རྗེའི་གཙོ་བོའི་དབང་ཕྱུག་བྲི། ། ནུབ་ཏུ་ཨ་ཤོ་ཀ་གནས་སུ། ། སྤྲིན་གྱི་རྒྱལ་པོ་དེར་ནི་དགོད། ། དེ་བཞིན་བྱང་དུ་བྱང་ཆུབ་ཤིང་། ། གནོད་སྦྱིན་སྡེ་དཔོན་མཉམ་པར་གཞག །
དེ་བཞིན་མེར་ན་ཀ་རཉྫར། ། དྲང་སྲོང་ཚོགས་ཀྱིས་ཡང་དག་ཁྱབ། ། བདེན་བྲལ་ལ་ཏཱ་ཛཱ་ཊིར་ནི། ། སྲིན་པོ་ལ་སོགས་དེ་ནས་དགོད། ། རླུང་དུ་པཱརྠི་བ་ལ་ནི། ། རླུང་གི་བདག་པོ་ཡང་དག་བྲི། ། དབང་ལྡན་པ་ཊ་སྡྱ་ལར་ནི། ། ཡི་དྭགས་ཚོགས་ནི་ཡང་དག་བྲི། ། དྲག་བཅས་དབང་བཅས་ཉེ་དབང་བཅས། ། ཟླ་བཅས་ཉི་མ་གཤིན་རྗེའི་ཆ། །
རྒྱས་བཏབ་རྨོངས་བྱས་ཟོས་བྱས་ཤིང་། ། ཐལ་བའི་དངོས་བཅས་འཚོ་བར་བྱེད། ། ཐབས་དང་ཤེས་རབ་རྣལ་འབྱོར་གྱིས། ། གཡོན་པར་ཁ་ཊྭཱྃ་བརྟེན་ནས་སུ། ། དྲིལ་བུ་སིལ་སིལ་སྒྲ་སྒྲོགས་ཤིང་། ། ཁྲག་གིས་བཀང་བའི་ཐོད་པ་བསྣམས། ། གཡས་སུ་རྡོ་རྗེ་འབར་བ་སྟེ། ། འཇིགས་པ་ཡང་ནི་འཇིགས་པར་མཛད། ། སྐྱིལ་ཀྲུང་ཕྱེད་པ་བྱས་ནས་ནི། ། ཉིད་ཀྱི་བརླ་སྟེང་གཡོན་པ་མནན། །
ཚངས་པ་ལ་སོགས་མནན་པ་དེ། ། གྲགས་པ་ཉེ་བར་མི་ཟ་སྟེ། ། ཀུན་ཏུ་འོད་ཟེར་སྣ་ཚོགས་ཀྱི། ། སངས་རྒྱས་སྤྲིན་དང་མཉམ་པ་འདིས། ། སྤྲོ་བ་ཡང་ནི་སྦྱིན་པར་བྱ། ། དེ་ལྟ་རྣལ་འབྱོར་པས་བསྒོམ་ན། ། དངོས་གྲུབ་མྱུར་དུ་ཐོབ་པར་འགྱུར། ། དཔལ་ཡང་དག་པར་སྦྱོར་བ་ལས་བྱུང་བ་སྟེ་བརྟག་པའི་རྒྱལ་པོ་གསུམ་པའོ།། །། བཅོམ་ལྡན་རྣལ་འབྱོར་རྣལ་འབྱོར་མའི། ། ངག་གི་ཕྱག་རྒྱའི་མཚན་ཉིད་ཅི། །
གསང་བ་ཉན་པར་འཚལ་ལགས་ན། ། ཐུབ་པ་ཆེན་པོས་བཤད་དུ་གསོལ། ། དེ་ནས་བཅོམ་ལྡན་འདས་མཁའ་འགྲོ་མ་རྣམ་པར་རྒྱལ་བའི་སྟོབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་མཁའ་འགྲོ་མའི་དམ་ཚིག་གི་ཕྱག་རྒྱ་བཀའ་སྩལ་པ། ཀོལླ་ཨི་རི་ཊིཋ་ཨ་བོལླ། མུམྨུ་ཎི་རེ་ཀཀྐོ་ལཱ། གྷ་ཎ་ཀྲི་པཱིཊྚ་ཧོ་བཱཛྫ་ཨི། ཀཱ་རུ་ཎི་ཀི་ཨ་ཨི་ན་རོ་ལཱ། ཏ་ཧིཾ་བ་ལཱ་ཁཱ་ཛྫ་ཨི། གྷ་ཌེ་མ་ཨ་ཎཱ་པིཛྫ་ཨི། ཧ་ལེ་ཀྭ་ལིཉྫ་ར་པ་ཎི་ཨ་ཨི།
དུ་དྷུ་ར་བཛྫ་ཨ་ཨི། ཙ་ཨུ་ས་མ་ཀཱསྡྱཱུ་རི་སིཧླཱ། ཀཔྤུ་ར་ལཱ་ཨི་ཨ་ཨི། མ་ལ་ཨིནྡྷ་ཎྃ་ཤཱ་ལི་ཛ། ཏ་ཧིཾབྷ་རུ་ཁཱ་ཨི་ཨ་ཨི། ཕྲེཾ་ཁ་ཎ་ཁེཊྚ་ཀ་རནྟེ། ཤུདྡྷ་ཨ་ཤུདྡྷ་ན་མུ་ཎི་ཨ་ཨི། ཎི་རྃ་སུ་ཨང་གེ་ཙ་ཌཱ་བི་ཨ། ཏ་ཧིཾ་ཛ་ས་རཱ་ཝ་པ་ཎི་ཨ་ཨི། མ་ལ་ཨ་ཛྃ་ཀུན་དུ་རུ་བཱཊྚ་ཨི།
ཌེཾ་ཌི་མ་ཏ་ཧིནྣ་བཛྫ་ཨ་ཨི། མུ་ཁེ་གྷོ་གྷུ་གུ་གྷུ། མུ་གྷུ་ལུ་གྷུ། དྲཥྚཱ། འདི་རྣམས་བལྟས་ནས་རྣལ་འབྱོར་པས་མཚན་མ་གསུངས་པ་ཞེས་བྱ་བ་ལ་སྤྲོ་བར་བྱའོ། ཌཱ། ཌཱི། བུ། སུ། མ།
ཡོ། བྷི། དྷཱི། ལུ། སཏྲཱི། ས། པེ། ཕཱི། བྷ། བྷུ།
པཱི། བྷུ། ཧཱི། ག ཏྲི། ཀུ། ཧཱ། ཛཱ། ཀེ། བྷ།
སྭཱ། པུ། ཛཱ། ཨོ། ཨ། གོ རཱ། དེ། མཱ། ཀཱ།
ཨོ། ཏྲི། ཀོ ཀ། ལ། ཀཱ། ཧི། པྲེ། གྲྀ། སཽ།
སུ། ནཱ། སི། མ། ཀུ། དེ་ནས་ངག་གི་ཙྪོ་མ་ཡི། ། ཆོ་གའི་རིམ་པ་བཤད་པར་བྱ། ། གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་བྱ་བ། ། པོ་ཏྃ་གཱི་དང་།
པྲ་ཏི་པོ་ཏྃ་གཱི་དང་། ག་མུ་དང་། ལུམྦ་དང་། ནི་ག་ར་དང་། ཙ་ཊུ་ཀྃ་དང་། ཧྲྀ་ད་ཡྃ་དང་། ཀཽ་ར་བ་དང་། ཀརྞིཎ་ཀཱ་དང་། ཨ་ལི་ཀ་ར་ཎྃ་དང་། བ་རཱ་ཧ་དང་།
ཤྲ་ཝ་ཎ་དང་། མནྠ་ན་དང་། ན་རཿདང་། ཏཱ་ལི་ཀཱ་དང་། ན་ར་ཀྃ་དང་། ཨ་མྲུ་ཀྃ་དང་། ཀཱ་ཁི་ལཱ་དང་། སྭ་ས་ཎྃ་དང་། པ་རི་དྷིཿདང་། བི་ར་དྷི་དང་།
ཀྲུ་རཱ་དང་། ཨནྟཿདང་། ཨ་ལི་ཀཱ་དང་། བྷ་གི་ནཱི་དང་། མུ་ད་ཀྂ་དང་། གྲྀ་ཧཱ་ཎ་དང་། མུ་དྲཱ་དང་། དནྟ་སྤརྴ་ཛི་ཧྭཱ་དང་། གནྡྷ་བཱ་ཧི་ནཱི་དང་། ཨཱ་ག་མ་ནྃ་དང་།
སྡྱཱ་ནཱ་ཏ་དང་། ཀི་ར་ཎཿདང་། གོ་མ་དང་། ནཱ་དཱ་དང་། ལམྦོ་ད་ར་དང་། དནྟཿདང་། ནི་རོ་དྷ་དང་། བི་ཛྙ་པྟི་དང་། དྷུརྻ་དང་། དྷཱུ་མྲ་པྲི་ཡཱ་དང་།
སྭ་ནུ་དང་། ས་རི་ཏཿདང་། ཨྃ་གུལྱཱ་དང་། ཝ་ད་ནྃ་དང་། རཱ་ཛི་ཀཱ་དང་། ཨ་ད་ནཱ་དང་། པྃ་ཀྟི་དང་། ཙྪན་དོ་དང་། ཙ་ལོཿདང་། མྲྀ་ག་པ་ཏི་དང་།
མཎྜ་ལྃ་དང་། ས་མྃ་དང་། ཕལ་གུ་ཥྃ་དང་། མ་ཧཱ་ཀྵ་རྃ་དང་། ཙྪཱ། ནཱ། གོ་དང་། མ་དང་། བྷ་དང་། ཧཱ་དང་།
ཨ་པྱ་ཀཱ་དང་། སྡྱ་དང་། དནྟ་སྤརྴ་ནེ་དང་། མུ་ཁ་སྤརྴ་ནེ་དང་། ཧོ་དང་། ཧྲཱི་ཀཱ་དང་། ཤཱུ་ནྱ་སྤརྴ་ནེ་དང་། ཨུ་རུ་སྤརྴ་ནེ་དང་། སྟེང་དང་། འོག་ཏུ་ཡོད་པ་ནི་ཕྱག་རྒྱ་དང་ཕྱག་རྒྱའི་ལན་དུ་གསུངས་སོ།
ཡི་གེ་དང་ངག་གི་ཙྪོ་མ་སྟེ་བཞི་པ་ལས་རབ་ཏུ་བྱེད་པ་དང་པོའོ།། །། རྡོ་རྗེ་སྙིང་པོ་སྙིང་རྗེ་ཆེ། ། ཡིད་ནི་གཅིག་ཏུ་གྱུར་པས་ཉོན། ། གཟུགས་ཅན་མ་དང་འོ་བྱེད་མ། ། ལཱ་མཱ་ཡོངས་གྱུར་བྱིས་བཅས་མོ། ། མི་ལྡོག་མོ་དང་འདོད་པ་མོ། ། འདི་དག་མཁའ་འགྲོ་བདུན་དུ་གསུངས། ། མངོན་པར་ཞེན་པས་ལྟ་བ་དང་། ། སྨིན་མ་ཡོན་པོར་གང་བྱེད་ཅིང་། ། སྔོན་གྱི་གཟུགས་ནི་སྡུད་པ་དང་། །
ཕྱིས་ནི་འཇིགས་པར་བྱེད་པ་ཡང་། ། དེ་ནི་གཟུགས་ཅན་མར་ཤེས་བྱ། ། དཔའ་བོས་གཉིས་མེད་བསྟན་པ་འོ། ། སྡུག་པའམ་གལ་ཏེ་མི་སྡུག་པའི། ། བྱིས་པ་ལྟ་ཞིང་འོ་བྱེད་མ། ། དེ་ནི་འོ་བྱེད་མ་ཤེས་བྱ། ། མཁའ་འགྲོ་མཆོག་ཀྱང་དེ་ཉིད་ཡིན། ། བྱོལ་སོང་ལྟ་སྟངས་ཁྲོ་གཉེར་གདོང་། ། འདི་ནི་སྨིན་སྒྱུར་སྡིགས་པར་བྱེད། ། གཞན་དུ་དབུགས་ཀྱིས་འཇིགས་བྱེད་མ། །
དེ་ནི་ལཱ་མཱར་རྣམ་པར་བསྟན། ། ཕག་དང་ཅེ་སྤྱང་བྱི་ལ་དང་། ། རྟ་རྣམས་ཐམས་ཅད་འཇིགས་བྱེད་མ། ། དེ་ནི་ཡོངས་གྱུར་མ་རུ་གསུངས། ། རབ་ཏུ་དགའ་ཞིང་གསལ་བར་དགོད། ། སོང་བ་གྱུར་ནས་མི་ལྡོག་མ། ། དེ་ནི་བྱིས་བཅས་མོ་རུ་གསུངས། ། གང་ཞིག་སྐྱོ་བས་ལག་པ་འམ། ། བོང་པ་འམ་ནི་རྐང་པས་སམ། ། གོས་མཐའམ་ཡང་ན་ཤིང་གིས་ནི། །
དེས་རེག་པ་ནི་འཚོ་མི་འགྱུར། ། དེ་ནི་མི་ལྡོག་མར་ཤེས་བྱ། ། རྒོད་དང་སྨྲ་དང་ངུ་བ་དང་། ། གློ་བུར་དུ་ནི་ཁྲོ་འགྱུར་བ། ། དེ་ནི་འདོད་པ་མར་ཤེས་བྱ། ། མཁའ་འགྲོ་རྣལ་འབྱོར་མར་གསུངས་སོ། ། ཐོད་པ་དགྲ་སྟ་མཆེ་བ་དང་། ཆུ་སྲིད་རྒྱལ་མཚན་རལ་གྲི་དང་། ། འཕང་མདུང་དང་ནི་བདུན་དུ་གསུངས། ། ཡང་དག་སྦྱོར་བའི་ཆོ་ག་འདི། །
རྣལ་འབྱོར་རིག་པས་རྟག་ཏུ་མཆོད། ། ལུས་སྲུལ་མོའི་མཚན་མ་དང་ཕྱག་རྒྱ་བཞི་པ་ལས་རབ་ཏུ་བྱེད་གཉིས་པའོ།། །། དེ་ནས་ལཱ་མཱའི་མཚན་ཉིད་ནི། ། ཡང་དག་རབ་ཏུ་བཤད་པར་བྱ། ། དམར་ཞིང་དཀར་བའི་བུད་མེད་གང་། ། པདྨའི་འདབ་མ་ལྟ་བུའི་འོད། ། དཀར་པོའི་གོས་ལ་རྟག་དགའ་ཞིང་། ། ཙན་དན་གསར་པའི་དྲི་དང་ལྡན། ། བདེ་གཤེགས་འདུས་པ་ཉིད་ལ་དགའ། ། ཆགས་ཤིང་མཐོང་ན་རྗེས་འགྲོ་མ། །
ཁྱིམ་དུ་པདྨ་འདྲི་བྱེད་པ། ། པདྨ་གར་དབང་རིགས་ལས་བྱུང་། ། སྨིན་མའི་དབུས་སུ་རྩེ་གསུམ་སོན། ། ལུས་ནི་སྔོ་སངས་སྐྱ་བ་དང་། ། ཨུཏྤལ་སྔོན་པོའི་དྲི་དང་མཚུངས། ། ཁྱིམ་དུ་རྡོ་རྗེ་བྲིས་ནས་ནི། ། རྟག་ཏུ་མཆོད་པ་བྱེད་པ་ནི། ། ཧེ་རུ་ཀ་དཔལ་རིགས་བྱུང་བ། ། དེ་ནི་མཁའ་འགྲོ་མར་ཤེས་བྱ། ། མིག་དམར་དཀར་དང་དམར་བ་དང་། །
དེ་བཞིན་རྐང་པ་ལག་པ་དམར། ། ར་སྐྱེས་ཁྱིམ་བྱ་དག་གིས་ཀྱང་། ། རྟག་ཏུ་དགའ་བར་གྱུར་པ་དང་། ། དེ་ཡི་ཁྱིམ་དུ་རྡོ་རྗེ་ནི། ། བྲིས་ནས་རྟག་ཏུ་མཆོད་བྱེད་པ། ། ཧེ་རུ་ཀ་དཔལ་རིགས་བྱུང་བ། ། མཁའ་འགྲོར་འདི་ལ་ཐེ་ཚོ་མེད། ། འཁོར་ལོ་གང་གི་དཔྲལ་བ་འམ། ། ལག་པར་ཡང་ནི་མཐོང་གྱུར་པའི། ། སེར་ཞིང་སྔོ་སངས་བུད་མེད་གང་། །
རྟག་ཏུ་གོས་སེར་དགའ་བ་ཉིད། ། མེ་ཏོག་དཀར་པོའི་དྲི་ཆེན་དང་། ། སྐལ་བཟང་ཕུན་སུམ་ཚོགས་མ་དེ། ། ཁྱིམ་དུ་འཁོར་ལོ་འདྲི་བར་བྱེད། ། དེ་བཞིན་གཤེགས་པའི་རིགས་རྗེས་འགྲོ། ། གནག་ཅིང་སྔོ་སངས་བུད་མེད་གང་། ། སོ་ནི་དཀར་ཞིང་མཐོ་བ་དང་། ། རྟག་ཏུ་གདུག་པའི་གཡོན་པ་ནི། ། སྐྲ་ནི་རྟག་ཏུ་གྲོལ་བ་ཡིན། ། རྟག་ཏུ་ཁྲུས་ལ་དགའ་བ་དང་། །
སྤྱོད་ཅིང་མང་དུ་སྨྲ་བ་དང་། ། རྡོ་རྗེ་ཁྱིམ་དུ་བྲིས་ནས་ནི། ། རྟག་ཏུ་མཆོད་པ་བྱེད་པ་ནི། ། རྡོ་རྗེ་ཕག་མོའི་རིགས་ལས་བྱུང་། ། དཀར་ཞིང་གསེར་དང་མཚུངས་པ་དང་། ། འབར་བའི་མིག་དང་བ་སྤུ་གང་། ། རྡོ་རྗེ་གང་གི་དཔྲལ་བ་འམ། ། ལག་པར་ཡང་ནི་མཐོན་གྱུར་པ། ། རྟག་ཏུ་རྒྱལ་སྲིད་དགའ་བ་དང་། ། སྙེམས་ཤིང་བདེན་པར་སྨྲ་བ་དང་། །
མ་ལི་ཀ་ཡི་དྲི་དང་ལྡན། ། ཁྱིམ་དུ་རྡོ་རྗེ་བྲིས་ནས་ནི། ། རྟག་ཏུ་མཆོད་པ་བྱེད་པ་ནི། ། དུམ་སྐྱེས་མ་ཡི་རིགས་ལས་བྱུང་། ། རྣལ་འབྱོར་དབང་ཕྱུག་ཆེན་མོ་མཆོག ། ཤ་ལ་དགའ་བའི་བུད་མེད་གང་། ། མིག་སྨན་ནག་པོ་ལྟ་བུའི་འོད། ། དཔྲལ་བར་མདུང་རྩེའི་རྣམ་པ་ཉིད། ། དྲག་ཤུལ་ལས་ལ་དགའ་བ་གང་། ། རྟག་ཏུ་དུར་ཁྲོད་འགྲོ་གང་དང་། །
འཇིགས་མེད་སྐྱུགས་བྲོ་མེད་པ་དང་། གང་གི་དཔྲལ་བར་བསྡུས་ནས་ནི། ། ཁྱིམ་དུ་ཐོད་པ་འདྲི་བྱེད་ཅིང་། ། རྟག་ཏུ་མཆོད་པ་བྱེད་པ་ནི། ། ཧེ་རུ་ཀ་ཡི་རིགས་ལས་བྱུང་། ། ཆར་སྤྲིན་མདོག་འདྲའི་བུད་མེད་གང་། ། སོ་ནི་མི་མཉམ་པར་གནས་ཤིང་། ། རྟག་ཏུ་དྲག་ཤུལ་ལས་རྣམས་དང་། ། གཡོན་པའི་མཆེ་བ་བྱུང་བ་ནི། ། ཁྱིམ་དུ་དགྲ་སྟ་འདྲི་བྱེད་ཅིང་། །
རྟག་ཏུ་མཆོད་པ་བྱེད་པ་ནི། ། རྣམ་པར་འདྲེན་པའི་རིགས་བྱུང་བ། ། དེ་ནི་མཁའ་འགྲོར་ཐེ་ཚོམ་མེད། ། གང་གི་སྐྲ་ནི་ལི་བ་དང་། ། བཞིན་ནི་ཡོངས་སུ་ཟླུམ་པ་དང་། ། རྟག་ཏུ་ཁ་ལ་སྨ་ར་དང་། ། སྨིན་མ་རིང་ཞིང་བ་སྤུ་དང་། ། གོས་དཀར་གཙང་ཞིང་ཞི་བ་དང་། ། མི་བསྐྱོད་བདེན་པར་སྨྲ་བ་དང་། ། རྟག་ཏུ་དམ་པའི་ཆོས་དགའ་བ། །
དཔའ་བོའི་སྲིང་མོར་དེ་ཤེས་བྱ། ། པདྨའི་ཕྱག་རྒྱ་སྦྱིན་པར་བྱ། ། ཡང་ན་རུ་སྦལ་ཕྱག་རྒྱ་བྱ། ། རིལ་བ་སྤྱི་བླུགས་མཆོད་བྱེད་པ། ། ཕྱག་རྒྱའི་ལན་དུ་བརྗོད་པར་བྱ། ། དེ་ནི་ཚེས་བཅུའི་རེས་དག་ལ། ། ཁྱིམ་དུ་པདྨ་འདྲི་བར་བྱེད། ། མ་མཆུ་འཕྱང་ཞིང་མིག་ཡངས་མ། ། མིག་ནི་དམར་ཞིང་སེར་བ་དང་། ། ཆེ་ཞིང་སྐལ་བཟང་ནོར་དང་ལྡན། །
སེར་ཞིང་ཙམ་པ་ལྟ་བུ་ཉིད། ། རིང་ཞིང་ལག་པ་རིང་བ་དང་། ། སྣ་ཚོགས་གོས་ལ་དགའ་བ་དང་། ། རི་མོ་གསུམ་ནི་དཔྲལ་བ་འམ། ། སྟེང་གི་མཚམས་སུ་ངེས་པར་གནས། ། རྒོད་པ་དང་ནི་དགའ་བ་ཉིད། ། ལམ་གྱི་རྣམ་པ་གནོན་ཅིང་གནས། ། གཡུལ་དུ་ཤི་བ་རྣམས་ཀྱི་ནི། ། གཏམ་ལ་རྟག་ཏུ་དགའ་བ་ཉིད། ། དེ་འདྲའི་རབ་མྱོས་མཐོང་ནས་ནི། །
མདུང་རྩེའི་ཕྱག་རྒྱ་རབ་བསྟན་བྱ། ། རྐང་པ་གཡོན་པ་བསྐུམས་པ་ཡི། ། གར་ཉིད་ཀྱང་ནི་རབ་བསྟན་བྱ། ། གཡོན་གྱིས་ཡོངས་སུ་བསྐོར་བ་ནི། ། ཕྱག་རྒྱའི་ལན་དུ་བརྗོད་པར་བྱ། ། བཅུ་བཞི་པ་དང་བརྒྱད་པ་ལ། ། ཁྱིམ་དུ་མདུང་རྩེ་བྲིས་ཤིང་མཆོད། ། འཇིག་རྟེན་དབང་ཕྱུག་མཚན་ཉིད་ཡིན། ། དམར་ཞིང་དཀར་བའི་བུད་མེད་གང་། ། མིག་ནི་ལྗང་ཞིང་སེར་བ་དང་། །
དེ་བཞིན་སྐྲ་ནི་འཁྱིལ་བ་དང་། ། དར་དཔྱངས་བཅིངས་པར་སྣང་བ་ཉིད། ། རི་མོ་གཅིག་པར་རབ་ཏུ་གནས། ། དེ་བཞིན་སྟེང་དུ་རིང་བ་དང་། ། རྟག་ཏུ་གོས་དམར་ལ་དགའ་ཞིང་། ། རྟག་ཏུ་རྒོད་ཅིང་གླུ་ལེན་དང་། ། གློ་བུར་དུ་ནི་ཁྲོ་བ་དང་། ། ཁྱད་པར་དུ་ནི་སེམས་གཡོ་དང་། ། རྩོད་པ་རྟག་ཏུ་དགའ་བ་ཉིད། ། དེ་འདྲའི་རབ་མྱོས་མཐོང་ནས་ནི། །
འཕང་མདུང་ཕྱག་རྒྱ་རབ་བསྟན་བྱ། ། གཉིས་པ་ཡིས་ཀྱང་འབད་པ་ཡིས། ། དྲིལ་བུའི་ཕྱག་རྒྱ་རབ་ཏུ་སྦྱིན། ། གཡོན་གྱིས་ཡོངས་སུ་བསྐོར་བ་ནི། ། ཕྱག་རྒྱའི་ལན་དུ་བརྗོད་པར་བྱ། ། ཐུང་ཞིང་བྱིན་པ་སྦོམ་པ་དང་། ། རྟག་ཏུ་གོས་སེར་དགའ་བ་དང་། ། མགྲིན་པ་ནས་ནི་གོས་འཕྱང་བ། ། དེ་འདྲའི་རབ་མྱོས་མཐོང་ནས་ནི། ། འཁོར་ལོའི་ཕྱག་རྒྱ་རབ་བསྟན་བྱ། །
གཉིས་པའང་རབ་ཏུ་འབད་པས་ནི། ། དུང་གི་ཕྱག་རྒྱ་སྦྱིན་པར་བྱ། ། དེ་བཞིན་ཡོངས་སུ་བསྐོར་བ་ཉིད། ། དེ་ཡི་དུས་ནི་བཅུ་བཞི་ལ། ། ཁྱིམ་དུ་རྡོ་རྗེ་འདྲི་བར་བྱེད། ། ཡན་ལག་ཀུན་ལ་བ་སྤུར་བཅས། ། མིག་ནི་ནག་ཅིང་སེར་བ་དང་། ། གཙིགས་ཤིང་རྣམ་འགྱུར་འཇིགས་པ་དང་། ། བཞིན་སྦོམ་ཁ་ནི་སྦོམ་པ་དང་། ། མ་མཆུ་འཕྱང་ཞིང་ཁུང་མིག་དང་། །
སྣ་ནི་ཉམས་པར་གྱུར་པ་དང་། ། རྟག་ཏུ་དྲི་ཟ་འདོད་པ་དང་། ། སྤྲིན་གྱི་ཁ་དོག་ལྟོ་ཆེ་བ། ། དེ་འདྲའི་རབ་མྱོས་མཐོང་ནས་ནི། ། ཀླུ་ཡི་ཕྱག་རྒྱ་རབ་སྦྱིན་བྱ། ། གཉིས་པ་ཡང་ནི་འབད་པ་ཡིས། ། འཕང་མདུང་ཕྱག་རྒྱ་སྦྱིན་པར་བྱ། ། ཡོངས་སུ་བསྐོར་བ་གོང་མ་བཞིན། ། དེ་ནི་བཅུ་གཅིག་ཚེས་ལ་ནི། ། མཆེ་བ་འདྲི་ཞིང་རྟག་ཏུ་མཆོད། །
མཚན་མའི་ཕྱག་རྒྱ་སྟེ་བཞི་པ་ལས་རབ་ཏུ་བྱེད་པ་གསུམ་པའོ།། །། དེ་ནས་ཡན་ལག་ཕྱག་རྒྱ་ཡི། ། མཚན་ཉིད་ཡང་དག་རབ་བཤད་བྱ། ། བུད་མེད་གང་ཞིག་སྤྱི་གཙུག་རེག ། སྤྱི་བོ་དེ་ལ་རབ་བསྟན་བྱ། ། གང་ཞིག་དཔྲལ་བ་སྟོན་པ་ལ། ། མཁུར་ཚོས་དེ་ལ་རབ་བསྟན་བྱ། ། གང་ཞིག་སོ་ནི་སྟོན་པ་ལ། ། ལྕེ་ནི་དེ་ལ་རབ་བསྟན་བྱ། ། གང་ཞིག་མ་མཆུ་སྟོན་པ་ལ། །
ཀོས་ཀོ་དེ་ལ་རབ་བསྟན་བྱ། ། གང་ཞིག་མགྲིན་པ་རེག་པ་ལ། ། ལྟོ་བ་དེ་ལ་རབ་བསྟན་བྱ། ། གང་ཞིག་ལྟོ་བ་སྟོན་པ་ལ། ། ལྟེ་བ་དེ་ལ་རབ་བསྟན་བྱ། ། གང་ཞིག་མཇུག་མ་སྟོན་པ་ལ། ། ས་ནི་དེ་ལ་རབ་བསྟན་བྱ། ། གང་ཞིག་གསང་བ་སྟོན་པ་ལ། ། ལིངྒ་དེ་ལ་རབ་བསྟན་པ་བྱ། ། གང་ཞིག་པུས་མོ་སྟོན་པ་ལ། །
བྱིན་པ་དེ་ལ་རབ་བསྟན་བྱ། ། གང་ཞིག་ལག་པ་སྟོན་པ་ལ། ། དཔུང་པ་དེ་ལ་རབ་བསྟན་བྱ། ། གང་ཞིག་རྐང་པ་སྟོན་པ་ལ། ། རྐང་མཐིལ་དེ་ལ་རབ་བསྟན་བྱ། ། གང་ཞིག་སོར་མོ་སྟོན་པ་ལ། ། སེན་མོ་དེ་ལ་རབ་བསྟན་བྱ། ། གང་ཞིག་ས་ནི་སྟོན་པ་ལ། ། ནམ་མཁའ་དེ་ལ་རབ་བསྟན་བྱ། ། གང་ཞིག་ནམ་མཁའ་སྟོན་པ་ལ། །
ཉི་མ་དེ་ལ་རབ་བསྟན་བྱ། ། གང་ཞིག་ཆུ་བོ་སྟོན་པ་ལ། ། རྒྱ་མཚོ་དེ་ལ་རབ་བསྟན་བྱ། ། གང་ཞིག་སོར་མོ་གཅིག་སྟོན་པ། ། ལེགས་པར་འོངས་ཞེས་བརྗོད་པ་ཡིན། ། གང་ཞིག་སོར་མོ་གཉིས་སྟོན་པ། ། ཤིན་ཏུ་ལེགས་འོངས་བརྗོད་པ་ཡིན། ། གཡས་པའི་སྨིན་མ་སྒྱུར་ཚུལ་དང་། ། གཡོན་པའི་སྨིན་སྒྱུར་ཚུལ་སྟོན་པ། ། སློབ་དཔོན་གཉིས་དང་འདུ་བ་སྟོན། །
རྒྱུད་ཐམས་ཅད་ཀྱི་གསང་བ་ཡང་དག་པར་སྦྱོར་བ་ལས་བྱུང་བ་རྡོ་རྗེ་མཁའ་འགྲོ་མའི་བརྡ་སྟེ་བརྟག་པའི་རྒྱལ་པོ་བཞི་པའོ།། །། དེ་ནས་སྐྱེ་བོ་དམ་པ་ཀུན། ། འདུ་བ་ཡང་དག་རབ་བཤད་བྱ། ། དེ་ལ་ཟས་གཅིག་བཟའ་བར་བྱ། ། སྣོད་གཉིས་སུ་ཡང་མ་ལུས་བརྩོན། ། ཀྱེ་བཅོམ་ལྡན་འདས་འདུ་བའི་གནས་གང་ལགས། བཅོམ་ལྡན་འདས་ཀྱི་བཀའ་སྩལ་པ། ། གནས་དང་ཉེ་བའི་གནས་དང་ནི། ། ཞིང་དང་དེ་བཞིན་ཉེ་བའི་ཞིང་། ། ཙྪན་དོ་ཉེ་བའི་ཙྪན་དོ་ཧ། །
འདུ་བ་དེ་བཞིན་ཉེ་འདུ་བ། ། དུར་ཁྲོད་ཉེ་བའི་དུར་ཁྲོད་དང་། ། འཐུང་གཅོད་ཉེ་བའི་འཐུང་གཅོད་ཉིད། ། འདི་རྣམས་ས་ནི་བཅུ་གཉིས་ཏེ། ། སབཅུའི་དབང་ཕྱུག་མགོན་པོ་ཉིད། ། འདི་ནི་གཞན་གྱིས་བརྗོད་མི་བྱ། ། ཀྱེ་བཅོམ་ལྡན་འདས་གནས་ལ་སོགས་པ་གང་ལགས། དེ་བཞིན་དུ་ས་བཅུ་གཉིས་པོ་རྣམས་རྒྱ་ཆེན་པོ་ལས་བྱུང་བ་བཀའ་དྲིན་གྱིས་བསྐྱབ་ཏུ་གསོལ། བཅོམ་ལྡན་འདས་ཀྱིས་བཀའ་སྩལ་པ། གནས་ནི་ཛཱ་ལན་དྷ་རར་གསུངས། །
དེ་བཞིན་དུ་ནི་ཨོ་ཌྱཱན་ཉིད། ། གནས་ནི་ཀོལླ་གི་རི་དང་། ། དེ་བཞིན་ཨར་བུ་ད་ཉིད་དོ། ། ཉེ་གནས་གོ་དཱ་ཝ་རི་ཉིད། ། དེ་བཞིན་དགའ་བའི་དབང་ཕྱུག་དང་། ། དེ་བཞིན་དེ་ཝཱི་ཀོ་ཊར་བཤད། ། དེ་བཞིན་མཱ་ལ་ཝ་ཉིད་དང་། ། དེ་བཞིན་ཀཱ་མ་རཱུ་པར་གསུངས། ། ཨོ་དྲ་ཞིང་ནི་ཉིད་དུ་གསུངས། ། ཉེ་ཞིང་ཏྲི་ཤ་ཀུ་ནི་དང་། །
དེ་བཞིན་ཀོ་ཤ་ལ་ཉིད་དང་། ། ཀ་ལི་ཀར་ནི་ཅི་གསུངས་པའོ། ། དེ་བཞིན་ལམ་བཱ་ཀ་ཉིད་དང་། ། ཀཱཉྩི་ཁ་བའི་གནས་ཉིད་ནི། ། ཙྪན་དོར་ཡང་དག་གསུངས་པ་དང་། ། ཉེ་བ་ཡི་ཡང་ཙྪན་དོ་འོ། ། པྲེ་ཏ་ཨ་ཧི་བཱ་སི་གསུངས། ། དེ་བཞིན་ཁྱིམ་གྱི་ལྷ་ཉིད་དང་། ། སཽ་རཱཥྚ་དང་གསེར་གླིང་ཉིད། ། འདུ་བ་དེ་བཞིན་ཉེ་འདུ་བ། །
ནཱ་ག་ར་དང་སིན་དྷཱུ་ནི། ། དུར་ཁྲོད་ཉིད་དུ་བརྗོད་པ་དང་། ། མ་རུ་དང་ནི་ཀུ་ལུ་ཏཱ། ། ཉེ་བ་ཡི་ནི་དུར་ཁྲོད་ཉིད། ། སྙིང་རྗེ་དེ་བཞིན་ལས་ཀྱི་བྲང་། ། ཧ་རི་ཀེ་ལ་ཉིད་དང་ནི། ། ལན་ཚྭའི་རྒྱ་མཚོའི་ནང་སོང་དང་། ། བིནྡྷཱ་གཞོན་ནུའི་གྲོང་ཁྱེར་ཉིད། ། འཐུང་གཅོད་ཉེ་བའི་འཐུང་གཅོད་དང་། ། དེ་དང་ཉེ་བ་དུར་ཁྲོད་ཉིད། །
རབ་སོང་དགེ་འདུན་རྒྱ་མཚོའི་འགྲམ། ། སྐྱེད་མོས་ཚལ་དང་རྫིང་བུའི་འགྲམ། ། ཉེ་བའི་དུར་ཁྲོད་བརྗོད་པར་བྱ། ། དེ་ནས་གནས་ལ་ལྷག་པར་གནས་པའི་ཆོ་ག་བཤད་པར་བྱ་སྟེ། རྡུལ་བྲལ་གནས་སུ་ཙུ་ཏ་གནས། ། ཀོང་ཀ་ནར་ནི་ཟླ་བའི་གླིང་། ། ཀ་རཉྫར་གནས་ཙཱ་རི་ཏྲ། ། ཨཊྚ་ཧ་སར་ཀ་དམྤ། ། ལྷ་མོའི་མཁར་དུ་བ་ཊ་གནས། ། ཧ་རི་ཀེ་ལར་ཧི་ར་གནས། །
ཨོ་ཌྱཱན་ཨ་ཤོ་ཀ་ནི་གནས། ། ཛཱ་ལནྡྷ་རར་གསེར་ཤིང་གནས། ། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཙྪན་དོ་མངོན་དུ་གྱུར་པར་ངེས། ། ཉེ་བའི་ཙྪན་དོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། །
དུར་ཁྲོད་ལེགས་པའི་བློ་གྲོས་ཉིད། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པཱུ་ལ་སོགས་པ་ཅི་གསུངས་པ། ། ཕྱི་དང་ནང་དུ་བསམ་པར་བྱ། ། རྣལ་འབྱོར་མ་རྣམས་ལེགས་འདུ་བའི། ། ཉིན་པར་ཉིད་ཀྱང་ལེགས་བཤད་བྱ། ། ཡི་དྭགས་ཟླ་ཕྱེད་བཅུ་བཞི་དང་། ། བརྒྱད་པ་ལ་ཡང་ཁྱད་པར་དུ། །
རྒྱལ་མཚན་དང་ནི་མཚོན་བསྣུན་ཉིད། ། སྐྱེ་བ་བདུན་པ་ཁྱད་པར་དུ། ། འབད་པས་སྙིང་རྗེ་བསྐྱེད་ནས་ནི། ། མཁས་པས་གསད་པར་བྱ་བ་ཉིད། ། སྙེང་རྗེ་མེད་ན་མི་འགྲུབ་པས། ། དེ་ཕྱིར་སྙིང་རྗེ་ཡང་དག་བཤད། ། ཇི་ལྟར་བདག་བཞིན་སེམས་ཅན་ཉིད། ། ཇི་ལྟར་སེམས་ཅན་དེ་བཞིན་བདག ། འདི་ལྟར་སེམས་པའི་རྣལ་འབྱོར་བདག ། དངོས་གྲུབ་མྱུར་དུ་ཐོབ་པར་འགྱུར། །
འདུ་བའི་གནས་ཏེ་ལྔ་པ་ལས་རབ་ཏུ་བྱེད་པ་དང་པོའོ།། །། གསང་བའི་པདྨའི་མཚན་ཉིད་ནི། ། ཡེ་ཤེས་དབང་པོ་ཉན་པར་འཚལ། ། ཡེ་ཤེས་སེམས་དང་འདྲེས་པ་ཡི། ། རྫོགས་པའི་བྱང་ཆུབ་རིམ་པ་ཅི། ། བཅོམ་ལྡན་འདས་ཀྱིས་བཀའ་སྩལ་པ། ། གནས་བཞི་མཉམ་པར་གནས་ནས་ནི། ། རྫོགས་བྱང་རིམ་པ་རྡོ་རྗེ་འཛིན། ། མཉམ་ཉིད་སེམས་ནི་བསྐྱེད་ནས་ནི། ། འདོད་ཆགས་ལ་སོགས་རིང་དུ་སྤངས། །
ཡིད་དང་མཐུན་པའི་གནས་སུ་ནི། ། བདེ་བའི་སྟན་ལ་འདུག་གནས་ནི། ། བརྟན་དང་གཡོ་བའི་དངོས་པོ་ཀུན། ། སྙིང་རྗེ་ཕན་པའི་སེམས་ཀྱིས་ནི། ། སྤྱི་བོ་མེད་པའི་སྤྱི་བོ་དང་། ། སྒྲ་མཐའི་དེ་བཞིན་གསང་པདྨ། ། ཆ་ནི་སྣ་ཚོགས་ཡིག་འབྲུ་རྣམས། ། དེ་བཞིན་དུ་ཡང་སྟན་རྣམས་ཉིད། ། སྐུ་གསུང་ཐུགས་ཀྱི་རྡོ་རྗེ་ནི། ། ཆོས་ཀྱི་དབྱིངས་ཀྱི་རྣམ་པར་བྱེད། །
བསྡུས་ནས་གོང་བུའི་རྣལ་འབྱོར་གྱིས། ། རྡོ་རྗེ་སེམས་དཔར་རང་ཉིད་འགྱུར། ། ཆུ་ཡི་ཁམས་དང་མེ་ཡི་ཁམས། ། རོ་གཅིག་མཆོག་གི་གནས་སུ་ནི། ། ཐབས་དང་ཤེས་རབ་བདག་ཉིད་སྦྱར། ། སངས་རྒྱས་གཟུགས་བརྙན་དབང་པོ་དྲུག ། བསྟན་བཅོས་ཚད་མ་སློབ་དཔོན་དང་། ། ལུང་གི་རྗེས་འབྲང་དེ་ཉིད་ཤེས། ། གསང་དོན་དེ་ཉིད་དངོས་པོ་ཡང་། ། དེ་ཉིད་ལས་ནི་གཅིག་ལས་གཅིག །
སྔར་གྱི་མཚན་ཉིད་ཐམས་ཅད་ཀྱིས། ། སྟོང་སོགས་དེ་ཉིད་མཚན་ཉིད་ཀྱིས། ། ལུས་ཀྱི་དྲི་མ་བཀྲུས་ནས་ནི། ། རྫོགས་པའི་བྱང་ཆུབ་རིམ་པར་སྦྱར། ། ཟླ་བའི་དཀྱིལ་འཁོར་དབུས་གནས་པར། ། ཡེ་ཤེས་སེམས་དཔའ་བསམ་པར་བྱ། ། མདོག་དཀར་ཀུན་ད་ཟླ་བ་ཡི། ། འོད་ཟེར་རྣམ་པར་སྤྲོ་བ་ནི། ། ཕྱག་གཉིས་སེམས་དཔའི་སྐྱིལ་མོ་ཀྲུང་། ། པདྨའི་གནས་ལ་ཡང་དག་བཞུགས། །
རྒྱན་རྣམས་ཀུན་གྱིས་རྣམ་པར་བརྒྱན། ། སངས་རྒྱས་ལྔ་ཡིས་རྣམས་པར་བརྒྱན། ། ཕྱག་རྒྱ་ཆེན་པོ་ཕྱག་གཉིས་ཀྱིས། ། སྙིང་གི་གནས་སུ་གཟིར་བར་མཛད། ། གཟུགས་དང་གཟི་བརྗིད་ཡོངས་གང་བ། ། ཡེ་ཤེས་སེམས་དཔར་བསྒོམ་པ་ཉིད། ། ཆུ་ཤིང་མེ་ཏོག་ལྟ་བུར་ནི། ། ལྟེ་བ་རུ་ནི་ཡང་དག་གནས། ། ལངས་ནས་སྙིང་གར་ཀུན་ཏུ་གནས། ། སྔར་གྱི་མཚན་ཉིད་ཡོངས་གང་བ། །
བཏོན་ནས་དང་པོའི་པདྨ་ནི། ། འདབ་མ་བརྒྱད་པ་ཤིན་ཏུ་མཛེས། ། ཟེ་བ་དང་ནི་ཟེ་འབྲུར་བཅས། ། ཡི་གེ་རྣམ་དགོད་དགོད་པར་བྱ། ། དཀྱིལ་འཁོར་དབུས་སུ་གནས་པ་ཡི། ། ཕྱག་གཉིས་ཞལ་གཅིག་དཀར་པོ་ནི། ། བཟང་པོ་དྲི་མེད་དབུས་སུ་བསམ། ། དེ་ཡི་དབུས་སུ་རྣམ་ཤེས་དང་། ། ཡེ་ཤེས་དེ་ཉིད་སྦྱར་བར་བྱ། ། དང་པོ་ཤར་གྱི་འདབ་མ་ལ། །
བྱམས་པར་ལྡན་པའི་མི་བསྐྱོད་པ། ། ལྷོ་ཡི་སྒོར་ནི་སྙིང་རྗེ་ཉིད། ། རིན་ཆེན་དེ་ཉིད་ས་བོན་ལས། ། ནུབ་ཀྱི་སྒོ་ཡི་འདབ་མ་ལ། ། འོད་དཔག་མེད་པའི་ས་བོན་དགོད། ། བྱང་གི་སྒོ་ཡི་གནས་སུ་ནི། ། སེམས་ཀྱི་དོན་ཡོད་གཙོ་བོ་ཉིད། ། དང་པོའི་དབྱངས་སོགས་ས་བོན་གྱི། ། ཟླ་བའི་ཐིག་ལེ་ཇི་བཞིན་རིམ། ། ཟླ་བའི་འོད་ཟེར་དཀར་བརྒྱན་པའི། །
ཡི་གེ་བཞི་ནི་དགོད་པར་བྱ། ། མཚམས་རྣམས་སུ་ནི་མ་ནིང་ཉིད། ། རྣམ་པ་བཞི་པོ་སྔར་གསུངས་པ། ། དེ་ཡི་དབུས་སུ་དེ་ཡི་སེམས། ། ཡི་གེ་ཡིས་ནི་སྦྱར་བར་བྱ། ། རྡོ་རྗེ་སྙིང་པོས་གསོལ་བ། སེམས་ལ་ཐེ་ཚོམ་འཁྲུངས་ལགས་པ། ། བཅོམ་ལྡན་བདག་ལ་བཤད་དུ་གསོལ། ། སྟོན་པ་མཚོན་དུ་མེད་པ་ལ། ། ཡི་གེའི་རྣལ་འབྱོར་ལ་སོགས་ཅི། །
བཅོམ་ལྡན་འདས་ཀྱིས་བཀའ་སྩལ་པ། ། དེ་ཉིད་ཇི་ལྟར་རྡོ་རྗེ་ཉོན། ། མཚན་གཞི་མཚན་ཉིད་སྟོང་པ་ཉིད། ། སྙིང་པོ་མེད་པའི་ཆུ་ཤིང་ལས། ། སྙིང་པོ་བདུད་རྩི་འབྲས་འབྱུང་ལྟར། ། འབྲས་བུ་རྣམ་ཤེས་ཡེ་ཤེས་ནི། ། གཟུགས་མེད་པ་ལ་ཡེ་ཤེས་གཟུགས། ། ཡེ་ཤེས་སྐུ་ནི་སྐྱོན་མེད་པ། ། མཚན་ཉིད་མཚོན་དུ་མེད་པ་ཉིད། ། དངོས་དང་དངོས་མེད་རྣམ་པར་གྲོལ། །
ཡིག་འབྲུ་མེད་ལས་ཡིག་འབྲུའི་གཟུགས། ། དེ་དབུས་ངོ་བོ་སྟོང་པ་ཉིད། ། དེ་ཉིད་རྣལ་འབྱོར་པ་ཡིས་གཟུང་། ། ཇི་ལྟར་མཚན་ཉིད་ཤེས་ཀྱང་ནི། ། མཉམ་ཉིད་ཡེ་ཤེས་སེམས་ཀྱིས་ནི། ། དེ་ཡི་རྫོགས་པའི་བྱང་ཆུབ་ལམ། ། མྱུར་བ་ཉིད་དུ་མཐོང་བར་འགྱུར། ། བླ་མའི་མན་ངག་ལམ་གྱིས་ནི། ། ཡེ་ཤེས་རྣམ་ཤེས་ངོ་བོ་ལས། ། མཚན་ཉིད་བསྟན་བཅོས་མདོར་བསྡུས་པ། །
དེ་ཉིད་དཔའ་བོ་སྟོན་པ་པོ། ། འདི་ཡི་བསྒོམ་པ་ཐམས་ཅད་ཀྱི། ། འོད་ཟེར་དཀར་པོས་རྣམ་པར་བརྒྱན། ། ལྕགས་སྒྲོག་ལྔ་པོ་མཆོད་རྟེན་གྱི། ། བདུད་རྩིའི་ས་བོན་བསམས་ནས་ནི། ། ཁ་དོག་དཀར་པོ་འོད་གསལ་བ། ། བདུད་རྩིའི་རྒྱུན་ནི་འཛག་པར་འགྱུར། ། སྙིང་གི་ས་བོན་པད་དབུས་སུ། ། མཐེ་བོང་ཡོངས་ཀྱི་དཀྱིལ་འཁོར་འདི། ། དེ་ཡི་དབུས་སུ་ས་བོན་ནི།
ཨཱ་ལི་ཀཱ་ལི་ཡོངས་བཏུས་པ། ། ཁ་དོག་དཀར་པོ་ཤིན་ཏུ་མཛེས། ། ཟླ་བའི་འོད་ཟེར་འཕྲོ་བ་ནི། ། དེ་ཡི་དབུས་སུ་སྒོ་རྣམས་ཀྱི། ། ཐིག་ལེ་བསམ་པར་རབ་ཏུ་གྲགས། ། སྐྲ་ཡི་རྩེ་མོ་བརྒྱ་ཆར་ནི། ། ཕྲ་རབ་གཟུགས་སུ་ཡང་དག་གནས། ། རྣམ་པར་ཤེས་པའི་རང་བཞིན་ལས། ། ཡེ་ཤེས་ཅན་གྱི་མཚན་ཉིད་མཚོན། ། གོ་འཕང་གནས་ཀྱི་ཐིག་ལེ་ལྟོས། །
སེམས་ཀྱི་མཚན་ཉིད་ཐམས་ཅད་ཤེས། ། སྙིང་ལ་ཚངས་པའི་སྒོ་ཡིས་ནི། ། ཐིག་ལེ་སྒོ་ཡི་ལམ་ལས་ནི། ། བླ་མའི་མན་ངག་བརྩོན་པ་ཡིས། ། རྣམ་ཤེས་ཡེ་ཤེས་ཀྱི་ཡང་བླང་། ། ལམ་གྱི་ཕྱི་རོལ་བསྟན་བཅོས་ཀྱང་། ། མ་ཡིན་རིང་བར་འགྱུར་བ་ཡིན། ། བསྟན་བཅོས་རྣམས་ནི་རྙེད་སླ་ཡང་། ། སྦྱོར་བ་དེ་ལ་རྙེད་པར་དཀའ། ། རྣལ་འབྱོར་པ་ཡི་ཐབས་ཀྱིས་ནི། །
བླ་མ་གསོལ་བ་འདེབས་ལ་བརྩོན། ། བླ་མའི་མན་ངག་ལམ་གྱིས་ནི། ། རྣམ་པར་མཁས་པས་མཐོང་བར་འགྱུར། མཉམ་གཞག་དངོས་པོ་རང་བཞིན་གྱིས། ། གཡོ་བ་མེད་ཅིང་འཚེ་བ་མེད། ། ཡིད་ནི་ཆོས་རྣམས་སྔོན་དུ་འགྲོ། ། ཡིད་ནི་དག་ཅིང་ཡིད་ལྟར་མགྱོགས། ། ཡིད་ཀྱི་རྒྱལ་པོའི་བཀའ་དྲིན་གྱིས། ། སྨྲ་བ་དང་ནི་བྱེད་པར་འགྱུར། ། དེ་ཕྱིར་ཡིད་ཀྱི་བདག་ཉིད་ཀུན། །
ཡིད་ལ་བྱུང་བར་བློ་ལྡན་པས། ། སྙིང་གར་སེམས་བསྒོམ་སྡོམ་པ་ནི། ། གལ་ཏེ་འདོད་ན་ཡོ་གིས་བཟླས། ། རྒྱུ་རུ་གྱུར་པའི་ས་བོན་ཏེ། ། དེ་ཉིད་དཔྱད་པས་མ་ཡིན་ནོ། ། འབྲས་བུ་རྒྱུ་ཡི་ས་བོན་ཏེ། ། དེ་ཉིད་མཐོང་བ་མ་ཡིན་ནོ། ། གཟུགས་སོགས་སྲིད་པའི་ལོངས་སྤྱོད་ཀྱིས། ། དམིགས་པའི་ས་བོན་རྣམ་པ་ལྔ། ། སྤྱི་བོ་སྤྱི་མེད་ཡང་དག་གནས། །
ཀུན་ནས་ཀུན་ཏུ་འབབ་པར་འགྱུར། ། རྟག་ཏུ་རྩ་བའི་ས་བོན་གྱི། ། ཡེ་ཤེས་རྣམ་ཤེས་ས་བོན་ལས། ། ཐིག་ལེ་སྒྲ་དང་ཡང་དག་ལྡན། ། འཁོར་བའི་ལོངས་སྤྱོད་འདོད་པ་ཡིས། ། ཡིད་ཀྱི་བཟླས་པ་ཡང་དག་ལྡན། ། ཡི་གེ་ངག་ནི་རྣམ་པར་སྤངས། ། ངེས་པར་རྟག་ཏུ་གོ་འཕང་གནས། ། རྟག་པ་དང་ནི་ཆོས་ཀྱི་དབྱིངས། ། རྟག་ཏུ་ཕྲ་ཞིང་སྐྱོན་མེད་པ། །
ཡེ་ཤེས་ལ་ནི་རྣམ་ཤེས་ནུབ། ། ཡེ་ཤེས་དངོས་པོས་རྣམ་ཤེས་ཀྱི། ། རྫོགས་པའི་བྱང་ཆུབ་རིམ་མཐོང་འགྱུར། ། དང་པོ་མཚན་མ་ཐམས་ཅད་ཀྱི། ། མར་མེའི་རྣམ་པ་མཐོང་བར་འགྱུར། ། གཉིས་པ་མཚན་མོ་མེ་ཁྱེར་གྱི། ། རྣམ་པའི་རྡུལ་ནི་མཚོན་པར་བྱེད། ། རྡུལ་དཀར་ཙ་ན་ཀ་དབྱིབས་སུ། ། ཕྱོགས་བཅུར་དེ་བཞིན་མཐོང་བར་འགྱུར། ། གསུམ་པར་ཉོན་མོངས་བཅོམ་པ་ནི། །
རྣལ་འབྱོ་པ་ཡིས་རྣམ་པར་བརྟགས། ། ལྷ་ཡི་ལོངས་སྤྱོད་འདོད་པ་ཡང་། ། བཞི་པར་ཡང་ནི་བསྟན་པ་འོ། ། ལྷ་ཡི་གཟུགས་ནི་ཐམས་ཅད་ཀྱང་། ། ལྔ་པར་སེམས་ཀྱིས་བརྟག་པར་བྱ། ། དྲུག་པ་གཟུགས་ནི་མེད་པའི་ཆ། ། བདུན་པ་ཆོས་ཀྱི་དབྱིངས་ཉིད་དེ། ། བརྒྱད་པར་རང་འདོད་རྣལ་འབྱོར་པའི། ། སངས་རྒྱས་རྣམས་ཀྱི་འབྲས་བུའི་དོན། ། རྡོ་རྗེ་སེམས་དཔའ་སྙིང་རྗེ་ཆེ། །
ཡིད་ནི་གཅིག་ཏུ་གྱུར་པས་ཉོན། ། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱིས་ནི་རེ་རེར་དབྱེ་བ་ཡིས། ། ལྷ་རྣམས་ཀྱིས་ནི་བརྗོད་པར་བྱ། ། ལུས་ཅན་རྣམས་ཀྱི་ཕུང་པོ་དང་། ། ཁམས་རྣམས་དང་ནི་སྐྱེ་མཆེད་རྣམས། ། རང་བཞིན་གྱིས་ནི་རྣམ་པར་དག ། ཉོན་མོངས་མི་ཤེས་སྒྲིབ་སྦྱང་བྱ། ། རང་རིགས་བདག་ཉིད་དག་པ་ཉིད། །
དག་པ་གཞན་གྱིས་རྣམ་གྲོལ་མིན། ། ཡུལ་གྱི་དངོས་པོ་དག་པའི་ཕྱིར། ། རང་གིས་རིག་པའི་བདེ་བ་མཆོག ། གཟུགས་ལ་སོགས་པའི་ཡུལ་གང་དང་། ། གཞན་ཡང་རྣལ་འབྱོར་པ་སྣང་བ། ། དེ་ཀུན་རང་བཞིན་དག་པ་སྟེ། ། དེ་ཕྱིར་སངས་རྒྱས་སྣ་ཚོགས་དངོས། ། ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་སོགས་པའོ། །
དེ་ཅིའི་སླད་དུ་ཞེ་ན། གཟུང་བ་དང་འཛིན་པའི་ཕྱིར་རོ། ། གསོལ་བ། གཟུང་བ་དང་འཛིན་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། མིག་གིས་གཟུགས་ནི་གཟུང་བར་བྱ། ། སྒྲ་ནི་རྣ་བས་མཉན་པར་བྱ། ། དྲི་ནི་སྣ་ཡིས་ཚོར་བར་བྱ། ། ལྕེ་ཡིས་རོ་ནི་རིག་པར་བྱ། ། ལུས་ཀྱིས་དངོས་པོ་རིག་པར་བྱ། །
ཡིད་ཀྱིས་བདེ་སོགས་ཐོབ་པ་ནི། ། དག་པས་དུག་མེད་བྱས་ནས་ནི། ། བསྟེན་བྱ་འདི་དག་བསྟེན་པར་བྱ། ། གཟུགས་ནི་སངས་རྒྱས་རྣམ་སྣང་མཛད། ། ཚོར་བ་རྡོ་རྗེ་ཉི་མ་སྟེ། ། འདུ་ཤེས་པདྨ་གར་དབང་ཕྱུག ། དེ་བཞིན་འདུ་བྱེད་རྡོ་རྗེ་རྒྱལ། ། རྣམ་ཤེས་རྡོ་རྗེ་སེམས་དཔའ་ཉིད། ། ཀུན་གྱི་ངོ་བོ་ཧེ་རུ་ཀ། ། མིག་ལ་གཏི་མུག་རྡོ་རྗེ་བཤད། །
ཞེ་སྡང་རྡོ་རྗེ་མངོན་ཐོསཔ། ། ཕྲག་དོག་རྡོ་རྗེ་དེ་བཞིན་སྣ། ། ཁ་ནི་འདོད་ཆགས་རྡོ་རྗེར་བཤད། ། རེག་ལ་སེར་སྣ་རྡོ་རྗེ་མ། ། ཁམས་དང་སྐྱེ་མཆེད་ཐམས་ཅད་ནི། ། དམ་པའི་དབང་ཕྱུག་ཧེ་རུ་ཀ། ། ས་ཡི་ཁམས་ནི་ལྟུང་བྱེད་མ། ། ཆུ་ཁམས་གསོད་པར་བྱེད་མར་བརྗོད། ། མེ་ཡི་ཁམས་ནི་འགུགས་བྱེད་མ། ། དེ་བཞིན་རླུང་ནི་གར་དབང་ཕྱུག །
ནམ་མཁའི་ཁམས་སུ་བརྗོད་པ་ནི། ། པདྨ་འབར་བ་འཁྱིལ་བ་ཉིད། ། འདི་ལྟར་ལུས་ཅན་རྣམས་ཀྱི་ལུས། ། ཕུང་པོ་ལ་སོགས་ལྷ་བདག་ཉིད། ། བདེ་དང་སྡུག་བསྔལ་དེ་བཞིན་ལས། ། ཉོན་མོངས་ལ་སོགས་དེས་བསྐྱེད་པའི། ། བསྐྱེད་པའི་ཆ་ལ་ལེགས་གནས་པས། ། སྲིད་དང་མྱ་ངན་འདས་པ་ཐོབ། ། ཕུང་པོ་དང་སྐྱེ་མཆེད་རྣམ་པར་དག་པ་སྟེ་ལྔ་པ་ལས་རབ་ཏུ་བྱེད་པ་གཉིས་པའོ།། །། དེ་ནས་སྤྱོད་པས་རྟོག་པ་རྣམས། །
འཇིག་པར་བྱེད་པ་བཤད་པར་བྱེད། ། ཆོས་རྣམས་ཀུན་ལ་མཉམ་བྱུང་བ། ། དེ་ཉིད་སྤྱོད་པ་གོང་ན་མེད། ། སངས་རྒྱས་སྲས་ལ་ཕན་པའི་ཕྱིར། ། རྫོགས་པའི་བྱང་ཆུབ་རྣམ་གནས་པ། ། གང་ཞིག་ཡང་ནི་དེ་ཉིད་ལས། ། རྡོ་རྗེ་ཡན་ལག་མེད་པ་ཡི། ། ཤེས་རབ་ཕ་རོལ་ཕྱིན་པ་མཆོག ། སྐྱེ་བའི་རྒྱ་མཚོ་འཇིགས་ཆེན་པོར། ། རྒ་བའི་རླབས་ཀྱིས་འཁྲུགས་པ་ལས། །
སེམས་ཅན་ཐམས་ཅད་སྒྲོལ་བར་བྱེད། ། ཚོང་པ་དགེ་བར་འགྲོ་བ་དང་། ། མྱུར་དུ་དངོས་གྲུབ་གསལ་བྱེད་ཅིང་། ། སྙིང་པོ་ཡོན་ཏན་ཀུན་གྱི་གནས། ། སེམས་ཀྱི་རིན་ཆེན་ལས་བྱུང་བ། ། འདོད་དོན་རབ་ཏུ་སྒྲུབ་པར་བྱེད། ། རྡོ་རྗེ་འཛིན་པས་རབ་བསྔགས་པའི། ། ལོངས་སྤྱོད་རྫོགས་པའི་ཡོན་ཏན་ཀུན། ། ལུས་བྱུང་འདི་ལས་མ་གཏོགས་པར། ། དགའ་བའི་དངོས་གྲུབ་འབྱུང་མི་འགྱུར། །
མཁས་མཆོག་སྤྱོད་པ་མཚུངས་མེད་འདི། ། གྲོལ་བར་འདོད་པས་སྤྱད་པ་གྱིས། ། ལྷ་ཡི་དགྲ་དང་བརྒྱ་བྱིན་དང་། ། གྲོང་ཁྱེར་སུམ་བརྩེགས་དགྲ་བོ་དང་། ། ནོར་སྦྱིན་ཚངས་པ་ལ་སོགས་པས། ། ཞབས་ཀྱི་འདམ་སྐྱེས་མཆོད་པ་ཡིས། ། སྡིག་པ་འཇིགས་བྱེད་འདི་ལ་སྤྱོད། ། མྱུར་དུ་དེ་བཞིན་གཤེགས་པ་ཡི། ། གནས་ཀྱི་མཆོག་ནི་ཐོབ་པར་འགྱུར། ། དཔལ་ལྡན་རྡོ་རྗེ་སེམས་དཔས་ནི། །
གང་ཞིག་འགྲོ་ལ་ཕན་པར་ནི། ། ཀུན་འདར་གྱི་ནི་སྤྱོད་པ་གསུངས། ། དེ་ལྟར་མཆོག་ཏུ་བསམ་ཡས་གནས། ། ཤིན་ཏུ་གསང་བ་ཡོ་གིས་བསྒོམ། ། རྟོག་པ་ཐམས་ཅད་བྲལ་བར་ནི། ། དམ་ཚིག་ལ་ནི་སྤྱད་པར་བྱ། ། རྒྱུ་མཐུན་འབྲས་བུ་རང་བཞིན་ལས། ། དང་པོའི་རྩོམ་པར་ཡོ་གི་གནས། ། དེ་ནས་བསྒོམས་པས་དུབ་པ་ན། ། བསྡུས་ནས་བྱིས་པའི་རྩེ་བར་བྱ། །
སྣ་ཚོགས་གདུལ་བྱའི་འཇིག་རྟེན་ལ། ། འཇམ་པའི་གཟུགས་ཅན་རང་ཉིད་བསྒོམ། ། གྲུབ་པར་གྲགས་པ་མ་ལུས་པ། ། ཅི་གསུངས་རྣམ་པ་སྣ་ཚོགས་པའི། ། སྤྱོད་པས་བླ་ན་མེད་པ་ཡི། ། ཀུན་བཟང་མཚུངས་པ་མེད་འགྲུབ་པས། ། སྤྱོད་པ་ངེས་རིག་རྡོ་རྗེ་ཅན། ། བཅོམ་ལྡན་འདས་ཀྱིས་བཀའ་སྩལ་ཏོ། ། དཔལ་ལྡན་སློབ་དཔོན་རྡོ་རྗེ་ཅན། ། ཀུན་གྱི་མགོན་ལ་ཕྱག་འཚལ་ལོ། །
གསང་བའི་སྤྱོད་པས་གནས་ནས་ནི། ། བློ་གྲོས་ཆེན་པོ་བྱ་བ་བྱས། ། དེ་ནས་རང་གི་འདོད་སྒྱུར་བས། ། སྦྱོར་བ་ཀུན་ལ་ཁ་ཕྱིར་བལྟས། ། ཀུན་ཏུ་སེང་གེ་ལྟ་བུར་ནི། ། དེ་ཉིད་ལྡན་པས་བདག་གིས་སྤྱད། ། ཇི་ལྟར་བྱུང་དོན་ཡང་དག་རིག ། འགྲོ་བ་འདོན་པའི་བསམ་པ་ཡིས། ། ཡང་དག་ལྟ་བ་རབ་སྒྱུར་བདག ། བརྟན་པའི་སེམས་ནི་གནས་མེད་པས། །
ཕུང་པོ་ཁམས་སོགས་མཚན་ཉིད་ནི། ། ཐམས་ཅད་རྨི་ལམ་སྒྱུ་མ་ལྟར། ། ཁམས་གསུམ་འདི་དག་ཐམས་ཅད་ནི། ། མདོར་བསྡུས་ནས་ནི་འདིར་ཤེས་བྱ། ། སྒྲིབ་པ་ཀུན་ལས་རྣམ་པར་གྲོལ། ། འཚོ་བར་དབང་ཕྱུག་འདུ་བ་དང་། ། དེ་བཞིན་འཇིག་རྟེན་ཆོས་བརྒྱད་ནི། ། ཐམས་ཅད་ཤིན་ཏུ་རིང་དུ་སྤངས། ། རྟག་ཏུ་རྟོག་པ་མེད་གྱུར་པས། ། གཉིས་སུ་མེད་པར་ངེས་བྱས་ནས། །
ཕ་རོལ་ཕྱིན་དྲུག་རྣལ་འབྱོར་གྱིས། ། སངས་རྒྱས་དངོས་གྲུབ་རབ་གྲུབ་ཕྱིར། ། སེམས་ཅན་དོན་ལ་ལེགས་ནུས་ཀྱང་། ། སེམས་ཅན་ཡོངས་སུ་བརྟག་མི་བྱ། ། བྱང་ཆུབ་ལ་ནི་སེམས་བཞག་ནས། ། ཕྱོགས་ལས་རྒྱལ་བའི་སྤྱོད་པ་བརྩམ། ། ཐབས། དང་ཤེས་རབ་ལྡན་པའི་བདག ། སྦྱོར་བ་ཀུན་ལ་རྒྱབ་ཀྱིས་ཕྱོགས། ། དེ་ཉིད་གོམས་པར་རབ་བྱས་པས། །
སྐྱེ་བ་འདིར་ནི་གྲུབ་པར་འགྱུར། ། རྟོག་པ་ཀུན་ལས་རྣམ་པར་གྲོལ། ། སེམས་ཅན་བསམ་པའི་ཁྱད་པར་ལས། ། སྒྱུ་མ་ལྟར་སོགས་རྣལ་འབྱོར་གྱིས། ། ཐམས་ཅད་ཉིད་ནི་བཟའ་བར་བྱ། ། ཆོས་ཀྱི་དབྱིངས་ལ་ཡང་དག་བྱུང་། ། གང་ཡང་ཀུན་ཏུ་ལམ་གྲོགས་མེད། ། དོགས་པ་མེད་པའི་སེམས་ཀྱིས་ནི། ། ཇི་ལྟར་འདོད་པར་རབ་ཏུ་བཟའ། ། ལོངས་སྤྱོད་རྫོགས་དོན་འདི་དག་ཀུན། །
ཁམས་གསུམ་དག་ནི་མ་ལུས་པ། ། སྒྲུབ་པ་པོ་ལ་ཕན་པའི་ཕྱིར། ། རྡོ་རྗེ་སེམས་དཔས་རྣམ་པར་སྤྲུལ། ། ཡེ་ཤེས་མཐའ་ཡས་ཐོབ་པ་ཡིས། ། དེ་བཞིན་གཤེགས་ཕྱག་མི་བྱ་ན། ། རྟག་ཏུ་སྒོམ་པ་ལྡན་པ་ཡིས། ། དབང་བསྐུར་མེད་སོགས་སྨོས་ཅི་དགོས། ། བྱང་ཆུབ་སེམས་ཀྱི་རང་བཞིན་ལས། ། དངོས་པོ་ཀུན་གྱི་རང་བཞིན་འདི། ། དེ་ཉིད་བཅོམ་ལྡན་རྡོ་རྗེ་ཅན། །
དེ་ཕྱིར་དེ་ཉིད་ལྷ་རྣམས་ཉིད། ། དཀྱིལ་འཁོར་སྨྱུང་བ་མི་བྱ་ཞིང་། ། ཕྱག་རྒྱ་མཆོད་རྟེན་ལས་མི་བྱ། ། དཔལ་ལྡན་རྡོ་རྗེ་མགོན་པོས་ནི། ། གང་ཡང་གཞན་དུ་བསྟན་པ་རྣམས། ། ལྷག་པར་མོས་པས་གནས་གང་ཡང་། ། དེ་རྣམས་ཀྱིས་ཀྱང་དེ་ཉིད་རིག ། ཇི་ལྟར་བདུད་རྩིའི་དོན་གཉེར་བས། ། སྙིང་པོ་བླངས་ནས་དོར་བ་སྤོང་། ། དེ་ལྟར་ཆོས་ཀྱི་སྙིང་པོ་ནི། །
ཐོབ་ནས་རྟོག་པ་ཐམས་ཅད་སྤངས། ། རྟོག་མེད་གང་ཚེ་བློ་ལྡན་པས། ། དོགས་པ་སྤངས་ཤིང་གནས་མེད་པ། ། ཐུགས་ཀྱི་རྡོ་རྗེ་ཅི་གསུངས་བཞིན། ། དེ་ཚེ་འགྲུབ་འགྱུར་ཐེ་ཚོམ་མེད། ། རྟོག་པས་དམྱལ་བར་འགྲོ་འགྱུར་ཏེ། ། འགྲོ་བ་དྲུག་གི་འཁོར་བ་ཡི། ། རྒྱ་མཚོ་རུ་ནི་འཁོར་བར་འགྱུར། ། རྟོག་པ་མེད་ན་གྲོལ་འགྱུར་ཞིང་། ། གནས་ནི་དྲི་མེད་ཞི་བ་ཉིད། །
དེ་ཕྱིར་རྟོག་པའི་དགྲ་གཞོམ་ཕྱིར། ། དམ་ཚིག་སངས་རྒྱས་མཛད་པ་གང་། ། དེ་ནི་རྟག་ཏུ་གོམས་པར་བྱ། ། གང་གིས་དམ་ཚིག་གནས་གྱུར་པ། ། སྔགས་ཤེས་བསམ་པའི་ནུས་པས་བྱ། ། དངོསཔོ་ཀུན་ལ་བལྟ་བར་བྱ། ། ངེས་པར་ཐམས་ཅད་མ་སྐྱེས་པའི། ། རྣམ་པ་ཡི་ནི་རྣལ་འབྱོར་གྱིས། ། ཁྱི་དང་བོང་བུ་རྔ་མོ་དང་། ། གླང་པོ་ལ་སོགས་ཁྲག་འཐུངས་ནས། །
ཤ་ཡང་རྟག་ཏུ་བཟའ་བ་ཉིད། ། ཤ་ཆེན་ཁྲག་གིས་བསྒོས་པ་ནི། ། ཐམས་ཅད་ཁྱད་པར་དུ་ནི་བལྟ། ། དམན་པའི་ཤ་ནི་ཐམས་ཅད་དང་། ། སྲོག་ཆགས་འབུམ་ཕྲག་བརྒྱ་ལྡན་བཟའ། ། རྣམ་སྣང་ཤིན་ཏུ་རུལ་བ་ཡི། ། སྲིན་བུ་བརྒྱ་ཕྲག་ཟི་ཟིར་ལྡན། ། ཁྱི་དང་མི་སྐྱུགས་བསྲེས་ནས་ནི། ། ཤ་ནི་རྡོ་རྗེའི་ཆུས་གོས་ལྡན། ། རྣལ་འབྱོར་པས་ནི་སྤྲོ་བ་ཡིས། །
རྣམ་སྣང་བསྲེས་ནས་བཟའ་བར་བྱ། ། རྡོ་རྗེའི་ཆུ་ནི་བཏུང་བར་བྱ། ། གང་གི་ཚེ་འགའ་ཞིག་ཏུ་ཤའི་བཟའ་བ་མ་རྙེད་ན་བཟའ་བའི་དོན་དུ་ཤའི་གཟུགས་སུ་རྣམ་པར་བརྟགས་ཏེ་བཟའོ། ། གང་ཞིག་གཞན་པའི་འཇིག་རྟེན་ཟ་བ་དེ་བཟའ་བར་བྱའོ། ། དེ་ཁོ་ནའི་སྒྲུབ་པ་པོའི་དབང་པོ་གང་ཞིག་བགྲོད་པར་བྱ་བ་མ་ཡིན་པ་དེ་ལ་བགྲོད་པར་བྱ་བ་དང་། གང་ཞིག་བྱ་བ་མ་ཡིན་པ་དེ་ནི་དེའི་བྱ་བ་དང་། བགྲོད་པ་དང་བགྲོད་པར་བྱ་བ་མ་ཡིན་པར་རྣམ་པར་རྟོག་པ་དང་། བཟའ་བ་དང་བཟའ་བར་བྱ་བ་མ་ཡིན་པ་དང་། སྡུག་པ་དང་མི་སྡུག་པ་དང་། བཏུང་བ་དང་བཏུང་བ་མ་ཡིན་པར་སྔགས་པས་མི་བྱ་སྟེ།
སྐུ་དང་། གསུང་དང་། ཐུགས་མཉམ་པར་གཞག་པར་འགྱུར་རོ། ། ཇི་ལྟར་ཡང་སེམས་འཁྲུལ་པ་མ་ཡིན་པ་དེ་ལྟར་ཆང་རྣལ་འབྱོར་པས་རྟག་ཏུ་བཏུང་བར་བྱ་བ་དང་། དམན་པས་ཤིན་ཏུ་སྒེག་པ་དང་། རིགས་དང་བཅས་པ་དང་། རིགས་མེད་པ་དང་། སྡུག་ཅིང་ཕོངས་པའི་སེམས་ཅན་ཐམས་ཅད་ལ་གཅིག་པའི་ཚུལ་གྱིས་རྒྱལ་བ་ལྟ་བུར་བལྟ་བ་དང་། གླེགས་བམ་བཀླག་པར་གསུངས་པ་མི་བྱ་བ་དང་། དཀྱིལ་འཁོར་དང་མེ་ཏོག་བསྡུ་བར་མི་བྱ་བ་དང་།
སྔགས་ཀྱི་བཟླས་པ་མི་བྱ་བ་དང་། ལྷ་དང་དབང་བསྐུར་བ་ལ་སོགས་པ་ལ་ཕྱག་མི་བྱ་བ་དང་། བརྫུན་དུ་སྨྲ་བ་དང་། ཕ་རོལ་གྱི་བུད་མེད་སྐལ་བ་བཟང་མོ་བསྟེན་པར་བྱ་བ་དང་། གདུག་པ་ཅན་ལ་བྱམས་པ་མི་བྱ་བར་གསུངས་པ་དང་། སངས་རྒྱས་དང་སྲོག་ཆགས་གསད་པ་དང་། རྒྱལ་བས་མཆོད་པའི་སློབ་དཔོན་དང་།

ཡེ་ཤེས་ཀྱི་དམ་ཚིག་ནི་སེམས་ཅན་དེ་དམ་ཚིག་གིས་རྟག་ཏུ་དངོས་གྲུབ་སྣ་ཚོགས་སྦྱིན་པར་བྱེད་དེ། བློ་དང་ལྡན་པ་ལ་ཕྱོགས་བཅུར་རྣམ་པར་བཞུགས་པ་མཆོད་པར་བྱེད་དོ། ། གང་གི་ཕྱིར་རྫོགས་པའི་སངས་རྒྱས་དང་བྱང་ཆུབ་སེམས་དཔའི་བསོད་ནམས་གང་ཞིག་སློབ་དཔོན་གྱི་བ་སྤུའི་ཁུང་བུའི་རྩེ་མོ་ལ་མཐོང་བ་དེའི་ཕྱིར་བྱང་ཆུབ་སེམས་དཔས་སློབ་དཔོན་ལ་སངས་རྒྱས་ཀྱིས་མཆོད་པ་བྱེད་པ་མཐོང་ངོ་། ། ངེས་པར་རང་གི་དམ་ཚིག་སངས་རྒྱས་འདོད་པས་དངོས་གྲུབ་སྦྱིན་པར་བྱེད་པས་བླ་མ་དམ་པ་ལ་སྨད་པར་མི་བྱ་བ་དང་། རྡོ་རྗེ་སྤུན་ལ་མི་གུས་པར་མི་བྱ་བ་དང་། གང་ཞིག་བྱིན་པ་དེ་བཟུང་ནས་མཆོད་རྟེན་ལ་ཕྱག་མི་བྱ་བ་དང་། སྤུན་དང་། བུ་དང་། ཕ་དང་། རྒྱལ་སྲིད་ཀྱི་ལོངས་སྤྱོད་དང་། གཏེར་དང་།
ནོར་དང་། འབྲུ་ཐམས་ཅད་ལ་རྩྭ་ལྟ་བུར་མཐོང་ནས་ཁམས་གསུམ་གྱི་རྒྱལ་པོ་བསྒྲུབ་པར་བྱའོ། ། འཁྱུད་པའི་སྤྱོད་པ་སྟེ་ལྔ་པ་ལས་རབ་ཏུ་བྱེད་པ་གསུམ་པའོ།། །། དེ་ནས་ཡང་དག་རབ་བཤད་བྱ། ། སྤྱོད་པ་ཕ་རོལ་ཕྱིན་མཚན་ཉིད། ། གང་གི་རིང་ནས་ཤེས་པ་དེ། ། རྡོ་རྗེ་ཡོ་གིར་ཐེ་ཚོམ་མེད། ། མཁའ་འགྲོ་མ་སོགས་གཏོར་མ་ནི། ། ཇི་ལྟར་རྙེད་དང་བཟའ་བཏུང་ནི། ། དེ་བཞིན་རྣལ་འབྱོར་པ་ཡིས་བཟའ། །
རོ་ཡི་དཀྲིས་མའི་གོས་བཟང་དང་། ། རོ་བསྲེགས་ཐལ་བས་རྣམ་པར་བརྒྱན། ། ཕྲུ་ཆག་ཤིན་ཏུ་གསང་བར་ནི། ། མཚན་མོའི་དུས་སུ་རྒྱུ་བར་བྱ། ། བཞི་མདོ་དང་ནི་རི་བོ་དང་། ། ཤིང་གཅིག་གམ་ནི་དུར་ཁྲོད་དང་། ། བཞིར་ནི་དེ་ནས་སྔགས་པ་ཡིས། ། བསྒོམ་པ་བཟང་པོ་བྱ་བར་བརྗོད། ། མ་མོའི་ཁྱིམ་དང་མཚན་མོ་དང་། ། ཡང་ན་དབེན་པའམ་བས་མཐར་ནི། །
ཅུང་ཟད་དྲོད་ནི་ཐོབ་པ་ཡིས། ། གལ་ཏེ་སྤྱོད་པ་བྱེད་འདོད་ན། ། བདག་ཉིད་གལ་ཏེ་འགྲུབ་འདོད་པས། བྱིས་པ་བཞིན་དུ་སྤྱད་ནས་ནི། ། སེམས་ཅན་རྗེས་སུ་གཟུང་བའི་རྒྱུར། ། བློ་ལྡན་ཆེན་པོས་རྒྱུ་བར་བྱ། ། ཞེན་པ་མེད་པའི་སེམས་ཀྱིས་ནི། ། ཁ་དོག་ཅན་གྱི་རྟག་སྒྲིབ་པ། ། བ་སྤུའི་ཁུང་བུའི་བུ་ག་ནས། ། ཕྱོགས་བཅུ་རྣམས་སུ་དབྱུང་བར་བྱ། །
འཇམ་པའི་རྡོ་རྗེར་རང་གྱུར་ནས། ། དཀྱིལ་འཁོར་པར་ནི་རབ་ཏུ་བརྟག ། པདྨའི་ཚལ་ནི་ཉམས་དགའ་བར། ། ཆུ་བོ་འདུས་པ་རྣམས་སུ་ཡང་། ། དེར་གནས་རྣལ་འབྱོར་པས་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། ། ཕུག་གམ་རི་ཡི་རྩེ་མོར་ནི། ། ཤིན་ཏུ་མཉམ་པར་བཞག་པས་གནས། ། ཇི་ལྟར་རྙེད་པ་བཞིན་དུ་བཟའ། ། ཟོས་ཤིང་ཟོས་ནས་གཏོར་མ་སྦྱིན། །
འབྲས་བུ་སྣ་ཚོགས་དོ་ཤལ་སོགས། ། འོལ་མ་ཟི་སོགས་དེ་བཞིན་སྤྲས། ། སྲོག་ཆགས་ཡན་ལག་གོས་གྱོན་ཞིང་། ། བདེ་དོན་གཉེར་ལ་བདེ་བ་སྦྱིན། ། རེས་འགའ་ལེགས་སྦྱར་ཟུར་ཆག་ནི། ། བཟློག་པ་ཡིས་ནི་འདོན་པ་བྱེད། ། བཟའ་དང་བཟའ་མིན་ཅི་སྙེད་པ། ། སྨྱོན་པའི་སྦྱོར་བས་བཟའ་བར་བྱ། ། གཞན་པའི་ཡུལ་འཁོར་གྲུབ་པ་དང་། ། རི་ཡི་ཕུག་དང་ཚང་ཚིང་དང་། །
གདོད་ནས་གྲུབ་པའི་དུར་ཁྲོད་ཆེ། ། རྒྱ་མཚོ་ཆེན་པོའི་འགྲམ་དུ་ཡང་། ། དེར་གནས་ཤེས་རབ་ཅན་གྱིས་བསྒོམ། ། སྐྲག་པ་ཐམས་ཅད་རྣམ་སྤངས་ཏེ། ། དེ་ལྟར་བྱས་ནས་རྣལ་འབྱོར་པས། ། ཡང་ནི་ཕྱོགས་ལས་རྣམ་རྒྱལ་བརྩམ། ། སྒྲིབ་པ་ཀུན་ལས་རྣམ་པར་གྲོལ། ། ཕྱོགས་བཅུར་རྣམ་པར་གནས་པ་ཡི། ། སྐྱེ་བའི་སྒྲིབ་པས་བསྒྲིབས་པ་ཡི། ། ཀུན་གྱི་བསམ་པ་འགེངས་པར་བྱེད། །
གཟུང་བ་དང་ནི་འཛིན་པ་ཀུན། ། བསྒོམ་པས་སྤངས་ཤིང་རྣམས་པར་སྤངས། ། འདིས་ནི་བསྒོམས་པ་ཐམས་ཅད་ཀྱིས། ། ཕྱོགས་ལས་རྣམ་རྒྱལ་མངོན་པར་བརྗོད། ། དེ་ལྟར་རེ་ཞིག་གནས་བྱས་ནས། ། དེ་ཉིད་མི་ཤིགས་རྣལ་འབྱོར་པས། ། རིག་མའི་ལྷ་མོ་འདོད་པ་ཡི། ། ཤིན་ཏུ་གཟུགས་ཅན་བསྡུས་ནས་བྱ། ། ཆུས་བྱུང་ཡིད་འོང་རིན་ཆེན་དང་། ། རིག་པ་འཛིན་པའི་ཉམས་དགའ་འམ། །
ལྷ་ཡི་བུ་མོ་གནོད་སྦྱིན་མོ། ། ཡང་ན་ཀླུ་མོ་རྐང་འོག་ཏུ། ། གནས་པ་དང་ནི་ལྷ་མིན་མོ། ། འདི་ནང་ཡོ་གིས་རིག་མ་གཅིག ། རང་གི་སེམས་ལ་མངོན་འདོད་པ། ། ལྕགས་ཀྱུ་ཞགས་པའི་རབ་སྦྱོར་བས། ། རྣལ་འབྱོར་པ་ཡིས་བཀུག་ནས་བསྒྲུབ། ། ཉེ་བར་དགོས་པ་རྒྱས་པ་ཀུན། ། མ་བསླངས་པར་ནི་ལྷ་ཡིས་སྟེར། ། རྒ་དང་ནད་ལས་རྣམ་པར་གྲོལ། །
གཉིས་མེད་གནས་གསུམ་སྡིག་པ་མེད། ། ལུས་ཀྱིས་སྦྱིན་པ་བྱིན་ནས་ནི། ། ཕྱིས་ནི་སྤྱོད་པ་ཡང་དག་བརྩམ། ། སྐལ་དང་སྐལ་མེད་རྣམ་དཔྱད་པས། ། དེ་ཕྱིར་སྦྱིན་པ་སྦྱིན་མི་བྱ། ། བཟའ་བཅའ་དེ་བཞིན་བཏུང་བ་ཉིད། ། ཇི་ལྟར་རྙེད་པ་བཟའ་བར་བྱ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུ་མི་བྱ་འོ། ། བསླབ་དང་དབང་ལས་རྣམ་པར་གྲོལ། །
དེ་བཞིན་ངོ་ཚའི་བྱ་བ་ཉིད། ། དངོས་པོ་ཀུན་གྱི་རང་བཞིན་གྱིས། ། ཡོ་གིས་རྣལ་དཔྱད་སྙིང་རྗེ་ཆེ། ། མཆོད་སྦྱིན་སྦྱིན་སྲེག་དཀའ་ཐུབ་འདས། ། སྔགས་དང་བསམ་གཏན་རྣམ་པར་སྤངས། ། དམ་ཚིག་སྡོམ་ལས་རྣམ་པར་གྲོལ། ། ཤིན་ཏུ་རྣལ་འབྱོར་ལྡན་སྤྱོད་ཀྱིས། ། ངེས་པར་སྔོན་དུ་ལྷ་མིན་གང་། ། བརྒྱ་བྱིན་ལྟ་བུ་ཡིན་ན་ཡང་། ། དེ་ལ་འཇིགས་པར་མི་བྱ་སྟེ། །
སེང་གེའི་གཟུགས་ཀྱི་ས་རྣམ་པར་རྒྱུ། ། སེམས་ཅན་ཀུན་གྱི་དོན་གྱི་ཕྱིར། ། རྟག་ཏུ་སྙིང་རྗེས་བཏུང་བར་བྱ། ། རྣལ་འབྱོར་བཏུང་དགའ་རྣལ་འབྱོར་པ། ། གཞན་གྱི་བཏུང་བས་བཟི་བ་མེད། ། ཡང་ན་དཔལ་ལྡན་རྒྱལ་ཚབ་ཆེའི། ། བརྟུལ་ཞུགས་སྤྱོད་པ་བསྒྲག་པར་བྱ། ། གང་གིས་དངོས་གྲུབ་མཐར་འགྲོ་བ། ། སེམས་ཅན་ཀུན་གྱི་དོན་གྱི་ཕྱིར། ། སྒོམ་པ་པོ་ཡིས་རྣམ་གཟུང་བ། །
རྣ་བ་དག་ལ་རྣ་ཆ་བཟང་། ། སྤྱི་བོར་འཁོར་ལོ་རྣམ་པར་འཛིན། ། ལག་པ་དག་ལ་ལག་གདུབ་ཉིད། ། རྐེད་པ་ལ་ནི་སྐ་རགས་ཉིད། ། རྐང་པར་དེ་བཞིན་རྐང་གདུབ་བོ། ། དཔུང་པའི་རྩ་བར་དཔུང་རྒྱན་ཉིད། ། མགྲིན་པ་ལ་ནི་ནོར་བུ་སྟེ། ། བགོ་བ་སྟག་གི་པགས་པ་ཉིད། ། བཟའ་བ་མི་འཆི་བཅུ་ཕྱེད་དེ། ། ཧེ་རུ་ཀ་སྦྱོར་སྐྱེས་བུ་ཉིད། །
མཉམ་པར་གཞག་པས་གནས་པར་བྱ། ། ཤིན་ཏུ་བཞིན་བཟང་མིག་ཡངས་མ། ། རང་གིས་དབང་བསྐུར་སྙིང་རྗེ་ཅན། ། རྡོ་རྗེའི་བུ་མོ་འདི་ཁྱེར་ནས། ། སྤྱོད་པ་བརྟུལ་ཞུགས་རྟོགས་པར་བྱ། ། རྡོ་རྗེའི་རིགས་ཀྱི་དངོས་མེད་ན། ། གང་ཞིག་རང་གི་འདོད་པའི་ལྷའི། ། རིགས་ཀྱིས་ཀྱང་ནི་བྱ་བ་འོ། ། ཡང་ན་གཞན་གྱི་རིགས་བྱུང་བ། ། བྱང་ཆུབ་ས་བོན་བཅུག་པ་ཡིས། །
སྦྱང་བ་བྱས་ཏེ་ཁྱེར་ནས་ནི། ། གང་ཚེ་རྡོ་རྗེ་མཆོག་ལྡན་པར། ། དེ་ཚེ་གླུ་ནི་བླང་བར་བྱ། ། གང་ཚེ་དགའ་བ་སྐྱེས་པ་ན། ། ཐར་པའི་རྒྱུར་ནི་གར་བྱ་སྟེ། ། དེ་ཚེ་རྡོ་རྗེ་རྐང་པས་གར། ། རྟག་ཏུ་རྣལ་འབྱོར་པ་ཡིས་བྱ། ། འཁོར་ལོའི་གཟུགས་ཀྱིས་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བར་རིན་ཆེན་བདག །
ལག་པར་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཤེས་རབ་ཁ་ཊྭཱཾ་ག་གཟུགས་ཅན། ། ཐབས་ཀྱི་གཟུགས་ཀྱིས་ཅང་ཏེ་འུ། ། སྨན་ནི་རྣམ་པར་བཟའ་བར་བྱ། ། ཆུ་ནི་རྟག་ཏུ་བཏུང་བྱ་སྟེ། ། རྒ་ཤིས་ཟིལ་གྱིས་མི་ནོན་ཅིང་། ། ཀུན་ཏུ་བསྲུང་བར་གྱུར་པ་དེའི། ། རྐུན་མའི་སྐྲས་ཀྱང་ཅོད་པན་བྱ། ། དེ་ལ་ཧཱུྂ་བྱུང་སྦྱར་བར་བྱ། །
སངས་རྒྱས་ལྔ་ཡི་ཐོད་པ་རྣམས། ། རྣལ་འབྱོར་སྤྱོད་པས་རྣམ་པར་འཛིན། ། སོར་ལྔའི་དུམ་བུར་བྱས་ནས་ནི། ། ཅོད་པན་ལ་ནི་རྣམ་པར་འཛིན། ། ཐབས་དང་ཤེས་རབ་རང་བཞིན་ལས། ། སྐྲ་ཡི་སྐ་རགས་ཉིས་སྐོར་ཉིད། ། ཐལ་བ་སྐྲ་ཡི་མཆོད་ཕྱིར་ཐོགས། ། རྣལ་འབྱོར་པ་ཡི་སྤྱོད་པས་འཛིན། ། ཅང་ཏེའུའི་སྒྲ་ནི་བཟླས་པ་སྟེ། ། སེམས་ཅན་ཐམས་ཅད་མགྲོན་གཉེར་བའོ། །
ཁ་ཊྭཱཾ་ག་ནི་ཤེས་རབ་སྟེ། ། རྡོ་རྗེ་བཟླས་དང་བསྒོམ་པ་ཡིན། ། ཐོད་པ་ཅན་དུ་རང་གྱུར་པ། ། བརྐམ་དང་རྨོངས་དང་དེ་བཞིན་འཇིགས། ། ཁྲོ་དང་ངོ་ཚའི་བྱ་བ་ནི། ། རྟག་ཏུ་རྣམ་པར་སྤང་བར་བྱ། ། ཧེ་རུ་ཀ་བདག་རྣལ་འབྱོར་པ། ། རིགས་ལྔ་ལ་ནི་གནས་པར་བྱ། ། རིགས་ལྔ་དག་དང་མཉམ་པར་ལྡན། ། རིགས་ནི་གཅིག་ཏུ་རྣམ་པར་བརྟག །
རིགས་གཅིག་དུ་མ་ཉིད་ཀྱིས་ནི། ། གང་ཕྱིར་དབྱེ་བས་བསྐྱེད་མི་བྱ། ། བདག་ཉིད་ཀྱིས་ནི་གཉིད་སྤངས་ནས། ། ཐེ་ཚོམ་མེད་པར་སྤྱོད་པ་བྱ། ། དཔལ་ཡང་དག་པར་སྦྱོར་བ་ལས་བྱུང་བ་ལས། སྤྱོད་པའི་བརྟག་པ་སྟེ་ལྔ་པའོ།། །། ལྷ་ལགས་ཉན་པར་འཚལ་ལགས་ན། ། རང་བྱིན་བརླབ་པའི་རིམ་ཅི་ལགས། ། གསང་བ་ལ་སོགས་དགོངས་པ་ཅི། ། རྡོ་རྗེ་སེམས་དཔའ་སྙིང་རྗེ་ཆེ། །
ཡིད་ནི་གཅིག་ཏུ་གྱུར་པས་ཉོན། ། ཐམས་ཅད་རྒྱུད་ཀྱི་གཏན་ཕབ་པ། ། མདོར་བསྡུས་ནས་ནི་བསྒྲག་པར་བྱ། ། ཨེ་ཡི་རྣམ་པ་གང་གསུངས་པ། ། གནས་ཀྱི་མཚན་ཉིད་མི་གསལ་བར། ། འགྲོ་དང་རྗེས་སུ་འོང་བ་ཉིད། ། ཁམས་དང་སེམས་ཀྱི་རྟག་འགྲོ་བའོ། ། ཁམས་ཞེས་བྱ་བའི་སྒྲ་དུ་ལགས། ། བཅོམ་ལྡན་འདས་ཀྱིས་བཀའ་སྩལ་པ། ། འདི་ལྟར་གསང་བའི་ཡི་གེ་བཅུ་དྲུག་བརྗོད་པར་བྱ་སྟེ།
ར་ཡི་རྣམ་པ་ཁྲག་གི་ཁམས། ། ཧ་ནི་དེ་བཞིན་རེག་བྱ་ཉིད། ། སྱེ་ནི་བད་ཀན་ཞེས་བྱར་གསུངས། ། པ་ཡི་རྣམ་པ་སེམས་ཉིད་དང་། ། ར་ཡི་རྣམ་པ་རོ་ཉིད་དེ། ། མེ་ནི་དེ་བཞིན་ལྟོ་ཚིལ་དག ། ར་ནི་མེ་ཉིད་དུ་ནི་གསུངས། ། མེ་ཡི་རྣམ་པ་ཤ་རུ་གསུངས། ། ས་ཡི་རྣམ་པ་བཤང་བར་གསུངས། ། རྦཱ་ཡི་རྣམ་པས་དེ་བཞིན་ཚིལ། །
ཏྨན་པགས་པ་ཉིད་དུ་གསུངས། ། ནི་ཡི་རྣམ་པར་རུས་པ་ཉིད། ། ས་ནི་གཅི་པ་ཉིད་དུ་གསུངས། ། དཱ་ཡི་རྣམ་པས་གློ་བ་ཉིད། ། སྡྱི་ནི་པདྨ་ཉིད་དུ་གསུངས། ། ཤིན་ཏུ་མཛེས་པའི་རྫས་དང་ལྡན། ། ཏ་ཡི་རྣམ་པས་ཁུ་བ་ནི། ། བྱང་ཆུབ་སེམས་ལས་བྱུང་བ་ཡིན། ། རྩ་ཡི་སྒྲ་ཡི་རང་བཞིན་ལས། ། དེ་ལྟར་ལྷ་མོ་བསྒྲགས་པ་ཡིན། །
བྱང་ཆུབ་སེམས་ཀྱིས་རང་བཞིན་ལས། ། ཆ་ཡི་བདག་ཉིད་འགྱུར་བ་ཉིད། ། ར་ནི་མེ་ཞེས་བྱ་བར་གསུངས། ། ཁྲག་ལས་མཁྲིས་པ་ཡང་དག་ལངས། ། མཚན་ཉིད་གཅིག་འདོད་བད་ཀན་ལས། ། རྔུལ་དང་ཆུ་རྒྱུས་ཡང་དག་བྱུང་། ། དེ་ཡི་མགོན་པོར་བརྗོད་པའི་རླུང་། ། ཧ་ནི་ཀུན་དུ་འགྲོ་བར་གསུངས། ། རུས་པའི་མཚམས་ནི་འདི་རྣམས་སུ། ། ས་བོན་ལྔ་ནི་ཡང་དག་བཏབ། །
རྐན་དུ་ར་དང་ཐམས་ཅད་དུ། ། ས་བོན་བཞི་ནི་དམ་པ་ཉིད། ། དང་པོའི་རེའུ་མིག་གནས་དེར་ནི། ། ས་བོན་ལྔ་ནི་མཛེས་པ་ཉིད། ། ཧ་ནི་དབྱངས་ཀྱི་དྲུག་ལྡན་པ། ། རྣམ་པར་ཤེས་པར་ཡོངས་སུ་གྲགས། ། ཧ་ཡི་རྣམ་པས་ཐམས་ཅད་དུ། ། སངས་རྒྱས་ཀུན་དང་མཉམ་པར་སྦྱོར། ། སྒྲ་ཡི་ཚུལ་ལས་བྱུང་བཏོན་ཞིང་། ། དམ་ཚིག་སྤྱོད་པའི་སྤྱོད་ཡུལ་ཉིད། །
འཇིག་རྟེན་གསུམ་དུ་རྙེད་དཀའ་བ། ། ཐོག་མ་དབུས་མཐའ་ཡང་དག་གནས། ། བསྲུབ་དང་སྲུབ་བྱེད་སྦྱོར་བ་ལས། ། ཇི་ལྟར་བ་ནི་དེ་བཞིན་ནོ། ། སྔགས་བཟླས་བསམ་གཏན་ལ་སོགས་ལྡན། ། རྒྱུད་ལས་གསུངས་པ་མཉན་པར་གྱིས། ། རྩ་གཉིས་སྐྱེ་གནས་དབུས་སུ་ནི། ། གཡོན་དང་གཡས་སུ་དེ་བཞིན་དུ། ། གཡོན་དུ་ཁུ་བ་རྣམ་ཤེས་བྱ། ། གཡས་པ་ལ་ནི་ཁྲག་ཉིད་དེ། །
དེ་ཡི་ཕན་ཚུན་བསྡུ་བ་ཡང་། ། ཆོས་ཀྱིས་དབྱིངས་ནི་སྡུད་པ་ཡིན། ། སྙིང་སྟོབས་སྐུ་དང་རྡུལ་དག་བཅས། ། མུན་པ་སེམས་ཀྱི་རང་བཞིན་ལས། ། སྙིང་སྟོབས་ཁུ་བ་རིན་ཆེན་རྡུལ། ། མུན་པ་སྐྱེད་པར་བྱེད་པ་ཉིད། ། རྡོ་རྗེ་པད་མོ་མཉམ་སྦྱོར་བས། ། དངོས་དང་དངོས་མེད་རོ་གཅིག་འགྱུར། ། བཤང་བ་གཅི་བ་བད་ཀན་དང་། ། ཁྲག་དང་ལྔ་པ་ཁུ་བ་ཉིད། །
བདུད་རྩི་ལྔ་ཡི་གོང་བུ་དངོས། ། དེ་ཕྱིར་རྡོ་རྗེ་ཅན་དུ་བརྗོད། ། རུས་པ་རྐང་དང་ཁུ་བ་ནི། ། ཕ་ལས་སྐྱེས་པར་དེ་བཞིན་གསུངས། ། པགས་པ་དང་ནི་ཤ་དང་ཁྲག ། མ་ལུས་སྐྱེས་པ་ཞེས་བྱར་བསྒྲགས། ། གོང་བུའི་བསྡུ་བ་རྣམས་ཀྱི་ཡང་། ། ཚད་ནི་འདི་དག་གསུངས་པ་སྟེ། ། གོང་བུ་གཅིག་པུ་གཉིས་སུ་འགྱུར། ། གཉིས་སུ་གྱུར་པ་དུ་མ་རྣམས། །
གཅིག་པུ་དུ་མའི་རང་བཞིན་གྱིས། ། དེ་ཕྱིར་རྡོ་རྗེ་ཅན་འདིར་གསུངས། ། རྩ་ཡི་ཀུན་སྤྱོད་ཉིད་གསུངས་པ། ། དེ་ཡི་སྒོ་ཡང་དེ་གཉིས་ལ། ། དེ་རྣམས་འདུ་བའི་དུས་སུ་ནི། ། ལྷ་ནི་དམིགས་པར་འགྱུར་བ་ཡིན། ། སྟེང་གི་སྒོ་དང་འོག་ཉིད་དེ། ། འོག་གི་སྒོ་ནི་རྣམ་པར་ཤེས། ། སྟེང་གི་སྒོ་ནི་དབྱིངས་ཉིད་དོ། ། རྩ་ནི་ཐམས་ཅད་མཉམ་སྦྱོར་བས། །
རྣལ་འབྱོར་པས་ནི་འཇུག་པར་བསམ། ། དེ་ཡི་ལུས་ཀྱི་སྟེང་སྒོ་ལའང་། ། རྡོ་རྗེ་ཅན་གྱི་རྟག་རྒྱུན་ཞུགས། ། སྟེང་གི་སྒོར་ནི་སྦྱོར་བ་གསུམ། ། སྒོ་དགུ་རྣམས་ཀྱིས་ཡོངས་སུ་བསྐོར། ། ཀྱེ་བཅོམ་ལྡན་འདས། སྦྱོར་བ་གསུམ་ནི་ཅི་ཞེས་བཤད། ། ཇི་ལྟར་གང་གི་རྣམ་པ་ཡིས། ། སེམས་ཀྱི་རྟག་ཏུ་འགྲོ་བ་ལགས། ། བཅོམ་ལྡན་འདས་ཀྱིས་བཀའ་སྩལ་པ། །
གསུམ་ཉིད་སྦྱོར་བ་སྦྱོར་བ་གསུམ། ། རྣམ་གསུམ་དབྱེ་བས་རྣམ་པར་གནས། ། སྐུ་གསུང་ཐུགས་ཀྱི་རང་བཞིན་གྱིས། ། ཐ་མ་འབྲིང་པོ་དམ་པ་ཉིད། ། ཀ་བ་གཅིག་དང་སྒོ་དགུ་པ། ། སྦོམ་པོ་ལྔ་ནི་ལྷག་པའི་ལྷ། ། བུག་པ་དགུར་ནི་སོན་པའི་སྒོ། ། དགུ་ཡི་རྣམ་པར་ཡོངས་སུ་གྲགས། ། ཐ་མའི་སྒོ་ནི་སྐུར་ལྡན་པ། ། སྦོམ་པོ་ལྷ་ཡི་སྤྲུལ་པ་འོ། །
སེམས་དང་སྐྱེས་བུ་སྐྱེས་བུ་ཅན། ། ཁྱེད་པར་རྣལ་འབྱོར་པ་ཡི་དོན། ། རྟག་པར་ཀུན་ཏུ་དུས་སུ་ནི། ། འགྲོ་དང་འོང་བའི་ཁྱད་པར་ལས། ། རྐང་མེད་རྐང་གཅིག་རྐང་གཉིས་དང་། ། རྐང་བཞི་ལ་ནི་སོགས་པ་ཡི། ། རླུང་ལ་སོགས་པས་རབ་དབྱེ་བས། ། རྟག་ཏུ་འགྲོ་བ་རླུང་རྣམ་བཞི། ། སེམས་ཀྱི་གནས་པ་རྣམ་པ་གཉིས། ། ནུབ་དང་རབ་རྒྱུའི་ཆོ་ག་ཡི། །
རྟག་ཏུ་ནུབ་དང་རབ་རྒྱུ་བ། ། སེམས་ཅན་ཀུན་ལ་འགྲོ་བ་འོ། ། དེ་ལྟར་གང་ཞིག་མི་རིག་པ། ། སེམས་མེད་སྐྱེད་བུ་མེད་པ་དང་། ། ཡིད་དང་ལྡན་པ་མེད་པ་དང་། ། རྣལ་འབྱོར་པ་ཡི་དོན་མེད་པ། ། མེ་ཉིད་གང་དང་རླུང་དང་ནི། ། དབང་ཆེན་དང་ནི་དེ་བཞིན་ཆུ། ། འཁོར་ལོ་སེམས་ཀྱི་ཀུན་སྤྱོད་པ། ། སྟེང་དང་ངོས་དང་བྲང་འོག་འགྲོ། །
ཟླ་བ་ཉི་མའི་རབ་དབྱེ་བས། ། གསུམ་པའི་སྒོ་ནི་ཡིད་དང་བཅས། ། རྔུབ་དང་དབྱུང་བ་གཉིས་ཀ་ཡང་། ། སྒོ་ཡི་དམ་པ་ཉིད་ཡིན་ཏེ། ། གཙོ་བོ་དམ་པ་ཡི་ནི་སྒོ། ། སྟེང་དང་འོག་ཏུ་རབ་ཏུ་གྲགས། ། འོག་གི་སྒོས་ནི་རྣམ་པར་ཤེས། ། སྟེང་གི་སྒོས་ནི་དབྱིངས་ཉིད་དེ། ། རྣམ་སྣང་ལ་སོགས་སངས་རྒྱས་རྣམས། ། སྟེང་གི་སྒོར་ནི་གཡོ་ཞིང་གནས། །
དེ་རྣམས་འོག་ཏུ་རྣམ་པར་གནས། ། སྟེང་གིས་གཤེགས་སུ་གསོལ་བ་ཉིད། ། སྤྱན་དྲངས་གཤེགས་སུ་གསོལ་བ་ཡི། ། ཚུལ་གྱིས་སེམས་ཀྱིས་རྟག་ཏུ་ འགྲོ། ། དུས་གསུམ་སངས་རྒྱས་ཐམས་ཅད་དང་། ། མཁའ་འགྲོ་རྣལ་འབྱོར་མ་མོ་རྣམས། ། འཇུག་པ་དང་ནི་ལྡོག་པ་ལ། ། ཡོན་ཏན་སྐྱོན་ནི་རབ་བརྗོད་པས། ། བདེ་དང་སྡུག་བསྔལ་རང་བཞིན་གྱིས། ། ལྷན་ཅིག་སྐྱེས་པ་གྲུབ་པའི་གནས། །
རྡོ་རྗེ་སེམས་དཔའ་བདེ་ཆེན་པོ། ། བཅོམ་ལྡན་རྡོ་རྗེ་ཅན་གྱིས་གསུངས། ། དེ་ནས་བཅོམ་ལྡན་ལྷ་མོས་ནི། ། བོལླ་ཀཀྐོ་ལར་བཅུག་ནས། ། སེམས་དཔའ་ཆེན་པོ་མཉེས་བྱས་ཏེ། ། ཚིག་ནི་འདི་དག་ཡང་དག་གསོལ། ། དཔྱིད་ཅེས་བགྱི་བ་ཇི་ལྟར་ལགས། ། ཐིག་ལེ་བགྱི་བ་ཇི་ལྟར་ལགས། ། མི་ཕྱེད་ལ་སོགས་ཇི་ལྟར་གནས། ། དེ་ཡི་གནས་ནི་ཇི་ལྟར་ལགས། །
པུལླཱི་ར་སོགས་ཅི་གསུངས་དང་། ། འཁོར་ལོ་དགོད་པ་དེ་བཞིན་གཞན། ། ཇི་ལྟར་རྩ་ཡི་རྫོགས་པ་ཡི། ། དེ་ཡི་དབྱེ་བ་བདག་ལ་གསུངས། ། བཅོམ་ལྡན་འདས་ཀྱིས་བཀའ་སྩལ་པ། ། ལྷ་མོ་བཤད་པར་བྱ་ཡིས་ཉོན། ། གསང་བ་ལས་ནི་ཆེས་གསང་མཆོག ། རྩའི་རང་བཞིན་དང་། གནས་ལ་སོགས་པ་དང་། ས་བཅུ་དང་།
ཕ་རོལ་ཏུ་ཕྱིན་པའི་སྐུ་དང་། གསུང་དང་། ཐུགས་ཀྱི་འཁོར་ལོར་སོན་པ་གནས་ཀྱི་ནང་གི་རབ་ཏུ་དབྱེ་བས་ཉི་ཤུ་རྩ་བཞིར་གསུངས་པ། སྤྱི་བོ་མཱ་ལ་ཡ་ཡི་ཡུལ། ། དེ་བཞིན་སྤྱི་གཙུག་འབར་བ་འཛིན། ། དེ་བཞིན་དུ་ནི་ཨོ་ཌྱཱན་ཉིད། ། རྣ་བ་གཡས་པ་ཉིད་དུ་བརྗོད། ། རྩིབ་མའི་རྒྱབ་ནི་ཨརྦུ་ད། ། བཞི་ནི་གནས་ཤེས་བྱ་བ་འོ། ། རྣ་བ་གཡོན་པའི་རང་བཞིན་ནི། །
དེ་བཞིན་གོ་དཱ་བ་རིར་ཤེས། ། དགའ་བའི་དབང་ཕྱུག་བཤད་པ་ནི། ། སྨིན་མའི་དབུས་གནས་རབ་ཏུ་བསྐུལ། ། དེ་བཞིན་མིག་དག་ལྷ་མོའི་མཁར། ། ལག་པའི་རྩ་བར་མཱ་ལ་ཝ། ། དེ་ལྟར་ཉེ་བ་གནས་ཉིད་དེ། ། ཐུགས་ཀྱི་འཁོར་ལོར་རྣམ་པར་གནས། ། གནས་ཀྱི་ཁྱད་པར་རང་བཞིན་གྱི། ། མཁའ་སྤྱོད་རྣམས་ཀྱི་ཡང་དག་བཤད། ། མཆན་ཁུང་ཀཱ་མ་རཱུ་པ་ཉིད། །
ནུ་མ་ཨོ་དྲར་རབ་ཏུ་གྲགས། ། འདི་དག་ཞིང་དུ་ཡང་དག་བརྗོད། ། ལྟེ་བ་ཏྲི་ཤ་ཀུ་ནིར་བརྗོད། ། སྣ་ཡི་རྩེ་མོར་ཀོ་ཤ་ལཱ། ། ཉེ་བའི་ཞིང་དུ་བརྗོད་པ་འོ། ། ཁ་ནི་ཀ་ལིང་ཀ་རུ་བརྗོད། ། མགྲིན་པ་ལམ་པ་ཀ་རུ་གསུངས། ། ཚན་དོ་ཧ་ཞེས་རྣམ་པར་བཤད། ། སྙིང་ནི་ཀཱཉྩིར་བརྗོད་པ་སྟེ། ། དབང་པོ་ཧི་མ་ལ་ཡ་ཉིད། །
ཉེ་བ་ཡི་ནི་ཚན་དོར་བརྗོད། ། དེ་ལྟར་ཡུལ་རྣམས་ཐམས་ཅད་དུ། ། གསུང་གི་འཁོལ་ལོར་རྣམ་པར་གནས། ། གནས་ཀྱི་ཁྱད་པར་ཡུལ་གྱི་ནི། ། ས་སྤྱོད་རྣམས་ཀྱི་ཡང་དག་བཤད། ། རྟགས་ལ་ཡི་དྭགས་ལྷག་པར་གནས། ། གསང་བ་ལ་ནི་ཁྱིམ་གྱི་ལྷ། ། འདི་དག་འདུ་བར་བརྗོད་པ་འོ། ། བརླ་ནི་སཽ་རཱཥྚ་རུ་བརྗོད། ། རྗེ་ངར་གཉིས་ནི་གསེར་གླིང་གི །
རང་གི་ངོ་བོར་རྣམ་པར་བཤད། ། ཉེ་བ་ཡི་ནི་འདུ་བ་ཉིད། ། སོར་མོ་ནཱ་ག་ར་རུ་བརྗོད། ། རྐང་པའི་རྒྱབ་ནི་སིན་དྷུར་ངེས། ། དུར་ཁྲོད་དུ་ནི་ཡང་དག་བརྗོད། ། མཐེ་བོང་ལ་ནི་མ་རུ་ཟེར། ། པུས་མོ་ཀུ་ལ་དཱ་རུ་བརྗོད། ། འདི་དག་ཉེ་བའི་དུར་ཁྲོད་ཉིད། ། མཁའ་འགྲོ་མར་ནི་གསུངས་པ་འོ། ། འདི་དག་ཡུལ་དང་རང་ལུས་སྐྱེས། །
རང་གི་ནང་དང་ཕྱི་རོལ་གནས། ། སྐུ་གསུང་ཐུགས་ཀྱི་འཁོར་ལོ་ལ། ། ཉི་ཤུ་རྩ་བཞིར་ཕྱེ་བ་ཡིས། ། མཁའ་འགྲོ་མ་ནི་ཀུན་གྱི་གནས། ། ཐམས་ཅད་དུ་ནི་ཡང་དག་བཤད། ། འདི་རྣམས་གནས་སུ་མཁའ་འགྲོ་མ། ། རྩ་ཡི་གཟུགས་ཀྱིས་ཡང་དག་གནས། ། དྲུག་པ་ལས་རབ་ཏུ་བྱེད་པ་དང་པོའོ།། །། དེ་ནས་གཞན་ཡང་དམ་པའི་དེ་བཞིན་གཤེགས་པའི་སྐུ་ཇི་ལྟར་གནས་སུ་སོན་པའི་རྩའི་འཁོར་ལོ་བཤད་པར་བྱའོ། ། སྙིང་གི་ནང་སོང་པདྨ་ནི། །
འདབ་མ་བརྒྱད་པ་སྙིང་པོར་བཅས། ། དེ་ཡི་ནང་དུ་སོན་པའི་རྩ། ། མར་མེའི་རང་གི་ངོ་བོ་ཅན། ། ཆུ་ཤིང་གི་ནི་མེ་ཏོག་ལྟར། ། བརྐྱང་ཞིང་ཁ་ནི་འོག་ཏུ་འོ། ། དེ་ཡི་ནང་གནས་དཔའ་བོ་ནི། ། ཡུངས་ཀར་གྱི་ནི་སྦོམ་ཕྲ་ཙམ། ། མི་ཤིགས་ཧཱུྃ་གི་ས་བོན་ནི། ། ཁ་བ་ལྟ་བུར་འཛག་པ་ཉིད། ། ལུས་ཅན་རྣམས་ཀྱི་སྙིང་དགའ་བ། །
དཔྱིད་ཅེས་བྱ་བར་རྣམ་པར་བཤད། ། རྒོད་མའི་མེ་ཡི་གཟུགས་ཀྱིས་ནི། ། བདག་མེད་མ་ནི་ཐིག་ལེར་བརྗོད། ། ལས་ཀྱི་རླུང་གིས་བསྐུལ་བ་ཡིས། ལྟེ་བའི་དཀྱིལ་འཁོར་དུ་ནི་འབར། ། དཔྱིད་ཐོབ་པ་ཡི་ཆོག་ཤེས་པས། ། སྙོམས་པར་འཇུག་པས་རྣམ་པར་གནས། ། དཔའ་བོ་ཤྲཱི་ནི་ཧེ་རུ་ཀ། ། འདི་ནི་དཔྱིད་ཀྱི་ཐིག་ལེར་བརྗོད། ། རྣལ་འབྱོར་མ་ཡི་གཟུགས་འཛིན་མ། །
རྒྱུ་དང་མི་རྒྱུ་བཅས་པར་གནས། ། སྐུ་གསུང་ཐུགས་ཀྱི་དབྱེ་བས་ནི། ། སྒོ་ནི་རྣམ་གསུམ་འབྱུང་བ་ལས། ། འགྲོ་བ་དང་ནི་འོང་བར་བྱེད། ། འདི་ནི་ཀུན་གྱི་ལུས་ལ་གནས། ། ལྟེ་བ་ཨ་ཡི་གཟུགས་ཀྱིས་ནི། ། ཐུང་ངུ་རུ་ནི་རབ་ཏུ་གྲགས། ། སྙིང་ལ་ཡང་ནི་ཧཱུྃ་ཉིད་ནི། ། རིང་པོ་མ་མོ་གཉིས་དང་གནས། ། མགྲིན་པ་ཨོཾ་གྱི་གཟུགས་ཀྱིས་ནི། །
མ་མོ་གསུམ་བརྗོད་པ་ལུ་ཏ། ། དཔྲལ་བར་ཧཾ་གི་རྣམ་པ་འདི། ། སྒྲ་དང་ཐིག་ལེ་མི་ཤིགས་པ། ། འཁོར་ལོ་བཞི་ཡི་རབ་དབྱེ་བས། ། ས་སོགས་འབྱུང་བ་ཆེན་པོ་དང་། ། ཐུན་བཞིར་བྱིན་གྱིས་བརླབས་པ་དང་། ། པདྨ་བཞི་ལས་བྱུང་བ་དང་། ། དགའ་བ་བཞི་ཡི་ངོ་བོ་ཡིས། ། རྣལ་འབྱོར་བཞི་ནི་མངོན་དུ་འོ། ། མཆོག་ཏུ་དགའ་བའི་ངོ་བོ་ཡིས། །
བྱ་བ་དབྱེ་བའི་དངོས་པོ་ལས། ། རྡོ་རྗེ་སེམས་དཔའི་གཟུགས་ཀྱིས་ནི། ། འདི་ནི་ཇི་ལྟར་བདེ་བར་རོལ། ། འདབ་མ་རྣམས་ཀྱི་བཞི་ལ་ཡང་། ། འབྱུང་བ་བཞི་ཡི་རྩ་རྣམས་ནི། ། མར་མེའི་རང་བཞིན་ལྟ་བུར་ནི། ། ཕྱོགས་བཞི་ལ་ནི་རྣམ་པར་གནས། ། རྩ་རྣམས་བཞི་ཡང་མཚམས་རྣམས་སུ། ། རྣམ་པར་གནས་ཤིང་དེར་སོན་པའང་། ། བདུད་རྩི་ལྔ་ནི་འབབ་པ་སྟེ། །
དེ་མཆོད་རང་གི་གཟུགས་གནས་པས། ། དེ་ཡི་དངོས་པོའི་ངོ་བོ་ལས། ། མཆོད་པ་བཞི་ནི་རྣམ་པར་བཤད། ། ལུས་ཀྱི་སྙིང་གི་ནང་དུ་ནི། ། རྩ་ལྔ་རྣམས་ནི་རྣམ་པར་གནས། ། སྐུ་གསུང་ཐུགས་ཀྱི་དབྱེ་བ་ཡིས། ། ཉི་ཤུ་རྩ་བཞི་ཉེ་བར་བརྗོད། ། གནས་སོགས་དབྱེ་བ་ལ་གནས་ནས། ། གནས་དང་གནས་ལ་རྣམ་པར་གནས། ། སྤྱི་བོར་ཡང་དག་བྱུང་བ་ཡི། །
རྩ་ནི་སྤྱི་བོ་སྐྱེས་ཞེས་བརྗོད། ། རྡུལ་དང་སྙིང་སྟོབས་མུན་པའི་ཚུལ། ། དེ་ཡི་ནང་ནས་གཙོ་མོ་ནི། ། པུལླཱི་རར་ནི་མི་ཕྱེད་མ། ། སོ་དང་སེན་མོ་འབབ་པར་བརྗོད། ། འབར་བ་འཛིན་པ་ཕྲ་གཟུགས་མ། ། དེ་བཞིན་སྐྲ་དང་བ་སྤུ་འབབ། ། ཨོ་ཌྱཱན་གནས་ནི་ཆེན་པོ་ལ། ། རྩེ་བ་མ་ནི་རྣམ་པར་གནས། ། རྣ་བ་གཡས་པར་གནས་ནས་ནི། །
པགས་པ་དྲི་མ་འབབ་མ་གནས། ། ཨརྦུ་དར་ནི་གཡོན་པ་མ། ། མཁའ་འགྲོ་མ་ནི་ཤ་འབབ་མ། ། གང་ཞིག་ཆུ་རྒྱུས་འབབ་པའི་རྩ། ། བ་ཡི་མཆོག་སྦྱིན་རྣམ་པར་གནས། ། དེ་ནི་སྲ་བའི་ཚུལ་གྱིས་གནས། ། ཐུང་ངུ་མར་ནི་རྣམ་པར་བཤད། ། གང་ཞིག་དགའ་བའི་དབང་ཕྱུག་རྩ། ། དེ་བཞིན་རུས་སྦལ་སྐྱེས་མར་གྲགས། ། སྲ་བའི་དངོས་པོས་གནས་པའི་ཕྱིར། །
རུས་པའི་ཕྲེང་བ་འཁྲུགས་པར་གནས། ། ལྷ་མོའི་མཁར་དུ་གང་ཞིག་རྩ། ། འཇམ་པ་སྒོམ་པ་མ་རུ་བརྗོད། ། དེ་ནི་རྟག་ཏུ་མཆིན་པ་འབབ། ། ཐམས་ཅད་ལུས་ལ་རྟག་པར་གནས། ། མཱ་ལ་བར་ནི་དབང་མ་ནི། ། རྒྱལ་བའི་དབང་ཕྱུག་སྙིང་ལ་གནས། ། རྩ་ནི་གང་ཞིག་མིག་འབབ་མ། ། འདོད་པའི་གཟུགས་སུ་རྣམ་པར་གནས། ། གཟུགས་ནི་མཐོང་བར་འདོད་པ་སྟེ། །
སྐྱོན་བྲལ་མ་ཞེས་རྣམ་པར་བཤད། ། ཨོ་ཌིར་མཁྲིས་པ་འབབ་པའི་རྩ། ། གང་ཞིག་འཇུག་མ་ཆེན་མོར་བརྗོད། ། ཏྲི་ཤ་ཀུ་ནེར་བྱུང་བ་ནི། ། མ་མོ་ངེས་པར་གློ་བར་བཅས། ། ཀོ་ཤ་ལར་ནི་མཚན་མོ་ཉིད། ། རྒྱུ་མའི་ཕྲེང་བཟང་ཁྱབ་ཅིང་འབབ། ། ཀ་ལིང་ཀར་ནི་བསིལ་སྦྱིན་མ། ། ངོས་ཀྱི་ཆུ་རྒྱུན་ཡང་དག་བཤད། ། ཚ་བ་མ་ནི་ལྟོ་གནས་ངེས། །
ལམ་པཱ་ཀར་ནི་རབ་ཏུ་གྲགས། ། འབབ་མ་ཉིད་ནི་ཀཱཉྩིར་གནས། ། ཐམས་ཅད་དུ་ནི་བཤང་བ་འབབ། ། མཚམས་ཀྱི་མཐའ་ཡི་ནང་དུ་ཡང་། ། ཁ་བའི་གནས་སུ་རངས་མའི་གདོང་། ། ཤིན་ཏུ་གཟུགས་ཅན་བད་ཀན་ལྡན། ། ཡི་དྭགས་ལྷ་གནས་ཡང་དག་གནས། ། གང་ཞིག་རྟག་ཏུ་རྣག་འབབ་པ། ། ཁྱིམ་གྱི་ལྷ་ནི་ཡང་དག་གནས། ། མཁའ་འགྲོ་དམ་པའི་དབང་ཕྱུག་གིས། །
སྤྱི་མ་ཉིད་དུ་རྣམ་པར་བཤད། ། སཽ་རཱཥྚར་ནི་གང་ཞིག་རྩ། ། རྒྱུ་སྦྱིན་མ་ནི་དམར་པོ་འབབ། ། རྡུལ་ནི་འབབ་པར་གྱུར་པ་ནི། ། གསེར་གླིང་དུ་ནི་ཡང་དག་བཤད། ། ཡན་ལག་གཟི་བརྗིད་ཀུན་ཁྱབ་མ། ། སྦྱོར་བྲལ་མར་ནི་རབ་ཏུ་གྲགས། ། ནཱ་ག་རར་ནི་སྡུ་གུ་མ། ། ཚིལ་ཅན་སྦོམ་ཞིང་མྱོས་བྱེད་འབབ། ། སིན་དྷུར་ཤིན་ཏུ་གྲུབ་པ་ཉིད། །
མྱ་ངན་མཆི་མ་འབབ་མར་བརྗོད། ། མ་རུར་གནས་མ་ལུད་སྐམ་འབབ། ། འཚེད་པ་མ་ཞེས་རྣམ་པར་བསྟན། ། གུ་ལུ་ཏྭར་ནི་ཡིད་བཟང་མ། ། ཤ་དང་སྣབས་ནི་འབབ་མ་འོ། ། དྲུག་པ་ལས་ཡུལ་གྱི་དགོད་པ་སྟེ་རབ་ཏུ་བྱེད་པ་གཉིས་པའོ།། །། ལྷ་ལགས་མཉན་པར་འཚལ་ལགས་ན། ། ནང་གི་དཀྱིལ་འཁོར་མཆོད་པ་ལ། ། སོགས་པའི་ལས་ནི་ཇི་ལྟར་ལགས། ། སྦྱིན་སྲེག་ལས་ནི་མི་འཚལ་བས། །
བདེ་བ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་བྱུང་། ། ལུས་ཀྱི་དཀྱིལ་འཁོར་ཉམས་དགའ་བར། ། སྒོ་བཞིར་ཇི་སྐད་གསུངས་པ་འོ། ། རང་གི་ཡན་ལག་བརྒྱད་བྱུང་བས། ། ཀ་བ་དེ་ཡིས་བསྐོར་ནས་གནས། ། དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པར་ནི་རབ་ཏུ་གྲགས། །
སྐུ་གསུང་ཐུགས་ཀྱི་ངོ་བོས་ནི། ། དཀྱིལ་འཁོར་འཁོར་ལོ་གཅིག་ཏུ་གསུངས། ། རི་ནི་མགོ་བོའི་ཟེ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པའི་དཀྱིལ་འཁོར་གནས། ། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། །
ཟླུམ་པོའི་རྣམ་པའི་དབྱིབས་ཀྱིས་ནི། ། ཆུ་ནི་ལྟེ་བར་རྣམ་པར་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུབ་བཞི་པ་ཉིད་དོ། ། སྒལ་ཚིགས་དབྱུག་གུའི་གཟུགས་ཀྱིས་ནི། ། རི་རབ་རི་རྒྱལ་དེ་བཞིན་ནོ། ། དེར་ནི་སྤྱི་བོའི་འཆར་གནས་པ། ། འདམ་སྐྱེས་འདབ་མ་སུམ་ཅུ་གཉིས། ། དབྱངས་དང་གསལ་བྱེད་མཛེས་པར་གནས། ། སུམ་ཅུ་རྩ་གཉིས་བྱང་ཆུབ་འདོད། །
པདྨའི་ནང་དུ་སོན་པ་གང་། ། དེ་ནི་ཟླ་བའི་དཀྱིལ་འཁོར་བརྗོད། ། སྤྱི་བོའི་ནང་དུ་ཀླད་པ་ནི། ། གང་ཞིག་གནས་པ་དེ་རུ་གསུངས། ། དེ་ནང་ཧྃ་གི་རྣམ་པ་ཉིད། ། ཐེག་ལེའི་གཟུགས་ཅན་མི་ཤིགས་པ། ། འཇིག་རྟེན་ཀུན་གྱི་རྩ་བ་དེ། ། བརྟན་པའི་བདག་ཉིད་གཡོ་བའི་བདག ། གསལ་དང་མི་གསལ་གཟུགས་ལས་ནི། ། ས་བོན་གཟུགས་ཀྱི་རྣམ་པར་གནས། །
ལུས་ཅན་རྣམས་ནི་ཀུན་གྱི་གཟུགས། ། དེ་ཕྱིར་གདོད་ནས་རྫོགས་པ་ཉིད། ། བདུད་རྩིའི་གཟུགས་ཀྱིས་འཛག་པ་ནི། ། ཉིན་དང་མཚན་དུ་རྣམ་པར་གནས། ། དེ་ཉིད་ཀྱིས་ནི་སྒྲ་འབྱེད་ཅིང་། ། མེ་ནི་དགའ་བར་བྱེད་པ་སྟེ། ། དེས་ནི་གང་བའི་དཀྱིལ་འཁོར་ནི། ། ཡིན་པ་ཉིད་དུ་ཐེ་ཚོམ་མེད། ། དེ་ཉིད་དཀྱིལ་འཁོར་ཞེས་བྱར་གསུངས། ། དངོས་པོ་རྣམས་ཀྱི་སྙིང་པོ་མཆོག །
དེ་ནི་ལེན་ཅིང་གཅོད་པའི་ཕྱིར། ། ལུས་ནི་དཀྱིལ་འཁོར་ཉིད་དུ་བརྗོད། ། རྩ་ཆེན་སུམ་ཅུ་རྩ་གཉིས་ཀྱི། ། འཁོར་ལོར་ཡང་ནི་དཀྱིལ་འཁོར་བརྗོད། ། བྱང་ཆུབ་སེམས་ནི་རིན་པོ་ཆེ། ། དཀྱིལ་འཁོར་དེ་ཉིད་དཀྱིལ་འཁོར་ཉིད། ། ཕྱི་རོལ་བཅས་པའི་ནང་གཟུགས་ཀྱིས། ། སྣ་ཚོགས་ཁྱབ་ཅིང་རྣམ་པར་གནས། ། ཕྱི་རོལ་གཟུགས་དང་སྒྲ་ལ་སོགས། ། དབང་པོ་ཐམས་ཅད་འཇུག་པ་འོ། །
ནང་གི་ཁུ་བ་ལ་སོགས་པ། ། གྲུབ་པའི་རྫས་ནི་རྣམ་པར་གནས། ། ཕྱི་རོལ་བཅས་པའི་ནང་ཉིད་ཀྱིས། ། རྡོ་རྗེ་ཅན་གྱི་བྱང་ཆུབ་སེམས། ། སྦོམ་དང་ཕྲ་བའི་རང་བཞིན་གྱིས། ། འགྲོ་བའི་གཉེན་གྱི་རང་བཞིན་ཅན། ། སངས་རྒྱས་བྱང་ཆུབ་སེམས་དཔའ་ཡི། ། དམ་ཚིག་དོན་དུ་གསུངས་པས་ནི། ། དཀྱིལ་འཁོར་གོམས་པས་སྐྱེ་བ་འདིར། ། སངས་རྒྱས་ཉིད་ནི་ཐོབ་པར་འགྱུར། །
ཉན་ཐོས་རྣམས་ཀྱིས་སངས་རྒྱས་དང་། ། དེ་བཞིན་རང་རྒྱལ་རྣམས་ཀྱི་དང་། ། ཚངས་པ་ལ་སོགས་ལྷ་རྣམས་ཀྱི། ། དཀྱིལ་འཁོར་གོམས་པས་རྫོགས་པ་ཉིད། ། ཤེས་རབ་མེ་ནི་ཆེར་འབར་བར། ། ནང་གི་ཁུ་བ་ལ་སོགས་དང་། ། དེ་བཞིན་ཕྱི་རོལ་གཟུགས་སོགས་ཀྱི། ། བསྲེག་རྫས་ཀྱིས་ནི་སྦྱིན་སྲེག་བྱ། ། སྐྱེ་མཆེད་དྲུག་དང་ཁམས་རྣམས་དང་། ། ཕུང་པོ་ལ་སོགས་ཁྱད་པར་ལས། །
དེ་རྣམས་ཀྱི་ནི་གཟུགས་ཅན་ལྷ། ། དེ་བཞིན་མཁའ་འགྲོ་མ་ཉིད་ནི། ། དེས་ནི་དེ་མཆོག་གང་གི་ཕྱིར། ། རྣལ་འབྱོར་མཆོད་པར་ཡང་དག་བཤད། ། ཐོད་པ་འདི་ནི་མགོ་བོ་ཉིད། ། བསྲེག་རྫས་ཀྱི་ནི་སྣོད་དུ་གསུངས། ། བླུགས་གཟར་རོ་མར་བཤད་པ་སྟེ། ། སྙིང་གི་འཁོར་ལོ་བརྐྱང་མ་དག ། དགང་གཟར་ཞེས་བྱ་ཡང་དག་བརྗོད། ། ཐབ་ཁུང་ལྟེ་བའི་དཀྱིལ་འཁོར་དུ། །
ལས་ཀྱི་རླུང་གིས་བསྐྱོད་པ་ཡི། ། ཚངས་པའི་མེ་ནི་སུམ་འདོར་གནས། ། སྒྲ་ནི་སྔགས་ཞེས་བརྗོད་པ་སྟེ། ། བཟླས་པ་འཁོར་བར་བྱེད་པ་ཡིན། ། བསྒོམ་པ་མཚུངས་པར་སྣང་བ་ཉིད། ། དཀྱིལ་འཁོར་གཉིས་མེད་རྣལ་འབྱོར་ཕྱིར། ། ལྷན་ཅིག་སྐྱེས་པ་ཞོན་པ་འདི། ། འདི་ནི་རྒྱལ་བའི་དཀྱིལ་འཁོར་གསུངས། ། དཀྱིལ་འཁོར་བདག་པོའི་གཟུགས་ཀྱི་ཕྱིར། ། སློབ་དཔོན་སེམས་ཀྱི་རྒྱལ་པོ་ཉིད། །
དེ་སྐད་ལ་སོགས་ཅི་གསུངས་པ། ། རྒྱུད་ནི་ཐམས་ཅན་རྟོགས་པར་བྱ། ། ད་དུང་བདག་ལ་ཐེ་ཚོམ་མཆིས། ། ཆོས་དང་ལོངས་སྤྱོད་སྤྲུལ་པ་དང་། ། བདེ་བ་ཆེན་པོའི་གཟུགས་ཀྱིས་ནི། ། མགོན་པོ་ཇི་ལྟར་རོལ་བར་འགྱུར། ། དེ་རྣམས་དབྱེ་བ་མི་འཚལ་བས། ། བདེ་བ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། སྤྱི་བོ་ལྟེར་སོན་འཁོར་ལོ་ནི། །
ཨེ་ཡི་དབྱིབས་སུ་ཡང་དག་གནས། ། སྙིང་དང་མགྲིན་པར་ཡང་དག་གནས། ། བྃ་གྱི་རྣམ་པ་ལྟ་བུར་བརྗོད། ། ལྟེ་བའི་ནང་གནས་པདྨ་ནི། ། འདབ་མ་དྲུག་ཅུ་རྩ་བཞིར་ལྡན། ། འདམ་སྐྱེས་འདབ་མ་སུམ་ཅུ་གཉིས། ། སྤྱི་བོའི་ནང་དུ་རྣམ་པར་གནས། ། མགྲིན་པའི་ནང་དུ་སོན་པ་ཡང་། ། པདྨ་ལོ་མ་བཅུ་དྲུག་ཉིད། ། དེ་ཡི་སྙིང་གའི་གནས་སུ་ནི། །
པདྨ་འདབ་མ་བརྒྱད་དུ་བརྗོད། ། འདབ་མ་དྲུག་ཅུ་རྩ་བཞི་ཉིད། ། སྤྲུལ་པ་ལ་ནི་རབ་ཏུ་གྲགས། ། པདྨ་ཆེན་པོ་འདབ་བརྒྱད་པར། ། ཆོས་ཀྱི་སྐུ་ནི་རབ་ཏུ་བསྐོར། ། ལོངས་སྤྱོད་རྫོགས་པ་བཅུ་དྲུག་རྩིབས། ། དེ་བཞིན་འདམ་མ་སུམ་ཅུ་གཉིས། ། བདེ་ཆེན་ཡེ་ཤེས་ཆེན་པོ་ལ། ། ཀུན་ཏུ་ཡང་དག་རྣམ་པར་གནས། ། སྤྲུལ་པའི་འཁོར་ལོའི་དབུས་སུ་ནི། །
སྡེ་ཚན་བརྒྱད་ཀྱིས་ཡོངས་སུ་བསྐོར། ། ཡིག་འབྲུ་དང་པོའི་ངོ་བོ་ཡིས། ། འདི་ནི་ཨ་སྟེ་ཡི་གེ་མཆོག ། ཆོས་ཀྱི་འཁོར་ལོར་རྣམ་བཤད་པ། ། ཧཱུྃ་ནི་མི་ཤིགས་པ་རུ་བརྗོད། ། དབྱངས་ལྔ་དང་ནི་ཡང་དག་ལྡན། ། ཡ་ར་ལ་ཝས་རྣམ་པར་བརྒྱན། ། ལོངས་སྤྱོད་འཁོར་ལོའི་ནང་གནས་པ། ། ཨོཾ་ནི་ཡིག་འབྲུ་གསལ་བར་བྱེད། ། ཆ་ནི་རྣམ་པ་བཞི་རྣམས་ཀྱིས། །
ཀུན་ཏུ་ཡོངས་སུ་བསྐོར་བ་འོ། ། བདེ་ཆེན་འཁོར་ལོ་ཆེན་པོ་ལ། ། ཧྃ་ནི་ཐིག་ལེའི་གཟུགས་ཅན་ནོ། ། གཡོན་དང་གཡས་པའི་ངོས་དག་ལ། ། ཟླ་བ་ཉི་མ་རྣམ་པར་བཤད། ། མགྲིན་པ་ནས་བརྩམས་གཡོན་པའི་རྩ། ། ལོངས་སྤྱོད་རྫོགས་པའི་སྐུ་ཅན་མ། ། ལྟེ་བའི་ནང་དུ་ངལ་སོས་ཤིང་། ། ཁ་ནི་འོག་ཏུ་མྱོས་བྱེད་འབབ། ། གང་ཞིག་ལྟེ་བ་ལས་སྟེངས་རྩ། །
དེ་བཞིན་ཁ་ནི་སྟེང་དུ་འབབ། ། མགྲིན་པའི་ནང་དུ་ངལ་སོས་ཤིང་། ། ཁྲག་འབབ་པར་ནི་རབ་ཏུ་གྲགས། ། མྱོས་བྱེད་ཟླ་བ་ཞེས་བྱར་བཤད། ། ཁྲག་ནི་ཉི་མ་ཞེས་བྱར་གསུངས། ། སྒོ་གཉིས་མཉམ་པར་ཞོན་ནས་ནི། ། སྟེང་དང་འོག་ཏུ་མཉམ་གནས་པ། ། འདི་དག་ཟླ་བ་ཉི་མ་གཉིས། ། རྩ་ནི་གཉིས་སུ་རབ་ཏུ་གྲགས། ། དཔའ་བོ་རྣམས་དང་མཁའ་འགྲོ་མའི། །
འགྲོ་བ་དང་ནི་འོང་བའི་རྒྱུར། ། ནུབ་པ་དང་ནི་འཆར་དོན་དང་། ། ལོག་དད་སད་པ་ལྟ་བུར་གསུངས། ། གཡོན་དང་གཡས་པའི་ངོས་ལ་ནི། ། དབྱངས་ནི་བཅུ་གཉིས་ཡང་དག་གནས། ། ཁ་ནི་སྟེང་དུ་ཡང་དག་བཤད། ། ཀ་ལ་སོགས་པ་རྣམས་ཀྱིས་བསྐོར། ། ཁ་ནི་འོག་གི་གནས་སུ་གནས། ། ལྷག་པར་བྱས་ནས་སྦྱར་བ་ཉིད། ། ཀྵ་ནི་སྲིན་པོ་ཉིད་གསུངས་པ། །
འོག་གི་ཆར་ནི་རྣམ་པར་གནས། ། གང་ཚེ་མགྲིན་པར་ཆགས་ཆེན་གྱི། ། གཟུགས་ཀྱི་ཟླ་བ་གནས་པ་ན། ། སངས་རྒྱས་རྣམས་ཀྱི་དམ་པའི་སྐུ། ། དེ་ཚེ་ལོངས་སྤྱོད་རྫོགས་པར་བཤད། ། གང་ཚེ་རྡོ་རྗེའི་རྩེར་གནས་པ། ། དེ་ཚེ་དེ་ནི་སྣ་རྩེར་རོ། ། གང་ཚེ་ལོངས་སྤྱོད་རྫོགས་སྐུ་ཡང་། ། ནུབ་པར་གནས་པར་གྱུར་པས་ན། ། བྷ་གའི་ནང་དུ་སོན་དེ་ཡང་། །
ཡུངས་ཀར་ཙམ་དུ་རྣམ་པར་གནས། ། ཉི་མའི་གཟུགས་སུ་ཡང་དག་བཤད། ། སྤྲུལ་པའི་སྐུར་ནི་བརྗོད་པ་སྟེ། ། སངས་རྒྱས་བྱང་ཆུབ་སེམས་དཔའ་ཡི། ། སྤྲོས་པ་དེ་ཡིས་བསྐྱེད་པ་འོ། ། པདྨ་གར་དབང་རྒྱལ་པོ་ནི། ། འདབ་མ་འབྱེད་པའི་སྦྱོར་བ་ཅན། ། སྤྲུལ་པའི་སྐུ་ཡི་གཟུགས་སུ་ནི། ། དེར་ནི་ཉི་མ་ནུབ་པ་ན། ། གང་ཚེ་རྫོགས་པའི་བྱང་ཆུབ་སེམས། །
གོང་བུར་གྱུར་པ་རྙོག་པ་མེད། ། འཁོར་བའི་ལམ་ནི་རྣམ་བཅད་ཅིང་། ། སྤྲོས་པ་ཉེར་ཞི་དགེ་བ་སྟེ། ། གཉིས་མེད་མཆོག་ཏུ་དག་པ་ཉིད། ། དཔལ་ལྡན་རྡོ་རྗེ་སེམས་དཔའི་གཟུགས། ། ཤྲཱི་ནི་ཧེ་རུ་ཀ་ཞེས་བརྗོད། ། རྒྱུད་ནི་སྲིན་བུའི་གཟུགས་ཅན་ཉིད། ། དགོད་དང་ལྟ་དང་ལག་བཅངས་ཉིད། ། རྒྱུད་དུ་དེ་ཉིད་རྣམ་པར་གནས། ། འདོད་ཆགས་ཉིད་དང་ཆགས་བྲལ་ཡང་། །
ཟོས་ནས་སྲིན་བུ་གནས་པ་ཉིད། ། རྩ་ཐམས་ཅད་ཀྱི་མཉམ་པར་སྦྱོར་བ་མཁའ་འགྲོ་མའི་དྲ་བའི་སྡོམ་པ་སྟེ་དྲུག་པ་ལས་རབ་ཏུ་བྱེད་པ་གསུམ་པའོ།། །། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་དང་། རྣལ་འབྱོར་མ་བདག་མེད་མ་ལ་སོགས་པས་འདི་སྐད་ཅེས་གསོལ་ཏོ། ། འཁོར་ལོའི་བསྒོམ་པའི་ལམ་དང་ནི། ། ལྷ་རྣམས་ཇི་ལྟར་འབྱུང་བ་དང་། ། མཁའ་འགྲོའི་འཁོར་ལོའི་ཁྱད་པར་དང་། ། དགོངས་པའི་སྐད་ཀྱི་ཁྱད་པར་ནི། ། བཅོམ་ལྡན་འདས་ཀྱིས་སྔར་གསུངས་ན། ། སྡོམ་པའང་བདག་ལ་བཤད་དུ་གསོལ། །
བཅོམ་ལྡན་འདས་ཀྱིས་བཀའ་སྩལ་པ། ། རྣལ་འབྱོར་མ་ལུས་དབུས་གནས་པར། ། ཨ་ཡི་རྣམ་པར་སྡོམ་པའི་གནས། ། ཇི་ལྟར་ཕྱི་རོལ་དེ་བཞིན་ནང་། ། སྡོམ་པ་དེ་ཉིད་རབ་ཏུ་ཕྱེ། ། བོལླའི་བདེ་བ་ཕྱག་རྒྱ་ཆེ། ། རྡོ་རྗེ་སྐྱེ་མཆེད་ཐམས་ཅད་ཉིད། ། འདི་ནི་གསང་བའི་སྙོམས་འཇུག་པས། ། ཕྱི་རོལ་གཉིས་གཉིས་བསྟན་པ་མེད། ། སྐུ་གསུམ་ལུས་ཀྱི་ནང་དུ་ནི། །
འཁོར་ལོའི་གཟུགས་ཀྱིས་བརྗོད་པར་བྱ། ། སྐུ་གསུམ་ཡོངས་སུ་ཤེས་པ་ལས། ། བདེ་བ་ཆེན་པོའི་འཁོར་ལོར་བརྗོད། ། ཆོས་དང་ལོངས་སྤྱོད་སྤྲུལ་པ་དང་། ། དེ་བཞིན་བདེ་བ་ཆེན་པོ་ཉིད། ། སྐྱེ་གནས་མགྲིན་སྙིང་དབུས་སུ་ནི། ། སྐུ་གསུམ་པོ་ནི་རྣམ་པར་གནས། ། མ་ལུས་པ་ཡི་སེམས་ཅན་གྱི། ། སྐྱེ་བ་གང་ལ་བརྗོད་བྱ་བ། ། གང་ཞིག་སྤྲུལ་པ་གནས་བརྟན་ཕྱིར། །
དེ་ལ་སྤྲུལ་པའི་སྐུ་ཉིད་ཡིན། ། སེམས་ནི་ཆོས་ཀྱི་རང་བཞིན་ཏེ། ། ཆོས་ཀྱི་སྐུ་ཡང་སྙིང་གར་ཡིན། ། རོ་རྣམས་དྲུག་གི་གཟུགས་ཅན་གྱི། ། བཟའ་བ་ངེས་པར་ལོངས་སྤྱོད་བརྗོད། ། ཆོས་རྣམས་ཀུན་ལ་གནས་བརྟན་ཕྱིར། ། ཐམས་ཅད་ཡོད་པའི་རང་བཞིན་ཅན། ། མགྲིན་པར་ལོངས་སྤྱོད་འཁོར་ལོ་དང་། ། བདེ་བ་ཆེན་པོ་སྤྱི་བོར་གནས། ། ཨེ་ཝྃ་རྣམ་པ་རྒྱུ་མཐུན་ཉིད། །
རྣམ་སྨིན་ཆོས་ཀྱི་འཁོར་ལོ་ལས། ། སྐྱེས་བུ་བྱེད་པ་ལོངས་སྤྱོད་ལ། ། བདེ་ཆེན་འཁོར་ལོར་དྲི་མེད་ཉིད། ། རྒྱུ་མཐུན་ལ་སོགས་རབ་དབྱེ་བས། ། འབྲས་བུ་རྣམ་པ་བཞི་ཞེས་བརྗོད། ། ལས་ཀྱི་རླུང་གིས་བསྐུལ་བ་ཡིས། ། ལས་ལ་བཅོམ་ལྡན་ཤེས་རབ་བརྗོད། ། གང་ཞིག་སྤྲུལ་པ་གནས་བརྟན་ཕྱིར། ། སྤྲུལ་པའི་འཁོར་ལོ་གནས་བརྟན་བརྗོད། ། ཆོས་ནི་ངག་ལས་བྱུང་བའི་ཕྱིར། །
འཁོར་ལོ་ཐམས་ཆད་ཡོད་པ་སྨྲ། ། གང་ཞིག་མགྲིན་པར་ཀུན་བཀུར་ཕྱིར། ། ལོངས་སྤྱོད་འཁོར་ལོར་ཀུན་བཀུར་ཉིད། ། གང་ཞིག་བདེ་ཆེན་མགོར་གནས་ཕྱིར། ། བདེ་ཆེན་འཁོར་ལོར་དགེ་འདུན་ཆེ། ། སྡེ་པ་སྐུ་ཞེས་བརྗོད་པ་སྟེ། ། ལྟོ་བ་གནས་སུ་བརྗོད་པར་བྱ། ། སྐྱེ་གནས་འདོད་ཆགས་བྲལ་བ་ཉིད། ། མངལ་གྱི་ཕྲུ་མ་ཆོས་གོས་ཏེ། ། དེ་བཞིན་མ་ནི་མཁན་པོ་ཉིད། །
མགོ་བོར་ཐལ་མོ་སྦྱར་བ་ཕྱག ། འགྲོ་བའི་བྱ་བ་ཁྲིམས་ཀྱིས་གནས། ། དེ་བཞིན་སྔགས་བཟླས་ཨ་དང་ཧྃ། ། སྔགས་འདོན་སྐྱེས་པ་དགེ་སློང་ཉིད། ། གཅེར་བུ་སྐྲ་དང་ཁ་སྤུ་བྲེགས། ། འདི་རྣམས་རྐྱེན་གྱིས་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཟླ་བ་བཅུ་ཡང་ས་རྣམས་ཏེ། ། སེམས་ཅན་ས་བཅུའི་དབང་ཕྱུག་གོ ། བཙུམ་མོའི་བྷ་ག་བདེ་ཅན་དུ། །
ཁུ་བ་ཞེས་བྱ་རྣམ་པར་གནས། ། དེ་མེད་པས་ན་བདེ་མེད་འགྱུར། ། བདེ་བ་སྤངས་ན་དེ་མེད་འགྱུར། ། ནུས་པ་མེད་ཕྱིར་ལྟོས་དང་བཅས། ། ལྷ་ཡི་རྣལ་འབྱོར་ལས་བདེ་བ། ། དེ་ཕྱིར་སངས་རྒྱས་དངོས་པོ་མིན། ། དེ་ཉིད་དངོས་མེད་ཚུལ་ཡང་མིན། ། ཞལ་ཕྱག་རྣམ་པ་གཟུགས་ཅན་ཉིད། ། མཆོག་ཏུ་བདེ་བ་གཟུགས་མེད་པ། ། དེ་ཕྱིར་འགྲོ་ཀུན་ལྷན་ཅིག་སྐྱེས། །
ལྷན་ཅིག་སྐྱེས་པའི་རང་བཞིན་བརྗོད། ། རྣམ་དག་རྣམ་པའི་སེམས་ཀྱིས་ནི། ། རང་བཞིན་གྱིས་ནི་མྱ་ངན་འདས། ། ཞལ་ཕྱག་ཁ་དོག་དབྱིབས་ལས་ནི། ། ལྷ་ཡི་གཟུགས་ཀྱི་རྣལ་འབྱོར་ནི། ། སྐྱེས་པ་ཙམ་གྱིས་རྣམ་པར་གནས། ། འོན་ཀྱང་བག་ཆགས་ཕལ་པས་སོ། ། ལྷ་མོས་དེ་སྐད་བཤད་པ་ནི། ། རྣལ་འབྱོར་ཀུན་གྱི་གོང་ན་མེད། ། དེ་ནས་རྣལ་འབྱོར་མ་བདག་མེད་མ་ལ་སོགས་ལྷ་མོ་ཐམས་ཅད་འདི་ལྟ་སྟེ།
སྤྱན་མ་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་དང་། ཁྲོ་གཉེར་ཅན་དང་། སྐུལ་བྱེད་མ་དང་། རི་ཁྲོད་མ་ཤིང་ལོ་ཅན་དང་། འོག་ཞལ་མ་དང་། སྡོམ་པ་མ་དང་། དེ་དག་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་རྣམས་མཆོག་ཏུ་ངོ་མཚར་བར་གྱུར་ཅིང་བརྒྱལ་བ་དང་།
སྐྲག་པར་གྱུར་ཏོ། ། དེ་ནས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱིས་འདི་སྐད་ཅེས་གསོལ་ཏོ། ། རྣལ་འབྱོར་མ་ནི་ཀུན་གྱི་ཚོགས། ། བཅོམ་ལྡན་འདས་ཀྱིས་བསླང་དུ་གསོལ། ། དེ་ནས་བཅོམ་ལྡན་འདས་ཐམས་ཅད་མཁྱེན་པ་རྣམ་པར་རྒྱལ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ། རྣལ་འབྱོར་མ་ཐམས་ཅད་བསླང་བའི་ཕྱིར་འདི་སྐད་ཅེས་བཀའ་སྩལ་ཏོ། ། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་བློ་བུར་དྲི་མས་བསྒྲིབས། ། དེ་བསལ་ནས་ནི་སངས་རྒྱས་ཉིད། ། བཅོམ་ལྡན་འདས་དེ་དེ་བཞིན་ནོ། །
རིགས་ཀྱི་བུ། གང་ཞིག་མི་ཤེས་འཇིག་རྟེན་པ། ། བཙན་དུག་ཟོས་པས་བརྒྱལ་བར་འགྱུར། ། རྨོངས་སྤངས་དེ་ཉིད་ཡིད་ཀྱིས་ནི། ། དེ་ཡི་དེ་ཉིད་ཡོངས་སུ་གཅོད། ། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གིས་དེ་ཉིད་ཤེས་པ་དེས། ། དུག་གི་དུག་ནི་འབིགས་པར་བྱེད། ། ཇི་ལྟར་རླུང་གིས་ཟིན་དེ་ལ། །
མ་ཤའི་བཟའ་བ་སྦྱིན་པར་བྱ། ། ལྡོག་པའི་སྨན་ནི་བརྟགས་པ་ལས། ། རླུང་གིས་རླུང་ལ་སྣུན་པར་བྱེད། ། སོ་སོར་རྟོག་ལས་རྣམ་རྟོག་དང་། ། སྲིད་པ་ཉིད་ཀྱིས་སྲིད་དག་བྱེད། ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། དེ་བཞིན་དངོས་པོའི་རྣམ་རྟོག་ཀྱང་། ། རྣམ་པར་ངེས་པས་སྦྱང་བར་བྱ། ། ཇི་ལྟར་འཚེད་པས་ཚིག་པ་ལ། །
ཡང་ནི་མེ་ཡིས་གདུང་བར་བྱ། ། དེ་བཞིན་འདོད་ཆགས་མེས་ཚིག་པ། ། འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་པ་ལས་གྲོལ་འགྱུར། ། འདོད་ཆགས་ཀྱིས་ནི་འཇིག་རྟེན་འཆིང་། ། འདོད་ཆགས་ཉིད་ཀྱིས་རྣམ་པར་གྲོལ། ། བཟློག་པའི་སྒོམ་པ་འདི་ཉིད་ནི། །
སངས་རྒྱས་མུ་སྟེགས་ཀྱིས་མི་ཤེས། ། འབྱུང་བ་ལྔ་ཡི་རང་བཞིན་ལས། ། ཀུན་དུ་རུ་ལས་ལྔ་རུ་འགྱུར། ། དགའ་བ་ཆེན་པོ་གཅིག་ཉིད་ལས། ། དབྱེ་བས་ལྔ་རུ་འགྲོ་བར་འགྱུར། ། བོལླ་ཀཀྐོ་ལ་སྦྱོར་བས། ། རེག་པ་སྲ་བའི་བག་ཆགས་ཀྱིས། ། སྲ་བ་གཏི་མུག་ཆོས་ཡིན་ཕྱིར། ། གཏི་མུག་རྣམ་པར་སྣང་མཛད་བརྗོད། ། གང་ཕྱིར་བྱང་སེམས་གཤེར་བ་ཉིད། །
གཤེར་བ་ཆུ་ཡི་ཁམས་སུ་བརྗོད། ། ཆུ་ནི་མི་བསྐྱོད་ངོ་བོའི་ཕྱིར། ། ཞེ་སྡང་འདྲེན་པ་མི་བསྐྱོད་པ། ། གཉིས་ཀྱི་བསྐྱོད་པའི་སྦྱོར་བ་ལས། ། རྟག་ཏུ་དྲོད་ནི་སྐྱེ་བར་འགྱུར། ། འདོད་ཆགས་དཔག་མེད་རྡོ་རྗེ་ཡིན། ། འདོད་ཆགས་དྲོད་ལས་འབྱུང་བར་འགྱུར། ། ཀཀྐོ་ལར་ནི་གང་ཞིག་སེམས། ། དེ་ནི་རླུང་གི་རང་བཞིན་ཅན། ། དོན་ཡོན་རླུང་ལས་འབྱུང་བའི་ཕྱིར། །
ཕྲག་དོག་དོན་ཡོད་གྲུབ་པ་ཡིན། ། བདེ་བ་འདོད་ཆགས་སེམས་ཡིན་ཏེ། ། རིན་ཆེན་ཁྲག་དང་འདོད་ཆགས་ཉིད། ། སེར་སྣ་ནམ་མཁའ་ལས་བྱུང་བ། ། ནམ་མཁའ་སེར་སྣ་རྡོ་རྗེ་ཡིན། ། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱིས་མཚོན་པ་ཉིད། ། རིགས་ནི་ལྔ་པོ་སྐྱེས་པ་ལྔ། ། དེ་ལ་སྟོང་ཕྲག་དུ་མ་ཉིད། ། དེ་ཕྱིར་འདི་དག་རང་བཞིན་གཅིག །
བདེ་ཆེན་མཆོག་ཏུ་ཕན་པ་ཉིད། ། འདོད་ཆགས་ལ་སོགས་སེམས་ལྔ་ཡིས། ། དབྱེ་བས་ལྔ་རུ་འགྲོ་བར་འགྱུར། ། གངྒཱའི་ཀླུང་ནི་བཅུ་ཡི་བྱེ་མ་སྙེད། ། རིགས་གཅིག་ལ་ནི་དེ་བཞིན་གཤེགས་པའི་ཚོགས། ། རིགས་ཆེན་ལྔ་ནི་རིགས་ནི་དུ་མ་རྣམས། ། དེ་རྣམས་རིགས་ལས་བརྒྱ་ཕྲག་དུ་མ་རྣམས། ། དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། ། དེ་ལ་རིགས་ལ་གྲངས་མེད་རིགས་རྣམས་ཉིད། །
མཆོག་ཏུ་དགའ་བའི་རིགས་ལས་བྱུང་བ་རྣམས། ། ཞེས་བཀའ་སྩལ་ཏོ། ། འདིར་གསོལ་བ། ཅི་གོང་བུའི་གཟུགས་ཅན་འདི་ཙམ་དུའམ་ཆུང་བ་དེ་སྙེད་ཀྱི་རང་བཞིན་དུ་འགྱུར་བ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། སྐྲ་ཡི་ཁྱོན་ཙམ་ཕྲ་བ་ལ། ། སངས་རྒྱས་ཞིང་ཁམས་དུ་མ་ནི། ། གནས་དང་དོག་དང་འཛེར་མིན་པ། ། དེ་བཞིན་འདིར་ཡང་བལྟ་བྱ་སྟེ། ། སྟོབས་བཅུ་དག་དང་ལྡན་པའི་ལྷ། །
བཞེངས་ཤིག་བཞེངས་ཤིག་བདག་གི་ནི། ། སྡུམ་པར་སྟོད་མོ་བཞེས་པར་འཚལ། ། རྫུ་འཕྲུལ་སྟོབས་ཀྱིས་རིགས་ཀྱི་བུ། ། ཡང་དག་བྱུང་བ་བཀའ་སྩལ་པ། ། ཡང་དག་སྦྱོར་བྱུང་མཚན་ཉིད་ནི། ། བཤད་པར་བྱ་ཡིས་ལྷ་མོ་ཉོན། ། གསང་བ་ལ་ནི་ས་ཡི་ཁམས། ། མཆོག་ལ་དེ་བཞིན་དུ་ནི་ཆུ། ། དགྱེས་པ་ལ་ནི་མེ་རུ་བཤད། ། ཐམས་ཅད་བདག་ཉིད་རླུང་ལ་གནས། །
རྟག་ཏུ་བཞུགས་པར་བརྗོད་པ་འདི། ། སངས་རྒྱས་ཀུན་གྱི་སྡོམ་པ་བདག ། ཡང་ན་མེ་ལོང་ལྟ་བུའི་ཚུལ། ། དེ་བཞིན་དུ་ཡང་མཉམ་པ་ཉིད། ། སོ་སོར་རྟོག་པའི་ཆོ་ག་བཞིན། ། དེ་བཞིན་བྱ་བ་ནན་ཏན་ལ། ། རྟག་ཏུ་བཞུགས་པར་བརྗོད་པ་འདི། ། ཤིན་ཏུ་རྣམ་དག་རང་བཞིན་ཅན། ། དེ་བཞིན་རྣམ་པར་སྣང་མཛད་ཉིད། ། གཞན་ཡང་མི་བསྐྱོད་པ་ཉིད་དང་། །
ཡང་ན་རིན་ཆེན་འབྱུང་གནས་དང་། ། ཡང་ན་འོད་དཔག་མེད་པ་ཡིས། ། གང་ཚེ་རྟག་བཞུགས་དོན་ཡོད་ལ། ། བདུད་རྩི་ལྔ་ཡི་གོང་བུའི་དངོས། ། ཐིག་ལེའི་གཟུགས་ཏེ་ཡིད་ལྟ་བུ། ། ཤིན་ཏུ་ཡང་དག་ཡེ་ཤེས་ཆེ། ། ལྷ་མོ་ཀུན་གྱི་རང་བཞིན་ཅན། ། རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། ། རང་བྱུང་ངོ་བོ་འདི་ཉིད་ནི། །
ཆོས་ཀྱི་སྐུར་ནི་རབ་ཏུ་གྲགས། ། དེ་ཡི་ཤེས་རབ་ལྷན་ཅིག་སྐྱེས། ། དེ་ཕྱིར་གནས་པའི་གཟུགས་ཅན་མ། ། ལས་ཀྱི་རླུང་གིས་བསྐུལ་བ་ཡིས། ། ལྟེ་བའི་དཀྱིལ་འཁོར་དུ་ནི་འབར། ། བདག་མེད་མ་ཞེས་རྣམ་པར་བཤད། ། དཔྱིད་ཀྱི་ཐིག་ལེ་ཉིད་དུ་བརྗོད། ། སྐྲ་ཡི་རྩེ་མོ་བརྒྱ་སྟོང་ལུས། ། གློག་གི་ཟེར་མ་མཉམ་པའི་འོད། ། ལྷ་ཡི་རྣལ་འབྱོར་དུས་སུ་ནི། །
བ་སྤུའི་ཁུང་བུའི་རྩེ་བུག་ནས། ། ཕྱོགས་བཅུར་རྣམ་པར་ཕྱུང་ནས་ནི། ། ཀུན་ཏུ་ལྷ་དང་ལྷ་མིན་བསྡིགས། ། སྙིང་ལ་ཆོས་ཀྱི་འཁོར་ལོར་ནི། ། བསྲེགས་ནས་ལོངས་སྤྱོད་འཁོར་ལོར་སོང་། ། སྣ་ཡི་བུ་ག་གཡས་པ་ནས། ། ཐམས་ཅད་དུ་ནི་ཕྱུང་ནས་ནི། ། མཛོད་སྤུར་སོང་བ་དག་གིས་ཀྱང་། ། བུག་པ་ངེས་པར་ཕྱོགས་བཅུ་ཡི། ། སངས་རྒྱས་བྱང་ཆུབ་སེམས་དཔའ་ཡི། །
ཤངས་ཀྱི་བུ་ག་གཡོན་པར་ནི། ། ཞུགས་ནས་སྤྱི་གཙུག་འཁོར་ལོར་ནི། ། ཀུན་བསྲེགས་རྣམ་པར་ཕྱུང་ནས་ནི། ། སྔར་གསུངས་ཉིད་ཀྱི་བུག་པ་ནས། ། ཡང་ནི་སྤྱི་གཙུག་ཞུགས་པར་བྱ། ། སངས་རྒྱས་རྣམས་ནི་བསྲེགས་པ་ཡིས། ། དགའ་བ་དེ་ནས་བསྐྱེད་པར་བྱ། ། ལྟེ་བའི་དཀྱིལ་འཁོར་ཕྱིན་ནས་ནི། ། སྔ་མ་བཞིན་དུ་གནས་པར་འགྱུར། ། ཡང་དག་པར་སྦྱོར་བ་ལས་བྱུང་བའི་རྒྱུད་ཆེན་པོ་ལས་དཔྱིད་ཀྱི་ཐིག་ལེ་ཞེས་བྱ་བའི་བརྟག་པའི་རྒྱལ་པོ་སྟེ་དྲུག་པའོ།། །།
ངག་གི་ཕྱག་རྒྱའི་མཚན་ཉིད་ནི། ། བཅོམ་ལྡན་བདག་ནི་ཉན་པ་འཚལ། ། དགོངས་པའི་སྐད་ནི་ཅི་ཞེས་བགྱི། ། རྣལ་འབྱོར་མ་ཡི་རྟག་དམ་ཚིག ། ཉན་ཐོས་ལ་སོགས་མི་ཤེས་པ། ། རྒོད་དང་ལྟ་བ་དག་གིས་ཀྱང་། ། འཁྱུད་དང་དེ་བཞིན་གཉིས་གཉིས་སོགས། ། རྒྱུད་ཀྱང་རྣམ་པ་བཞི་རྣམས་ཀྱིས། ། དགོངས་པའི་སྐད་ནི་མ་བསྒྲགས་པ། ། བཅོམ་ལྡན་ངེས་པར་གསུངས་དུ་གསོལ། །
དགོངས་པའི་སྐད་ནི་སྐད་ཆེན་པོ། ། དམ་ཚིག་བརྡ་ནི་རྒྱས་པ་རུ། ། རྡོ་རྗེ་སྙིང་པོ་ངས་བཤད་ཀྱིས། ། དེ་ཉིད་རྩེ་གཅིག་སེམས་ཀྱིས་ཉིན། ། མ་ད་ན་ཆང་བ་ལ་ཤ། ། འདུ་བ་མཱ་ལ་ཡ་ཛ་ཉིད། ། འགྲོ་བ་ཁེཊ་རོ་ནི་ཤྲ་བ། ། རུས་པའི་རྒྱན་ནི་ནི་རཾ་ཤུ་བ། ། འོང་བ་ཕྲེཾ་ཀ་ཎ་རུ་བརྗོད། ། ཅང་ཏེ་ཀྲི་པྲི་ཏ་རུ་བརྗོད། །
སྐལ་མེད་དུ་དུ་ར་ཞེས་བཤད། ། སྐལ་ལྡན་ཀཱ་ལིཉྫ་རྃ་བརྗོད། ། རེག་མིན་ཌིཾ་ཌི་མ་ཞེས་བརྗོད། ། ཐོད་པ་པདྨ་བྷ་ཛ་ནྃ། ། བཟའ་བ་ཏི་པྲི་ཏར་ཤེས་བྱ། ། ཚོད་མ་མཱ་ལ་ཏིན་དྷ་ནྃ། ། བཤང་བ་ཙ་ཏུསྶ་མྃ་བརྗོད། ། གཅི་བ་ཀསཏྲུ་རི་ཞེས་བརྗོད། ། རང་བྱུང་སིཧླར་ཤེས་པར་བྱ། ། ཁུ་བ་ག་པུར་བརྗོད་པར་བྱ། །
ཤ་ཆེན་ཤཱ་ལི་ཛ་ཞེས་བརྗོད། ། དབང་པོ་གཉིས་སྦྱོར་ཀུན་དུ་རུ། ། རྡོ་རྗེ་བོལླ་ཞེས་བརྗོད་དོ། ། པདྨ་ཀཀྐོ་ལ་ཞེས་ཟེར། ། མུ་ཁི། སོར་མོ་ཁ་རུ་བཅུག་པ་ནི། ། མཁའ་འགྲོ་མ་ཡི་མཚན་མའོ། ། གྷོ་གྷུ། ཐལ་མོ་སྤྱི་བོར་ཡང་དག་གཞག ། མར་མེ་མ་ཡི་མཚན་མའོ། །
གྷུ་གྷུ། མཐེ་བོང་རྒན་པོ་བཅངས་པ་ནི། ། འཇིབ་བྱེད་མ་ཡི་མཚན་མ་འོ། ། མུ་གྷུ། ལག་པས་རྣ་བ་བརྡེབས་པ་ནི། ། གཡོ་ལྡན་མ་ཡི་མཚན་མ་ཉིད། ། ལུ་གྷུ། སྣ་རྩེར་ཐལ་མོ་བརྡེབས་པ་ནི། ། དགེ་བའི་གཏམ་ནི་འདྲི་བ་འོ། ། དྲཥྚ་རི་དྭགས་མགོ་སྟོན་པ། །
རྣལ་འབྱོར་མ་ཡི་མཚན་མར་མཚོན། ། ཌ་ཞེས་བྱ་བ་སྐྱེས་བུར་ངེས། ། ཌཱི་ནི་བུད་མེད་དེ་ནས་བརྗོད། ། པུ་ཞེས་བྱ་བར་རེངས་པ་ཉིད། ། སུ་ནི་དེ་བཞིན་ཟ་བ་ཉིད། ། མ་ཞེས་བྱ་བ་མ་རུ་བརྗོད། ། ཡོ་ནི་དེ་བཞིན་ཆུང་མར་ངེས། ། བྷི་ཞེས་བྱ་བ་སྲིང་མོ་ཉིད། ། དྷི་ཞེས་བྱ་བ་མཛའ་མོར་བརྗོད། ། ལུ་ཞེས་བྱ་བ་བུ་མོར་ངེས། །
སཏྲི་ནི་ཁྲག་ཏུ་ཤེས་པར་བྱ། ། ས་ནི་ཞི་བའི་བཏུང་བ་ཉིད། ། པེ་ཞེས་བྱ་བ་བཏུང་བ་སྟེ། ། བི་ཞེས་བྱ་བ་ངེས་པར་ཤ། ། བྷ་ཞེས་བྱ་བ་བཟའ་བར་བརྗོད། ། བྷུ་ཞེས་བྱ་བ་འདུ་བ་ཉིད། ། བི་ཞེས་བྱ་བ་དུར་ཁྲོད་ཉིད། ། བྷུ་ཞེས་བྱ་བ་རོ་རུ་བརྗོད། ། ཌཱི་ཞེས་བྱ་བ་རྣལ་འབྱོར་མ། ། ག་ནི་དེ་བཞིན་ལཱ་མཱ་ཉིད། །
སཏྲི་ཞེས་བྱ་བ་གཟུགས་ཅད་མ། ། ཀུ་ཞེས་བྱ་བ་མཁའ་འགྲོ་མ། ། ཁ་ཞེས་བྱ་བ་དུམ་སྐྱེས་མ། ། ཛ་ཞེས་བྱ་བ་བྱིན་པ་ཟུང་། ། ཀེ་ཞེས་བྱ་བ་ལག་པ་གཉིས། ། བྷ་ཞེས་བྱ་བ་ཕྱག་འཚལ་བ། ། སྭཱ་ནི་ལེགས་འོངས་བྱ་བ་ཡིན། ། འདི་རྣམས་ནི་ཡི་གེ་རེ་རེ་ཞིང་ཡང་བརྡ་སྟེ། དཔའ་བོ་དང་སྲོང་མོར་དེས་ཤེས་པར་བྱའོ། ། ཡི་གེའི་དམ་ཚིག་གི་ཕྱག་རྒྱའི་ཡེ་ཤེས་སོ། །
རྡོ་རྗེ་སྙིང་པོས་གསོལ་བ། ངག་གི་བརྡ་ནི་མི་འཚལ་བས། ། བདེ་བ་ཆེན་པོས་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། མདོར་བསྡུས་ནས་ནི་བཤད་བྱ་བ། ། དེ་ནི་ང་ཡིས་བཤད་ཀྱིས་ཉོན། ། པོ་ཏྃ་གི་ཞེས་བྱ་བ་ནི་ཕྱག་གོ ། པྲ་ཏི་གི་ཞེས་བྱ་བ་ནི་ཕྱག་གི་ལན་ནོ། ། ག་མུ་ཞེས་བྱ་བ་ནི་འགྲོ་བ་ཞེས་བརྗོད་པར་འགྱུར་རོ། ། ལུམ་པ་ཞེས་བྱ་བ་ནི་འོང་བ་ཉིད་དོ། །
ནི་ག་རམ་ཞེས་བྱ་བ་ནི་བྱིན་ཅིག་ཅེས་བརྗོད་པར་འགྱུར་རོ། ། ཙཊྚུ་ཀ་བ་ཞེས་བྱ་བ་ནི་ཁྱེར་ཅིག་ཅེས་བརྗོད་པ་ཡིན་ནོ། ། ཧྲི་ད་ཡ་ཞེས་བྱ་བ་ནི་དཔའ་བོ་ཞེས་བྱ་བ་ཡིན་ནོ། ། ཀཽ་ར་བ་ཞེས་བྱ་བ་ནི་གསོད་པ་ཞེས་བརྗོད་པ་ཡིན་ནོ། ། ཀརྞཎི་ཀ་ཞེས་བྱ་བ་ནི་དྲིལ་བུ་ཞེས་བརྗོད་པ་ཡིན་ནོ། ། ཨ་ལི་ཀ་ར་ཎ་ཞེས་བྱ་བ་ནི་སྤྱི་བོ་ཞེས་བརྗོད་པ་ཡིན་ནོ། ། བ་ར་ཧ་ཞེས་བྱ་བ་ནི་སྐྲ་ཞེས་བརྗོད་པ་ཡིན་ནོ། ། ཤྲ་བ་ཎ་ཞེས་བྱ་བ་ནི་རྣ་བའོ། ། མནྠ་ཞེས་བྱ་བ་ནི་བདུད་རྩིའོ། ། ན་ར་ཞེས་བྱ་བ་ནི་མཉམ་པར་སྦྱོར་བ་ཞེས་བརྗོད་པ་ཡིན་ནོ། །
ཏཱ་ལི་ཀཱ་ཞེས་བྱ་བ་ནི་མཁའ་འགྲོ་མའོ། ། ནཱ་ར་ཀ་ཞེས་བྱ་བ་ནི་དཀྱིལ་འཁོར་རོ། ། ཨ་མུ་ཀྃ་ཞེས་བྱ་བ་ནི་དུར་ཁྲོད་དོ། ། ཀཱ་ཁི་ལ་ཞེས་བྱ་བ་ནི་སྒོའོ། ། སྭ་ས་ཎྃ་ཞེས་བྱ་བ་ནི་བྲམ་ཟེའོ། ། པ་རི་དྷི་ནི་རྒྱལ་རིགས་སོ། ། བིར་ཏི་རི་ནི་རྗེའུ་རིགས་སོ། ། ཀྲུ་ར་ཞེས་བྱ་བ་ནི་དམངས་རིགས་སོ། ། ཨནྟ་ནི་གདོལ་པའི་རིགས་སོ། ། ཨ་ལི་ཀ་ནི་ཕྱུགས་སོ། །
བྷ་གི་ནི་ནི་མཁའ་འགྲོ་མའོ། ། མུ་ད་ཀྃ་ནི་ཚིལ་བུའོ། ། གྲིཧྣ་ཞེས་བྱ་བ་ནི་ཕྱག་རྒྱའོ། ། དནྟ་སྤརྴ་ཏི་ཛི་ཧྭ་ཞེས་བྱ་བ་ནི་བཀྲེས་སོ་ཞེས་བརྗོད་པ་ཡིན་ནོ། ། གྷནྡ་པ་ཧི་ནི་སྲེད་པའོ། ། ཨཱ་ག་མ་ན་ཞེས་བྱ་བ་ནི་གན་དུའོ། ། སྡྱཱ་ན་ཞེས་བྱ་བ་ནི་ཆེ་གེ་མོར་རོ། ། ཀི་ར་ཎ་ནི་མེ་ཏོག་གོ ། ལམ་པོ་ནི་འཇིགས་པའོ། ། དནྟ་ནི་རྒོད་པ་ཞེས་བརྗོད་པ་ཡིན་ནོ། །
ནི་རོ་དྷ་ནི་ཆར་པའོ། ། བི་ཛཱ་པྟི་ནི་ཆོག་པར་འཛིན་པའོ། ། དྷུ་མཱ་ནི་སྤྲིན་ནོ། ། དྷུ་མྲ་པྲི་ཡ་དང་། སཱ་ནུ་ནི་རིའོ། ། ས་རི་ཏོ་ནི་ཆུ་བོའོ། ། ཨྃ་གུ་ལྱ་ནི་ཡན་ལག་དང་ཉིང་ལག་གོ ། བ་ད་ནྃ་ནི་ཁའོ། ། རཱ་ཛི་ཀཱ་ནི་ལྕེའོ། ། ཨ་ད་ནཱ་ནི་སོའོ། །
པྃ་ཀ་ཏི་ནི་རྒྱལ་མཚན་ནོ། ། ཙྪན་དོ་ནི་ཕྲེང་བའོ། ། ཙ་ལ་ནི་རླུང་ངོ་། ། མྲྀ་ཀ་པ་ཏི་ནི་ཕྱུགས་སོ། ། མཎྜ་ལ་ནི་མཉམ་པའོ། ། སྭཱ་ས་ནི་ལམ་གྱི་བཞི་མདོའོ། ། ཕལ་གུ་ཤ་ནི་སྐྱེ་བོའོ། ། མ་ཧཱ་ཀྵ་ར་ནི་ཕྱུགས་ཆེན་པོའོ། ། ཙྪ་ནི་རའོ། ། ན་ཞེས་བྱ་བ་ནི་སྐྱེས་པའོ། །
གོ་ཞེས་བྱ་བ་ནི་བ་གླང་ངོ་། ། ག་ཞེས་བྱ་བ་ནི་མ་ཧེའོ། ། བྷི་ཞེས་བྱ་བ་ནི་བཟའ་བའོ། ། ཧ་ཞེས་བྱ་བ་ནི་རྣམ་གྲངས་སོ། ། ཨ་ཕྱ་ཀ་ཞེས་བྱ་བ་ནི་རྒྱལ་པོའི་སྐྱེས་བུའོ། ། སྡྱ་ཞེས་བྱ་བ་ནི་གནས་སོ། ། མུ་ཁ་སྤརྴ་ན་ནི་ཟོས་སོ་ཞེས་བྱ་བ་བའོ། ། དནྟ་སྤརྴ་ན་ནི་འགྲངས་སོ་ཞེས་བྱ་བ་བའོ། ། ཧོ་ཞེས་བྱ་བ་ནི་གང་ཡང་རྣམ་གྲངས་སོ། ། ཧྲཱི་ཀ་ནི་ངོ་ཚ་བའོ། །
ཤཱུ་ནྱ་སྤརྴ་ནེ་ནི་མཻ་ཐུན་གྱིས་ཤིག་ཅེས་བྱ་བའོ། ། ཨུ་རུ་སྤརྴ་ནེ་ནི་དེ་ལྟ་ད་ལྟར་གྱིས་ཤིག་ཅེས་བྱ་བའོ། ། ངག་གི་བརྡ་ཡི་ཡེ་ཤེས་སོ། ། མཉམ་པར་དྲག་ཤུལ་དཔྲལ་བ་ཅན། ། རྟག་ཏུ་ལྟུང་བར་བྱེད་པར་བརྗོད། ། དབང་གི་ལྟ་སྟངས་གཡོན་ན་གནས། ། གཡོན་པ་ན་ནི་གཟུགས་བརྙན་གཉིས། ། གཡས་པའི་ཆ་ལ་དགུག་པ་ཉིད། ། གཉིས་ནི་སྟེང་དུ་སྦྱར་བར་བྱ། ། དབུ་མ་རེངས་པའི་ལྟ་སྟངས་ཉིད། །
སྣ་ཡི་རྩེ་མོའི་དབུས་སུ་གཉིས། ། དུད་འགྲོའི་ལྟ་སྟངས་གསད་པ་ལ། ། སྣ་ཡི་རྩེ་མོར་གཟུགས་བརྙན་གཉིས། ། འབྱུང་བ་ཉིད་ཀྱིས་ལྟུང་བར་བྱེད། ། བུམ་པ་ཡིས་ནི་དབང་དུ་བྱེད། ། དགང་བ་ཡིས་ནི་འགུགས་པ་ཉིད། ། ཞི་བ་ཉིད་ཀྱིས་རེངས་པར་བྱེད། ། རློན་པའི་ཤིང་ལ་ལྟུང་བྱེད་ཉིད། ། མེ་ཏོག་ལ་ནི་དབང་དུ་གྲགས། ། རྡོ་རྗེ་ཤིང་ལ་དགུག་པ་ཉིད། །
གཡོ་བཅས་རྩ་ལ་རེངས་བྱེད་ཉིད། ། ཟླ་དྲུག་གོམས་པའི་རྣལ་འབྱོར་གྱིས། ། འགྲུབ་འགྱུར་འདི་ལ་ཐེ་ཚོམ་མེད། ། འདི་ལ་འཁྲུལ་པར་མི་བྱ་སྟེ། ། སངས་རྒྱས་རྫུ་འཕྲུལ་བསམ་མི་ཁྱབ། ། སློབ་དཔོན་གཉིས་ལ་ཕྱག་འཚལ་ནས། ། ཤིན་ཏུ་ཕྱག་འཚལ་དཔལ་ལྡན་ནི། ། རྡོ་རྗེ་སེམས་སོགས་རྣལ་འབྱོར་གྱིས། ། གཡས་པའི་སྨིན་མ་སྒྱུར་ཚུལ་གྱིས། ། ནམ་མཁར་འགྲོ་བར་བསྒོམས་པས་ནི། །
གང་ཞིག་གནས་པས་འགྲུབ་པར་འགྱུར། ། གཡོན་པའི་སྨིན་སྒྱུར་ཕ་རོལ་གྱི། ། སྡེ་ལས་མཆོག་ཏུ་རྒྱལ་བར་འགྱུར། ། བདུད་ཀྱི་དཔུང་ནི་གཞོམ་པའི་ཕྱིར། ། དེ་ཉིད་ཀྱི་ནི་རྣལ་འབྱོར་གྱིས། ། གཡོན་པའི་མིག་བསྒུལ་ཞེས་བྱ་བས། ། དཀར་མོ་ལ་སོགས་གཟུགས་བསྒོམས་པས། ། དེར་ནི་རྫོགས་ན་འགྲུབ་པར་འགྱུར། ། གཡས་པའི་མིག་བསྒུལ་ཞེས་བྱ་བས། ། དཔར་ལྡན་རྡོ་རྗེ་སེམས་སོགས་ཀྱིས། །
སྐྱེས་བུ་གཟུགས་ནི་རྫོགས་པར་འགྱུར། ། ངག་གི་ཐ་སྙད་མ་གཏོགས་པར། ། འཇིག་རྟེན་རབ་ཏུ་གྲགས་པ་ཡི། ། ཐ་སྙད་དུ་ཡང་འགྲུབ་པར་འགྱུར། ། དེ་ལྟར་ཡོ་གིས་འཇིག་རྟེན་དང་། ། འཇིག་རྟེན་འདས་པར་བསྡུས་པ་འགྲུབ། ། ལེགས་པར་བཤད་པའི་དངོས་གྲུབ་བོ། ། ལྟ་སྟངས་ཀྱི་ཕྱག་རྒྱའི་ཡེ་ཤེས་སོ། ། དཔལ་ལྡན་རྡོ་རྗེ་སེམས་སྦྱོར་ཞིང་། ། ཇི་ལྟར་དབྱིབས་ཀྱི་སྐུ་ལྡན་པས། །
འདིར་ནི་མི་ཡི་ཐོད་པ་ཡི། ། ཡུངས་ཀར་ཆོ་ག་བཞིན་དུ་གདབ། ། བཙོས་པའི་མར་ཁུ་བཟའ་བྱས་ཤིང་། ། མགོ་བོ་འབྲས་བུས་དེ་བཞིན་བྱུགས། ། ཕྱོགས་མཚམས་ནམ་མཁའ་ས་བཅིངས་པས། ། བསྲུང་བ་ཀུན་གྱི་གོང་ན་མེད། དཔལ་ལྡན་རྡོ་རྗེ་སེམས་སྦྱོར་ཞིང་། ། ཚེམས་ནི་བསྡམས་ཤིང་ཞལ་བཙུམས་པས། ། དཔལ་ལྡན་གཡོན་པ་བསྒྱིངས་འཛིན་ཅིང་། ། གཡས་པར་འཁོར་ལོ་ཕྱོགས་ཚུལ་གྱིས། །
གསལ་བར་སྟེང་འོག་བྱིན་གྱིས་བརླབ། ། ས་ལ་རང་གི་ཕྱག་རྒྱ་བྱ། ། སངས་རྒྱས་ཀུན་དངོས་དངོས་གྲུབ་སྦྱིན། ། སྐྱེ་བ་གཉིས་པའི་ཐོད་པར་འདི་བཏབ་ནས། ཕྱི་ནས་ནི་མིའི་ཐོད་པར་རོ། ། དེ་ནས་བླངས་ནས་བུད་མེད་དང་། སྐྱེས་པ་དང་། མ་ནིང་ལ་སོགས་པ་དང་། ཁྭ་དང་། འུག་པ་དང་།
བྱ་རྒོད་དང་། མཆིལ་པའི་དངོས་གྲུབ་སྣ་ཚོགས་བྱེད་དོ། ། འོལ་མ་ཟི་དཀར་པོ་སྒྲུབ་པའི་ཆོ་གས་ཀྱང་། འདོད་ན་གླང་པོ་དང་། རྟའི་གཟུགས་འཛིན་པར་འགྱུར་བ་དང་། འདོད་ན་བ་གླང་དང་། མ་ཧེའི་གཟུགས་འཛིན་པར་འགྱུར་བ་དང་། འདོད་ན་ཁྱི་དང་། བྱི་ལ་དང་། ཅེ་སྤྱང་གི་གཟུགས་འཛིན་པར་འགྱུར་བ་དང་།
འདོད་ན་བུད་མེད་དང་། སྐྱེས་བའི་གཟུགས་འཛིན་པར་འགྱུར་རོ། ། རོའི་ཁའི་བུག་པའི་ནང་དུ་སོན་པའི་པུ་ར་ནག་པོ་རོ་བསྲེགས་པའི་མེས་མར་ངོའི་འབྱུང་པོའི་ཉི་མ་ལ་གདུངས་ཤིང་བདུག་པ་བྱིན་ན་འགྲོ་བ་མ་ལུས་པ་འབེབས་པར་འགྱུར་རོ། ། ཀ་ན་ཀའི་འབྲས་བུ་དང་། ཨ་ལོ་ཀ་དང་། མ་ཏུ་ལུང་ག་དང་། ཙི་ཏྲ་ཀ་དང་། བ་ཙ་ཀ་དང་། ཁྱིམ་བྱའི་སྒོ་ང་དང་། ཨརྐའི་འབྲས་བུ་རྣམས་ཐམས་ཅད་འདུག་པ་ལས།
རྒྱུ་བ་དང་མི་རྒྱུ་བའི་འཇིག་རྟེན་ཀུན་འབེབས་པར་འགྱུར་རོ། ། རྟ་གསོད་པ་སྐྱ་བོའི་རྩ་བ་དང་། ཉི་མའི་ལྗོན་ཤིང་དང་། ཕེ་ཆག་པ་དང་། སྡིག་པའི་རྔ་མ་དང་། དུག་ཏུ་ངེས་པའི་བརྒྱའི་ཆ་དང་ལྡན་པ། འདིས་དེ་རྣམས་ཆ་བསྙམས་ཏེ་ལག་པ་ལ་བྱུགས་ན་བ་གླང་གི་སྣར་འགྱུར་རོ། ། དི་ན་ཀ་རའི་འོ་མས་བཱ་ན་རི་ཉི་མ་བདུན་དུ་བྱུགས་ནས་ནགས་ཀྱི་མི་ཞག་བདུན་སྤངས་ཏེ། དེ་བཞིན་དུ་ཁ་ཊི་ཀས་བྲིས་པའི་ལག་པ་དག་གིས་རེག་ན་ཀླུའི་དབང་པོའི་དུག་འབྱིན་པར་འགྱུར་རོ། ། འདིའི་ཕྱིར་བཟློག་པ་སྦྱིན་པར་བྱ་སྟེ།
མཱ་ལ་ཡ་ལས་བྱུང་བ་དང་། ནཱ་ག་གེ་ས་ར་དང་། ནད་ཀྱི་དབང་པོ་དང་། མ་ད་ན་ཕ་ལ་དང་། ཛཱ་གུའི་ཡུལ་དང་། ཏ་ཀ་ར་དང་ལྡན་པར་འབྲས་ཀྱི་ཆུ་དང་ལྡན་པས་འགྲོ་བའི་དུག་སྣ་ཚོགས་འཇིག་པར་བྱེད་དོ། ། དེའི་ཉིན་པར་སྐྱེས་པའི་བྱིས་པའི་རོ་ཙན་ཏ་ཀ་རའི་སྙིང་པོར་གནས་པའི་རིལ་བུ་ཟོས་ན་ལག་ན་རྡོ་རྗེ་ལྟ་བུར་ཇི་ལྟར་འདོད་པར་དུག་བཏུང་བར་བྱའོ། ། སྦལ་པ་དང་། སྦྲུལ་གདོང་གཉིས་པའི་ཚིལ་བུ་བསྡུས་ལ་ཤླེ་ཥྨའི་ཤིང་གི་འབྲས་བུ་འདིས་ལག་པ་ལ་བྱུགས་པས། རེག་ན་དུག་ཞི་བར་བྱེད་དོ། །
བའི་མར་དང་། བཛྲི་དང་། བ་ཧིའི་ཁྲག་དང་། སྦྲུལ་མགོ་གཉིས་པའི་ཤ་དང་། སྒལ་ཚིགས་ཀྱིས་ལག་པ་ལ་བྱུགས་ན་གནས་གསུམ་གྱི་ཡང་དུག་མེད་པར་བྱེད་དོ། ། གཅེར་བུ་ལ་སོགས་པའི་ཆོ་གས་མཉམ་པར་བཞག་པས་བཱ་ལ་ཀའི་རྩ་བ་ཆ་བདུན་དུ་བྱས་ནས། འབྱུང་པོའི་ཉི་མ་ལག་པ་ལ་བཅིངས་ན་ཉིན་བཞི་པ་འཇིག་པར་བྱེད་དོ། ། ལྟོ་འཕྱེའི་དབང་པོའི་ཤུན་པ་གསར་པ་དང་། ལྟོ་འཕྱེའི་དགྲའི་གཤོག་པའི་ཆ་དང་ལྡན་པར་བདུག་པ་དང་ལྡན་པ་ཙམ་གྱིས་འཇིག་རྟེན་གསུམ་པོ་སྡང་བར་བྱེད་དོ། ། ཡང་ན་ཀཱ་གཉིས་དང་ཉིན་མོ་འཇིགས་པའི་གཤོག་པ་དག་ཆོ་ག་བཞིན་དུ་འདུག་པས་ནི་འཕྲོག་བྱེད་མ་སྨད་ཀྱང་འབྱེད་པར་བྱེད་དོ། །
གཞན་དུ་ནི་མ་ཡིན་ནོ། ། རྟའི་རྨིག་པའི་ཁུང་བུར་སྤྲུལ་གྱི་མགོ་གཞག་ཅིང་གནོད་སྦྱིན་སྨྱོན་པའི་ལྕེ་དང་ལྷན་ཅིག་དགྲའི་གནས་ཀྱི་སྒོར་སྦས་ན། ། ཉི་མ་བདུན་གྱིས་སྐྲོད་པར་འགྱུར་རོ། ། ཧ་ལི་ནི་དང་། ཕག་གི་རྟུག་པ་དང་། རོའི་མགོ་སྐྱེས་དང་། མགྲིན་རིངས་ཀྱི་རུས་པ་རྣམས་གནས་གསུམ་གྱི་སྦྱོར་བའི་མཆོག་སྟེ། ཉི་མ་བདུན་གྱིས་སྐྲོད་པར་བྱེད་དོ། ། རྟ་གསོད་པ་དམར་པོའི་མེ་ཏོག་དང་། བྷལླཱ་ཏ་ཀ་དང་།
སྟར་བུ་རྣམས་ཀྱིས་མེ་ལོང་ལ་བསྐུས་ན་རྟ་དང་། བོང་བུ་དང་། རྔ་མོ་ལ་སོགས་པའི་གཟུགས་མཐོང་བར་འགྱུར་རོ། ། རྟ་དང་། བ་གླང་དང་། ཕག་དང་། སྤྲེའུ་དང་། བོང་བུ་དང་། རྔ་མོའི་ལག་སྐྱེས་རྣམས་ཁ་སྦྱོར་དུ་མེས་བསྲེགས་ནས་སྦལ་པའི་ཚིལ་བུ་བསྲེས་པས། དེ་རྣམས་ཀྱི་གཟུགས་སྔ་མ་བཞིན་དུ་མཐོང་བར་འགྱུར་རོ། །
ཨཾ་ཀོ་ཊ་ཀའི་ས་བོན་གྱི་མར་ཁུ་དང་། བ་ཡི་འོ་མ་དང་། མིག་སྨན་གྱི་འབྲས་བུས་བྱུགས་ནས་གང་ཞིག་སྲིད་པའི་མཐའི་གཟུགས་རྣམས་མེ་ལོང་གི་དབུས་སུ་མིག་སྨན་གྱིས་བྱུགས་པའི་མིའི་མིག་གིས་མཐོང་བར་འགྱུར་རོ། ། ཏ་ཀ་རའི་འབྲས་བུ་དང་། ཨཾ་ཀོ་ཊའི་འབྲས་བུ་དང་། མར་ཁུའི་ཚིགས་མས་རང་བཞིན་གྱིས་གནས་པའི་སྐྱེས་བུ་བཟང་པོ་མཐོང་བར་འགྱུར་ཏེ། ཏ་ཀ་རའི་མིག་སྨན་གྱིས་བྱུགས་པས་མི་མཐོང་བར་འགྱུར་རོ། ། རི་བོང་ཅན་གྱི་ཆུ་དང་། ཛ་ལུ་ཀ་དང་། སྦལ་པའི་མར་ཁུ་དང་།
པཱ་ཊ་ལིའི་རྩ་བས་རྐང་པའི་མཐིལ་བྱུགས་ན། སྐྱེས་བུ་མེ་མ་མུར་གྱི་ཚོགས་ལ་འགྲོ་བར་འགྱུར་རོ། ། ཤྲ་མ་ཎི་ཀ་དང་། སྦལ་པའི་ཚིལ་བུ་དང་། ཛ་ལུ་ཀ་དང་། ཟླ་བ་ལས་བྱུང་བ་དང་ལྡན་པས་ལག་པ་དང་། རྐང་པར་བྱུགས་ན་མེ་ཁ་བ་ལྟར་བསིལ་བར་བྱེད་པར་འགྱུར་རོ། ། ཁའི་ནང་དུ་དུནྡུ་བའི་རིན་པོ་ཆེ་བཅུག་སྟེ། ཆུར་ཞུགས་ན་ཤཱཀྱའི་གནས་ཀྱི་ནང་དུ་ཞུགས་པ་ལྟ་བུར་བློ་དང་ལྡན་པར་འདོད་པས་གནས་སོ། ། སོ་ན་ཀའི་ས་བོན་གྱིས་རྐང་པའི་ལྷམ་ཟུང་བྱས་ན་ཆུའི་སྟེང་དུ་སྐྱེས་བུ་ཤིན་ཏུ་རྣམ་པར་དག་པ་གྲུ་ལྟ་བུར་འཆག་ཅིང་འགྲོ་བར་འགྱུར་རོ། །
མར་གསར་དང་། བཙག་སྐྱ་བོ་དང་། དྲི་ང་བ་དང་། ཉའི་མར་ཁུའི་ཚིགས་མས་བུག་པ་ཐམས་ཅད་བྱུགས་ན། སྐྱེས་པ་བློ་དང་ལྡན་པ་ཆུ་སྲིན་ལྟ་བུར་རྒྱུ་བར་འགྱུར་རོ། ། ས་བོན་དང་། ཀ་ན་ཀའི་དྲུངས་པ་ཆེན་པོའི་སྲིན་བུའི་ཕྱེ་མ་དང་ལྡན་པ་དང་། ཀོཀྐི་ལ་རྣམས་ཀྱིས་སྐྱེས་པ་འདྲེར་བྱེད་པར་འགྱུར་རོ། ། བུ་རམ་དང་། ཨར་ན་ལ་དག་གིས་ནི་ཕྱིར་ཟློག་པར་བྱེད་དོ། །
སྐྱེ་བ་གཉིས་པ་དང་། བྱི་ལ་དང་། སྤྲེའུ་དང་། རང་འཚེད་དང་། ཁྭའི་སྒྲོ་དང་། སྲེ་མོང་གི་སྤུ་རྣམས་བརྡུངས་ཤིང་། ཙ་ར་མའི་རྟུག་པའི་ཕྱེ་མས་འཇིག་རྟེན་པ་ཐམས་ཅད་སྨྱོ་བར་བྱེད་དོ། ། བ་ལང་ཚེའི་རྔ་མ་དང་། ཀ་གཉིས་པའི་གཤོག་པ་གཡས་པ་དང་ལྡན་པ་མལ་དུ་བཅུག་ན་མྱུར་དུ་དགྲ་བོ་རྗེད་བྱེད་ཀྱིས་འཇིགས་པར་བྱེད་དོ། ། ཀ་ན་ཀའི་འབྲས་བུ་དང་།
མ་ཏུ་ལུང་ག་དང་། ཕུག་རོན་དང་། རྨ་བྱ་དང་། ཟངས་ཀྱི་གཙུག་ཕུད་ཅན་གྱིས་ལན་ཅིག་གིས་སྨྱོ་བར་བྱེད་ཅིང་བློ་གྲོས་དང་བྲལ་བར་བྱེད་དོ། ། སྐྲའི་ལས་ཀྱི་མཐའ་ཡིན་ནོ། ། ཀ་ན་ཀའི་འབྲལ་བུ་བླངས་ནས། དམ་ཚིག་ཆེན་པོ་དང་། སྲིན་བུའི་ཕྱེ་མ་དང་བསྲེས་ནས་བཟའ་བ་དང་བཏུང་བ་ལ་སྦྱར་ན་དེའི་སྐད་ཅིག་ལ་སྨྱོ་བར་འགྱུར་ཏེ། ཉི་མ་བདུན་གྱིས་འཆི་བར་འགྱུར་རོ། ། ཚ་བའི་མར་ཁུས་བི་ཙུ་མརྡའི་ཤིང་ལ་གཏོར་ཟན་གྱི་ཚང་བླངས་ཏེ་བྱུགས་ནས།
ལག་པ་དེ་ཉིད་ཀྱིས་མ་རེག་པར་དུར་ཁྲོད་དུ་ཤིང་བསྲེགས་པའི་ཐལ་བ་བླངས་ནས་གང་གི་སྤྱི་བོར་བྱིན་པ་དེ་སྐྲོད་པར་བྱེད་དོ། ། ཁྭ་དང་འུག་པའི་གཤོག་པ་དག་དང་། བྲམ་ཟེ་དང་། གཅེར་བུ་པ་དག་གི་སྐྲ་གཅིག་ཏུ་བྱས་ནས་དྷ་དུ་རའི་ཤིང་ལ་མེ་སྦར་ནས། དུ་བ་མེད་པ་བསྲེགས་ཏེ། དེའི་ཐལ་བ་བླངས་ལ་སྐྱེས་པའམ་བུད་མེད་ཀྱི་གནས་མལ་གྱི་འོག་ཏུ་བཅུག་ན་དེའི་སྐད་ཅིག་ལ་སྡང་བར་འགྱུར་རོ། ། རྣམ་པ་ཤེས་པ་དང་ཡེ་ཤེས་སོ། ། ཡང་ན་དབང་དུ་བྱ་བར་འདོད་ན་དགའ་བ་དང་བཅས་པ། དཀར་མོའི་སྙིང་པོའི་ནུས་པ་མདའི་རྨ་ཕྱེ་མར་བྱས་ནས། འདོད་པའི་ཕྱེ་མས་རང་གི་ས་བོན་དང་ལྡན་པས་རྒྱལ་ལ་བདག་པོའི་བརྟུལ་ཞུགས་མའང་དབང་དུ་བྱེད་དོ། །
སྐྱེས་མ་སྐལ་བ་ངན་པ་བཟུང་ནས་ན་རའི་ཤིང་གི་ཡལ་གའི་ཚིགས་མ་དང་། གླང་པོ་ཆེའི་ཆང་དང་མཉམ་པར་བུ་མོའི་ལག་པར་གཞག་ན། སྐལ་བ་བཟང་བ་པོ་སྟེང་དུ་འདྲེན་པར་བྱེད་དོ། ། བྷུ་ཏ་ཀེ་ཤི་དང་། རུ་དན་ཏི་དང་། དཎྜ་ཨུཏྤལ་དང་། ཧ་ས་དེ་ཝ་དང་། ཕྱོགས་ཀྱི་ཆུ་དང་། བདག་ཉིད་ཀྱི་མྱོས་བྱེད་དང་བཏགས་པས་སྐད་ཅིག་གིས་བརྐྱང་མ་དབང་དུ་བྱེད་དོ། ། བུཏྟ་ཉྫ་རི་དང་།
ཨ་པ་ན་ཏ་དང་། རྟག་ཏུ་ངུ་དང་། དཎྜ་ཨུཏྤལ་ལྷ་ཅིག་བཏགས་པའི་ཕྱེ་མ་དང་། ཕྱོགས་ཀྱིས་ཆུས་སམ་རེག་པ་ཉིད་ཀྱིས་འགྲོ་བའི་ཡན་ལག་མ་དབང་དུ་བྱེད་དོ། ། བིཥྞུ་ཀྲཱན་ཏྲ་དང་། སྲ་བན་ཏི་དང་། ལ་ཀྵ་ན་དང་། ཨ་བན་ཏཱ་དང་། མིག་ལས་བྱུང་བ་དང་། ཕྱོགས་ཀྱི་ཆུ་ལྷན་ཅིག་བཏགས་པས་ལྷའི་དབང་པོའི་བརྐྱང་མ་ཡང་སྐད་ཅིག་གིས་དབང་དུ་བྱེད་དོ། །
འདི་ན་ཀ་ར་དཀར་པོའི་ཤིང་གི་རྩ་བ་དང་། མཉྫི་ཥྚ་དང་། མཆིལ་པ་དང་། ཀུཥྚ་དང་། རང་གི་ཡན་ལག་གི་རྨ་ལས་བྱུང་བ་དང་། དི་ག་དྷ་འདི་རྣམས་ཀྱིས་གསུམ་པོ་དབང་དུ་བྱེད་དོ། ། ར་མ་དུ་ཏཱི་དང་། རུ་དན་ཏི་དང་། ཀྵི་ར་དྷ་དང་། བདག་གི་མྱོས་བྱེད་དང་བསྲེས་ཤིང་སེང་ལྡེང་དང་བཏགས་པའི་རིལ་བུ་དང་སོ་རྩི་ལྷན་ཅིག་པས་རང་བྱུང་གི་བརྐྱང་མ་ཡང་སྐད་ཅིག་གིས་དབང་དུ་བྱེད་དོ། །
མ་ཧེ་ལ་བཅིངས་པའི་སྣ་ཐག་དང་། ཀ་ན་ཀའི་ཤིང་གིས་རོ་བསྲེགས་པའི་ཐལ་བ་དང་ཡན་ལག་ཅན་ཤི་བའི་རོ་བསྲེགས་པའི་མེ་མདག་ཀ་ན་ཀའི་ཁུ་བས་བསད་པའི་ཕྱེ་མ་དང་། བདག་གི་མྱོས་བྱེད་ཀྱིས་ལྷའི་བདག་པོའི་བུ་མོ་ཡང་སྐད་ཅིག་གིས་དབང་དུ་བྱེད་དོ། ། རེག་པ་ལ་སོགས་པས་བདག་གི་ཡེ་ཤེས་སོ། ། ཤྲིཾ་ཁ་དང་། མཁའ་འགྲོའི་བདག་པོའི་འཁོར་ལོ་དང་། ལྷའི་བདག་པོའི་སྦས་པ་དང་། བ་བླ་དང་། བ་ལང་གི་གི་ཝང་དང་། ལྡོང་རོས་དང་ལྡན་པས་དཔྲལ་བར་ཐིག་ལེ་བྱས་ན་སྐད་ཅིག་གིས་དབང་དུ་བྱེད་དོ། །
དུརྦ་དཀར་པོ་དང་། རི་དྭགས་ཀྱི་དུརྦ་དང་། བ་ལང་གི་གི་ཝང་དང་། ལྷན་ཅིག་པས་དཔྲལ་བར་ཐིག་ལེ་བྱས་ཤིང་ལྷན་ཅིག་མཐོང་པས་མིའི་དབང་པོ་ཡང་དབང་དུ་བྱེད་དོ། ། ནམ་མཁའ་ལྡིང་གི་བདག་པོའི་འཁོར་ལོ་དང་། ལྷའི་བདག་པོའི་སྦས་པ་དང་། ཨ་ཝ་ན་ཏའི་རལ་པ་དང་། དུ་དན་ཏི་དང་། ཕྱོགས་ཀྱི་ཆུ་དང་བཏགས་པའི་ཕྱེ་མས་མིའི་བདག་པོའི་བརྐྱང་མ་ཡང་སྐད་ཅིག་གིས་དབང་དུ་བྱེད་དོ། ། སྐྱེས་པ་བག་མ་གསར་པ་མངོན་པར་བླངས་པ་ཤི་བའི་མེ་ཏོག་དང་།
དབང་ཕྱུག་ཆེན་པོ་ལ་བྷྣ་དུ་ཀའི་མཆོད་པའི་སྤྱི་བོའི་མེ་ཏོག་དང་། སྐྱེས་པ་ཤི་བ་དང་མཚུངས་པར་གཡོན་པ་བསྲེགས་པའི་ཐལ་བ་དང་། བདག་གི་མྱོས་བྱེད་ལྷན་ཅིག་པས་བསྣུན་པའི་བུད་མེད་ཕྱི་ནས་རྗེས་སུ་འབྲང་བར་འགྱུར་རོ། ། བིཥྞུ་ཀྲཱན་ཏ་དང་ལྷ་ཡི་བདག་པོས་སྦས་པ་དང་། མཚན་ཉིད་དང་། དུ་བ་དང་། ལྟོའི་སྲིན་བུ་དང་། ལྷན་ཅིག་ནམ་མཁའི་ཆུ་དང་བཏགས་པའི་ཕྱེ་མས་སྐད་ཅིག་གིས་དབང་དུ་བྱེད་དོ། ། ཨུ་གྲཱ་དང་། ཙྪིནྡ་དང་།
རུ་ཧ་དཀར་པོ་དང་། བཾ་སེ་དང་། ཀན་བྷི་དང་། ཨིནྡྲ་ཡ་བ་མཉམ་འདི་རྣམས་དང་ལྡན་པས་མན་ངག་ལས་ཐིག་ལེ་བྱས་པས་དབང་དུ་བྱེད་དོ། ། ཤྲཱི་རི་ས་ཀ་ལ་དང་། ཨ་ནུ་ཎ་དང་། ཙནྡན་དང་། རི་བོང་འཛིན་པ་འདི་རྣམས་ཀྱིས་མཉམ་པར་ཤིན་ཏུ་སྦྱར་བ་དང་། དྲང་སྲོང་གི་བུ་མཁའ་འགྲོ་མའི་ཁྲག་གིས་བྱུགས་པའི་ཐིག་ལེས་འགྲོ་བ་དབང་དུ་བྱེད་དོ། ། ཛ་ཡན་ཏི་དཀར་པོའི་ས་བོན་དང་།
དེ་བཞིན་དུ་གི་རི་ཀཱ་རྞཎི་དཀར་པོའི་ས་བོན་དང་། ལྷན་ཅིག་གི་ཝང་དང་དེ་ཡང་ཕག་གི་སོས་བཏགས་ཏེ། རྒྱལ་ལ་དཔྲལ་བར་ཐིག་ལེ་བྱས་ཤིང་རྒྱལ་པོའི་དབང་པོ་ལ་བལྟས་ན་ཁྲོ་བར་མི་འགྱུར་རོ། ། ཐིག་ལེ་འབྱུང་བར་བྱེད་པའི་ཡེ་ཤེས་སོ། ། ཡང་ན་རིལ་བུ་བྱ་བར་འདོད་པས་བྱི་ལ་ནག་པོའི་མིག་དང་། བྱ་རོག་ནག་པོའི་མིག་དང་། ཕག་ནག་པོའི་རྣ་བ་གཡོན་པའི་ཁྲག་གིས་མཉེ་ཞིང་བདེ་བར་གཤེགས་པའི་གདུང་གི་དངོས་པོའི་རིལ་བུ་ཉི་མ་དང་། ཟླ་བ་དང་། མེའི་ནང་དུ་སོན་པར་སོ་སོར་དཀྲིས་པ་རྒྱལ་ལ་བསྒྲུབ་ཅིང་རང་འདོད་པའི་ལྷའི་སྔགས་ཀྱིས་བཟླས་པས་འགྲུབ་པར་འགྱུར་ཏེ། ཁར་བཅུག་ན་དཔལ་དང་ལྡན་པ་གནོད་སྦྱིན་ལྟར་འདོད་པའི་གཟུགས་ཅན་དུ་རྣམ་པར་སྤྱོད་དོ། །
ཡང་ན་ངང་མོ་ནག་མོའི་མིག་དང་། བྱ་རོག་ནག་པོ་དང་། འུག་པ་ནག་པོའི་མིག་དང་། ཁུ་བྱུག་ནག་པོའི་མིག་དང་། བདེ་བར་གཤེགས་པའི་གདུང་དུ་ཡིད་ཆེས་པ་དང་། བཛྲིའི་འོ་མས་རིལ་བུ་བྱས་པ་ཉི་མ་དང་། ཟླ་བ་དང་། མེའི་ནང་དུ་སོན་པར་དཀྲིས་ནས་ཁར་བཅུག་ན་མི་སྣང་བར་བྱེད་དོ། ། ཡང་ན་གདུང་གི་དངོས་པོ་རིལ་བུ་སྐྱེས་པ་ཤི་བ་དང་མཚུངས་པར་བུད་མེད་བསྲེགས་པའི་ཐལ་བ་དང་། ཀ་པིཏྠ་ཡོངས་སུ་སྨིན་པའི་ཕྱེ་མ་དང་།
སརྫ་རཱ་ཛའི་ཁུ་བ་དང་། རྡུལ་དང་། དེ་ཡོངས་སུ་བཏགས་པས་བདེ་བར་གཤེགས་པའི་གདུང་གི་དངོས་པོ་ཡིད་ཆེས་པ་ཉི་མ་དང་། ཟླ་བ་དང་། མེའི་ནང་དུ་སོན་པར་དེ་ཉིད་ཀྱིས་ཡོངས་སུ་དཀྲིས་ནས་རྒྱལ་ལ་བསྒྲུབ་ཅིང་རིལ་བུ་ཁར་བཅུག་ན་གནོད་སྦྱིན་ལྟ་བུར་འདོད་པའི་གཟུགས་ཅན་དུ་དཔལ་དང་ལྡན་པར་གནས་པར་འགྱུར་རོ། ། ཡང་ན་སྲོ་ཏ་ཀ་དང་། རི་བོང་གིས་མཚན་མའི་ཚེར་མ་དང་། སྦྲང་རྩི་དང་། སྦྲང་རྩི་ཅན་དང་། དང་པོའི་མེ་ཏོག་དང་ལྡན་པ་དང་།
པད་མ་གསར་པའི་གེ་སར་དང་ལྡན་པའི་རིལ་བུ་ལྕགས་གསུམ་གྱི་ནང་དུ་གནས་པས་སྦེད་པར་བྱེད་དོ། ། ཡང་ན་ཨ་ཤོ་ཀ་སྔོན་པོ་རབ་ཏུ་རྒྱས་པའི་མྱུ་གུ་བུད་མེད་ཀྱི་ཁྲག་གིས་ལན་བདུན་དུ་བྱུགས་ཤིང་ལྕགས་གསུམ་གྱི་ནང་དུ་བཅུག་པ་ཁར་བཅུག་པས་ནི་འགྲོ་བ་མ་ལུས་པ་སྦེད་པར་བྱེད་དོ། ། ཡང་ན་ཏ་ཀ་རའི་བྱང་ཕྱོགས་ཀྱི་རྩ་བ་ཕྱོགས་ཀྱི་གོས་ཀྱིས་གཏུམ་ཞིང་ཟླ་བ་གཟས་ཟིན་པ་ན་རིལ་བུ་ཉི་མ་དང་། ཟླ་བ་དང་། མེའི་ཡི་ནང་དུ་བཅུག་ན་ཁའི་ནང་དུ་གནས་པས་མི་སྣང་བར་བྱེད་དོ། ། བ་གླང་གི་གི་ཝང་དང་། ཨང་གུ་ཏའི་ཤིང་གི་མེ་ཏོག་དང་། འགགས་ནས་ཤི་བའི་མིག་དང་། ཚིལ་བླངས་ཤིང་ཁ་གཉིས་པས་ཟོས་པའི་ལྷག་མ་དང་ལྡན་པའི་རིལ་བུ་འདི་ནི་བརྟགས་པའི་བརྐྱང་མ་ཞེས་བྱའོ། ། ཡང་ན་ཕའི་ཚལ་དུ་ཟླ་མཚན་གྱིས་མྱོས་པའི་བུ་མོ་མཉེས་པའི་རྫས་དང་།
བ་བླ་དང་ལྡན་པས་དཔྲལ་བའི་གནས་ཀྱི་ངོས་ཀྱི་གནས་སུ་ཐིག་ལེ་བྱས་ན་གནས་གསུམ་པོ་སྦེད་པར་བྱེད་དོ། ཡང་ན་ཨ་ཤོ་ཀ་སྔོན་པོའི་བྱང་གི་ཕྱོགས་སུ་ཁྭའི་ཚང་གི་མྱུ་གུས་དཔྲལ་བའི་འགྲམ་དུ་ཐིག་ལེ་བྱས་ན་རྒྱུ་བ་དང་མི་རྒྱུ་བའི་འཇིག་རྟེན་ཐམས་ཅད་སྦེད་པར་བྱེད་དོ། ། ཕུག་རོན་གྱི་ཁོང་པར་སྲོ་ཏའི་མིག་སྨན་བཅུག་ནས་རོ་སྲེག་གི་མེ་ལ་བསྲེགས་ཏེ། གྲུབ་པའི་མིག་སྨན་བྱི་ལ་དཀར་པོ་མ་ཡིན་པའི་ཁྲག་གིས་བསད་པས་སྦེད་པར་བྱེད་དོ། ། ཡང་ན་ཏྲི་ཎཱ་གསར་པའི་ཚོགས་ཀྱི་མྱུ་གུས་བཏེག་པའི་ས་དང་། སར་གྷ་དང་། ཏ་ལ་དང་ལྡན་པ་རྒྱལ་ལ་གྲུབ་པས་དཔྲལ་བའི་ངོས་སུ་ཐིག་ལེ་བྱས་ན་སྦེད་པར་འགྱུར་རོ། ། ཡང་ན་རིལ་བུ་མཆོག་ཏུ་གྱུར་པ་བ་བླ་དང་། བ་གླང་གི་གི་ཝང་འདི་དག་གོང་གི་བསྟན་པའི་དགོས་པའི་རིལ་བུ་མཆོག་འདི་སྒྲུབ་པའོ། ། མི་སྣང་བའི་ཡེ་ཤེས་སོ། །
དེ་ནས་མིག་སྨན་གྱི་སྦྱོར་བ་བཤད་པར་བྱ་སྟེ། ཤཱ་ལི་ཛ་ལས་བྱུང་བའི་མར་ཁུ་དང་ལྷན་ཅིག་དུར་ཁྲོད་ཀྱི་རས་ལས་བྱུང་བའི་སྡོང་བུ་འབྱུང་པོའི་ཉི་མའི་མཚན་མོ་བའི་སྐྱེད་མོས་ཚལ་དུ་སྐྱེས་པའི་ཐོད་པ་གསུམ་གྱི་ནང་དུ་མར་ཁུ་དང་བཅས་པས་མར་མེའོ། ། དེའི་སྟེང་དུ་པདྨའི་འདབ་མ་བཞག་ནས་དགའ་མའི་ཐོད་པ་ལས་དུ་བ་བླང་བར་བྱའོ། ། དེ་ནས་ཉིན་མོ་འཇིགས་པའི་མགོ་བོ་བསྲེགས་ནས་ཙན་དན་དམར་པོ་དང་མང་དུ་བཏགས་ཏེ། དེ་ཉིད་ཀྱི་མཚན་མོ་རྡོའི་གཏན་པ་ལ་ཞིབ་ཏུ་བཏག་ཅིང་ཕྱེ་མར་བྱའོ། ། གོང་དུ་བླངས་པའི་དུ་བ་དང་ལྷན་ཅིག་ཏུ་བྱས་ནས་བྱ་རྒོད་ཀྱི་པགས་པ་སྣོད་དུ་བཅིངས་ཏེ། བྱ་རྒོད་ཀྱི་རྗེ་ངར་གྱི་རྐང་ངམ། གོང་གི་མིའི་རུས་པའི་ཐུར་མས་སོ། ། དེ་ནས་མིག་སྨན་ཇི་ལྟར་བསྒྲུབ་པར་བགྱི། བཀའ་སྩལ་པ།
བྷ་གའི་ནང་དུ་སྔགས་པས་ཆོ་གས་བསྒྲུབ་པར་བྱའོ། ། གྲུབ་པའི་མིག་སྨན་གྱི་སྦྱོར་བའི་ཡེ་ཤེས་སོ། ། དེ་ནས་ལས་ཀྱི་ཆོ་ག་བཤད། ། བཟླས་དང་བསམ་གཏན་རྟག་དགའ་བ། ། གང་གིས་སྒྲུབ་པོ་འགྲུབ་འགྱུར་བའི། ། བཅུད་ཀྱི་ལས་ཀྱི་ཆོ་ག་བརྗོད། ། ཆོ་གའི་དངོས་པོ་མ་གང་ཡང་། ། ཕོངས་པའི་སེམས་ཅན་བདེ་བ་འབབ། ། རི་དང་རྒྱ་མཚོ་ལས་སྐྱེས་པ་དུ་མ་དང་། བྱས་པའི་སྐྱུར་པོ་དང་།
བུ་དང་། མདུད་པ་དང་། རྡོའི་གཏན་པ་ཚན་དེ་ལ་ཡང་དང་ཡང་མཉེས་ནས། སྣུ་ཧི་དང་། རིའི་ཟེ་འབྲུ་དང་། རོལ་པ་དང་། འདབ་མའི་ཆུ་སིངས་པོ་དང་བཅས་པར་ཟངས་ཀྱི་སྣོད་དུ་བསྐོལ་བར་བྱའོ། ། ལྕགས་བླངས་ནས་སྦྱར་བར་བྱ་ཞིང་། བ་གུ་ལ་དང་། ཨུཏྤལ་ཆེན་པོའི་ཆ་དང་ལྡན་པར་ཇི་སྲིད་དུ་མར་གསར་བྱུང་བ་དེ་སྲིད་དུ་མཉེ་བར་བྱའོ། །
དེ་མ་ཐག་ཏུ་རྡོ་རྗེ་ཅན་གྱི་འོ་མས་བཏགས་ནས་སིན་དུ་དང་ཚྭ་ལས་ཁུ་བར་འགྱུར་བ་སྟེ། ཟངས་དང་། དངུལ་གྱི་ཆ་དང་གསེར་ལྷན་ཅིག་པའི་ཆ་ཁྱོར་བུ་ཁ་བཀབ་པར་བཞུ་ཞིང་། དེ་ནས་བྲིའི་རྡོ་བ་ཕྱེད་ཙམ་དུ་སྦྱིན་པར་བྱས་ལ་གསེར་ཕྱེད་ཀྱི་ཚད་གཞུག་པར་བྱའོ། ། བཅུད་ཀྱི་ཡེ་ཤེས་སོ། ། དེ་ནས་བཅུད་ལེན་བཤད་པར་བྱ། ། ཐམས་ཅད་སྙིང་པོ་ཀུན་བསྡུས་པ། ། དུས་ཀྱི་འཆིང་བར་གནས་ནས་ནི། ། རྣལ་འབྱོར་ཕྱག་རྒྱ་བསྒྲུབ་པར་བྱ། ། གཞི་མཉམ་ཉིད་དང་གླ་རྩི་དང་། །
ཙན་དན་དམར་པོ་ག་པུར་ཉིད། ། སཱ་ལུ་སྐྱེས་དང་སིཧླ་དང་། ། ཀུན་དུ་རུ་དང་ཀཀྐོ་ལ། ། དེ་བཞིན་རྐང་གི་སྙིང་པོ་ཉིད། ། འདི་རྣམས་སྨན་ནི་ཆེན་པོ་ཉིད། ། དུས་ནི་དྲུག་ཏུ་འོད་ཟེར་ཅན། ། དཔྱིད་དང་སོ་ག་ཉིད་དང་ནི། ། དེ་བཞིན་དུ་ནི་དབྱར་ཉིད་དང་། ། སྟོན་གྱི་དུས་དང་དགུན་སྟོད་དང་། ། དེ་བཞིན་གཞན་ཡང་དགུན་སྨད་དོ། །
དཔྱིད་ལ་ཆོ་ག་ཉི་ཤར་ན། ། སོ་ག་མཁས་པས་ཉིན་ཕྱེད་ན། ། དབྱར་ལ་ཉི་མ་བསྙུར་བ་ན། ། སྟོན་ནི་དེ་བཞིན་ཉི་ནུབ་ན། ། དགུན་སྟོད་ལ་ནི་ནམ་ཕྱེད་ན། ། དགུན་སྨད་ལ་ནི་ཐོ་རེངས་སོ། ། དུས་ཀྱི་སྦྱོར་བ་མཆོག་འདི་ན། ། ཞལ་མཆོག་མ་ནི་ཁྱོད་ལ་བཤད། ། དགུན་སྟོད་དུས་སུ་ནམ་ཕྱེད་ན། ། མེ་ཏོག་ཏུ་ནི་གསུངས་པ་ཉིད། །
དཔྱིད་ལ་ཡང་ནི་བཞི་མཉམ་ཉིད། ། ཉི་ཤར་དེ་བཞིན་དངོས་གྲུབ་སྟེར། ། དབྱར་ལ་ཉི་མ་བསྙུར་བ་ན། གླ་རྩི་ཡིད་དུ་འོང་བ་ཉིད། ། སོ་གར་དོན་ཀུན་གྲུབ་པ་པོས། ། ཉི་མ་ཕྱེད་ན་རྐང་སྐྱེས་ཉིད། ། སྟོན་ཀ་པདྨ་སྣུམ་པ་ཉིད། ། སྲོད་ལ་དངོས་གྲུབ་བྱེད་པ་ཉིད། ། དགུན་སྨད་ལ་ནི་ཐོ་རངས་ན། ། ཁྱད་པར་དུ་ནི་ག་བུར་ཉིད། །
རྣལ་འབྱོར་མཆོག་རབ་འདི་ཉིད་ནི། ། ཤིན་ཏུ་མཉམ་པར་གཞག་པར་བྱེད། ། རྒ་དང་འཆི་ལས་རྣམ་གྲོལ་བར། ། འགྱུར་བ་འདི་ལ་ཐེ་ཚོམ་མེད། ། བུ་དང་གྷན་དྷ་ག་ཉིད་དང་། ། མཆོག་དང་ཡང་དག་ལྡན་པར་ནི། ། མར་གྱིས་ཁྱབ་པར་བྱས་ནས་ནི། ། ལས་རྣམས་ཀུན་ལ་སྦྱར་བར་བྱ། ། རྫས་ནི་བཅུ་བཞི་བླངས་ནས་ནི། ། དགུ་དང་འབད་པས་བཟའ་བར་བྱ། །
ཟླ་བ་ཉི་མའི་རྣམ་པའི་ཆས། ། ཇི་ལྟར་འདོད་པའི་ལས་རྣམས་བྱ། ། ཉི་མ་བདུན་ཕྲག་གསུམ་གྱིས་འགྲུབ། ། སོ་དང་སེན་མོ་སྐྲ་ལྟུང་ཞིང་། ། ཡང་ནི་ཉེ་བར་སྐྱེ་བར་འགྱུར། ། གྲུབ་ན་ཁམས་རྣམས་ཐམས་ཅད་ནི། ། གསེར་གྱི་དངོས་པོར་བྱེད་པར་འགྱུར། ། དེ་ནས་འབྲུ་མར་གྱི་ཆོ་ག་བཤད་པར་བྱ་སྟེ། པདྨ་ལས་སྐྱེས་པ་དང་། བོ་ལ་ལས་སྐྱེས་པའི་མར་ཁུ་ཉིད་དང་།
བཞི་མཉམ་འདི་དག་མཉམ་ཞིང་མཉམ་པར་ལྡན་པ་དང་། ཡུང་བ་དཀར་པོ་མ་ཡིན་པའི་ཚིགས་མ་དང་། བོ་ལའི་ཆུ་དང་བཅས་པ་དང་། གུ་ཌཱུ་ཙིའི་སྙིང་པོ་བླངས་ནས་ཐམས་ཅད་དུ་བ་ལང་གི་འོ་མས་བྱའོ། ། དེ་ནས་ཆ་བཤད་པར་བྱ་སྟེ། ཕྱེ་མ་སྲང་སུམ་ཅུ་རྩ་གཉིས་བླངས་ནས་ཆུ་ཉིས་འགྱུར་དང་། ཇི་སྲིད་ཁམ་ཕོར་བཞི་ཆ་ལུས་པ་དེ་སྲེད་དུ་བསྐོལ་བར་བྱའོ། ། བོ་ལ་གསུམ་དང་། ཇི་ལྟར་རྗེས་སུ་རིམ་པས་ལན་གསུམ་དུ་བསྒྲུབ་པར་བྱའོ། ། འབྲུ་མར་བཞི་འགྱུར་གྱི་འོ་མ་དང་།
གུ་ཌཱུ་ཙི་ཏ་དེའི་ཕྱེད་དང་། དེའི་ཕྱེད་ཀྱི་ཚིགས་མར་གྱུར་བ་དང་། གོང་དུ་གསུངས་པའི་རྫས་དང་ལྷན་ཅིག་གཅིག་ཏུ་བྱས་ནས་ཞེན་པས་བཙོ་བར་བྱའོ། ། གལ་ཏེ་འདི་དེའི་ཚེ་འབྲིང་པོ་ལ་ནི་གུ་ཌཱུ་ཙི་ཕྱི་རོལ་དུ་གནས་སོ། ། མགོ་བྱུག་པ་ལ་ནི་དྲག་པོར་གསུངས་ཏེ། བཙོ་བ་གསུམ་ནི་མཆོག་ཏུ་འདོད་དོ། ། སྣར་བླུགས་པ་ལ་ནི་སྲང་བཅུའོ། ། བཏུང་བ་ལ་ནི་སྲང་བརྒྱར་གསུངས་སོ། ། བྱུག་པ་ལ་ནི་རྣལ་འབྱོར་པ་ཤིན་ཏུ་མཉམ་པར་བཞག་པས་བརྒྱ་རྩ་བརྒྱད་དུ་བྱའོ། ། སྣར་བླུགས་པས་ནི་ལོ་སྟོང་ཐུབ་པར་འགྱུར་རོ། །
བཏུང་བ་ལ་ནི་དེ་བཞིན་དུ་ལྔ་བརྒྱའོ། ། མགོ་བོ་བྱུག་པ་ལ་ནི་སུམ་བརྒྱའོ། ། ངའི་ཚིག་ལ་ཐེ་ཚོམ་མེད་དེ་ལྷའི་གཟུགས་སུ་འགྱུར་བ་དང་། དབྱངས་སྙན་པར་འགྱུར་པ་དང་། རྟག་ཏུ་སྡུག་པ་འགྱུར་ཞིང་བསྟན་བཅོས་ཐམས་ཅད་རྒྱས་པར་ཤེས་ཤིང་ལུས་གསལ་ཞིང་གཟི་བརྗིད་ཆེ་བ་དང་། བགེགས་ཐམས་ཅད་འཇོམས་པར་བྱེད་དོ། ། བཞི་མཉམ་བླངས་ནས་བསྐམ་པར་བྱས་ནས་འོ་མ་དང་ལན་མང་དུ་བཏགས་པར་བྱའོ། ། བ་གླང་གི་ལྕི་བའི་མེས་མི་སྣང་བར་བསྲེགས་ནས་འབྲུ་མར་བླངས་ཏེ་འབྲུ་མར་ནག་པོ་གཉིས་དང་། མར་ཁུ་བཅུ་གཉིས་དང་། འབྲུ་མར་ཉིས་འགྱུར་གྱི་འོ་མ་དང་ལྷན་ཅིག་གཅིག་ཏུ་བྱས་ནས་ཆོ་ག་བཞིན་དུ་བྱས་པས་རྣལ་འབྱོར་པས་བཙོ་བར་བྱའོ། །
གསེར་བཞི་དང་། འབྲས་བུ་གསུམ་དང་། ནྲི་བ་དང་། ཙི་ཏི་དང་། ཏ་ལ་དང་། འདི་རྣམས་ཀྱིས་རིམ་པ་འཕེལ་བའི་ཚིགས་མར་བརྗོད་པ་དང་། མཚན་མོ་དང་། བ་ཀུ་ཙི་དཀར་པོ་དང་། ཨུཏྤ་ལའི་སྙིང་པོ་དང་། ལྕགས་ཀྱི་དྲི་མ་དང་།
དྲིའི་རྡོ་དང་། གུ་གུལ་དང་།

སརྫ་ར་ས་དང་། ག་པུར་དང་། རི་དྭགས་ལས་སྐྱེས་པའི་ཆང་དང་། རྫས་འདི་རྣམས་དང་། མར་ཁུས་བཙོས་པས་ནད་མེད་ཅིང་ཚེ་རིང་བར་འཕེལ་བར་བྱེད་དོ། ། མགོ་བོ་ལ་བྱུགས་ན་གཉེར་མ་དང་སྐྲ་དཀར་སེལ་བར་བྱེད་ཅིང་ནད་ཐམས་ཅད་འཇོམས་པར་འགྱུར་བ་ཉིད་དུ་ཐེ་ཚོམ་མེད་དོ། ། དེ་ནས་ལུས་ཀྱི་བྱུག་པའི་འབྲུ་མར་གྱི་ཆོ་ག་བཤད་པར་བྱའོ། ། དེ་ཉིད་ཀྱིས་འབྲུ་མར་དེ་འོན་ཀྱང་ཁྲག་སེལ་བར་བྱེད་པ་དང་། གསེར་གྱི་ཤིང་དང་། བརྟན་པར་རབ་ཏུ་སྐྱེས་པ་དང་། སིན་དྷུ་བཱ་རཻ་དང་།
ལྷན་ཅིག་གོང་དུ་གསུངས་པའི་ཆོ་གས་སྔགས་པས་ཆུ་བསྒྲུབ་པར་བྱའོ། ། དེའི་རྗེས་སུ་ཤྱཱ་མ་དང་། པྲི་ཡ་དང་། ཀེ་ཤ་རི་དང་། བ་ཀུ་ལ་དང་། རིག་པ་འཛིན་མ་དང་། ནཱ་ག་དང་། འཁོར་ལོ་འཐག་པ་དང་། མཚན་མོ་རྒྱུ་བ་དང་། ཀ་ན་ཀ་དང་།
ཤི་ཁི་དང་། པྲ་པ་ར་དང་། བྷུ་ཏཱ་རི་དང་། པ་ར་ཧྲི་ད་དང་། བལླ་བྷི་དང་། གྲོལ་བ་དང་། ལག་པའི་རྩིབས་དང་། མཉྫ་རི་དང་། གསེར་ཤིང་དང་། བ་ཙཱ་དང་།
བ་ཀུ་ཙ་དང་། སྤྲིན་གྱི་ཤིང་དང་། ཡུང་བ་དང་། མཉྫི་ཥྛ་དང་། ནད་ཀྱི་དབང་པོ་དང་། གླང་པོའི་སྟོབས་འདི་དག་གིས་ནི་ནད་ཐམས་ཅད་འཇོམས་པར་བྱེད་དོ། ། ཙནྡན་གཉིས་དང་། རི་དྭགས་ཀྱི་ཆང་དང་། ག་པུར་དང་། ཤ་ལ་ཀི་དང་།
ན་ཁ་དང་། བུ་རམ་དང་མཉམ་པར་ལྡན་པའི་བདུག་པ་ནི་འདོད་པའི་དོན་ཐམས་ཅད་སྒྲུབ་པར་བྱེད་དོ། ། གཡན་པ་དང་། ཤུ་བ་དང་། ཟ་འབྲུམ་དང་། ཡན་ལག་ལས་སྐྱེས་པའི་དུག་ཐམས་ཅད་འཇིག་པར་བྱེད་དེ། ལྷ་མོ་ངས་གསུངས་པ་ལ་ཐེ་ཚོམ་མི་བྱའོ། ། ཡུང་བ་དང་། སྲིད་པའི་རྡུལ་དང་། སིན་དུ་བཱ་ར་དང་།
ལྷ་ཁང་གི་སོ་ཕག་གི་རྡུལ་དང་། ཀ་ན་ཀའི་འདབ་མའི་ཚིགས་མ་དང་། གླ་རྩི་དང་། བཞི་མཉམ་འདི་དག་མཉམ་པ་དང་། རྐུན་མ་དང་། ཀེཾ་སུ་དང་། ལྷན་ཅིག་པས་ནད་རྣམ་པ་སྣ་ཚོགས་པ་སྲིན་བུ་དང་། མཛེ་དང་། ཡན་ལག་ལས་སྐྱེས་པའི་དུག་ལས་བྱུང་བ་ཡང་འཇིག་པར་བྱེད་ན་ཡང་བཱ་ཀུ་ཙི་དང་ལྷན་ཅིག་པ་ལྟ་སྨོས་ཀྱང་ཅི་དགོས་ལུས་བྱུག་པའི་ཆོ་གའོ། ། དེ་ནས་བསྐ་བ་གསུམ་དང་བཞི་མཉམ་ལྷན་ཅིག་ཕྱེ་མར་བྱས་ནས།
གླ་ཙི་གྲང་མོ་དང་ལྷན་ཅིག་ལོ་གཅིག་ཏུ་བརྟུལ་ཞུགས་ཅན་གྱིས་བཏུང་བར་བྱའོ། ། དེ་ལྟར་ཁོང་དུ་སོང་བའི་ནད་རྣམ་པ་སྣ་ཚོགས་པ་བད་ཀན་ལ་སོགས་པ་ལྟུང་བར་བྱེད་དོ། ། ཞུ་ན་སྔགས་བའི་སྐྲ་དཀར་ལ་སོགས་པ་འཇིག་པར་བྱེད་དེ། གཞན་དུ་ནི་མ་ཡིན་ནོ། ། ཡང་ན་བཞི་མཉམ་བླངས་ནས་ཞིབ་པར་ཕྱེ་མར་བྱས་ནས་འབྲས་བུ་གསུམ་དང་ལྷན་ཅིག་མར་དང་སྦྲང་རྩིས་བརྫིས་ནས་ཞོ་གཉིས་བཟའ་བར་བྱའོ། ། དེས་ནས་གཟུགས་བཟང་པོར་འགྱུར་ཞིང་ལོ་སུམ་བརྒྱ་འཚོ་བར་གྱུར་རོ། ། དེ་ནི་རློན་པས་ཀྱང་ཡིན་མོད་ཀྱི་འོན་ཀྱང་མར་དང་སྦྲང་རྩི་དང་བྲལ་བའོ། ། ཡང་ན་བསྐ་བ་གསུམ་བླངས་ནས་ཕྱེ་མ་ཞིབ་མོར་བྱའོ། ། བྱི་ལའི་རྐང་རྗེས་ཙམ་ལས་རིམ་པས་འཕེལ་བས་གླ་རྩི་འབྲིང་པོ་ཤིན་ཏུ་བསིལ་བར་བྱས་ནས་རྣལ་འབྱོར་པས་བདག་གི་ནུས་པ་ཉེ་བར་བརྟགས་ནས་བཏུང་བར་བྱས་ན་རླུང་དང་། བད་ཀན་འཇོམས་པ་དང་།
སྐྲ་དཀར་སེལ་བར་བྱེད་ལ་དྲོན་མོས་ནི་སྐྲ་དཀར་བྱེད་པ་ཡིན་ནོ། ། ཡང་ན་འབྲས་བུ་གསུམ་བླངས་ནས་འོ་མ་དང་ཆུར་བཙོ་བར་བྱ་སྟེ་མགོ་བོར་བསྐུ་བར་བྱའོ། ། དབང་པོའི་སྟན་དང་། འབྲས་སཱ་ལུ་དམར་པོ་དང་ལྷན་ཅིག་བཏགས་པར་བྱས་ལ་ཁུར་བ་བྱས་ཏེ་མར་གྱིས་བཙོས་ནས་སྦྲང་རྩི་དང་ལྷན་ཅིག་བཟའ་བར་བྱའོ། ། དེ་ནས་ཟླ་བ་གསུམ་ན་ནད་ཐམས་ཅད་དང་། ཁྱད་པར་དུ་སྐྲ་དཀར་འཇོམས་སོ། ། ཟླ་བ་དྲུག་ཏུ་སྦྱོར་བ་གོམས་པས་རྣལ་འབྱོར་པ་ཤིན་ཏུ་དབྱངས་སྙན་པར་འགྱུར་བ་དང་། ཚིལ་བུ་དང་ལྡན་པར་འགྱུར་རོ། ། ཟླ་བ་དགུ་ན་ལུས་བཟང་པོ་དང་། ཡིད་ལྟར་མགྱོགས་པ་དང་།
ཐོས་པ་འཛིན་པར་འགྱུར་རོ། ། ལོ་གཅིག་ན་ནི་གླང་པོའི་སྟོབས་ཉིད་དང་། ལོ་སུམ་བརྒྱ་འཚོ་བར་འགྱུར་རོ། ། ཡང་ན་ནཱ་ག་མཱུ་ལ་དང་། བ་ལ་ཤ་དང་། ཀུཥྛ་ཆ་གསུམ་དང་། མཱ་ག་དྷ་བཅུའི་ཆ་གཅིག་དང་ཆ་མཉམ་པའི་ཕྱེ་མ་དང་། བའི་འོ་མ་དང་ཕྱེ་མ་ཞོ་གཉིས་བསྲེས་ནས་ཡང་དག་པར་བརྫིས་ཏེ། འདི་ཉི་མ་རེ་རེ་ལ་རྣལ་འབྱོར་པ་མཁས་པས་བཟའ་བར་བྱའོ། ། རྣལ་འབྱོར་པས་ལོ་བརྒྱར་བྲག་སྟོང་པ་ལ་སོགས་པར་གནས་ན་ངེས་པར་ཤིན་ཏུ་ཡོངས་སུ་ཚིམ་པ་དང་།
བཀྲེས་པ་དང་། སྐོམ་པ་ལས་རྣམ་པར་གྲོལ་བར་འགྱུར་བས་སྨན་འདི་དང་ལྡན་པས་བྲག་སྟོང་པ་ལ་སོགས་པ་གནས་པར་བྱའོ། ། སྦྱོར་བ་གཞན་ནི་རྒན་པོ་ལྟ་བུར་དོན་མེད་པའོ། ། སྦྱོར་བ་མེད་པས་རྣལ་འབྱོར་པ་ཀུན་རྫོབ་ཀྱི་བདེན་པའི་གནས་བྲག་འབབ་ཆུ་དང་བཅས་པ་དེའི་གནས་སུ་བསྒོམ་པར་བྱའོ། ། དུས་ཀྱི་འཆི་བ་མི་རིག་པར། ། གང་ཞིག་རྣལ་འབྱོར་པར་འདོད་པ། ། མཁའ་ལ་ཁུ་ཚུར་བསྣུན་པ་དང་། ། སྨིག་རྒྱུའི་ཆུ་ནི་འཐུང་བ་དང་། ། བཀྲེས་ཕྱིར་ཕུབ་མ་རྡུང་བ་ལྟར། ། དེ་ནི་ངལ་བ་དོན་མེད་ཅིང་། །
དེ་ཉིད་འབྲས་བུ་འཐོབ་མི་འགྱུར། ། ཡོ་གི་ཤིན་ཏུ་མཉམ་གཞག་པ། ། དེ་ལྟར་ཆོ་ག་ང་ཡིས་བསྔགས། ། ཡེ་ཤེས་ཐམས་ཅད་འབྱུང་བ་ཞེས་བྱ་བ། ཚེ་རིང་བའི་རིག་པ་སྟེ་བདུན་པ་ལས་རབ་ཏུ་བྱེད་པ་དང་པོའོ།། །། བཅོམ་ལྡན་བདག་ནི་ཉན་པ་འཚལ། ། བཟླས་སོགས་སྦྱིན་སྲེག་ཇི་ལྟར་ལགས། ། ཞི་རྒྱས་དབང་དང་མངོན་སྤྱོད་དང་། ། གཏོར་མ་མཆོད་སོགས་ཇི་ལྟར་ལགས། ། སྦྱིན་སྲེག་ལ་སོགས་མཚན་ཉིད་ནི། །
ཇི་ལྟར་དེ་ཉིད་རྡོ་རྗེ་ཉོན། ། དང་པོ་སྔགས་པས་འབུལ་བཟླས་བྱ། ། ཕྱིས་ནས་ལས་ནི་ཡང་དག་བརྩམ། ། གཡས་བརྐྱང་བ་དང་གཡོན་བརྐྱང་ཉིད། ། མཉམ་སྟོབས་བི་ཤཱ་ཁི་ལྃ་ནི། ། དེ་ལྟར་བྱས་ན་རྣལ་འབྱོར་པས། ། ཡང་ན་ཕྱི་ནས་རིག་མ་གཞུག ། བྲམ་ཟེ་མོ་དང་རྒྱལ་རིགས་ཉིད། ། རྗེའི་རིགས་དེ་བཞིན་དམངས་མོ་ནི། ། དེ་ལྟར་ཆོ་ག་སྣ་ཚོགས་ཉིད། །
དེ་ཚེ་སྦྱིན་སྲེག་ཡང་དག་བརྩམ། ། ཞི་བ་ཐབ་ཁུང་ཟླུམ་པོ་ཉིད། ། ཁྲུ་གང་ཚད་ཙམ་ཐིག་གདབ་བྱ། ། བཏབ་ནས་ཁྲུ་ཕྱེད་བརྐོས་ནས་ནི། ། འོག་ཏུ་ས་ལ་མཐོ་གང་ཁུང་། ། ཙནྡན་དཀར་པོས་ངོས་དག་བྱུག ། དེ་ཡི་ཕྱི་རོལ་ཟླུམ་པོར་ས། ། སོར་བཞི་པ་ཡི་མུ་རན་ཡིན། ། རྒྱས་པའི་ཐབ་ཁུང་གྲུ་བཞི་སྟེ། ། ཁྲུ་གཉིས་ཚད་དུ་རྣམ་པར་རྒྱས། །
འོག་ཏུ་ཁུང་བུ་ཁྲུ་གང་པ། ། མུ་རན་ལ་ནི་སོར་བརྒྱད་ཉིད། ། མེ་ཏོག་སེར་པོས་བརྒྱན་པ་དང་། ། དྲི་ནི་སེར་པོས་རྗེས་སུ་བྱུག ། མངོན་སྤྱོད་ཐབ་ཁུང་གྲུ་གསུམ་པ། ། རྒྱར་ནི་སོར་ནི་ཉི་ཤུ་སྟེ། ། འོག་གི་འཕང་དུ་སོར་མོ་བཅུ། ། མུ་རན་ལ་ནི་སོར་མོ་གསུམ། ། དུར་ཁྲོད་སོལ་བས་བྱུག་པར་བྱ། ། དབང་དང་དགུག་པ་ཐུང་མོང་སྟེ། །
ཐབ་ཁུང་གཅིག་པའི་མཚན་ཉིད་གསུངས། ། དགུག་པ་ཟླ་བ་ཕྱེད་པའི་དབྱིབས། ། ཐབ་ཚད་ཁུང་བུ་ཐབ་ཁུང་ཕྱེད། ། ཚད་གཟུགས་མུ་རན་བྱས་ནས་ནི། ། དྲི་ནི་དམར་པོས་བྱུག་པར་བྱ། ། ཞི་ལ་ཁ་དོག་དཀར་པོ་ཡིན། ། རྒྱས་ལ་དེ་བཞིན་སེར་པོ་ཉིད། ། གསད་པ་ཁ་དོག་ནག་པོ་སྟེ། ། དབང་ལ་དེ་བཞིན་དམར་པོ་ཡིན། ། ཇི་ལྟར་དབང་ལ་དེ་བཞིན་དགུག །
ཇི་ལྟར་གསད་ལ་དེ་བཞིན་སྡང་། ། ཕྱོགས་ཀྱི་ཆ་ནི་བཤད་པར་བྱ། ། ཤར་གྱི་ཕྱོགས་སུ་ཞི་བ་ཡིན། ། ལྷོ་ཡི་ཕྱོགས་སུ་མངོན་སྤྱོད་ཉིད། ། ནུབ་ཏུ་དབང་དང་དགུག་པ་སྟེ། ། བྱང་དུ་རྒྱས་པའི་ཐབ་ཁུང་ཉིད། ། གོང་གི་ལས་ལ་ལྟོས་ནས་ནི། ། རྡུལ་ཚོན་རྣམས་ནི་བཤད་པར་བྱ། ། ཐབ་ཁུང་བརྐོ་བའི་བྱ་བ་འོ། ། དེ་ནས་འབྲུ་སྣ་ཚོགས་ཀྱི་ཆོ་ག་བཤད་པར་བྱ་སྟེ།
འབྲས་སཱ་ལུ་དང་། སོ་བ་དང་། ཏིལ་དཀར་པོ་དང་། ནས་དང་། འབྲས་བུ་དང་། དཱུར་བ་དང་། འོ་མ་དང་། མར་དང་། སྦྲང་རྩི་དང་ལྷན་ཅིག་ཏུ་བདུད་རྩི་ལྔ་དང་བསྲེས་ལ། འོ་མ་ཅན་གྱི་ཤིང་ལྔ་ལས་སྐྱེས་པའི་རློན་པའི་ཤིང་ཡལ་ག་དང་བཅས་པ་རྩེ་མོའི་ཆར་གནས་པ་འདི་སྦྲང་རྩི་དང་།
འོ་མ་དང་། མར་ལ་གཉིས་ཀྱི་རྩེ་མོ་བཏགས་ཏེ་སྲེག་བླུགས་བྱའོ། ། ཨུ་དུམ་ཝཱ་ར་དང་། བླ་ཀྵ་ལས་བསྐྱེད་པའི་མེ་རབ་ཏུ་སྦར་ལ་ཞི་བར་འདོད་པས་དུས་གསུམ་དུ་ཁ་ཤར་དུ་བལྟ་ཞིང་གནས་ནས་སྲེག་བླུགས་བརྒྱ་རྩ་བརྒྱད་བྱའོ། ། དེ་ལ་དཀྱིལ་འཁོར་པ་ཡང་ཞི་བར་འགྱུར་རོ། ། དེ་ནས་རྒྱས་པར་བྱ་བ་འདོད་ན་ཏིལ་ནག་པོ་དང་། མོན་སྲད་གྲེའུ་དང་། སཱ་ལི་དམར་པོ་དང་། ནས་ལ་སོགས་པ་དང་། དེ་ཉིད་ཀྱིས་ཡམ་ཤིང་དུ་བརྗོད་པ་སྟེ།
འོད་ཀྱང་ཁུ་ཚུར་གྱི་ཚད་དང་། ཁྲུ་གང་གི་ཚད་འོ་མ་དང་མར་ལ་བཏགས་ཏེ། གུར་གུམ་གྱི་དྲིའི་ཆུས་གཏོར་ནས་མངར་གསུམ་དང་། ཞོ་དང་། ཟན་མཆོག་དང་། སྦྲང་རྩི་དང་། མར་དང་ལྡན་པ་དང་། མེ་ཏོག་བརྒྱ་བ་དང་། བིལ་བའི་འབྲས་བུ་དང་། པདྨ་དང་།
ནཱ་ག་གེ་སར་དང་། འབྲུ་རྣམས་དང་། དེ་ནས་ཨུ་དུམ་ཝཱ་རའི་ཤིང་ལ་མེ་སྦར་ལ་ལས་ཀྱི་རྗེས་སུ་ལྷའི་རྣལ་འབྱོར་དམིགས་ཏེ། ཁ་བྱང་དུ་བལྟ་ཞིང་གནས་ནས་ཐུན་གསུམ་དུ་ཤིན་ཏུ་མཉམ་པར་གཞག་པས་སྟོང་ཕྲག་གཅིག་སྲེག་བླུགས་བྱའོ། ། ཉི་མ་བདུན་གང་བ་ན་ནོར་གྱི་བདག་པོ་ཆེན་པོར་འགྱུར་རོ། ། དེ་ནས་དབང་དུ་བྱ་བར་འདོད་ན་ཏིལ་དམར་པོ་དང་། ནག་པོ་དང་། པྲི་ཡང་ཀུ་དང་། ནཱ་ག་གེ་སར་དང་། ཙམ་པ་ཀ་དང་།
ཨ་ཤོ་ཀ་དང་། བ་ཀུ་ལ་དང་། པཱ་ཎ་དང་། མེ་ཏོག་བརྒྱ་པ་རྣམས་དྲི་དང་། མར་དང་། སྦྲང་རྩི་དང་སྦྱར་ཞིང་། ལྷའི་ཤིང་དང་། བྷ་ཊ་དང་། པི་པྤ་ལི་དང་། ཨུ་དུམ་བཱ་ར་ལ་སོགས་པའི་ཤིང་རྣམས་ལས་བྱུང་བ་སོར་བརྒྱད་པ་དང་།
ཤལླ་ཀི་དང་། གུ་གུལ་གྱི་ཤིང་དག་དང་། སེང་ལྡེང་ཉིད་དང་། དྲི་བཟང་པོ་ལ་སོགས་པ་དང་། དེ་ནས་སྐྱེས་པ་དང་བུད་མེད་ཀྱི་རྡོ་རྗེའི་ཆུ་དང་ལྷན་ཅིག་བསྲེས་པས་གཟུགས་དམར་པོར་དམིགས་ནས་ཁ་ནུབ་ཏུ་བལྟས་ཏེ་གང་གི་མིང་ནས་སྲེག་བླུགས་བྱས་པ་དེ་ཞག་བདུན་གྱིས་དབང་དུ་བྱེད་དེ། ཇི་སྲིད་འཚོའི་བར་དུ་སྤོང་བར་མི་འགྱུར་རོ། ། དེ་ནས་མངོན་སྤྱོད་བྱ་བར་འདོད་པས་ཏིལ་ནག་པོ་དང་། མོས་སྲན་གྲེའུ་ལ་སོགས་པ་དང་། བྷ་ལ་ཏ་ཀའི་འབྲས་བུ་དང་། ནག་པོར་གྱུར་པ་དང་།
ཡུངས་ཀར་གྱི་མར་ཁུས་བསྐུས་ནས་ཁྲག་དང་བསྲེས་པས་ལྷན་ཅིག་ཤིང་ནག་པོ་འཁྱོར་པོ་ལས་སྐྱེས་པའི་ཚེར་མ་དང་། ཚ་བ་དང་། ཁ་བ་ལ་སོགས་པའི་ཤིང་ཐམས་ཅད་ལས་སྐྱེས་པའི་སོར་བཅུ་པ་དང་། སྐྱེས་པའི་རུས་པ་དང་། རྣམ་པར་སྣང་མཛད་དང་། བོང་བུའི་སྦངས་དང་། སྤུ་དང་། ཁྱིའི་རྟུག་པ་དང་། སྤུ་དང་། སེན་མོ་དང་བཅས་པར་ཐམས་ཅད་འབྲུ་མར་གྱིས་ཡང་དག་པར་བྱུགས་ནས་རོ་བསྲེགས་པའི་མེ་ལ་མཉམ་པར་གཞག་པས་ཁ་ལྷོར་བལྟས་ཏེ།
གང་གི་མིང་ནས་བརྒྱ་རྩ་བརྒྱད་སྲེག་བླུགས་བྱས་ན་ཉི་མ་གསུམ་གྱིས་འཆི་བར་འགྱུར་རོ། ། མ་ཤི་ན་མཐར་གཅིག་ཏུ་གནས་ནས་མེའི་ཐབ་ཁུང་གྲུ་གསུམ་བྱས་ཏེ། གོང་དུ་གསུངས་པའི་རྫས་དེ་ཉིད་གདོལ་པའི་མེ་ལ་སྲེག་བླུགས་བྱས་ན་དེ་ཉིད་ཀྱི་རྣལ་འབྱོར་གྱིས་མཐར་བྱེད་ཀྱི་གནས་སུ་ཁྱེར་བར་འགྱུར་ཏེ་འདི་ལ་ཐེ་ཚོམ་མི་བྱའོ། ། ཡང་ན་བསྐྲད་པར་བྱ་བར་འདོད་པས་ཡུངས་ཀར་དང་། ཁྲེ་དང་། མོན་སྲན་གྲེའུ་དང་། རྐང་རྗེས་ཀྱི་རྡུལ་བསྲེས་ནས་ཁྲག་དང་། ཡུངས་མར་གྱིས་བསྐུས་ཏེ་དེ་ཉིད་ལ་བྱའོ། ། གསེར་ཤིང་ལ་ཁྭའི་ཚང་དང་ལྷན་ཅིག་སྦྱར་བས་གང་གི་མིང་ནས་སྲེག་བླུགས་བྱས་ན་དེ་སྐད་ཅིག་ལ་སྐྲོད་པར་བྱེད་དོ། ། ཡང་ན་ཁྭའི་ཤིང་དང་།
རྔ་མོའི་རྟུག་པ་དང་། ལྷན་ཅིག་ཆང་དང་ལྡན་པར་སྐྲ་གྲོལ་ཞིང་གཅེར་བུར་གྱུར་པས་གང་གི་མིང་གིས་རོ་བསྲེགས་ཀྱི་མེ་ལ་སྲེག་བླུགས་བྱས་ན་དེའི་སྐད་ཅིག་ལ་སྐྲོད་པར་བྱེད་དོ། ཡང་ན་རེངས་པ་འདོད་པས་ཉ་དང་ཤ་ལ་སོགས་པའི་རྫས་དང་། བག་ཕྱེ་དང་ལྷན་ཅིག་འབྲུ་དང་། ཁྲག་དང་། སྦྲང་རྩི་བསྐུས་ནས་ཁྭའི་གཤོག་པ་དང་སྦྱར་ཞིང་ཁྭའི་ཁྱིམ་གྱི་ཤིང་ལ་སོགས་པ་དང་། ལྷག་མ་དང་སོ་ཤིང་ལྷན་ཅིག་ཐབ་ཁུང་གྲུ་བཞི་པར་གང་གི་མིང་ནས་སྲེག་བླུགས་བྱས་ན་དེ་བྱ་བ་ཀུན་ལ་རེངས་པར་བྱེད་དོ། ། ཡང་ན་ཡུང་བ་དང་། ལྡོང་རོས་དང་། བ་བླ་དང་།
གི་ཝང་དང་ལྷན་ཅིག་ཁ་བྱང་དུ་བལྟས་ཏེ་གནས་ནས་གང་གི་མིང་ནས་སྲེག་བླུགས་བྱས་པ་དེ་རེངས་པར་འགྱུར་རོ། ། ཁྱི་དང་ཁྱིམ་བྱའི་ཤ་དང་། རྔ་མོའི་རྟུག་པ་བྱི་ལའི་ཁྲག་གིས་བྱུགས་པས་པི་ཙུ་མརྡཱི་ཤིང་གིས་མེ་སྤར་ལ་གང་གི་གྲོང་གི་མིང་ནས་སྲེག་བླུགས་བྱས་པ་དེ་གྲོང་སྟོར་བར་འགྱུར་རོ། ། དམ་ཚིག་ཆེན་པོ་ཆང་གིས་བྱུགས་པས་ཇི་སྲིད་བརྒྱ་རྩ་བརྒྱད་ཀྱི་བར་དུ་ཐུན་གསུམ་གྱི་བར་དུ་སྲེག་བླུགས་བྱས་ན་ཟླ་བ་དྲུག་གིས་ཡུལ་གྱི་བདག་པོར་འགྱུར་རོ། ། ཝའི་ཤའི་སྲེག་རྫས་ཀྱིས་སྲེག་བླུགས་བརྒྱ་བྱས་ན་ཟླ་བ་གསུམ་ལོན་ནས་དབུལ་པོ་སྐད་ཅིག་གིས་འཇིག་པར་བྱེད་དོ། ། བ་གླང་གི་ཤ་ཁྲག་གིས་བསྒོས་པས་སྲེག་བླུགས་སྟོང་བྱས་ན་དབང་དུ་བྱེད་དོ། ། ཇི་སྲིད་འཚོའི་བར་དུ་ཐེ་ཚོམ་མེད་དོ། ། དེ་ཉིད་ཀྱི་ཤ་ཆང་གིས་བྱུགས་ནས་ལག་པ་གཡོན་པས་སྲེག་བླུགས་སྟོང་བྱས་ན་སངས་རྒྱས་ཀྱང་དབང་དུ་བྱེད་ན་དམན་པའི་མི་ལྟ་སྨོས་ཀྱང་ཅི་དགོས། ཡང་ན་ནཱི་ཥྛ་བ་ནྃ་གི་སོ་ཤིང་དང་། དེ་བཞིན་དུ་རང་གིས་ལུས་དྲིལ་བ་དང་།
ཆང་གིས་བྱུགས་པའི་སྦྱིན་སྲེག་དག་གིས་དབང་དུ་བྱེད་པར་ཐེ་ཚོམ་མེད་དོ། ། ཁྱིམ་གྱི་མེ་ཏོག་ཟོས་ནས་སྐྱུགས་པ་དང་། མིའི་སྐྲ་དང་དང་ལྡན་པའི་སྦྱིན་སྲེག་གིས་རྟག་ཏུ་མཆོག་ཏུ་འགུགས་པར་བྱེད་པ་ཡིན་ནོ། ། ཁྭའི་གཤོག་པ་ཡུངས་མར་གྱིས་བྱུགས་ནས་དྷ་དུ་རའི་མེ་ལ་གང་གི་མིང་གིས་སྲེག་བླུགས་བྱས་ན་འཕྲལ་དུ་སྐྲོད་པ་དང་། གསོད་པར་བྱེད་དོ། ། ལྷག་པར་གྲོལ་བ་དང་། ཀུཥྨཱཎྜ་དང་། ཁྲེ་དང་། མོན་སྲན་གྲེའུ་དང་། ཥ་ན་དང་།
སྐྱུགས་པ་དང་། སྐེ་ཚེ་དང་། ཁྱིམ་གྱི་མེ་ཏོག་དང་། འདབ་མ་ལྷན་ཅིག་སྦྱིན་སྲེག་བྱས་ན་ཁ་འཆིང་བར་བྱེད་པ་འདི་ལ་ཐེ་ཚོམ་མེད་དོ། ། ཁྱིའི་ཤ་དང་རྡོ་རྗེའི་ཆུ་ལྷན་ཅིག་གང་གི་མིང་ནས་སྲེག་བླུགས་བྱས་ན་དེ་ཉི་མ་བདུན་གྱིས་དབང་དུ་བྱེད་པར་འགྱུར་རོ། ། རྟའི་ཤ་དང་ལྷན་ཅིག་རྣམ་པར་སྣང་མཛད་ཀྱིས་སྲེག་བླུགས་བྱས་ན་ཉི་མ་བདུན་གྱིས་མིའི་བདག་པོ་དབང་དུ་བྱེད་དོ། ། གླང་པོའི་ཤ་དང་། ཁུ་བས་ལྷན་ཅིག་སྲེག་བླུགས་བྱས་ན་གྲོང་ཁྱེར་དབང་དུ་བྱེད་དོ། ། ཉ་དང་། ཤ་ཆང་དང་ལྷན་ཅིག་ཇི་སྲིད་དུ་སྲེག་བླུགས་བརྒྱ་རྩ་བརྒྱད་བྱས་ན་བུད་མེད་ཐམས་ཅད་དབང་དུ་བྱེད་དོ། །
ཡང་ན་ཁྭའི་ཤ་འབའ་ཞིག་གང་གི་མིང་ནས་ཇི་སྲིད་སྟོང་དུ་སྲེག་བླུགས་བྱས་ན་ཉི་མ་གསུམ་གྱིས་རྡོ་རྗེ་སེམས་དཔའ་ཡང་འབྲོས་ན། ཡང་དམན་པའི་མི་ལྟ་ཅི་སྨོས། ཁྭ་དང་། ཁྲའི་ཤ་གང་གི་མིང་གིས་དྷ་དུ་རའི་ཤིང་གི་མེ་ལ་སྲེག་བླུགས་བྱས་ན་དེ་སྐྲོད་པར་བྱེད་དོ། ། ཤ་ཆེན་དང་། བྱ་རྒོད་ཀྱི་ཤ་གང་གི་མིང་ནས་གིས་སྲེག་བླུགས་བྱས་ན་སྨྱོ་བར་འགྱུར་རོ། ། དེ་རྣམས་མེ་ལ་སྲེག་བླུགས་བྱས་ན་སོས་པར་འགྱུར་རོ། ། དེ་ལྟར་ལས་རྣམས་བྱ་བ་ནི། ། ངེས་པར་འགྲུབ་ན་བྱ་བ་ཉིད། ། གང་གཞན་དབྱེ་བར་འགྱུར་བ་སྟེ། །
གང་ལའང་བྱེ་བ་སྦྱིན་མི་བྱ། ། བྱེ་བར་གྱུར་ན་མི་འགྲུབ་ཅིང་། ། བདེ་བ་མི་ཡིས་རྙེད་མི་འགྱུར། ། དེ་ཕྱིར་སྔགས་པས་གང་ལ་ཡང་། ། ལས་རྒྱས་དང་པོར་གང་བྱ་མིན། ། གལ་ཏེ་བྱེད་པར་འདོད་ན་ནི། ། དེ་ཚེ་གཅིག་པུ་གཉིས་མེད་བྱ། ། དེ་ཚེ་སྔགས་པས་ལས་ཀུན་འགྲུབ། ། བདུན་པ་ལས་སྦྱིན་སྲེག་གི་ཆོ་ག་སྟེ་རབ་ཏུ་བྱེད་པ་གཉིས་པའོ།། །། ལྷ་ལགས་ཉན་པར་འཚལ་ལགས་ན། །
སྔགས་བཏུའི་ཆོ་ག་ཇི་ལྟར་ལགས། ། དེ་རྣམས་དབྱེ་བ་མི་འཚལ་བས། ། བདེ་བ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱི་བཀའ་སྩལ་པ། ། ལྷ་མོ་ཤེས་རབ་ཆེན་མོ་ཉོན། ། དེ་ཡི་སྔགས་ནི་ཁྱོད་ལ་བཤད། ། གྲུ་གསུམ་དཀྱིལ་འཁོར་ཉམས་དགའ་བར། ། གསང་བའི་པདྨ་མཱ་མ་ཀཱི། པདྨ་འདབ་མ་བརྒྱད་བྱས་ནས། ། ལྟེ་བ་སྦས་པའི་སྤྱོད་ཡུལ་དུ། །
འདོད་པའི་དོན་ཀུན་སྒྲུབ་བྱེད་པ། ། དེར་གནས་དཔའ་བོ་བཏུ་བར་བྱ། ། ཨ་ལ་སོགས་པའི་རབ་དབྱེ་བས། ། སྔགས་ཀྱི་སྡེ་ཚན་དབང་ཕྱུག་མཆོག ། དང་པོ་ཡི་ནི་གཉིས་པ་དང་། ། སྟོང་པས་སྟོང་པ་མནན་པ་ཉིད། ། བདུན་པ་ཡི་ནི་གསུམ་པ་ལ། ། བཅོ་ལྔ་ཟླ་བ་ཕྱེད་པས་བརྒྱན། ། བྱང་ཆུབ་ས་བོན་དེ་ནས་བླངས། ། བཅོ་ལྔ་ཡིས་ནི་རྣམ་པར་མཆོད། །
འདི་དག་སྙིང་པོར་ཡང་དག་གསུངས། ། ཉེ་སྙིང་ཁྱོད་ལ་བཤད་པར་བྱ། ། བདུན་པ་ཡི་ནི་གཉིས་པ་ནི། ། རྡོ་རྗེ་མཁའ་འགྲོ་མ་དང་ལྡན། ། ཉིས་འགྱུར་ཨུཥྨ་རྣམས་ཀྱི་ནི། ། གསུམ་པ་བླངས་ནས་དྲུག་པ་ཡི། ། གཉིས་ལྡན་དབྱངས་ཀྱི་ལྔ་པས་ནི། ། སྦྱར་ཞིང་གང་ཞིག་མཐར་གནས་པའི། ། གཉིས་པར་ལྔ་པ་སྟན་དུ་བྱ། ། གསུམ་པ་ཡི་ནི་གསུམ་པ་ལ། །
ཉི་ཤུ་རྩ་དགུ་པ་ཡི་གདན། ། གང་ཞིག་བདུན་པའི་གསུམ་པ་དང་། ། ལྔ་པ་ཡི་ནི་དང་པོ་ཉིད། ། དབྱངས་ཀྱི་གསུམ་པས་སྦྱར་བར་བྱ། ། བརྒྱད་པ་ཡི་ནི་གཉིས་པ་ལ། ། བཅུ་གཉིས་པ་ཡིས་སྟན་དུ་བྱ། ། སུམ་ཅུ་རྩ་གཉིས་བླངས་ནས་ནི། ། དཀར་མོ་དེ་ལ་སྦྱར་བར་བྱ། ། གང་ཞིག་ལྔ་པའི་གསུམ་པ་ལ། ། དེ་ཉིད་བཞི་པ་འོག་ཏུ་སྦྱིན། །
མཐར་གནས་གསུམ་པ་བླངས་ནས་ནི། ། གྷསྨ་རཱི་ཡིས་མཆོག་ཏུ་མཛེས། ། གསུམ་པའི་དང་པོའི་ས་བོན་དང་། ། ལྔ་པ་ཡི་ཡང་ལྔ་པ་ལ། ། ཆོམ་རྐུན་མ་ནི་མཆོག་ཏུ་འདོད། ། སངས་རྒྱས་རྣམས་ཀྱི་ཞི་བ་སྐྱེད། ། ལས་རྣམ་ཐམས་ཅད་སྒྲུབ་པར་བྱེད། ། ཤི་བ་སློང་བར་བྱེད་པར་གསུངས། ། རྡོ་རྗེ་དམ་ཚིག་སྐུལ་བར་བྱེད་པ་ཞེས་བྱ་བ་ཡང་བཀའ་སྩལ་པ། ཨོཾ་བཛྲ་བཻ་ལོ་ཙ་ནི་སྭཱ་ཧཱ། །
གཉིས་པའི་བཞི་པ་ཆུ་མས་བརྒྱན། ། དེ་ནས་ཉེ་བའི་སྙིང་པོ་བཀའ་སྩལ་པ། ཨུཥྤའི་དང་པོའི་ས་བོན་ནི། ། མཁའ་སྤྱོད་མ་ཡིས་སྟེང་དུ་བརྒྱན། ། གཉིས་པ་ཡི་ནི་དང་པོ་དང་། ། བདུན་པ་ཡི་ནི་གཉིས་པ་ལ། ། ཆོམ་རྐུན་མ་ཡིས་དེ་བཞིན་སྦྱར། ། བརྒྱད་པ་ཡི་ནི་དང་པོ་ཉིད། ། རྡོ་རྗེ་མ་འདི་མཆོག་ཏུ་འདོད། ། ཡི་གེ་ཉི་ཤུ་བཟུང་ནས་ནི། །
ལྔ་པ་ཡིས་ནི་སྟན་དུ་བྱ། ། དཀར་མོ་ཡིས་ནི་མཛེས་པར་གསུངས། ། གཉིས་པ་ཡི་ནི་དང་པོ་དང་། ། ཉི་ཤུ་རྩ་བདུན་བླངས་ནས་ནི། ། དེ་ཉིད་ཆོམ་རྐུན་མ་ཡིས་བརྟག ། གཉིས་པ་ཡི་ནི་བཞི་པ་ལ། ། རྡོ་རྗེ་མཁའ་འགྲོ་མ་ཡི་སྟན། ། གསུམ་པའི་དང་པོ་ཉིས་འགྱུར་ཉིད། ། གང་ཞིག་གཉིས་པའི་བཞི་པ་ནི། ། རྡོ་རྗེ་མཁའ་འགྲོ་མ་ཡིས་སྦྱར། །
ཡི་གེ་བཅུ་གཅིག་པ་བླངས་ནས། ། དབྱངས་ཀྱི་གསུམ་པས་ཕྱེ་བ་ཉིད། ། ལྔ་པ་ཡི་ནི་ལྔ་པ་ལ། ། དེ་ཉིད་ལ་ནི་དཀར་མོར་སྦྱར། ། གཉིས་པ་ཡི་ནི་བཞི་པ་ལ། ། རྡོ་རྗེ་མ་ཡི་སྙིང་པོ་མཆོག ། བཅུ་དྲུག་དེ་ནས་བླངས་ནས་ནི། ། དེ་བཞིན་ཉི་ཤུ་རྩ་དྲུག་ཉིད། ། ཉིས་འགྱུར་དང་ནི་གཉིས་པ་ཡི། ། བཞི་པ་དབྱངས་ཀྱི་ལྔ་པས་བརྒྱན། །
གང་ཞིག་བཞི་པའི་དང་པོ་ལ། ། དཀར་མོ་ལྷན་ཅིག་སྙོམས་པར་འཇུག ། ལྔ་པ་ཡི་ནི་ལྔ་པ་ལ། ། དེ་ཉིད་ལ་ནི་དཀར་མོ་སྦྱར། ། རྡོ་རྗེ་བསྲུང་བའི་སྦྱོར་བ་ལ། ། རྟག་ཏུ་ལས་ནི་རབ་ཏུ་སྒྲུབ། ། རྡོ་རྗེ་ཆེན་པོ་འཇིགས་དོན་དུ། ། དེ་ཡི་སྟོབས་ནི་བྱེད་པར་བརྗོད། ། ཅེས་བཀའ་སྩལ་ཏོ། ། ཨོཾ་ཛྭ་ལ་ཛྭ་ལ་བྷྱོ་ཧཱུྃ་ཕཊ྄་སྭཱ་ཧཱ།
གཉིས་པ་ཡི་ནི་དང་པོ་དང་། ། བཞི་པ་ཡི་ནི་དང་པོ་ལ། ། ཆོམ་རྐུན་མས་ནི་མཛེས་པར་གསུངས། ། བདུན་པ་ཡི་ནི་བཞི་པ་ལ། ། སྟེང་དུ་དཀར་མོས་བརྒྱན་པ་ཉིད། ། གཉིས་པ་ཡི་ནི་དང་པོ་དང་། ། བཅུ་གཅིག་པ་ནི་དེ་ནས་གཟུང་། ། ཆོམ་རྐུན་མས་ནི་སྤྱི་བོར་མཛེས། ། ལྔ་པ་ཡི་ནི་ལྔ་པ་ལ། ། དབྱངས་ཀྱི་གསུམ་པས་སྦྱར་བར་བྱ། །
གཉིས་པ་ཡི་ནི་དང་པོ་དང་། ། གང་ཞིག་བཞི་པའི་དང་པོ་ལ། ། ཆོམ་རྐུན་མ་ནི་མཆོག་ཏུ་འདོད། ། གཉིས་པ་ཡི་ནི་དང་པོ་དང་། ། བཞི་པའི་དང་པོར་མཁའ་སྤྱོད་མ། ། སྤྱི་བོ་རུ་ནི་རྣམ་པར་མཛེས། ། གཉིས་པ་ཡི་ནི་དང་པོ་དང་། ། བཅུ་གཅིག་པ་ལ་ཆོམ་རྐུན་མ། ། ལྷན་ཅིག་ཏུ་ནི་སྙོམས་པར་ཞུགས། ། རྟག་ཏུ་ཆོས་ནི་རྒྱས་པའི་སྟོབས། །
དེ་བཞིན་མཛོད་ནི་ཆེན་པོར་གནས། ། གསུང་གི་རྡོ་རྗེ་གསུངས་པ་བཞིན། ། སྔགས་ཀྱི་བཟླས་པ་བྱེད་པར་འགྱུར། ། ཨོཾ་བཛྲ་དྷ་རྨཱ་ཧྲཱྀཿསྭཱ་ཧཱ། དེ་ནས་བཅུ་དྲུག་བླུགས་ནས་ནི། ། རྡོ་རྗེ་མ་ནི་མཆོག་ཏུ་མཛེས། ། མཐར་གནས་པ་ཡི་གཉིས་པ་ཉིད། ། དེ་ཉིད་ལ་ནི་ཆོམ་རྐུན་སྦྱར། ། དེ་ནས་ལྔ་པ་བླངས་ནས་ནི། ། མཁའ་འགྲོ་མ་ནི་བརྒྱན་པར་བརྗོད། །
དེ་ནས་བཅུ་དྲུག་པ་བཟུང་ནས། ། ལྔ་པའི་དང་པོ་སྟན་དུ་བྱ། ། རྡོ་རྗེ་མ་ནི་དེ་ལ་སྦྱར། ། ཡི་གེ་ཉི་ཤུ་བདུན་པ་གཟུང་། ། ཆོམ་རྐུན་མ་ནི་མཉམ་པར་བསྒོམ། ། གང་ཞིག་ལྔ་པའི་དང་པོ་ལ། ། མཁའ་འགྲོ་འོག་གི་ཆ་ལ་སྦྱར། ། གང་ཞིག་བདུན་པའི་གཉིས་པ་ལ། ། ཆོམ་རྐུན་སྙིང་པོ་འོད་གསལ་བ། ། སངས་རྒྱས་རྡོ་རྗེ་སྡེ་ཆེན་དང་། །
སེམས་ཅན་ཁམས་ནི་ཐམས་ཅད་གཅིག ། བྲན་ཁོལ་ལྟ་བུར་ཐམས་ཅད་ནི། ། ངེས་པར་དབང་དུ་བྱེད་པར་འགྱུར། ། དེའི་སྐད་ཅིག་ལ་བཅོམ་ལྡན་འདས་རྡོ་རྗེ་འཛིན་པ་ཆེན་པོས་བཀའ་སྩལ་ཏོ། ། ཨོཾ་ནི་ཐམས་ཅད་གསལ་བར་བྱེད། ། མཐར་ནི་སྭཱ་ཧཱ་སྔགས་བཏུ་བྱ། ། དེ་བཞིན་གཤེགས་པས་གསུངས་པ་བཞིན། ། འདོད་པའི་དངོས་གྲུབ་ཐམས་ཅད་སྟེར། ། ཨོཾ་ཀ་ར་ཀ་ར། ཀུ་རུ་ཀུ་རུ།
བནྡྷབནྡྷ། ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཽཾ་ཧྲཽཾ། ཧྲཿཧྲཿ། ཕེཾ་ཕེཾ། ཕཊ྄་ཕཊ྄། ད་ཧ་ད་ཧ། པ་ཙ་པ་ཙ། བྷ་ཀྵ་བྷ་ཀྵ་བ་ས་རུ་དྷི་རཱནྟྲ་མཱ་ལཱ་བ་ལྃ་བི་ནི།
གྲྀཧྞ་གྲྀཧྞ་སཔྟ་པཱ་ཏཱ་ལ་ག་ཏ་བྷུ་ཛངྒ་སརྦྦྃ་བཱ་ཏརྫཛ་ཡ་ཏརྫཛ་ཡ། ཨཱ་ཀཌྜྷ་ཨཱ་ཀཌྜྷ། ཧྲཱིཾ་ཧྲཱིཾ། ཛྙཽཾ་ཛྙཽཾ། ཀྵྨཱྃ་ཀྵྨཱྃ། ཧཱྃ་ཧཱྃ། ཧཱིཾ་ཧཱིཾ། ཀི་ལི་ཀི་ལི། ཤི་ལི་ཤི་ལི། ཙི་ལི་ཙི་ལི།
དྷི་ལི་དྷི་ལི། ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། རིག་པའི་རྒྱལ་པོ་ཡི་ནི་སྔགས། ། ལས་རྣམས་ཐམས་ཅད་སྒྲུབ་པ་འོ། ། དང་པོ་རྣམ་པར་སྣང་མཛད་སྦྱིན། ། ཨུཥྨཱ་རྣམས་ཀྱི་བཞི་པ་ལ། ། པུཀྐ་སཱིས་མཛེས་སྟོང་པས་མནན། ། མཐར་ནི་སྭཱ་ཧཱ་སྦྱར་བར་བྱ། ། འདི་ནི་འབུམ་དུ་བཟླས་པ་ཡིས། ། འགྲོ་བ་རྟག་ཏུ་རེངས་པར་བྱེད། །
དང་པོར་ཡིག་འབྲུའི་བདག་པོ་སྦྱིན། ། དེ་ནས་དེ་རྗེས་མཁའ་སྤྱོད་མ། ། མཐར་ནི་སྭཱ་ཧཱ་སྦྱར་བྱས་པས། ། སངས་རྒྱས་རྣམས་ཀྱང་དབང་དུ་བྱེད། ། རིག་བྱེད་ཀྱི་ནི་དང་པོ་སྦྱིན། ། གཉིས་པའི་གཉིས་པ་བཟུང་ནས་ནི། ། སྟོང་པས་མནན་ཅིང་མཐར་སྭཱ་ཧཱ། ། སངས་རྒྱས་ཀྱང་སྐྲོད་ཤེས་རབ་ཅན། ། དང་པོར་རྣམ་པར་སྣང་མཛད་སྦྱིན། ། གསུམ་པ་ཡི་ནི་གསུམ་པ་ལ། །
མ་ནིང་དང་ནི་ཆུ་མས་བརྒྱན། ། སྟོང་བཅས་མཐར་ནི་སྭཱ་ཧཱ་ནི། ། སྡང་བར་བྱེད་པ་ཉིད་དུ་བརྗོད། ། དང་པོར་ཡིག་འབྲུའི་དབང་ཕྱུག་སྦྱིན། ། བདུན་པ་ཡི་ནི་བཞི་པ་ལ། ། སྟོང་པ་རྡོ་རྗེ་མཁའ་འགྲོར་ལྡན། ། མཐར་ནི་སྭཱ་ཧཱ་མངོན་སྤྱོད་ཉིད། ། ཡང་ནི་ཡིག་འབྲུའི་དབང་ཕྱུག་སྦྱིན། ། ཧཱུྃ་ནི་དམར་པོ་འདྲ་བ་ཉིད། ། མཐར་ནི་སྭཱ་ཧཱ་ཐིག་ལེ་མཆོག །
དགའ་བཟང་ལ་སོགས་འགྲོ་རྟག་འགུགས། ། གཏི་མུག་རིགས་ནི་དང་པོར་སྦྱིན། ། གྷུཿནི་ཡང་དག་རབ་ཏུ་སྦྱར། ། ཡང་ནི་སྭཱ་ཧཱ་བྱས་ནས་ནི། ། ལྷ་དང་མི་ནི་གསོད་པ་བྱེད། ། བརྒྱད་པ་གཉིས་ཀྱི་ནང་དུ་ནི། ། བརྒྱད་ཀྱི་བརྒྱད་པས་རྣམ་པར་བརྒྱན། ། གཏི་མུག་རིགས་ནི་དང་པོར་སྦྱིན། ། ཆ་མེད་མཐར་ནི་སྭཱ་ཧཱ་སྦྱར། ། ལས་ཀྱི་ས་བོན་དེ་ནས་གཟུང་། །
རྣམ་སྣང་མཐར་ནི་སྭཱ་ཧཱ་སྦྱར། ། ཐམས་ཅད་དུ་ནི་སྒོ་སྲུང་ལ། ། མ་ནིང་བཞི་ཡི་ས་བོན་དང་། ། དེ་བཞིན་དབྱངས་ཀྱི་ལྷག་མ་ཉིད། ། རིག་བྱེད་རྣམས་ཀྱི་དང་པོ་སྦྱིན། ། མཐར་ནི་སྭཱ་ཧཱ་གདོན་པར་བྱ། ། མེ་ཏོག་མ་དང་བདུག་པ་མ། ། དྲི་དང་དེ་བཞིན་མར་མེ་ཉིད། ། གླིང་བུ་མ་དང་པི་ཝང་མ། ། མུ་ཀུན་ད་དང་རྫ་རྔ་མ། །
དེ་ལྟར་ཆོ་ག་སྣ་ཚོགས་ཀྱིས། ། ཚོགས་ཀྱི་དཀྱིལ་འཁོར་བརྟག་པར་བྱ། ། དེ་ནས་ལས་རྣམས་ཀུན་བྱེད་པའི། ། སྒྲོལ་མའི་འབྱུང་བ་བཤད་པར་བྱ། ། ཨུཏྤ་ལ་ནི་ཁ་བཞི་དང་། ། མཚམས་སུ་རྣམ་པར་གནས་པ་ཡིན། ། ཏཱྃ་ནི་གསུམ་གྱིས་མཚན་པ་དང་། ། དེ་ཡི་ལྟེ་བར་ཆོ་ག་ཡིས། ། ཀུན་ནས་ཟླུམ་པོའི་རྣམ་པར་ནི། ། སྔགས་པ་ཡིས་ནི་བྲི་བར་བྱ། །
འདི་ལྟར་སྟེ། ཨོཾ་པྲ་སནྣ་ཏཱ་རེ། ཨ་མྲྀ་ཏ་མུ་ཁི། ཨ་མྲྀ་ཏ་ལོ་ཙ་ནེ། སརྦྦཱ་རྠ་སཱ་དྷ་ནི། སརྦྦ་སཏྭ་བ་ཤངྐ་རི་སཏྲཱི་བཱ་པུ་རུ་ཥོ་པཱ་རཱ་ཛཱ་ནོ་བཱ་བ་ཤྃ་ཀུ་རུ་ཏྃ་སྭཱ་ཧཱ། དེའི་དབུས་སུ་འཁོར་ལོ་རྩིབས་བརྒྱད་པ་ཡི་གེ་དང་ལྡན་པ་བྱ་བ་ཡིན་ནོ། ། དེའི་ལྟེ་བ་ལ་ལྔ་པའི་དང་པོ་ཟླ་བ་ཕྱེད་པ་དང་ཐིག་ལེས་བརྒྱན་པའོ། ། དེ་ནས་ཕྲེང་བའི་དབྱིབས་སུ་བསྐོར་ཞིང་མཐར་སྭཱ་ཧཱ། ཟེའུ་འབྲུ་ལ་ནི་ཧྲཱིཿནང་དུ་ཆུད་པར་བྱའོ། །
སྔགས་པས་འཁོར་ལོ་གཉིས་ཆོ་ག་བཞིན་དུ་བྱས་ན་ཉི་མ་བདུན་གྱིས་མིའི་དབང་པོ་ཡང་དབང་བྱེད་དོ། ། ཡང་ན་འཁོར་ལོ་རྩིབས་བཅུ་པར་པདྨའི་དབུས་སུ་སྔགས་ཀྱི་ཡི་གེ་བཅུའི་རིག་པ་དང་ལྟེ་བ་ལ་བསྒྲུབ་བྱ་ནང་དུ་ཆུད་པར་བྱས་ན་ཇི་སྲིད་འཚོའི་བར་དུ་དབང་དུ་བྱེད་པ་ཐེ་ཚོམ་མི་ཟའོ། ། འཁོར་ལོ་རྩིབས་དྲུག་པ་བྲིས་ནས་སྔགས་ཀྱི་ཡི་གེ་དྲུག་རིག་པ་དང་དབུས་སུ་ཧྲཱིཿཝ་ཤྃ་ཀུ་རུ་ཧྲཱིཿསྭཱ་ཧཱ་སྦྱར་བར་བྱ་སྟེ། བ་གླང་གི་གི་ཝང་དང་། ཨ་ལ་ཀ་ཏ་དང་། ཙན་དན་དམར་པོ་དང་། རང་གི་ཁྲག་ལྷན་ཅིག་པས་གྲོ་ག་ལ་བྲིས་ནས་གང་ཞིག་འཛིན་པར་བྱེད་པས་ལྷ་སོགས་པའང་དབང་དུ་བྱེད་ན་ཡང་དམན་པའི་མི་ལྟ་ཅི་སྨོས། ཆུའི་དཀྱིལ་འཁོར་གྱི་དབུས་སུ་རྡོ་རྗེ་དཀར་པོ་རྩེ་གསུམ་པ་གདོང་བཞི་པ་བྲི་བར་བྱའོ། ། དེའི་ལྟེ་བ་ལ་བསྒྲུབ་བྱའི་མིང་ནང་དུ་ཆུད་པར་བྱ་སྟེ། ཁམ་ཕོར་གཉིས་སུ་ཆོ་ག་བཞིན་དུ་ཁ་ཊི་ཀ་ཡིས་བྲིས་ན་རེངས་པར་བྱེད་དོ། །
འཁོར་ལོ་རྩིབས་བརྒྱད་པོ་པདྨའི་རྣམ་པར་ཀུན་ནས་གྱུར་པ་ལ་ཡི་གེའི་རྣམ་པ་དགོད་པར་བྱ་སྟེ། གཿའི་ཆོ་གས་ནང་དུ་ཆུད་པར་བྱའོ། ། པདྨའི་ལྟེ་བར་གཿབརྒྱད་ཀྱིས་བརྒྱན་ཏེ་དབུས་སུ་གཿསྭཱ་ཧཱཿབསྒྲུབ་བྱ་ནང་དུ་ཆུད་པར་བྱས་ནས་ཡུང་བའི་ཁུ་བས་རྡོ་བའི་གཏན་པ་ལ་འདི་དག་བྲིས་ནས་ཁས་བུབ་སྟེ་གཞག་པར་བྱས་ན་ཤིན་ཏུ་རེངས་པར་འགྱུར་ཏེ། གཞན་དུ་མ་ཡིན་ནོ། ། འཁོར་ལོ་ནི་དེ་ཉིད་དེ། འོན་ཀྱང་ཧཱུྃ་དང་ཕཊ྄་ནང་དུ་ཆུད་པར་བྱའོ། ། དུག་དང་། ཁྲག་དང་། སྐེ་ཚེ་ལྷན་ཅིག་ཏུ་མིའི་རུས་པས་ཐོད་པ་ལ་བྲིས་ཏེ་དུར་ཁྲོད་དུ་གཞག་ན་འཆི་བར་འགྱུར་རོ། ། དེ་ཉིད་ཡིན་མོད་ཀྱི་ཨོཾ་ནང་དུ་ཆུད་པར་བྱས་ནས་གུར་གུམ་གྱིས་གྲོ་ག་ལ་བྲིས་ཏེ་མེ་ཏོག་སེར་པོས་མཆོད་པར་བྱའོ། །
ཡང་ན་མཆོད་པ་ལྔ་དང་ལྷན་ཅིག་པས་ཉི་མ་བདུན་གྱིས་རྒྱས་པར་འགྱུར་རོ། ། དེ་ཉིད་ཀྱི་ཡི་གེ་དང་སྭཱ་ཧཱ་ནང་དུ་ཆུད་པར་བྱས་ནས་བསྲུང་བར་འགྱུར་རོ། ། སྔགས་ཀྱི་ཡི་གེའི་རིག་པ་བཅུ་པོ་དེ་ཉིད་ཨ་ནང་དུ་ཆུད་པར་བྱས་ནས། ། ཙནྡན་དཀར་པོས་མིང་བྲིས་ཏེ། ཁམ་ཕོར་ལ་མེ་ཏོག་དཀར་པོ་དྲི་བཟང་པོས་ཇི་ལྟར་ནུས་པས་མཆོད་ཅིང་མཆོད་ནས་ཐུན་གསུམ་དུ་ཆོ་ག་བཞིན་དུ་བརྒྱ་རྩ་བརྒྱད་བཟླས་ན་ཉི་མ་བདུན་གྱིས་ཞི་བར་འགྱུར་རོ། ། ཨེའི་དབུས་སུ་ཨཱ་ཆེ་གེ་མོ་ཞེས་བྲིས་པར་བྱ་ཞིང་། དེའི་སྟེང་དང་། ངོས་དག་དང་། འོག་ཏུ་ཧཱུྃ་དང་། མཚམས་སུ་བྃ་དང་།
ཕྱི་རོལ་དུ་རི་མོ་གསུམ་བསྐོར་ནས་བ་ལང་གི་གི་ཝང་གིས་གྲོ་ག་ལ་བྲིས་ཏེ་མར་དང་སྦྲང་རྩིའི་ནང་དུ་གཞག་པར་བྱས་ན་ཉི་མ་བདུན་གྱིས་དབང་དུ་བྱེད་དོ། ། འདབ་མ་བཞི་ལ་ཧྲཱིཿདང་ལྡན་ཞིང་དབུས་སུ་ཧྲཱིཿལྷ་སྦྱིན་ཞེས་བྱ་བ་དང་། ཕྱི་རོལ་དུ་དེ་ནས་ཧཱུྃ་བཞི་བྲི་བར་བྱ་སྟེ། ཙནྡན་དམར་པོས་ཁམ་ཕོར་སོ་མ་བཏང་བ་ལ་མིང་བྲིས་ན་ཁྲོས་པ་ཞི་འགྱུར་ཏེ། འདི་ལ་ཐེ་ཚོམ་མེད་དོ། ། གུར་གུམ་དང་། བ་ལང་གི་གི་ཝང་ངམ། ཡང་ན་ཨ་ལ་ཀ་ཏའི་ཁུ་བས་གྲོ་ག་ལ་འཁོར་ལོ་བྲིས་ནས་གཅིག་འཛིན་པར་བྱེད་ཅིང་འཁོར་ལོ་གཞན་མར་དང་སྦྲང་རྩིའི་ནང་དུ་བཅུག་སྟེ། གང་ལ་ཁ་བལྟས་པ་དེ་སྡུག་པར་འགྱུར་རོ། ། ཐ་དད་པའི་སྔགས་ནི། །
ཨོཾ་སརྦྦ་མོ་ཧ་ནི་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཱ་ནྃ་མོ་ཧ་ཡ་མོ་ཧ་ཡ་བྷ་ག་ཝ་ཏི་སརྦྦ་དུཥྚཱ་ནྃ་བནྡྷ་བནྡྷ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄་སྭཱ་ཧཱ། གོས་ཀྱི་མཐའ་མ་ལ་མདུད་པ་བྱས་ནས་ལམ་དུ་འགྲོ་བ་ན་ཆོམ་རྐུན་གྱིས་མི་ཚུགས་སོ། ། ཨུཏྤལ་ལ་ལན་བདུན་དུ་མངོན་པར་བསྔགས་པ་བྱས་ནས་གང་ལ་བྱིན་པ་དེ་དབང་དུ་འགྱུར་རོ། ། ཨུཏྤ་ལས་མཚན་པའི་འཁོར་ལོའོ། ། པདྨ་འདབ་མ་བརྒྱད་པར་གྱུར་པ་ལས་ཧྲཱིཿདང་ཤྲཱི་མཆོག་དང་ལྡན་ཞིང་། ལྟེ་བ་ལ་ཧྲཱིཿལྷ་སྦྱིན་ཤྲཱི་བ་ལང་གི་གི་ཝང་གིས་གྲོ་ག་ལ་བྲིས་ནས་འཛིན་པར་བྱེད་པ་ན་ཐམས་ཅད་དུ་སྐལ་བ་བཟང་པོར་འགྱུར་རོ། ། པདྨ་འདབ་མ་བརྒྱད་པ་བྱས་ནས་གཏི་མུག་གི་རིགས་ཀྱིས་སྔགས་བཏུ་བར་བྱ་ཞིང་ཕྱི་རོལ་དུ་རི་མོ་ཡོངས་སུ་ཟླུམ་པོར་བསྐོར་ཏེ། རྡོ་རྗེ་རྩེ་གསུམ་པ་བརྒྱད་ཀྱིས་བསྐོར་ཏེ། དེ་ལྟར་ཆོ་གས་གུར་གུམ་གྱིས་བྲིས་ནས་དཔུང་པ་ལ་བཅིངས་ཏེ་གདགས་པ་བྱས་ན་ཐམས་ཅད་དུ་བསྲུང་བར་འགྱུར་རོ། ། དེའི་འཁོར་ལོ་ནི་དེ་ཉིད་དེ།
འོན་ཀྱང་རྡོ་རྗེ་དང་བྲལ་བའོ། ། ལྟེ་བའམ་ཡང་ན་ཕྱི་རོལ་དུ་འདི་ལྟར་སྟེ། ཨོཾ་ཧཱུྃ་ཧཱུྃ་བུདྡྷ་བུདྡྷ། ཁཱ་ད་ཁཱ་ད། ཚིནྡ་ཚིནྡ། དྷུ་ན་དྷུ་ན། མ་ཐ་མ་ཐ། བྃ་དྷ་བྃ་དྷ། ཨ་མུ་ཀྃ་ཨ་མུ་ཀེ་ན། ས་ཧ་བི་དྭེ་ཥ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ།
སྡང་བར་བྱེད་པ་འདི་ནི་རྟ་མགྲིན་གྱིའོ། ། མངོན་སྤྱོད་ཀྱི་རྫས་ནི་མ་ཧེ་དང་། རྟའི་རྨིག་པའི་ནང་དུ་བྲིས་ན་སྐད་ཅིག་གིས་འཕྲོག་པ་དང་། བགྲེད་པར་དཀའ་བ་ལྷན་ཅིག་པ་ཡང་སྡང་བར་བྱེད་ན། ཡང་དམན་པའི་མི་ལྟ་ཅི་སྨོས། མེའི་དཀྱིལ་འཁོར་གཉིས་བྲིས་ནས་སྟེང་དང་འོག་དང་མཚམས་ཟུང་གི་ཆོ་གས། ཧཱུྃ་གཿཧཱུྃ་ཧཱུྃ་གཿཧཱུྃ་དེ་རྣམས་ནི་སྟེང་དུའོ། ། ཧཱུྃ་ཧཱུྃ་ཧཱུྃ་ཕཊ྄་འོག་གི་ཆ་ལའོ། ། ཧཱུྃ་ག་ཿཧཱུྃ་ཧཱུྃ་གཿཧཱུྃ་འདི་དག་ཕྱི་རོལ་གྱི་སྤྱི་བོར་བྲིའོ། ། དབུས་སུ་ནི་ཧཱུྃ་གཿཧཱུྃ་ཧཱུྃ་གཿཧཱུྃ་སྟེ།
དུག་དང་། ཁྲག་དང་། སྐེ་ཚེ་དང་། དུར་ཁྲོད་ཀྱི་སོལ་བ་དང་། ནིམ་པའི་ལོ་མའི་ཁུ་བ་དང་། རྡོ་རྗེའི་ཆུས་དུར་ཁྲོད་ཀྱིས་རས་སམ། སྨྱོན་པའི་རས་ལ་བྲིས་ནས་སྟོབས་པོ་ཆེའི་སྔགས་ཀྱིས་བསྐོར་ནས་འབར་བའི་མེའི་སྟེང་དུ་གཞག་ན་དགྲ་བོ་རེངས་པར་བྱེད་དོ། ། དབང་ཆེན་གྱི་དཀྱིལ་འཁོར་དུ་གནས་པའི་ཨོཾ་གནས་བརྒྱད་དུ་བྲིས་པའི་དབུས་སུ་པདྨ་ངེས་པར་བཞག་ནས་ཨ་བརྒྱད་ཀྱིས་བརྒྱན་ནོ། ། ལྟེ་བ་ནང་དུ་བསྒྲུབ་བྱ་གནས་པར་བྱས་ལ། ། ཧཱུྃ་བཞི་ཡིས་སྤྲས་པར་ཁམ་ཕོར་ཁ་སྦྱར་གྱི་ནང་དུ་གནས་པའི་སྤྱི་བོར་རྡོ་རྗེ་འཛིན་པས་མནན་ཅིང་སྐུལ་བར་བྱེད་པའི་སྔགས་ཀྱི་རྐང་པ་བཟླས་ཤིང་བསྒོམས་ནས་རྡོ་རྗེའི་སྐུད་པས་ཀུན་ཏུ་དཀྲིས་ན།
འདིས་མི་ཐམས་ཅད་དང་། ལྷ་རྣམས་དང་། སྐུ་གསུང་ལས་སྐྱེས་པ་རྣམས་རེངས་པར་བྱེད་དོ། ། དབང་ཆེན་གྱི་དཀྱིལ་འཁོར་དུ་རྡོ་རྗེ་རྩེ་གསུམ་པ་བརྒྱད་ཀྱིས་མཚན་ཅིང་། དེའི་དབུས་སུ་དཀྱིལ་འཁོར་གྲུ་བཞི་པ་ལ་འདི་ལྟ་སྟེ། ཨོཾ་པཱ་ཏ་པཱ་ཏ་ནི་སྭ་ཱཧཱ། ཤར་དུའོ། ། ཨོཾ་ཛམྦྷ་ཛམྦྷ་ནི་སྭཱ་ཧཱ། གཡས་སུའོ། ། ཨོཾ་མོ་ཧ་མོ་ཧ་ནི་སྭཱ་ཧཱ།
ནུབ་ཏུའོ། ། ཨོཾ་སྟཾ་བྷ་སྟཾ་བྷ་ནི་སྭཱ་ཧཱ། བྱང་དུའོ། ། ཡང་དཀྱིལ་འཁོར་གྲུ་བཞི་པ་དེའི་སྟེང་དུ་དབང་ཆེན་གྱི་དཀྱིལ་འཁོར་དབུས་སུ་ཆེ་གེ་མོ་རེངས་པར་མཛོད་ཅིག་ཅེས་བྱ་བ་འདི་ཉིད་ཀྱི་སྔགས་གྲོ་ག་ལ་ཡུང་བའི་ཁུ་བས་བྲིས་ནས་སྦལ་པའི་ཁར་བཅུག་སྟེ། དེའི་ཁ་མྱོས་བྱེད་ཀྱི་ཚེར་མས་ཕུག་ནས་སྟེང་གི་སྦལ་པའི་ཡ་མགལ་དེ་ཡང་སྤང་ལེབ་ལ་འོག་ཏུ་སྦྱར་ཏེ་གཞག་པར་བྱས་ན་དེའི་སྐད་ཅིག་གིས་ཕ་རོལ་གྱི་དཔུང་རེངས་པར་བྱེད་དོ། ། འཁོར་ལོ་ཟླུམ་པོའི་རྣམ་པར་གྱུར་པ་ལ་རྡོ་རྗེ་རྩེ་ལྔ་པ་མཚམས་སུ་རྣམ་པར་གནས་པའོ། ། དེའི་རྭ་དབུས་མའི་སྟེང་གི་མགོ་བོ་ལ་ཧཱུྃ་བཞིའོ། ། དེའི་ལྟེ་བ་ལ་ཡང་སྔགས་བྲི་བར་བྱ་བ་ནི་འདི་ལྟ་སྟེ། ཨོཾ་བ་དཱ་ཀྲ་མ་སི། པ་རཱ་ཀྲ་མ་སི།
ཨུ་ད་ཡ་མ་སི། ནེ་ར་མ་སི། ཨརྐ་མ་སི། མརྐ་མ་སི། ཨུར་མ་མ་སི། བ་ན་མ་སི། གུལྨ་མ་སི། ཙཱི་བ་ར་མ་སི། མ་ཧཱ་ཙཱི་བ་ར་མ་སི། ཨནྟ་རྡྡ་ན་མ་སི་སྭཱ་ཧཱ།
ཨོཾ་ནི་ཐམས་ཅད་དུའོ། དེའི་དབུས་སུ་རྡོ་རྗེ་རྩེ་གསུམ་པ་ཁ་ཕྱོགས་སུ་གནས་པའོ། ། ཨོཾ་བེ་ཏཱ་ལི། ཨོ་བ་རཱ་ལི། ཨོཾ་བཱ་རཱ་ཧཱ་མུ་ཁི། དེ་བཞིན་དུ་གཡས་དང་གཡོན་དུའོ། ། དེ་ལྟར་རྩེ་མོ་ཐམས་ཅད་ཀྱི་མགོར་རིམ་པས་བྲི་བར་བྱའོ། ། ཨོཾ་མཱ་རཱི་ཙྱཻ་ནི་དབང་ལྡན་ལ་སོགས་པའི་མཚམས་སུའོ། ། དེ་ལྟར་དབུས་སུ་ནི། ཨོཾ་བ་རཱ་ལི།
ཨོཾ་བ་ཏཱ་ལི། ཨོཾ་བཱ་རཱ་ཧ་མུ་ཁི། སརྦྦ་དུཥྚནཾ་པྲ་དུཥྚནཱྂ། ཀཱ་ཡ་ཝཱ་ཀ་ཙིཏྟ་མུ་ཁྃ། ཛམྦྷ་ཡ། སྟམྦྷ་ཡ། དེའི་དབུས་སུ་མཱྃ་མོ། ། དེའི་དབུས་ལྷ་སྦྱིན་རཀྵ་རཀྵའོ། ། མཱཾ་གྱི་ཕྱི་རོལ་དུ་ནི། ཨོཾ་མཱ་རཱི་ཙྱཻ་ལྷ་སྦྱིན་ཞེས་བྱའོ། །
འཁོར་ལོ་འདི་གྲོ་ག་ལ་གུར་གུམ་གྱིས་བྲིས་ནས་གཟུང་བར་བྱས་ན་ཐམས་ཅད་བསྲུང་བར་འགྱུར་རོ། ། སྐྱེས་བུ་ཕྱོགས་ཀྱི་གོས་ཅན་སྐྲ་གྲོལ་བ་དང་། རྣ་བར་རྣ་ཆ་གཉིས་དང་། སྤྱི་གཙུག་གི་སྟེང་ཏུ་རྡོ་རྗེ་གསུམ་པ་གནས་ཞིང་ཧྃ་དང་ལྡན་པ་དང་། དཔྲལ་བའི་སྟེང་དུ་ལྃ་ལྃ་དང་། གཡས་པའི་ཀོས་ཀོ་ནས་བརྩམས་ཏེ། གང་ཞིག་བདག་གི་སེམས་ལ་སྣུན་པར་བྱེད་པ་དེ་ལ་ལྟུང་བ་དང་། རིག་སྔགས་ཕྱིར་ཟློག་པར་མཛོད་ཅིག དེའི་ལྟེ་བ་ལས་སྟེང་དུ་ཁའི་བར་དུ་མཆོད་རྟེན་གྱི་དབྱིབས་སུ་བྲིས་བར་བྱའོ། ། དེའི་སྟེང་དུ་གནས་པར་རྡོ་རྗེ་རྩེ་ལྔ་པ་བྲི་བར་བྱ་ཞིང་།
མཆོད་རྟེན་གྱི་སྙིང་པོ་དང་། གཡས་པ་དང་། བྲང་དང་། གཡོན་པ་དང་། འོག་གི་བར་ཇི་སྙེད་པ་འདིར་གནས་ཏེ། ཡེ་དྷརྨཱ་ཕྲེང་བའི་དབྱིབས་སུ་བྲི་བར་བྱའོ། ། དེའི་མགྲིན་པར་ཧཱུྃ་ཁ་འོག་ཏུ་བལྟས་པའོ། ། དེའི་དབུས་སུ་རྡོ་རྗེ་རྩེ་ལྔ་པ་ཁ་སྟེང་དུ་བལྟས་པ་བྲི་ཞིང་ངོས་དག་ཏུ་ཧཱུྃ་བཅུ་གཉིས་སོ། ། དེ་ནས་མཆོད་རྟེན་གྱི་བར་རིམ་ལ་དབྱངས་མ་ནིང་དང་བྲལ་བའོ། ། སྐྱེས་བུའི་སྙིང་གར་རིག་སྔགས་ཕྱིར་ཟློག་ཅིང་ལྟུང་བར་བྱེད་པ་གོང་མ་བཞིན་དུ་སྟེ།
འོན་ཀྱང་ཚར་དུའོ། ། ཡང་བྱིན་པ་དང་། ཕོ་མཚན་དང་། རྟགས་ལ་ཚར་དུའོ། པུྃ་ཡུྃ་རྃ་ཡན་ལག་བརྒྱད་པའོ། ། ཏྃ་ཏྃ་རོལ་པ་དང་བཅས་པའི་དབྱིག་པ་ལའོ། ། བྲྃ་རྃ་རྐང་པ་དག་ལའོ། ། སྐར་མ་རྒྱལ་ལ་དུག་དང་། ལན་ཚྭ་དང་། སྐེ་ཚེ་དང་།
ནིམ་པའི་ལོ་མ་དང་། སྨྱོ་བྱེད་ཀྱི་ཁུ་བ་དང་། དུར་ཁྲོད་ཀྱི་སོལ་བ་དང་། ལྷན་ཅིག་པས་སྐྱེས་བུ་འདི་འདྲི་རུ་གཞུག་པར་བྱའོ། རྡོ་རྗེའི་ལྟེ་བའི་དབུས་སུ། ། ཙནྡན་དཀར་པོས་ལྷ་སྦྱིན་ནང་དུ་ཆུད་པར་བྱ་ཞིང་། ཙནྡན་དཀར་པོས་རྗེ་བཙུན་མཆོད་རྟེན་བྲི། གུར་གུམ་གྱིས་རྡོ་རྗེ་བྲིས་པ་འདི་ཡི་རིག་པ་འཛིན་པར་བྱེད་ན། དེའི་ཐམས་ཅད་དུ་བསྲུང་བ་ཆེན་པོར་འགྱུར་རོ། ། རི་རབ་ཟུར་བརྒྱད་པ་རྡོ་རྗེ་གསུམ་པས་མཚན་ཅིང་མཚམས་ཀྱི་ནང་དུ་ནི་ནཱྃ་གྱི་རྣམ་པར་བྲི་བར་བྱའོ།
ཧཱུྃ་གཉིས་ཀྱིས་བསྐོར་བ་དང་། ཨ་ལ་ཀ་ཏཱ་ཀ་བཱ་པ་མྃ་སྃ་གྲྭ་གཉིས་ཀྱི་ནང་དུ་དབང་ལྡན་གྱི་ཕྱོགས་ནས་བརྩམས་ནས་བྲི་བར་བྱ་ཞིང་། ཕྱི་རོལ་དུ་རི་མོ་ཟླུམ་པོས་བསྐོར་བར་བྱའོ། དེའི་དབུས་སུ་ཚོགས་ཀྱི་བདག་པོ་བྲི་བར་བྱ་སྟེ། གར་གྱི་དབང་ཕྱུག་གི་ཚུལ་དུ་ལ་དུའི་སྣོད་དང་། གཡས་པར་བགྲང་ཕྲེང་དང་། གཡོན་ན་རྡོ་རྗེ་རྩེ་གསུམ་དང་། ལ་ཕུག་ལོ་མ་དང་བཅས་པར་བྱི་བ་ལ་ཞོན་ཞིང་པདྨ་ལ་གནས་པ་དགོད་པར་བྱའོ། ། ཧཱུྃ་གཿཧཱུྃ་ཧཱུྃ་གཿགཿཧཱུྃ་བྲྀཥྚི་ཀུ་རུ་ཧཱུྃ་གཿགཿཧཱུྃ། གླང་པོའི་དཔྲལ་བ་དང་།
སྙིང་ག་དང་། ཕོ་བ་དང་། ལྟེ་བའི་སྟེང་དུ་བྲི་བར་བྱ་སྟེ། ཚ་བ་གསུམ་དང་། སྲིན་ལག་གི་ཁྲག་ལྷན་ཅིག་པས་ཁམ་ཕོར་སོ་མ་བཏང་བ་ལ་འདི་བྲིས་ནས་སེང་ལྡེང་གི་མེ་ལ་གདུང་བར་བྱས་ན་ངེས་པར་ཆར་འབབ་པར་འགྱུར་ཏེ། གཞན་དུ་ནི་མ་ཡིན་ནོ། ། ལྡོང་རོས་ཀྱིས་དེ་ཉིད་གདོང་གི་ནང་དུ་བྲིས་ནས་མེ་ལ་གདུངས་ན་སྤྲིན་རེངས་ཤིང་ཆར་འཆད་པར་འགྱུར་རོ། ། འཁོར་ལོ་རྩིབས་བརྒྱད་པ་བྲིས་ནས་གཿབརྒྱད་ཀྱིས་བརྒྱན་ཅིང་དེའི་དབུས་སུ་ཆོ་གས་བསྒྲུབ་བྱ་ནང་དུ་ཆུད་པར་བྱ་སྟེ། དུར་ཁྲོད་ཀྱི་རས་སམ་མཚོན་གྱིས་བསྣུན་པའི་རས་ལ་ལྡོང་རོས་དང་ཡུང་བའི་ཁུ་བས་བྲི་བར་བྱའོ། ། སཱ་ལུ་བཏགས་པ་ལ་ཚོགས་ཀྱི་བདག་པོ་བྱས་ནས་དེའི་སྙིང་གར་འཁོར་ལོ་འདི་བཅུག་སྟེ།
ཁམ་ཕོར་ཤིན་ཏུ་ཚོས་པ་ཁ་སྦྱར་དུ་བཞག་ནས་སྐུད་པ་སེར་པོས་དཀྲིས་ཤིང་། མེ་ཏོག་སེར་པོས་མན་ངག་ཇི་ལྟ་བས་མཆོད་པར་བྱའོ། ། ལྷ་མོ་དེ་ལྟར་བཤད་པ་ནི་རྒྱལ་པོ་རེངས་པར་བྱེད་པའི་མཆོག་གོ ། མཱྃ་གྱི་ནང་དུ་འདི་ཉིད་ཀྱི་སྔགས་བྲི་བར་བྱ་སྟེ། ཨོཾ་བཏྟཱ་ལི། བ་རཱ་ལི། བ་རཱ་ཧ་མུ་ཁི། སརྦྦ་དུཥྚཱ་ནྃ་མུ་ཁྃ་སྟ་མྦྷ་ཡ། ཡུང་བའི་ཁུ་བ་བས་སོ་ཕག་གཉིས་ལ་ཡང་དག་པར་བྲིས་ནས་ཁ་སྦྱོར་བྱས་ཏེ་ལེགས་པར་འཁྲུལ་འཁོར་བྱས་ནས་ས་ལ་སྦས་ན། གདུག་པ་ཐམས་ཅད་རེངས་པར་བྱེད་དོ། །
གཞན་དུ་ནི་མ་ཡིན་ནོ། ། དེ་ནས་ས་ལ་འཁྲུལ་འཁོར་བྲིས་བར་བྱ་སྟེ། བྷ་གའི་ནང་དུ་ལིངྒ་དང་བཅས་པར་དེར་མིང་བྲིས་བར་བྱའོ། ། གཅིག་པུ་གཉིས་སུ་མེད་པར་བདག་ཉིད་གཅི་བ་བྱས་ན་ཇི་སྲིད་ཉི་མ་བདུན་གྱིས་གང་ཞིག་བུད་མེད་འདོད་པ་དེ་ཧྲིཿའི་ཞགས་པས་བསྐོར་བའི་ཆོ་གས་འགུགས་པར་བྱེད་དོ། ། ཟླ་བའི་དཀྱིལ་འཁོར་གྱི་དབུས་སུ་འཁོར་ལོ་རྩིབས་བརྒྱད་པ་གནས་པ་བྲི་བར་བྱ་སྟེ། རྡོ་རྗེ་དང་། རྒྱལ་མཚན་དང་། དགྲ་སྟ་དང་། རྩེ་གསུམ་པ་དང་། ཞགས་པ་དང་།
སྣ་ཚོགས་རྡོ་རྗེ་དང་། ཁ་ཊྭཱྃ་ག་དང་། དེ་བཞིན་དུ་ལྕགས་ཀྱུ་ཉིད་དེ་ལྟར་མདོར་བསྡུས་ནས་བྲི་བར་བྱའོ། ། དེའི་དབུས་སུ་ཟླ་བའི་དཀྱིལ་འཁོར་གང་བའི་ནང་དུ་ཆེ་གེ་མོ་དང་། ཆེ་གེ་མོས་བུ་རྙེད་པར་གྱུར་ཅིག་ཅེས་བྱ་བ་དང་འཁོར་ལོའི་ལྟེ་བར་སྔགས་བྲི་བར་བྱ་སྟེ། འདི་ལྟར་སྟེ། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་སཱ་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། དེ་ནས་ཟླ་བའི་དཀྱིལ་འཁོར་གྱི་དབུས་སུ་སྔགས་འདི་བྲི་བར་བྱ་སྟེ། ཨོཾ་ཨ་མྲྀ་ཏ་བི་ལོ་ཀི་ནི། གརྦྷ་སྃ་རཀྵ་ཎི་ཨཱ་ཀརྵ་ཎི་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ།
སྐར་མ་རྒྱལ་བ་གུར་གུམ་དང་། བ་ལང་གི་གི་ཝང་གིས་གྲོ་ག་ལ་བྲིས་ནས་འཛིན་པར་བྱེད་ན་བུ་རྙེད་པར་འགྱུར་རོ། འཁོར་ལོ་བུམ་པའི་དབྱིབས་སུ་གྱུར་པའི་མགྲིན་པ་རིང་པོའི་མགྲིན་པར། ཡཿདེ་ཡཿབ་ཡཿད་ཡཿཏྟ་ཡཿམུ་ཡཿཙྪཱ་ཡཿཊ་ཡཿཡ་ཡཿ དེ་ལྟར་ཆོ་གས་བྲི་བར་བྱ་སྟེ། དབང་ཕྱུག་གི་གནས་ཀྱི་རྒྱལ་མཚན་གྱི་རས་ལ་ཁྭའི་ཁྲག་གིས་གང་གི་མིང་ནས་མངོན་པར་བྲིས་ནས་ཁྭ་གསོན་པོའི་མགྲིན་པ་ལ་བཏགས་ཏེ། རླུང་གི་ཕྱོགས་སུ་བཏང་ན་མྱུར་དུ་སྐྲོད་པར་བྱེད་དོ། ། ཉི་མའི་དཀྱིལ་འཁོར་གྱི་དབུས་སུ་གནས་པར་འཁོར་ལོ་རྩིབས་བརྒྱད་པ་བྲི་བར་བྱ་སྟེ། ཧཱུྃ་གི་དེ་ཁོ་ན་ཉིད་ཀྱི་ས་བོན་སྙིང་པོར་ཆུད་པར་བྱས་ནས་རྡོ་རྗེ་མཚན་པ་རྣམ་པར་བསམས་ཤིང་ཕྱིས་བསྒྲུབ་བྱ་ནང་དུ་ཆུད་པར་བྱས་ཏེ། གུར་གུམ་དང་།
བ་ལང་གི་གི་ཝང་གིས་གྲོ་ག་ལ་ཆོ་ག་བཞིན་དུ་བྲིས་ནས་འཛིན་ན། རྣལ་འབྱོར་པ་དེའི་རྟག་ཏུ་བསྲུང་བར་འགྱུར་རོ། ། པདྨ་འདབ་མ་ཉི་ཤུ་རྩ་བཞི་པར་གྱུར་པ་ཀུན་ཏུ་རི་མོ་གསུམ་བར། ཨོཾ་ཧྲཱི་ཾཿཀླཱིཾཿ འདིས་ཆ་ག་བཞིན་དུ་སྐར་མ་རྒྱལ་ལ་བྲིས་ཏེ། ལག་པས་འཛིན་པས་དེས་རེག་ན་བྲན་བཞིན་དུ་བྱེད་དེ། འཁོར་ལོ་རྫ་རྔའི་དབྱིབས་སུ་གྱུར་པ་རྡོ་རྗེ་དང་པདྨས་མཚན་པ། སྐུ་རྡོ་རྗེ་ལ་སོགས་པ་མདོར་བསྡུས་ནས་ཕྱི་རོལ་དུ་རི་མོ་གསུམ་གྱིས་བསྐོར་ཏེ། ལས་ཀྱི་རྡོ་རྗེ་རབ་ཏུ་བསྒོམས་པས་དགྲ་ཐམས་ཅད་ངེས་པར་གནོན་ཅིང་། ལས་ཀྱི་ཆོ་ག་མཐོང་བས་སྔགས་ཀྱིས་ལས་ཐམས་ཅད་བྱེད་པར་འགྱུར་རོ། །
དེའི་སྔགས་བཀའ་སྩལ་པ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། ཨོཾ་གྲྀ་ཧྣ་གྲྀ་ཧྣ་ཧཱུྃ་ཧཱུྃ་ཕཊ྄། ཨོཾ་གྲྀ་ཧྞཱ་པ་ཡ་གྲྀ་ཧྞཱ་པ་ཡ་ཧཱུྃ་ཧཱུྃ་ཕཊ྄། ཨོཾ་ཨཱ་ན་ཡ་ཧོཿབྷ་ག་ཝཱན་བི་དྱཱ་རཱ་ཛཱ་ཡ་ཧཱུྃ་ཧཱུྃ་ཕཊ྄་སྭཱ་ཧཱ། ཡ་ཚན་བརྒྱད་པོའི་ས་བོན་དང་། ། དེ་བཞིན་མ་མོ་བཅུ་གཉིས་ཀྱི། ། ཡི་གེ་བར་མ་ཕྱི་བྱས་པ། ། ཡན་ལག་དྲུག་ནི་ཧེ་རུ་ཀ། ། དཔའ་བོ་དྲུག་དང་མཉམ་སྦྱོར་བ། །
ཡི་གེ་རེ་རེ་ཡང་དག་གནས། ། སྙིང་ག་རུ་ནི་དང་པོ་ཉིད། ། གཉིས་པ་སྤྱི་བོ་རུ་ནི་བརྗོད། ། གསུམ་པ་སྤྱི་གཙུག་སྦྱིན་པར་བྱ། ། བཞི་པ་གོ་ཆར་གྱུར་པ་སྟེ། ། མིག་ལ་ལྔ་པར་གྱུར་པ་ཡིན། ། དྲུག་པ་མཚོན་ཆར་བརྗོད་པར་བྱ། ། རྡོ་རྗེ་ཕག་མོ་མཉམ་སྦྱོར་བ། ། ཕྱག་བཞི་ཡིས་ནི་རྣམ་པར་སྤྲས། ། འོན་ཟེར་སེར་པོས་གསལ་བར་བརྒྱན། །
དབུ་སྐྱེས་ཟླ་བ་ཕྱེད་པས་མཛེས། ། རུས་པའི་ཕྲེང་བ་ནར་བ་དང་། ། ཁ་ཊྭཱྃ་ག་ནི་ལག་ན་གནས། ། བདག་ཉིད་ཧེ་རུ་ཀར་བྱས་ནས། ། ཧེ་རུ་ཀ་ཉིད་དེས་དྲན་བྱ། ། ཡེ་ཤེས་སེམས་དཔའ་སྙིང་བསམས་ནས། ། རྭ་བ་ཕྱོགས་སུ་དགོད་པར་བྱ། ། ཁྲོ་བོ་འབར་འཁྲུགས་བསམས་ནས་ནི། ། མི་བཟད་འཇིགས་པའི་རྒྱན་གྱིས་བརྒྱན། ། བགེགས་བསྐྲད་ཕུར་པས་བཏབ་ནས་ནི། །
ཕྱོགས་ནི་ཀུན་ཏུ་ལྷ་དང་ནི། ། ལྷ་མིན་མི་ནི་སྡིགས་པར་བྱེད། ། དེ་ལྟར་ཆོ་གས་གོམས་པ་ནི། ། སུམ་ཅུ་རྩ་གསུམ་པས་མི་ཤིགས། ། དེ་ནས་དཀྱིལ་འཁོར་གྲུ་བཞི་པ་དང་། སྒོ་བཞི་པར་ཡང་དག་པར་བྲི་བར་བྱའོ། ། དེར་འདབ་མ་དྲུག་པ་གེ་སར་དང་ལྡན་པ་གཞག་པར་བྱ་ཞིང་། སྔགས་པས་མཁའ་འགྲོ་མའི་འཁོར་ལོ་ཉིས་འགྱུར་དུ་རྣམ་པར་བྲི་བར་བྱའོ། ། ལྟེ་བ་ལ་དཔའ་བོ་དགོད་པར་བྱ་ཞིང་། དེ་བཞིན་དུ་གཞན་ལ་མཁའ་འགྲོ་མའོ། །
སྒོ་ཀུན་ཏུ་རྡོ་རྗེ་རྩེ་གསུམ་པ་ཁ་དོག་སེར་པོས་མཚན་པར་བྱ་བ་དང་། འཁོར་ལོའི་སྙིང་པོར་ཕོ་ཉ་མོ་དགོད་པར་བྱ་ཞིང་། སྒོ་ལ་ཡང་ཆོ་གའི་རིམ་པ་བཞིན་དུའོ། ། མཆོད་པ་ཆེན་པོ་བྱས་ནས་སྐར་མ་བཟང་པོ་ལ་བརྟུལ་ཞུགས་ཅན་གྱིས་འདི་འཛིན་པར་བྱེད་ན་དུས་མ་ཡིན་པར་འཆི་བ་དང་། མཚོན་ཕོག་པ་ལ་སོགས་པ་ཟློག་པར་བྱེད་དེ། ལྷ་མོ་ངས་གསུངས་པ་ལ་ཐེ་ཚོམ་མི་བྱའོ། ། སྐྱེས་བུ་དགྲ་ལས་རྒྱལ་བ་ཞེས་བྱ་བའི་འཁོར་ལོའོ། ། ཡང་ན་ཟངས་ཀྱི་འདབ་མ་ལ་སྐར་མ་རྒྱལ་ལ་བརྐོ་བར་བྱ་ཞིང་། དེ་ཉིད་ཀྱི་སྔགས་བསྒྲུབ་བྱ་ནང་དུ་བཅུག་ཅིང་སྒོ་དང་བྲལ་བ་སྟེ། ཆུར་གཞག་ཅིང་དུས་གསུམ་དུ་མཆོད་པ་བྱས་ན་དེ་ནས་དགྲ་ཐམས་ཅད་རེངས་པར་བྱེད་དོ། །
སྔགས་པས་མཉམ་པར་གཞག་པ་ཆོ་ག་བཞིན་དུ་མཚོ་སྐམ་པ་མེད་པར་བཅུག་ན་ཞི་བར་བྱེད་དོ། ། དེ་ནས་གཞན་ཡང་འཁོར་ལོར་གྱུར་པ་གྲུ་བཞི་པ་དང་། སྒོ་བཞི་པ་དང་། རིག་བྱེད་ལ་དེ་བཞིན་དུ་རྡོ་རྗེས་མཚན་པའོ། ། སྒོ་ལ་རྡོ་རྗེ་ཐོ་བ་དང་། རིན་ཆེན་དབྱུག་ཏོ་དང་། པདྨ་དང་། དེ་བཞིན་དུ་རྡོ་རྗེ་རལ་གྲིའོ། ། མཚམས་སུ་ཐོད་པ་དཀར་པོ་གནས་པའི་ཨུཏྤལ་དང་ལྕགས་ཀྱུའོ། ། དེ་བཞིན་དུ་དེའི་དབུས་སུ་པདྨ་འདབ་མ་བཅུ་པ་ལ་མཁས་པས་ཡི་གེ་དགོད་པར་བྱ་བ་ཡིན་ནོ། །
དེའི་ལྟེ་བ་ལ་སྔགས་ཀྱི་མཆོག་འདི་བྲི་བར་བྱ་སྟེ། འདི་ལྟར་སྟེ། ཨོཾ་པྲ་སནྣ་ཏཱ་རེ་ཨ་མྲྀ་ཏ་མུ་ཁི་ཨ་མྲྀ་ཏ་ལོ་ཙ་ནེ་སརྦྦ་ཨརྠ་སཱ་དྷ་ནི་སྭཱ་ཧཱ། དབང་གི་སྔགས་འདི་བྲི་བར་བྱའོ། ། དེ་ནས་གདུག་པ་ཐམས་ཅད་ཟློག་པར་བྱེད་པའི་སྔགས་འདི་བཀའ་སྩལ་པ། ཨོཾ་སརྦྦ་མོ་ཧ་ནི་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཱ་ནཱཾ་མོ་ཧ་ཡ་མོ་ཧ་ཡ། བྷ་ག་ཝ་ཏི་སརྦྦ་དུཥྚཱ་ནཱཾ། བནྡྷ་བནྡྷ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། དེའི་དབུས་སུ་ཟླ་བ་བྱ་ཞིང་ཟླ་བའི་དབུས་སུ་བཞི་པའི་དང་པོ་ཟེ་བའི་དབྱིབས་སུ་ཟླུམ་པོའི་རྣམ་པ་བྲི་བར་བྱའོ། ། དེའི་དབུས་སུ་རྩིབས་དྲུག་པ་བྱ་ཞིང་།
དེ་ནས་སྔགས་རིག་པས་ཡི་གེ་དྲུག་ཧྲཱིཿའི་ཆོ་ག་ནང་དུ་ཆུད་པར་བྱས་ནས་ན་ཕ་རོལ་གྱི་དཔུང་ཐམས་ཅད་ལས་རྒྱལ་བ་སྒྲོལ་མ་འབྱུང་བ་ཞེས་བྱའོ། ། འདི་འབུམ་བཟླས་པས་ས་གཡོ་བ་དང་། རྒྱ་མཚོ་དང་ལ་སོགས་པ་བསྐམ་པར་འགྱུར་བ་དང་། དུག་བདུད་རྩིར་བྱེད་པར་འགྱུར་བ་དང་། བདུད་རྩི་ཡང་དུག་ཏུ་བྱེད་པར་འགྱུར་རོ། ། གྱོ་མོ་ལ་མངོན་པར་བསྔགས་ནས་སྟེང་དང་། འོག་དང་། ཕྱོགས་དང་། མཚམས་སུ་གཏོར་བ་བྱས་ན་ལྷ་ཐམས་ཅད་དང་། ལྷ་མ་ཡིན་དང་།
གནོད་སྦྱིན་དང་། སྲིན་པོ་དང་། དྲི་ཟ་དང་། མིའམ་ཅི་དང་། ལྟོ་འཕྱེ་ཆེན་པོ་རྣམས་བཅིངས་བ་དང་། མཁའ་འགྲོ་མ་ཐམས་ཅད་ཀྱི་སྦྱོར་བ་འཕྲོག་པ་དང་། ཀླུ་ཐམས་ཅད་ཀྱི་དུག་འཕྲོག་པར་འགྱུར་རོ། ། གྱོ་མོ་ལ་ཡོངས་སུ་བཟླས་ནས་ཆུ་ལ་གཏོར་ན་རྒྱུན་ལས་བཟློག་ནས་འབབ་པར་འགྱུར་རོ། ། གྱོ་མོ་དེ་ཉིད་ཀྱིས་རྦ་རླབས་རེངས་པར་བྱེད་དོ། ། སྟེང་དུ་བལྟས་ནས་སྟོང་བཟླས་ན་ཆར་ཆེན་པོ་ཟློག་པར་བྱེད་དོ། །
ཕ་རོལ་གྱི་དཔུང་ལ་ཁ་བལྟས་ནས་སྟོང་བཟླས་པ་བྱས་ནས་གཡུལ་དུ་ཞུགས་ན་མཚོན་བརྒྱ་ཡིས་བསྣུན་ཀྱང་ན་བ་སྐྱེ་བར་མི་འགྱུར་ཏེ། མཚོན་གྱིས་ཆོད་པར་མི་འགྱུར་ཞིང་རྡོ་རྗེའི་ལུས་སུ་འགྱུར་བ་དང་། ངོ་མཚར་དུ་མ་བྱེད་པར་འགྱུར་བ་དང་། སྔགས་ཀྱི་རྒྱལ་པོས་བསྐུལ་བས་རྩེ་བར་འགྱུར་རོ། ། བདུན་པ་ལས་རྒྱས་པའི་འཁོར་ལོ་འབྱུང་བ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །། རབ་གནས་མཚན་ཉིད་བཟང་པོ་ནི། ། རིམ་པ་ཇི་ལྟར་བཤད་དུ་གསོལ། ། བཟླས་དང་བསམ་གཏན་མི་འཚལ་བས། ། སྦྱིན་སྲེག་ལས་ཆོག་ཇི་ལྟར་ལགས། ། བཅོམ་ལྡན་རྡོ་རྗེ་སྙིང་པོ་བདག །
ཆོས་ཀུན་གཅིག་ཏུ་བསྡུས་པ་ཡི། ། དགྱེས་པ་ཆེན་པོ་རྙེད་དཀའ་བས། ། བཀའ་དྲིན་གྱིས་ནི་བསྐྱབ་ཏུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། བསམ་གཏན་ལས་ཆོག་ཇི་ལྟ་བར། ། བཤད་པར་བྱ་ཡིས་ལྷ་མོ་ཉོན། ། བསམ་གཏན་ཙམ་གྱིས་སྦྱོར་བས་ནི། ། ལས་རྣམས་ཐམས་ཅད་བསྒྲུབ་པར་བྱ། ། དེ་ལ་དང་པོར་ས་སྦྱང་བ་བཤད་པའི་ཕྱིར་བཀའ་སྩལ་པ། རྡོ་རྗེ་སེམས་དཔར་བསྙེམས་བྱས་ནས། །
ཁེངས་བཅས་གཉིས་མེད་ཡང་དག་གནས། ། འཇིག་རྟེན་གསུམ་རྒྱལ་གྱུར་ནས་ནི། ། བགེགས་རྣམས་ཐམས་ཅད་བསྐྲད་པར་བྱ། ། རྐང་པའི་དགོད་པ་ཅི་གསུངས་དང་། ། དེ་བཞིན་དུ་ནི་ལྷ་རྣམས་ཉིད། ། སྦྱིན་སྲེག་ལས་ནི་ཅི་གསུངས་དང་། ། ཐབ་ཁུང་གི་ནི་མཚན་ཉིད་དང་། ། དེ་ནས་ཕྱག་རྒྱ་སྦྱོར་བྱས་ནས། ། ཕྱི་ནས་དཀྱིལ་འཁོར་བྲི་བར་བྱ། ། ཁྲོ་བོ་རྣམ་པར་རྒྱལ་བ་ཞལ་གསུམ་པ་ཕྱག་དྲུག་པར་གྱུར་པ་བསྒོམས་པ་ནས།
ཁྲོ་བོའི་སྤྲིན་ཕྱུང་སྟེ། དེ་ཉིད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འཁོར་དང་བཅས་པ་ལ་ཁྱེད་རྣམས་ཀྱིས་བྱིན་བརླབས་པའི་གནས་སུ་དགོངས་པ་མཛད་པ་དང་། སློབ་དཔོན་དང་དེའི་སློབ་མ་རྣམས་བསྲུང་བར་མཛད་དུ་གསོལ་ཞེས་བསྐུལ་ལོ། ། དེ་ནས་དེ་བསྡུས་ནས་ནང་དུ་བཅུག་སྟེ། རང་གི་སྙིང་གར་ཟླ་བ་ལ་རིགས་ཀྱི་བདག་པོའི་ལྟེ་བའི་ནང་དུ་ཧཱུྃ་གནས་པར་བྱས་ནས། དེ་ཡང་རྡོ་རྗེ་འཛིན་པའི་གཟུགས་རང་གི་རིག་མ་དང་། རྣལ་འབྱོར་མ་དང་། བཅོམ་ལྡན་ལྷན་ཅིག་དེ་བཞིན་གཤིགས་པ་ཐམས་ཅད་དང་གཅིག་ཏུ་འདྲེས་པར་གྱུར་པས་དང་པོའི་ཡི་གེ་གསུམ་གྱིས་བྱིན་གྱིས་བརླབ་ཅིང་། འདོད་པའི་བསྐོར་བ་བྱས་ནས་ལག་པ་གཡས་པས་རྡོ་རྗེ་གསོར་བར་བྱ་བ་དང་། གཡོན་པས་དྲིལ་བུ་སྒྲ་སྙན་པར་དཀྲོལ་བར་བྱའོ། །
རྐང་པའི་མཐིལ་དུ་ཧཱུྃ་ལས་རྡོ་རྗེ་འབར་བ་དགོད་པར་བྱ་ཞིང་། ཁྲོ་བོ་ཧཱུྃ་མཛད་ཀྱི་ང་རྒྱལ་གྱིས་བློ་དང་ལྡན་པས་དང་པོར་ཧཱུྃ་བརྗོད་པས་བསྐྲད་པར་བྱའོ། ། ལྷ་དང་། ལྷ་མ་ཡིན་པ་དང་། གསང་བ་པ་གདུག་པ་ཅན་ཐམས་ཅད་ལ་ཁྲོ་བོའི་སྐུར་བསྒོམས་པས། ཚིག་འདི་དག་བརྗོད་པར་བྱ་སྟེ། གང་ཡང་ལྷ་དང་། ལྷ་མ་ཡིན་པ་དང་། གནོད་སྦྱིན་དང་། སྲིན་པོ་དང་།
ཡི་དྭགས་དང་། ཤ་ཟ་དང་། བརྗེད་བྱེད་དང་། འབྱུང་པོ་དང་། མཁའ་འགྲོ་མ་དང་། ལུས་སྲུལ་པོ་དང་། གནོན་པོ་མཐུ་ཆེ་ཞིང་རྫུ་འཕྲུལ་ཆེ་བ་རྗེས་སུ་འབྲང་བའི་འཁོར་དང་བཅས་པ་དང་། ནམ་མཁའ་ལྡིང་དང་། མི་འམ་ཅི་དང་། རིག་སྔགས་གྲུབ་པ་ཁྱེད་སོངས་ཤིག
སའི་ཕྱོགས་འདིར་སློབ་དཔོན་ཆེ་གེ་མོ་ཞེས་བྱ་བའི་སློབ་མ་ཆེ་གེ་མོ་ཞེས་བྱ་བ་རྫོགས་པའི་བྱང་ཆུབ་ཐོབ་པར་བྱ་བའི་དོན་དང་། སེམས་ཅད་ཐམས་ཅད་བླ་ན་མེད་པའི་ཡེ་ཤེས་ཐོབ་པར་བྱ་བའི་ཕྱིར་དཀྱིལ་འཁོར་གྱི་རྒྱལ་པོ་ཆེ་གེ་མོ་ཞེས་བྱ་བ་འདྲི་བས་རྡོ་རྗེ་འཛིན་པའི་བཀའ་ཐོས་ནས་དེ་དག་མྱུར་བ་ཉིད་དུ་སོངས་ཤིག ། གང་ཞིག་མི་འགྲོ་བ་དེ་དག་ལག་ན་རྡོ་རྗེ་ཧཱུྃ་མཛད་ཁྲོས་པའི་གདོང་རབ་ཏུ་འབར་བ་ཀུན་ཏུ་འབར་ཞིང་རབ་ཏུ་འབར་བས་ཡེ་ཤེས་ཆེན་པོའི་རྡོ་རྗེའི་ཡེ་ཤེས་ཀྱི་རྡོ་རྗེས་མགོ་བོ་བརྒྱར་འགས་པར་འགྱུར་རོ་ཞེས་ལན་གསུམ་དུ་བརྗོད་དོ། ། རྡོ་རྗེ་ཆེན་པོ་ལག་པར་བཟུང་ནས་རང་གི་རྡོ་རྗེ་ལས་ཁྲོ་བོའི་སྐུ་བཏོན་ཏེ། རྡོ་རྗེའི་རྐང་པས་དཀྱིལ་འཁོར་གྱི་ས་ཀུན་ཏུ་བསྐོར་ཞིང་ཡོངས་སུ་བཅགས་པས་གདུག་པ་ཅན་ཐམས་ཅད་བསྐྲད་པར་བྱའོ། ། དེ་ལྟར་ས་ཡོངས་སུ་གཟུང་བ་ཡིན་ནོ། ། དེ་ནས་སའི་ལྷ་མོ་དགུག་པའི་སྔགས་ཀྱིས་བྱིན་གྱིས་བརླབ་པ་ལ་སོགས་པ་བྱ་ཞིང་། བླ་མ་ལ་ཕྱག་འཚལ་ནས་སྔགས་ཀྱི་མཁན་པོ་ཕྱག་འཚལ་ཏེ། ཕྱིས་སའི་ལྷ་མོ་གསེར་གྱི་ཁ་དོག་ཅན་བུམ་པ་ལག་ན་ཐོགས་པ་བཀུག་ཅིང་བཅུག་སྟེ་བཅིངས་ནས་དྲི་ཞིམ་པོ་ལ་སོགས་པའི་མཆོད་པ་ལྔ་པོ་རྣམས་ཀྱིས་ཡང་དག་པར་མཆོད་ཅིང་། ལྷག་པར་གནས་ནས་ཉེ་བར་བྱའོ། །
དེའི་དགུག་པའི་སྔགས་བཀའ་སྩལ་པ། ཨོཾ་ཨེ་ཧྱེ་ཧི་མ་ཧཱ་དེ་ཝཱི་པྲྀ་ཐི་བཱི་ལོ་ཀ་མཱ་ཏ་རེ། སརྦྦ་རཏྣ་སཾ་པརྞཎེ་དི་བྱཱ་ལཾ་བྷཱུ་ཥ་ཏེ་ཧཱ་ར་ནཱུ་པཱུ་ར་ནི་རྒྷོ་ཥེ། བཛྲ་ས་ཏྭ་པྲ་པཱུ་ཛི་ཏེ། གྲྀ་ཧཱི་ཏྭཱ་ཨི་ད་མརྒཾ་ཧོ་མ་ཀརྨྨ་སུ་སཱ་དྷ་ཡེ་ཏ། ཧཱི་ཧཱི་ཧཱི་ཧཱི་ཧྃ་སྭཱ་ཧཱ། སྔགས་འདིས་སྟ་གོན་ལ་གནས་པ་ལ་སོགས་པ་བྱས་ནས་ས་བྱུག་པ་བྱ་བའི་ཕྱིར་བཤང་བ་དང་གཅི་བ་ལ་སོགས་པ་བསང་གཏོར་བྱས་ཏེ་བྱུག་བར་བྱའོ། ། དེས་ནས་ཤ་ཆེན་གྱི་བདུག་པས་བདུག་པར་བྱའོ། ། བདུགས་མ་ཐག་ཏུ་མཆོད་ནས་དེ་ལ་དབུས་སུ་ཕྱག་རྒྱ་གཞག་པ་ནི་རིག་མ་རབ་ཏུ་གཞུག་པར་བྱའོ། ། ཅི་ལགས་བཅོམ་ལྡན་འདས་ལུགས་མ་དང་།
འདུས་བྱས་པ་དང་། རི་མོ་སྣ་ཚོགས་དང་། ཤིང་ལ་སོགས་པ་ལས་བྱས་པའི་རིག་མའི་ལྷ་མོ་གཞུག་པར་བགྱི་ཞེས་གསུངས་སམ། བཅོམ་ལྡན་འདས་ཀྱི་བཀའ་སྩལ་པ། གདོལ་པ་ལ་སོགས་པའི་མིའི་བུ་མོ་གཞུག་པར་བྱའོ། ། དེའི་དངོས་པོ་མེད་ན་གཞན་ཕལ་པ་མཆོག་གི་ཡན་ལག་ལ་ཧྲཱིའི་སྔགས་དགོད་པར་བྱའོ། ། ཡན་ལག་ཐམས་ཅད་ལ་ཞེས་བྱ་བ་ནི་སྙིང་ག་དང་། སྨིན་མཚམས་དང་། ལྐོག་མ་དང་། སྤྱི་བོ་རྣམས་སུ་ཧྲཱིཿདང་།
བྷ་གའི་དབུས་སུ་བྷྲུྃ་དགོད་པར་བྱའོ། ། ཅི་བཅོམ་ལྡན་འདས་གོང་དུ་དེ་རྣམས་ཀྱི་དབུས་སུ་བྷྲུྃ་དགོད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཉོན་ཅིག དབུས་ཀྱི་སྒྲས་ནི་ལྟེ་བར་གསུངས་སོ། ། དེར་བྷྲུཾ་དགོད་པར་བྱའོ། ། དེར་ཡི་གེ་བཀོད་ནས་སྤྱན་ལ་སོགས་པའི་གཟུགས་སུ་བསྒོམ་པར་བྱ་ཞེས་བཀའ་སྩལ་ཏོ། ། སྤྱན་གྱི་དབྱིབས་སུ་བསྒོམ་པར་བྱ་ཞིང་། དེར་བྲམ་ཟེ་མོའམ། དམངས་མོ་ཞི་བ་ལ་སྤྱན་གྱི་རྣམ་པ་ཞེས་བྱ་བ་ཁ་དོག་དཀར་མོ་རྒྱན་ཐམས་ཅད་ཀྱིས་བརྒྱན་པར་བསྒོམ་པར་བྱའོ། །
དབང་ལ་གདོལ་པ་མོ་སྒྲོལ་མ་ཁ་དོག་དམར་མོ་བསྒོམ་པར་བྱའོ། ། རྒྱས་པ་ལ་གར་མ་དང་རྒྱལ་རིགས་དག་གོས་དཀར་མོ་ཁ་དོག་སེར་མོའོ། ། དེ་ལྟར་ལས་ཀྱི་དབྱེ་བས་མཆོད་པ་ལྔས་མཆོད་དོ། ། མེ་ཏོག་སྙིམ་པར་གཞུག་པར་བྱ་ཞེས་བྱ་བ་ནི། དེའི་བྷ་ག་ལ་མེ་ཏོག་དང་། ཁུ་བ་གཞུག་པར་བྱའོ། ། དེ་ལྟར་སྦྱིན་སྲེག་གི་ས་སྦྱང་བར་བྱས་པ་ཡིན་ནོ། ། དཀྱིལ་འཁོར་གྱི་ཆོ་ག་ལ་ཡང་གཞན་ཕལ་པ་མཆོག་གི་བུ་མོར་རྟོགས་པར་བྱའོ། ། དཀྱིལ་འཁོར་གྱི་ཕྱིར་སྦྱིན་སྲེག་གིས་ཆོ་ག་དེ་ཉེ་བར་བསྟན་པར་བྱ་སྟེ། གང་ལ་གསང་བ་ཆོས་ཀྱི་དཀྱིལ་འཁོར་དང་།
ཕྱི་རོལ་གྱི་དཀྱིལ་འཁོར་ལ་ཡང་ཆོ་ག་འདིས་ཐིག་གདབ་པར་བྱ་ཞིང་། རྡུལ་ཚོན་གྱི་དཀྱིལ་འཁོར་དང་། གསང་བ་ཆོས་ཀྱི་དཀྱིལ་འཁོར་ཇི་སྙེད་པའི་རང་གི་དམ་ཚིག་སྟེ། འདི་སྐད་དུ་རྣལ་འབྱོར་གྱི་གནས་སུ་གྱུར་པའི་སའི་ཕྱོགས་སུ་ཐབ་ཁུང་བྱའོ་ཞེས་བཀའ་སྩལ་ཏོ། ། སྣ་ཚོགས་ལས་ནི་རབ་བསྒྲུབ་ཕྱིར། ། སྦྱིན་སྲེག་ལས་ནི་རབ་བཤད་བྱ། ། མེ་ནི་ལྷ་ཡི་ཁ་རུ་གསུངས། ། སྦྱིན་སྲེག་དེ་ཉིད་རྣམ་པར་གནས། ། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་ནས་དངོས་གྲུབ་རབ་ཏུ་སྩོལ། །
གང་ཞིག་སྔགས་ཀྱི་ལྷག་ཆད་དག ། སྦྱིན་སྲེག་གིས་ནི་དེ་ཀུན་དགང་། ། སྐུ་གསུམ་མཆོག་གི་རྩེ་ལས་སྐྱེས། ། དེ་ཕྱིར་སྦྱིན་སྲེག་རབ་ཏུ་བསྔགས། ། གཙུབས་པ་ལས་ནི་བྱུང་བའི་མེས། ། དག་བྱེད་ལས་ནི་བྱེད་པར་འགྱུར། ། གདོལ་པའམ་དུར་ཁྲོད་སྐྱེས་པ་ནི། ། མི་དགེ་བ་ནི་རབ་ཏུ་བསྒྲུབ། ། ཟླུམ་པོ་དང་ནི་གྲུབ་བཞི་དང་། ། ཟླ་ཕྱེད་དང་ནི་གྲུ་གསུམ་པ། །
རྡོ་རྗེའི་མཚན་མའི་མུ་རན་དང་། ། དཀྱིལ་འཁོར་གྲྭར་ནི་སྤྲོ་བར་བྱ། ། ཐབ་ཁུང་དབུས་སུ་གཙུག་ཏོར་དང་། ། ཆུ་སྐྱེས་རྡོ་རྗེ་རིན་ཆེན་དང་། ། པདྨ་གཞུག་པར་བྱ་བ་འོ། ། སྦྱིན་སྲེག་དེ་ཉིད་ཆོག་རིམ་པས། ། རྣལ་འབྱོར་ཇི་བཞིན་གནས་ནས་ནི། ། པུས་མོའི་ནང་དུ་ལག་པ་ཉིད། ། བླུགས་གཟར་མར་ཁུས་ཁྱབ་པས་ནི། ། དེ་བཞིན་དགང་གཟར་དགང་བླུགས་ཉིད། །
གཡས་སུ་སྦྱིན་སྲེག་ཡོ་བྱད་གཞག ། གཡོན་དུ་ཆུ་ཡི་སྣོད་ཉིད་དེ། ། མདུན་དུ་མཆོད་ཡོན་སྣོད་ཉིད་དོ། ། ལས་ཀུན་བྱེད་པ་བཟླས་པས་ནི། ། བསང་གཏོར་དང་ནི་འཐོར་འཐུང་བྱ། ། ཐབ་ཁུང་ཀུན་དུ་ཀུ་ཤ་ཡི། ། རྩེ་མོ་དྲང་པོས་ཡོངས་སུ་བསྐོར། ། མེ་ནི་འབར་བར་རིག་ནས་ནི། ། མེ་ལྷ་སྤྱན་ནི་དྲང་བར་བྱ། ། སྔགས་འདིས་ཆོ་ག་བཞིན་དུ་གཡས་པའི་མཐེ་བོང་དང་།
མེ་འཇིགས་པ་གཡོ་བས། ཨོཾ་ཨེ་ཧྱེ་མ་ཧཱ་བྷཱུ་ཏ་དེ་ཝ་རྀ་ཥི་དྭི་ཛ་སཏྟ་མ་གྲྀ་ཧཱི་ཏྭཱ་ཧུ་ཏི་མ་ཧཱ་ར་མསྨིན་སནྣི་ཧི་ཏོ་བྷ་ཝ། ཨོཾ་ཨགྣེ་དཱི་པྱཱ་དཱི་པྱཱ་བི་ཤ་མ་ཧཱ་ཤྲི་ཡེ། ཧ་བྱ་ཀ་བྱ་བཱ་ཧ་ནཱ་ཡ་སྭཱ་ཧཱ། མཆོད་པ་ལྔ་ལ་གཡོན་པའི་རྡོ་རྗེས་བསང་གཏོར་བྱ་ཞིང་། མེའི་ཕྱོགས་ནས་བཀུག་པ་ལྟོ་བ་འཕྱང་ཞིང་མིག་གསུམ་པ་དང་། ཞལ་བཞི་པ་དང་། ཕྱག་བཞི་པ་དང་། ཁ་དོག་དམར་ཞིང་རལ་པ་ཆེན་པོ་དང་། མེའི་དཀྱིལ་འཁོར་ལ་གནས་ཤིང་ལས་ཀྱི་འོད་ཟེར་གྱིས་བརྒྱན་པ་སྟེ།
ལག་པ་དང་པོ་ནི་མཆོག་སྦྱིན། གཉིས་པ་ན་བགྲང་ཕྲེང་། གཡོན་པ་ན་རིལ་བ་སྤྱི་བླུགས་ཉིད་དང་། གཉིས་པ་ན་དབྱུག་གུ་ཉིད། ཁ་དོག་དམར་པོས་རྣམ་པར་བརྒྱན་ཅིང་དྲང་སྲོང་གི་ཚོགས་ཀྱིས་ཡོངས་སུ་བསྐོར་བ་འདི་ལྟ་བུའི་གཟུགས་སུ་བསམས་ནས་ཐབ་ཁུང་གི་དབུས་སུ་གཞུག་པར་བྱའོ། ། དེའི་སྦྱིན་སྲེག་ཐམས་ཅད་ལ་ལན་གསུམ་གྱི་བར་དུ་སྲེག་བླུགས་སྦྱིན་ཏེ། དེ་ནས་འཐོར་འཐུང་བྱས་ནས་འབར་བའི་རྣམ་པས་ཐིམ་པར་བྱའོ། ། རིམ་པའི་སྦྱོར་བ་འདིས་ལྷ་རྣམས་མཁས་པས་ཚིམ་པར་བྱའོ། ། ཚིམ་པར་བྱས་ནས་བཟོད་པར་གསོལ་ཏོ། ། དངོས་གྲུབ་འདོད་པས་ཤེས་པར་བྱ་སྟེ།
གདུགས་དང་། རྒྱལ་མཚན་དང་། རྡོ་རྗེ་དང་། བུམ་པ་དང་། པདྨ་དང་། ལྕགས་ཀྱུའི་དབྱིབས་དང་། རྩེ་གཉིས་པ་དང་། རྩེ་གསུམ་པ་དང་། མཆོག་དང་། འབྲིང་དང་།
ཐ་མ་དང་། ཁྱད་པར་དུ་གཡས་སུ་འཁྱིལ་བ་དང་། འབར་བའི་ཁ་དོག་དཀར་པོ་དང་། བཟང་པོའི་འཁྱིལ་བ་མཁས་པས་བརྟག་པར་བྱ་བ་དང་། བརྒྱ་བྱིན་གྱི་གཞུ་ལྟ་བུར་གཙང་བ་དང་། སྣུམ་པ་དང་། དབང་པོ་སྦས་པ་ལྟ་བུའི་འོད་དང་། ཀུ་སུམ་བྷ་དང་། བཻཌཱུརྻ་ལྟ་བུ་དང་། དྲི་ཞིམ་པ་དང་།
ཡིད་དུ་འོང་བ་དང་། གསེར་དང་། དངུལ་ལྟ་བུ་དང་། དུ་བ་མེད་པ་དང་། ཉི་མ་ལྟ་བུ་འབར་བ་དང་། དྲི་མ་མེད་པ་དང་། ཞི་བ་ལ་ཁ་དོག་དཀར་པོ་ལྟ་བུ་དང་། རྒྱས་པ་ལ་ནི་སེར་པོ་ལྟ་བུ་དང་། རྗེས་སུ་ཆགས་པ་ལ་ནི་དམར་པོ་མཆོག་དང་། མངོན་སྤྱོད་ལ་ནི་སྔོན་པོ་དང་།
ནག་པོ་དང་། མེ་ལྕེ་མང་བ་དང་། དུ་བ་དང་། མེ་སྟག་ཐམས་ཅད་ཡང་དག་པར་ལངས་པ་དང་། ཆུང་ངུ་ཆུང་ངུར་འཆད་པ་དང་། མྱུར་བར་གཟི་བརྗིད་ཆུང་བ་དང་། ནག་པོ་དང་བཅས་པ་དང་། པ་ལ་ཤའི་མདོག་དང་། རྩེ་གསུམ་པ་དང་། ཉི་མ་ལྟ་བུ་ཉིད་དང་།
དེ་བཞིན་དུ་བ་གླང་གི་མགོ་ལྟ་བུ་ཉིད་དང་། རོའི་དྲི་དང་། ཉའི་དྲི་དང་། བོང་བུའི་དང་། ཁྱིའི་དང་། རྔ་མོའི་ནི་བགེགས་དང་། བགེགས་མེད་པའི་འབར་བའི་མཚན་མ་མཚོན་པར་བྱ་བ་ཡིན་ནོ། ། མྱུར་བར་བཟླས་པ་དང་། བསྒོམ་པ་ལ་དགའ་བས་དེ་ལྟར་འགྲུབ་པར་འགྱུར་རོ། ། ཨོཾ་དང་པོ་དང་།
སྭཱ་ཧཱ་མཐར་འགྲོ་བའི་སྔགས་བརྗོད་དོ། ། ཞི་བ་དང་། རྒྱས་པ་དང་། དབང་ལ་རྒྱུན་མི་འཆད་པར་དབྱངས་སྦྱར་བར་བྱ་ཞིང་། ཞི་བ་ལ་ཞི་བའི་ཡིད་དང་། རྒྱས་པ་ལ་ཚིམ་པས་མངོན་པར་འཕེལ་བར་འགྱུར་བ་དང་། དབང་ལ་དབང་གི་ཡིད་དང་། མྱོས་པར་བྱེད་ཅིང་ནང་གི་གུས་པ་དང་བཅས་པ་དང་། མངོན་སྤྱོད་ལ་ཧཱུྃ་དང་ཕཊ྄་ཀྱིས་ལུས་འབར་ཞིང་འབར་བ་དང་། འཇི་ག་རྟེན་གསུམ་བཟའ་བའི་སེམས་ཀྱི་ཆོ་གས་གནས་སོ། །
སྔགས་ཀྱི་ཡི་གེའི་རྐང་པ་ཡི། ། ནང་དུ་ཆུད་པས་བསྐུལ་བས་སྦྱར། ། གང་ཡང་ཁ་དང་ལྡན་པའི་ལྷ། ། སྣ་ཚོགས་ལས་ཀྱིས་མཆོད་པར་བྱ། ། སྦྱིན་སྲེག་ཆོ་ག་ཐམས་ཅད་ལ། ། སྔགས་ཀྱི་སྒྲུབ་པོས་ཆོག་ཤེས་པས། ། དང་པོར་སྲེག་བླུགས་གང་བར་དབུལ། ། ཕྱི་ནས་ལས་ནི་བརྩམ་པར་བྱ། ། སྦྱིན་སྲེག་དེ་ཉིད་ཀྱིས་ནི་བསྐུལ། སྦྱིན་སྲེག་ཆོ་གའི་རིམ་པ་འདི། །
ཞི་བ་རྒྱས་པ་དབང་དང་ནི། ། ཁུ་བ་སྲིད་པའི་སྦྱིན་སྲེག་ལ། ། བཤང་གཅི་ཁྲག་དང་རྐང་དང་ནི། ། རུས་པ་ཤ་ཆེན་སྦྱིན་སྲེག་གི ། ཐམས་ཅད་ལས་ནི་ཁ་བཀང་ཡིན། ། དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོ་དེ་བཞིན་གཤེགས་པའི་རྡོ་རྗེ་ཡེ་ཤེས་ཀྱི་འཁོར་ལོ་སྒྲུབ་པའི་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འཁོར་ལོ་ཐམས་ཅད་རབ་ཏུ་བསྒྲུབ་པའི་སྦྱོར་བའི་ལས་རྒྱས་པ་ཕྱི་དང་ནང་དུ་གྱུར་པ་འདིས་བཀའ་སྩལ་པ། གང་གི་གང་ཡང་ལྷའི་འཁོར་ལོའི་དབུས་སུ་བཅུག་པ་དེའི་མཚན་དུ་བསྟན་པར་འགྱུར་བའི་རྡོ་རྗེའི་དཀྱིལ་འཁོར་ནི་མཁས་པས་བསྔགས་སོ། ། ཞི་བ་དང་། རྒྱས་པ་དང་། དབང་དང་།
མངོན་སྤྱོད་ཀྱི་ལས་རྣམས་ལ་བདག་པོས་འཁོར་ལོའི་རྒྱལ་མོ་རྣམ་པར་བསྒོམ་པར་སྦྱོར་བར་བྱེད་དོ། ། བྷ་གའི་དབུས་སུ་ཟླ་བའི་དཀྱིལ་འཁོར་གང་བ་བསྒོམ་པར་བྱ་སྟེ། ཏཱཾ་ལས་སྐྱེས་པའི་ལྷ་མོ་སྒྲོལ་མ་མཐུ་ཆེན་མོ་སྒེག་པའི་རོས་ཡང་དག་པར་གནས་མ། ཞལ་བརྒྱད་མ། སྤྱན་གསུམ་མ། ཕྱག་བཅུ་དྲུག་མ། ཞལ་འཛུམ་པ། མ་ར་ཀ་ཏ་ལྟ་བུ། ལང་ཙོ་ཕུན་སུམ་ཚོགས་མ། ན་བཟའ་སྣ་ཚོགས་མནབས་མ།
དོ་ཤལ་དང་། རྐང་གདུབ་དང་། ལག་གདུབ་དང་། དཔུང་རྒྱན་དང་། རྣ་རྒྱན་དང་། སྐ་རགས་ཆེན་པོ་དང་། རྒྱན་སྣ་ཚོགས་ཀྱིས་བརྒྱན་མ། ཨུཏྤ་ལ་ཡིས་སྤྱི་བོ་བརྒྱན་མ། ཡ་བའི་མེ་ཏོག་ལྟ་བུར་མཆོག་མ། གཡོན་བརྐྱང་བས་གནས་སུ་བཞུགས་མ།
སུམ་ཅུ་རྩ་གསུམ་གྱི་བདག་པོ་ཡང་འཇིགས་ཤིང་སྐྲག་པར་མཛད་ཅིང་། གཞན་ཡང་ཐལ་མོ་སྦྱོར་བ་དང་། འོན་ཟེར་དམར་པོ་ཉེ་བར་འབར་ཞིང་སངས་རྒྱས་ཀྱི་སྤྲིན་གྱིས་ཀུན་ཏུ་ཁྱབ་པར་སྤྲོ་བ་དང་། སེམས་ཅན་ཐམས་ཅད་ལ་མ་ལྟ་བུར་སྡུག་པར་རྣལ་འབྱོར་པས་བསྒོམ་པར་བྱས་ན་མྱུར་དུ་སངས་རྒྱས་ཉིད་ཐོབ་པར་འགྱུར་རོ། ། དང་པོ་ན་རལ་གྲིའོ། ། གཉིས་པ་ན་ཨུཏྤ་ལའོ། ། གསུམ་པ་ན་མདའོ། ། བཞི་པ་ན་རྡོ་རྗེའོ། ། ལྔ་པ་ན་ལྕགས་ཀྱུའོ། ། དྲུག་པ་ན་དབྱུག་པའོ། །
བདུན་པ་ན་གྲི་གུག་གོ ། བརྒྱད་པ་ན་མི་འཇིགས་པའོ། ། གཡོན་པའི་དང་པོ་ན་ཐོད་པའོ། ། གཉིས་པ་ན་སྡིགས་མཛུབ་བོ། ། གསུམ་པ་ན་གཞུའོ། ། བཞི་པ་ད་ཁ་ཊྭཱྃ་གའོ། ། ལྔ་པ་ན་ཞགས་པའོ། ། དྲུག་པ་ན་མིའི་མགོ་བོའོ། ། བདུན་པ་ན་རིན་པོ་ཆེའོ། ། བརྒྱད་པ་ན་བུམ་པ་འཛིན་པའོ། །
གཡས་པའི་ཞལ་དང་པོ་ནི་སྔོན་པོའོ། ། གཉིས་པ་ནི་སེར་པོ་ཡང་དག་པར་འབར་བའོ། ། གཡོན་པའི་དང་པོ་ནི་དཀར་པོའོ། ། གཉིས་པ་ནི་ལྗང་གུ་དང་། བཻཌཱུ་རྻ་ལྟ་བུའོ། ། སྟེང་གི་ཞལ་ནི་རྣམ་པར་གཙིགས་ཤིང་། དུ་བའི་མདོག་དང་། འཇིགས་པ་ཆེན་པོ་དང་། ཁྲོ་གཉེར་ཤིན་ཏུ་འཇིགས་པར་བྱེད་པ། དངོས་གྲུབ་ཐམས་ཅད་སྦྱིན་པར་བྱེད་པ།
དེ་ལྟར་ལྷ་མོ་བསྒོམ་པར་བྱའོ། ། དེ་ནས་སྟེང་གི་ཞལ་བོང་བུའི་རྣམ་པ་དང་། འདོད་པའི་གཟུགས་ཅན་མ། ཞབས་བཞི་པ། རྩེ་གསུམ་སྦྲུལ་གྱིས་བསྐོར་བ། དེ་བཞིན་དུ་ཧེ་རུ་ཀ་ཞེས་བྱ་བ་ངེས་པར་རྒྱུའི་མཆོག་བསྒོམ་པར་བྱའོ། ། བྷ་གའི་ནང་དུ་ཡཾ་ལས་རླུང་གི་དཀྱིལ་འཁོར་དུ་བའི་རྣམ་པར་བསམ་པར་བྱའོ། ། དེའི་སྟེང་དུ་ཟླ་བའི་དབུས་སུ་དྷཱིཿཡོངས་སུ་གྱུར་པ་ལས་འཇམ་པའི་དབྱངས་ཀྱི་གཟུགས་སུ་བདག་ཉིད་བསམས་ནས་དེའི་སྙིང་གར་ཨ་ལས་ཉི་མའི་དཀྱིལ་འཁོར་བསམས་ཏེ། དེ་ནས་ཉི་མའི་དཀྱིལ་འཁོར་ལས་འོད་ཟེར་ཕྱུང་སྟེ་ཆོ་ག་བཞིན་དུ་མཆོད་པར་བྱའོ། ། དེའི་སྟེང་དུ་ཧཱུྃ་འོད་ཟེར་ལྔ་དང་ལྡན་པ་བསམས་ནས་དེ་ཡོངས་སུ་གྱུར་པ་ལས་རྡོ་རྗེ་འཇིགས་བྱེད་ཞལ་དགུ་པ་མ་ཧེའི་གཟུགས་དང་།
ཞབས་བཅུ་དྲུག་པ། ཕྱག་སུམ་ཅུ་རྩ་བཞི་པ། གཅེར་བུ་སྐུ་མདོག་ནག་ཅིང་གཟི་བརྗིད་ཆེན་པོ། ཐོད་པ་མཆོག་གིས་བརྒྱན་པར་མཛད་ཅིང་། འཇིགས་བྱེད་ཆེན་པོའི་སྟེང་གི་ལིངྒ་དང་། གཡོན་བརྐྱང་བས་བཞུགས་ཤིང་། གསུས་པ་ཆེ་བ་དང་། སྐུ་ཆེ་ཞིང་སྐྲ་སྟེང་དུ་འབར་བས་འཇིགས་པའི་རྣམ་པ་དང་། ཐོད་པའི་ཕྲེང་བའི་རྒྱན་གྱིས་བརྒྱན་པ། འཇིགས་པ་ཆེན་པོའི་དུས་ལྟ་བུར་སྒྲོགས་པ་དང་།
སྐྱེས་པའི་པགས་པ་དང་། ཚིལ་དང་། ཁྲག་དང་། ཤ་དང་། ལྟོ་བའི་ཚིལ་དང་། རྐང་ཟ་བ་དང་། ཚངས་པ་དང་བཅས་པ་དང་། ཉེ་དབང་དང་། དྲག་པོ་ལ་སོགས་པའི་འཇིག་རྟེན་གསུམ་ཟ་བ་དང་། སྒྲ་ཆེར་བཞད་ཅིང་ལྕེ་ནར་བ་དང་།
འཇིགས་པ་ཡང་འཇིགས་པར་མཛད་པ་བསམས་པར་བྱའོ། ། དང་པོ་ནི་མ་ཧེའི་གདོང་ངོ་། ། གཡས་པའི་རྭའི་ཞལ་གསུམ་ནི་སྔོན་པོ་དང་། དམར་པོ་དང་། སེར་པོ་སྟེ། ཁྲོ་གཉེར་དང་། ཞལ་གཙིགས་པའོ། ། གཡོན་པ་ནི་དཀར་པོ་དང་། དུ་བ་དང་། ནག་པོའོ།
དེ་དག་གི་དབུས་སུ་ཞལ་ཤིན་ཏུ་དམར་བ་ཁྲག་འཛག་པའོ། དེའི་སྟེང་དུ་འཇམ་པའི་གཟུགས་ཤིན་ཏུ་སེར་ཞིང་ཅུང་ཟད་ཁྲོ་བ་དང་། བྱིས་པའི་རྒྱན་དང་། གཙུག་ཕུད་ལྔའི་མཆོག་དང་གཞོན་ནུ་སྟེ། དེ་ལྟར་བརྟན་པར་བྱས་ནས་ཤིན་ཏུ་མཉམ་པར་གཞག་པས་སྔགས་པས་བསྒོམ་པར་བྱའོ། ། དེ་ནས་གཡས་པའི་དང་པོ་ན་ནི་གྲི་གུག་གོ ། གཉིས་པ་ན་ནི་འབིགས་བྱེད་སྐྱོང་བའོ། ། གསུམ་པ་ན་ནི་གཏུན་ཤིང་ངོ་། ། བཞི་པ་ན་ནི་ཆུ་གྲིའོ། ། ལྔ་པ་ན་ནི་ཀ་ཎ་ཡའོ། །
དྲུག་པ་ན་ནི་སྟ་རེའོ། ། བདུན་པ་ན་ནི་མདུང་ངོ་། ། བརྒྱད་པ་ན་ནི་མདའོ། ། དགུ་པ་ན་ནི་ལྕགས་ཀྱུའོ། ། བཅུ་པ་ན་ནི་དབྱུག་ཏོའོ། ། བཅུ་གཅིག་པ་ན་ནི་ཁ་ཊྭཱཾ་གའོ། ། བཅུ་གཉིས་པ་ན་ནི་འཁོར་ལོའོ། ། བཅུ་གསུམ་པ་ན་ནི་རྡོ་རྗེའོ། ། བཅུ་བཞི་པ་ན་ནི་རྡོ་རྗེ་ཐོ་བའོ། ། བཅོ་ལྔ་པ་ན་ནི་རལ་གྲིའོ། །
བཅུ་དྲུག་པ་ན་ནི་ཅང་ཏེའུའོ། ། ཕྱག་གཡོན་པའི་དང་པོ་ན་ནི་ཐོད་པའོ། ། གཉིས་པ་ན་ནི་མགོ་བོའོ། ། གསུམ་པ་ན་ནི་ཕུབ་བོ། ། བཞི་པ་ན་ནི་རྐང་པའོ། ། ལྔ་པ་ན་ནི་ཞགས་པའོ། ། དྲུག་པ་ན་ནི་གཞུའོ། ། བདུན་པ་ན་ནི་རྒྱུ་མའོ། ། བརྒྱད་པ་ན་ནི་དྲིལ་བུའོ། ། དགུ་པ་ན་ནི་ལག་པའོ། །
བཅུ་པ་ན་ནི་དུར་ཁྲོད་ཀྱི་རས་སོ། ། བཅུ་གཅིག་པ་ན་གསལ་ཤིང་གིས་ཕུག་པའི་སྐྱེས་བུའོ། ། བཅུ་གཉིས་པ་ན་ནི་མེའི་ཐབ་ཁུང་ངོ་། ། བཅུ་གསུམ་པ་ན་ནི་ཐོད་པའོ། ། བཅུ་བཞི་པ་ནི་སྡིགས་མཛུབ་བོ། ། བཅོ་ལྔ་པ་ན་ནི་བ་དན་ལྕེ་གསུམ་པའོ། ། བཅུ་དྲུག་པ་ན་ནི་རླུང་གི་རས་སོ། ། གཉིས་ཀྱིས་ནི་གླང་པོའི་པགས་པ་འཛིན་པའོ། ། ཞབས་གཡས་པའི་འོག་ཏུ་ནི་མི་དང་། མ་ཧེ་དང་།
གླང་དང་། བོང་བུ་དང་། རྔ་མོ་དང་། ཁྱི་དང་། ལུག་དང་། ཅེ་སྤྱང་ངོ་། ། ཞབས་གཡོན་པའི་འོག་ཏུ་ནི་བྱ་རྒོད་དང་། འུག་པ་དང་། ཁྭ་དང་། ནེ་ཙོ་དང་།
ཁྲ་དང་། མན་ཏྲི་དང་། བྱ་རྒོད་ཆེན་པོ་དང་། བྱ་ལོང་ངོ་། ། དེ་ལྟར་གྱུར་པའི་རྡོ་རྗེ་འཇིགས་བྱེད་བསམ་གཏན་ནམ་འདྲིར་གཞུག་པར་བྱའོ། ། དེའི་འོག་ཏུ་དུར་ཁྲོད་ཆེན་པོ་སྲིན་པོ་དང་། ཞིང་སྐྱོང་བ་དང་། རོ་ལངས་དང་ལྡན་པ་དང་། གསལ་ཤིང་གིས་ཕུག་པའི་སྐྱེས་བུ་དང་། བསྲེགས་པའི་སྐྱེས་བུ་དང་།
མདུང་གིས་ཕུག་པ་དང་། ཁྭ་དང་། བྱ་དུ་མ་དང་། ཁྱི་དང་ལྡན་པར་ཧ་ཧར་ཀུན་ཏུ་ཁྱབ་པར་བྱེད་པ་དེ་ལྟར་ཆོ་གས་རྣལ་འབྱོར་པས་བསྒོམ་པར་བྱའོ། ། དྲག་ཤུལ་གྱིས་ལས་ཐམས་ཅད་རབ་ཏུ་གྲུབ་པར་བྱེད་པ་ཞེས་བྱ་བ་རྡོ་རྗེ་འཇིགས་བྱེད་ཆེན་པོ་འདི་བཅོམ་ལྡན་འདས་ཀྱི་བཀའ་སྩལ་ཏོ། ། དེ་ནས་མཱྃ་ལས་ཡེ་ཤེས་སྐྱེས། ། འོད་ཟེར་ཅན་ནི་སྣང་བྱེད་དོ། ། རྟ་བདུན་དག་གི་ཤིང་རྟར་གནས། ། འབར་བའི་དཀྱིལ་འཁོར་འཇིགས་བྱེད་མ། ། ཞལ་གསུམ་མ་ལ་སྤྱན་གསུམ་མ། །
ཕྱག་དྲུག་མདོག་ནི་སེར་མོ་མཚུངས། ། གཡས་པ་སྔོན་པོར་གྱུར་པ་དང་། ། གཡོན་པ་ཀུན་ད་ཟླ་བ་མཚུངས། ། འོད་ཟེར་དུ་མའི་འོད་གསལ་མ། ། ཕྱོགས་བཅུ་སྲུང་བ་རྩོམ་པ་མོ། ། ཞལ་ནི་རྣམ་པར་འཛུམ་པ་དང་། ། སྒེག་ཅིང་ཤིན་ཏུ་ལང་ཚོ་བབ། ། སྣ་ཚོགས་གོས་ལ་སོགས་པ་དང་། ། རྒྱན་རྣམས་ཀུན་གྱིས་རྒྱན་བྱེད་མ། ། དབུ་རྒྱན་རྫོགས་པའི་སངས་རྒྱས་ལྔ། །
ཐོར་ཚུགས་མེ་ཏོག་དག་གི་སྤྲས། ། གཡས་པའི་ཕྱག་ན་རྡོ་རྗེ་སྟེ། ། གཉིས་པ་ཁབ་ནི་སྐུད་པ་དང་། ། གསུམ་པར་མདའ་ནི་གསོར་བ་སྟེ། ། གཡོན་པ་ལ་ནི་སྡིགས་མཛུབ་ཞགས། ། ཨ་ཤོ་ཀ་ཡི་ཡལ་ག་གཉིས། ། གསུམ་པ་ལ་ནི་གཞུ་ཉིད་དེ། ། ཀུན་ཏུ་འོད་ཟེར་སྣ་ཚོགས་ནི། ། སངས་རྒྱས་སྤྲིན་དང་འདྲ་བ་སྤྲོ། ། འདི་ནི་བསྒོམས་པ་ཅམ་གྱིས་ནི། །
སེམས་ཅན་རྣམས་ནི་དབང་དུ་སྡུད། ། རྡོ་རྗེ་སེམས་དཔའ་དེ་བཞིན་གཤེགས། ། བཅོམ་ལྡན་རྡོ་རྗེ་ཅན་གྱིས་གསུངས། ། ནམ་མཁའི་ཁམས་ཀྱི་ནང་སོན་བར། ། ཉི་མའི་དཀྱིལ་འཁོར་ངེས་བསམ་བྱ། ། བྃ་ལས་ཡོངས་གྱུར་ལྷ་མོ་ནི། ། ཁ་དོག་སེར་མོ་ཆེར་འབར་མ། ། ཞལ་གསུམ་མ་ལ་སྤྱན་གསུམ་ཉིད། ། ཁྲོ་བཅས་ཞལ་ནི་འཛུམ་པ་དང་། ། རྒྱན་རྣམས་ཀུན་གྱིས་ཤིན་ཏུ་བརྒྱན། །
ཕྱག་དྲུག་སར་པའི་ལང་ཚོ་མ། ། གཡས་པའི་ཕྱག་ན་རྡོ་རྗེ་དང་། ། གཉིས་པ་ན་ནི་དགྲ་སྟ་ཉིད། ། གསུམ་པ་ན་ནི་མདའ་གསོར་མ། ། གཡས་པ་ན་ནི་སྡིགས་མཛུབ་ཞགས། ། གཉིས་པར་ཤིང་ལོའི་རྔ་ཡབ་དང་། ། གསུམ་པར་གཞུ་ནི་འཛིན་པ་ཉིད། ། མེ་ཏོག་གིས་ནི་ཐོར་ཚུགས་དཀྲིས། ། པདྨ་དཀར་པོ་གནས་པ་དང་། ། འོན་ཟེར་དམར་པོས་བརྒྱན་པ་མ། །
ཁྲོ་བོ་འབར་བའི་སྤྲོ་བ་འབབ། ། ཁྲོ་བོ་འབར་བས་ཀུན་སྐྲག་ཅིང་། ། བསྲེགས་ཤིང་སྐྱེ་དགུ་གཟས་ཟིན་གང་། ། ཁྲོ་བོ་འབར་བས་སྨོན་པ་དང་། མི་བསྐྱོད་པ་ཡིས་མགོ་བོ་མནན། ། དཀར་པོ་རིགས་ལྔའི་སངས་རྒྱས་ཀྱང་། ། བདུད་རྩི་རབ་ཏུ་ཆར་འབེབས་པ། ། སྔར་བཞིན་གཡས་དང་གཞན་པའི་ཞལ། ། འདི་འདྲའི་སྒྱུ་མ་ཀུན་གཞིའི་ཕྱིར། ། དེ་ལྟར་རྣལ་འབྱོར་པ་ཡིས་བསྒོམ། །
ནད་ཐམས་ཅད་འཇོམས་པར་བྱེད་པའི་རི་ཁྲོད་མ་ཤིང་ལོ་ཅན་ཞེས་བྱ་བ་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཆེན་པོས་བཀའ་སྩལ་ཏོ། ། རྡོ་རྗེ་ཁྲོ་བོ་བསྒོམ་པ་ནི། ། ལྷ་མོ་སྐལ་བ་ཆེན་མོ་ཉོན། ། ཁྲོ་བོའི་སྐུར་ནི་བླངས་ནས་ནི། ། ཁྲོ་བོའི་རྒྱལ་པོ་བསྒོམ་པར་བྱ། ། ཞལ་བཞི་པ་ལ་ཕྱག་བཞི་པ། ། ཇི་སྲིད་དེ་བཞིན་ཕྱག་འབུམ་ཉིད། ། ཁྲོ་བོ་ཆེན་པོ་ལུས་དཀར་བ། ། དེ་མདོག་མཚོན་ཆ་འཛིན་མར་ནི། ། རྡོ་རྗེ་ཕག་མོ་བརྟག་པར་བྱ། །
དཔའ་བོ་ཐོད་པའི་ཕྲེང་བ་ཅན། ། ཐལ་བས་ལུས་ལ་བྱུགས་པ་དང་། ། ཕྱག་རྒྱ་ལྔ་ཡིས་རྣམ་པར་བརྒྱན། ། མདུང་རྩེ་རལ་པའི་ཅོད་པན་མཚན། ། ཞལ་གྱི་མཆེ་བ་ཅུང་ཟད་གཙིགས། ། ཡི་དྭགས་ཆེན་པོ་གདན་མཛད་པ། ། པདྨ་ཆེན་པོ་འདབ་བརྒྱད་པ། ། ཁ་དོག་དམར་པོ་མཉམ་འོད་དུ། ། རིག་མ་བཞི་དང་མཉམ་པར་ལྡན། ། སངས་རྒྱས་གཟུགས་བརྙན་ཉེ་བར་མཛེས། །
རྟ་ཡི་གཟུགས་སོགས་ཕྱག་བཞི་མ། ། ཞལ་བཞི་དང་ནི་སྤྲུལ་གྱིས་བརྒྱན། ། ཡི་གེ་ཡི་གེ་ཡང་དག་ལྡན། ། ཐོད་པར་བཞུགས་ཤིང་སྐུ་མདོག་དཀར། ། ཞལ་བཞི་ཡིས་ནི་རྣམ་པར་སྤྲས། ། ཡ་ར་ལ་ཝས་རྣམ་པར་བརྒྱན། ། ཆོ་གས་ཇི་སྲིད་བསྒྲུབ་བྱ་བརྩམ། ། རླུང་སོགས་ཇི་ལྟར་རིམ་པས་ནི། ། དུ་བ་དམར་དང་སེར་དང་དཀར། ། བསམ་གཏན་འདིས་ནི་བལྟས་ཙམ་གྱིས། །
འོ་མའི་ཤིང་ལྟར་བུད་མེད་རྣམས། ། འཇུ་བར་འགྱུར་ཏེ་གཞན་དུ་མིན། ། ར་ཡི་ཡི་གེ་ཡང་དག་ལྡན། ། ཁ་དོག་དམར་པོ་ཕྱག་བཞི་མ། ། འབར་བའི་ཕྲེང་ཁྱབ་འཇིགས་མ་སྟེ། ། ཞལ་བཞི་ཝ་ཡི་གདོང་གིས་སྤྲས། ། ཧཱུྃ་གིས་བཀང་བ་ཉིད་ཀྱིས་ནི། ། རྡོ་རྗེ་ཕྲ་མོ་རྣམ་བསྒོམས་པས། ། སྣ་ཡི་རྩེ་མོར་རྫོགས་པ་ལས། ། བསྒྲུབ་བྱའི་ལུས་ལ་དགང་བར་བྱ། །
ཡན་ལག་ཚིགས་ནི་ཐམས་ཅད་ལ། ། སྣ་ཚོགས་རྡོ་རྗེ་ངེས་སྦྱར་བ། ། དེས་ནི་རྡོ་རྗེ་མཚོན་ཆ་ཡིས། ། འབར་བ་དང་ནི་ཁྲག་གི་ལུས། ། ཀུན་ཏུ་འཇིགས་པར་བྱེད་པར་ནི། ། རྡོ་རྗེ་མཁའ་འགྲོ་མ་ནི་བསྒོམ། ། ཨོཾ་བཛྲ་ཌཱ་ཀི་ནཱི་ཨ་མུ་ཀ་སྱ་རཀྟ་མཱ་ཀ་ར་ཥ་ཡ་ཧཱུྃ་ཕཊ྄། ། འདིས་ནི་རིམ་པའི་རྣལ་འབྱོར་གྱིས། ། ཁྲག་ནི་འགུགས་པར་བྱེད་པའི་མཆོག ། ལྷ་མོ་དེ་ལྟར་བཤད་པས་ནི། །
སྐེམས་པར་འདི་ལ་ཐེ་ཚོམ་མེད། ། དེ་ནས་དེ་ཉིད་ཀུན་རྫོགས་ནས། ། མ་ཧེའི་གཟུགས་ནི་འཇིགས་པ་མོ། ། སྐུ་མདོག་ནག་པོ་འཇིགས་ཆེན་པོ། ། ཞལ་བཞི་པ་དང་འཇིགས་པར་མཛད། ། ཕྱག་བརྒྱད་པ་དང་ཞབས་བཞི་སྤྲས། ། རྡོ་རྗེ་གཏུན་ཤིང་རལ་གྲི་དང་། ། འཁོར་ལོ་དེ་བཞིན་ཅང་ཏེའུ་ཉིད། ། གཡོན་ན་ཁ་ཊྭཱཾ་ག་དང་ནི། ། ཐོད་པ་གཞུ་དང་ཞགས་པ་ཉིད། །
སྣ་ཚོགས་མཚོན་ཆ་འཛིན་པ་ཡི། ། རྡོ་རྗེ་ཁྲོ་བོ་ཡང་ནི་སྤྲོ། ། ཡིད་ཀྱིས་བསྒྲུབ་བྱའི་སྲུང་བ་ནི། ། ཆོ་ག་ཡིས་ནི་བཀུག་ནས་ནི། ། དེས་ནི་བསྒྲུབ་བྱ་རྣམ་པར་བསམས། ། ཞགས་པས་བཅིངས་ནས་ལྷོ་ཕྱོགས་སུ། ། རྡོ་རྗེ་ཁྲོ་བོས་དྲངས་ནས་ནི། ། རྡོ་རྗེ་གཞན་གྱིས་བརྡེག་པ་དང་། ། རལ་གྲི་ཡིས་ནི་དྲལ་བ་དང་། ། རྒྱུ་མ་ནར་ཞིང་མྱོས་པ་ཉིད། །
ཨོཾ་བཛྲ་རཀྵ་ས་བྷཀྵ་ཡེ་ཏི་ཕཊ྄། དེ་ནས་ཁྱི་ཡི་གདོང་བྱས་ནས། ། རྡོ་རྗེ་སྲིན་པོ་བསྒོམ་པ་འོ། ། ཨོཾ་ཧྲཱིཿཥྚི་བི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། འདི་ནི་མ་ཧེའི་གདོང་གཤིན་རྗེའི་གཟུགས་ཀྱི་སྔགས་སོ། ། ཁྭ་དང་ཝ་དང་བྱ་རྒོད་ཀྱིས། ། ཐམས་ཅད་དུ་ནི་ཡོངས་སུ་བསྐོར། ། དེས་ནི་བཟའ་བ་ལྡན་པར་ནི། ། ཡིད་ཀྱིས་བསྐུལ་བར་བསྒོམ་པར་བྱ། ། རླུང་གི་དཀྱིལ་འཁོར་མཉམ་ཞོན་པར། །
རྡོ་རྗེ་མཆེ་བ་རྣམ་པར་བསམ། ། དེ་ཡི་རྒྱབ་ཏུ་ཞོན་པར་ནི། ། བསྒྲུབ་པར་བྱ་བ་ཡོངས་སུ་བརྟག ། རྡོ་རྗེ་ཁྲོ་བོས་གཟིར་ནས་ནི། ། ལྷོ་ཡི་ཕྱོགས་སུ་ཁྱེར་བར་བྱ། ། རླུང་གི་དཀྱིལ་འཁོར་ལོ་མ་དང་། ། དེ་ཡི་ངེས་པར་རྐང་རྗེས་ས། ། རྡོ་རྗེའི་མགོ་བོ་རྐང་པར་ནི། ། དེ་ཡི་མིང་ནི་གཟུང་བས་སྦ། ། དེ་ལྟར་བསྒོམ་པའི་སྦྱོར་བས་ནི། །
ཆོ་ག་ཡིས་ནི་ལས་རྣམས་བྱ། ། བརྒྱ་བྱིན་ཡང་ནི་སྐྲོད་བྱེད་ན། ། ས་ཡི་སྐྱེ་བོ་སྨོས་ཅི་དགོས། ། བྲམ་ཟེའི་སྐྲ་དང་དགེ་སྦྱོང་སྤུས། ། འུག་པའི་གཤོག་པ་དཀྲིས་ནས་ནི། ། དེ་མིང་སྔགས་ཀྱི་ནང་བཅུག་སྟེ། ། བྲིས་ནས་ས་ལ་སྦས་ནས་ནི། ། རྡོ་རྗེ་ཁྲོ་བོ་གཉིས་དག་གིས། ། འཐབ་པ་རུ་ནི་རྣམ་པར་བསམ། ། དེ་ལྟར་རྣམ་བསམ་སྦྱོར་བས་ནི། །
ཇི་ལྟར་འདོད་པས་སྡང་བར་བྱེད། ། ཙི་ཡི་ཡི་གེ་དང་ལྡན་པས། ། རྟའི་རྣམ་པའི་གདུང་དུ་བྱེད་པ་ནི་ཆང་འགུགས་པར་བྱེད་པ་ལ་མཆོག་སྟེ། སྐུ་མདོག་ལྗང་གུ་དང་། ཞལ་བཞི་པ་དང་། ཞབས་བཞི་པ་དང་། ཕྱག་བརྒྱད་པ་དང་། རྟ་མགྲིན་གྱི་རྒྱལ་པོ་ཆེན་པོ་དམ་པའི་དབང་ཕྱུག་འགྲུབ་པར་འགྱུར་རོ། ། དང་པོ་ནི་ལྗང་གུ་ལ་ཅུང་ཟད་སེར་བ་སྟེ། སྤྱན་གསུམ་པའོ། །
ཞལ་གཡས་པ་དང་། གཞན་པ་ནི་ནག་པོ་དང་དཀར་པོའོ། ། དེ་བཞིན་དུ་སྟེང་མ་ནི་རྟ་གདོང་སྟེ། རྣམ་པར་གཙིགས་ཤིང་ལྗང་གུའོ། ། གཡས་པ་ནི་བ་དན་ལྕེ་གསུམ་པ་འཕྱར་བའི་ཚུལ་ལོ། ། གཉིས་པ་ན་ནི་སྣ་ཚོགས་རྡོ་རྗེ། གསུམ་པ་ན་ནི་རལ་གྲི། བཞི་པ་ན་ནི་མདའོ། ། གཡོས་པ་ན་ནི་སྣ་ཚོགས་པདྨའོ། ། གཉིས་པ་ལ་ནི་འཕང་མདུང་།
གསུམ་པ་ལ་ནི་མེ་ལོང་། བཞི་པ་ལ་ནི་གཞུའོ། ། གཡོན་བརྐྱང་པས་ཉི་མ་ལ་ཞུགས་ཤིང་གར་དང་བཅས་པ་དང་། སྲེད་མེད་ཀྱི་བུ་དང་། དབང་ཕྱུག་ཆེན་པོ་ལ་སོགས་པ་འགྱེལ་བར་འགྱུར་བ་དེ་ལྟར་སྔགས་པས་ཆོ་གས་བསྒོམ་པར་བྱའོ། ། བསྒྲུབ་བྱའི་ལྟེ་བར་ཡྃ་གྱི་རྣམ་པ་བསྒོམ་པར་བྱ་ཞིང་། མྃ་གྱི་རྣམ་པ་གྱུར་པ་ལས་ཆང་ལྟོ་བར་བསྒོམ་པར་བྱ་སྟེ། ཕྱིས་སྐྱུག་པར་བྱེད་པར་བལྟས་ན་ཆང་སྐྱུག་པར་འགྱུར་རོ། ། རླུང་གི་ཕྱོགས་སུ་སོང་སྟེ། དཀྱིལ་འཁོར་གྲུ་བཞི་པ་བྱས་ནས་དྲིའི་ཐིག་ལེ་བདུན་བློ་དང་ལྡན་པས་བྱ་ཞིང་།
ཁམ་ཕོར་གྱིས་སྦ་བར་བྱའོ། ། དེར་རི་རབ་ཟུར་བརྒྱད་པ་རྭ་བརྒྱད་ཀྱིས་ཀུན་ཏུ་སྤྲས་པར་སྤྲུལ་ཏེ།

སྤྲུལ་པའི་རྡོ་རྗེས་མནན་ནས་ཡའི་རྣམ་པ་རླུང་བདུན་པོ་ཀུན་གྱི་ས་བོན་དབུགས་རྔུབ་པས་ནང་དུ་སྦས་ཏེ། དབང་ཆེན་ལྃ་གྱིས་མཚན་པས་སྦའོ། ། དེ་ལྟར་སྦྱོར་བས་བསྒྲུབས་ན་འཇིག་པ་ལྟ་བུའི་རླུང་འཆིང་བར་བྱེད་དོ། ། པདྨ་འདབ་མ་བརྒྱད་པ་བསྒོམས་ནས། དེའི་འདབ་མ་ལ་ཀླུ་བདག་བརྒྱད་དང་། དབུས་སུ་འབར་བའི་འབར་བ་ཆེན་པོ་ཅན་བཀོད་ནས་རྡོ་རྗེ་ཁྲོ་བོའི་སྐུས་ཞབས་ཀྱི་མཐིལ་གྱིས་གཟིར་བར་བྱ་བ་དང་། ལྟོ་འཕྱེས་སྤྲིན་གྱི་ཆུ་གཏོར་བར་བྱེད་པ་དང་། ཧཱུྃ་གཉིས་ཀྱི་ནང་དུ་བཅུག་ནས་དབུས་སུ་ཀླུའི་ས་བོན་བཅུག་སྟེ་གཟིར་བར་བྱ་ཞིང་ཧཱུྃ་གི་བཟླས་པ་བྱས་པས་ཆར་འབེབས་པར་འགྱུར་རོ། ། འཇིགས་པ་ཆེན་པོ་བྱེད་པའི་ཉི་མའི་མདོག་གི་འོད་ལྟར་ཤིན་ཏུ་དམར་བས་ཁ་གདངས་ནས་ནམ་མཁའ་ལ་བཞུགས་པ་དང་། ཧཱུྃ་འབར་བའི་ལྗགས་ཀྱི་སྤྲིན་ལ་བལྡག་པ་དང་། རོལ་མཚོ་བདུན་ཡོངས་སུ་གང་བ་འགུགས་པ་དང་།
དབུགས་རྔུབ་པ་དང་། དབུགས་འབྱིན་པས་རས་བལ་གྱི་ཕུར་མ་ལྟར་གཏོར་བ་དང་། དེ་ནས་རང་གི་ཕྱག་རྒྱའི་ཚོགས་འབར་བ་བཏོན་པས་སྐད་ཅིག་གིས་འདྲལ་བ་དང་། གཅོད་པ་དང་། ཧཱུྃ་གི་རྣམ་པས་སྡིགས་པར་བྱེད་དོ། ། སྟོན་ཀའི་དུས་ཀྱི་ནམ་མཁའ་ལྟ་བུ། མེའི་དཀྱིལ་འཁོར་ལ་གནས་པའི་མི་གཡོ་མགོན་དཔྲལ་བའི་ནང་ནས་བཏོན་ཏེ། རྣམ་པར་སྣང་མཛད་ཀྱི་གནས་སུ་ཕྱག་དྲུག་ན་རལ་གྲི་དང་། སྡིགས་མཛུབ་དང་། མདའ་དང་།
ཞགས་པ་དང་། གཞུ་དང་། རྡོ་རྗེ་སྟེ། ཆར་རབ་ཏུ་འབེབས་ཤིང་ཁྲོ་བོ་གྲངས་མེད་པས་ཡོངས་སུ་བསྐོར་བས་བདུད་ལས་རྣམ་པར་རྒྱལ་བ་དང་། བགེགས་ཐམས་ཅད་བསྐྲད་པ་དང་། ཧཱུྃ་གི་སྒྲས་གང་བས་འཇིག་རྟེན་གསུམ་གང་བ་ཡང་འཇིག་པར་བྱེད་དོ། ། སྐྱེས་པའི་ཁྲག་དང་། རྐང་རྗེས་ཀྱིས་ལས་མིའི་གཟུགས་བྱས་ནས་མིག་ལ་མིའི་རུས་པའི་ཕུར་བུ་འོད་ཟེར་ཅན་གྱི་སྔགས་ལན་ཉི་ཤུར་མངོན་པར་བསྔགས་ཏེ། གདབ་པར་བྱ་ཞིག་བཏབ་མ་ཐག་ཏུ་དེ་ཚོགས་ཀྱི་བདག་པོའི་ཁར་བཅུག་ནས་རྒྱབ་ཏུ་རྡོ་རྗེ་གཏུན་ཤིང་གིས་བརྡུང་བར་བྱ་སྟེ། ། ཨོཾ་སུམྦྷ་ནི་སུམྦྷ་ཧཱུྃ་བཛྲ་མུ་ཥ་ལེ་ན་ཙཱུརྞཎ་ཡ་བི་གྷྣཱན་ཧཱུྃ་ཕཊ྄།
དེ་ལྟར་བསམ་གཏན་གྱི་ལས་ཀྱིས་སྐྱེས་པའི་བགེགས་ཟློག་པར་བྱེད་དོ། ། ནམ་མཁའ་ལྡིང་མིག་སྨན་གྱི་ཁ་དོག་ལྟ་བུ་ཀླུ་བརྒྱ་སྟོང་གིས་བརྒྱན་ཅིང་། ལུས་ལ་ཀླུ་བརྒྱད་དང་། བརྒྱ་སྟོང་གི་གདོང་དང་། ནམ་མཁར་གནས་པའི་བཀའ་སྤྲིན་དེ་རྣམས་ཀྱིས་ཐོས་ནས་སྤྲིན་གྱི་ཚོགས་ཀྱིས་ཆར་ཟློག་པར་བྱེད་དོ། ། ནམ་མཁའ་ལྡིང་གི་གཤོག་པའི་མདོག་སྔོན་པོ་ཡང་མཆུས་བསྣུན་པས་ཆུ་མོའི་ཚོགས་སྐེམས་པར་བྱེད་དོ། ། ཨོཾ་བཛྲ་ནཱ་རཱ་ཡ་ཎ་ནིརྦྦཱ་པ་ཡ་བ་ཧྣིནྣ་པཱ་ཙ་བཱམྦུ་མེ་གྷཻཿཧཱུྃ། ནམ་མཁའི་ཁམས་ཀྱི་ནང་སོན་པར། ། ཞལ་གསུམ་པ་ལ་སྤྱན་གསུམ་པ། ། རྒྱན་རྣམས་ཀུན་གྱིས་རྣམ་པར་བརྒྱན། །
སྟག་གི་པགས་པ་མནབས་པ་དང་། ། ཁ་དོག་དམར་པོ་གཟི་བརྗིད་ཆེ། ། ཉི་མ་ཤར་བའི་འོད་ལྟ་བུར། ། རལ་གྲི་ཉིད་དང་ཁ་ཊྭཱཾ་ག ། གཞུ་དང་དེ་བཞིན་མདའ་ཉིད་དང་། ། ཤ་ཆེན་གྱི་ནི་ཐོད་པ་དང་། ། དེ་བཞིན་དུ་ནི་ཅང་ཏེའུ་ཉིད། ། ཞགས་པ་ཉིད་དང་ལྕགས་ཀྱུ་དང་། ། གཡོན་ན་ཨུཏྤལ་རྣམ་པར་སྤྲས། ། གཡོས་བརྐྱང་འཇིགས་པ་ཆེན་པོ་ནི། །
ཉི་མར་གནས་ཤིང་གར་དང་ལྡན། ། དམར་པོ་འབར་ཞིང་འཁྱིལ་བ་དང་། ། གོས་ནི་ཆེན་པོ་བླ་བྲེ་དང་། ། དུར་ཁྲོད་དུ་ནི་རབ་ཏུ་བྱ། ། ཧྲཱིཾ་ལས་བྱུང་བའི་ལྷ་མོ་ནི། ། སྒྲོལ་མ་འཁོར་བ་སྒྲོལ་བ་མོ། ། དེ་ལྟར་བསྒོམས་པ་ཙམ་གྱིས་ནི། ། ཡོ་གིས་སངས་རྒྱས་ཉིད་ཐོབ་ན། ། དངོས་གྲུབ་གཞན་ལྟ་སྨོས་ཅི་དགོས། ། དེ་ནས་དབང་དུ་བྱ་འདོད་པས། །
མྱ་ངན་མེད་པའི་བརྒྱད་ལ་མྱ་ངན་པའི་འོག་ཏུ་སོང་སྟེ། གོས་དམར་པོས་བགོས་ནས་ཐམས་ཅད་ཀྱིས་བརྒྱན་ཅིང་སྔགས་བཟླ་བར་བྱའོ། ། ཞལ་གསུམ་པའི་རྣལ་འབྱོར་ལ་གནས་ནས་བདག་ཉིད་ཁ་དོག་དམར་པོར་བསམས་ཏེ། ཕྱི་ནས་རང་གི་སྐུ་ལས་ཕྱག་གཉིས་མ་དམར་མོ་ལག་པས་ལྕགས་ཀྱུ་དང་། ། ཞགས་པ་འཛིན་མ་དབྱུང་བར་བྱའོ། ། དེས་བསྒྲུབ་བྱའི་སྙིང་དང་མགྲིན་པ་བཅིངས་ནས་དགུག་པར་བསམ་པར་བྱ་ཞིང་རང་གི་ལུས་ལ་ལྷ་མོ་དེ་གཞུག་པར་བྱའོ། ། བསྒྲུབ་བྱ་མྱོས་པར་གྱུར་ནས་དེའི་སྙིང་གར་སྔགས་ཀྱི་ཡི་གེ་བཅུ་ཁ་དོག་དམར་པོར་དགོད་པར་བྱ་སྟེ། ཡང་ན་བསྒྲུབ་བྱ་དང་ཡེ་ཤེས་ཀྱི་གཟུགས་ཀྱིས་ཡི་གེ་དེ་རྣམས་ལ་དེ་ཞུགས་པས་དེ་རྣམས་ལྷན་ཅིག་ཏུ་འདྲེས་པར་གྱུར་པར་བསམ་པར་བྱའོ། ། བསམ་གཏན་གྱི་སྦྱོར་བ་འདིས་ཉི་མ་བདུན་གྱིས་འཁོར་ལོས་སྒྱུར་བ་ཡང་ཇི་སྲིད་འཚོའི་བར་དུ་དབང་དུ་བྱེད་པར་ཐེ་ཚོམ་མི་ཟའོ། ། དེ་ནས་རྡོ་རྗེའི་བར་ཆད་བཟློག་པའི་དོན་དུ་བཀའ་སྩལ་པ།
དཔལ་མཆོག་དང་པོའི་གཟུགས་སུ་བདག་ཉིད་ཞལ་གསུམ་པ། ཞབས་བཞི་དང་། ཕྱག་བཞི་དང་། ཞལ་དམར་པོའི་འོད་ཟེར་འབར་བ། སྙེམ་མ་ལ་སོགས་པའི་ལྷ་མོ་བཞིས་ཡོངས་སུ་བསྐོར་བར་རྣམ་པར་བསམས་ནས་རྡོ་རྗེ་མཚོན་ཆ་མ་དང་། རྡོ་རྗེ་ཀཱི་ལི་ཀཱི་ལི་དང་། རྡོ་རྗེ་སྡུག་པ་དང་། རྡོ་རྗེ་སྙེམས་མའི་གཡས་ན་རྡོ་རྗེ་མདའ་འགེངས་ཤིང་འཛིན་པའོ། ། གཡོན་པ་བསྒྱིངས་ཤིང་རྐེད་པར་གཞག་པ་དང་། གཞུ་འཛིན་པར་བསམས་ཏེ།
དེ་ནས་སེམས་དཔའ་ཕྱུག་སྟེ། སངས་རྒྱས་ཀྱི་མཛད་པའི་སྤྲིན་རྣམ་པ་ཐམས་ཅད་ཀྱིས་རྣམ་པར་སྤྲས་པའི་གཡས་ན་མི་འཇིགས་པ་སྦྱིན་པ་དང་། དབང་གི་ཐོད་རིན་པོ་ཆེ་འཛག་པ་ནམ་མཁར་སོན་པས་ནི་རྡོ་རྗེ་ཟློག་པར་བྱེད་དོ། ། ཨོཾ་མ་ཧཱ་སུ་ཁ་བཛྲ་ཏེ་ཛཿཧཱུྃ། དེ་ལྟར་ཤིན་ཏུ་དགའ་བའི་བཅིང་བ་བྱས་ནས་རྣལ་འབྱོར་བླ་ན་མེད་པར་བཤད་དོ། ། གང་ཞིག་རྣམ་པར་ཕྱེ་བས་གསོད་པར་བྱེད་པ་འདི་བཀའ་སྩལ་ཏོ། ། ཞི་བ་ལ་ནི་མཐའི་ཡ་དང་ནི་གཉིས་དང་། ཕྱི་ནས་ཡ་དབུ་མ་ཕྱི་བས་ཡིག་འབྲུ་ལྷག་མས་ཇི་ལྟར་བདེ་བས་སོ། ། ལྷ་མོ་དེ་ལྟར་བཤད་པས་ནི་ལས་ཐམས་ཅད་རབ་ཏུ་སྒྲུབ་པར་བྱེད་དོ། ། རབ་ཏུ་མྱོས་མ་དབང་དུ་བྱ་བར་འདོད་པས་ཡང་བརྒྱད་པ་ལ་ཀུ་རུ་ཀུལླེའི་རྣལ་འབྱོར་ལ་གནས་ནས་བསམ་གཏན་འདི་བྱའོ། །
མྱོས་བྱེད་ཀྱི་འབྲས་བུ་བཟའ་ཞིང་། དེ་ནས་ཀ་ཀཱ་མ་ཙི་ཀའི་ཁུ་བས་ཐིག་ལེ་བྱས་ནས་སྔགས་བཟླ་བར་བྱའོ། ། ཨོཾ་ཨ་མུ་ཀཱི་མེ་ཧྲིཿབ་ཤཱི་བྷ་བ་ཏུ། ཁྲི་བཟླས་པས་འགྲུབ་བོ། ། དེ་ནས་དུག་གིས་ཟིན་པ་བསླང་བའི་ཕྱིར་རང་གི་སྙིང་ག་ན་པདྨ་འདབ་མ་བརྒྱད་པ་བསམ་པར་བྱའོ། ། དེའི་སྟེང་དུ་དབྱངས་ཀྱི་གསུམ་པ་འདབ་མ་བརྒྱད་ལ་ཁ་དོག་དཀར་པོ་བསམ་པར་བྱ་ཞིང་། བདག་ཉིད་ཡང་འོག་གི་ཀླུའི་གཟུགས་ཁ་དོག་དཀར་པོ་ཨིའི་བདུད་རྩི་འཛག་པོ་བསམ་པར་བྱའོ། ། ཀླུ་དེའི་མིག་ལས་བདུད་རྩི་བྱུང་བས་དེར་བསྒྲུབ་པར་བྱ་བ་དེའི་ལུས་ལ་ལྟུང་བར་བསམ་པར་བྱའོ། ། བསམ་གཏན་གྱི་སྦྱོར་བ་འདིས་ཁམས་གསུམ་ཡོངས་སུ་གང་བའི་དུག་མེད་པར་བྱེད་དོ། ། དེ་ནས་ཟླ་བ་དང་ཉི་མ་རྣམ་པར་གཟུང་བར་འདོད་པས་སཱ་ལུ་བཏགས་པའི་བདག་ཉིད་ལས་ཟླ་དང་ཉི་མ་བྱས་ཏེ།
རྡོ་རྗེའི་ཆུ་ལ་གཞུག་པར་བྱ་ཞིང་སྔགས་བཟླ་བར་བྱའོ། ། ཨོཾ་ཙན་དྲཱ་རྐཀ་མཱ་ཙ་ལ་མཱ་ཏིཥྛ་ཏིཥྛི་ཧེ་བཛྲཱ་ཡ་སྭཱ་ཧཱ། བྱེ་བ་ཕྲག་དྲུག་བཟླ་བར་བྱ་སྟེ། ཕྱི་ནས་ལས་འདི་ཡང་དག་པ་བརྩམ་པར་བྱའོ། ། ཟླ་བ་དང་ཉི་མ་དག་གནས་ཤིང་ཉིན་མཚན་བྱེ་བྲག་མེད་པར་གནས་པར་འགྱུར་རོ། ། ཕ་རོལ་གྱི་སྡེ་རྣམ་པར་གཞིག་པའི་ཕྱིར་བསྒྲུབ་པར་བྱ་སྟེ། ཁ་ཊི་ཀཱ་དང་། བདུད་རྩི་ལྔ་དང་། ཀུ་ཊཋཱ་ར་ཚིནྣ་དང་ལྷན་ཅིག་བཏགས་ལ་རིལ་བུ་བྱའོ། ། ཨོཾ་བཛྲ་ཀརྟྟ་རི་ཧེ་བཛྲཱ་ཡ་སྭཱ་ཧཱ།
དངོས་གྲུབ་ཀྱི་དོན་དུ་བྱེ་བ་བཟླས་ཤིང་དེ་གྲུབ་ན་བསྒྲུབ་བྱ་རིལ་བ་སྤྱི་བླུགས་ཀྱི་མགྲིན་པ་བསྐོར་ནས། བཅག་ན་དགྲ་ཐམས་ཅད་ཀྱི་མགོ་འཆད་པར་འགྱུར་རོ། ། ལྷ་དགས་པར་འདོད་པས་ཐིག་ལེ་བསྒྲུབ་པར་བྱ་སྟེ། རྡོ་རྗེ་བཅིངས་པས་རྡོ་རྗེ་ཅན་གྱི་མེ་ཏོག་བསྒྲུབས་ཏེ། སྟ་རེ་བཅད་པ་དང་བསྲེགས་ནས་ཉི་མ་གཟས་ཟིན་པ་དང་མི་བསྐྱོད་པ་དང་བཏག་པར་བྱ་ཞིང་། བཏགས་ནས་དགྲ་སྟ་བྱ་སྟེ། དེ་རྡོག་པས་མནན་ནས་སྔགས་བཟླ་བར་བྱའོ། ། ཨོཾ་བཛྲ་ཀུ་ཊཋཱ་ར་སྥཱ་ཊ་ཡ་སྥཱ་ཊ་ཡ་ཕཊ྄་ཕཊ྄་སྭཱ་ཧཱ། ། དངོས་གྲུབ་ཀྱི་དོན་དུ་བྱེ་བ་བཟླས་ལ། ཕྱི་ནས་ཐིག་ལེ་བྱས་ན་གང་ལ་ཕྱག་བྱས་པ་དེ་འགས་སོ། །
དེ་ནས་ཆར་གྱི་རབ་ཏུ་སྦྱོར་བ་བཤད་པར་བྱ་སྟེ། ཨོཾ་ཨཱ་ཕུ། ཡི་རྣམ་པའི་ཆོ་ག་ལྟར་མཐའ་ཡས་ཀྱི་གཟུགས་བརྙན་བྱས་ལ་བདུད་རྩི་ལྔས་ནི་བླུགས་པར་བྱའོ། ། མེ་ཏོག་ནག་པོས་ནི་མཆོད་པར་བྱ། ཀླུ་འདུལ་བའི་ཁུ་བས་ནི་བྱུག་པར་བྱ། གླང་པོ་ཆེའི་ཆང་གིས་ནི་མགོ་བོ་བྱུག་པར་བྱ། ཁམ་ཕོར་ཁ་སྦྱར་དུ་ནི་གཞག་པར་བྱ། བ་ནག་པོའི་འོ་མས་དགང་བར་བྱ། གཞོན་ནུ་མ་ནག་མོས་བཀལ་བའི་སྐུད་པས་ནི་དཀྲི་བར་བྱ། རླུང་གི་ཕྱོགས་སུ་རྫིང་བུ་བྱས་ནས་དེར་མཐའ་ཡས་གཞག་པར་བྱ།
དེའི་འགྲམ་དུ་ཆོ་གས་དཀྱིལ་འཁོར་བཞེངས་པར་བྱ། དེའི་དབུས་སུ་མཐའ་ཡས་གཞག་པར་བྱའོ། ། མཐའ་ཡས་མནན་པའི་ཀྱཻ་རྡོ་རྗེ་བྲི་བར་བྱ་སྟེ། ཞལ་བརྒྱད་པ། ཞབས་བཞི་པ། ཕྱག་བཅུ་དྲུག་གིས་བརྒྱན་པ། སྤྱན་ཉི་ཤུ་རྩ་བཞི་པར་བསྒོམ་པར་བྱའོ། ། ཕྱིས་ནི་སློབ་དཔོན་ནང་གིས་མ་རུངས་པའི་སེམས་ཀྱིས་དབེན་པའི་གནས་སུ་སྔགས་བཟླ་བར་བྱའོ། ། ཨོཾ་གྷུ་རུ་གྷུ་རུ། གྷུ་ཊ་གྷུ་ཊ།
ཤ་མ་ཤ་མ། གྷ་ཊ་གྷ་ཊ། གྷོ་ཊ་ཡ་གྷོ་ཊ་ཡ། ཨ་ནནྟ་ཀྵོ་བྷ་ཀ་རཱ་ཡ། ནཱ་གཱ་དྷི་པ་ཏ་ཡེ། ཧེ་ཧེ་རུ་རུ་ཀྃ། སཔྟ་པཱ་ཏཱ་ལ། ག་ཏནྣཱ་གཱ་ནཱ་ཀརྵ་ཡ། བརྵ་ཡ། གརྫ་ཡ།
ཏརྫཡ། ཕུཿཕུཿཕུཿཕུཿཕུཿཕུཿཕུཿཕུཿཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄་སྭཱ་ཧཱ། གལ་ཏེ་ཆར་མི་འབབ་ན་དེའི་ཚེ་སྔགས་འདི་བཟློག་ནས་བཟླས་ན་ཆར་འབབ་པར་འགྱུར་རོ། ། གལ་ཏེ་མི་འབབ་ན་དེའི་ཚེ་མགོ་ཨརྫ་ཀའི་དོག་པ་ལྟར་འགས་པར་འགྱུར་རོ་སྤྲིན་དྲལ་བར་འདོད་པས་དེའི་ཚེ་དུར་ཁྲོད་ཀྱི་རས་ལ་སྔགས་འདི་བྲི་བར་བྱའོ། ། ཨོཾ་ཏརྫཛ་ཡ་ཏརྫཛ་ཡ། ཤྨ་ཤཱ་ན་པྲི་ཡཱ་ཡ་ཕཊ྄་སྭཱ་ཧཱ། དཔལ་ཡང་དག་པར་སྦྱོར་བ་ལས་བྱུང་བའི་རྒྱལ་པོ་ཆེན་པོ་ལས་ལས་ཐམས་ཅད་ཀྱི་བསམ་གཏན་འབྱུང་བ་ཞེས་བྱ་བ་བརྟག་པའི་རྒྱལ་པོ་སྟེ་བདུན་པའོ།། །། གཞན་དུ་མཚན་ཉིད་མཚོན་པ་ནི། བཅོམ་ལྡན་བདག་ནི་ཉན་པར་འཚལ། ། དེ་ཉིད་བཞི་ནི་མི་འཚལ་བས། །
བདེ་བ་ཆེན་པོས་བཤད་དུ་གསོལ། ། འཁོར་བ་སྒྲོལ་བའི་མཚན་ཉིད་ཀྱི། ། ཇི་ལྟར་དེ་ཉིད་རྡོ་རྗེ་ཉོན། ། དང་པོར་རྡོ་རྗེའི་དེ་ཉིད་དེ། ། དྲིལ་བུ་ཡང་ནི་གཉིས་པ་ལ། ། གསུམ་པ་ལ་ནི་ཕྲེང་བ་ཉིད། ། བཞི་པར་ཡེ་ཤེས་མཚན་ཉིད་དོ། ། དེ་ཉིད་བཞི་ཡི་རྦ་རླབས་ལས། ། ཕ་རོལ་འདོད་པ་འདྲེན་པ་འོ། ། དབུས་སུ་རྣམ་པར་སྣང་མཛད་མགོན། །
ཤར་དུ་མི་བསྐྱོད་དེ་བཞིན་ཡང་། ། རིན་ཆེན་ལྷོ་ཡི་རྭ་ལ་འོ། ། འོད་དཔག་མེད་ནི་ནུབ་ཏུ་དགོད། ། བྱང་དུ་དོན་ཡོད་གྲུབ་པ་སྟེ། ། རྭ་ལྔ་རྣམས་ཀྱི་ལྷ་ཉིད་དོ། ། པདྨར་བྱང་ཆུབ་ཡན་ལག་བརྒྱད། ། ས་ཇི་ལྟ་བར་གཞག་པར་བྱ། ། ཕྱག་ན་པདྨ་བྱམས་པ་དང་། ། ནམ་མཁའ་ཀུན་ཏུ་བཟང་པོ་བཞིན། ། གནོད་སྦྱིན་དབང་པོ་འཇམ་དཔལ་དང་། །
རྣམ་པར་སེལ་དང་ས་ཉིད་ཀྱང་། ། ལྷ་རྣམས་བརྒྱད་པོ་འདི་རྣམས་ཀྱིས། ། ས་ཇི་ལྟ་བར་གཞག་པར་བྱ། ། དབུས་སུ་སྐབས་གསུམ་སྒོ་ང་ལ། ། ཡེ་ཤེས་ལྷ་ནི་ཐིམ་པར་བྱ། ། པདྨར་ལྷ་མོ་བརྒྱད་པོ་རྣམས། ། ཇི་བཞིན་གནས་སུ་སྦྱར་བར་བྱ། ། རྡོ་རྗེ་ལྕགས་ཀྱུ་ལ་སོགས་བཞི། ། དེ་བཞིན་རྩེན་མ་ཕྱོགས་བྲལ་ལོ། ། རྭ་ལ་མཁའ་འགྲོ་མ་ལྔ་སྟེ། །
དབུས་སུ་ཡེ་ཤེས་མིང་ཅན་ཏེ། ། ཤར་དུ་རྡོ་རྗེ་མཁའ་འགྲོ་མ། ། བྱང་དུ་དྲག་མོའི་མིང་ཅན་ཏེ། ། རོ་ལངས་མ་ནི་ཕྱོགས་ཀྱི་མཐར། ། གཏུམ་མོ་ལྷོ་ཡི་དབང་ཕྱུག་མ། ། རྡོ་རྗེའི་དེ་ཉིད་ལྷ་རྣམས་སུ། ། མཁས་པས་ཤེས་པར་བྱ་བ་ཡིན། ། གང་ཕྱིར་དེ་ཉིད་རྡོ་རྗེ་ཡི། ། རྡོ་རྗེའི་བདག་ཉིད་བདག་སེམས་ལ། ། རྡོ་རྗེ་སྙིང་ཅན་རྣལ་འབྱོར་པ། །
རྡོ་རྗེ་སེམས་ནི་བྱེད་དུ་གཞུག ། རྡོ་རྗེ་དག་པ་བསྟན་པར་བྱ། ། རྡོ་རྗེ་ཆོས་ལ་བརྩོན་པའི་ཡིད། ། རྡོ་རྗེ་དེ་ཉིད་ཅན་ཀུན་རྣམས། ། རྡོ་རྗེ་ལས་ལ་མངོན་པར་འགྲོ། ། རྡོ་རྗེ་སྤྲོ་བའི་སྦྱོར་བ་ཡིས། ། རྡོ་རྗེ་སེམས་ཅན་འཁོར་བ་སྒྲོལ། ། རྡོ་རྗེ་དགུག་པའི་རྣལ་འབྱོར་དང་། ། རྡོ་རྗེ་རེངས་པའི་རྣལ་འབྱོར་རིག ། མུན་པ་ལྟ་བུའི་ཉོན་མོངས་པ། །
རྣམ་ཤེས་མར་མེ་དང་ལྷན་ཅིག ། ཡེ་ཤེས་རྡོ་རྗེས་གཞོམ་པར་བྱ། ། སྣང་བའི་ཕྱོགས་ནི་འཐོབ་པ་འོ། ། རྡོ་རྗེས་བསྒྲུབས་པ་ཐམས་ཅད་ལ། ། རྡོ་རྗེའི་བདག་ཅེས་བསྟན་པ་ཡིན། ། རྡོ་རྗེ་ཆོས་ཀྱི་སྙིང་པོ་ཅན། ། རྡོ་རྗེ་ཐར་པའི་ལྷུར་ལེན་པ། ། རྡོ་རྗེ་པདྨ་རྣམ་མནན་ཏེ། ། བསྒྲུབ་བྱ་དེ་ཉིད་ཐམས་ཅད་ནས། ། རྡོ་རྗེ་པདྨ་ཀུན་ཞུགས་པ། །
རྣམ་པར་མཁས་པས་བསྒྲུབ་པར་བྱ། ། རྡོ་རྗེ་དྲིལ་བུའི་མཚན་ཉིད་ནི། ། རྡོ་རྗེ་འཛིན་པའི་རྒྱལ་པོ་ཉོན། ། ཤེས་རབ་དཀྲོལ་བའི་དེ་ཉིད་ནི། ། ལྷ་ནི་ཀུན་གྱིས་ཐོས་པར་འགྱུར། ། ཆ་གསུམ་གསལ་བར་གཟུང་བ་ལ། ། སྐ་རགས་བྱས་པ་བཟང་པོ་ཉིད། ། ཞི་བ་ཨུཏྤལ་ཀུ་མུ་ཏ། ། རིན་ཆེན་པདྨ་རྣམ་པར་གནས། ། ཕྱོགས་མཚམས་བརྒྱད་པའི་དབུས་སུ་ནི། །
དགུ་པ་ལ་ནི་སངས་རྒྱས་ཉིད། ། ལྷ་དགུ་ལ་སོགས་རྩེ་མོ་ནི། ། ལྷ་རྣམས་དགུ་ཡིས་བྱིན་གྱིས་བརླབས། ། ཆུ་སྲིན་ཁ་ལ་བྱུང་བ་ཡི། ། རྩེ་མོ་འོད་ཟེར་ཟླ་བར་གནས། ། རྩེ་མོ་དགུ་པ་རྣམ་པར་བཤད། ། ཡེ་ཤེས་རྡོ་རྗེ་འགྲོ་བ་འདོན། ། ནམ་མཁའི་ཁམས་ཀྱི་མཐར་ཐུག་པར། ། བྱང་ཆུབ་སྙིང་པོར་རྣམ་པར་གནས། ། ཕྱོགས་བཅུ་ཐམས་ཅད་རིག་པའི་གནས། །
འཇིག་རྟེན་ཁམས་ནི་མཐའ་ཡས་པ། ། ཕྱོགས་ནི་བརྒྱད་ཅེས་བྱ་བར་ནི། ། ལྷ་མོ་བརྒྱད་དུ་རབ་ཏུ་གྲགས། ། ཡི་གེ་བརྒྱད་ཀྱི་ས་བོན་ནི། ། ཕྱོགས་ནི་བརྒྱད་དུ་རྣམ་པར་དགོད། ། ཤར་དུ་ལྷ་མོ་སྒྲོལ་མ་སྟེ། ། བྱང་དུ་ཡང་ནི་གོས་དཀར་མོ། ། ནུབ་ཀྱི་ཕྱོགས་སུ་མཱ་མ་ཀཱི། ། ལྷོ་རུ་ཡང་ནི་སངས་རྒྱས་སྤྱན། ། གསེར་དང་སྦྲང་རྩི་གཟི་བརྗིད་མ། །
རྡོ་རྗེ་ཕྲེང་བ་བཞི་པ་འོ། ། ནང་གི་གཟུགས་ནི་ནམ་མཁའ་སྟེ། ། གཟུགས་ཀྱི་གང་བ་གཟི་བརྗིད་ཅན། ། པདྨ་ཁ་ཕྱེ་ལས་བྱུང་བ། ། གཟུགས་མེད་སྲིད་པའི་གནས་སུ་ནི། ། ཤེས་རབ་བདུད་རྩི་བུམ་པ་ལྟར། ། ཡེ་ཤེས་བདུད་རྩིའི་གནས་སུ་ནི། ། དེ་ཡི་ཡང་ནི་དབུས་སུ་ཡིད། ། ལྷ་མོ་ཤེས་རབ་ཕ་རོལ་ཕྱིན། ། གཟུགས་ནི་མཛེས་ཤིང་ཡོན་ཏན་གནས། །
སྟེང་གི་པདྨ་རྡོ་རྗེ་རྣམས། ། ཇི་ལྟར་གོང་མ་བསམ་པར་བྱ། ། ནང་གི་ཡེ་ཤེས་དབྱུག་གུ་ནི། ། ཐམས་ཅད་སྡུད་ཅིང་འབྱིན་པར་བྱེད། ། ཨཱ་ལི་ཀཱ་ལི་སྒོམ་པ་ནི། ། གནས་ནི་བརྒྱད་དུ་བསྐྱོད་པར་བྱ། ། ཨཱ་ལི་ཀཱ་ལི་རབ་སྦྱོར་བས། ། འཁོར་བ་ཐམས་ཅད་གཅོད་པར་བྱེད། ། རྡོ་རྗེ་དྲིལ་བུའི་ཐབས་ཉིད་དེ། ། ཐབས་ནི་ཡང་ནི་ནང་དུ་ཉིད། །
དེ་ལ་ལག་གཉིས་རབ་ཏུ་བརྐྱང་། ། རྣམ་ལྔ་འདོད་པའི་བསྐོར་བ་བྱ། ། གཡས་པར་ཉི་མ་ཡང་དག་བསམ། ། གཡོན་པར་ཟླ་བསམ་གཡོན་པ་ཉིད། ། ལུས་ཅན་རྣམས་ཀྱི་ཐབས་ཉིད་དེ། ། རང་འདོད་ལྷར་ནི་བསམ་པར་བྱ། ། བྱང་དུ་རྡོ་རྗེ་གསོར་ནས་ནི། ། ཕྱི་ནས་བློ་ལྡན་ཡང་དག་གདབ། ། ཧཱུྃ་གི་གླུ་ཡི་རྣམ་པ་ཡིས། ། སངས་རྒྱས་ཐམས་ཅད་དགྱེས་པར་བྱེད། །
རྡོ་རྗེ་གསོར་བས་མཛེས་པ་ཡིས། ། རྨོངས་པའི་སེམས་ཅན་རྣམ་པར་སྒྲོལ། ། ཆོས་ཀྱི་རྣམ་ཐར་འབྲས་བུ་ཉིད། ། རྡོ་རྗེ་དགྱེས་པ་འཛིན་པ་སྟེ། ། ཧཱུྃ་ཧཱུྃ་ཧཱུྃ་ཧོ་ཧོ་ཧོ། ། ཐབས་དང་ཤེས་རབ་རབ་དཀྲོལ་ཞིང་། ། ཐབས་དང་ཤེས་རབ་ལག་པའི་དངོས། ། ཨོཾ་བཛྲ་དྷརྨ་ར་ཎི་ཏ་པྲ་ར་ཎི་ཏ་སྃ་པྲ་ར་ཎི་ཏ་སརྦྦ་བུདྡྷ་ཀྵེ་ཏྲ་པྲ་ཙཱ་ལི་ནེ། པྲ་ཛྙཱ་པཱ་ར་མི་ཏཱ་ནཱ་ད་སྭ་བྷཱ་བེ་ཙ་བཛྲ་སྭ་ཏྭ་ཧྲི་ད་ཡ་སྃ་ཏོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་སིད་དྷི་བཛྲ་ས་མ་ཡེ་ཏིཥྛ་ཨེ་ཥ་ཏྭཱནྡྷཱ་ར་ཡ་མི་ཧི་ཧི་ཧི་ཧི་ཧི་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ།
ཐབས་དང་ཤེས་རབ་ཆོས་ཀྱིས་ནི། ། འགྲོ་བ་ཐམས་ཅད་སད་པར་བྱེད། ། མི་ཤེས་འདམ་དུ་བྱིང་བ་ཡི། ། སེམས་ཅད་སངས་རྒྱས་དོན་དུ་དཀྲོལ། ། རྡོ་རྗེ་དེ་ཉིད་ཀྱིས་ནི་གཟུང་། ། ཆོས་ཀྱི་དྲིལ་བུ་དཀྲོལ་བར་བྱ། ། ཐབས་དང་ཤེས་རབ་ཆོ་ག་ཡིས། ། སེམས་ཅན་དོན་ནི་ཡོ་གིས་བྱེད། ། དེ་ཉིད་མེད་སེམས་རྣལ་འབྱོར་པ། ། གླང་པོ་དྲིལ་བུ་དཀྲོལ་བ་ཉིད། །
རྣལ་འབྱོར་དེ་ཉིད་དམན་པ་ཡི། ། རང་གི་དངོས་གྲུབ་རིང་དུ་བརྟག ། བརྒྱད་པ་ལས་དྲིལ་བུའི་དེ་ཁོ་ན་སྟེ་རབ་ཏུ་བྱེད་པ་དང་པོའོ།། །། ཕྲེང་བ་ལ་སོགས་མཚན་ཉིད་ནི། ། ཡང་དག་ཇི་ལྟར་རྡོ་རྗེ་ཉོན། ། གང་གི་ཡང་དག་ཆོ་ག་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། །
ཕྲེང་བ་ཡི་ནི་མཚན་ཉིད་དོ། ། གསེར་དང་དངུལ་དང་ཟངས་མ་པ། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། ། རྣམ་པར་མཁའ་པས་བགྲང་བར་བྱ། ། གུར་གུམ་ལ་སོགས་དྲི་སོགས་ཀྱི། ། དྲི་ནི་ཐམས་ཅད་ཁྱད་པར་དུ། ། བསྒྲུབས་ཤིང་རིལ་བུ་བྱས་ནས་ནི། ། དབང་ལ་ཡོངས་སུ་རབ་ཏུ་གྲགས། ། རུདྲཱཀྵ྄་དང་ལུང་ཏང་དང་། །
དེ་བཞིན་སྐྱེས་པའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། ། མངོན་སྤྱོད་ལ་ནི་ཡོངས་སུ་གྲགས། ། ཞི་རྒྱས་དབང་དང་མངོན་སྤྱོད་ལ། ། ཕུ་ཏྲ་ཛཱི་ཝ་ལས་ཀུན་བྱེད། ། སྔགས་ཀྱི་བསྒྲུབ་པ་ལྔ་བཅུ་སྟེ། ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཉིད། །
ཁྱད་པར་དུ་ནི་ལས་ལ་སྦྱར། ། ཇི་ལྟར་ལས་ཀྱི་བྱེ་བྲག་གིས། ། ཕྲེང་བ་ལ་སོགས་བྱ་བ་འོ། ། ཕྱོགས་དང་མཚམས་ནི་བརྒྱན་རྣམས་ཀྱི། ། དབུས་སུ་དགུག་པ་སངས་རྒྱས་ཀྱི། ། ལྷ་ནི་དགུ་སོགས་སྲད་བུ་ལ། ། ལྷ་དགུས་བྱིན་གྱིས་བརླབ་པར་བྱ། ། ཕྲེང་བ་ཀུན་ནི་དགྲ་བཅོམ་པ། ། མཆོད་རྟེན་སྟེང་དུ་རབ་ཏུ་བརྟག ། མཆོད་རྟེན་ཆོས་ཀྱི་དབང་པོའི་ཕྱིར། །
སྟེང་དུ་ཡང་ནི་ཆོས་ཀྱི་དབྱིངས། ། ལག་མཐིལ་ཉི་མ་བསམས་ནས་ནི། ། དབྱངས་ཡིག་དང་པོ་ལ་སོགས་པ། ། ལག་པའི་དབུས་སུ་རྣལ་འབྱོར་པས། ། བསྒོམ་ཞིང་བདུད་རྩི་ཡི་གེ་ནང་། ། འོད་ཟེར་འཕྲོ་བ་དུ་མ་དང་། ། ཁ་དོག་དཀར་པོ་བསམས་ནས་ནི། ། སོར་མོ་རྡོ་རྗེ་རྩེ་མོ་སྟེ། ། གཡོན་པ་པདྨ་འདབ་མར་བསྒོམ། ། པདྨ་རྡོ་རྗེ་སྙོམས་འཇུག་པའི། །
ཁ་སྦྱར་དབུས་སུ་ཕྲེང་གཞག་ལ། ། ཀུན་གྱི་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབས་པར་བྱ། ། སོར་མོ་ལ་སོགས་བྱེ་བྲག་ལས། ། ཕྱིས་ནི་སྔགས་པས་བཟླས་པ་བྱ། ། རྡོ་རྗེ་གཉིས་མེད་དངོས་པོ་ལས། ། གཡོན་པའི་རྡོ་རྗེ་ཅན་གྱི་དངོས། ། ཞི་ལ་ཁྲོ་བོར་དགོད་པར་བྱ། ། རྒྱས་ལ་དབུ་མའི་དེ་ཉིད་ལ། ། སྲིན་ལག་ལ་ནི་དབང་དུ་གསུངས། །
ཀུན་གྱི་མཐའ་མར་མངོན་སྤྱོད་ལ། ། མཐེ་བོང་རྡོ་རྗེ་ལྕགས་ཀྱུ་ལྷ། ། དངོས་པོ་ལས་ནི་དགུག་པར་བྱ། ། མཉམ་གཞག་བཟླས་དང་སྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ཉིད་མེད་པའི་རྣལ་འབྱོར་པ། ། དེ་ཉིད་མེད་པའི་སྔགས་ཟློས་དང་། ། རྡོ་རྗེ་དྲིལ་བུ་དེ་ཉིད་མེད། ། ཕྱག་རྒྱའི་དེ་ཉིད་སྐྱེ་མི་འགྱུར། ། རྣལ་འབྱོར་པ་ཡིས་དེ་ཉིད་དམིགས། །
དེ་ཉིད་ཐམས་ཅད་བྱེད་པ་ཉིད། ། ཡི་གེ་རྣམས་ཀྱི་རྒྱུ་ལས་ནི། ། གཟུགས་ཀྱི་སྙིང་པོ་མཛེས་པ་སྟེ། ། སྔགས་ཀྱི་སྙིང་པོ་བགྲང་བའི་གྲངས། ། རྫུན་པས་རྣལ་འབྱོར་མ་སྙིང་འགྲུབ། ། ཨོཾ་པ་དེ་པ་དེ་མ་ཧཱ་ཛྙཱ་ནྃ་སརྦྦ་བུད་དྷ་མ་ཧྃ་བྷ་བེ་ཏ་ཧཱུྃ་ཧཱུྃ་ཧཱུྃ། ཧོ་ཧོ་ཧོ་ཨ་ཁྃ་སྭཱ་ཧཱ། སྔགས་ཀྱི་ཕྲེང་བ་སྦྱངས་ནས་ནི། ། གང་འདོད་དེ་ཉིད་བསྒྲུབ་པར་བྱ། ། དེ་ཉིད་ལས་ནི་འགྲུབ་པར་འགྱུར། །
ཀུན་ཏུ་གསལ་བ་མེད་ན་རིང་། ། ཡེ་ཤེས་དེ་ཉིད་ཁྱད་པར་དུ། ། ཡེ་ཤེས་ཆེན་པོ་ཡང་དག་ཉོན། ། མཉམ་ཉིད་སེམས་ཀྱིས་དབྱེ་བ་ལས། ། མཉམ་པར་གཞག་པས་འཁོར་ལོ་བརྟག ། ཟླ་བའི་དཀྱིལ་འཁོར་དབུས་གནས་པར། ། ཡེ་ཤེས་ས་བོན་གྱིས་ནི་སྤྲུལ། ། སྐུ་མདོག་དཀར་པོ་བསྒོམ་པར་བྱ། ། པདྨའི་གདན་ལ་བཞུགས་པར་ནི། ། ཕྱག་གཉིས་སེམས་དཔའི་སྐྱིལ་མོ་ཀྲུང་། །
རྒྱན་རྣམས་ཀུན་གྱིས་རྣམ་པར་བརྒྱན། ། ཕྱག་རྒྱ་ཆེན་པོ་ཕྱག་གཉིས་ཀྱིས། ། སྙིང་གའི་གནས་སུ་བཙིར་བ་ཉིད། ། སྐུ་མདོག་དཀར་པོ་ཤིན་ཏུ་མཛེས། ། འཕགས་པ་རྣམ་པར་སྣང་མཛད་གཙོ། ། ཀུན་ཏུ་འོད་ཟེར་སྣ་ཚོགས་ཀྱིས། ། སངས་རྒྱས་དམ་ཚིག་སྤྲིན་གྱིས་སྤྲོ། ། ཟུང་ལྟར་རིམ་པའི་ཆོ་ག་ཡིས། ། སྔགས་ཀྱི་བཟླས་པར་རབ་ཏུ་གྲགས། ། གཡོན་དང་གཡས་པའི་ལག་གཉིས་ཀྱིས། །
བསྐོར་བ་མཁའ་འགྲོ་མ་དེ་བདེ། ། ཨཱ་ལི་ཀཱ་ལི་ས་བོན་ནི། ། ཧཱུྃ་གི་སྲད་བུས་བརྒྱུ་བ་ཉིད། ། འདི་ཡི་ས་བོན་རྣལ་འབྱོར་པས། ། བསྒོམས་ན་མྱུར་དུ་སངས་རྒྱས་ཐོབ། ། བརྒྱད་པ་ལས་སྔགས་ཀྱི་བཟླས་པ་དང་སྒོམ་པ་སྟེ་རབ་ཏུ་བྱེད་པ་གཉིས་པའོ།། །། འཕོ་བའི་རྣལ་འབྱོར་མཚན་ཉིད་ཀྱི། ། དེ་ཉིད་ཇི་ལྟར་རྡོ་རྗེ་ཉོན། ། བཟང་པོའི་ལམ་དུ་རྣལ་འབྱོར་པས། ། འགྲོ་བ་མཛེས་པ་ཁྱོད་ལ་བསྟན། །
ཡེ་ཤེས་དབང་པོ་ཉན་པར་འཚལ། ། སྒོ་རྣམས་དགུ་ནི་ཇི་ལྟར་ལགས། ། ཡེ་ཤེས་སྒོ་ཡི་དབྱེ་བས་ནི། ། ཡོན་ཏན་སྐྱོན་ནི་ཇི་ལྟར་ལགས། ། དུས་སུ་སྲོག་ནི་འཆད་པ་ཡི། ། ཡང་དག་རབ་ཏུ་སྦྱོར་བ་ཉོན། ། ལེགས་པའི་ལམ་ནི་མཛེས་པའི་གནས། ། ངན་པའི་ལམ་ཡང་སྐྱོན་རྣམས་ཉིད། ། ལྟེ་བའི་སྟེང་ན་ཐིག་ལེ་དང་། ། མིག་དང་སྣ་སོགས་རྣ་བ་དག །
བཏུང་དང་བཏུང་བ་མིན་པའི་སྒོ། ། མཚན་ཉིད་ལྟེ་བར་འདོད་པ་ཅན། ། མཐོ་རིས་ཐིག་ལེས་གཟུགས་ལུས་ཅན། ། སྟེང་ནས་སྟེང་དུ་གནས་པ་ཡི། ། འགྲོ་དང་འོང་བར་ཡོངས་སུ་གྲགས། ། སྣ་ལས་གནོད་སྦྱིན་དག་ཏུ་འགྱུར། ། རྣ་བ་དག་ལས་གྲུབ་པའི་ལྷ། ། གལ་ཏེ་མིག་ལས་ཤེས་འགྲོ་ན། ། མི་རྣམས་ཀྱི་ནི་རྒྱལ་པོར་འགྱུར། ། སྲིད་པའི་སྒོ་ལས་ཡི་དྭགས་ཏེ། །
གཅི་ལས་དེ་བཞིན་བྱོལ་སོང་ངོ་། ། དམྱལ་བ་བརྒྱད་ནི་བཏུང་མིན་པས། ། དེ་ལྟར་སྤང་ཕྱིར་རིགས་ཀྱི་བུ། ། སྲིད་པའི་འཕོ་བའི་མཚན་ཉིད་ནི། ། གང་ཕྱིར་སྒོ་ཡི་ཁྱད་པར་ནི། ། འཁོར་བའི་དབྱེ་བ་ཡང་དག་འབྱུང་། ། དེ་ཕྱིར་སྒོ་ཡི་ཁྱད་པར་གྱིས། ། རྣལ་འབྱོར་པས་ནི་མཉམ་གཞག་པ། ། འཆི་བའི་དུས་ཀྱི་ཐོབ་པ་ནི། ། འཆི་བའི་མཚན་མ་བསྟན་པ་ཉིད། །
རིམ་ལ་སོགས་པས་མ་ཕྱེ་བའི། ། འཕོ་བའི་རྣལ་འབྱོར་དམ་པ་ཉིད། ། བུམ་པ་དང་པོར་བརྩམས་ནས་ནི། ། སྒོ་རྣམས་ཐམས་ཅད་རེངས་པར་བྱེད། ། མཆོད་རྟེན་རྣམས་ཀྱི་ལྕགས་སྒྲོག་ལྔ། ། སྒོ་ཡི་བུག་པའི་བསྒོམ་པ་ནི། ། དེ་བས་དམའ་བའི་སྒོ་ཉིད་དོ། ། ས་བོན་ཆུ་ལྟར་དཀར་པོ་ཉིད། ། བཏུང་དང་བཏུང་མིན་མེ་ཡི་ནི། ། དེ་ཡི་ས་བོན་འབར་བ་ལྟར། །
དེ་ཡི་དང་པོ་དབུགས་ཀྱི་ཡང་། ། དེ་ལ་ཤིན་ཏུ་མཉམ་གཞག་པས། ། དབུགས་ནི་བུམ་པ་ཅན་བསྒོམ་བྱ། ། ལུས་ཀྱི་རླུང་གི་ཁ་དོག་དང་། ། རླུང་གི་དཀྱིལ་འཁོར་སེམས་ཀྱིས་ནི། ། རླུང་གི་ས་བོན་རྩ་བ་རྣམས། ། རླུང་ནི་མཐའ་ཡི་རྩབ་ཅན། ། ཐིག་ལེ་སྒྲ་དང་ལྡན་པ་ཡིས། ། སེམས་ཀྱི་ས་བོན་གྱིས་ནི་དྲང་། ། རྡོ་རྗེ་ཅན་གྱི་ས་བོན་གྱིས། །
འཇིགས་པའི་ལྕགས་ཀྱུ་ལ་སོགས་སྦྱར། ། གནས་ནི་བཅུ་དང་ཉི་ཤུ་ནི། ། རྩ་བཞིའི་གནས་ལས་འཇིགས་མས་དགུག ། གོ་འཕང་གནས་ནི་གོ་འཕང་སྟེ། ། བུག་པ་དགུ་ཡི་སྟེང་མས་སོ། ། མཛོད་སྤུ་སྐྲ་དཀར་ས་བོན་གྱི། ། ཡི་གེ་ཕྱེད་དང་གཉིས་ཀྱིས་སྦྱར། ། དྲག་པོའི་སྒྲ་ཡིས་བརྗོད་ནས་ནི། ། བརྒྱད་ཀྱི་མཐའ་ཡི་ས་བོན་གྱིས། ། འཇིགས་དང་འཇིགས་པའི་སྡེ་ཚན་གྱི། །
དང་པོ་ལ་སོགས་དང་པོ་ཡི། ། ཡི་གེ་ཕྱེད་པས་སྦྱར་ནས་ནི། ། རླུང་གིས་ས་བོན་འོག་མ་ལས། ། སྒྲ་ནི་སྒྲ་ཡིས་བསྐུལ་བར་བྱ། ། རླུང་གི་ས་བོན་ལྡན་པ་དང་། རླུང་གི་དཀྱིལ་འཁོར་སེམས་ཀྱི་ནི། ། གནས་ནི་ཉི་ཤུ་རྩ་བཞིར་ནི། ། དེ་ནས་སྟེང་ནས་སྟེང་དུ་མཆོག ། རྣལ་འབྱོར་པས་ནི་སྐྲ་དཀར་བས། ། སྟེང་གི་ཡི་གེ་བཟའ་བར་བྱ། །
བུ་ག་དགུ་ཡི་སྟེང་མཆོག་ནས། ། འཕྲལ་དུ་ཡིད་ཀྱིས་འཕོ་བར་བྱེད། ། ཉིན་ཞིང་བྲམ་ཟེ་གསོད་པ་དང་། ། མཚམས་མེད་ལྔ་ནི་བྱེད་པ་དང་། ། ཆོམ་རྐུན་ལས་ཀྱི་ལོངས་སྤྱོད་པ། ། འདི་ཡི་ལམ་གྱིས་གྲོལ་འགྱུར་ཏེ། ། སྡིག་པས་གོས་པར་མི་འགྱུར་ཞིང་། ། སྲིད་པའི་སྐྱོན་ལས་ཤིན་ཏུ་གྲོལ། ། དཔེར་ན་འདམ་ལས་སྐྱེས་པ་ཡི། ། པདྨ་གཟི་བརྗིད་དྲི་མ་མེད། །
དེ་བཞིན་འདམ་སོགས་ལུས་ཀྱིས་ནི། ། ཡེ་ཤེས་སྐུ་ནི་རང་འདོད་པས། ། དུས་ཐོབ་ན་ཡང་འཕོ་བྱ་སྟེ། ། དུས་མིན་ལྷ་ནི་གསོད་པ་ཉིད། ། དེ་ཕྱིར་ལུས་ཀྱི་མཚན་ཤེས་ནས། ། བློ་དང་ལྡན་པས་རྣལ་འབྱོར་བརྩམ། ། རྣལ་འབྱོར་བསྒྲུབ་བྱའི་ཁྱད་པར་ལས། ། ཇི་ལྟར་དེ་ཉིད་རྡོ་རྗེ་ཉོན། ། མཉམ་ཉིད་སེམས་ཀྱི་དངོས་པོ་ནི། ། སྔར་གྱི་མཚན་ཉིན་ཐམས་ཅད་ལས། །
སྙིང་གི་དཀྱིལ་འཁོར་དབུས་གནས་པར། ། སངས་རྒྱས་ལྔ་ཡི་ས་བོན་རྣམས། ། འདི་ནི་ཉི་མའི་འོད་ཟེར་འབར། ། ངོ་བོ་སེམས་ཀྱིས་མཚོན་པར་བྱ། ། སྔར་གསུངས་སྟོང་པ་ཉིད་ཀྱིས་ནི། ། སྔར་གྱི་མཚན་ཉིད་ཡང་དག་ལྡན། ། ཧཱུྃ་ལ་གནས་པའི་སེམས་ཀྱི་ནི། ། གཟུགས་ལ་སོགས་པ་ཐམས་ཅད་གཞིག ། ཟླ་བའི་དཀྱིལ་འཁོར་དབུས་གནས་པར། ། ས་བོན་གྱིས་ནི་གཟུགས་བསྐྱེད་ནས། །
པདྨའི་གདན་ལ་བཞུགས་པར་ནི། ། ཡེ་ཤེས་མཁའ་འགྲོར་བདག་ཉིད་བསམ། ། ཞལ་གསུམ་པ་ལ་ཕྱག་དྲུག་ཉིད། ། སྤྱན་གསུམ་དབུ་རྒྱན་གྱིས་ནི་བརྒྱན། ། བཞད་དང་ཁྲོ་ཞིང་སྒེག་པ་དང་། ། རྒྱན་རྣམས་ཀུན་གྱིས་རྣམ་པར་བརྒྱན། ། ཀུན་ད་ཟླ་བའི་མདོག་ལྟར་དཀར། ། ཤིན་ཏུ་མཛེས་པའི་གོས་ཀྱིས་བརྒྱན། ། སངས་རྒྱས་སྤྲིན་ནི་སྤྲོ་བར་བྱ། ། སེམས་དཔའ་སྐྱིལ་མོ་ཀྲུང་དུ་གནས། །
དང་པོར་མདའ་ནི་དགོད་པར་བྱ། ། དེ་བཞིན་གཉིས་པར་ལྕགས་ཀྱུ་ཉིད། ། གསུམ་པར་རྡོ་རྗེ་འཕྱར་བ་འོ། ། གཡོན་པ་སྡིག་མཛུབ་ཞགས་པ་ཉིད། ། གཉིས་པར་དཔག་བསམ་ཤིང་ལྕུག་མ། ། གསུམ་པར་གཞུ་ཡི་ཆོ་གས་ཁྱབ། ། འོད་ཟེར་ཕྲེང་བ་དུ་མ་དང་། དབུག་ནི་གཡོ་བ་མེད་པར་བསྒོམ། ། ས་བོན་བརྒྱད་ལ་སོགས་པ་ཡིས། ། ཡི་གེ་རྣམ་དགོད་དགོད་པར་བྱའོ། །
ཨཱ་ལི་ཀཱ་ལི་རབ་སྦྱོར་བས། ། ཇི་ལྟར་བཏུས་པའི་ས་བོན་བཞིན། ། ཐམས་ཅད་ཁ་དོག་དཀར་པོ་རྣམས། ། ས་བོན་ཟླ་བའི་འོད་ཟེར་ལྡན། ། པདྨའི་ཆུ་ཤིང་མེ་ཏོག་གི ། སྙིང་ལ་སྒོང་སྐྱེས་གཞག་པར་བྱ། ། དེ་ཡི་དབུས་སུ་ཡེ་ཤེས་དང་། ། རྣམ་པར་ཤེས་པ་ལྷན་ཅིག་ཏུ། ། དངོས་པོའི་ངོ་བོས་བསྒོམ་པར་བྱ། ། གཡོ་བ་མེད་ཅིང་འཚེ་བ་མེད། །
དེ་ནས་ཕྱི་རོལ་རྣལ་འབྱོར་རྣམས། ། རྣམ་པར་མཁས་པས་གཟུང་བར་བྱ། ། གནས་གཉིས་ཀྱི་ནི་སེམས་དང་ནི། ། རླུང་གི་དཀྱིལ་འཁོར་སེམས་ཀྱིས་ནི། ། དེ་ཡི་དབུས་སུ་མེ་ཉིད་དེ། ། དེ་ཡི་སྟེང་དུ་ཉི་མ་དེར། ། ཨཱ་ལི་ཀཱ་ལི་ལྡན་པ་ཡི། ། ས་བོན་དེ་ཉིད་དམར་པོ་འོ། ། རྣལ་འབྱོར་པ་ཡི་ཁྱད་པར་དུ། ། དབྱུང་དང་རྔུབ་པའི་བཟླས་པ་བྱ། །
ཡེ་ཤེས་ས་བོན་དབུས་སུ་ནི། ། འབྱུང་བ་ཡིས་ནི་བསྣུན་བྱ་ཞིང་། ། བསྣུན་པས་སྙིང་གའི་ཡེ་ཤེས་ནི། ། མེ་ཏོག་ལྟ་བུར་བསྣུན་པར་བྱ། ། དབྱུང་དང་དབྱུང་མིན་བཟླས་པས་ནི། ། དབྱུང་དང་རྔུབ་པའི་རྣལ་འབྱོར་པ། ། བདག་ཉིད་ཕྱི་རོལ་དུ་ནི་བྱེད། ། དབྱུང་བའི་མཚན་ཉིད་མཚོན་པ་དང་། ། རྔུབ་པའི་མཚན་ཉིད་མཚོན་པར་བྱ། ། དབྱུང་དང་རྔུབ་པའི་རྣལ་འབྱོར་གྱི། །
མཚན་ཉིད་དེ་ཉིད་བསྒོམས་པས་ནི། ། མཉམ་གཞག་དངོས་པོའི་རང་བཞིན་གྱིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ནས་ཕྱི་རོལ་རྣམས་ཀྱི་ལུས། ། སྒྲུབ་པ་པོས་ནི་རྣམ་པར་སྤྲུལ། ། གཞན་གྱི་སེམས་ཀྱི་རྗེས་སུ་སེམས། ། རྣམ་པར་མཁས་པས་ཤེས་པར་བྱ། ། བསྒོམ་དང་བཟླས་པའི་ཁྱད་པར་གྱིས། ། མཉམ་པར་གཞག་པའི་སེམས་ཀྱིས་ནི། ། ལེགས་པའི་ལམ་ནི་བསམ་བྱས་ན། །
འགྲུབ་འགྱུར་འདི་ལ་ཐེ་ཚོམ་མེད། ། དེ་ནས་ཡེ་ཤེས་གཟུགས་གྱུར་དང་། ། དེ་ཕྱིར་མར་མེའི་སེམས་ཀྱིས་ནི། ། རྣམ་པར་མཁས་པས་ལས་རྣམས་བྱེད། ། ཉན་ཐོས་ལ་སོགས་དེ་ཉིད་ནི། ། ལེགས་པར་བཤད་པ་བསྒྲགས་པ་ཉིད། ། ཤེལ་ལྟར་སེམས་ནི་བརྟན་བྱས་ནས། ། མར་མེའི་རྣམ་པའི་སེམས་ཀྱིས་ནི། ། སྤྲོས་པ་ཐམས་ཅད་དམིགས་ནས་ནི། ། སྤྲོས་པ་ཉིད་ནི་སྤྲོས་མེད་བྱེད། །
རང་བཞིན་རྣལ་འབྱོར་དམིགས་ནས་ནི། ། འདི་དག་ཐམས་ཅད་ཡོངས་སུ་སྤང་། ། ཀྱེ་བཅོམ་ལྡན་འདས་ཡེ་ཤེས་གང་གིས་ཡེ་ཤེས་ཁྱད་པར་དུ་འཕགས་ལགས། བཅོམ་ལྡན་ཀྱིས་བཀའ་སྩལ་པ། ། ཡེ་ཤེས་རྣམ་པ་ལྔ་རུ་གསུངས། ། གསང་བའི་མེ་ལོང་ཡེ་ཤེས་ལྷའི། ། ཁྲོ་བོའི་ཡེ་ཤེས་ལྷ་མ་ཡིན། ། ཡི་དྭགས་ཡེ་ཤེས་ཉི་མ་སྟེ། ། དམྱལ་བའི་འཇིགས་ཤིང་ངུ་བ་ཉིད། ། གཏི་མུག་ཡེ་ཤེས་བྱོལ་སོང་རྣམས། །
སེམས་མེད་བརྟན་པ་ལ་སོགས་པ། ། མི་ལ་རྣམ་ཤེས་ཁྱད་པར་ནི། ། རྣམ་པ་ལྔ་རུ་ཤེས་པར་བྱ། ། ལྔ་ཡི་དབྱེ་བས་ཡེ་ཤེས་བསྒྲགས། ། གླེན་ཞིང་ལྐུགས་པས་ཁེབས་པ་ཡི། ། བྱིས་པའི་ཤེས་པའི་ཤེས་པ་ཅན། ། ཡེ་ཤེས་དེ་ཉིད་ཁྱད་པར་དང་། ། རྣལ་འབྱོར་བསྟན་བཅོས་ཁྱད་པར་ལས། ། སྐྱེ་བ་བྱེ་བ་སྟོང་ཕྲག་ཏུ། ། ང་ཡི་ཡེ་ཤེས་ཀྱིས་བསྐུལ་བ། །
མཁས་པ་རྣལ་འབྱོར་བསྟན་བཅོས་ལ། ། འབད་པས་དད་པ་བསྐྱེད་པར་བྱ། ། ཕྱི་རོལ་བསྟན་བཅོས་སྒྲ་ལ་སོགས། ། དཔེར་ན་གར་མཁན་ཁ་དོག་བཞིན། ། རྣལ་འབྱོར་བསྟན་བཅོས་རྗེས་བཙལ་བས། ། བཟའ་དང་གྲོལ་བའི་གནས་སུ་བྱ། ། སྙིང་པོ་ལས་ནི་སྙིང་པོ་མཆོག ། རྣལ་འབྱོར་ཞལ་མཆོག་ཁྱོད་ལ་བཤད། ། བརྒྱད་པ་ལས་མུ་སྟེགས་ཀྱི་ཡེ་ཤེས་འཇིགས་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །། སྔགས་རྣམས་ཀྱི་ནི་མཚན་ཉིན་ནི། །
རྡོ་རྗེ་གཙོ་བོ་རྒྱལ་པོ་ཉོན། ། ཨོཾ་བཛྲཱ་མྲྀ་ཏ་མ་ཧཱ་སུ་ཁ་ཧྃ་སྭཱ་ཧཱ། སྙིང་པོའོ། ཨོཾ་ཨཱཿཧཱུྃ་ཧཱུྃ་སྭཱ་ཧཱ། རྡོ་རྗེ་སེམས་དཔའི་བཟླས་པའི་སྔགས་སོ། ། ཨོཾ་ཨཱཿཨྃ་ཧྃ་སྭཱ་ཧཱ། རྡོ་རྗེ་དྲག་མོའིའོ། ། ཨོཾ་ཨཱཿཨཱྃ་ཧྃ་སྭཱ་ཧཱ། རྡོ་རྗེ་གཟུགས་བརྙན་མའིའོ། ། ཨོཾ་ཨཱཿཨིཾ་ཧྃ་སྭཱ་ཧཱ།
འདོད་ཆགས་རྡོ་རྗེ་མའིའོ། ། ཨོཾ་ཨཱཿཨཱིཾ་ཧྃ་སྭཱ་ཧཱ། རྡོ་རྗེ་ཞི་བ་མའིའོ། ། ཨོཾ་ཨཱཿཨུྃ་ཧྃ་སྭཱ་ཧཱ། རྡོ་རྗེ་གནོད་སྦྱིན་མའིའོ། ། ཨོཾ་ཨཱཿཨཱུྃ་ཧྃ་སྭཱ་ཧཱ། རྡོ་རྗེ་མཁའ་འགྲོ་མའིའོ། ། ཨོཾ་ཨཱཿཨྃ་ཧྃ་སྭཱ་ཧཱ། སྒྲའི་རྡོ་རྗེ་མའིའོ། ། ཨོཾ་ཨཱཿཨཿཧྃ་སྭཱ་ཧཱ།
སའི་རྡོ་རྗེ་མའིའོ། ། ཨོཾ་ཨཱཿཨོཾ་ཧྃ་སྭཱ་ཧཱ། གླིང་བུ་མའིའོ། ། ཨོཾ་ཨཱཿཨཽཾ་ཧྃ་སྭཱ་ཧཱ། པི་ཝང་མའིའོ། ། ཨོཾ་ཨཱཿཨེཾ་ཧྃ་སྭཱ་ཧཱ། མུ་ཀུན་དའིའོ། ། ཨོཾ་ཨཱཿཨཻཾཾ་ཧྃ་སྭཱ་ཧཱ། རྫ་རྔ་མའིའོ། ། ཨོཾ་ཨཱཿབཛྲཱྂ་ཀུ་ཤི་ཛཿཧྃ་སྭཱ་ཧཱ།
རྡོ་རྗེ་ལྕགས་ཀྱུ་མའིའོ། ། ཨོཾ་ཨཱཿབཛྲ་པཱ་ཤེ་ཧཱུྃ་ཧྃ་སྭཱ་ཧཱ། རྡོ་རྗེ་ཞགས་པ་མའིའོ། ། ཨོོཾ་ཨཱཿབཛྲ་སྥོ་ཊ་བྂ་ཧྃ་སྭཱ་ཧཱ། རྡོ་རྗེ་ལྕགས་སྒྲོག་མའིའོ། ། ཨོཾ་ཨཱཿབཛྲ་གྷཎྜེ་ཧོཿཧྂ་སྭཱ་ཧཱ། རྡོ་རྗེ་དྲིལ་བུ་མའིའོ། སྤྱན་ལ་སོགས་པའི་སྔགས་ནི་སྔ་མ་བཞིན་དུ་སྔགས་པས་བཟླས་པར་བྱའོ། ། ཨོཾ་ཾརྀ་སྭཱ་ཧཱ། མེ་ཏོག་མའིའོ། །
ཨོཾ་ཾརཱྀ་སྭཱ་ཧཱ། བདུག་པ་མའིའོ། ། ཨོཾ་ཾལྀ་སྭཱཧཱ། དྲི་མའིའོ། ། ཨོཾ་ཾལཱྀ་སྭཱ་ཧཱ། མར་མེ་མའིའོ། ། འདི་དག་ནི་རྡོ་རྗེསེམས་དཔའིའོ། ། ཨོཾ་ཧྲཱིཿསྭཱ་ཧཱ། ཧེ་རུ་ཀའིའོ། ། ཨོཾ་བཛྲ་གུ་ཧྱེ་སི་དྷ་པ་ར་མ་ཡོ་གི་ཤྭ་རི་ཀ་པཱ་ལ་མཱ་ལ་དྷ་རི་ཎི།
རུ་དྷི་ར་པྲི་ཡེ་ཤྨ་ཤཱ་ན་བཱ་སི་ནི་ཧཱུྃ་ཕཊ་སྭཱ་ཧཱ། དཀར་མོའིའོ། ། ཨོཾ་བཛྲ་ཙཎྜེ་ཤྭ་རི་ཁ་ཊྭཱྂ་གི་མ་ཧཱ་བཛྲི་ཎི་ཀ་པཱ་ལ་མཱ་ལཱ་མུ་ཀུ་ཊེ་ཨཱ་ཀཌྜྷ་ཨཱ་ཀཌྜྷ་སརྦྦ་དུཥྚ་ཧྲྀ་ད་ཡ་མཱ་ཀཌྜྷ་རུ་ལུ་རུ་ལུ་བྷྱོ་ཧཱུྃ་ཕཊ། ཆོམ་རྐུན་མའིའོ། ། ཨོཾབཛྲཱ་པ་རཱ་ཛི་ཏེ་པ་ར་མ་གུ་ཧྱེ་ཀ་པཱ་ལ་མཱ་ལཱ་བི་བྷཱུ་ཥི་ཏེ། སརྦ་དུཥྚ་མོ་ཧི་ནི་པྲི་ཡེ་ཨེ་ཧྱེ་ཧི་བྷ་ག་ཝ་ཏི་བཛྲ་གུ་ཧྱེ་ཤྭ་རཱི་བ་ཧུ་བི་བི་དྷ་བེ་ཤ་དྷ་རི་ཎི། སརྦ་དུཥྚ་ནི་བཱ་ར་ཎི་ཧཱུྃ་ཕཊ། རབ་ཏུ་རྨོངས་མའིའོ། ། ཨོཾ་བཛྲ་བཻ་ཏྟྲ་ལི་ཁ་ཁ་ཁཱ་ཧི་ཁཱ་ཧི། སརྦ་དུཥྚཱནྦྷི་ཀྲྀ་ཏ་བེ་ཥ་དྷཱ་རི་ཎི་བི་ཀྲི་ཏཱ་ལྃ་ཀཱ་ར།
བྷཱུ་ཥི་ཏེ་ཧ་ན་ཧ་ན། ད་ཧ་ད་ཧ། པ་ཙ་པ་ཙ། མཱ་བི་ལམྦ་མཱ་བི་ལམྦ། ས་མ་ཡ་མ་ནུ་སྨ་ར་པྲ་ཝེ་ཤ་ཡ་མཎྜ་ལ་མ་དྷྱེ། ཨུཏྠཱ་པ་ཡ་སརྦྦྂ་ཧཱུྃ་ཧཱུྃ་ཕཊ། རོ་ལངས་མའིའོ། ། ཨོྂ་ཨེ་ཧྱེ་ཧི་བྷ་ག་ཝ་ཏི་བཛྲ་གུ་ཧྱེ་ཤྭ་རི་བ་ཧུ་བི་བི་དྷ་བེ་ཤ་དྷ་རི་ཎི་སརྦ་ཏ་ཐཱ་ག་ཏ་ཛུཥྚེ་ས་མ་ཡ་མ་ནུ་སྨ་ར། ཧ་ན་ཧ་ན། རྃ་ག་རྃ་ག
རྃ་གཱ་པ་ཡ་རྃ་གཱ་པ་ཡ། པཱུ་ར་ཡ་པཱུ་ར་ཡ། ཨཱ་བི་ཤ་ཡ་ཨཱ་བི་ཤ་ཡ། སརྦ་བྷཱུ་ཏྲཱན་ན། རྟ་ན་རྟ་ན། རྟཱ་པ་ཡ་རྟཱ་པ་ཡ། ཧཿཧ་ཧ་ཧ་ཧ། ཧཱུྃ་ཧཱུྃ་ཕཊ། པུཀྐ་སཱིའིའོ། ། ཨོཾ་བཛྲ་ཤཱུ་ལཱ་གྲི་བྷིནྡ་བྷིནྡ་སརྦ་དུཥྚ་ཧྲྀ་ད་ཡྃ།
ཨཱ་ཀརྵ་ཡ་ཨཱ་ཀརྵ་ཡ། ཧ་ན་ཧ་ན། ད་ཧ་ད་ཧ། ནིརྨ་ཐ་ནི་རྨཱ་ཐ་མཱ་ར་ཡ་མཱ་ར་ཡ། མཱ་བི་ལམྦ་མཱ་བི་ལམྦ། ས་མ་ཡ་མ་ནུ་སྨ་ར་ཧཱུྃ་ཧཱུྃ་ཕཊ། གདོལ་པ་མོའིའོ། ། ཨོཾ་བཛྲ་མ་ཧེ་ཤྭ་རི་ཧྃ་ཧྃ་ཧྃ་ཧྃ་ཧཿརུ་ལུ་རུ་ལུ་བྷྱོ་ཧཱུྃ་ཧཱུྃ་ཕཊ། བྷ་ཀྵ་ཡ་སརྦ་དུཥྚཱནྣིརྨ་ཐ་ཧྲྀ་ད་ཡྂ་ཧཱུྃ་ཧཱུྃ་ཕཊ་སྭཱ་ཧཱ། གྷསྨ་རཱིའིའོ།
ཨོཾ་སུྃ་བྷ་ནི་དིཔྟ་ས་མ་ཡ་བཛྲེ་ཧཱུྃ་ཕཊ། ཧེ་རུ་ཀ་དང་མཚུངས་པའིའོ། ། ཨོཾ་བཛྲ་བྃ་ཤེ་ཧཱུྃ་སྭཱ་ཧཱ། གླིང་བུ་མའིའོ། ། ཨོཾ་བཛྲ་བཱི་ཎེ་ཧཱུྃ་སྭཱ་ཧཱ། པི་ཝང་མའིའོ། ། ཨོ་བཛྲ་མུ་ཀུནྡེ་ཧཱུྃ་སྭཱ་ཧཱ། མུ་ཀུན་དའིའོ། ། ཨོཾ་བཛྲ་མྲྀ་དྃ་གེ་ཧཱུྃ་སྭཱ་ཧཱ། རྫ་རྔ་མའིའོ། །
ཨོཾ་བཛྲ་བ་ཌ་བཱ་མུ་ཁི་ཡོ་གཱི་ཤྭ་རི་ཧཱི་ཧི་ཧི་ཧི་ཧི་ཧཱུྃ་ཛཿ རྟ་གདོང་མའིའོ། ། ཨོཾ་བཛྲ་དྃ་ཥྚྲཱ་ཝ་རཱ་ཧ་མུ་ཁི་ཏྲཱྃ་བ་ཏྲཱྃ་བ་ཧཱུྃ། རྡོ་རྗེ་ཕག་གདོང་མའིའོ། ། ཨོཾ་ཙནྡྲ་སཱུརྻ་ཧུ་ཏཱ་ཤ་ནི་སིང་ཧ་ནི་རྣཱ་དེ་སིདྷ་ཝཀྟྲེ་སིདྡྷི་ནི་ཊྃ་ཊྃ་བྃ། སེང་གེ་གདོང་མའིའོ། ། ཨོཾ་བཛྲ་དྷཱ་ཏུ་སྂ་ཛཱི་བ་ནི་མ་ཧཱ་ཡཀྵི་ཎི་ཤྭཱ་ན་རཱུ་པི་ཎི་མ་ཧཱ་པྲཱ་ལ་ཡ་ནི་རྞཎ་དེ་ཀཱ་མ་རཱུ་པི་ཎི་ཏྲཱྃ་ཏྲ་ཊ་ཏྲ་ཊ་ཧོ། ཁྱི་གདོང་མའིའོ། ། སྭཱ་ཧཱ། ཞེས་བྱ་བ་ནི་ཐམས་ཅད་དུའོ། །
འདི་རྣམས་ནི་དཔལ་ཧེ་རུ་ཀ་འཁོར་དང་བཅས་པའིའོ། ། ཨོཾ་ཨྃ་སྭཱ་ཧཱ། བདག་མེད་མའིའོ། ། ཨོཾ་ཨཱྃ་སྭཱ་ཧཱ། རྡོ་རྗེ་མའིའོ། ། ཨོཾ་ཨིཾ་སྭཱ་ཧཱ། དཀར་མོའིའོ། ། ཨོཾ་ཨཱིཾ་སྭཱ་ཧཱ། ཆུའི་རྣལ་འབྱོར་མའིའོ། ། ཨོཾ་ཨུྃ་སྭཱ་ཧཱ།
རྡོ་རྗེ་མཁའ་འགྲོ་མའིའོ། ། ཨོཾ་ཨཱུྃ་སྭཱ་ཧཱ། པུཀྐ་སཱིའིའོ། ། ཨོཾ་རྀཾ་སྭཱ་ཧཱ། རི་ཁྲོད་མའིའོ། ། ཨོཾ་རཱྀཾ་སྭཱ་ཧཱ། གདོལ་པ་མོའིའོ། ། ཨོཾ་ལྀཾ་སྭཱ་ཧཱ། གཡུང་མོའིའོ། ། ཨོཾ་ལཱྀཾ་སྭཱ་ཧཱ།
དཀར་མོའིའོ། ། ཨོཾ་ཨེཾ་སྭཱ་ཧཱ། ཆོམ་རྐུན་མའིའོ། ། ཨོཾ་ཨཾཻ་སྭཱ་ཧཱ། རོ་ལངས་མའིའོ། ། ཨོཾ་ཨོཾ་སྭཱ་ཧཱ། གྷསྨ་རཱིའིའོ། ། ཨོཾ་ཨཽཾ་སྭཱ་ཧཱ། ས་སྤྱོད་མའིའོ། ། ཨོཾ་ཨྂ་སྭཱ་ཧཱ།
མཁའ་སྤྱོད་མའིའོ། ། འདི་རྣམས་ནི་བདག་མེད་མ་འཁོར་དང་བཅས་པའིའོ། ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཀྱཻ་རྡོ་རྗེའི་སྙིང་པོའོ། ། ཨོཾ་ཏྲཻ་ལོ་ཀྱཱ་ཀྵེ་པ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ། ཕྱག་གཉིས་པའིའོ། ། ཨོཾ་ཛྭ་ལ་ཛྭ་ལ་བྷྱོ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཕྱག་བཞི་པའིའོ། ། ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཕྱག་དྲུག་པའིའོ། །
ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་ཀལྤཱ་གྣི་སནྣི་བྷཱ་ཡ་ཧཱུྃ་ཧཱུྃ་ཕཊ། ཨོཾ་ཛ་ཊཱ་མ་ཀུ་ཊོཏྐ་ཊཱ་ཡ་ཧཱུྃ་ཧཱུྃ་ཕཊ། ཨོཾ་དྃཥྚྲཱ་ཀ་རཱ་ལོ་གྲ་བྷཱི་ཥ་ཎ་མུ་ཁཱ་ཡ་ཧཱུྃ་ཧཱུྃ་ཕཊ། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧཱུྃ་ཧཱུྃ་ཕཊ། ཨོཾ་པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱྂ་ག་དྷཱ་རི་ཎེ་ཧཱུྃ་ཧཱུྃ་ཕཊ། ཨོཾ་བྱཱ་གྷྲཱ་ཛི་ནཱམྦྷ་ར་དྷ་རཱ་ཡ་ཧཱུྃ་ཧཱུྃ་ཕཊ྄། ཨོཾ་མ་ཧཱ་དྷཱུ་མྲཱནྡྷ་ཀཱ་ར་ཝ་པུ་ཥཱ་ཡ་ཧཱུྃ་ཧཱུྃ་ཕཊ། ཕྱག་འབུམ་པའིའོ། ། ཨོཾ་ཤྲཱི་ཧེ་ཧེ་རུ་རུ་ཀྃ་བཛྲ་ཌཱ་ཀི་ནཱི་ཛཱ་ལ་སྃ་ཝ་རཾ་ཧཱུྃ་ཧཱུྃ་ཕཊ་སྭཱ་ཧཱ།
དུར་ཁྲོད་ལ་དགྱེས་པ་ཕྱག་གཉིས་པའི་འོ། ། ཨོཾ་ཤྲཱི་ཧེ་རུ་ཀ་བཛྲ་སརྦྦ་དུཥྚ་ས་མ་ཡ་མུ་དྲཱ་པྲ་བྷྃ་ཛ་ཀ་ཧཱུྃ་ཧཱུྃ་ཕཊ་སྭཱ་ཧཱ། དྲག་པོའི་གདན་ཅན་གྱི་ཕྱག་གཉིས་པའིའོ། ། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ། རིག་པའི་རྒྱལ་པོའིའོ། ། འདི་རྣམས་ནི་ཧེ་རུ་ཀ་འབྱུང་བའི་སྔགས་སོ། ། ཨོཾ་བཛྲ་བཻ་རོ་ཙ་ནཱི་ཡེ་བུདྡྷ་ཌཱ་ཀི་ནཱི་ཡེ་སྭཱ་ཧཱ། ཡི་གེ་བཅུ་དྲུག་པོ་འདི་རྣམས་ནི། མཁའ་འགྲོ་མའི་རྩ་བའི་སྔགས་སོ། ། ཨོཾ་མཱ་རཱི་ཙྱཻ་སྭཱ་ཧཱ།
འོད་ཟེར་ཅན་གྱི་སྙིང་པོའིའོ། ། ཨོཾ་མཱ་རཱི་ཙྱཻ་བཏྟཱ་ལི་བ་དཱ་ལི་བ་དཱ་ལི། བ་རཱ་ཧ་མུ་ཁི་སྭཱ་ཧཱ། ཉེ་བའི་སྙིང་པོའི་སྔགས་སོ། ། ཨོཾ་པི་ཤཱ་ཙི་པརྞཎ་ཤ་ཝ་རི་སརྦྦ་མཱ་རི་པྲ་ཤ་མ་ནི་ཧཱུྃ་ཧཱུྃ་མ་ཧོ་ད་རི་ཕཊ། རི་ཁྲོད་མ་ཤིང་ལོ་ཅན་གྱིའོ། ། ཨོཾ་བཛྲྂ་ཀུ་ཤཱ་ཀརྵ་ཡ་ཧཱུྃ། ཨོཾ་བཛྲ་པཱ་ཤ་བནྡྷ་ཧཱུྃ། ཨོཾ་བཛྲ་ཀཱ་ལི་ཏརྫ་ཡ་ཧཱུྃ། ཨོཾ་བཛྲ་མུཥྚི་གྲྀཧྣ་ཧཱུྃ།
ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ། ཨོཾ་བཛྲ་མུངྒ་རཱ་ཀོ་ཊ་ཡ་ཧཱུྃ། སྔགས་འདི་རྣམས་ནི་ཤིན་ཏུ་གྲུབ་པ་སྟེ། དོན་ཡོད་པའི་དངོས་གྲུབ་སྒྲུབ་པའོ། ། ཨོཾ་བཛྲ་ཌཱ་ཀི་ནི་ཨི་མྃ། ། བ་ལིཾ་གྲྀཧྣ་གྲྀཧྣ་ཧཱུྃ་ཕཊ་སྭཱ་ཧཱ། ཨོཾ་ཛཿཧཱུྃ་བྃ་ཧོཿ ས་མ་ཡ་སཏྭྃ། དྲྀ་ཤྱ་ཧོཿ དེ་ལྟར་ལན་གསུམ་བཞི་ལྔར་བཟླས་ནས་གཏོར་མ་སྦྱིན་པར་བྱའོ། །
རྡོ་རྗེ་མཁའ་འགྲོ་མའི་གཏོར་མའི་སྔགས་སོ། ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙིནྨཱདཱ་པ་སྨཱ་ར་ཌཱ་ཀ་ཌཱ་ཀི་ནྱ་ད་ཡ་ཨི་མཾ་བ་ལིཾ་གྲྀ་ཧྞཏུ་ས་མ་ཡ་རཀྵནྟུ་སརྦྦ་སིདྡྷི་མྨེ་པྲ་ཡཙྪནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། འབྱུང་པོ་ཐམས་ཅད་ཀྱི་གཏོར་མའི་སྔགས་སོ། ། ཨོཾ་ཀི་ཊི་ཀི་ཊི་བཛྲ་ཧཱུྃ། བྱིན་གྱིས་བརླབ་པའི་སྔགས་སོ། ། ཨོཾ་ཨཱཿཧཱུྃ་ཤོ་དྷ་ཡ་ཤོ་དྷ་ཡ་རཀྵ་རཀྵ་ཧཱུྃ་ཕཊ། ས་སྦྱང་བའི་སྔགས་སོ། ། ཨོཾ་བཛྲ་ཌཱུ་ཀི་ནི་ཧཱུྃ་ཕཊ་སྭཱ་ཧཱ། ཨོཾ་གཽ་རཱི་ཧཱུྃ་ཕཊ་སྭཱ་ཧཱ།
ཨོཾ་ཙཎྜ་ལཱི་ཧཱུྃ་ཕཊ་སྭཱ་ཧཱ། ཨོཾ་བཻཏྟཱ་ལཱི་ཧཱུྃ་ཕཊ་སྭཱ་ཧཱ། སྔགས་པས་ཆོ་གས་བསྣུན་པ་དང་། གསད་པ་དང་། དགུག་པ་དང་། གར་བྱེད་པའོ། ། ཨོཾབཛྲ་སི་ཧི་ནི་ཨཱྃ་སྭཱ་ཧཱ། ཨོཾ་བཛྲ་བྱཱ་གྷྲི་ཨཱིཾ་སྭཱ་ཧཱ། ཨོཾ་བཛྲ་ཛྃ་བུ་ཀེ་ཨཱུྃ་སྭཱ་ཧཱ། ཨོཾ་བཛྲ་ཨུ་ལཱུ་ཀཱ་སྱེ་རཱྀཾ་སྭ་ཧཱ།
ཨོཾ་བཛྲ་ར་ཛེ་ནྡྲི་ལཱྀཾ་སྭཱ་ཧཱ། ཨོཾ་བཛྲ་དཱིཔྟ་ཏེ་ཛེ་ཨཻཾ་སྭཱ་ཧཱ། ཨོཾ་བཛྲ་ཙཱུ་ཥི་ཎི་ཙཱུ་ཥ་ཡ་སརྦྦ་ས་ཏྭཱྃ་ཨཽཾ་སྭཱ་ཧཱ། ཨོཾ་བཛྲ་ཀམྦོ་ཛེ་ཨཿསྭཱ་ཧཱ། ཨོཾ་ཧྲཱིཿསྭཱ་ཧཱ། དབུས་སུ་སྟེ། ཡེ་ཤེས་ཀྱི་མཁའ་འགྲོ་མ་འཁོར་དང་བཅས་པའོ། ། ཨོཾ་ཛཿཧཱུྃ་བྃ་ཧོཿཁྃ་རྃ། མཆོད་ཡོན་གྱི་སྔགས་སོ། ། ཨོཾ་ཁྃ་ནི་རཱི་ཧཱུྃ་ཁྃ།
ཞབས་བསིལ་གྱི་སྔགས་སོ། ། ཨོཾ་དྷྭྃ་དྷྭྃ། དྲི་དང་བཤོས་གཙང་ལ་སོགས་པའི་སྔགས་སོ། ། ཨོཾ་ཧ་ཧོ་ཧྲཱིཿསྭཱ་ཧཱ། ཕྱག་རྒྱ་ཆེན་པོའི་སྔགས་སོ། ། ཨོཾ་ཀུ་རུ་ཀུ་རུ་ས་མ་ཡཱ་དྷི་པ་ཏི་ཧཱུྃ་ཛཿསྭཱ་ཧཱ། དགུག་པ་འི་སྔགས་སོ། ། ཧ་ཧི་ཧུ་ཧེ་ཧོ་ཧྃ། ཡན་ལག་དྲུག་ལ་དགོད་པའི་སྔགས་སོ། ། དཔལ་ཡང་དག་པར་སྦྱོར་བའི་རྒྱུད་ལས་བྱུང་བ་བྱ་བ་ཐམས་ཅད་ཡང་དག་པར་འབྱུང་བའི་བརྟག་པའི་རྒྱལ་པོ་སྟེ་བརྒྱད་པའོ།། །།
དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་དང་། དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་ལ་མཆོད་ནས། ཕྱག་འཚལ་ཏེ་འདི་སྐད་ཅེས་གསོལ་ཏོ། ། མྱ་ངན་འདས་པའི་གནས་རྒྱས་པ། ། བཅོམ་ལྡན་ལྷ་ཡིས་བཤད་དུ་གསོལ། ། གང་དུ་གནས་སུ་བཞུགས་གྱུར་པས། ། རྒྱུ་དང་མི་རྒྱུ་བཅས་པར་རོལ། ། བཅོམ་ལྡན་འདས་ཀྱིས་བཀའ་སྩལ་པ། ། ཅི་རིགས་བརྟགས་པས་སེམས་འཛིན་པ། ། ང་ཡིས་བཤད་པར་བྱ་ཡིས་ཉོན། །
གང་ཞིག་དེ་སྐད་སྔར་གསུངས་པ། ། ཐམས་ཅད་བདག་ཉིད་རྟག་ཏུ་བཞུགས། ། དཀྱིལ་འཁོར་ལུས་ཞེས་བརྗོད་པར་བྱ། ། སྒོ་བཞི་ཇི་སྐད་གསུངས་པ་འོ། ། ལྟེ་བའི་དབུས་གནས་པད་ཆེན་པོ། ། ཀུན་མཁྱེན་ཡེ་ཤེས་མངོན་པར་གྲགས། ། གནས་དེར་གནས་པའི་དཔའ་བོ་ནི། ། དྲི་མེད་དྲི་མ་རྣམ་པར་སྤངས། ། ལུས་ལ་གནས་ཤིང་ནག་ནོག་མེད། ། ལུས་ཅན་ཀུན་ལ་རྣམ་པར་རོལ། །
སངས་རྒྱས་ཀུན་གྱི་རྫུ་འཕྲུལ་ཆེ། ། རྣམ་པར་མཛད་ཅིང་རབ་ཏུ་བསྒྱུར། ། ཁ་ཅིག་ཏུ་ནི་བྱང་ཆུབ་ཆེན་པོའི་སེམས། ། ཁ་ཅིག་ཏུ་ནི་ཇི་ལྟར་སྤྱོད་རྗེས་འབྲང་། ། ཁ་ཅིག་ཏུ་ནི་དགའ་ལྡན་ལྷ་རྣམས་ལགས། ། ཁ་ཅིག་ཏུ་ནི་འབབ་པར་གྱུར་པ་དང་། ། ཁ་ཅིག་ཏུ་ནི་བལྟམས་པ་རྣམ་དག་ཅིང་། ། ཁ་ཅིག་ཏུ་ནི་ཁབ་ནས་གསལ་བྱུང་དང་། ། ཁ་ཅིག་ཏུ་ནི་བྱང་ཆུབ་ཆེན་པོར་མཆོད། ། ཁ་ཅིག་ཏུ་ནི་བདུད་ལས་མཆོག་ཏུ་རྒྱལ། །
ཁ་ཅིག་ཏུ་ནི་མངོན་པར་རྫོགས་བྱང་ཆུབ། ། ཁ་ཅིག་ཏུ་ནི་འཁོར་ལོ་རབ་ཏུ་བསྐོར། ། ཁ་ཅིག་ཏུ་ནི་ཕས་ཀྱི་རྒོལ་བ་དག ། ལྷན་ཅིག་ཆོས་ཀྱིས་ཚར་ནི་གཅོད་པ་པོ། ། ཁ་ཅིག་ཏུ་ནི་དངོས་གྲུབ་ཀུན་དབང་ཕྱུག ། ཁ་ཅིག་དཔལ་ལྡན་འཇིག་རྟེན་གསུམ་ལས་རྒྱལ། ། ཁ་ཅིག་ཏུ་ནི་དཔག་བསམ་ཤིང་མཆོག་ཀུན། ། དངོས་གྲུབ་དབང་ཕྱུག་བླ་ན་མེད་པ་ཉིད། ། དེ་ལྟར་ལ་སོགས་མཐའ་ཡས་མཆོག ། སངས་རྒྱས་ཀུན་བདག་སྡོམ་པས་ནི། །
དངོས་དང་དངོས་མེད་རྣམ་པར་གྲོལ། ། དེ་ཕྱིར་གཏི་མུག་ཡོངས་སུ་སྤངས། ། ཨཱ་ལི་བུང་བ་ཞེས་བྱར་བརྗོད། ། བུང་བ་རྡོ་རྗེ་འཇིགས་བྱེད་ཉིད། ། ཨཱ་ལི་ནམ་མཁའི་མཐར་གཏུགས་པར། ། ཆོས་ཀྱི་དབྱིངས་ཀྱི་རང་བཞིན་ལས། ། རྒྱུ་དང་མི་རྒྱུ་གསང་བློ་འཛིན། ། ཕུང་པོ་ཁམས་དང་སྐྱེ་མཆེད་དང་། ། དབང་པོ་ཀུན་གྱི་བདུད་རྩི་དང་། ། ལས་རྣམས་ཐམས་ཅད་སྐྱེ་བ་ཉིད། །
དེ་ཕྱིར་ཐམས་ཅད་བཀུག་ནས་ནི། ། རྩ་བའི་དབུས་སུ་ཐིམ་པར་བྱ། ། འཇིགས་བྱེད་རྡོ་རྗེ་སྒྲ་ཡིས་ནི། ། རྫོགས་པའི་རྣལ་འབྱོར་རྫས་ལས་ནི། ། རླུང་དང་མེ་དང་བདུན་པའི་དོན། ། རྡོ་རྗེ་ཅན་གྱི་ས་བོན་སྦྱར། ། ཐིག་ལེ་སྒྲ་ཡིས་ཡང་དག་མནན། ། ཆར་གྱི་རྒྱུན་ཞེས་བརྗོད་པར་བྱ། ། དབྱངས་ཀྱི་དང་པོ་མཆོག་ས་བོན། ། དེ་ཡི་དབུས་སུ་གཟུང་བར་བྱ། །
ཀཱ་ལི་མེ་ཏོག་ཤེས་པར་བྱ། ། མེ་ཏོག་རྡོ་རྗེ་ཅན་གྱི་ལུས། ། མ་མོ་ཀུན་གྱི་ས་རྣམས་ཀྱང་། ། ཀུན་ལ་འཁོར་བ་བསྐྱེད་པར་འགྱུར། ། ཡེ་ཤེས་ཆུ་བོ་རྒྱ་མཚོ་འདིར། ། ཤེས་རབ་ཆུ་སྲིན་དབྱངས་ཀྱི་ཉས། ། གཉིས་མེད་འདམ་གྱིས་དབུས་སུ་ནི། ། ཐབས་ཀྱི་རྣམ་པའི་མྱུ་གུ་ཉིད། ། བྂ་དུ་ལྟ་བུར་བྱ་བ་ཉིད། ། སྦྲང་རྩི་དང་ནི་བདུད་རྩི་གནས། །
ཀཱ་ལི་དང་ནི་བདུད་རྩི་ཉིད། ། ཆུ་དང་མེ་ཏོག་ནང་དུ་འཁོར། ། བདུད་རྩི་ཆུ་ཡི་ཆོ་ག་མཆོག ། གཉིས་ལས་ལུས་ནི་སྐྱེ་བར་འགྱུར། ། གང་དུ་བདུད་རྩི་དང་ནི་ཆུ། ། ལྔ་ཡིས་བདག་ཉིད་དུ་ནི་གསུངས། ། མེ་ནི་ཚ་བ་ཉིད་ཡིན་ཏེ། ། རེག་པས་རླུང་ནི་དུ་བར་ལྟ། ། ཆུ་ནི་གཤེར་བའི་དངོས་པོ་སྟེ། ། ས་ནི་གཟུགས་སུ་བལྟ་བར་བྱ། །
ཡེ་ཤེས་རྡོ་རྗེ་བྱིན་བརླབས་པས། ། རྣམ་པ་ལྔར་ནི་རབ་ཏུ་བསྐྱེད། ། ཡང་ནི་ཆུ་ནི་ཀུན་གྱི་དབྱིབས། ། དེ་བཞིན་མེ་ཡིས་ཟད་པར་བྱེད། ། དེ་བཞིན་རླུང་ནི་རྟག་པ་ཡི། ། ས་ནི་དབང་པོའི་གཟུགས་ཅན་མ། ། ཧཱུྃ་གི་གླུ་ཡི་རྣམ་པ་ཡིས། ། རྣལ་འབྱོར་མ་ཀུན་མཉེས་པར་བྱེད། ། རྡོ་རྗེ་ཡན་ལག་དགྱེས་པའི་མཐུས། ། སྤྱན་གྱིས་གཟིགས་པར་མཛད་པ་ཡི། །
ཡི་གེའི་དངོས་པོ་རང་བཞིན་ནི། ། སྟོང་པར་རོལ་པ་ཉིད་ཀྱིས་ནི། ། དངོས་དང་དངོས་མེད་རྣམ་སྤངས་པས། ། སྙིང་པོ་ཡང་ནི་འཚལ་བ་ཉིད། ། མ་ལུས་པ་ཡི་བསམ་པ་དང་། ། ཡི་གེ་ཐམས་ཅད་གཞོམ་པར་གྱིས། ། གཉིས་གཉིས་འཁྱུད་པའི་རྣལ་འབྱོར་པས། ། ཆུ་རྣམས་ཀྱི་ནི་དགོས་པ་ཅན། ། གཉིས་མེད་ཆོས་ནི་ཐོབ་པ་ནི། ། ཐར་པ་ཡང་ནི་ཐོབ་པ་ཉིད། །
འཁོར་བའི་བདེ་བས་རྨོངས་པ་ལ། ། གྲོལ་བ་ཡང་ནི་སྤངས་པ་ཉིད། ། ཐམས་ཅད་སྟོང་པའི་རང་བཞིན་ལ། ། རྣལ་འབྱོར་མ་ཡི་སྔགས་ཀྱིས་རོལ། ། རྣལ་འབྱོར་མ་ནི་ལྔ་པོ་རྣམས། ། སངས་རྒྱས་དེ་ཉིད་མཚོན་པར་བྱ། ། སྒྱུ་མར་གནས་པ་དུ་མ་ཀུན། ། སྣ་ཚོགས་གཟུགས་ཀྱིས་སེམས་ཅན་སྨིན། ། རྡོ་རྗེ་བརྐྱང་བའི་དགོས་པ་ནི། ། ཆོས་ཀྱི་རྨོངས་པ་བྲལ་བར་བྱེད། །
རྣལ་འབྱོར་མ་ཡི་ཐར་པ་ཅན། ། སྙིང་པོ་ཆོས་ལ་ཕྱག་འཚོལ་ཅིག ། རིགས་ཀྱི་བུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གླུ་འདིས་རྒྱལ་བ་ཐམས་ཅད་ཀྱིས་བདག་ཉིད་ལས་སྐྱེ་བར་འགྱུར་བ་ལ་འདི་སྐད་ཅེས་བཀའ་སྩལ་ཏོ། ། དགུ་པ་ལས་དེ་བཞིན་གཤེགས་པ་ཐམས་ཅད་ཀྱི་སྐྱེད་པ་ཞེས་བྱ་བ་རབ་ཏུ་བྱེད་པ་དང་པོའོ།། །། གཏོར་མའི་ལས་ཆོག་ཇི་ལྟ་བར། ། རྡོ་རྗེ་གཙོ་བོ་རྒྱལ་པོ་ཉིན། ། ཁྲུ་གང་ཙམ་གྱི་ཚད་དུ་ནི། ། དམར་པོའི་དྲི་ཡིས་དཀྱིལ་འཁོར་བྱ། ། དཀར་པོས་ཕྱི་རོལ་གྲུ་གསུམ་བྱ། ། མཆོད་ཡོན་མཆོད་སོགས་རིམ་གྲོ་དང་། །
ཉ་དང་ཤ་སོགས་བཟའ་བ་དང་། ། ཆང་དང་མྱོས་བྱེད་སྤྲོ་བ་ཡང་། ། གཡོན་དུ་ཉེ་བར་དགོས་པ་ཀུན། ། གཡས་པ་དག་ཏུ་ཆུ་ཡི་སྣོད། ། སྔོན་དུ་མཆོད་ཡོན་དག་གི་སྣོད། ། རྫས་ནི་འདི་དག་ཐམས་ཅད་རྣམས། ། བདུད་རྩི་ལྔ་ཡིས་སྦྱང་བར་བྱ། ། རྡོ་རྗེ་སེམས་དཔའི་ཏིང་འཛིན་ནམ། ། ཡང་ན་ཧེ་རུ་ཀ་དཔལ་བརྩོན། ། ལས་ཀྱི་ཆོ་ག་མཐོང་བ་ཡིས། །
སྔགས་དང་ཕྱག་རྒྱས་དགུག་པར་བྱ། ། མེ་ཏོག་དམར་པོས་བདུག་པ་སོགས། ། དྲི་ལ་སོགས་པ་དབུལ་བར་བྱ། ། ཨོཾ་གྱིས་མཚན་པའི་པདྨའི་སྣོད། ། ལྕེ་ཧཱུྃ་དེ་ཉིད་ཁྱད་པར་ལས། ། ཡེ་ཤེས་ལྕགས་ཀྱུའི་རབ་དབྱེ་བས། ། ཡིད་ཀྱིས་ཐམས་ཅད་དགུག་པ་འོ། ། ཀྱེ་བཅོམ་ལྡན་འདས་ཡེ་ཤེས་ཀྱི་ལྕགས་ཀྱུ་དུར་གསུངས། དེ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། །
དང་པོ་སྐྱེ་དགུའི་བདག་པོར་བརྗོད། ། དེ་བཞིན་གཉིས་པར་སྒྲོལ་མ་ཉིད། ། གསུམ་པ་ལ་ནི་རབ་མཆོག་བརྗོད། ། བཞི་པ་ལ་ནི་མང་པོ་སྐྱེས། ། ལྔ་པ་ལ་ནི་སྟོབས་ཞེས་བྱ། ། རིགས་ལྔ་རྣམས་ཀྱི་སྔགས་འདི་དག ། ཡེ་ཤེས་ལྔ་ཡིས་རབ་དབྱེ་བས། ། ཡེ་ཤེས་ཆེན་པོ་ལྔ་པོ་འདི། ། ཁྱོད་ལ་ཕན་པའི་བསམས་པས་བཤད། ། ཡེ་ཤེས་ལྕགས་ཀྱུའི་རབ་དབྱེ་བས། །
ལས་རྣམས་ཀུན་ལ་སྦྱར་བར་བྱ། ། གལ་ཏེ་ལས་ལ་ཕན་འདོད་པས། ། རྣལ་འབྱོར་མ་ཀུན་ཚིམ་པར་བྱ། ། འདོད་ལ་དགའ་བར་མི་བྱ་ཞིང་། ། ལོངས་སྤྱོད་ལ་ནི་སྦྱོར་མི་བྱ། ། སེམས་ཅན་དོན་རྒྱུ་རྣལ་འབྱོར་པས། ། མཆོད་པ་ཐམས་ཅད་ཡང་དག་བརྟག ། དབྱངས་ཀྱི་བཅུ་གསུམ་ལས་བྱུང་བ། ། གང་ཞིག་ཟླ་བ་དེ་རབ་གྲགས། ། དེ་ཡི་དབུས་སུ་ས་བོན་གྱི། །
ཨཱ་ལི་ཀཱ་ལི་མཉམ་སྦྱར་བས། ། ལྷ་ཀུན་དེ་ནས་ཚིམ་པར་བྱ། ། འབུད་པ་སྦར་བ་ཉིད་དང་ནི། ། ཁྱད་པར་དུ་ནི་བསྐོལ་བ་ཉིད། ། ཤེལ་གྱི་གཟུགས་ཀྱིས་བསྐྱེད་བྱ་ཞིང་། ། དེ་ཕྱིར་ཐམས་ཅད་བརྟག་པར་བྱ། ། དེ་ཡི་དབུས་ནས་བླངས་ནས་ནི། ། དེ་ནས་བདུད་རྩི་མྱང་བར་བྱ། ། ལྷག་མ་ལ་སོགས་དངོས་པོ་ཀུན། ། ཕྱི་རོལ་དཀྱིལ་འཁོར་ཚིམ་པར་བྱ། །
གཡོན་པའི་ཆ་ཡི་སྣོད་དང་ནི། ། གཡས་པའི་ཁྲོ་བོ་བསྟན་པར་བྱ། ། རྐང་པས་མནན་ཅིང་སྟེང་དུ་བལྟ། ། སྤྱི་བོར་ཕེཾ་གྱི་རྣམ་པ་འབྱུང་། ། ཟླ་བ་མར་ངོའི་བཅུ་བཞི་དང་། ། ཁྱད་པར་དུ་ནི་བརྒྱད་པ་དང་། ། ཡར་གྱི་ངོ་ཡི་བཅུ་པ་ལ། ། མཆོད་པ་མཆོད་པའི་བདག་ཉིད་གྱུར། ། ཨོཾ། ཤིང་གཅིག་དང་ནི་དུར་ཁྲོད་དང་། །
རི་བོ་དང་ནི་འབབ་ཆུ་དང་། ། ཁྱིམ་དང་གྲོང་གི་ངོས་དག་དང་། ། ཞིང་དང་གྲོང་ནི་སྟོང་པ་དང་། ། སེམས་ཅན་སྣོད་དང་ཐང་སྟོང་དང་། ། ཆུ་ལ་ཡང་ནི་ཁྱད་པར་དུའོ། ། དྲག་པོ་ནག་པོ་དྲག་ཆེན་པོ། ། ལྷ་མོ་ཡང་ནི་མཉམ་པར་གནས། ། ནག་པོ་ཐོད་པ་ཅན་འཇིགས་རུང་། ། དགའ་ལས་འདས་དང་ལོག་འདྲེན་རྣམས། ། རྒན་བྱེད་མ་དང་དྲག་མོ་དང་། །
གདོལ་པ་མོ་དང་འཇིགས་པའི་གཟུགས། ། ལྷ་མོ་དཀའ་ཟློག་ཐམས་ཅད་དུ། ། རྒྱལ་མ་དང་ནི་རྣམ་རྒྱལ་ཉིད། ། མི་ཐུབ་མ་དང་གཞན་མི་ཐུབ། ། ནག་མོ་བཟང་མོ་ནག་མོ་ཆེ། ། རྩེ་མོ་ནག་མོ་རྣལ་འབྱོར་མོ། ། དབང་མོ་ཟླ་མོ་འཇིགས་པ་མ། ། གདུག་པ་ཅན་དང་ལམ་བ་ཀཱི། ། སུམ་ཅུ་རྩ་གསུམ་དབང་ཕྱུག་མ། ། གཡོ་ལྡན་མར་མེ་འཇིབ་བྱེད་མ། །
གྲོང་དུ་གནས་པའི་རྣལ་འབྱོར་མ། ། འཇིགས་པའི་གཟུགས་དང་གཟུགས་ཆེན་མ། ། མཆེ་བ་གཟུགས་ངན་གཙིགས་པ་ཉིད། ། ཐོད་པའི་ཕྲེང་བ་འཕྱང་བ་ཅན། ། མཐུ་ཆེན་ལག་ན་ཁ་ཊྭཱྂ་ག ། ལག་ན་དགྲ་སྟ་རལ་གྲི་དང་། ། རྡོ་རྗེ་ལག་མ་གཞུ་ཡི་ལག ། མཁའ་འགྲོ་མ་ཡི་དེ་ཉིད་ཆེ། ། ལས་རྣམས་རྗེས་སུ་སྒྲུབ་པར་བྱེད། ། རྣལ་འབྱོར་དཀྱིལ་འཁོར་རྒྱལ་མོ་ཆེ། །
དེ་བཞིན་རྡོ་རྗེའི་དབང་ཕྱུག་གཙོ། ། དེ་བཞིན་གཤེགས་པའི་སྐུ་ཆེན་ལས། ། སྐྱོན་མེད་དབང་ཕྱུག་འབྱིན་པ་མོ། ། རྡོ་རྗེ་དབང་ཕྱུག་བཀའ་ལུང་འདིས། ། ཐམས་ཅད་ལས་ནི་ཐམས་ཅད་དགུག ། ཨོཾ་ཀ་ཀ་ཀ་ཌྷྱ་ན་བ་བ་བནྡྷ་ན་ཁ་ཁ་ཁཱ་ད་ན་སརྦྦ་དུཥྚཱ་ནཱྃ་ཧ་ན་ཧ་ན། གྷ་གྷ་གྷཱ་ཏ་ཡ་གྷཱ་ཏ་ཡ། ཨ་མུ་ཀ་སྱ་ཤཱནྟིཾ་ཀུ་རུ་ཧཱུྃ་ཧཱུྃ་ཕཊ྄་ཕཊ྄་ཛཿསྭཱ་ཧཱ། བདུད་རྩིའི་བསམ་གཏན་དམིགས་ནས་ནི། ། བདུད་རྩིས་ཁ་ནི་དགང་བར་བྱ། །
ལས་སོགས་བསམས་ནས་རྣལ་འབྱོར་དང་། ། རྣལ་འབྱོར་མ་ནི་བསྒོམ་པར་བྱ། ། ལས་རྣམས་ཐམས་ཅད་རབ་གྲུབ་འགྱུར། ། ཧས་ནི་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཇིག་པར་བྱེད། ། ཧྲཱིཿནི་བརྩོན་འགྲུས་འཇོམས་པར་ནི། ། རིམ་པ་འདི་ནི་བརྗོད་པར་བྱ། ། རྣམ་གསུམ་ལན་གསུམ་བརྗོད་པས་ནི། ། གསུམ་གྱིས་ལྷ་རྣམས་ཚིམ་པར་བྱ། ། པདྨའི་དབང་ཕྱུག་གཟུགས་གསེར་མདོག །
གཟི་བརྗིད་དྲི་ཆུ་རྣམ་སྣང་དང་། ། རྡོ་རྗེའི་དབང་ཕྱུག་མྱང་བ་ནི། ། ལག་ན་རྡོ་རྗེ་ལྷ་གསུམ་དག ། རྣམ་པ་གསུམ་དུ་ཤེས་པར་བྱ། ། འདིར་ནི་ཆོས་རྣམ་བཟང་པོར་ལྟོས། ། འདུ་བ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་རྣམས། ། རང་བཞིན་གཅིག་པ་ཉིད་དུ་ཟོ། ། ཚིགས་བཅད་འདིས་ནི་དེ་ནས་སྦྱིན། ། རོལ་བཅས་མཆོག་ཏུ་རྗེས་བསྐོར་བས། །
གཡོན་དང་གཡས་པའི་ལག་པ་ཡིས། ། འདོད་པས་བསྐོར་བར་བྱ་བ་འོ། ། རང་འདོད་ལྷ་ཡི་རྣལ་འབྱོར་གྱིས། ། ཇི་ལྟར་རབ་ཏུ་བསྒྱུར་བས་འཇུག ། བདེ་གཤེགས་ཆོས་ནི་རིན་ཐང་མེད། ། འདོད་ཆགས་དྲི་མ་རྣམ་པར་བསལ། ། གཟུང་དང་འཛིན་པ་རྣམ་པར་སྤངས། ། གུས་པས་དེ་ལ་ཕྱག་འཚོལ་ཅིག ། ཚིགས་བཅད་འདིས་ནི་བླང་བར་བྱ། ། ཡང་དག་སྤྱོད་པའི་དེ་ཉིད་འདི། །
གཙང་སྦྲ་ཀུན་ཏུ་རྣལ་འབྱོར་པའི། ། ཇི་ལྟར་བདེ་བ་ཞེས་བྱར་བརྗོད། ། ཡན་ལག་ཡན་ལག་བདེ་གསོལ་འདེབས། ། གཉིས་གཉིས་འཁྱུད་པའི་སྦྱོར་བ་ཡི། ། སྒྱུ་མ་ཡིས་ནི་རྣམ་པར་བརྒྱན། ། དངོས་པོ་རྣམ་གྲོལ་ཕྱག་འཚོལ་ཅིག ། རྡོ་རྗེ་དྲིལ་བུའི་སྒྲ་རྣམས་ཀྱིས། ། ཅི་འདོད་པ་ཡི་བཀྲ་ཤིས་གླུས། ། ཧཱུྃ་ཧཱུྃ་ཧཱུྃ། རྡོ་རྗེ་ཐལ་མོ་སྦྱར་བྱས་ནས། །
སྙིང་ག་རུ་ནི་གཟུང་བར་བྱ། ། དེ་ནས་སེམས་ཅན་ཀུན་སོགས་ལ། ། སྨོན་ལམ་རྣམས་ནི་གདབ་བྱ་བ། ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་འགྲོ་འགྱུར་བ། ། དེ་ནི་སངས་རྒྱས་ཉིད་ཐོབ་གྱུར། ། མ་བསྒྲལ་བ་དག་བསྒྲལ་བར་བགྱི། ། མ་གྲོལ་བ་དག་བདག་གིས་དགྲོལ། ། རྣལ་འབྱོར་བསྟན་བཅོས་བྱ་བའི་དངོས། །
ད་ལྟ་རུ་ནི་ཡང་དག་བརྟགས། ། རྡོ་རྗེ་ཁུ་ཚུར་དམ་བཅིངས་ནས། ། གཡོན་པ་སྙིང་གར་གཞག་པར་བྱ། ། ལག་པ་གཡས་པ་བརྐྱང་ནས་ནི། ། ས་ལ་བཞག་ནས་གཤེགས་སུ་གསོལ། ། ཨོཾ་ཨཱཏྨ་ཏིཥྛ་ཧཱུྃ་སྭཱ་ཧཱ། ཕྱི་ནི་བདག་གི་དབུག་ཀྱིས་ནི། ། བདག་གི་ལུས་ལ་ཐིམ་པར་བྱ། ། སྐད་ཅིག་གཅིག་པའི་རྣལ་འབྱོར་གྱིས། ། བདག་གི་དངོས་པོས་མཆོད་པར་བྱ། །
ཨོཾ་སརྦྦ་དུཥྚ་གྲྀཧྞ་གྲྀཧྞ་གཙྪ་ཧཱུྃ་ཕཊ྄། སེ་གོལ་གསུམ་གཏོགས་ནས་ཕྱི་རོལ་གྱི་ལྷ་རྣམས་གཤེགས་སུ་གསོལ་བར་བྱའོ། ། དགུ་པ་ལས་གཏོར་མའི་མཆོད་པ་སྟེ་རབ་ཏུ་བྱེད་པ་གཉིས་པའོ།། །། གསང་བའི་པདྨ་བདེ་བ་ཅན། ། ཐམས་ཅད་བདག་ཉིད་རྟག་བཞུགས་ལ། ། གསང་བ་ལ་ནི་རྣམ་གནས་ནས། ། དེ་ལ་ལྷ་མོ་དེས་ཞུས་པ། ། སྦས་པ་དམ་པའི་དངོས་སྤྱོད་ཡུལ། ། བདེ་གཤེགས་ཀུན་གྱི་དཀྱིལ་འཁོར་དང་། ། ཁྲོ་བོ་རྣམས་དང་ལྷ་རྣམས་དང་། །
ཐམས་ཅད་ལྷ་ནི་ཁྱོད་ཀྱིས་གསུངས། ། ཇི་ལྟར་ནང་ལ་རྣམ་གནས་པའི། ། དེ་ཉིད་བླ་མེད་བདག་འཚལ་ཡང་། ། བདག་ལ་ད་དུང་ཐེ་ཚོམ་མཆིས། ། གང་གི་ཆོ་གས་བྲིས་སྐུ་དང་། ། གླེགས་བམ་ཡང་ནི་བྲི་བར་བགྱི། ། ལྷ་ལགས་འདི་དག་མི་འཚལ་བས། ། བདེ་བ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། དེ་བདག་ལང་ཚོ་དལ་བ་དང་། །
རྒྱས་ཤིང་རྣམ་རྟོག་མེད་པ་དང་། ། ཁྲོ་མེད་ལྐོག་འཕྱས་མེད་པ་དང་། ། ཤིན་ཏུ་ཆ་ཕྲ་མཁས་སྤྲོ་དང་། ། བཟོད་དང་དད་པ་སྙིང་རྗེ་ལྡན། ། དེ་ལྟར་གྱུར་པའི་རི་མོ་མཁན། ། ཡང་ན་དམ་ཚིག་ཅན་གྱི་ཡང་། ། རི་མོ་མཁན་གྱིས་བྲི་བར་བྱ། ། སྒྲུབ་པ་པོ་དམ་པས་དཔའ་བོ་ཤི་བའི་རས་སམ། རོ་ལ་དཀྲིས་པའི་རས་སམ། བུ་བཙས་རས་སམ།
ཁྲག་ཆེན་པོས་བཙོས་པའི་རས་སམ། བུད་མེད་ཀྱི་མེ་ཏོག་གིས་རབ་ཏུ་བསྒྲུབས་པའི་རས་རྣམས་ལ་སྒྲོལ་མ་དང་། འོད་ཟེར་ཅན་དང་། དེ་བཞིན་དུ་རི་ཁྲོད་མ་ཤིང་ལོ་ཅན་ལ་སོགས་བྲི་བར་བྱའོ། དེ་ལ་འདིའི་ཆོ་ག་ནི་གསང་བའི་ཕྱོགས་གཅིག་ཏུ་འདུག་ནས་ཤིན་ཏུ་མཉམ་པར་གཞག་པས་འདྲིར་གཞུག་པར་བྱའོ། ། སྐྱེས་པའི་ཐོད་པར་གནས་པར་ཇི་ལྟར་གསུངས་པའི་ཁ་དོག་ལྔས་སིཧླ་དང་། ག་བུར་ལ་སོགས་པ་བསྲེས་པ་དང་། རོའི་སྐྲའི་པིར་གྱིས་བྲིས་སྐུ་འཇིགས་པ་བྲི་བར་བྱའོ། ། དང་པོར་སློབ་དཔོན་གྱིས་མཉམ་པར་གཞག་པས་ཤེས་རབ་དང་ལྡན་ཞིང་། རྒྱན་ཐམས་ཅད་ཀྱིས་རྣམ་པར་བརྒྱན་པ་དང་།
དཔལ་ཡང་དག་པར་སྦྱོར་བའི་རྣལ་འབྱོར་དང་ལྡན་པས་ཡན་ལག་ལ་ནི་རྂ་ཤུ་བསམ་ཞིང་གཅེར་བུར་གྱུར་པ་དང་། དེ་བཞིན་དུ་ཡང་ལྷག་མ་དང་། མ་དག་པས་མཁས་པས་མི་བྱའོ། ། ཀྱེ་བཅོམ་ལྡན་འདས་གལ་ཏེ་སིཧླ་ལ་སོགས་པས་བསྲེས་པ་ལགས་ན། དེའི་ཚེ་ཇི་ལྟར་མ་དག་པ་ལགས། བཅོམ་ལྡན་ཀྱི་བཀའ་སྩལ་པ། ། ཕོ་ཉ་གཙང་སྦྲ་དང་པོ་སྟེ། ། གཉིས་པ་ལ་ནི་ཞི་བར་འདོད། ། སྣོད་གཅིག་ཏུ་ནི་ཟས་ཉིད་ནི། ། གཙང་སྦྲ་གསུམ་པ་ཉིད་དུ་གསུངས། །
ཕྱི་རོལ་རྣལ་འབྱོར་ལ་དགའ་བས། ། གཙང་སྦྲ་འདི་དག་ཡང་དག་བརྩམ། ། རང་སེམས་དྲི་མ་ཅན་གྱུར་ལ། ། གནས་ནི་འདི་ཡིས་ཅི་ཞིག་དགོས། ། གང་ཡང་ལོག་པའི་ཆོས་གནས་པ། ། འདོད་པའི་དོན་ཀུན་འདོད་པ་ནི། ། ཁྱི་ཡི་སྐྱེ་གནས་བརྒྱར་འགྲོ་སྟེ། ། སྨེ་ཤ་ཅན་དུ་སྐྱེ་བར་འགྱུར། ། དཔེར་ན་ཁ་ཅིག་མར་དོན་གཉེར། ། དད་པས་ཆུ་ནི་བསྲུབ་གྱུར་ཀྱང་། །
མར་གསར་ཐོབ་པར་མི་འགྱུར་ཏེ། ། ལུས་ཉོན་མོངས་པ་ཁོ་ནར་ཟད། ། འཛིན་དང་མཆོད་པ་མ་གཏོགས་པར། ། གཞན་དུ་བཟང་མོ་དོན་མེད་འགྱུར། ། འཚོ་བའི་ཐབས་ཀྱི་རྒྱུ་ཡི་ཕྱིར། ། རྣལ་འབྱོར་གཞན་ལ་བརྟེན་པ་ཉིད། ། དུང་དང་ཉ་ཕྱིས་མུ་ཏིག་རྣམས། ། གསུམ་ཆར་རྒྱུ་ལས་བྱུང་བ་ཉིད། ། ཆོས་ཀྱི་སྐུ་ཡི་ལུས་ཅན་གྱི། ། ཐོད་པ་ལ་ནི་སུ་ཞིག་སྨོད། །
མཆོད་ཕྱིར་ཐོགས་པ་དག་བྱེད་ཀྱང་། ། དམ་པའི་ཆོས་ཀྱི་རིམ་པར་གསུངས། ། གཙང་སྦྲ་ཧེ་རུ་ཀ་དཔལ་གནས། ། དེ་ཕྱིར་ཀུན་ཏུ་རབ་འབད་པ། ། ཕྱག་རྒྱ་ལྷན་ཅིག་སྒྲུབ་པས་མཆོད། ། ཤིན་ཏུ་བཞིན་མཛེས་སྙིང་རྗེ་ཅན། ། གཟུགས་དང་ལང་ཚོ་སྐལ་བཟང་མ། ། གཟུགས་བཟང་སྒྲུབ་པ་པོ་ལ་དགའ། ། རང་གི་ཕྱག་རྒྱ་གཡོན་དུ་གཞག ། པིར་ལ་བྱིན་བརླབས་འདྲི་མཁན་ལ། །
བྱིན་ཏེ་བྲིས་སྐུ་འཇིགས་པ་ནི། ། དངོས་གྲུབ་ཐམས་ཅད་རབ་སྟེར་བ། ། དེ་ནས་ཡང་དག་དང་བྲི་བར་བྱ། ། འཇིག་རྟེན་གཞན་ལ་མི་བསྟན་ཞིང་། ། རི་མོ་མཁན་དང་སྒྲུབ་པོས་བལྟ། ། གླེགས་བམ་ཁྱོད་ལ་བཤད་བྱ་ཡིས། ། ལྷ་མོ་སྐལ་བ་ཆེན་མོ་ཉོན། ། གྲོ་གའམ་ཏ་ལའི་འདབ་མ་ལ། ། གླེགས་བམ་སོར་ནི་བཅུ་གཉིས་པ། ། སྦྲང་ཆེན་སྣག་ཚ་བྱས་ནས་ནི། །
མི་ཡི་རུས་པའི་སྨྱུ་གུ་ཡིས། ། དམ་ཚིག་ཅན་གྱིས་བྲིས་བར་བྱ། ། གླེགས་བམ་དང་ནི་བྲིས་སྐུ་ཉིད། ། གལ་ཏེ་སྐལ་བ་མེད་མཐོང་ན། ། སྐྱེ་བ་འདིར་ནི་འགྲུབ་མི་འགྱུར། ། འཇིག་རྟེན་ཕ་རོལ་སྤྱོད་ཡུལ་མིན། ། དམ་ཚིག་སེམས་དཔའ་སྦྱིན་པར་བྱ། ། རེས་འགའ་ཙམ་འགའ་ཞིག་བསྟན་པ་འོ། ། གླེགས་བམ་ལམ་གྱི་སྤྱོད་ཡུལ་དུ། ། སྐྲ་དང་མཆན་ཁུང་དག་དུ་སྦ། །
དམ་ཚིག་སེམས་དཔའ་སྦྱིན་པར་བྱ། ། དགུ་པ་ལས་བྲིས་སྐུ་དང་གླེགས་བམ་གཏན་ལ་དབབ་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །། སིལ་སྙན་ཡང་དག་སྦྱོར་མཚན་ཉིད། ། བཤད་པར་བྱ་ཡིས་ལྷ་མོ་ཉོན། ། ཨ་ར་ཨ་ར་ཛེཾ་ཛེཾ་སྨ་ར་སྨ་ར་ཙ་ཊ་བྃ་ཧོཿ ར་ཊ་བྃ་ཧོ་ཧུ་ལུ་ཧུ་ལུ་ཧཱུྃ་ཛཿཧཱུྃ་ཛཿ ཨ་ལ་ཨ་ལ་ཧཱུ་ཎུ་ཧཱུ་ཎུ་ཧཱུ་ཎུ། ཧྲྃ་ཧྲྃ་ཧྲྃ་ཧུ་ཏྂ་གྷཻ་ཧུ་ཏྃ་གྷཻ་གྷཻ་གྷཻ་གྷཻ་ཏ་ཊ་གྷཻ་གྷཻ་ཏྃ་ཊ་གྷཻ་གྷཻ་ཏྃ་གྷཻ་ཏ་གྷཻ་ཏ་གྷཻ་ཧནྡོ་ཧནྡོ་དོ་ཧཱུྃ་དོ་ཧཱུྃ། ཀ་ཀ་ཀ་ཀ། ཀཽ་ཀཽ་ཀཽ།
ཀཽཾ་ཀཽཾ་ཀཽཾ། ། བཻ་ྃཀཻཾ་བཻ་ྃཀཻ་ཾབཻ་ྂཀཻ ། བི་ྃབཛྲ་བཛྲི་བཻ་ྃབཛྲ་བཛྲི་བཻ་ྂཿཀཻ་ྃཿབཻ་ྂཿཀཻ་ྃཿབཻ་ྂཿཀཻ་ྃཿབཻ་ྂཿཀཻ་ྃཿབཻ་ྃཧཱུྃ་བྷྱོ་ཧཱུྃ་བྷྱོ་ཧཱུྃ་བྷྱོ། རུ་ལུ་རུ་ལུ་རུ་ལུ་ཧཱུྃ་བྷྱོ་ཧཱུྃ་བྷྱོ་ཧཱུྃ་བྷྱོ། རྡོ་རྗེ་འཛིན་པ་ལ་སོགས་པའིའོ། ཊཀྐི་ཧཱུྃ་ཛཿ ཊཀྐི་ཧཱུྃ་ཛཿ ཊཀྐི་ཛཿ། འདི་ནི་རོལ་པའིའོ། ། ཏ་ཌ་བ་ཏ་ཌ་བ།
བྲཧྨེ་བྲཧྨེ། རྟ་མགྲིན་གྱིའོ། ། ཧྲཱི་ྃཥྚྲཱི་ྃཧྲཱི་ྂཥྚྲཱི་ྃཧྲཱི་ྃཥྚྲཱི་ྃཥྚྲཱི་ྃཥྚྲཱི་ྃཥྚྲཱི་ྃ། ཧྲཱི་ཥིཏྲཱ་ཧྲཱི་ཥིཏྲཱ་ཧྲཱི་ཥིཏྲཱ། གཤེན་རྗེའི་རྒྱལ་པོའིའོ། ། ཧྲཱིྃ་ཧྲཱི་ྃ། ཀུྃ་ཧྲཱི་ྃཀུྂ་ཧྲཱི་ྃཁནྟ་ཁེ་ྃཁནྟ་ཁེ་ྃཁནྟ་ཁེྃ། པདྨྃ་པདྨྃ། ཧྲཱི་ྃཔདྨྃ་ཧྲི་ྃཔདྨྃ་ཧྲཱི་ྃཔདྨྃ། ཏྲཱི་ྃཏྲཱི་ྃཏྲཱི་ྃཏྲཱེ་ྃཏྲཱེ་ྃཏྲཱེྃ།
ཧྲཱི་ྃཧྲཱི་ྃཧྲཱི་ྂཧྲཱི་ྃཧྲཱི་ྃཧྲཱི་ྃ། ཧྲི་ྃཏྃ་ཧྲཱི་ྃཏྃ། ཧྲཱི་ྃཧྲི་ྃཧྲིྃ། སྒྲོལ་མའིའོ། ། དེ་ནས་ཅང་ཏེའུའི་མཚན་ཉིད་བཤད། ། བཛྲི་ཤིརྴ་རྩ་བ་དང་། ། ཙནྡན་དམར་པོ་ལས་བྱུང་དང་། ། གཞན་རྣམས་གང་རྣམས་དེ་རྣམས་ནི། ། ཡིད་ལ་འདོད་པ་རྣམས་ལ་བྱ། ། དེ་ཡི་ཚད་འདི་བཀའ་སྩལ་པ།
བཅུ་གཉིས་པ་དང་བཅུ་པ་ཉིད། ། ཁ་ལ་སོར་ནི་དྲུག་དང་ལྔ། ། དགུ་པ་དང་ནི་བཅུ་གཅིག་ཉིད། ། ཁ་ལ་དེ་ཡི་ཕྱེད་ཉིད་དོ། ། གཞན་པ་ཡི་ཡང་རྔེའུ་ཆུང་ནི། ། ཐོད་པ་ལས་ནི་བསྐོར་བ་ཉིད། ། སྤྲེའུའི་པགས་པས་གཡོགས་པ་འོ། ། དེ་བཞིན་ཁ་སྦྱོར་གཉིས་ལ་ནི། ། པདྨ་དག་ནི་བྲི་བར་བྱ། ། བུད་མེད་ཁྲག་གིས་མཛེས་པ་དང་། །
དུར་ཁྲོད་སྐྱེས་པའི་སྐྲ་ལས་ནི། ། བཀལ་ནས་རུས་པ་གཉིས་ནི་བཅིང་། ། ཁྱིམ་གྱི་མེ་ཏོག་གཉིས་ཀྱིས་ནི། ། པདྨ་ཟེ་འབྲུ་གཉིས་པ་ལ། ། དཀྱིལ་འཁོར་ཉིད་ནི་བྲི་བར་བྱ། ། མཚན་མོ་བཞི་མདོ་དག་དུ་ནི། ། རྐང་པ་གཡོན་པའི་མཐེ་བོང་གིས། ། དཀྱིལ་འཁོར་གྲུ་བཞི་མཚམས་སུ་ནི། ། རྡོ་རྗེ་ལྕགས་ཀྱུ་བྲི་བར་བྱ། ། དེར་གནས་གཡོན་པའི་ངོས་སུ་ནི། །
ཇི་ལྟར་དང་པོར་མིང་བཟུང་བ། ། ཁེཾ་ཧཱུྃ་ཞེས་ནི་བརྗོད་ནས་ནི། ། ཆུ་སྐྱར་རྐང་པའི་རུས་པས་གདབ། ། དེ་ལྟར་གཡོ་ལྡན་མ་ལ་སོགས། ། ཐམས་ཅད་འགུགས་པར་བྱེད་པར་འགྱུར། ། གལ་ཏེ་འོངས་པར་མ་གྱུར་ན། ། དེ་ཚེ་མཁའ་འགྲོ་མ་ཀུན་འཆི། ། ངེས་པ་ཉིད་དུ་འགྲུབ་འགྱུར་བས། ། ངས་གསུངས་པ་ལ་ཐེ་ཚོམ་མེད། ། གལ་ཏེ་ཁྲོས་པས་སློབ་དཔོན་གྱིས། །
ཅན་ཏེའུ་རྡུང་བར་བྱེད་པ་ན། ། དེ་ཚེ་མཆི་མ་འཛག་ཅིང་ངུ་། ། ཁྱོད་ནི་དམ་ཚིག་ལ་ནི་ཁྲོ་བོ་སྔོན་པོ་མཛེས། ། དངོས་གྲུབ་ཕྱག་ན་དབྱུག་ཏོ་རིན་ཆེན་བཅིངས་པ་འཛིན། ། ཀྱེ་དཔལ་ལྡན་དཔའ་བོ་འདུ་བར་འཁོར་བ་སྒྲོལ་བ་འཁུམས། ། མཁའ་མཛེས་རྣལ་འབྱོར་མ་ཡི་ནང་དུ་བདག་ཐོངས་ཤིག ། ཚོགས་ཀྱི་འདུ་བ་བཟང་པོ་ཉིད། ། ལྷ་མོ་སྐལ་བ་ཆེན་མོ་ཉིན། ། འདོད་པའི་དོན་ཀུན་སྒྲུབ་པ་མོ། ། གང་དུ་ཟོས་པས་འགྲུབ་འགྱུར་བ། །
དུར་ཁྲོད་རི་ཡི་ཚང་ཚིང་དང་། ། རྒྱ་མཚོ་ཆེན་པོའི་འགྲམ་དུ་འམ། ། ཡང་ན་དབེན་པའམ་བས་མཐའ་རུ། ། བཟའ་བ་འདི་དག་ཡང་དག་བརྩམ། ། མེ་ཏོག་བདུག་པ་མར་མེ་དང་། ། དེ་བཞིན་བཟའ་བ་བཅའ་བ་ཉིད། ། ཆང་ནི་སྒེག་མོ་རུ་ནི་བརྗོད། ། སྦྲང་ཆང་རབ་ཏུ་མྱོས་མར་བརྗོད། ། བུ་རམ་ཆང་ནི་མྱོས་བྱེད་གསུངས། ། སྙིང་པོ་བདུད་རྩི་རྒུན་ཆང་ཡིན། །
སངས་རྒྱས་ཀུན་གྱི་ཀླ་ཀློ་ཡིས། ། བདུད་རྩི་ལམ་ནི་ཡན་ལག་བརྒྱད། ། རྒུན་འབྲུམ་སྦྲང་རྩི་དཔའ་བོ་གཅིག ། ཉ་ཕྱིས་རྩུབ་པའི་འདོད་པ་ཅན། ། སིངས་པོ་བཤང་བར་བརྗོད་པ་སྟེ། ། རྩབས་དང་བྲན་མོ་སིངས་པོར་བརྗོད། ། དེ་ལྟར་བཟའ་བ་སྣ་ཚོགས་དང་། ། ཆང་དང་ཉ་དང་ཡང་དག་ལྡན། ། དགའ་བའི་ལོངས་སྤྱོད་སྐལ་བཟང་བས། ། དཔལ་ལྡན་རྡོ་རྗེ་སེམས་དཔའ་འགྲུབ། །
ཨ་མྲ་སྨིན་དང་པ་ན་སྂ། ། རྒུན་འབྲུམ་ནཱ་རི་ཀེ་ལ་དང་། ། ཨཱ་ལུ་ཀ་ལ་སོགས་པ་ནི། ། འབྲས་བུ་སྣ་ཚོགས་ཐ་དད་པ། ། ཚོགས་ཀྱི་དཀྱིལ་འཁོར་དབུལ་བར་བྱ། ། འདིས་ནི་གླུ་དང་ཕྱག་རྒྱ་དང་། ། ངེས་པར་གར་ཀྱང་ཁྱད་པར་དུའོ། ། ཀ་ཀ་ཀ་ཀ་ཀ་ཀ་ཀ་ཀ། ། ཧི་ཧི་ཧི་ཧི་ཧི་ཧི་ཧི་ཧི། ཧྲཱི་ྃཧྲཱི་ྃཧྲཱི་ྃཧྲཱིྃ།
ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ། ཨི་ཧཱ་ཧཱ་ཨི་ཧཱ་ཧཱ། ཧཱ་ཧཱ་ཧཱ། ཛཱྃ་ཛཱྃ་ཛཱྃ་ཛཱྃ། ཨ་ཨི་ཨ་ཨིཨ་ཨི། ཛྃ་ཛཱ། ཨི་ྃཛེ་ྃཛཱྂ། ཨི་ྃཛཱ་ཨི་ྃཛཱ་ཨི་ྃཛཱ་ཨི་ྃཛེྃ་ཛེ་ྃཛེ་ྃཨི་ྃཏེ་ཨྂ། ཧི་ཧི་ཧི་ཧི་ཧཱི།
ཧི་ཧི་ཧི་ཧི་ཧཱི། ཧི་ཧི་ཧི་ཧི་ཧཱི། ཧི་ཧི་ཧི་ཧི་ཧཱི། ཧི་ཧི་ཧི་ཧི་ཧཱི། ཉྫ་ཧཱི་ཧཱི་ཧི་ཧི་ཧི་ཧཱི་ཉྫ་ཧཱི་ཧཱི་ཧི་ཧི་ཧི་ཧཱི་ཉྫ་ཧཱི་ཧཱི། ཀརྫ་ཧི་ཧི། དེ་ལྟར་ཀླ་ཀློས་ཀུན་འདར་ཉིད། ། ཧེ་རུ་ཀ་ཡི་སྦྱོར་བས་གར། ། ཕྱག་རྒྱ་ཉིད་ཀྱང་ཁྱད་པར་དུའོ། ། གང་ཕྱིར་ལྟ་སྟངས་དེ་ཁུ་ཚུར། །
ལྟ་སྟངས་ཁུ་ཚུར་རྐང་པས་རྐང་། ། ཇི་ལྟར་རྣལ་འབྱོར་རིམ་པ་ལས། ། སངས་རྒྱས་ཀུན་གྱིས་རྣམ་པར་མཛད། ། སྲིང་མོའི་བུ་མོ་སྒྱུག་མོ་དང་། ། མ་དང་སྲིང་མོ་ཡིན་ན་ཡང་། ། དེ་རྣམས་གང་བར་མཆོད་ནས་ནི། ། ཚོགས་ཀྱི་དཀྱིལ་འཁོར་འགྲུབ་པར་འགྱུར། ། སྐྱེས་པའི་ཐོད་ཆེན་ཆ་གཅིག་པར། ། ཆང་ནི་བཟང་པོས་ཡོངས་བཀང་སྟེ། ། བླ་མ་ལ་དབུལ་སྐལ་ཆེན་མ། །
ཕྱག་འཚལ་ནས་ནི་རང་ཡང་བཏུང་། ། པདྨའི་ལག་པས་བླང་བ་དང་། ། དེ་ཉིད་ཀྱི་ནི་ལག་པས་དབུལ། ། ཡང་ནས་ཡང་དུ་ཕྱག་འཚལ་བ། ། དེ་ལ་སྒྲུབ་པ་པོ་ཡིས་བྱ། ། དཔལ་ཡང་དག་པར་སྦྱོར་བ་ལས་བྱུང་བ་བྱ་བ་བཞིའི་དེ་ཁོ་ནའི་རྒྱལ་པོ་སྟེ་བརྟག་པ་དགུ་པའོ།། །། རྡོ་རྗེ་སློབ་དཔོན་དམ་ཚིག་གི ། གྲུབ་རྟགས་ལག་ན་རྡོ་རྗེ་ཉོན། ། དང་པོར་དཀྱིལ་འཁོར་ཆེན་པོ་ནི། ། སྙིང་ག་ཡི་ནི་དཀྱིལ་འཁོར་དུ། །
རང་གི་དབང་སོགས་རྒྱས་པ་ཡིས། ། རང་གི་ནང་དུ་ཞུགས་པས་ན། ། རྡོ་རྗེ་སློབ་དཔོན་མཚུངས་མེད་པ། ། འགྲུབ་འགྱུར་འདི་ལ་ཐེ་ཚོམ་མེད། ། གང་ཕྱིར་ཐོས་པ་དེ་ཉིད་ཀྱི། ། བསམ་གཏན་སྤྲོ་བ་ཉིད་ཀྱི་ཕྱིར། ། རྡོ་རྗེ་སློབ་དཔོན་འགྲུབ་པར་འགྱུར། ། རྡོ་རྗེ་སེམས་དཔའ་སྙིང་པོ་སོགས། ། འབུམ་དུ་བཟླས་པས་རབ་དུ་འགྲུབ། ། སྐལ་ཀུན་གྱི་སྔོན་གྲུབ་པས། །
སློབ་དཔོན་ཆེན་པོ་གདོད་ནས་གྲུབ། ། ཆོ་ག་འདིས་ནི་སེམས་ཅད་རྣམས། ། རྒྱལ་བར་འགྱུར་བར་ཐེ་ཚོམ་མེད། ། གཉིས་མེད་སྤྲོ་བར་བཅས་པ་རྣམས། ། དེ་ཉིད་གནས་ཤིང་གོ་ཆ་བགོས། ། ཐམས་ཅད་མཁྱེན་པ་གང་གང་གི ། རིགས་ཀྱི་རབ་ཏུ་དབྱེ་བ་ལས། ། ཕྱག་རྒྱ་གང་དང་གང་གསུངས་པ། ། དེ་དང་དེ་ནི་ཆོ་གས་བླངས། ། དེ་དང་དེ་ཉིད་ཀྱིས་ནི་བསྒྲུབ། །
གཏི་མུག་བདག་ཉིད་ངེས་པར་མ། ། ལྷ་མོའམ་སྐྱེ་གཉིས་བདག་ཉིད་སྐྱེས། ། གཏི་མུག་རྣམ་དག་བསམ་གཏན་པས། ། བླངས་ནས་མངོན་དུ་རྣམ་སྣང་འགྱུར། ། མ་ནི་རིག་མ་དམ་པ་སྟེ། ། གལ་ཏེ་ཕ་ཡིས་སྔར་བསྟན་ཀྱང་། ། དེ་བཞིན་དེ་ཉིད་ཀྱིས་ཀྱང་འགྲུབ། ། བདེ་བ་ཆེན་པོ་བཀའ་སྩལ་ཏོ། ། ཞེ་སྡང་བདག་ཉིད་གདོལ་པ་མོ། ། བུ་མོའང་གནོད་སྦྱིན་བུ་མོ་བླང་། །
ཞེ་སྡང་རྣམ་དག་བསམ་གཏན་པ། ། མི་བསྐྱོད་པ་ནི་མངོན་དུ་འགྱུར། ། འདོད་ཆག་བདག་ཉིད་གར་མཁན་མ། ། སྲིང་མོའམ་ཀླུ་མོ་ལྷ་མིན་བླངས། ། འདོད་ཆགས་རྣམ་དག་བསམ་གཏན་པ། ། འོད་དཔག་མེད་པ་བསྒོམ་པར་འགྱུར། ། ཕྲག་དོག་དབང་ཉིད་བཟོ་ཤེས་མ། ། ཆུ་འབྱུང་དགའ་མའམ་སྲིང་མོ་ཡི། ། བུ་མོ་ཡང་དག་བླངས་ནས་ནི། ། ཕྲག་དོག་རྣམ་དག་བསམ་གཏན་པ། །
དཔའ་བོ་དོན་ཡོན་གྲུབ་པར་འགྱུར། ། ང་རྒྱལ་བདག་ཉིད་མནའ་མ་འམ། ། རྒྱལ་པོའི་བུ་མོའམ་རིག་འཛིན་མ། ། བླངས་ནས་ང་རྒྱལ་རྣམ་དག་པའི། ། བསམ་གཏན་པ་དེ་ནོར་བུའི་རིགས། ། འབྱུང་གནས་སུ་ནི་འགྱུར་བ་འོ། ། སྤྱན་དང་ལྷན་ཅིག་སངས་རྒྱས་ཉིད། ། མཱ་མ་ཀཱི་དང་མི་བསྐྱོད་པར། ། འགྲུབ་འགྱུར་དཀར་མོ་ལྷན་ཅིག་ཏུ། ། པདྨ་ཅན་དང་སྒྲོལ་མ་ནི། །
ལྷན་ཅིག་དོན་ཡོན་གྲུབ་པར་འགྱུར། ། རིན་ཆེན་རིན་ཆེན་མ་དང་འགྲུབ། ། རིགས་པས་འདོད་པ་འདི་དག་འགྲུབ། ། གཞན་ཡང་འདིས་ནི་ཁྲོ་བོ་ཡི། ། ལྷ་དང་རྒྱལ་བའི་སྲས་པོ་དང་། ། ཁྲོ་བོ་རབ་གཏུམ་ཆོ་ག་དང་། ། ཞི་ལ་ཞི་བའི་ཆོ་ག་ཡིས། ། ཞི་བ་རབ་ཏུ་འགྲུབ་པར་འགྱུར། ། འདོད་ཆགས་རྒྱ་ཆེན་ཞེན་པ་དང་། ། ང་རྒྱལ་ལྡན་པས་འགྲུབ་པར་འགྱུར། །
དེ་ལྟར་དཀའ་བ་མེད་པའི་ཐབས། ། ཀུན་མཁྱེན་ཐུགས་རྗེ་བཅས་པས་བསྔགས། ། ཤིན་ཏུ་བདེ་བ་སྒྲུབ་པའི་ཐབས། ། བརྟུལ་ཞུགས་དཀའ་ཐུབ་སྤྱོད་པ་སྤངས། ། དེ་ལྟར་བདུད་རྩིའི་རོ་རྙེད་ནས། ། ཉོན་མོངས་གཞོམ་ཕྱིར་མི་བརྩོན་གང་། ། ཇི་ལྟར་དཀར་ཐུབ་བརྟུལ་ཞུགས་དེས། ། སངས་རྒྱས་ཉིད་ནི་བྱ་བ་ནུས། ། རང་གི་བདེ་བའི་ཐབས་རྙེད་ནས། ། གང་ཞིག་བདག་དོན་མི་བྱེད་པ། །
རྨོངས་པའི་བདག་ཉིད་དེ་ཡི་ནི། ། སངས་རྒྱས་ཉིད་ནི་གང་དུ་འགྱུར། ། ཡང་ནི་དེ་ནི་ཤེས་མི་འགྱུར། ། འདིས་ནི་སངས་རྒྱས་ཐམས་ཅད་དུ། ། སྐྱེ་བོ་དམ་པས་མཐོང་བ་ཉིད། ། ལས་ཀུན་རྨི་ལམ་སྒྱུ་མ་ལྟར། ། སངས་རྒྱས་ཆོས་ལ་མི་ཤེས་པས། ། འཁོར་བའི་རྒྱ་མཚོའི་ཕ་རོལ་དུ། ། ཇི་སྲིད་མ་ཕྱིན་བར་དུ་བྱ། ། བཅུ་པ་ལས་སློབ་དཔོན་དང་ཕྱག་རྒྱ་བྱིན་གྱིས་བརླབ་པ་སྟེ་རབ་ཏུ་བྱེད་པ་དང་པོའོ།། །།
དེ་ནས་གང་དུ་རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་འདི་དག་དགའ་ཞིང་མགུ་ལ་རངས་པས་རྣམ་པ་དྲུག་ཏུ་གཡོས་ནས་བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲགས་པ་དང་། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང་། རྒྱ་མཚོ་ཆེན་པོ་འཁྲུགས་པའི་སྒྲ་དང་། ཐམས་ཅད་དུ་གནམ་རྡོ་ལྟུང་བ་དང་། དེ་ཉིད་དུ་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་སྣང་བ་འབར་བ་དང་། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་སྣང་བ་དང་། ། ཚངས་པ་དང་། ཁྱབ་འཇུག་དང་། ཆུ་བདག་དང་།
བརྒྱ་བྱིན་དང་། དྲག་པོ་དང་། མེ་དང་། སྟོབས་བཟང་པོ་དང་། ཉི་མ་དང་། ཟླ་བ་དང་། གནོད་སྦྱིན་དང་། གྲུབ་པ་དང་། དྲི་ཟ་དང་། མིའམ་ཅི་དང་།
ལྟོ་འཕྱེ་དང་། ལྷའི་མཆོག་དང་། རིག་པ་འཛིན་པ་དང་། ཆུས་བྱུང་ལ་སོགས་པ་གང་ཞིག་གཞན་ཡང་སུམ་ཅུ་རྩ་སུམ་དུ་གནས་པའི་ལྷ་རྣམས་དེར་འོངས་ནས་ཡང་དག་པར་དགའ་བས་མེ་ཏོག་གིས་མཆོད་པར་བྱེད་དོ། ། པི་ཝང་དང་། གླིང་བུ་དང་། མུ་ཀུཎྜ་དང་། ཏམྦུ་ར་དང་། དུང་དང་། ཟངས་དུང་དང་།
ནནྡི་དང་། པ་ཊ་ཧ་དང་། རྫ་རྔས་ནམ་མཁར་གནས་ཏེ། དེར་རྟག་ཏུ་མཆོད་པར་བྱེད་དོ། ། ལྷའི་བུ་མོ་དང་། རིག་པ་འཛིན་པའི་རྒྱལ་པོའི་བུ་མོ་ཐམས་ཅད་ཀྱིས་གར་བྱེད་པ་དང་། སིལ་སྙད་དུ་མ་བྱེད་པ་དང་། མིའམ་ཅི་དང་། གནོད་སྦྱིན་གྱིས་གླུ་ལེན་པར་བྱེད་ཅིང་གར་བྱེད་པ་དང་། དེ་ལ་དགའ་བ་དང་བཅས་པས་རྒྱལ་བ་རྒྱལ་བ་ཞེས་བྱ་བའི་སྒྲས་རྟག་ཏུ་རོལ་པར་བྱེད་པ་དང་།
གང་ཞིག་གྲུབ་པ་ནམ་མཁར་གནས་པའི་ལྷ་རྣམས་ཀྱིས་ནི་ལེགས་སོའི་རྣམ་པ་རབ་ཏུ་གསོལ་བར་མཛད་དོ། ། གང་ཞིག་དགའ་ལྡན་དུ་གནས་པའི་ལྷ་རབ་མཆོག་དང་། གང་ཞིག་ལྷའི་བུ་དང་། རིག་པ་འཛིན་པ་དང་། འོག་མིན་གྱི་བར་དུ་འོངས་ནས་ཕྱག་འཚལ་ཞིང་མེ་ཏོག་སྣ་ཚོགས་ཀྱི་རྣམ་པ་དང་། དྲི་སྣ་ཚོགས་ཀྱི་ཆར་དང་། བདུག་པ་སྣ་ཚོགས་ཀྱི་ཁྱད་པར་གྱིས་གུས་པའི་ཚུལ་གྱིས་མཆོད་པར་བྱེད་དོ། ། གཞན་ཡང་ཁྱོད་ལ་རྒྱས་པར་བཤད་པའི་ཚུལ་གྱིས་ཅི་ཞིག་དགོས་ཏེ། བསྒྲུབ་པར་བྱ་བའི་བསོད་ནམས་ཀྱིས་ཁམས་གསུམ་དུ་སྐྱེས་པའི་མཆོད་པ་དེ་རྣམས་ཀྱིས་མཆོད་པར་བྱེད་དོ། ། བཅུ་པ་ལས་བདེ་བ་ཆེན་པོའི་དངོས་གྲུབ་ཀྱི་མཆོད་པ་དང་རིམ་གྲོ་ཞེས་བྱ་བ་སྟེ་རབ་ཏུ་བྱེད་པ་གཉིས་པའོ།། །།
རིག་མའི་སྐྱེས་བུ་གྲུབ་པ་ནི། ། གང་དུ་མཆི་ཞིང་གང་དུ་གནས། ། བདག་ལ་ཐེ་ཚོམ་འདི་དག་ནི། ། བདེ་བ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། རིག་མའི་སྐྱེས་བུ་གྲུབ་པ་ནི། གང་དུ་ཡང་མི་འགྲོ། གང་དུ་ཡང་མི་གནས། ཐོག་མ་དང་། ཐ་མ་དང་།
དབུས་དང་བྲལ་བ། གཉིས་སུ་མེད་པ། གནས་གསུམ་དུ་སྣང་བ། ཐམས་ཅད་སོན་པ། ཐམས་ཅད་མཁྱེན་པ། ཐམས་ཅད་པ། ཐམས་ཅད་ཀྱི་དོན་ཐམས་ཅད་སེམས་ཅན་ཐམས་ཅན་ཀྱི་སེམས་ལ་གནས་པ། སྡིག་པ་ཐམས་ཅད་ལས་རྣམ་པར་གྲོལ་བ། ཡོན་ཏན་ཐམས་ཅད་ཀྱིས་བརྒྱན་པར་བྱས་པ། ཐམས་ཅད་དང་ལྡན་པ།
ཞི་བ་དང་། མཉམ་པ་མེད་པ་དང་། རྟག་ཏུ་འཆར་བར་མཛད་པ། མགོན་པོ། སྐྱོབ་པ། ཀུན་ཏུ་རྟོག་པ་སྤངས་པ། དབྱིབས་དང་ཁ་དོག་དང་བྲལ་བ། རྒྱལ་བའི་ཡང་སྤྱོད་ཡུལ་མ་ཡིན་པ། རྒྱལ་པོ་ཕྱེད་པར་དཀའ་བའི་ཕྱིར་རྡོ་རྗེ། ཉོན་མོངས་པའི་ཉེ་བར་གདུང་བ་ལས་གྲོལ་བའི་ཕྱིར་ཟླ་བ།
དོགས་པ་མེད་པའི་ཕྱིར་སེང་གེ གཏིང་དཔག་པར་དཀའ་བའི་ཕྱིར་ཆུའི་ཕུང་པོའོ། ། དེ་ལྟར་དཔེ་སྣ་ཚོགས་ཀྱིས་རྣལ་འབྱོར་པ་རྣམས་ཀྱི་དཔེར་བྱའོ། ། དེ་ཉིད་གཅིག་པུས་སེམས་ཅན་རྣམས་ཀྱི་དོན་བྱེད་པ་དང་། རྣམ་པར་རྟོག་པ་ཐམས་ཅད་སྤངས་པས་ཀྱང་བལྟམས་པ་སྟོན་པ་དང་། ཁབ་ནས་མངོན་པར་འབྱུང་བ་དང་། གཞོན་ནུའི་རོལ་རྩེད་མཛད་པ་དང་། རབ་ཏུ་བྱུང་བ་དང་། རྡོ་རྗེ་གདན་གྱིས་མནན་པ་དང་། བདུད་བཏུལ་བ་མཉམ་པ་མེད་པ་དང་།
སངས་རྒྱས་པ་དང་། དམ་པའི་ཆོས་ཀྱི་འཁོལ་ལོ་བསྟན་པ་དང་། ལྷ་ལས་བབས་པ་ཉམས་དགའ་བ་དང་། ཤིན་ཏུ་སྣ་ཚོགས་པའི་ཆོ་འཕྲུལ་དང་། ། གླང་པོ་ཆེ་ནོར་སྐྱོང་འདུལ་བ་དང་། ། སྐལ་བ་དང་ལྡན་པའི་སྐྱེ་བོ་དག་པ་གཞུག་པ་དང་། ཕས་ཀྱི་རྒོལ་བ་ཚར་གཅད་པ་དང་། བསོད་སྙོམས་ཀྱི་ལྷུང་བཟེད་ལ་ལྟོས་པ་མེད་པ་དང་། འཇིག་རྟེན་གསུམ་གྱི་འཁོར་ལོ་འདུལ་བ་དང་། བྱང་ཆུབ་སེམས་དཔའི་རྒྱལ་ཚབ་ཉིད་དང་།
ཡོངས་སུ་མྱ་ངན་ལས་འདས་པ་དང་། ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོ་སྟེ། དེ་ལྟར་རིགས་ཀྱི་བུ་འདི་ལྟར་ཁྱད་པར་དུ་མ་རྨི་ལམ་ལྟ་བུར་སངས་རྒྱས་ཀྱི་རོལ་པ་མཆོག་ཏུ་སྟོན་པར་མཛད་དེ། གང་ཞིག་གྲུབ་པ་སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་མཛད་དོ། ། བཅུ་པ་ལས་སངས་རྒྱས་ཀྱི་སྒྱུ་མ་རྣམ་པར་མཛད་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །། གོང་དུ་བཤང་གཅི་ཁྲག་དང་ནི། ། ཉ་དང་ཤ་ཡི་སྦྱིན་སྲེག་ནི། ། ལྷ་ནི་ཁྱོད་ཀྱིས་གསུངས་པ་ཉིད། ། ཇི་ལྟར་ཡེ་ཤེས་སེམས་དཔའ་ལ། ། མི་གཙང་བས་ནི་ཁ་བཀང་ན། །
སྡིག་པ་ཇི་ལྟར་སྐྱེ་མི་འགྱུར། ། གལ་ཏེ་སྡིག་ལས་ཇི་ལྟར་འབྲས། ། བཅོམ་ལྡན་འདས་ཀྱིས་བཀའ་སྩལ་པ། ། མི་ཤེས་རྨོངས་པའི་སེམས་ཅད་གང་། ། ཡེ་ཤེས་ཐབས་ནི་རྣམ་པར་སྤངས། ། ཕྱི་རོལ་དངོས་པོར་མངོན་ཞེན་པས། ། རྟོག་པའི་དྲ་བས་དྲ་བར་བྱས། ། དེ་ཡི་སྡིག་དང་བསོད་ནམས་ཀྱི། ། ཆ་གཉིས་རྣམ་པར་རྟོག་པ་སྟེ། ། འདི་རྣམས་ཆོས་ནི་རང་བཞིན་དག །
མ་སྐྱེས་པ་དང་གནས་མེད་ཅིང་། ། སེམས་ཅན་ཡེ་ཤེས་འཕེལ་བའི་ཕྱིར། ། དོན་དམ་ལས་ནི་བསོད་ནམས་ཉིད། ། ཐབས་ནི་སངས་རྒྱས་རྣམས་ཀྱིས་བསྟན། ། སྐྱེ་བ་དང་ནི་སྤངས་མེད་ན། ། བསོད་ནམས་མིན་ལ་སུ་ཞིག་ཞེན། ། དཔེར་ན་སེམས་ཅན་ཕ་རོལ་འགྲོ། ། ཆུ་ཀླུང་ཆུ་ཡིས་གང་བ་ལ། ། ཤིང་དང་རྩྭ་ནི་བསྡུས་ནས་ནི། ། ཆུ་ལ་གཟིངས་ནི་བྱས་ནས་སུ། །
དེ་ལ་འཇུས་ནས་བརྒལ་ནས་ཀྱང་། ། སྤངས་ནས་བདེ་བར་འགྲོ་བར་འགྱུར། ། དེ་ལྟར་འཁོར་བའི་ཕ་རོལ་དུ། ། ཆོས་དང་ཆོས་མིན་ཞོན་ནས་ནི། ། བདེ་བས་བྱང་ཆུབ་འཐོབ་པར་འགྱུར། ། ཆོས་དང་ཆོས་མིན་རྣམ་པར་སྤངས། ། དེ་ཕྱིར་རྟོག་པའི་དྲ་བ་ནི། ། སྤངས་ནས་ཟབ་མོའི་ཆོས་ནི་འཕེལ། ། དེ་བཞིན་གཤེགས་པས་གསུངས་པའི་ལམ། ། ལམ་རིག་རྣམ་པར་རྟོག་མི་བྱ། །
རྣམ་རྟོག་གཏི་མུག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་པ། ། མཁའ་བཞིན་དྲི་མ་མེད་པར་འགྱུར། ། དབང་པོ་གཉིས་ནི་མཉམ་སྦྱོར་བས། ། སྐུ་གསུང་ཐུགས་ནི་འདུས་པ་ཡིས། ། ང་རྒྱལ་ལས་ནི་རྒྱལ་བའི་གཟུགས། ། རྣམ་པ་ཐམས་ཅད་ཡོངས་སུ་སྤངས། ། རྣམ་པར་ཤེས་པ་རྫོགས་པས་ནི། ། སྐྱེ་བ་འདིར་ནི་ཡེ་ཤེས་ཅན། །
བུད་མེད་དང་ནི་སྐྱེས་པའི་ལུས། ། ལས་ནི་དུ་མས་བསྐྱེད་པ་སྟོན། ། མི་ཤེས་པས་ཀྱང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ ། སེམས་ཅད་སྣ་ཚོགས་གདུང་བ་དང་། ། ཀུན་རྟོག་ངན་པའི་རྣམ་རྟོག་གིས། ། སེམས་ལ་སྨད་པར་མི་བྱ་སྟེ། ། ཐུགས་ཀྱི་རྡོ་རྗེའི་དམ་ཚིག་གོ །

ཕྲ་དོག་ཉིད་ཀྱིས་མ་རུངས་པས། ། ཚིག་རྩུབ་ལ་སོགས་སྨྲ་མི་བྱ། ། རྣ་བ་བདེ་བར་བྱེད་པ་ཉིད། ། གསུང་གི་རྡོ་རྗེའི་ཚིག་གོ ། ཤ་ཡི་ཁམས་གནས་སངས་རྒྱས་ནི། ། རྣམ་སྣང་ཆེན་པོ་རྩེ་མོར་སྐྱེ། ། རྐང་ལ་མི་བསྐྱོད་གནས་པ་ཉིད། ། ཁྲག་ནི་རིན་ཆེན་ལྟ་བུར་ནི། ། ནོར་བུ་ཆེན་པོས་རྣམ་པར་བརྒྱན། ། རུས་པ་ལ་ནི་འོད་དཔག་མེད། ། སེམས་ཅད་རྣམས་ཀྱི་རིགས་བཅས་འབབ། །
རྩ་ཡིས་འཆིང་བའི་ཚོགས་ཀྱི་སྒོར། ། དོན་ཡོན་ཐུབ་པ་རྒྱལ་པོ་ཉིད། ། ཁྱོད་ལ་གསང་བ་ང་ཡིས་བཤད། ། དམ་ཚིག་ཡེ་ཤེས་རིག་པས་བསྟན། ། བློ་ལྡན་ཐུགས་ཀྱི་རྡོ་རྗེ་ཡིས། ། རྟག་པ་རུ་ནི་བསྒོམ་པར་བྱ། ། འདོད་ཆགས་ཞེ་སྡང་གཏི་མུག་དང་། ། སྲེད་པ་དང་ནི་འདུ་བྱེད་འཕེལ། ། འདི་ལྔ་ཐུབ་པའི་རྒྱལ་པོས་གསུངས། ། བཤང་གཅི་ཁུ་བ་བད་ཀན་དང་། །
ཁྲག་དང་ཡོངས་སུ་འཛག་པ་རྣམས། ། འབྱུང་བ་བཞི་ནི་ཡོངས་གཟུང་ནས། ། བློ་ཡིས་རྫོགས་པ་ཡོངས་བསྒོམས་པས། ། གང་ཞིག་དམ་ཚིག་བསྟན་པར་བྱ། ། ཐམས་ཅད་དུ་ནི་ཟོས་པས་འབྱུང་། ། དཔེར་ན་བུད་མེད་བྱིས་པ་ཡིས། ། གཏམ་ལ་རྗེས་མོས་སྨྲ་བ་ཡི། ། འདུ་བའི་གཏམ་ནི་བརྗོད་པ་སྟེ། ། ལམ་ཡང་འཆིང་བ་མེད་པར་བརྗོད། ། དེ་ལྟའི་ཆོ་གས་རྣལ་འབྱོར་པའི། །
ལེགས་པའི་ལམ་ནི་སྟོན་པ་འོ། ། དེ་ནས་རྣལ་འབྱོར་པ་དང་། རྣལ་འབྱོར་མ་དང་། མཁའ་གྲོ་མ་དང་། མཁའ་འགྲོ་བྱེ་བ་ཕྲག་བརྒྱད་ཅུ་དང་། བྱང་ཆུབ་སེམས་དཔའ་དང་། དེ་བཞིན་གཤེགས་པའི་དགེ་འདུན་དུ་མའི་འཁོར་ཐམས་ཅད་དགའ་ཞིང་མགུ་བའི་སེམས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཐམས་ཅད་ཀྱིས་ཐོབ་པར་གྱུར་ཏོ། ། བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་ཐམས་ཅད་དང་། ལྷ་དང་། ཀླུ་དང་།
གནོད་སྦྱིན་དང་། དྲི་ཟ་དང་། ཐམས་ཅད་དང་ལྡན་པའི་འཁོར་དེ་དག་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའོ། ། རྒྱུད་ཐམས་ཅད་ཀྱི་གླེང་གཞི་དཔལ་ཡང་དག་པར་སྦྱོར་བ་ལས་བྱུང་བ་དེ་ཁོ་ན་ཉིད་ཐམས་ཅད་ཀྱི་གླེང་གཞི་བརྟག་པའི་རྒྱལ་པོ་ཆེན་པོ་སྟེ་བཅུ་པ་རྫོགས་སོ།། །། རྒྱུད་ཀྱི་རྒྱལ་པོ་འདི་ནི་པཎྜ་ཏ་གཱ་ཡ་དྷ་ར་དང་། བདག་ཉིད་ཆེན་པོ་འབྲོག་མི་ཤཱཀྱ་ཡེ་ཤེས་ཀྱིས་བསྒྱུར་བ་ལས། སླད་ཀྱིས་ཐམས་ཅད་མཁྱེན་པ་བུ་སྟོན་ཞབས་ཀྱིས་རྒྱ་དཔེ་རྩ་འགྲེལ་དང་བསྟུན་ནས་ཧོར་ཀོང་བསབས་ཤིང་འགྱུར་བཅོས་ལེགས་པར་མཛད་པ་ལས་བྲིས་སོ།། །། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པས་ཡང་མཆོད་པ་བྱས་ནས་ཕྱག་འཚལ་ཏེ་འདི་སྐད་ཅེས་གསོལ་ཏོ། ། ཐིག་ལེར་ཐིག་ལེ་དག་གི་དོན། ། གཏན་ཕབ་ཡང་དག་གསལ་གསུངས་ན། །
བདག་གི་དབུས་སུ་རང་བྱུང་བས། ། དེས་ན་རང་བྱུང་བརྗོད་པར་བྱ། ། རང་བྱུང་ཞེས་བྱ་འབྱུང་ཆེན་གྱི། ། དོན་ནི་རྗེས་སུ་དཔག་བྱའི་ཕྱིར། ། འདི་ནི་རང་བྱུང་བཅོམ་ལྡན་འདས། ། གཅིག་པུ་ཉིད་ནི་ལྷག་པའི་ལྷ། ། ལྷག་པའི་ལྷ་ཞེས་བྱ་བ་ནི། ། གོང་དུ་གསུངས་པའི་ཁམས་རྣམས་སོ། ། དེ་རྣམས་དབུས་སུ་ཕུལ་བྱུང་ཆེ། ། ཞེས་བྱ་གཙོ་བོའི་གཟུགས་ཀྱིས་སོ། །
གསང་བ་མཆོག་ཏུ་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཇི་ལྟ་བུར་ནི་བཅོམ་ལྡན་འདས། ། སངས་རྒྱས་ཀུན་དང་མཉམ་སྦྱོར་བ། ། མཁའ་འགྲོ་མ་ཡི་དྲ་བའི་སྡོམ། ། གཞན་དུ་ཇི་ལྟར་རྣམ་པ་འདིས། ། སྡོམ་པ་མཆོག་ཏུ་ཕན་པ་ལགས། ། གསང་བའི་སྒྲས་ནི་ཡོན་ཏན་ཅན། ། གསང་བའང་ཡོན་ཏན་དུ་ནི་གྲགས། ། རྡོ་རྗེ་ཅན་ནི་ཡོན་ཏན་ཅན། །
འཇིག་རྟེན་མཆོག་དགྱེས་སྨོད་པ་སྤངས། ། གསང་བའི་སྒྲ་ནི་ཀླ་ཀླའི་སྐད། ། ཕྱི་རོལ་རྗེས་སུ་བཙལ་བས་ཀྱང་། ། འདི་ནི་མངོན་སུམ་ཤེས་པར་བྱ། ། རྗེས་དཔག་ཡོན་ཏན་ཅན་གྱི་སྒྲས། ། གང་ཚེ་སེམས་ནི་མི་མཐོང་སྟེ། ། སེམས་ཞེས་བྱ་བ་འདི་ཡང་ནི། ། ཡོན་ཏན་ཅན་དང་ཡོན་ཏན་གསུངས། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། །
གསང་བ་འདི་ལ་ཆོས་ཉིད་གནས། ། དེ་ལ་ཐམས་ཅད་བདག་ཉིད་ནི། ། དེ་ནི་ཐམས་ཅད་རྣམ་པར་གནས། ། དེ་གང་སྟོང་པའི་རྡོ་རྗེ་ཅན། ། སྡུག་དང་ལྷན་ཅིག་དགའ་བ་འོ། ། གང་ཚེ་སེམས་ཀྱི་གཟུགས་ཀྱིས་ནི། ། སྔོ་སོགས་མིག་གིས་མི་དམིགས་ཤིང་། ། རྣ་སོགས་ཐོས་པ་པར་མི་འགྱུར་བ། ། དེ་ཚེ་སེམས་ནི་ཇི་ལྟར་བུར། ། དེ་ཚེ་རྗེས་དཔག་ཇི་ལྟར་ལགས། །
འདི་ནི་སྣ་ཡིས་མི་དམིགས་ན། ། དྲི་བཟང་དབུས་སུ་གནས་སམ་ཅི། ། སེམས་ནི་ཕྱི་རོལ་མི་དམིགས་ཤིང་། ། དེ་བཞིན་ཉེ་བའི་ལོངས་སྤྱོད་མེད། ། རོ་ནི་མངར་དང་ཁ་ལ་མིན། ། དེ་བཞིན་དུ་ནི་རེག་བྱ་ཉིད། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། གསང་བ་འདི་ནི་ཇི་ལྟར་བུར། ། རྗེས་སུ་དཔག་པས་བསམ་པར་བྱ། །
ཇི་ལྟར་ཡི་གེའི་དབྱིབས་སུ་ནི། ། ཕྱིན་པ་ཡི་ནི་ཡེ་ཤེས་ཉིད། ། གཞན་དུ་བཅོམ་ལྡན་སྒྲ་ཇི་ལྟར། ། ལྷ་ཞེས་བྱ་བ་ཇི་ལྟར་ལགས། ། སངས་རྒྱས་ཀུན་གྱི་ངེས་དོན་ཅི། ། མཉམ་པར་སྦྱོར་བ་ཅི་ཞེས་བགྱི། ། མཁའ་འགྲོ་མ་ནི་གང་གི་མིང་། ། དྲ་བ་ཇི་ལྟ་བུ་ཞིག་ལགས། ། སྡོམ་པ་ཞེས་བྱ་ཅི་ཞིག་བཤད། ། དེ་བཞིན་སྤྱད་པར་དཀའ་བ་ཉིད། །
ཁྱོད་ཀྱིས་འདོད་ཆགས་མེད་གསུངས་ཅི། ། ཆགས་བྲལ་མེད་པ་དེ་བཞིན་གཞན། ། དབུ་མ་ཞེས་བྱ་གང་གི་མིང་། ། བུད་མེད་ཀུན་གྱི་སྒྱུར་མ་ཅི། ། སྟོང་ཉིད་གཟུགས་ཁམས་ལ་སོགས་པ། ། ཅི་ཞིག་བཤད་ཅིང་མཉམ་ཉིད་སྦྱོར། ། དང་པོ་རྣམ་པ་དྲུག་འགྱུར་དང་། ། སྣ་ཚོགས་པདྨ་བྲིས་སྐུ་དང་། ། ཨཱ་ལི་ཀཱ་ལི་ཕྱག་རྒྱ་ཆེ། ། དེ་ཉིད་མེད་སེམས་རྣལ་འབྱོར་དང་། །
དེ་ཉིད་བཟང་པོ་ཇི་ལྟར་ལགས། ། རྣལ་འབྱོར་ཉིད་ལ་མཉམ་གཞག་དང་། ། ཕྱི་རོལ་དྲག་ཀྱང་ཡང་དག་བཤད། ། ཟླ་བ་ཉི་མ་རྫོགས་སངས་རྒྱས། ། འབྱུང་བ་ཇི་ལྟ་བུ་ཞིག་ལགས། ། བྲིས་པ་དང་ནི་མ་བྲིས་པའི། ། དཀྱིལ་འཁོར་ཇི་ལྟར་གཞག་པར་བགྱི། ། དེ་བཞིན་སྔགས་དང་རྒྱུད་ཉིད་དང་། ། གསང་བའི་གནས་ནི་མི་འཚལ་ཞིང་། ། པདྨ་བཞི་ནི་ཁྱད་པར་དུ། །
བདག་དང་བདག་གི་ཇི་ལྟར་ལགས། ། དེ་བཞིན་སེམས་དང་སེམས་བྱུང་ཉིད། ། སེམས་ཀྱི་ངོ་བོ་ཡེ་ཤེས་གསུངས། ། དེ་བཞིན་རྣམ་པར་ཤེས་པ་ཉིད། ། རྒྱུ་དང་འབྲས་བུའི་དངོས་པོ་དང་། ། དེ་བཞིན་ཆོས་དང་ཆོས་ཅན་ཉིད། ། ཆུ་བོའི་རྒྱུད་ནི་ཅི་ཞེས་བཤད། ། རྒྱ་མཚོ་ཡང་ནི་ཁྱད་པར་དུའོ། ། སྣ་ཚོགས་ཉིད་ནི་ཁྱོད་གསུངས་ན། ། མང་པོ་ཇི་ལྟར་འཐོབ་མི་འགྱུར། །
རྣམ་ཤེས་ཡེ་ཤེས་ཁྱོད་ཀྱིས་གསུངས། ། དེ་བཞིན་བཅུད་ཀྱིས་ལེན་ཉིད་དང་། ། གཡོན་བརྐྱང་ལ་སོགས་ཅི་ལགས་དང་། ། གཞུ་ཡིས་རྣམ་རྒྱལ་དེ་བཞིན་གཞན། ། གཙོ་དང་གཙོ་མིན་སྒྲ་ཅི་ལགས། ། བརྟག་པ་ཡང་ནི་ཅི་ཞིག་གསུངས། ། བྱང་ཆུབ་ཆེན་པོའི་ཆོས་རྣམས་ནི། ། སུམ་ཅུ་རྩ་བདུན་ནང་གི་དང་། ། སྐུ་ལ་སོགས་པ་དེ་བཞིན་གཞན། ། ཉན་ཐོས་རྣམས་ཀྱིས་ཁྱོད་གསུངས་དང་། །
དེས་ཀྱང་དགོས་པ་ཅི་ཞིག་མཆིས། ། རྡོ་རྗེ་སེམས་དཔའ་བདེ་བ་ཆེའི། ། རྣམ་པའི་རྣལ་འབྱོར་གྱིས་ནི་ཅི། ། ཚངས་པ་དབང་ཕྱུག་ཁྱབ་འཇུག་ཀྱང་། ། དེ་བཞིན་གསོལ་བ་ཅི་ཡི་དོན། ། འདོད་པའི་ལྷ་ནི་ཆུང་མར་བཅས། ། ལྷ་མོ་དཀའ་ཟློག་གཟུགས་བཟང་མ། ། གོང་དུ་སྐྱབས་སུ་སོང་བ་ཉིད། ། གཉིས་གཉིས་སྦྱོར་བ་འདོད་མཛད་པ། ། འདི་ལྟར་སྦྱོར་བའི་འཐབ་མོ་དང་། །
དེ་ལ་གསང་བ་ཇི་ལྟ་བུ། ། རྡོ་རྗེ་ཅན་གྱིས་རྫུན་པ་ཡི། ། ཕྱིས་ནི་ཚིག་ཏུ་སྨྲ་བར་མཛད། ། སངས་རྒྱས་རྡོ་རྗེ་སེམས་དཔའ་ཡང་། ། ཚངས་པ་ཁྱབ་འཇུག་དབང་ཕྱུག་དང་། ། ཟླ་བ་སྔར་གསུངས་གཞན་དུ་ནི། ། ཐམས་ཅད་བདག་ཉིད་རྟག་ཏུ་བཞུགས། ། ཇི་ལྟར་རྡོ་རྗེ་ཅན་ཞི་བས། ། ཁྲོ་བོའི་གཟུགས་ཅན་ཇི་ལྟར་ལགས། ། ཆོས་ཀྱི་སྐུ་ནི་ཇི་ལྟར་ལགས། །
ལོངས་སྤྱོད་རྫོགས་པ་ཅི་ཞིག་ལགས། ། སྤྲུལ་པ་རྡོ་རྗེ་ཉིད་འབྱུང་དང་། ། ཧེ་རུ་ཀ་ནི་ཇི་ལྟར་གསུངས། ། པདྨ་གར་དབང་ཇི་ལྟར་ལགས། ། གཤིན་རྗེའི་གཟུགས་སུ་ཇི་ལྟར་འགྱུར། ། དེ་བཞིན་དུ་ནི་རྟ་མཆོག་ཉིད། ། ཇི་ལྟར་ཆོ་གས་ཅི་གསུངས་དང་། ། ལྷ་མོ་དེ་བཞིན་ཁྲོ་བོ་ཉིད། ། ཀླ་ཀློ་ཁྱོད་ཀྱིས་བཤད་པ་ནི། ། དེས་ཀྱང་དགོས་པ་ཅི་ཞིག་མཆིས། །
རེ་ཞིག་ལྷ་མོ་རྣམས་ཀྱི་ཚིག ། བཏུ་བར་བྱས་པ་ཇི་ལྟར་ལགས། ། སྔགས་ཀྱི་སྨྲ་པོས་འདི་དག་ནི། ། ཇི་ལྟར་རྡོ་རྗེ་སེམས་ཁྱོད་ཀྱིས། ། ཐམས་ཅད་ཡང་དག་རྣམ་པར་ཤོད། ། བཅོམ་ལྡན་འདས་ཀྱིས་བཀའ་སྩལ་པ། འདི་སྐད་བདག་གི་ཞེས་བྱ་བ་ལ་སོགས་པ་ནས་གཟུང་སྟེ། དང་པོར་བརྩམ་པར་བྱས་ནས་འདིར་ཡང་རྗེས་སུ་འབྱུང་སྟེ། རིགས་ཀྱི་བུ་ཡང་བརྗོད་པ་བྱའོ། ། གསང་བའི་སྒྲས་ནི་བདུན་གྱི་རྣམ་པ་སྟེ་བདུན་པ་ཞེས་བྱ་བའི་དོན་ཏོ། །
བརྒྱད་པ་ནི་བརྗོད་དུ་མེད་པའི་མཚན་ཉིད་དོ། ། གསང་བ་ཞེས་བྱ་བའི་སྒྲས་ནི་སེམས་དང་སེམས་ལས་བྱུང་བ་གཉིས་སུ་མེད་པ་སྟེ། དེ་བཞིན་གཤེགས་པ་ཉིད་དུ་གསུངས་སོ། ། དེ་བཞིན་ཉིད་དུ་རོ་གཅིག་པ་ཉིད་ངོ་བོ་གཅིག་པས་དེར་གསང་བར་བྱུང་བའི་ཕྱིར་གསང་བ་སྟེ། ནམ་མཁའ་ཐམས་ཅད་དུ་ཁྱབ་པར་འགྲོ་བ་ནི་བཅོམ་ལྡན་འདས་ཀྱི་ཚད་དེ། དཔལ་རྡོ་རྗེ་སེམས་དཔའི་ཡེ་ཤེས་ཀྱི་ཕྱག་རྒྱ་ལ་སོགས་པ་དང་། རྡོ་རྗེའི་ལྷ་མོ་དང་ལྡན་པ་ནི་གནས་སོ། ། ཀྱེ་བཅོམ་ལྡན་འདས་ཁྱད་པར་དུ་འཕགས་པའི་གནས་གང་ལགས། ། བཅོམ་ལྡན་ཀྱིས་བཀའ་སྩལ་པ། མཆོག་ཅེས་བྱ་བ་ནི་ཁྱད་པར་དུ་འཕགས་པ་སྟེ་ཡེ་ཤེས་དམ་པའི་ཡུལ་ལོ། །
དགྱེས་པ་ན་ཞེས་བྱ་བ་ནི་ཉམས་དགའ་བ་ན་སྟེ། དཔེ་ཐམས་ཅད་དང་བྲལ་བའོ། ། སྤྱན་ལ་སོགས་པ་དང་ཡང་དག་པར་སྦྱོར་བས་དགའ་བར་བྱེད་པས་ཉམས་དགའ་བར་བྱེད་པའི་ཕྱིར་དགྱེས་པ་ནའོ། ། དཔལ་རྡོ་རྗེ་སེམས་དཔའི་སྦྱོར་བ་དང་། ལྷ་མོ་ཐམས་ཅད་དང་མཉམ་པར་འགྲོ་བས་ནམ་མཁའི་ཁམས་ཀྱི་མཐས་གཏུགས་པར་ལྷ་མོ་ཐམས་ཅད་ཀྱི་བདེ་བ་ཆེན་པོར་སྦྱོར་བ་ཐམས་ཅད་ཀྱི་བདེ་བ་དང་ལྡན་པ་འདི་ལས་འབྱུང་བའི་སྟོབས་ནི་གཞན་དུ་མེད་དེ། ཕན་ཚུན་དུ་རབ་ཏུ་རངས་པས་དགའ་བར་བྱེད་ཅིང་། སྐྱེས་བུ་རྣམས་དང་དེ་རྣམས་ཀྱི་དགའ་བ་ནི་དགྱེས་པ་ནའོ། ། ཐམས་ཅད་བདག་ཉིད་ཅེས་བྱ་བ་ནི་ཐམས་ཅད་ཀྱི་བདག་ཉིད་དེ། རིགས་ཀྱི་བུ་དེ་ལྟར་བཅོམ་ལྡན་འདས་ཀྱིས་གནས་གང་སྔར་གསུངས་པའོ། ། དེའི་ཕྱིར་དེ་བཞིན་གཤེགས་པ་ཐམས་ཅད་ཀྱི་བདག་ཉིད་དུ་གསུངས་ཏེ།
ཐམས་ཅད་བདག་ཉིད་ཀྱིས་ནི་དེ་གསུངས་སོ། ། དེ་ལྟར་གྱུར་པས་ཐམས་ཅད་བདག་ཉིད་ཅེས་བྱ་བ་འདིས་གནས་ཕུན་སུམ་ཚོགས་པ་གསུངས་སོ། ། ཇི་ལྟར་གསུངས་པའི་གནས་སུ་སོ་སོ་བསྐྱེད་པའི་རང་བཞིན་གྱིས་ཇི་སྙེད་བཙུན་མོའི་འཁོར་གྱི་དབུས་སུ་རྟག་ཏུ་བཞུགས་སོ་ཞེས་གསུངས་སོ། ། སངས་རྒྱས་དང་ཀུན་འདིས་སངས་རྒྱས་ཀུན་ཏེ། འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་རབ་དང་མཉམ་པའོ། ། རྟག་པ་ལ་སོགས་པ་དེ་བཞིན་གཤེགས་པ་དེ་རྣམས་ཀྱིས་བྱས་པའི་ཕྱིར་རམ། རང་བཞིན་གྱི་ཕྱིར་གནས་ནི་སངས་རྒྱས་ཀུན་དངོས་ཞེས་བྱ་སྟེ། སྒྱུའམ་རང་བཞིན་ལ་དངོས་པོའོ། ། སེམས་དཔའ་ནི་སེམས་ཅན་གྱི་དོན་ལ་ནུས་པའི་ཕྱིར་རོ། ། རྡོ་རྗེ་ནི་ཐབས་དང་ཤེས་རབ་ཀྱི་ཡེ་ཤེས་ཀྱི་རང་བཞིན་གྱི་ཕྱིར་རོ། །
སེམས་དཔའ་ནི་རྣམ་པར་རྟོག་པ་ཐམས་ཅད་ཀྱིས་མི་བསྐྱོད་པའི་ཕྱིར་རོ། ། བདེ་བ་ནི་སྔར་གསུངས་པའི་དགའ་བའི་སྦྱོར་བ་ལས་ཤིན་ཏུ་ལྡན་པར་ཞི་བའི་ཡིད་ཀྱི་རང་བཞིན་གྱི་ཕྱིར་རོ། ། མཆོག་ནི་ཁྱད་པར་དུ་འཕགས་པ་སྟེ། བདེ་བའི་གོ་འཕང་འདི་རྣམས་ཀྱི་སེམས་དཔའ་འདི་རྣམས་ཀྱི་དོན་དམ་པའི་ཕུན་ཚོགས་པ་གསུངས་སོ། ། འོན་ཀྱང་སངས་རྒྱས་ཀུན་དང་མཉམ་སྦྱོར་བ། ། མཁའ་འགྲོ་མ་ཡི་དྲ་བའི་སྡོམ། ། ཞེས་བྱ་བ་མི་འདོད་པའི་ཕྱིར་རོ། ། འོན་ཀྱང་གཞན་ཉིད་དུ་བརྗོད་པར་བྱ་བའི་ཕྱིར་དོགས་པ་བསུ་ནས་བཀའ་སྩལ་པ་འདི་ནི་ཞེས་བྱ་བ་ནི་གང་དེ་སྐད་དུ་རིགས་ཀྱི་བུ་དེ་ནི་གསུངས་པ་དེ་ཉིད། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་མ་ཡི་དྲ་བའི་སྡོམ། །
ཞེས་བྱ་བའི་དོན་ཏོ། ། ལྷ་མོ་ཐམས་ཅད་ཀྱིས་ཡོངས་སུ་བསྐོར་ཅིང་། དཔལ་རྡོ་རྗེ་སེམས་དཔའི་བདག་ཉིད་ཀྱི་རྣལ་འབྱོར་རྫོགས་པ་ནི་སྐལ་བ་བཟང་པོ་སྟེ། རང་གི་བདག་ཉིད་ཀྱི་སྒྲུབ་པ་ཤིན་ཏུ་སྦྱོར་བ་དེ་ཉིད་མཆོག་ཏུ་འདོད་ཆགས་པ་དང་ལྡན་པའོ། ། སྐྱེས་བུ་མེད་པའི་གར་མཁན་རང་གི་བཙུན་མོའི་འཁོར་གྱི་ནང་དུ་གནས་པའི་ཕྱིར་ཤིན་ཏུ་དོན་ལ་རྣམ་པར་མི་གཡེང་བས་ལྷ་མོ་རྣམས་དང་ཡང་དག་སྦྱོར་བའི་བདེ་བ་མྱོང་བར་བྱའོ། ། ཡང་དག་པར་སྦྱོར་བ་ནི་རྣལ་འབྱོར་ཏེ་ཞེས་པའོ། ། བརྟན་པ། རྟག་པ། མཆོག་ཏུ་ཡང་ཡིད་སྲུབ་པའོ། ། ཡང་ན་བརྟན་པ་ནི་རྣམ་པར་རྟོག་པའི་རླུང་གིས་མི་གཡོ་བའི་ཕྱིར་རོ། །
གཞན་ཡང་མཐའི་མཐའ་ཇི་སྲིད་གནས་པའི་ཕྱིར་རྟག་པའོ། ། མཆོག་ཏུ་ཡིད་སྲུབ་པ་ནི་ལྷ་མོ་ཐམས་ཅད་ཀྱི་བདེ་བ་རྗེས་སུ་མྱོང་བའི་ཕྱིར་རོ། ། བརྟན་པ་དང་། རྟག་པ་དང་། མཆོག་ཏུ་ཡིད་སྲུབ་པ་འདི་བརྟན་པ་དང་། རྟག་པ་དང་། མཆོག་ཏུ་ཡིད་སྲུབ་པའོ། ། སངས་རྒྱས་ཀུན་ཞེས་བྱ་བ་ནི་གཟུགས་དང་། སྒྲ་དང་། དྲི་དང་།
རོ་དང་། རེག་བྱ་སྟེ། ཡུལ་གྱི་རང་བཞིན་རྣམས་སོ། ། རང་གི་བསོད་ནམས་ཀྱི་ཚོགས་ཀྱི་རྒྱུ་མཐུན་པས་ཅི་ཞིག་བྱེད་ཅེ་ན། ། འདི་ནི་རང་གི་ལོངས་སྤྱོད་དང་། དེ་རྣམས་ཟ་བར་བྱེད་དོ། ། གཞན་དུ་ན་ནི་ཐ་དད་པའི་དངོས་པོ་ལ་རང་གིས་ཉེ་བར་ལོངས་སྤྱོད་པ་ཉིད་མ་ཡིན་ནོ། ། ཡེ་ཤེས་ཀྱི་རང་བཞིན་སོ་སོར་སྐྱེས་པ་ནི་རྒྱལ་བ་རྣམས་ཀྱིས་ཀྱང་ཤིན་ཏུ་མི་སྤོང་སྟེ། རྣམ་པ་སྣ་ཚོགས་པའི་རིམ་པའི་སྦྱོར་བ་འདོད་ཆགས་ཀྱི་སྤྱོད་པ་ལ་སོགས་པའི་རང་བཞིན་ལས་གང་ཞིག་འདོད་ཆགས་ཀྱི་སྤྱོད་པ་དེ་རྣམས་ནི་རྡོ་རྗེ་སེམས་དཔའ་པའི་ཆོ་ག་འདོད་པའོ། ། གང་ཞིག་རང་བཞིན་བཟང་པོ་དེ་རྣམས་ནི་རྣམ་པར་སྣང་མཛད་ཀྱི་དངོས་གྲུབ་འདོད་པའོ། །
དེ་ལྟར་ཞེ་སྡང་དང་། འདོད་ཆགས་དང་། སེར་སྣ་དང་། ལེ་ལོ་ལ་སྤྱོད་པ་རྣམས་ཀྱིས་ཧེ་རུ་ཀ་དང་། པདྨ་གར་གྱི་དབང་ཕྱུག་དང་། རྡོ་རྗེ་ཉི་མ་དང་། རྟ་མཆོག་གི་ཆོ་ག་འདོད་པར་འགྱུར་རོ། ། རིགས་ཀྱི་བུ་དེ་ལྟ་དེ་ལྟར་འདོད་ཆགས་ལ་སྤྱོད་པ་ལ་སོགས་པ་མི་མཐུན་པའི་ཕྱོགས་ཀྱིས་ཇི་ལྟར་དཔལ་རྡོ་རྗེ་སེམས་དཔའ་ལ་སོགས་པ་སྐྱེད་པར་འགྱུར་བ་བསྐྱེད་ནས། ཚོགས་ཀྱི་དཀྱིལ་འཁོར་རྣལ་འབྱོར་ལས་བསྐྱེད་དེ། ། རྣལ་འབྱོར་གྱི་གཏམ་གྱིས་སློབ་མ་འདུལ་བར་བྱེད་དོ། །
གཏམ་ནི་བརྗོད་པའོ། ། བཅོམ་ལྡན་གཏམ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། གསང་བ་ཞེས་བྱ་བ་ལ་སོགས་པའི་གཏམ་བརྗོད་པ་སྟེ། ཀུན་རྫོབ་ཀྱི་བདེན་པའི་རང་བཞིན་དུ་བྱས་པའོ། ། དཔལ་རྡོ་རྗེ་སེམས་དཔའི་ཆོས་ཀྱི་སྐུའི་རྒྱུ་མཐུན་པ་ཉིད་ཀྱིས་ངོ་བོ་ཉིད་ཀྱི་སྐུའི་རང་བཞིན་ལ་ཉེ་བར་སྤྱོད་པའི་ཕྱིར་དཔལ་རྡོ་རྗེ་སེམས་ལ་སོགས་པ་བསྐྱེད་པའོ། ། རང་བཞིན་བརྗོད་པར་བྱ་སྟེ། བརྟན་པ་ཞེས་བྱ་བ་ནི་ཆོས་རི་རབ་ལྟར་བརྟན་པའོ། ། དཔེར་ན་རི་རབ་རླུང་གིས་བཟློག་པར་དཀའ་ཞིང་རབ་ཏུ་གཏུམ་པས་ཀྱང་བསྐྱོད་པ་མི་ནུས་སོ། ། དེ་བཞིན་དུ་བཅོམ་ལྡན་དཔལ་རྡོ་རྗེ་སེམས་དཔའ་འདི་ནི་འདོད་ཆགས་ལ་སོགས་པའི་ཉོན་མོངས་པ་དང་།
ཉེ་བའི་ཉོན་མོངས་པ་དང་། མུ་སྟེགས་པ་ཅན་ངན་པའི་རྒོལ་བ་རབ་ཏུ་གཏུམ་ཞིང་རབ་ཏུ་འཇོམས་པས་རང་ལྷག་པར་འགྲོ་ཞིང་བསྐྱོད་པ་ནུས་སོ། ། དུར་ཁྲོད་དུ་བཞུགས་པས་ཀྱང་སེམས་ཅན་ཐམས་ཅད་ཀྱི་རྒྱུད་དུ་རྒྱུ་ཞིང་རྣམ་པར་དག་པའི་སེམས་ཆོས་ཀྱི་སྒོ་དུ་མར་རྗེས་སུ་འཁོར་ཞིང་། ལྷན་ཅིག་ཏུ་བཅོམ་ལྡན་འདས་འཁོར་བར་བཞུགས་པའོ། ། བརྟན་པ་ཞེས་བྱ་བ་ནི་གནས་པའི་ཕྱོགས་སོ། ། གཡོ་བ་ཞེས་བྱ་བ་ནི་སེམས་ཅན་གྱི་རྒྱུད་ལས་གཟུང་སྟེ། དེ་རྣམས་ནི་བཅོམ་ལྡན་འདས་ཀྱིས་ཤེས་པར་བྱའོ། ། ཇི་ལྟར་རྣམ་པར་དག་པའི་བདག་ཉིད་དེ་རྣམས་ཉིད་དེ་གཞན་དང་རྣམ་པ་གཅིག་པའི་ངོ་བོ་སྟེ། དེ་ཉིད་ཀྱི་ཕྱིར་བཅོམ་ལྡན་འདས་འདི་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་རྣམས་ལ་བཞུགས་སོ། ། སེམས་ཅན་ཉིད་ཀྱང་དེ་བཞིན་གཤེགས་པ་ཐམས་ཅད་དེ།
དངོས་པོའི་དོན་དམ་པ་ལ་གནས་པས་དེ་བཞིན་གཤེགས་པ་ཞེས་གསུངས་སོ། ། གཡོ་བ་ནི་སྤྲེའུ་ལྟ་བུ་སྟེ། གང་ཞིག་སེམས་ཅན་ཐམས་ཅད་ཀྱི་སེམས་བརྟན་པའི་ཕྱིར་སེམས་དཔའ་ཞེས་གསུངས་སོ། ། འཛིན་པའི་ཕྱིར་ཏིང་ངེ་འཛིན་ཏེ། ངེས་པ་འབྱེད་པས་རྡོ་རྗེ་ཉིད་དུ་འགྱུར་རོ། ། དེའི་ཕྱིར་སེམས་ཁོ་ན་གཡོ་བ་ཉིད་དུ་གསུངས་ཤིང་ཕྱི་རོལ་སོགས་པ་མ་ཡིན་ཏེ། དེ་རྣམས་ནི་གཅིག་དང་དུ་མས་དངོས་པོ་མེད་པའི་ཕྱིར་རོ། ། ཐམས་ཅད་ཅེས་བྱ་བ་ནི་མ་ལུས་པའོ། ། དངོས་པོ་ཞེས་བྱ་བ་ནི་གནས་ཀྱི་དོན་ཏོ། ། སྲིད་པ་ཞེས་བྱ་བ་ནི་སྐྱེ་བའོ། །
བརྟན་པ་དང་གཡོ་བ་ཞེས་བྱ་བ་ནི་བརྟན་པ་དང་གཡོ་བའོ། ། དངོས་པོ་དང་ཐམས་ཅད་འདི་ནི་དངོས་པོ་ཐམས་ཅད་དེ། དེ་ནི་བརྟན་པ་དང་གཡོ་བ་ཐམས་ཅད་དངོས་པོ་དང་སྲིད་པའོ། ། བརྟན་པ་དང་གཡོ་བའི་དངོས་པོ་ཐམས་ཅད་ཀྱི་རང་བཞིན་ནི་གང་གི་ཐམས་ཅད་ཀྱི་བདག་ཉིད་ཀྱི་རང་བཞིན་འདིི་ནི་བརྟན་པ་དང་གཡོ་བའི་དངོས་པོ་ཐམས་ཅད་ཀྱི་བདག་ཉིད་དེ། དེ་ཉིད་ཀྱི་ཕྱིར་བཅོམ་ལྡན་འདས་རྡོ་རྗེ་ཅན་གྱིས་རྡོ་རྗེ་འདིས་བཀའ་སྩལ་ཏོ། ། རྡོ་རྗེ་སེམས་དཔའི་ཐུགས་ཀྱི་ཆོས་ཉིད་ཀྱིས་བརྟན་པ་དང་། གཡོ་བའི་དངོས་པོ་ཐམས་ཅད་ཀྱི་བདག་ཉིད་དེ། འདིས་འདི་དག་བརྗོད་པར་འགྱུར་བའི་ཆོས་ཀྱིས་དབྱིངས་རྣམ་པར་དག་པ་དང་། མེ་ལོང་ལྟ་བུ་ལ་སོགས་པས་བསྡུས་པར་འགྱུར་བ་རྟག་པ་དང་། མི་བསྐྱོད་པ་ལ་སོགས་པའི་སངས་རྒྱས་ལྔ་པོ་ཐམས་ཅད་ཀྱི་ཕུན་སུམ་ཚོགས་པ་བསྡུས་པར་འགྱུར་བའོ། །
ཀུན་གྱི་སྒྲས་ནི་ཡོངས་སུ་ཞེས་བྱ་བར་གཟུང་ངོ་། ། མཉམ་པར་སྦྱོར་བ་ནི་འདུ་བའོ། ། གང་དུ་ཞེ་ན། གསང་བར་ཏེ། ཐམས་ཅན་ཀྱི་ཆོས་ཀྱི་འབྱུང་གནས་ཀྱི་བདག་ཉིད་དུ་ཡིན་གྱི་གཞན་དུ་ནི་མ་ཡིན་ནོ། ། གང་དང་ལྷན་ཅིག་ཞེ་ན། བཅོམ་ལྡན་འདས་རྡོ་རྗེ་སེམས་དཔའ་དང་སྟེ། དེ་དང་ཡང་དག་པའི་རང་གི་ངོ་བོས་སྤྲུལ་པ་ལ་སོགས་པའི་ཡན་ལག་དགུ་ཡིས་སོ། ། འོན་ཀྱང་ལོངས་སྤྱོད་རྫོགས་པ་ཅན་དུ་མཛད་པའི་སྐུ་གཅིག་གིས་ཐམས་ཅད་ནས་དེའི་བདག་ཉིད་ཀྱི་ཆུ་དང་འོ་མ་ལྟ་བུར་འོང་བ་ཡོངས་སུ་འཛིན་ཏོ། ། དེ་ནས་དཀྱིལ་འཁོར་ཆེན་པོའི་རྣལ་འབྱོར་གྱིས་ཕྱི་དང་ནང་གི་དངོས་པོ་ཐམས་ཅད་ཀྱི་ནང་དུ་དེ་ཁོ་ན་སྐད་ཅིག་གིས་ཇི་ལྟར་སངས་རྒྱས་ཐམས་ཅད་ཀྱིས་མཛད་པ་ལྟར་རྟོགས་ཤིང་ཤེས་སོ། །
དེ་བས་ན་སངས་རྒྱས་ཐམས་ཅད་དང་། དེ་ལས་གཞན་པ་རྣམས་ཀྱི་ལྷན་ཅིག་ཡང་དག་པར་སྦྱོར་བ་ནི་སངས་རྒྱས་ཐམས་ཅད་དང་མཉམ་པར་སྦྱོར་བའོ། ། མཉམ་པའི་དུས་ནི་དབྱེར་མེད་པའི་དུས་ཏེ། སྦྱོར་བའི་གནས་ཀྱིས་ཐམས་ཅད་ཀྱི་དེས་སེམས་ཙམ་དུ་སྙོམས་པར་ཞུགས་པས་གཅིག་ཏུ་གྱུར་བའི་དངོས་པོས་ཕན་ཚུན་དུ་བསྡུས་པས་དངོས་པོ་ཐམས་ཅད་ཀྱི་རང་བཞིན་གྱིས་ཐམས་ཅད་དུ་འགྲོ་བའི་ཕྱིར་སངས་རྒྱས་ཐམས་ཅད་དང་མཉམ་པར་སྦྱོར་བ་ཞེས་གསུངས་སོ། ། དེ་བས་ན་སངས་རྒྱས་ཐམས་ཅད་དང་མཉམ་པར་སྦྱོར་བས་ནི་ཕྱོགས་བཅུའི་ནམ་མཁར་འགྲོ་བ་ཡང་དག་པར་མཐོང་བ་འདི་ནི་སངས་རྒྱས་ཐམས་ཅད་དང་མཉམ་པར་སྦྱོར་བའི་མཁའ་འགྲོ་མར་གསུངས་སོ། ། དྲ་བའི་སྒྲས་ཀྱང་སྒྱུ་མའི་རྣམ་གྲངས་སུ་བལྟ་སྟེ། ཤིང་ལ་སོགས་པ་རྣམས་ལས་སྒྱུ་མའི་རྣམ་པའི་སྤྲུལ་པའི་གླང་པོ་ཆེ་ལ་སོགས་པ་ལྟར་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ལུས་མེད་ཀྱི་འདུལ་བའི་སེམས་ཅན་མི་སྤོང་བའི་ཕྱིར་རོ། ། དཀར་མོ་ལ་སོགས་པའི་རྡོ་རྗེ་ལྷ་མོའི་གཟུགས་ལ་རེག་པའི་ཕྱིར་དེ་ཉིད་གྱུར་པས་སངས་རྒྱས་ཐམས་ཅན་དང་མཉམ་པར་སྦྱོར་བའི་སྒྱུ་མའི་མཚན་ཉིད་ཀྱིས་གང་ཞིག་ཟག་པ་མེད་པའི་བདེ་བས་ཡིད་ཞི་བའི་དེ་བཞིན་གཤེགས་པ་མང་པོར་འགྱུར་རོ། ། དེ་ནས་སྡོམ་པའི་སྒྲས་བརྗོད་པར་བྱ་སྟེ། སྃ་ཞེས་བྱ་བ་ནི་བདེ་བའོ། །
བ་ར་ཞེས་བྱ་བ་ནི་ཁྱད་པར་དུ་འཕགས་པ་ཞེས་བྱ་བའི་དོན་ཏོ། ། བུད་མེད་ཀུན་ནི་གོང་དུ་གསུངས་སོ། ། སྒྱུ་མ་ནི་ཇི་སྐད་དུ་གསུང་པ་སྟེ། སྒྱུ་མས་སྒྱུ་མའི་རང་བཞིན་དེས་ཞེས་བྱ་བའི་དོན་ཏོ། ། དེ་ཡང་རང་བཞིན་གྱིས་གྲུབ་སྟེ་གྲུབ་པ་རྫོགས་པའོ། ། ཇི་ལྟར་རང་གི་ངོ་བོ་ཡོངས་སུ་གྱུར་པ་ཞེ་ན། རང་རྣམས་དང་དེ་རྣམས་ཀྱི་གཟུགས་ཅན་ནི་རང་གི་གཟུགས་ཅན་ཏེ། ཀུན་གཞི་དང་། ཉོན་མོངས་པ་ཅན་དང་། ཡིད་དང་།
མིག་དང་། རྣ་བ་དང་། སྣ་དང་། ལྕེ་དང་། ལུས་ཀྱི་རྣམ་པར་ཤེས་པ་དེ་རྣམས་ཡོངས་སུ་གྱུར་པ་ནི་རང་གི་ངོ་བོས་ཡོངས་སུ་གྱུར་པའོ། ། བདག་མེད་པའི་ཏིང་ངེ་འཛིན་གྱི་སྒོམ་པས་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོགས་པ་དང་། བྱ་བ་ནན་ཏན་གྱི་རང་བཞིན་ལ་གནས་ནས་ལྡོག་པར་འགྱུར་བ་ཞེས་བྱ་བའི་དོན་ཏོ། ། གང་གི་ཕྱིར་རང་གི་ངོ་བོ་ཡོངས་སུ་གྱུར་པས་བུད་མེད་ཐམས་ཅད་ཀྱི་སྒྱུ་མའི་རང་བཞིན་གྱི་དངོས་གྲུབ་ཡིན་ཏེ།
དེའི་ཕྱིར། རྙེད་པ་ཀུན་གྱི་བདེ་སྤྲོ་བས། ། བུད་མེད་ཐམས་ཅད་འགྲུབ་པར་འགྱུར། ། ཞེས་བྱ་བ་ཡིན་ནོ། ། སྣ་ཚོགས་དང་སྒྱུ་མ་ནི་སྣ་ཚོགས་སྒྱུ་མ་སྟེ། ཁ་དོག་དང་དབྱིབས་སྣ་ཚོགས་པ་ལས་ལྷ་མོ་ཐམས་ཅད་ལ་སོགས་པའི་གཟུགས་སོ། ། དེའི་སྣ་ཚོགས་སྒྱུ་མའི་ཕྱག་རྒྱ་འདི་བཟུང་ནས་བློ་ལ་གཞག་པར་བྱས་ནས་འདི་སྐད་བཀའ་སྩལ་པ། མཁའ་འགྲོ་མ་བཅོམ་ལྡན་འདས་རྡོ་རྗེ་སེམས་དཔའ་ཉིད་ཀྱིས་བཙུན་མོའི་འཁོར་གྱི་ནང་དུ་སོན་པའི་ཕྱོགས་བཅུའི་ནམ་མཁར་གང་ཞིག་འགྲོ་བ་འདི་ནི་སྒྱུ་མ་སྣ་ཚོགས་ཀྱི་ཕྱག་རྒྱ་ཞེས་བྱ་བ་དོན་ཏོ། ། འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་བསྟན་བཅོས་ཀྱི་ནང་དུ་རབ་ཏུ་གྲགས་པ་མི་གསལ་བའི་སྐད་ཀྱིས་རང་གི་བརྡར་བྱས་པ་ཞེས་བྱ་བའི་དོན་ཏོ། ། མཁའ་འགྲོ་མ་ལ་སོགས་པ་འདི་ནི་མདོར་བསྡུས་ནས་གསུངས་པ་ཡིན་ནོ། །
གང་གི་ཕྱིར་བུད་མེད་ཐམས་ཅད་ནི་བཅོམ་ལྡན་འདས་ཀྱི་རྡོ་རྗེ་ལྷ་མོའོ། ། འཁོར་བར་བྱེད་པའི་ཀུན་གཞི་རྣམ་པར་ཤེས་པ་ལ་སོགས་པ་རྣམ་པ་བརྒྱད་ལ་གནས་ནས་ལྡོག་པའི་མཚན་ཉིད་ཀྱིས་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོག་པ་དང་། བྱ་བ་ནན་ཏན་གྱི་ཡེ་ཤེས་ཀྱི་སྒྱུ་མའི་རང་བཞིན་གྱིས་གྲུབ་པའོ། ། དེའི་མེ་ལོང་ལྟ་བུའི་ཡེ་ཤེས་ལ་སོགས་པ་ནི་སྣ་ཚོགས་སྒྱུ་མའི་རང་གི་ངོ་བོ་སྟེ། དེ་རྣམས་ཀྱི་སྒྱུ་མས་ནམ་མཁར་འགྲོ་བའི་བྱ་བ་སྟེ། དེ་ནི་གཟུགས་སྣ་ཚོགས་སུ་གྱུར་ཏེ། དེའི་ཕྱིར་སྣ་ཚོགས་སྒྱུ་མའི་ཕྱག་རྒྱ་འདི་ནི་མཁའ་འགྲོ་མ་ཞེས་བྱ་བར་བརྗོད་པར་བྱའོ། ། ཀླ་ཀློས་དེ་རྣམས་ཀྱི་ནམ་མཁའ་འགྲོ་བ་འབའ་ཞིག་གིས་བྱ་བ་ནི་མཁའ་འགྲོ་མར་བརྗོད་པ་མ་ཡིན་ཏེ།
དེ་སྐད་དུ། ནམ་མཁའ་ཀུན་ཏུ་སྤྱོད་གྲུབ་པ། ། མཁའ་འགྲོ་མ་ཞེས་རབ་ཏུ་གྲགས། ། ཞེས་དེའི་ཕྱིར་བཤད་དོ། ། ཀུན་ལས་ཞེས་བྱ་བ་ནི་ཕྱོགས་བཅུའོ། ། སྣ་ཚོགས་དང་དེའི་ཕྱག་རྒྱ་ནི་སྣ་ཚོགས་ཕྱག་རྒྱ་སྟེ། སྤྱན་ལ་སོགས་པའི་ཕྱག་རྒྱའོ། ། གཟུགས་བརྙན་གྱི་རྣལ་འབྱོར་གྱིས་སེམས་ཅན་གྱི་ཁམས་ལ་ཕྱག་རྒྱས་འདེབས་པའི་ཕྱིར་དེས་ན་ཕྱག་རྒྱ་ཞེས་བརྗོད་དོ། ། སྣ་ཚོགས་ཞེས་བྱ་བ་ནི་ཐམས་ཅད་ཀྱི་རང་བཞིན་ནམ། དཔལ་རྡོ་རྗེ་སེམས་དཔའ་ཐམས་ཅད་དང་།
ཕྱག་རྒྱ་ནི་སྣ་ཚོགས་ཀྱི་ཕྱག་རྒྱའོ། ། ཀུན་ལས་སྣ་ཚོགས་སྡོམ་པ་ཡིས། ། ཞེས་བྱ་བ་ནི་རྣམ་པ་སྣ་ཚོགས་པ་སྟེ། བདེ་བའི་མཆོག་གིས་ནམ་མཁའ་ཀུན་ཏུ་འགྲོ་བའི་ངོ་བོ་ནི་མཁའ་འགྲོ་མའོ། ། སངས་རྒྱས་སྐད་དབྱིངས་ཞེས་བྱ་བ་ནི་སངས་རྒྱས་དཔལ་རྣམ་པར་སྣང་མཛད་ལ་གནས་ནས་མངོན་པར་ལྡོག་པ་ནི་རང་བཞིན་གྱི་ཁམས་རྣམས་ཏེ། དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་རང་བཞིན་གྱི་ཁམས་རྣམས་ནི། སངས་རྒྱས་ཀྱི་སྐད་ཀྱི་དབྱིངས་ཀྱི་སྒྲས་བརྗོད་དེ། ཇི་ལྟར་དཔལ་རྡོ་རྗེ་སེམས་དཔའ་ལ་གནས་ནས་མངོན་པར་ལྡོག་པའི་རྒྱུ་རྣམས་ནི་དེའི་རང་བཞིན་ཁམས་རྣམས་ཏེ་མཁའ་འགྲོ་མའི་སྒྲས་ནམ་མཁའ་ལ་འགྲོ་བའི་རང་བཞིན་དུ་བསྟན་ཏོ། །
དེ་བཞིན་དུ་རྣམ་པར་སྣང་མཛད་དང་། མི་བསྐྱོད་པ་དང་། རིན་ཆེན་བདག་པོ་དང་། འོད་དཔག་ཏུ་མེད་པ་དང་། དོན་ཡོན་གྲུབ་པའི་ཁམས་རྣམས་སུ་བལྟ་བར་བྱའོ། ། སངས་རྒྱས་ཀུན་གྱི་མཁའ་འགྲོ་མ་ཞེས་བྱ་བ་ནི་བཅོམ་ལྡན་འདས་རྡོ་རྗེ་སེམས་དཔའ་ལ་སྤྱན་ལ་སོགས་པས་ཡོངས་སུ་བསྐོར་བའི་ནམ་མཁའ་ལ་འགྲོ་བ་ཐམས་ཅད་རྡོ་རྗེ་སེམས་དཔའི་བདག་ཉིད་ཀྱི་མཁའ་འགྲོ་མ་དང་། དེ་སྐད་དུ་དཔལ་ཧེ་རུ་ཀ་ལ་དཀར་མོ་ལ་སོགས་པས་ཡོངས་སུ་བསྐོར་བའི་ནམ་མཁའ་ལ་འགྲོ་བ་ཐམས་ཅད་ཧེ་རུ་ཀའི་བདག་ཉིད་ཀྱི་མཁའ་འགྲོ་མ་དང་། དེ་སྐད་དུ་བདག་མེད་མའི་རྣལ་འབྱོར་དང་ལྡན་པ་ལ་རྡོ་རྗེ་མ་ལ་སོགས་པས་ཡོངས་སུ་བསྐོར་བའི་ནམ་མཁའ་ལ་འགྲོ་བ་ཐམས་ཅད་དང་། བདག་མེད་པའི་བདག་ཉིད་ཀྱི་མཁའ་འགྲོ་མ་དང་། དེ་སྐད་དུ་ཡེ་ཤེས་དང་ལྡན་པ་ལ་རྡོ་རྗེ་མཁའ་འགྲོ་མ་ལ་སོགས་པ་ཡོངས་སུ་བསྐོར་བའི་ནམ་མཁའ་ལ་འགྲོ་བ་ཐམས་ཅད་ཡེ་ཤེས་ཀྱི་བདག་ཉིད་ཅན་གྱི་མཁའ་འགྲོ་དང་།
དེ་ལྟར་སྒྲོལ་མ་དང་ལྷན་ཅིག་པདྨ་ཅན་དང་། པདྨའི་འཁོར་ལོ་དང་། གཤིན་རྗེའི་རྒྱལ་པོ་དང་། དེ་སྐད་དུ་རྟ་མཆོག་དང་། དེ་བཞིན་དུ་འཇིག་རྟེན་གསུམ་ལས་རྣམ་པར་རྒྱལ་བ་ཉིད་དང་། གཞན་ཡང་ཡིད་ལ་འདོད་པ་ཡང་རིགས་ཀྱི་རབ་ཏུ་དབྱེ་བས་ཕྱེ་བ་ལ་མཁའ་འགྲོ་མས་དེ་བཞིན་དུ་ཡོངས་སུ་བསྐོར་བ་ཉིད་དུ་བརྗོད་དོ། ། དེ་སྐད་དུ་སངས་རྒྱས་ཀུན་གྱི་མཁའ་འགྲོ་རྣམས་བསྟན་ནས། སྡོམ་པ་བཤད་པར་བྱ་བ་ཕྱིར་བདེ་བ་ཞེས་བྱ་བ་ནི་གང་ཞིག་བཅོམ་ལྡན་འདས་དཔལ་རྡོ་རྗེ་སེམས་དཔའི་ཡེ་ཤེས་ཀྱི་ཕྱག་རྒྱ་དང་ལྷན་ཅིག་མཉམ་པར་སྦྱོར་བས་གང་ཞིག་ཤིན་ཏུ་བདེ་བ་དང་ལྡན་པར་བསྐྱེད་པར་བྱེད་དོ། ། དེ་ལས་ཅིར་འགྱུར་ཞེ་ན། མཆོག་ནི་ཁྱད་པར་དུ་འཕགས་པ་སྟེ།
བདེ་བ་ཐམས་ཅད་ཀྱི་ཐབས་ཕུལ་དུ་བྱུང་བའི་ཕྱིར་རོ། ། དེ་ཉིད་ཀྱི་ཕྱིར་སྒྱུ་མ་ཐམས་ཅད་ཀྱི་རབ་ཏུ་སྦྱོར་བ་སྟེ། ། དེ་ཡང་གཞན་དུ་ཉན་ཐོས་དང་། རང་སངས་རྒྱས་དང་མཉམ་པར་སྦྱོར་བས་ནི་མ་ཡིན་ནོ་ཞེས་བྱ་བའི་དོན་ཏོ། ། སངས་རྒྱས་ཐམས་ཅད་དང་མཉམ་པ་སྦྱོར་བ་མཁའ་འགྲོ་མའི་དྲ་བའི་རབ་ཏུ་སྦྱོར་བ་ཉིད་ཀྱིས་གང་ཞིག་བདེ་བ་བསྐྱེད་པ་དེ་ཉིད་གང་གི་ཕྱིར་སྃ་གྱི་སྒྲས་བརྗོད་དོ། ། དེའི་ཕྱིར་དེའི་རྒྱུས་གང་ཞིག་བདེ་བ་མཆོག་ཁྱད་པར་དུ་འཕགས་པ་སྐྱེད་པར་བྱེད་པ་དེ་ཉན་ཐོས་དང་རང་སངས་རྒྱས་ཀྱི་ཡོངས་སུ་མྱ་ངན་ལས་འདས་པ་དེའི་རྣམ་པར་དག་པ་སྒྱུ་མ་ལྟ་བུའི་ཆོས་རྣམས་ཐམས་ཅད་རྟོགས་པས་སྙིང་རྗེ་ཆེན་པོ་སྐྱེའོ། ། སྟོང་མིན་ཞེས་བྱ་བ་ནི་ཁམས་གསུམ་དང་། འདོད་པ་ཀུན་ཏུ་སྤྱོད་པའི་ཡང་དག་པ་མ་ཡིན་པར་ཀུན་བརྟགས་པའི་དངོས་པོ་ཡིན་པའི་ཕྱིར་དེར་ཡང་དག་པ་མ་ཡིན་པར་ཀུན་བརྟགས་པའི་སྟོང་པ་མ་ཡིན་པས་དངོས་པོ་ཡིན་པའི་ཕྱིར་རོ། ། སྟོང་པ་མིན་པའང་མིན་ཞེས་བྱ་བ་ནི་དོན་དམ་པར་གཟུང་བ་དང་འཛིན་པའི་རྣམ་པར་རྟོག་པའི་དངོས་པོ་མེད་པ་སྟེ། གང་གི་ཡེ་ཤེས་ཀྱིས་གཟུང་བ་དང་འཛིན་པའི་དངོས་པོ་མེད་པའི་མངོན་སུམ་དུ་བྱས་པ་དེའི་ཡེ་ཤེས་ཀྱང་རྣམ་པར་རྟོག་པའི་སྤྱོད་ཡུལ་མ་ཡིན་པའི་ཕྱིར་དམིགས་པར་མི་འགྱུར་ཏེ།
དེ་ཉིད་ཀྱི་ཕྱིར་དེ་སྐད་དུ་ཡང་དག་པའི་ཡེ་ཤེས་ཀྱི་དབུ་མར་རྟོགས་པར་བྱའོ་ཞེས་བྱ་བའི་དོན་ཏོ། ། དེ་ཡང་། ཤེས་རབ་ཕ་རོལ་ཕྱིན་སྦྱོར་བ། ། ཞེས་གསུངས་ཏེ། དེ་ཉིད་ཀྱི་ཐབས་ཏེ་སྙིང་རྗེ་ཆེན་པོ་དང་ལྡན་པའི་ཕྱིར་རོ། ། སངས་རྒྱས་བཅོམ་ལྡན་ཀྱི་སྙིང་རྗེའི་བདག་ཉིད་ཀྱི་དམིགས་པ་ནི་སྙིང་རྗེའི་རང་བཞིན་ཏེ། ། དེ་ནས་མཛེས་པའི་སྙིང་རྗེ་ཐབས། ། ཞེས་བྱ་བ་ནི་ཤིན་ཏུ་སྙིང་རྗེ་ཡང་མཛེས་པའི་སྙིང་རྗེ་སྟེ། བཏང་སྙོམས་ཀྱིས་དམིགས་པ་མེད་པའི་སྙིང་རྗེ་ཆེན་པོའོ། ། དེ་ཉིད་ཐབས་ཏེ་གང་གི་ཤིན་ཏུ་སྙིང་རྗེ་དང་ལྡན་པའི་ཐབས་འདི་ནི་མི་གནས་པའི་མྱ་ངན་ལས་འདས་པའི་རང་བཞིན་ཏེ།
དཔལ་རྣམ་པར་སྣང་མཛད་དོ། ། ཅིར་གྱུར་པས་ཞེ་ན། ཆོས་དག་བྱུང་བ་ཞེས་བྱ་བ་སྦྱོར་རོ། ། ཇི་ལྟར་ཤེས་རབ་ཀྱི་ཕ་རོལ་ཕྱིན་པར་ཡང་དག་གསལ་ཞེ་ན། ། ཤེས་རབ་ཅེས་བྱ་བ་ནི་ཆོས་རྣམས་སྒྱུ་མ་ལྟ་བུར་རབ་ཏུ་རྣམ་པར་འབྱེད་པའི་རྣམ་པར་བརྟག་པར་བྱ་སྟེ། དེ་ཉིད་བདག་གི་ཕུན་སུམ་ཚོགས་པའོ། ། ཕ་རོལ་ཏུ་ཕྱིན་པ་ཞེས་བྱ་བ་ནི་སོན་པ་སྟོན་པ་སྟེ། ཤེས་རབ་ཕ་རོལ་ཕྱིན་གསལ་བ། ། ཞེའོ། ། གང་གིས་ཞེ་ན།
རྣམ་རྟོག་མེད་པར་ལྷག་མོས་པས། ། ཞེས་སོ། ། ཅི་མཛད་ཅེ་ན། བརྟགས་པར་ནི་སྔོན་དུ་བདག་པོའི་ནུས་པ་ལས་ཞེས་བྱ་བར་དགོངས་སོ། ། ཅི་བརྟགས་ཞེ་ན། བརྟགས་པ་ཀུན་གྱིས་ཞེས་བྱ་བ་ནི་གཟུགས་ལ་སོགས་པ་རང་དབང་དུ་སྒྱུ་མ་ལྟ་བུའི་ངོ་བོའོ། ། ཅིའི་མཚན་ཉིད་རྣམས་ལས་ཞེ་ན། རྣམ་རྟོག་མེད་པའི་ཆོས་རྣམས་ལ། ། སེམས་ཅན་དོན་ནི་ཡོངས་སུ་བརྟགས། ། ཞེས་པ་ནི་སྙིང་རྗེའི་དབང་གིས་སེམས་ཅན་གྱི་དོན་རྒྱུར་བརྟགས་པའོ། །
དེ་བརྟགས་པས་ཅིར་འགྱུར་ཞེ་ན། སྒྲ་བརྙན་ལྟ་བུར་མཉམ་པ་ཉིད། ། ཅེས་བྱ་བ་ལ་སྒྲ་བརྙན་ཞེས་བྱ་བ་ནི་བྲག་ཅའི་སྒྲའོ། ། དེས་དབྱངས་མཆོག་དང་མཉམ་ཞིང་མཉམ་པར་དབྱངས་ཀྱི་རྗེས་སུ་འགྲོ་བ་དང་སྒྲ་རྣམ་པར་རྟོག་པའི་ངོ་བོ་དང་། ཤེས་རབ་ཀྱི་ཕ་རོལ་ཏུ་ཕྱིན་པས་དེ་སྒྲ་བརྙན་ལྟ་བུར་མཉམ་ཞིང་དེ་དེ་ལྟར་གྱུར་པར་རྟོག་གོ ། དེ་ཅི་ཞེ་ན། དེ་ནས་འདི་ནི་ཆོས་ངག་བྱུང་། ། ཞེས་བྱ་བ་ནི་དེ་ནས་དེའི་ཕྱིར་ཆོས་ལས་ཆོས་ཀྱི་དོན་གྱི་ངེས་པའི་ཚིག་སོ་སོར་སྣང་བ་སོ་སོར་རིག་པ་ནི་བརྟགས་པའི་ངོ་བོ་སྟེ། དེ་ཉིད་ཀྱི་ཕྱིར་འདི་ནི་དཔལ་རྣམ་པར་སྣང་མཛད་ལ་སོགས་པའི་དམ་ཚག་གསུམ་གསལ་བར་བྱེད་པའོ། ། ངག་གི་ཆོས་ནི་ངག་གི་དབྱངས་ཞེས་བྱ་བའི་དོན་ཏོ། །
དེ་དེ་ལྟར་གྱུར་པ་ནི་ངག་འབྱེད་པ་སྟེ། ངག་གི་འདི་ནི་དེའི་དེ་བཞིན་དུ་བརྗོད་དོ། ། དེ་ཡང་དག་པ་མ་ཡིན་པ་ལས་གྲུབ་པ་ནི་ཆོས་ངག་ལས་གྲུབ་པའི་ཕྱིར་རོ། ། ཐེག་པ་དང་ཆེན་པོ་དེ་ནི་ཐེག་པ་ཆེན་པོ་སྟེ། བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། ཆེན་པོ་རྣམ་པ་བདུན་དུ་སྦྱོར་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་སྡེ་དག་ཏུ་གྲུབ་བོ། ། དེའི་ཕྱིར་ཆེས་ཁྱད་པར་དུ་འཕགས་པ་རྡོ་རྗེའི་ཐེག་པ་ཆེན་པོ་ནི་སྐྱེ་བ་འདིར་སངས་རྒྱས་ལ་སོགས་པ་རབ་ཏུ་བསྒྲུབ་པའི་ཕྱིར་དེའི་ཡོན་ཏན་དམ་པར་གྱུར་པ་སྟོབས་དང་མི་འཇིགས་པ་ལ་སོགས་པ་སྟེ། དེ་རྣམས་ཀྱི་ཚོགས་ནི་རྒྱས་པ་སྟེ། དེ་རྣམས་ཡོན་ཏན་དམ་པར་གྱུར་པས་སོ། ། དུས་གསུམ་ནི་འདས་པ་དང་།
མ་འོངས་པ་དང་། ད་ལྟར་རོ། དམ་ཚིག་གསུམ་ཞེས་བྱ་བ་ནི་སྐུ་དང་གསུང་དང་ཐུགས་ཀྱི་རང་བཞིན་ཐམས་ཅད་དོ། ། དེ་བཞིན་གཤེགས་པ་ཐམས་ཅད་ནི་རྣམ་པར་སྣང་མཛད་ལ་སོགས་པའོ། ། བསྟོད་པ་ཇི་ལྟ་བུ་ཞེ་ན། རྣམ་པར་རྟོག་པ་མེད་པར་རྣམ་པར་གྲོལ་བས་གཟུགས་བརྙན་ལ་སོགས་པའི་རིགས་པས་དེ་བཞིན་གཤེགས་པ་ཐམས་ཅད་ཀྱིས་བསྟོད་དོ། ། གང་གི་ཕྱིར་བརྟན་པ་དང་གཡོ་བ་ལ་སོགས་པ་མ་ལུས་པ་ལ་སྟོང་པ་ཉིད་ཀྱི་རང་བཞིན་གྱིས་ཁྱབ་ཅིང་བརྟན་པ་དང་གཡོ་བ་ལ་སོགས་པ་དེས་ཁྱབ་པས་ཁམས་གསུམ་རྣམ་པར་རིག་པ་ཙམ་སྟེ། དེའི་ཕྱིར་སྡོམ་པ་ལ་སོགས་པ་རྣམས་ལ་ལྷའི་རྣལ་འབྱོར་དུ་གསུངས་སོ། ། བཅོམ་ལྡན་འདས་གལ་ཏེ་ཅིའི་སླད་དུ་དེའི་རང་བཞིན་ཐམས་ཅད་དེའི་རྣམ་པས་འཇིག་རྟེན་པས་དེ་རྟོགས་པར་མི་འགྱུར་བ་ལགས། བཅོམ་ལྡན་འདས་ཀྱི་བཀའ་སྩལ་པ།
གང་གི་ཕྱིར་ཞེས་བྱ་བ་ནི་གཏན་ཚིགས་སོ། ། ཐམས་ཅད་བདག་ཉིད་ཅེས་བྱ་བ་ནི་ཐམས་ཅད་ཀྱི་དངོས་པོས་སོ། ། བདག་ཉིད་ཀྱིས་ཞེས་བྱ་བ་ནི་རང་གིའོ། ། རྣམ་ཤེས་ཕུང་པོར་ཞེས་བྱ་བ་ནི་གང་ཞིག་རྣམ་པར་ཤེས་པའི་ལུས་ལའོ། ། གནས་པ་ནི་རང་རིག་པའི་སེམས་ཀྱི་ངོ་བོ་སྟེ། དེའི་ཕྱིར་རྨོངས་པ་ནི་གཏི་མུག་གོ ། སྐྱེས་བུ་ཐ་མ་ནི་རིག་པ་ཅན་ལ་སོགས་པའོ། ། རྟོགས་མི་ནུས་ཞེས་བྱ་བ་ནི་རྨོངས་པ་དང་བཅས་པས་མི་ཤེས་སོ། ། བཅོམ་ལྡན་འདས་གལ་ཏེ་དེ་མི་འཚལ་ན་ཇི་ལྟར་དེ་རྣམས་ཀྱི་དེ་ཁོ་ན་འཚལ་བ་ལགས། བཀའ་སྩལ་པ།
སེམས་དང་སེམས་བྱུང་སེམས་ཚུལ་བདག ། ཅེས་བྱ་བ་ནི་སེམས་ཅན་གྱི་སེམས་ཀྱི་ངོ་བོའོ། ། སེམས་ཞེས་བྱ་བ་ནི་ཐམས་ཅད་དུ་དངོས་པོའི་རང་བཞིན་དགེ་བའི་ཕུང་པོ་ལ་སོགས་པ་རིག་པར་བྱེད་པའི་བདག་ཉིད་ཅན་གྱི་འཚོ་བའོ། ། ཡེ་ཤེས་ཀྱི་བདག་ཉིད་ཅེས་བྱ་བ་ནི་ཐམས་ཅན་དུ་འགྲོ་བ་སྟེ། དེ་ལ་ཁྱབ་འཇུག་གི་ཡེ་ཤེས་ཀྱི་བདག་ཉིད་སྐྱེས་བུའོ། ། ཤེས་བྱའི་རང་བཞིན་ཅན་ཞེས་བྱ་བ་ནི་ཤེད་བུ་དང་། ཤེད་ལས་སྐྱེས་དང་། ཚོར་བ་པོ་དང་། བྱེད་པ་པོ་དང་། གནས་ཀྱི་དོན་དང་།
རང་གི་ངོ་བོ་ཅན་དང་། བྱེད་པ་པོ་ཉིད་དོ། ། དབང་ཕྱུག་ཏུ་སྨྲ་བ་རྣམས་ནི་ཆོས་རྣམས་ཀྱི་བྱེད་པར་དབང་ཕྱུག་འདོད་དོ་ཞེས་ཟེར་རོ། ། ཆོས་ཅན་དངོས་པོ་ཉིད་ཅེས་བྱ་བ་ནི་བདག་ཉིད་ཅན་དེ་ཉིད་གྲུབ་པའི་མཐའ་ལས་བསོད་ནམས་ལ་སོགས་པའི་ཆོས་རྣམས་ཀྱི་བྱེད་པ་པོའམ། ཆོས་ཀྱི་ངོ་བོར་དབང་ཕྱུག་ཆེན་པོ་དབང་ཕྱུག་ཆེན་པོ་པ་འདོད་དོ། ། དེ་རབ་ཏུ་བསྟན་པའི་དོན་དུ་འདིས་རྗེས་སུ་འགྲོ་བ་དང་ལྡོག་པར་གསུངས་པ་དང་། གཅིག་དང་དུ་མ་དག་དང་བསྒྲུབ་པར་བྱ་བ་དག་དང་། ཆོས་ཅན་དག་དང་གཏན་ཚིགས་དང་། དཔེ་དག་བཀའ་སྩལ་པ། ཆོས་རྣམས་ཀྱི་ཞེས་བྱ་བ་ལ་སོགས་པ་དང་།
དུ་མས་ཞེས་བྱ་བ་ནི་གལ་ཏེ་དུ་མ་ཉིད་བསྒྲུབ་པར་བྱ་བའི་རྒྱུར་བརྗོད་ན་དུ་མ་ཉིད་མི་བསྐྱེད་པའི་ཕྱིར་རོ། ། འདིས་གཅིག་པ་ཉིད་བསྒྲུབ་པར་བྱ་བའི་ཕྱིར་བརྗོད་པས་ཆུ་བོ་དང་རྒྱ་མཚོའི་གནས་ཀྱི་གཉིས་ཀྱིའང་དཔེ་བརྗོད་དོ། ། འདིས་གཅིག་དང་དུ་མ་དག་གིས་བསྒྲུབ་པའི་ཕྱིར་དཔེར་བརྗོད་པར་བྱ་སྟེ། དེ་ལ་རེ་ཞིག་དུ་མའི་ཆོས་ཀྱི་མཐར་བརྗོད་པའི་སེམས་ལ་སོགས་པའི་དངོས་པོ་དུ་མ་ནི་མང་པོ་ཉིད་དེ། གང་གི་ཕྱིར་གཅིག་ལས་ལོག་པ་རྣམ་པ་སྣ་ཚོགས་པའི་རིམ་པ་འདིས་ཆོས་ནི་དུ་མས་ནི་ཞེས་པ་ནི་རྒྱུས་ཐམས་ཅད་མུ་སྟེགས་པའི་སེམས་ལ་སོགས་པའི་རྣམ་པ་དུ་མར་འདོད་དོ། ། ཅི་བཅོམ་ལྡན་འདས་དམིགས་ལགས་སམ། བཀའ་སྩལ་པ། ཆུ་བོའི་རྒྱུན་ནི་ཞེས་བྱ་བའི་སྒྲས་ནི་ཉོན་ཐོས་སོ། ། རྒྱ་མཚོ་ཞེས་བྱ་བ་ནི་རོལ་མཚོ་ལས་ཕྱི་རོལ་དུ་ཇི་ལྟར་ཆུ་བོ་སཱི་ཏ་དང་། སིནྡྷུ་དང་།
གངྒཱ་ལ་སོགས་པའི་ཆུ་བོའི་རྒྱུན་འབབ་ཅིང་རབ་ཏུ་འཁོར་བ་འདི་ནི་སིནྡྷུའི་ཆུ་བོའོ། ། འདི་ནི་གངྒཱའི་ཆུ་བོ་ཞེས་སྣ་ཚོགས་ཉིད་དུ་དམིགས་པར་མི་འགྱུར་རོ། ། དེ་བཞིན་དུ་ཟབ་ཅིང་གཏིང་དཔག་དཀའ་བའི་ཆོས་ཀྱི་དབྱིངས་ལས་ཕྱི་རོལ་དུ་གྱུར་པའི་མུ་སྟེགས་ཅན་རྣམས་ཀྱི་བདག་དང་འཚོ་བ་དང་། སྐྱེས་བུ་དང་གང་ཟག་ཅེས་བྱ་བ་སྣ་ཚོགས་ཉིད་དུ་འདོད་དོ། ། བཅོམ་ལྡན་འདས་ཅི་འདིར་དེ་ཁོ་ན་ཉིད་དུ་མའི་རྣམ་པར་ཉིད་ལགས་སམ། བཀའ་སྩལ་པ། མ་ཡིན་ནོ། ། གང་ཞིག་འདིར་དེ་ཁོ་ན་ནི་གཅིག་ཏུ་མངོན་པར་འདོད་དེ། དེ་ཁོ་ན་ཉིད་དེའི་ངོ་བོ་གཅིག་པར་གཟུང་བ་ཉིད་དོ། ། གང་གི་ཕྱིར་གཅིག་དང་མང་པོ་ཉིད་ཅེས་བྱ་བ་ལ་སོགས་པ་ལས་མང་པོ་ཉིད་ཅེས་བྱ་བ་ནི་དེ་རྣམས་ཀྱི་སེམས་ལ་སོགས་པ་གང་ཞིག་དུ་མ་རྣམ་པ་སྣ་ཚོགས་པ་དེ་ནི་དམ་པས་དམིགས་པར་མི་འགྱུར་ཞིང་རིགས་པས་རྟོགས་པར་མི་འགྱུར་རོ། །
གང་གི་ཕྱིར་དུ་མ་ཉིད་ནི་གཅིག་ལ་འཇུག་པ་སྟེ། དཔེར་ན་ཆུ་བོ་རྣམས་ཀྱི་དུ་མ་ཉིད་རྒྱ་མཚོར་འཇུག་པ་ལྟར། སེམས་དང་བདག་ལ་སོགས་པ་ཡོད་དོ་ཞེས་བྱ་བར་རིགས་པས་རྟོགས་པར་མི་འགྱུར་ཞིང་། ། རིགས་པ་ཡོད་པ་དང་ལྡན་དུ་ཟིན་ཀྱང་སེམས་ལ་སོགས་པ་གང་གི་ཚེ་ཆོས་ཐམས་ཅད་བདག་མེད་པར་ཞུགས་པ་དེའི་ཚེའང་། དེ་རྣམས་ཀྱི་སྣ་ཚོགས་ཉིད་མི་འདོད་དོ། ། དཔེར་ན་རྒྱ་མཚོ་ལ་ཆུ་བོ་དུ་མ་ཉིད་ཞུགས་པའི་སོ་སོར་སྣང་བའི་དངོས་པོ་མེད་དོ། ། དེ་བཞིན་དུ་དུ་མ་ཉིད་ཀྱི་དངོས་པོ་མེད་པའི་ཕྱིར། དེ་ཁོ་ན་ཉིད་གཅིག་པའི་རྣམ་པ་ཉིད་དུ་རྟོགས་པའི་ཕྱིར་རོ། ། དེ་དེ་ལྟ་བུའི་རྣམ་པས་གང་ལས་དེ་ཁོ་ན་ཉིད་རྙེད་པར་འགྱུར་བ་ལགས། བཀའ་སྩལ་པ།
བླ་མའི་ཞལ་ལས་ཞེས་བྱ་བ་ལ་བླ་མ་ནི་སྔགས་དང་། རྒྱུད་དང་མན་ངག་ཅན་ཏེ། གང་ཞིག་ཚིག་གི་མན་ངག་རྙེད་པ་འགྱུར་རོ། ། དེའི་མན་ངག་ངེས་པར་བསྟན་པ་བཀའ་སྩལ་པ། ནང་གི་ཞེས་བྱ་བ་ནི་རྩ་མཛེས་པའི་སྤྱི་བོར་ཇི་ལྟ་བུའི་གཟུགས་ཀྱིས་རྣམ་པར་གནས་པ་དང་། ནམ་མཁའ་ལྔ་ཡིས་བརྒྱན་པར་བྱས་པའོ། ། གསང་བའི་པདྨ་ནི་གསང་བའི་གནས་ཞེས་གསུངས་ཏེ། པདྨའི་ལྟེ་བར་རྩ་མཛེས་པའི་སྤྱི་བོའི་ཕྱོགས་སུ་ཁྲག་དང་། ཁུ་བ་དང་གཅི་བ་འཛིན་པའི་རྩ་ལྔ་ཡིས་མཛེས་པའི་ཕྱིར་སྤྱི་བོའི་ནམ་མཁའི་གནས་སུའོ། ། ཡང་ན་ཆུ་དང་།
མེ་དང་། དབང་ཆེན་དང་། རླུང་དང་། བསིལ་བ་དང་། ཚ་བ་དང་། གཉིས་ཀྱིས་ཚ་བའི་མཚན་ཉིད་དང་། འདོད་ཆགས་ཀྱི་དཀྱིལ་འཁོར་གྱི་ནང་དུ་ཞུགས་པས་ནམ་མཁའི་ལྔ་པོ་འདི་རྣམས་ཀྱིས་བརྒྱན་པར་བྱས་པ་སྟེ། པདྨ་འབའ་ཞིག་གིས་བརྒྱན་པ་ནི་མ་ཡིན་ནོ་ཞེས་བཀའ་སྩལ་ཏོ། ། གསང་བ་ཞེས་བྱ་བ་ནི་དོན་རྣམ་པ་བདུན་ཏེ། བརྒྱད་པ་ནི་བརྗོད་དུ་མེད་པའི་མཚན་ཉིད་དོ། །
གསང་བ་ཞེས་བྱ་བ་ནི་མི་གསལ་བའོ། ། དེར་གསང་བ་དེ་ཉིད་ཕྱོགས་ཡིན་ཏེ། དེ་ཁོ་ན་ཉིད་མདོར་བསྟན་པའོ། ། གསང་བ་ནི་ས་བོན་ལྔའོ། ། གསང་བ་ནི་དམ་པའི་དངོས་པོ་སྦས་པའོ། ། གསང་བ་ནི་གསང་བའི་པདྨའོ། ། གསང་བ་ནི་ལྟེ་བའི་དགའ་བའོ། ། གསང་བ་ནི་ཐམས་དུ་འགྲོ་བའོ། ། གསང་བ་ནི་བདེ་བ་ཐམས་ཅད་མཐའ་ཡས་པ་སྟེ། རྒྱུད་ཀྱི་གཞུང་གིས་བཤད་དོ། །
གསང་བ་ཡང་ནི་བྱང་ཆུབ་སེམས། ། གཉིས་པ་ཐབས་དང་ཤེས་རབ་ཉིད། ། གསུམ་པ་ཡང་ནི་སྙིང་རྗེ་སྟེ། ། བཞི་པ་སྙིང་པོ་དམ་པ་ཉིད། ། ལྔ་པ་མཉམ་པ་ཉིད་དུ་གསུངས། ། དྲུག་པ་ཡང་ནི་བྱམས་པ་ཉིད། ། བདུན་པ་ཆོས་ཉིད་ཡེ་ཤེས་ཏེ། ། འདི་རྣམས་གནས་སུ་ཀུན་ཏུ་བཞུགས། ། བྱང་ཆུབ་སེམས་ནི་མ་སྐྱེས་པ། ། ཏིང་འཛིན་རྣམ་པ་སྣ་ཚོགས་མཆོག །
མིང་ནི་མཛེས་སྤྱིར་རྣམ་པར་བཤད། ། རྡོ་རྗེ་སེམས་དཔའི་དགའ་མ་དེ། ། མང་པོའི་གནས་སུ་གཅིག་པུ་སྟེ། ། དེ་ནི་ཤེས་རབ་ཕ་རོལ་ཕྱིན། ། ཀུན་མཁྱེན་ཀུན་འགྲོ་ཐམས་ཅད་པ། ། ཕྲ་སྙིང་གསང་བའི་མཁའ་གྲོང་འགྲོ། ། སྒྱུ་མའི་གཟུགས་བརྒྱ་རིག་པའི་ཕྱིར། ། སངས་རྒྱས་ཀུན་གྱིས་འཆད་པར་བྱེད། ། མེ་ལོང་ལ་སོགས་དངོས་པོ་ཡིས། ། སྔགས་ནི་ལྔ་པོ་ཡང་དག་བཤད། །
ཤེས་རབ་ཕ་རོལ་ཕྱིན་པ་གསུངས། ། ཡི་གེ་དང་པོ་གཅིག་གྱུར་པ། ། མེ་ལོང་ལ་སོགས་བདེ་གཤེགས་ལྔ། ། དྲུག་པ་དཔལ་ལྡན་བདེ་ཆེན་པོ། ། དེ་ཡི་ཡང་ནི་ཡེ་ཤེས་གཞན། ། དྲུག་པ་སྟེང་དུ་གྲགས་པ་མེད། ། རྒྱུད་ནི་འབུམ་ཕྲག་ཚད་དུ་ནི། ། དྲུག་པ་ཡོད་པར་མ་གསུངས་སོ། ། རྡོ་རྗེ་སེམས་དཔའ་ལྟ་བུ་ཉིད། ། མི་ཡི་འཇིག་རྟེན་ཡོད་མ་ཡིན། །
དེ་ཕྱིར་ང་ཡིས་ཁྱོད་ལ་བཤད། ། འདི་ཉིད་ཀྱི་ནི་ནང་སོན་པས། ། གཉིས་མེད་མཉམ་པ་ཉིད་དུ་གང་། ། སྔོན་དང་ཕྱི་མར་བཅོམ་ལྡན་འདས། ། དཔལ་ལྡན་རྡོ་རྗེ་སེམས་དཔས་གསུངས། ། འདི་ལ་སློབ་དཔོན་གྱིས་ཐམས་ཅད་དུ་འགྲོ་བའི་ཡེ་ཤེས་ཇི་ལྟ་བུ་ལགས། ཐབས་ཅད་བདག་ཉིད་རྟག་ཏུ་བཞུགས། ། གནས་ནི་རྣམ་པ་བཞི་རུ་གསུངས། ། བཞི་ནི་ཆ་དང་ཡང་དག་ལྡན། ། པདྨ་བཞི་ལ་རྣམ་པར་གནས། །
སྤྱི་བོ་མེད་སྙིང་པདྨར་གནས། ། ཁ་ཡི་པདྨའི་སྤྱི་བོར་གནས། ། ལྟེ་བའི་པདྨར་གནས་པའི་སྒྲ། ། སྒྲ་མཐར་གསང་བའི་པདྨར་ནི། ། འགྲོ་དང་རྗེས་སུ་འོང་བར་བྱེད། ། ཐིག་ལེའི་སྦྱོར་བས་རབ་ཏུ་བསྐོར། ། ཁ་དོག་གནག་དང་དམར་བ་དང་། ། མདོག་དཀར་དེ་བཞིན་སེར་བ་ཉིད། ། ཆ་ནི་བཅོམ་ལྡན་ཐིག་ལེའི་གཟུགས། ། ཆ་ནི་ཤེས་རབ་ཆ་ཞེས་གསུངས། །
ལྷ་མོ་སྒྲ་ནི་རྣམ་ངེས་བསྟན། ། གང་དེ་རིག་མ་སྒྱུ་མ་ཆེ། ། སྣ་ཚོགས་གཟུགས་ཅན་མཐའ་ཡས་མ། ། འབྱིན་ཅིང་སྡུག་དང་འཇིགས་དང་ཆགས། ། ཐིག་ལེའི་སྒྲ་ནི་ཡོངས་སུ་བསྐོར། ། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་གས་ནི། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་བུ་མེད། ། ཡིག་འབྲུ་རྣམས་ཀྱི་དང་པོ་ཨ། །
བརྟན་དང་གཡོ་བ་རྣམས་ལ་གནས། ། སྙིང་རྗེ་ཆེན་པོ་རེ་ག་བྱུང་། ། ཁ་ནི་འོག་ཏུ་ནམ་མཁའ་འབྱེད། ། ཐོག་མ་ཐ་མ་མེད་པའི་ལྷ། ། དེ་ཡི་སྤྱི་བོ་ངེས་པར་བསྟན། ། མཆོག་གི་དེ་ཉིད་འདི་དག་ནི། ། ལྷ་མོ་ང་ཡིས་རབ་ཏུ་ཕྱེ། ། འདི་ཉིད་ལས་ནི་ཐམས་ཅད་འབྱུང་། ། ཆོས་ཀྱི་དབྱིངས་ནི་བྲུྃ་དུ་བརྗོད། ། སྐྱེ་གནས་དབུས་སུ་རྣམ་པར་གནས། །
མཐར་ནི་སྭཱ་ཧཱ་ཞེས་བྱའི་ཕྱིར། ། བསྡུས་ནས་ཞེས་ནི་རྣམ་པར་བརྗོད། ། རུས་པ་རྐང་དང་ཁུ་བ་ཉིད། ། ཕ་ལས་སྐྱེས་པ་གསུམ་དུ་གསུངས། ། པགས་པ་དང་ནི་ཤ་དང་ཁྲག ། མ་ལུས་སྐྱེས་པ་གསུམ་ཞེས་བསྒྲགས། ། འདི་དག་ཙམ་དུ་གསུངས་པ་རྣམས། ། གོང་བུ་རྣམས་ནི་བསྡུས་པ་ཉིད། ། གཟུགས་དང་ཚོར་བ་འདུ་ཤེས་དང་། ། འདུ་བྱེད་དང་ནི་རྣམ་ཤེས་ཉིད། །
སངས་རྒྱས་ལྔ་ཡི་གཟུངས་བརྙན་དངོས། ། ཕུང་པོ་དག་ཅེས་བསྒྲག་པར་བྱ། ། གཟུགས་དང་སྒྲ་དང་དྲི་དང་ནི། ། རོ་དང་ཡང་ནི་རེག་བྱ་ཉིད། ། ཆོས་ཀྱི་ཁམས་ཞེས་རྣམས་པར་བཤད། ། ཁམས་རྣམས་དང་ནི་སྐྱེ་མཆེད་རྣམས། ། འདི་རྣམས་ལས་ནི་བྱུང་བ་ཡི། ། ཁུ་བ་ལས་ནི་གོང་བུ་སྐྱེ། ། གོང་བུ་ལས་ནི་མི་རྣམས་འབྱུང་། ། ཡིད་ནི་ནམ་མཁའ་ཁམས་ཀུན་ཏུ། །
སྐྱེ་མཆེད་དང་ནི་ཁམས་རྣམས་དང་། ། དབང་པོ་ཕུང་པོ་འབྱུང་བ་དང་། ། ཁམས་རྣམས་ལས་ནི་བྱུང་བ་ཡི། ། དཀྱིལ་འཁོར་ ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་དུ་བརྟག་པར་བྱ། ། གང་ལ་གཙོ་བོ་ཀུན་སྤྱོད་པ། ། རྟག་པ་དུ་མར་ཀུན་ཏུ་གྱུར། ། ཕུང་པོ་རྣམ་པ་གཉིས་སུ་གསུངས། །
འབྱུང་བ་རིག་པར་རྟག་ཏུ་བརྟག ། མྱོས་བྱེད་དང་ནི་ལྕགས་ཀྱུ་ཉིད། ། ཞགས་པ་པདྨ་གཞུག་བྱེད་དང་། ། བཅིང་བ་ལྕགས་སྒྲོག་དྲིལ་བུ་ཡང་། ། ངེས་པར་བྱེད་པ་རུ་ནི་གསུངས། ། བཤང་བ་དཀར་པོ་ཞེས་བྱར་གསུངས། ། པདྨ་ཞེས་བྱ་ཁྲག་ཏུ་གསུངས། ། ཤ་ཞེས་བྱ་བ་མར་མེ་ཉིད། ། ཁུ་བ་ནམ་མཁའ་ཉིད་དུ་བརྗོད། ། ཐིམ་པའི་ཕྱིར་ནི་ལིངྒར་གསུངས། །
མེ་ཏོག་སྙིང་གི་བྷ་གར་བརྗོད། ། གླུ་ནི་ལངས་པ་ཉིད་ནི་གླུ། ། གར་ནི་མཉམ་པར་སྦྱོར་བ་ཉིད། ། རོ་ནི་ཤི་བར་བརྗོད་པ་ཉིད། ། ཁ་ནི་ཞལ་དང་བུག་པ་ཉིད། ། སྙིང་པོ་རོ་བསྲེགས་དུར་ཁྲོད་དོ། ། མེ་ནི་བྱིན་ཟ་གསལ་བ་དང་། ། དེ་བཞིན་དུ་ནི་འབར་བ་འོ། ། བུར་ནི་གུ་གུལ་དུ་བརྗོད་པའོ། ། ནག་པོའི་འབྱུང་པོའི་ཉི་མ་ནི། །
མར་གྱི་ངོ་ཡི་བཅུ་བཞི་པའོ། ། གསེར་ཤིང་ནི་དྷ་དུ་རའོ། ། ཨ་ལྃ་ཀ་ནི་ལྡོང་རོས་སོ། ། མ་དུ་ལུང་གཱ་ནི་ས་བོན་གང་བའོ། ། ཙི་ཏྲ་ཀ་ནི་ཙི་ཏྲ་ཀའོ། ། བ་ཙ་ནི་ཚིག་ཉིད་དོ། ། ཁྱིམ་བྱའི་སྒོ་ང་ཐམས་ཅད་ནི་ཁྱིམ་བྱའི་སྒོ་ངའི་དུམ་བུའོ། ། སྐྱ་བོ་ནི་དཀར་པོའོ། ། རྟ་གསོད་པ་ནི་ཀ་ར་བཱི་རའོ། ། ཉི་མའི་ལྗོན་ཤིང་ནི་ཨརྐའི་ཤིང་ངོ་། །
པེ་ཆག་པ་ནི་ཆ་ག་པ་དང་སྲེག་ཆགས་ཞེས་བྱ་བའི་དོན་ཏོ། ། སྡིག་པ་ནི་སྦྲུལ་ལོ། ། ཨ་ལྃ་ནི་རྔ་མའོ། ། ཀ་ལཱ་པ་ནི་ཆའོ། ། ཉིན་ཕྱེད་ཀྱི་འོ་མས་བྱུག་ཅིང་ཞེས་པ་ནི་ཡང་བསྒོས་པའོ། ། བཱ་ན་རི་ནི་ཀཱ་པིའོ། ། ཡུལ་ནི་ཀཙྪུར་བརྗོད་དོ། ། དེའི་བདག་ཉིད་ནི་ཐོད་ལོ་སྐོར་དང་སྤྲེའུ་དང་། ཁ་ཊི་ཀ་ཉིན་བྱེད་ཀྱི་འོ་མའི་ནང་དུ་ཉི་མ་བདུན་དུ་གཞག་པར་བྱའོ། ། དེ་དག་དང་ཉིན་ཕྱེད་ཀྱི་འོ་མ་དང་དང་སྦྱར་བས་མགོ་བོའི་དབང་པོ་བྲི་བར་བྱའོ། །
དུག་སྦྱིན་པར་འགྱུར་རོ་ཞེས་བྱ་བ་ནི་རེག་པ་ལས་སྐྱེད་པར་བྱེད་པའི་དོན་ཏོ། ། མ་ལ་ཡ་ལས་བྱུང་བ་ནི་ཙནྡན་ནོ། ། ནཱ་ག་གེ་སར་ནི་ནཱ་གའོ། ། ནད་ཀྱི་དབང་པོ་ནི་རུ་རྟའོ། ། མྱོས་བྱེད་ཀྱི་འབྲས་བུ་ནི་ཚེར་མའི་འབྲས་བུའོ། ། ཛ་གུའི་ཡུལ་ནི་མྱོས་བྱེད་ཀྱི་སྤྲོ་བར་རྟོགས་པར་བྱའོ། ། ཏ་ཀ་ར་ནི་དྲིའི་ཏ་ཀ་རའོ། ། ལྡན་པ་ནི་སྦྱོར་བའོ། ། འབྲས་ཀྱི་ཆུ་ནི་ཀོ་ཤའོ། ། ཇི་སྙེད་པའི་དུག་སྣ་ཚོགས་ནི་དུ་མའི་རྣམ་པའོ། །
འཇིག་པར་བྱེད་དོ་ཞེས་བྱ་བ་ནི་ཟད་པར་བྱེད་དོ་ཞེས་བྱ་བའི་དོན་ཏོ། ། དེའི་ཉིན་པར་སྐྱེས་པ་ནི། དེའི་ཉིན་པར་ཤི་བའོ་ཞེས་བྱ་བའི་དོན་ཏོ། ། བྱིས་པ་ནི་བུ་ཆུང་ངོ་། ། རོ་ཙ་ནི་བཤང་བའོ། ། ཏ་ག་ར་ནི་ཀླུའི་ཤིང་བུའོ། ། སྙིང་པོའི་གནས་ནི་བཅུག་པར་བྱས་པའོ། ། སྦལ་པ་ནི་སྙིང་པོ་ཅན་ནོ། ། སྦྲུལ་མགོ་གཉིས་པ་ནི་ལྟོ་འཕྱེ་མགོ་གཉིས་པའོ། ། ཁྲག་དང་ཚིག་བུ་བསྐོལ་བ་ནི་སྣུམ་དུ་བརྗོད་དོ། །
བ་རུ་རའི་ཤིང་ནི་དེའི་འབྲས་བུའོ། ། ལག་པ་ནི་ཕྱག་གོ ། དུག་གིས་ཟིན་པ་འཇིགས་པར་བྱེད་དོ་ཞེས་བྱ་བ་ནི་ཟིན་པ་འཕྲོག་པར་བྱེད་དོ་ཞེས་བྱ་བའི་དོན་ཏོ། ། བ་ལང་གི་མར་ནི་བའི་མར་རོ། ། རྡོ་རྗེ་ཅན་ནི་སྣུ་ཧིའི་འོ་མའོ། ། བརྷི་ནི་རྨ་བྱའོ། ། ཁྲག་ནི་རྨ་སྐྱེས་སོ། ། སྦྲུལ་མགོ་གཉིས་པའི་ཤ་ནི་ཤའོ། ། བ་ལ་ཀའི་རྩ་བ་ཆ་བདུན་པ་ནི་བདུན་གྱི་དུམ་བུའོ། ། ཨོཾ་བཛྲ་ཀ་ར་ཧཱུྃ་ཕཊ྄།
འབྱུང་པོ་འདུལ་བའི་སྒྲས་འབྱུང་པོ་མཐར་བྱེད་པ་ནི་འབྱུང་པོ་ཉིད་དུ་རབ་ཏུ་གྲགས་སོ། ། ལག་པ་གཡས་པར་བཏགས་ན་གདོན་ལས་ཐར་བར་བྱེད་དེ། གཞན་དུ་ནི་མ་ཡིན་ནོ། ། ལྟོ་འཕྱེའི་དབང་པོ་ནི་སྦྲུལ་གྱི་རྒྱལ་པོའོ། ། ཤུན་པ་ནི་བཤུས་པའོ། ། ལྟོ་འཕྱེའི་དགྲ་ནི་རྨ་བྱ་སྟེ་དེའི་གཤོག་པའོ། ། ཁྭ་གཉིས་ནི་ཁྭའོ། ། ཉིན་མོ་འཇིགས་པ་ནི་འུག་པའོ། ། རྟ་ནི་འགྲོ་མགྱོགས་སོ། ། རྨིག་པ་ནི་རྐང་པའོ། །
ཁུང་བུ་ནི་བུག་པའོ། ། གཞག་པ་ནི་བཅུག་པའོ། ། སྦྲུལ་ནི་ལྟོ་འཕྱེའོ། ། གནོད་སྦྱིན་ནི་ཁྱིའོ། ། ཐོད་པ་ནི་རྨོང་བྱེད་དོ། ། ཕག་ནི་ཕག་པའོ། ། མགོ་སྐྱེས་ནི་སྐྲའོ། ། མགྲོན་རིངས་ནི་རྔ་མོའོ། ། དམར་པོ་ནི་ཁྲག་གོ ། བྷལླ་ཏ་ཀ་ཉིད་དང་།
སྟར་བུ་ནི་ཨྂ་ལ་བེ་ཏ་ཉིད་དོ། ། ལག་སྐྱེས་ནི་སེན་མོའོ། ། ཁ་སྦྱོར་གྱི་མེ་ནི་ཁ་སྦྱར་གྱི་འཚེད་པའོ། ། བསྲེགས་པ་ནི་ཐལ་བར་བྱས་པའོ། ། ཨྃ་ཀོ་ཊ་ནི་ཀོ་ཊ་ནིའི་ཤིང་ངོ་། ། དྲི་ཞིམ་པ་ནི་བ་གླང་ངོ་། ། ཨྃ་ཀོ་ཊའི་ས་བོན་བཏུས་པའི་མར་ཁུ་དེས་གྲུབ་པའི་མིག་སྨན་འོ་མ་དང་བསྲེས་པའི་མིག་སྨན་དེས་མིག་བྱུག་པར་བྱའོ། ། རྒྱལ་ནི་སྐར་མ་རྒྱལ་ལོ། ། ཨྃ་ཀོ་ཊའི་མར་ཁུའི་རྩིགས་མ་དང་། ཏ་ཀ་རའི་འབྲས་བུ་དང་།
ཨྃ་ཀོ་ཊའི་ས་བོན་གྱི་མར་ཁུ་དང་། གང་ཞིག་གཉིས་ཀའི་རྩིགས་མ་དག་གིས་མིག་བྱུགས་ན་ལྷའི་གཟུགས་སུ་འགྱུར་རོ། ། ཏ་ཀ་རའི་འབྲས་བུའི་མིག་སྨན་གྱིས་བྱུགས་ན་སྔར་གྱི་རང་བཞིན་དུ་འགྱུར་ཏེ། རང་གི་ངོ་བོ་ཉིད་ཅན་དུ་མཐོང་ངོ་། ། རི་བོང་ཅན་གྱི་ཆུ་ནི་སེ་བ་ལའོ། ། ཛ་ལུ་ནི་པད་པ་ཉིད་དོ། ། སྦལ་པའི་མར་ཁུ་ནི་སྙིང་པོ་ཅན་གྱི་མར་ཁུའོ། ། བ་ཏཱ་བའི་རྩ་བ་དང་ལྷན་ཅིག་གོ ། དགེ་སྦྱོང་ནི་སྐྲ་བྲེག་པའོ། ། ཟླ་བ་ལས་བྱུང་བ་ནི་སེ་བ་ལས་བྱུང་བའོ། །
དུན་དྷུ་བྷ་ནི་སྦྲུལ་གདོང་གཉིས་པའོ། ། ཁྲག་ནི་གཟུགས་འཛིན་པའོ། ། གོས་ཀྱི་ནང་དུ་གཞུག་པར་བྱས་ནས་ཁར་གཞུག་གོ ། སྱེ་ནཱ་ཀ་ཞེས་བྱ་བའི་ཤིང་ངོ་། ། མར་གསར་ནི་མར་དཀར་ཉིད་དོ། ། དམར་པོའི་བཙག་ནི་གསེར་གྱི་བཙག་གོ ། དྲི་ངན་པ་ཞེས་བྱ་བ་ནི་སྨན་ནོ། ། མི་ན་ནི་ཉའོ། ། སྲིང་བུ་ནི་ཤིང་གི་རྗེས་སུ་རྒྱུ་བའི་འབུ་སྲིན་ནོ། ། ཀོ་ཀི་ལ་ནི་སྦྲང་བུའོ། །
བུ་རམ་ནི་གུ་ཌ་ཉིད་དོ། ། ཨ་རན་ལ་ནི་སིངས་པོའོ། ། སྐྱེ་བ་གཉིས་པ་ནི་བྲམ་ཟེའོ། ། བྱི་ལ་ནི་རྟུག་པ་སྦེད་པའོ། ། སྤྲེའུ་ནི་བཱ་ནཱ་རའོ། ། རང་འཚེད་པ་ནི་གཡུང་པོའོ། ། ཁྭའི་དགྲ་ནི་འུག་པའོ། ། ན་གུ་ལེ་ནི་སྲེ་མོང་ཉིད་དོ། ། ཙ་ར་མོ་ནི་བྱི་ལའོ། ། འདི་དག་གི་ཕྱེ་མའོ། །
བ་གླང་ཚེ་ནི་ཅེ་སྤྱང་ངོ་། ། མ་ཏུ་ལུང་ག་ནི་ས་བོན་གང་བའོ། ། ཕུག་རོན་ནི་ཀ་པོ་ཏའོ། ། ཟངས་ཀྱི་གཙུག་པུད་ཅན་ནི་ཁྱིམ་བྱའོ། ། འདི་དག་གི་རྟུག་པ་བསྡུ་བར་བྱའོ། ། སྐྲའི་ལས་ཀྱི་མཐའ་ཞེས་བྱ་བ་ནི་མགོ་རེག་གོ ། པི་ཙུ་མ་རྡ་ནི་ནིམ་པའོ། ། གཏོར་ཟན་ནི་ཁྭའོ། ། དགའ་བ་དང་བཅས་པའི་དཀར་མོ་ནི་ཁྱི་མོ་དཀར་མོའོ། ། ནུས་པ་ནི་འབྱར་བའོ། །
མདའི་རྨ་ནི་སྦྲང་བུའོ། ། བསྣུན་པ་ནི་བརྡུངས་པའོ། ། རང་གི་ས་བོན་ནི་བདག་གི་རྫས་སོ། ། རྒྱལ་ནི་སྐར་མ་རྒྱལ་ལོ། ། སྐྱེས་མ་ནི་བུད་མེད་དོ། ། སྐལ་བ་ངན་པ་གཟུང་བ་ནི་བླངས་པའོ། ། སྐྱེས་པའི་ཤིང་ནི་ཨ་མྲ་ལ་སོགས་པའོ། ། ཤིང་གི་ཡ་ག་ནི་འདབ་མའོ། ། པི་ལུ་ནི་གླང་པོའོ། ། སྟེང་དུ་འདྲེན་པ་ནི་ལག་པས་འཛིན་པའོ། །
སྐྱེས་བུའི་མྱོས་བྱེད་ནི་རྫས་སོ། ། ཀྲཱན་ཏ་ནི་ཁྱབ་འཇུག་གནོན་པའོ། ། སྲ་བན་ཏི་ནི་ངུ་བའོ། ། ཨ་བ་ན་ཏ་ཛ་ཏི་ཀཱ་ནི་ཐལ་མོ་སྦྱར་བའོ། ། ཤི་ཁ་ནི་རྨ་བྱའི་གཙུག་ཕུད་དོ། ། མཁའ་འགྲོའི་བདག་པོ་ནི་ནམ་མཁའ་ལྡིང་གི་བདག་པོའོ། ། ལྷའི་བདག་པོ་སྦས་པ་ནི་དབང་པོ་སྦས་པའོ། ། བ་བླ་ནི་མན་ཤི་ལའོ། ། ལྡོང་རོས་ནི་ལྡོང་རོས་ལྗང་གུའོ། ། ཨུ་གྲཱ་ནི་བ་ཙཱའོ། །
བཅད་ནས་སྐྱེས་པ་ནི་དཱུར་བའོ། ། བཀྲ་ཤིས་ནི་རོ་ཙ་ནའོ། ། བྃ་ས་ཞེས་བྱ་བ་ནི་ལྟེ་བ་མངོན་པར་གསར་པའོ། ། དབང་པོའི་ནས་ནི་ཀུ་ཏ་ཛའི་ས་བོན་ཏེ། ལ་ལ་དག་གི་ཀུ་ཏ་ཛའི་ས་བོན་ནོ། ། དཔལ་ལྡན་ཐམས་ཅད་ནི་མཛེས་པ་དང་ལྡན་པའོ། ། ཨོ་རུ་ཎཱ་ནི་ཙནྡན་དམར་པོའོ། ། དྲང་སྲོང་གི་བུ་ནི་མཁའ་ལ་འགྲོ་བ་དང་། ནམ་མཁའ་བསྐྱེད་པའོ། ། རིའི་སྙིང་པོ་ནི་གཞན་གྱིས་མི་ཐུབ་པའོ། །
སྲོ་ད་ནི་རྣ་བའི་མིག་སྨན་ནོ། ། རི་བོང་གིས་མཚན་པའི་ཚེར་མ་ནི་སེ་བ་ལའི་ཚེར་མའོ། ། སྦྲང་རྩི་ནི་སྦྲང་མའི་འོ། ། སྦྲང་རྩི་ནི་ཡཥྚིའི་སྦྲང་རྩིའོ། ། དང་པོའི་མེ་ཏོག་ནི་དང་པོའི་ཟླ་མཚན་གྱི་ཁྲག་གོ ། ལྕགས་གསུམ་ཞེས་བྱ་བ་ནི་གསེར་དང་དངུལ་དང་ཟངས་སོ། ། སྔོན་པོ་གཉིས་ཀྱིས་ཉེ་བར་མཚོན་ཅིང་སྦྱར་བའི་ཨ་ཤོ་ཀའི་ཤིང་ནི་ཨ་ཤོ་ཀ་སྔོན་པོའོ། ། དེ་ལས་བྱུང་བའི་མྱུ་གུ་ནི་ཨ་ཤོ་ཀ་སྔོན་པོ་ལས་བྱུང་བའི་མྱུ་གུའོ། ། ཉི་མ་ནི་ཟངས་ཏེ་ཤིན་ཏུ་དམར་བའོ། ། ཟླ་བ་ནི་དངུལ་ལོ། །
མེ་ནི་གསེར་རོ། ། བ་གླང་གི་གི་ཝང་ནི་བ་གླང་གི་གི་ཝང་ངོ་། ། ཨིང་གུ་དིའི་ཤིང་གི་མེ་ཏོག་ནི་ཨིང་གུ་དིའི་ལྗོན་ཤིང་གི་ཀུ་སུ་ས་སྟེ། ལྗོན་ཤིང་གི་མེ་ཏོག་ཀུན་བསྡུས་པའོ། ། འགེགས་པ་ནི་སྐྱེས་པ་ཤི་བ་སྟེ། དེའི་མིག་དང་སྤུ་རྣམས་སོ། ། ཀ་གཉིས་པའི་ཟོས་པ་དང་ལྡན་པ་ནི་ཁྭས་ཟོས་པ་སྐྱུགས་པ་དང་ལྷག་མ་མ་ཟོས་པའོ། ། ཕའི་སྐྱེད་མོས་ཚལ་ནི་དུར་ཁྲོད་དོ། ། དེར་མཉེས་པ་ནི་ཟླ་མཚན་གྱིས་མྱོས་པའི་བུ་མོའི་རྫས་བླངས་པའོ། ། ཨ་ཤོ་ཀ་ཡང་ཡིན་པ་སྔོན་པོ་ཡང་ཡིན་པ་དེ་ནི་ཨ་ཤོ་ཀ་སྔོན་པོའོ། །
དེའི་བྱང་ཕྱོགས་ཀྱི་ཁྭའི་ཚང་ནི་ཁྭའི་གནས་སོ། ། དེ་ལས་གང་ཞིག་བྱུང་བའི་མྱུ་གུ་དེ་ནི་ཨ་ཤོ་ཀ་སྔོན་པོའི་བྱང་ཕྱོགས་ཀྱི་ཁྭའི་ཚང་གི་མྱུ་གུའོ། ། ཕུག་རོན་གྱི་ཁོང་པར་སྲོ་ཏ་ཨཉྫན་བཅུག་ལ། འོན་ཀྱང་ཙི་ཏའི་མེས་བསྲེག་པར་བྱ་སྟེ། དེ་ནས་མིག་སྨན་འགྲུབ་པར་འགྱུར་རོ། ། བྱི་ལ་དཀར་པོ་མ་ཡིན་པས་བསད་པ་ནི་བྱི་ལ་ནག་པོའི་ཁྲག་གིས་མི་སྣང་བར་བྱས་ཏེ་སྦེད་པ་སྐྱེད་པར་བྱེད་པའོ། ། ཏྲི་ཎའི་མྱུ་གུ་གསར་པའི་ཚོགས་དེ་རྣམས་ནི་ཏྲི་ཎའི་མྱུ་གུ་གསར་པའི་ཚོགས་རྣམས་སོ། ། དེས་བཏེག་པའི་ས་ནི་ཏྲི་ཎའི་མྱུ་གུ་གསར་པའི་ཚོགས་ཀྱིས་བཏེག་པའི་སའོ། ། དེའི་སྟེང་དུ་གནས་པའི་ས་དང་། མདའི་རྨ་དང་།
ཏ་ལ་དང་ལྡན་པའོ། ། མདའི་རྨ་ནི་སྦྲང་བུའོ། ། ཏ་ལ་ནི་ལྡོང་རོས་སོ། ། དེ་དག་དང་ཡང་དག་པར་ལྡན་པ་ནི་བཅས་པ་སྟེ། ས་ར་གྷ་དང་། ཏ་ལ་དང་ལྡན་པའོ། རྒྱལ་ལ་ཞེས་པ་ནི་རྒྱལ་གྱི་ཉི་མ་ལའོ། ། མིག་སྨན་ནི་གོང་དུ་གསུངས་པའོ། ། གང་ཞིག་སྔགས་དང་སྨན་གྱི་སྦྱོར་བར་ལེགས་པར་བྱས་ན་དེའི་སྦྱོར་བས་འགྲུབ་པར་འགྱུར་རོ། ། འདི་དག་ནི་རྣལ་འབྱོར་གྱི་རྒྱུད་ལས་འོངས་པ་སྟེ།
དེས་ནས་བྷ་གའི་དབུས་སུ་བསྒྲུབ་པར་བྱའོ་ཞེས་གསུངས་སོ། ། དང་པོར་ཕྱག་རྒྱ་བྱིན་གྱིས་བརླབས་ནས། ཕྱི་ནས་མིག་སྨན་གྱི་སྒྲུབ་པ་བཅུག་ཅིང་སྦྱོར་བས་ཇི་སྲིད་དངོས་གྲུབ་ཀྱི་མཚན་མ་མ་སྐྱེས་ཀྱི་བར་དུ་བསྒོམ་པར་བྱའོ། ། གང་ཞིག་སྔགས་ཀྱི་སྒྲུབ་པ་དང་བྲལ་བའི་མིག་སྨན་འདི་འབའ་ཞིག་གིས་ཞི་བའི་ལས་ལ་སོགས་པའང་བྱེད་དོ་ཞེས་གསུངས་སོ། ། མིག་མིག་སྨན་གྱིས་བྱུགས་ནས་ཞི་བ་ལ་སོགས་པའི་ལྟ་སྟངས་ཀྱིས་བལྟས་ན་ཞི་བ་ལ་སོགས་པར་འགྱུར་རོ། ། མིག་མིག་སྨན་གྱིས་བྱུགས་ནས་རྒྱལ་པོ་ལ་བལྟས་ན་རྒྱལ་པོའི་མཆོད་པ་རྙེད་པར་འགྱུར་རོ། ། མིག་མིག་སྨན་གྱི་བྱུགས་ནས་ཁྲོ་བོའི་ལྟ་བས་དགྲ་བ་བལྟས་ན་དགྲ་ཟད་པར་འགྱུར་རོ། ། དེ་བཞིན་དུ་བགེགས་ཐམས་ཅད་ལ་ངེས་པར་བལྟས་ན་གདོན་ལ་སོགས་པའི་བགེགས་ཐམས་ཅད་ཡང་དག་པར་སྐྲོད་པར་བྱེད་དོ། ། འཆད་པར་འགྱུར་བའི་སྔགས་ཀྱིས་མངོན་པར་བསྔགས་ཤིང་བཟླ་བར་བྱའོ་ཞེས་གསུངས་པའོ། ། བུད་མེད་ཀྱི་བྷ་གར་གུར་གུམ་བཅུག་ནས་ཕྱི་ནས་རང་གི་སྒྲུབ་པ་གཞུག་པར་བྱ་ཞིང་མཉམ་པར་སྦྱོར་བས་སྔགས་བཟླས་ཏེ་ཁྱད་པར་དུ་ཡང་བསྒྲུབ་པར་བྱའོ། །
དེའི་སྔགས་བརྗོད་པ་བཀའ་རྩལ་བ། ། ཨོཾ་པྲ་སནྣ་ཏཱ་རེ། ཨ་མྲྀ་ཏ་མུ་ཁྃ། ཨ་མྲྀ་ཏ་ལོ་ཙ་ནེ། སརྦྦཱརྠ་སཱ་དྷ་ནི། སརྦྦཱ་ས་ཏྭཱ་བ་ཤྃ་ཀ་ར་ཧཱུྃ་ཕཊ྄་ཧཱུྃ་སྭཱ་ཧཱ། ཨོཾ་ཏྲྀ་མུ་ཁེ་ཥཌྷུ་ཛེ། དེ་ཝི་མཱ་མ་ཀི་རཽ་དྲྀ་རཱུ་པི་ཎི་ཧྲི་ྃཧྲི་ྃཧཱུྃ་ཧཱུྃ་ཨྃ་ཨྃ་ཧ་ཧ་སྭཱ་ཧཱ། སྔོན་གྱི་བསྙེན་པ་འབུམ་ཕྲག་གཅིག་བཟླས་ནས། ཕྱི་ནས་མིག་སྨན་དང་གུར་གུམ་ཡང་བསྒྲུབ་པར་བྱའོ་ཞེས་གསུངས་པ་ཡིན་ནོ། །
གུར་གུམ་དེས་དཔྲལ་བར་ཐིག་ལེ་བྱའོ་ཞེས་གསུངས་སོ། ། བུད་མེད་སྐལ་བ་བཟང་པོར་བྱེད་པ་བཀའ་སྩལ་པ། བྷ་ག་ཙདྣན་གྱིས་བྱུགས་པའི་སྟེང་དུ་བ་གླང་གི་གི་ཝང་གིས་བྲུྂ་བྲིས་ནས། བདག་པོ་དང་ལྷ་ཅིག་སྦྱོར་བས་ཇི་སྲིད་མྱོས་བྱེད་མ་འོངས་ཀྱི་བར་དུའོ། ། དེ་ནས་བདག་པོ་དེ་བྲན་བཞིན་དུ་འགྱུར་རོ། ། ནྲྀ་པ་ནི་བུང་བའི་རྒྱལ་པོའོ། ། ཙི་ཏྲི་ནི་འདབ་མ་སྟོང་པའོ། ། མཚན་མོ་ནི་ཡུང་བའོ། ། བ་ཀུ་ཙི་ནི་ཨ་པ་ཀུ་ཙའོ། ། ཨུཏྤ་ལའི་སྙིང་པོ་ནི་ཨུཏྤལ་ཁ་མ་བྱེ་བའོ། །
ལྕགས་ཀྱི་དྲི་མ་ནི་ལྕགས་བཤང་བའོ། ། དྲི་ལ་སོགས་པ་ནི་གུ་གུལ་དང་ས་རྫ་ར་སའོ། ། ཁྲག་སེལ་བ་ནི་ལས་ཀྱི་ཁ་དོག་གོ ། གསེར་གྱི་ཤིང་ནི་གསེར་གྱི་ལྗོན་ཤིང་ངོ་། ། ཌི་ཌྷ་པྲ་རོ་ཧ་ནི་བཱ་ལཱའོ། ། སིནྷུ་བ་ར་ནི་ནིར་གུཎྜའོ། ། ཤྱཱ་མ་ནི་པྲི་ཡྃ་ཀུའོ། ། ཀེ་ཤ་ར་ནི་ནཱ་ག་གེ་སར་རོ། ། རིག་པ་འཛིན་པ་ནི་ཙམ་པ་ཀའོ། ། ནཱ་ག་ནི་པུ་ན་ན་གའོ། །
འཁོར་ལོ་འཐག་ནི་ཨེ་ཌ་ཙིའོ། ། མཚན་མོ་སྤྱོད་པ་ནི་ཡུང་བའོ། ། ཤི་ཁི་ནི་རྨ་བྱའི་གཙུག་ཕུད་དོ། ། པྲ་བ་ན་ནི་བལླ་ཀའོ། ། འབྱུང་པོའི་དགྲ་བོ་ནི་ནིར་གུན་ཏིའོ། ། བ་ར་ཧྲི་ད་ནི་བལླ་བྷི་དང་རྐུན་མའི་མེ་ཏོག་ཏུ་བརྗོད་དོ། ། ཀ་རན་ལ་ནི་ཀརཉྫ་འོ། མན་ཛ་རི་ནི་འདུལ་བར་བྱེད་པའོ། ། གསེར་གྱི་ཤིང་གི་ཤུན་པ་ནི་པགས་པའོ། ། གྷ་ན་ནི་མུསྟ་ཀའོ། །
མཚན་མོའི་ཤིང་ནི་སྐྱེས་པའི་ཤིང་ངོ་། ། ནད་ཀྱི་དབང་པོ་ནི་ཀུནྡའོ། ། སྲིད་པའི་རྡུལ་ནི་ཁྱིམ་གྱི་མེ་ཏོག་གོ ། རྐུན་མ་ནི་རྒན་པོ་གཞོན་པར་བྱེད་པའོ། ། ཀེ་ྃསུ་ནི་དེའི་ཡོངས་སུ་སྨིན་པའི་འབྲས་བུའོ། ། དཀྱིལ་འཁོར་ལ་སོགས་པའི་སྒྲུབ་པ་དང་རབ་ཏུ་ལྡན་ལ་ལྷའི་བུའི་བདུད་ལ་སོགས་པ་ཁ་ཅིག་འབྱུང་བ་ཚར་གཅད་པའི་ཕྱིར། མཚོན་ཆ་ཀུན་གྱི་ཕྱག་རྒྱ་ཆེ། འཁྲུལ་འཁོར་འཕངས་དང་མ་འཕངས་དང་། ། དེ་བཞིན་ལག་པས་འཕངས་པ་ཉིད། ། འཕངས་པ་འཛིན་པར་བཅས་པ་དང་། །
ལག་པའི་འཐབ་མོ་ལྔ་པ་ཉིད། ། གཞུ་ཡི་རིག་བྱེད་རང་གྱུར་པ། ། ཕྱག་རྒྱ་རབ་ཏུ་གནས་པར་བྱ། ། དེ་ལ་སྦྱོར་འཕངས་མདའ་ལ་སོགས། ། མ་འཕངས་བ་ནི་རལ་གྲི་སོགས། ། ལག་པས་གྲོལ་བ་འཁོར་ལོ་སོགས། ། འགྲོ་བ་འཛིན་བཅས་ཞགས་པ་སོགས། ། མཚོན་ཆ་ཐམས་ཅད་ཡོངས་སྤངས་ནས། ། ལག་པའི་འཐབ་མོས་དགྲ་འདུལ་སོགས། ། དེ་བཞིན་བཅིང་བ་ཡང་དག་ལྡན། །
དཔལ་ལྡན་རྡོ་རྗེ་སེམས་དཔའ་ཡིས། ། མཚོན་ཆའི་མཆོག་ནི་སྣ་ཚོགས་པའི། ། གནས་དག་དབྱིབས་ནི་རབ་བཤད་བྱ། ། རྣལ་འབྱོར་སྒྲུབ་ཐབས་ཤིན་ཏུ་མཛེས། ། སྦྱོར་དང་མྱུར་བར་གསོར་བ་དང་། ། དགུག་པ་དང་ནི་འཛིན་པ་ཉིད། ། གསལ་བ་རུ་ནི་གཏོང་བ་སྟེ། ། ས་ལ་མཉམ་སྟབས་ཕྱག་རྒྱས་བཏབ། ། བཻ་ཤ་ཁ་སར་ཕྱག་རྒྱས་འདབ། ། དཀྱིལ་འཁོར་དེ་ཉིད་ཕྱག་རྒྱས་འདབ། །
གནས་ནི་གསུམ་དུ་གཡས་བརྐྱང་བས། ། དབྱིབས་ཀྱི་ཕྱག་རྒྱ་བཀའ་སྩལ་པ། ། མཐེ་བོ་དང་ནི་སོར་མོ་རྣམས། ། ལོང་བུའི་ནང་དུ་སྦྱར་བ་ཡིན། ། གང་ཞིག་བརྟན་པར་སྦྱར་བ་ནི། ། མཉམ་པའི་རྐང་སྟབས་གནས་སུ་གསུངས། ། རྐང་པའི་སོར་མོ་ཕྱིར་བཞག་ནས། ། པུས་མོ་གཉིས་ནི་བསྲང་སྟེ་གཡོ། ། སོར་མོ་ཉི་ཤུ་རྩ་དྲུག་ཆད། ། གནས་ནི་བཻ་ཤ་ཁ་རུ་བརྗོད། །
ངང་པའི་གཤོག་པའི་དབྱིབས་སུ་ནི། ། པུས་མོ་གཉིས་ནི་མཉམ་སྦྱར་བ། ། བར་དུ་ཡང་ནི་ཁྲུ་གཉིས་ཉིད། ། དེ་ནི་དཀྱིལ་འཁོར་རྐང་སྟབས་གསུངས། ། གང་ཡང་གཤོལ་གྱི་དབྱིབས་མཉམ་པར། ། པུས་མོ་བརླ་ཡིས་གཡས་བསྲུངས་ན། ། གཡོན་ནི་བྱོལ་སོང་འགྲོ་བ་ཡིན། ། འཁྱུད་ནས་བརླ་དང་རྗེ་ངར་གནས། ། མཐོ་ལྔ་རྣམ་པར་རྒྱས་པ་ནི། ། གཡས་བརྐྱང་བར་ནི་དེ་རབ་གྲགས། །
དེ་ཉིད་རྣམ་པར་བཟློག་པ་ནི། ། དེ་ནི་གཡོན་བརྐྱང་བ་རུ་བརྗོད། ། ལྷོད་མིན་པ་དང་མཁྲང་བ་ཉིད། ། མཉེན་ཞིང་ཡན་ལག་བརྟན་པ་ཉིད། ། གང་ལས་སྐྱེ་མཆེད་རྣམ་པར་དག ། རང་གི་སྐུ་ཡི་ཕྱག་རྒྱ་མཛེས། ། རིམས་ཀྱི་ནད་དང་དུག་གི་ནད། ། མཁའ་འགྲོའི་འཚེ་བ་གདོན་དག་ནི། ། འདིས་ནི་ཡན་ལག་ཀུན་བརྒྱན་པ། ། ཐམས་ཅད་དུ་ནི་ཟིལ་གྱིས་གནོན། །
གང་བའི་སྐྱེ་མཆེད་ཀྱི་ཕྱག་རྒྱའོ། ། རང་སྙིང་འགུགས་པའི་རྣལ་འབྱོར་གྱིས། ། ཤིན་ཏུ་མཛེས་པས་གཞུ་ཉིད་གཟུང་། ། གཡས་སུ་རབ་ཏུ་བསྒྱུར་བ་དང་། ། མདའ་ནི་བཅུག་ན་འགྲུབ་པར་འགྱུར། ། སྔོན་དུ་ལག་པ་མཉམ་བྱས་ནས། ། རྒྱབ་ཏུ་བཀུག་ནས་རིམ་པར་ནི། ། གང་ཞིག་དལ་གྱིས་དགུག་བྱ་ཞིང་། ། འགྲོ་བ་ཐམས་ཅད་དགུག་པར་བྱ། ། ཐམས་ཅད་དགུག་པའི་ཕྱག་རྒྱ་འོ། །
རྣ་བའི་སྐྱེ་མཆོད་དཀྱིལ་འཁོར་དུ། ། བཅུག་ནས་རིམ་པ་ཇི་ལྟ་བར། ། ཨོཾ་ནི་ཇི་སྲིད་རང་གི་ཁར། ། ཇི་སྲིད་དུ་ནི་འཛིན་པ་འོ། ། དུས་སུ་ཨོཾ་ནི་ཟློས་གྱུར་པ། ། དེ་སྲིད་དུས་སུ་གཟུང་བར་བྱ། ། འཛིན་པ་ཡི་ནི་ཕྱག་རྒྱ་འོ། ། རིམ་པ་ཇི་ལྟར་མཉམ་བཀུག་ནས། ། ཆོ་ག་ཇི་བཞིན་གཟུང་བར་བྱ། ། དེ་ལ་ཅུང་ཟད་དྲང་བྱ་ཞིང་། །
ཡོངས་སུ་བཀང་ན་འགྲུབ་པར་འགྱུར། ། དགང་བའི་ཕྱག་རྒྱའོ། ། འཛུམ་ཞིང་མིག་གིས་བལྟ་བ་དང་། ། འབེན་ལ་ཁུ་ཚུར་འདབ་པར་བྱ། ། ལྟ་སྟངས་ཁུ་ཚུར་བཅུག་ནས་ནི། ། རབ་ཏུ་བཏང་ནས་མཆོག་འགྲུབ་འགྱུར། ། གཞུ་ཡིས་རྣམ་པར་རྒྱལ་བའི་ཕྱག་རྒྱའོ། ། གྲུ་བཞི་རྣོན་པོ་ཟླུམ་པོ་དང་། ། དེ་བཞིན་མཆོག་ཏུ་བསྐོར་བ་ཉིད། ། གང་དུ་གཡས་ནས་བསྐོར་བྱ་ཞིང་། །
དེ་བཞིན་འོག་དང་སྟེང་དུ་འགྲོ། ། རིམ་པས་མནན་ཅིང་དྲག་མནན་པས། ། ཆོ་ག་བཅུས་མཆོག་ཕྱག་རྒྱ་ཡིས། ། ཁམས་གསུམ་རྒྱལ་པོ་ཆེན་པོ་དང་། ། རྒྱལ་བའི་བདེ་བ་ཉེ་བར་སྤྱོད། ། དཔལ་ལྡན་འཇིག་རྟེན་གསུམ་རྒྱལ་ནི། ། ཕྱག་རྒྱ་བཅུག་ཅིང་མཉམ་བཅུག་དང་། ། དེ་བཞིན་གློག་ལྟར་བཅུག་པ་ཉིད། ། ཕྱག་རྒྱ་བཀུག་པའི་ཏིང་འཛིན་གྱིས། ། དེ་བཞིན་གློག་ལྟར་བསྐོར་བ་ཉིད། །
འོག་ཏུ་མཉམ་པ་དེ་བཞིན་དུ། ། སྟེང་གི་ཕྱོགས་སུ་འགྲོ་བ་ཉིད། ། དེ་བཞིན་གཤེགས་འཛིན་ཕྱག་རྒྱ་ནི། ། གནས་གསུམ་དག་ཏུ་བསྒོམ་པར་བྱ། ། རྒྱན་ཐམས་ཅད་ཀྱི་ཕྱག་རྒྱ་འོ། ། ཀུན་ཏུ་ཀུན་ནས་ཐམས་ཅད་དང་། ། རྣམ་ཀུན་དུས་ཀུན་རང་གི་ནི། ། གཞི་ཡི་རིག་བྱེད་ཕྱག་རྒྱ་འཛིན། ། ཡི་གེ་མཆོག་ནི་འགྲུབ་པར་འགྱུར། ། མཚོན་ཆ་ཐམས་ཅད་ཀྱི་ཕྱག་རྒྱའོ། །
སངས་རྒྱས་རྡོ་རྗེ་ཞེས་བྱ་བ་ནི་རྣམ་པར་སྣང་མཛད་དེ། སྤྱན་གྱི་གཟུགས་སུ་གྱུར་པ་དང་། ། རྣམ་པར་སྣང་མཛད་ཀྱི་རྣལ་འབྱོར་དང་ལྡན་པས་སྔགས་ཀྱི་ཡི་གེ་ལས་སྤྱན་ཕྱུང་སྟེ། ཟླ་བ་གང་བ་དང་། བུམ་པའི་ལག་པ་མའི་མ་མོ་འདོད་པར་བྱ་བ་དང་། དབང་བསྐུར་བར་བསམས་ན་ཞི་བ་སྐྱེ་བར་བྱེད་པ་ཡིན་ཏེ། ཤི་བ་རྣམས་ལ་སྲོག་སྦྱིན་པར་བྱེད་ཅིང་། གྲུབ་པ་འདོད་པ་ལ་དངོས་གྲུབ་སྦྱིན་པ་བྱེད་དོ། ། རྡོ་རྗེ་ཞེས་བྱ་བ་ལ་སོགས་པ་ལ་རྡོ་རྗེའི་དམ་ཚིག་ལ་སྐུལ་བར་བྱེད་པ་ནི་རྡོ་རྗེའི་དམ་ཚིག་སྐུལ་བར་བྱེད་པའོ། ། ཐུགས་ཀྱི་རྡོ་རྗེའི་སྐུ་གསུམ་འབར་བའི་མཆོག་གི་དམ་ཚིག་ནི་མཱ་མ་ཀཱིའི་མཚན་ཉིད་དེ།
གང་དུ་ཏིང་ངེ་འཛིན་ལ་དེ་ནི་དེ་བཞིན་དུ་བརྗོད་དོ། ། རྡོ་རྗེའི་རིགས་ཀྱི་སྔགས་ཀྱི་ཡི་གེ་དཀར་པོ་ཕྱུང་ནས། དེའི་ཚེ་བསྒྲུབ་བྱའི་ལུས་ལ་གང་བར་བསྒོམ་པར་བྱས་ན་སྡིག་པ་འཇིགས་པར་བྱེད་པ་ཡིན་ནོ། ། ཞི་བ་ལ་མ་མོ་སྤྱན་དང་ལྡན་པ་ལྟ་བུར་བྱ་བ་དང་། རྒྱས་པ་ལ་ནི་རིན་པོ་ཆེའི་བུམ་པ་ནས་རིན་པོ་ཆེའི་ཆར་པ་འབྱིན་པར་བསམ་པར་བྱའོ། ། འདོད་ཆགས་ཆེན་པོ་ལ་འོད་དཔག་ཏུ་མེད་པ་གང་གི་པདྨས་གཙེས་པ་དེའི་གར་གྱིས་ཕྱེ་བ་སྟེ། དེ་ལྟར་གྱུར་པའི་ཀུན་བྱེད་པ་ནི་རིགས་ཀུན་གྱི་བདག་ཉིད་ཅན་ནོ། ། གང་གི་ཀུན་བྱེད་པ་ནི་ཐམས་ཅད་བྱེད་པའོ། ། འདིས་ནི་བྱས་པའི་དེའི་དམིགས་པས་ཏིང་ངེ་འཛིན་ལ་རྡོ་རྗེ་དམིགས་པར་དེ་བཞིན་དུ་བརྗོད་དོ། ། རྡོ་རྗེ་ནི་རྣམ་པར་སྣང་མཛད་དོ། །
པདྨ་ནི་འོད་དཔག་ཏུ་མེད་པ་སྟེ། སྔགས་ཀྱི་ཡི་གེ་གསེར་གྱི་ཁ་དོག་ལྟ་བུ་ཕྱུང་ནས་སྒྲུབ་པ་པོ་ལ་མངོན་པར་དབང་བསྐུར་བར་བྱེད་ན་རྒྱས་པ་ཆེན་པོ་སྐྱེད་པར་བྱེད་དོ། ། དེ་རྣམས་ཀྱི་སྤྲོ་བ་དང་སྡུད་པར་བྱེད་པ་དག་སྒོམ་པར་བྱེད་ན་ཆོས་ཀྱི་མཛོད་འཕེལ་བར་བྱེད་དོ། ། རང་གི་སྙིང་གའི་པདྨའི་སྙིང་པོར་ནང་དུ་གནས་པས་བསྒྲུབ་བྱ་སྔགས་ཀྱི་ཡི་གེའི་ཕྲེང་བས་བྱིན་གྱིས་བརླབས་ཏེ། སྣ་ཚོགས་རྡོ་རྗེ་སྤྱི་བོར་བྱས་ནས་ཇི་ལྟ་བ་བཞིན་དུ་སྙོམས་པར་འཇུག་པར་བྱེད་ན། བསྲུང་བ་ཆེན་པོ་བྱེད་པར་འགྱུར་རོ། ། ཐམས་ཅད་དབང་དུ་གྱུར་པས་རྣམས་པར་རྟོག་པ་མེད་པ་དང་། དབང་དུ་གྱུར་པ་ལ་སོགས་དེ་རྣམས་རྟོགས་པར་བྱེད་པ་དང་། སྐྱེད་པར་བྱེད་པ་དེ་ནི་དོན་ཡོད་རྡོ་རྗེ་ཅན་ཏེ། དེ་ཉིད་རྡོ་རྗེ་གསུམ་མཉམ་པ་ཉིད་ཀྱི་དགའ་བར་བྱེད་པའོ། །
རྡོ་རྗེ་ནི་མི་ཕྱེད་པ་སྟེ། གང་དུ་ཏིང་ངེ་འཛིན་དེ་ལ་སྙོམས་པར་ཞུགས་པས་སྔགས་ཀྱི་ཡི་གེ་དམར་པོ་ཕྱུག་སྟེ། དེས་བསྒྲུབ་པར་བྱ་བ་དག་པར་བྱ་ཞིང་བཟླས་པ་བྱས་ན་མངག་གཞུག་པར་བྱེད་དོ། ། ཡེ་ཤེས་ཀྱིས་ཀུན་སྒྲོལ་བས་སྒྲོལ་མ་ཞེས་བྱ་བ་ནི་ཡེ་ཤེས་འཇུག་པར་བྱེད་མ་ཅན་ནོ། ། དེའི་ཚེ་དམིགས་པའི་ཕྱིར་དེ་དེ་བཞིན་དུ་གསུངས་སོ། ། ཡེ་ཤེས་སྣ་ཚོགས་ནི་འཇིག་རྟེན་ལས་འདས་པའི་ཡེ་ཤེས་སྣ་ཚོགས་ཏེ། རྡོ་རྗེ་གཤིན་རྗེ་མཐར་བྱེད་ལ་སོགས་པའི་ཁྲོ་བོ་རྣམས་དེ་དག་ཉིད་ཀྱིས་གདུག་པ་རྣམས་འདུལ་བའི་དོན་དུ་སྟེ། དེ་རྣམས་ནི་གུར་ཉིད་དོ། ། མཛེས་པ་ནི་ཡན་ལག་དང་ཉིང་ལག་དམན་པ་མ་ཡིན་པའོ། ། སྲུབས་མེད་པ་ནི་དུམ་བུ་གཅིག་པའོ། །
སྲུབས་གཉིས་པ་ནི་དུམ་བུ་གཉིས་པ་སྟེ། འདི་དག་ཉིད་ཀྱི་སྐབས་ཡིན་པའི་ཕྱིར་རོ། ། རྐང་པའི་རྗེས་ཀྱི་ས་རྡུལ་གྱི་ཆོ་ག་ཞེས་བྱ་བ་ནི་དེ་བརྗོད་པ་ཡིན་ཏེ། གཤིན་རྗེ་མཐར་བྱེད་ཀྱི་རྣལ་འབྱོར་པ་ལྷ་མོ་བཞིའི་རྣལ་འབྱོར་དང་ལྡན་ཞིང་། དེ་བཞིན་གཤེགས་པ་ལྔས་བྱིན་གྱིས་བརླབས་པས་བསྒྲུབ་པར་བྱ་བའི་རྐང་རྗེས་ཀྱི་རྡུལ་གྱིས་དེའི་གཟུགས་བརྙན་བྱས་ནས་ཐོད་པའི་ནང་དུ་གཞུག་པར་བྱ་སྟེ། དེ་ཉིད་ལ་གཞུག་པ་དང་བཅིང་བ་བྱས་ནས་རྐང་པ་གཡོན་པས་དེ་མནན་ཏེ། ཇི་སྲིད་ཁུགས་པ་གྱུར་པ་དེ་སྲིད་དུ་བསྐུལ་བ་དང་བཅས་པར་བཟླ་བར་བྱའོ། ། སྐུ་གསུམ་མི་ཕྱེད་བསྒོམ་པ་ཡིས་ཞེས་བྱ་བས་ནི་རང་གི་ལྷའི་ང་རྒྱལ་བརྟན་པར་བསྒོམས་པས་སོ། ། གཏི་མུག་ཆེན་པོའི་མཆོག་ནི་དོན་ཡོད་རྡོ་རྗེ་ཅན་ཏེ། དེའི་ཡེ་ཤེས་ནི་རྡོ་རྗེ་རྩེ་མོ་ལས་སྐྱེས་པའི་བྱང་ཆུབ་ཀྱི་སེམས་ཏེ།
དེའི་ཕྱིར་རྡོ་རྗེ་བདུད་རྩིའི་ཁྲོ་བོ་ནི་གང་དུ་ཏིང་ངེ་འཛིན་ལ་དེ་དེ་བཞིན་དུ་བརྗོད་དོ། ། ཚོགས་ཀྱི་བདག་པོའི་རྐང་པར་བཅུག་པ་ཞེས་བྱ་བ་ནི་བདུད་རྩི་ཐབ་སྦྱོར་གྱི་རྣལ་འབྱོར་དང་ལྡན་པས་བསྒྲུབ་པར་བྱ་བའི་རྐང་རྗེས་ཀྱི་རྡུལ་ལ་དེའི་གཟུགས་བརྙན་བོང་བུའི་གཅིན་གྱིས་བྱས་ནས་མི་དགེ་བའི་ཕྱག་རྒྱས་བྱས་ནས་རླུང་གི་དཀྱིལ་འཁོར་གྱི་འདབ་མ་ལས་སཱ་ལུ་བཏགས་པར་བྱས་པ་དང་། དུར་ཁྲོད་ཀྱི་སོལ་བས་བསྒྲུབ་བྱའི་མིང་གྲོ་གའི་ནང་དུ་ཆུད་པར་མངོན་པོར་བྲིས་ཤིང་། གཟུགས་བརྙན་ལྔ་རྒྱབ་ཏུ་བཞག་ནས་རྡོ་རྗེ་ལོག་པར་འདྲེན་པ་བཀུག་ནས་མཆོད་དེ། དེའི་རྐང་པ་དག་ཏུ་གཞུག་པར་བྱའོ། ། དེ་བྱའོ་ཞེས་བྱ་བ་ནི་དེ་སྲིད་དུ་སྔགས་ཀྱི་མཐར་ཧཱུྃ་བརྗོད་པར་བྱའོ། ། གང་གི་ཚེ་རླུང་གིས་བར་ཆད་དུ་གྱུར་པ་དེའི་ཚེ་གོང་དུ་གསུངས་པའི་རིམ་པས་སྟོང་པ་ཉིད་དམིགས་ནས་བདག་ཉིད་དཔལ་རྣམ་པ་སྣང་མཛད་ཀྱི་གཟུགས་སུ་བསྐྱེད་པ་བཀའ་སྩལ་པ། རླུང་གི་ཕྱོགས་སུ་དྲི་ནག་པོས་དཀྱིལ་འཁོར་གྲུ་བཞི་པར་ཐིག་ལེ་བདུན། ཡ་ཡིག་སོ་སོའི་ནང་དུ་བྱས་པ་ནི་དེའི་དབུས་སུ་ཐིག་ལེ་བདུན་པོ་སྟེ། ཐིག་ལེ་བདུན་པོ་འདི་རྣམས་ལས་རླུང་ལྷ་བདུན་རི་དྭགས་ལ་ཞོན་ཞིང་མདོག་ནག་པོའོ། །
དེ་ལ་རང་གི་ས་བོན་ལས་བྱུང་བ་ནི་དེས་རང་གི་སྙིང་ག་ལས་བཏོན་པ་སྟེ། འཕགས་པ་མི་གཡོ་མགོན་ནམ། འདོད་པའི་རྒྱལ་པོས་བཀུག་ནས་ཞགས་པས་བཅིང་བར་བསམ་པར་བྱའོ། ། དེ་ནས་ཁམ་ཕོར་གྱིས་ཞེས་བྱ་བ་ནི་ཧཱུྃ་སུྃ་ཧཱུྃ་ཞེས་བྱ་བ་ལས་རི་རབ་ཀྱི་གཟུགས་རྭ་བརྒྱད་དང་ལྡན་པ་བསྐྱེད་ནས། ཁ་འོག་ཏུ་ཕུབ་ནས་གཞག་པ་ནི་རྡོ་རྗེའི་འཆིང་བ་ཆེན་པོ་ཡིན་ནོ། ། རང་གི་སྔགས་བཟླས་པ་ནི་དེའི་ཐིག་ལེ་བདུན་སྔགས་ཀྱིས་སྦས་ནས་དབུགས་ཀྱིས་གནས་པར་བྱའོ། ། དེའི་སྟེང་དུ་ཡང་ལྃ་གྱི་དབང་ཆེན་གྱི་དཀྱིལ་འཁོར་གྲུ་བཞི་པ་ཁ་དོག་སེར་པོའོ། ། དེར་ཡང་རྩེ་ལྔ་པ་ཆེན་པོ་ལས་མཐའ་ཡས་པའི་འོད་ཟེར་ལས་ཁྲོ་བོ་འཇིགས་པ་སྤྲོ་བར་བྱ་ཞིང་། ཁྲོ་བོ་རྡོ་རྗེས་མནན་པར་བསྒོམ་པར་བྱའོ། ། དེའི་སྟེང་དུ་རྐང་པ་གཡོན་པ་བཞག་ནས།
འཕགས་པ་མི་གཡོ་མགོན་གྱི་སྔགས་བརྒྱ་རྩ་བརྒྱད་དུ་བཟླ་བར་བྱའོ། ། རྡོ་རྗེའི་སྟེང་དུ་བཅོམ་ལྡན་འདས་རྣམ་པ་སྣང་མཛད་དང་། འཕགས་པ་མི་གཡོ་མགོན་ཞབས་གཡས་བརྐྱང་བས་ཐམས་ཅད་གནོན་ཅིང་བཅོམ་ལྡན་འདས་ཀྱི་སྔོན་དུ་ལག་ན་རལ་གྲི་དང་། ཞགས་པས་རླུང་བསྡིགས་པར་བསམ་པར་བྱ་སྟེ། དེ་སྐད་དུ་འཇིགས་པའི་དུས་ཀྱི་རླུང་ཐམས་ཅད་ཀྱང་བཅིང་བ་བྱས་པར་འགྱུར་རོ། ། ཆར་དབབ་པའི་དོན་དུ་སྟོབས་པོ་ཆེ་ཞེས་བྱ་བ་ལ་སོགས་པ་ནི་པདྨ་འདབ་མ་བརྒྱད་པ་བྲིས་ནས་དེའི་འདབ་མ་བརྒྱད་ལ་མཐའ་ཡས་དང་། རིགས་ལྡན་དང་། ནོར་རྒྱས་ཀྱི་བུ་དང་། དུང་སྐྱོང་དང་། འཇོག་པོ་དང་།
པདྨ་ཆེན་པོ་དང་། སྟོབས་ཀྱི་རྒྱུ་དང་། པདྨ་ཞེས་བྱ་བ་ནི་བདག་ཉིད་ཀྱི་རིམ་པ་ལས། སེར་པོ་དང་དཀར་པོའོ། ། ཤ་ཥ་ས་ཧ་སྃ་སྭཱྃ་སྭྃ་སྭ་རང་གི་ས་བོན་གྱིས་བྱིན་གྱིས་བརླབས་པའི་ཀླུ་བརྒྱད་པོ་རྣམས། སྙིང་པོ་བརྒྱད་དུ་གནས་པའི་སྔ་མ་བཀུག་ན་མཆོད་དེ། འདིར་བཞུགས་པ་ཁྲོ་བོའི་སྐུ་འབར་བའི་ཚོགས་ཀྱི་བདག་ཉིད་ཧཱུྃ་ནྃ་ཧཱུྃ་ཞེས་མཆོག་ཏུ་བཟླས་པས། ཞབས་ཀྱི་འོག་ཏུ་ཀླུ་རྣམས་གཟིར་བར་སྒོམ་པར་བྱེད་ན་ཆར་མཆོག་ཏུ་རབ་ཏུ་འབེབས་པར་འགྱུར་རོ། ། ཆར་བཟློག་པའི་དོན་དཀའ་སྩལ་པ། བདག་ཉིད་ཁྲོ་བོའི་གཟུགས་ཉི་མའི་མདོག་གི་འོད་ལྟར་ཤིན་ཏུ་དམར་བར་བསམས་ནས་རང་གི་ཁ་རུ་ཧཱུྃ་འབར་བའི་ལྕེ་ནམ་མཁའི་ཚད་འདིས་དྲལ་ཞིང་ཡོངས་སུ་གང་བ་ལས་སྤྲིན་སྙིང་གའི་སྦུབས་ཀྱི་དབུགས་ཀྱིས་འགུགས་ཤིང་དབུགས་འབྱིན་པས་རས་བལ་གྱི་ཕུར་མ་ལྟར་གཏོར་བར་བྱེད་དོ། །
ཡང་ན་རང་གི་ཕྱག་རྒྱའི་ཚོགས་འབར་བར་བཏོན་པས་དྲལ་ཞིང་བཅའ་ནས་ཧཱུྃ་གིས་མཆོག་ཏུ་བསྡིགས་པར་བྱའོ། ། དེ་གཞིག་པའི་དོན་བཀའ་སྩལ་པ། མེའི་དཀྱིལ་འཁོར་ཞེས་བྱ་བ་ལ་སོགས་པ་ནི་རྟག་པའི་རྣལ་འབྱོར་དང་ལྡན་པས། རང་གི་དཔྲལ་བ་ནས་འཕགས་པ་མི་གཡོ་མགོན་རྃ་ལས་བྱུང་བ་བཏོན་ནས་མེའི་དཀྱིལ་འཁོར་ལ་གནས་པ་ཕྱག་དྲུག་པ་གཡོན་ཀྵི་ྃལས་སྡིགས་མཛུབ་དང་། ཧཱུྃ་ལས་ཞགས་པའི་ནང་དུ་བཅུག་པ་དང་། དྷྃ་ལས་གཞུའོ། ། གཡས་པ་ན་ཁྃ་ལས་རལ་གྲི་དང་ཧོ་ལས་མདའ་དང་། ཧཱུྃ་གིས་རྡོ་རྗེ་འཛིན་པར་བསམས་ནས། དེ་ཉིད་ཀྱི་འོད་ཟེར་གྱིས་ཁྲོ་བོ་དང་ལྷན་ཅིག་པས་བགེགས་ཐམས་ཅད་ཧཱུྃ་གི་སྒྲ་བསྒྲགས་པས་འབར་བའི་རལ་གྲི་ལ་སོགས་པས་བསྣུན་པ་ལ་སོགས་པ་དང་། མདའ་འཕངས་ནས་ཕིགས་པས་སྐྱེས་བའི་བགེགས་གཞོམ་པར་བྱའོ། །
སྐྱེས་པའི་ཁྲག་ཆེན་པོ་ཅེས་བྱ་བ་ལ་སོགས་པ་ནི་རྐང་རྗེས་ཀྱི་རྡུལ་དང་། སྐྱེས་པའི་ཁྲག་གིས་བསྒྲུབ་པར་བྱ་བའི་གཟུགས་བརྙན་བྱས་ནས། སྐྱེས་པའི་རུས་པའི་ཕུར་བུ་དག་ལ་འོད་ཟེར་ཅན་གྱི་སྔགས་ཉི་ཤུས་མངོན་པར་བསྔགས་ཏེ། མིག་ལ་ཕུར་པས་བཏབ་ནས་ཚོགས་ཀྱི་བདག་པོའི་ཁར་གཞུག་གོ ། ཨོཾ་སུམྦྷ་རྡོ་རྗེ་གཏུན་ཤིང་དང་ཐོ་བས་དང་པོ་ཁ་དང་གཏུན་ཤིང་གིས་རྒྱབ་ཏུ་བརྡུང་བར་བསམ་པར་བྱའོ། ། འབར་བ་གཞོན་པའི་དོན་དུ་མིག་སྨན་གྱི་ཁ་དོག་ཅེས་བྱ་བ་ལ་སོགས་པས་ནི་ནམ་མཁའི་གནས་སུ་ཧཱུྃ་གཿཧཱུྃ་ཞེས་ནང་དུ་གཞུག་པར་བྱའོ། ། ཕུཿའི་ཡིག་འབྲུ་ལས་སྐྱེས་པ་ཀླུ་ནག་པོ་སྟོང་ཕྲག་གིས་བསྐོར་བའི་ནམ་མཁའ་ལྡིང་གིས་བཀའ་སྩལ་བར་བྱའོ། ། ཇི་ལྟ་བ་བཞིན་དུ་བསྒོམས་ཏེ། ཨོཾ་བཛྲ་ནཱ་རཱ་ཡ་ན་ཞེས་བྱ་བ་ལ་སོགས་པ་ནི་དང་པོར་བསྐུལ་ཏེ། དེས་བརྒྱ་བྱིན་ཡང་ཡིད་ཀྱིས་བསྐུལ་བར་བྱའོ། །
འདིའང་དེ་ཆར་གྱི་སྤྲིན་ལ་ཆར་གྱི་དོན་དུ་བཀའ་སྩལ་པར་བྱ་སྟེ། བཀའ་ཐོས་ན་ཡང་ཆར་འབེབས་པས་སྤྲིན་ཕྱིར་བཟློག་པ་ནི་ཡིད་ཀྱིས་བསམ་པར་བྱེད་ན། ནམ་མཁའ་ལྡིང་གི་གཤོག་པས་ཟློག་པར་བྱེད་ཅིང་མཆུས་བསྣུན་པས་ཆུ་བོའི་མཚམས་བྱེད་དོ། ། རྡོ་རྗེ་ཕྱིར་བཟློག་པའི་དོན་བཀའ་སྩལ་ཏོ། ། སྦྱིན་སྲེག་ཅེས་བྱ་བ་ལ་སོགས་པས་ནི་དགེ་བ་བྱེད་པའི་ཕྱིར་ཞི་བ་དང་། རྒྱས་པ་དང་། དབང་དུ་བྱེད་པའི་མཚན་ཉིད་ལ་ནི་གཙུབས་པ་ལས་བྱུང་བའི་མེས་བྱའོ། ། མངོན་སྤྱོད་ལ་ནི་དུར་ཁྲོད་ཀྱི་མེས་བྱའོ། ། ཐབ་ཁུང་ཞེས་བྱ་བ་ནི་ཟླུམ་པོ་དང་། གྲུ་བཞི་དང་།
ཟླ་བ་ཕྱེད་པ་དང་། གྲུ་གསུམ་མོ། དེ་ལྟར་ཐབ་ཁུང་གི་མཐའ་མར་དཀར་པོ་དང་། སེར་པོ་དང་། དམར་པོ་དང་། ནག་པོར་པདྨ་རྣམས་ཀྱང་གཞག་པར་བྱའོ། ། དེ་ནས་དེའི་མདོག་ལྟར་གཙུག་ཏོར་དང་། ཆུ་སྐྱེས་དང་། རིན་པོ་ཆེ་དང་། རྡོ་རྗེ་འབར་བ་རྣམས་བྱའོ་ཞེས་བྱ་བའི་དོན་ཏོ། །
ལས་ཀུན་བྱེད་པ་བཟླས་པས་ནི་ཞེས་བྱ་བ་ནི་ཧཱུྃ་གིས་མངོན་པར་བསྔགས་པའོ། ། གཡོན་པའི་རྡོ་རྗེས་ཞེས་བྱ་བ་ནི་ལག་པ་གཡོན་པ་རྡོ་རྗེ་རྩེ་གསུམ་པ་ཅན་དུ་བྱས་པའོ། ། ལས་ཀྱི་འོད་ཀྱིས་རྣམ་པར་བརྒྱན་པ་ཞེས་བྱ་བ་ནི་ཞི་བ་ལ་སོགས་པའི་ལས་ཀྱི་ཅི་རིགས་པར་འོད་ཀྱིས་རྣམ་པར་སྤྲས་པའོ། ། འབར་བའི་རྣམ་པས་ཡོངས་སུ་ཐུམ་པར་བྱས་པའོ་ཞེས་བྱ་བ་ལ་འབར་བ་ནི་ལྷའམ་འབར་བ་ནི་གཙིགས་པའི་གཟུགས་ཀྱིས་ཏེ། དེ་བཞིན་དུ་ཡེ་ཤེས་ཀྱི་རང་བཞིན་གྱི་ཆོ་ག་བསྒོམ་པར་བྱ་ཞིང་། ཨོཾ་དང་པོ་དང་། མཐར་སྭཱ་ཧཱ་ལས་མཆོག་ཏུ་གནས་ནས་ཞི་བ་དང་། རྒྱས་པ་དང་། དབང་ལའོ། མངོན་སྤྱོད་ལ་ཁྲོ་བའི་ཚིག་གིས་ཧཱུྃ་དང་བཅས་པའི་ཕཊ྄་ཀྱི་སྔགས་བཟླ་བར་བྱའོ། །
ཐོག་མ་དང་ཐ་མར་སྲེག་བླུགས་གང་བར་དབུལ་ལོ། ། ཁ་དགང་བ་ཞེས་བྱ་བའི་ཚིག་གིས་ནི་ལྷའི་ཞལ་གྱི་པདྨར་སྦྱིན་སྲེག་བྱའོ། ། བཤང་གཅི་ལ་སོགས་པའི་སྲེག་བླུགས་ལ་སྡིག་པ་ལ་སོགས་པའི་དོག་པ་མི་བྱ་སྟེ། གང་གི་ཕྱིར་དོན་དམ་པར་རང་བཞིན་གྱིས་རྣམ་པར་དག་པའི་ཕྱིར་ཐམས་ཅད་རྣམ་པར་རྟོག་པ་ཙམ་མོ། ། དེ་ནས་དབང་པོ་གཉིས་སྙོམས་པར་ཞུགས་པས་ཀྱང་ལྷའི་ང་རྒྱལ་སྔོན་དུ་བྱ་བ་དང་། ཐབས་དང་ཤེས་རབ་རོ་གཅིག་པ་མངོན་དུ་བྱེད་ཅིང་ཟག་མེད་པའི་ཡེ་ཤེས་སྐྱེད་པར་བྱེད་པའོ། ། སྐུ་ལ་སོགས་པ་ཡང་དག་པར་བསྟན་པར་བྱ་བ་བཀའ་སྩལ་པ། བུད་མེད་དང་ནི་སྐྱེས་པའི་ལུས། ལས་ནི་དུ་མས་བསྐྱེད་པ་ཞེས་བྱ་བ་སོགས་པ་རྣམ་པར་བསྟན་པ་ཞེས་བྱ་བས་ནི་དགེ་བ་དང་མི་དགེ་བའི་ལས་ཀྱི་མཚན་ཉིད་ཤེས་པའི་སྐྱེས་བུའོ། ། ཤ་དང་རྐང་ལ་སོགས་པ་དང་ནི་རྣམ་པར་སྣང་མཛད་དང་།
མི་བསྐྱོད་པ་ལ་སོགས་པའི་རང་བཞིན་ཏེ། འདིའི་ཕྱིར་བསྟེན་པར་བྱའོ། ། གང་ཡང་འདོད་ཆགས་ཞེ་སྡང་ཞེས་བྱ་བ་ལ་སོགས་པ་ནི།

འདུ་བྱེད་འཕེལ་བ་བཤང་བ་དང་གཅི་བ་ལ་སོགས་པ་ལྔ་ཡོངས་སུ་འཛག་པ་ནི་ས་ལ་སོགས་པ་འབྱུང་བ་བཞིའི་རང་བཞིན་རྫོགས་པའོ། ། བསྒོམས་པ་ལས་ཞེས་བྱ་ནི་བརྟགས་པ་དང་བྲལ་བའི་བློ་གྲོས་ཀྱིས་སོ། ། དེ་ནས་མཆོག་ཏུ་རབ་བཤད་བྱ། ། ཐམས་ཅད་ལས་ནི་སྣ་ཚོགས་མཆོག ། ཅེས་བྱ་བ་ནི་ཇི་སྙེད་དུ་གྲུ་བཞི་པ་དང་། སྒོ་བཞི་པ་དང་། སྒོ་སྐྱོང་བ་དང་ཡང་དག་པར་ལྡན་པའོ། ། ཚོགས་ཀྱི་དཀྱིལ་འཁོར་བརྟག་པར་བྱ། ། ཞེས་བྱ་བ་ནི་ཕྱི་རོལ་དཀྱིལ་འཁོར་ཞེས་གསུངས་སོ། ། དེ་ནི་ནང་གི་དཀྱིལ་འཁོར་བསྟན་པར་བྱ་སྟེ། ཀུན་ལས་སྣ་ཚོགས་ཕྱག་རྒྱ་ཞེས་བྱ་བ་སོགས་པ་ནི་དཔལ་སངས་རྒྱས་སྤྱན་ལ་སོགས་པའི་ལྷ་མོ་རྣམས་དང་ལྡན་པའོ། །
ཀུན་ལས་སྣ་ཚོགས་འཁོར་ལོ་ཅན་ཞེས་བྱ་བ་ནི་དཔལ་རྡོ་རྗེ་སེམས་དཔའི་གོང་དུ་གསུངས་པའི་གནས་སུ་བཀོད་པས་དེའི་རྗེས་སུ་མཚམས་བཞི་པོ་རྣམས་སུ་དྲག་མོ་ལ་སོགས་པའི་སྔགས་དང་ཕྱག་རྒྱས་བྱིན་གྱིས་བརླབས་ནས། སེང་ལྡེང་གི་ཕུར་པ་སོར་བརྒྱད་པ་དང་། རྡོ་རྗེ་ཐོ་བས་དེའི་སྔགས་བཟླས་ནས་བརྡུང་ཞིང་ལྟེ་བ་དང་། དྲག་མོ་ལ་སོགས་པའི་མཚམས་རྣམས་སུ་རིམ་པས་མཐའ་ཡས་དང་། རྣམ་པར་རྒྱལ་མ་ཞེས་བྱ་བ་ལ་སོགས་པའི་ཕུར་པས་བཏབ་ཏེ། དཀྱིལ་འཁོར་བ་སྟ་གོན་ལ་གནས་པར་བྱའོ། ། དྲི་ལ་སོགས་པས་དཀྱིལ་འཁོར་གྱི་གནས་ཀྱི་ལྷ་ཐམས་ཅད་ཀྱི་གནས་སུ་རང་གི་ཧཱུྃ་དང་། དེའི་མཚན་དང་པོར་བཟླས་ནས་མངོན་པར་གཏོར་ཞིང་། དེ་ནས་སྔོན་དུ་ཚོགས་ཀྱི་དཀྱིལ་འཁོར་རང་གི་ལྷའི་འཁོར་ལོ་བཏོན་ཏེ། གནས་ཇི་ལྟ་བར་བཞུགས་སུ་གསོལ་ནས་གསུངས་པའི་དགུག་པ་ལ་སོགས་པའི་བྱིན་གྱིས་བརླབས་པ་དང་པོར་བྱ་བ་དང་།
རང་གི་སྔགས་དང་ཕྱག་རྒྱ་དང་ལྷན་ཅིག་ཏུ་ཉེ་བར་བལྟས་ནས་དབང་བསྐུར་བ་དང་། མཆོད་པ་དང་། བསྟོད་པ་དང་། ཕྱག་འཚལ་ནས་ཉོན་མོངས་པ་ཅན་གྱི་ཡིད་ཞི་བར་བྱ་བའི་ཕྱིར་སྦྱིན་སྲེག་བྱས་ནས་ཕྱོགས་སུ་གཏོར་མ་སྦྱིན་པར་བྱའོ། ། ཇི་ལྟར་རེ་ཞིག་རྩ་བའི་བུམ་པ་ལ་སོགས་པའི་ལྷག་པར་གནས་པ་བྱས་ནས་སློབ་མ་སྟ་གོན་ལ་གནས་པར་བྱའོ། ། ཧཱུྃ་བཟླས་པའི་ཆུས་དང་པོར་སྙིང་གར་གཏོར་ནས། དེ་ཉིད་ཀྱིས་རྡོ་རྗེ་དང་བཅས་པའི་ལག་པ་གཞག་པར་བྱ་ཞིང་། སྙིང་གར་རྡོ་རྗེ་རྩེ་ལྔ་པ་དང་། ཇི་སྲིད་སྤྱི་བོར་སྣ་ཚོགས་རྡོ་རྗེ་བསམ་པར་བྱའོ། ། གསུམ་ལ་སྐྱབས་སུ་འགྲོ་བ་ལ་སོགས་པ་བྱས་ཏེ།
ཧཱུྃ་གིས་མངོན་པར་བསྔགས་པའི་སྲད་བུས་དཔུང་པ་བཅིངས་ནས་སོ་ཤིང་ལ་སོགས་པ་དང་། དྲི་ལ་སོགས་པ་སྦྱིན་པར་བྱའོ། ། དེ་རྣམས་ལ་ཆོས་བསྟན་ཅིང་དཀྱིལ་འཁོར་གྱི་གནས་སུ་གཞུག་པར་བྱ་སྟེ། དེའི་འོད་ཟེར་རྣམས་ཀྱིས་གཤེགས་སུ་གསོལ་བར་བྱའོ། ། སྔར་བཞིན་ཡོངས་སུ་གྱུར་པས་ཞེས་བྱ་བ་ནི་མཆོད་པ་ལ་སོགས་པ་བྱེད་པ་སྟེ། ཇི་ལྟར་འདི་སྐད་དུ་ལྷའི་འཁོར་ལོ་བཏོན་པ་དེ་བཞིན་དུ་ལྷའི་འཁོར་ལོ་དེར་ནང་དུ་བསྒོམ་པར་བྱ་ཞེས་བྱ་བ་ཇི་སྙེད་པའོ། ། གཞན་ཡང་དང་པོར་རྟོག་པའི་རྣལ་འབྱོར་དང་ལྡན་པས་མི་བསྐྱོད་པ་ལ་སོགས་པ་ཐུགས་ཀ་ནས་བཏོན་ནས་སྔོན་པོ་ལ་སོགས་པའི་ཁ་དོག་དག་གི་སྲད་བུ་ལྔ་པོ་དེའི་བདག་ཉིད་དུ་བྱས་ཏེ། ཧཱུྃ་དལ་གྱིས་སྒྱུར་ཞིང་ཧཱུྃ་དེ་བརྒྱ་རྩ་བརྒྱད་བཟླས་པར་བྱའོ། ། དེ་ལྟར་རྡུལ་ཚོན་ཡང་ཇི་ལྟར་རྣལ་འབྱོར་འདི་ཉིད་དུ་གཞུག་པ་གསུངས་ལ། སངས་རྒྱས་ལྔས་བྱིན་གྱིས་བརླབས་ནས་དཀྱིལ་འཁོར་གྱི་ཕྱོགས་ཇི་ལྟ་བར་ཐིག་གདབ་སྟེ།
དང་པོར་སློབ་དཔོན་གྱིས་རྡུལ་ཚོན་བྲི་བར་བྱ་ཞིང་། ཕྱིས་ནི་སློབ་མས་དཀྱིལ་འཁོར་གྱི་ཕྱི་རོལ་དུ་སྔོན་པོ་དང་། དམར་པོ་དང་། དཀར་པོ་དང་། ལྗང་གུ་དང་། སེར་པོའི་རྡུལ་ཚོན་རྣམ་པ་ལྔའོ། ། གཉིས་པ་ལ་ནི་སྔོན་པོ་དང་། དམར་པོ་དང་། དཀར་པོ་དང་གསུམ་པོའི་འཁོར་ལོ་ནི་རྡུལ་ཚོན་དཀར་པོས་སོ། ། འཁོར་ལོའི་ལྟེ་བ་སྣ་ཚོགས་འབར་ཞེས་བྱ་བ་ནི།
སྣ་ཚོགས་པདྨར་ཞུགས་པའི་རྣམ་པར་སྣང་མཛད་ཆེན་པོ་བཞུགས་པར་བྱའོ། ། ཤར་ལ་སོགས་པའི་རེའུ་མིག་རྣམས་སུ་ནི་རྟག་པ་ལ་སོགས་པ་སྟེ་ཕྱོགས་སུའོ། ། འཁོར་ལོའི་ཤར་ལ་སོགས་པའི་མཚམས་རྣམས་སུ་སྤྱན་ལ་སོགས་པའོ། ། འཕར་མ་གཉིས་པའི་ཤར་ལ་སོགས་པའི་ཕྱོགས་སུ་དྲག་མོ་ལ་སོགས་པའི་རྡོ་རྗེ་ལྷ་མོ་རྣམས་སོ། ། འཕར་མ་གསུམ་པའི་ཤར་ལ་སོགས་པའི་སྣམ་བུ་ལ་བྱང་ཆུབ་སེམས་དཔའ་བྱམས་པ་ལ་སོགས་པ་བྲི་བར་བྱའོ། ། ཤར་གྱི་སྒོར་རྡོ་རྗེ་ལྕགས་ཀྱུ་མ་ལ་སོགས་པའོ། ། མཚམས་རྣམས་སུ་ནི་མུར་ཛ་ལ་སོགས་པའོ། ། དེ་ལྟར་དཀྱིལ་འཁོར་བྲི་བར་བྱའོ། ། ཇི་ལྟར་རེ་ཞིག་བུམ་པ་ལེགས་པར་བྱས་ན་བརྒྱ་རྩ་བརྒྱད་བཟླ་བར་བྱའོ། ། རྩ་བའི་བུམ་ལ་ནི་དཀྱིལ་འཁོར་གྱི་བདག་པོའོ། །
བཞི་པ་ལ་ནི་སྤྱན་ལ་སོགས་པའི་ལྷ་མོ་བཞི་པོ་རྣམས་ཀྱིས་སོ། ། ལྷ་ཐམས་ཅད་ཀྱི་རིགས་ཀྱིས་དབྱེ་བས་ནི་བཞིའོ། ། དེས་ནས་བུམ་པ་སྒོར་གནས་པ་ལ་ལས་ཐམས་ཅད་པ་བཟླས་པས་བསང་གཏོར་བྱའོ། ། དེ་རྣམས་གོས་ལ་སོགས་པས་བརྒྱན་པར་བྱས་ནས་བདག་པོའི་རྣལ་འབྱོར་དང་ལྡན་པས་ལེགས་པའི་རྣལ་འབྱོར་གྱིས་ལྷ་ཐམས་ཅད་ཀྱི་འཁོར་ལོ་རང་གི་བདག་ཉིད་ནང་དུ་བསྒོམ་པར་བྱ་ཞིང་དེའི་ང་རྒྱལ་དང་ལྡན་པར་བྱའོ། ། མཆོད་ཡོན་གྱི་ཉེ་བར་སྤྱོད་པ་ཡོངས་སུ་བཟླས་ནས་སྒོ་མངོན་པར་ཕྱེ་སྟེ། གནས་ཇི་ལྟ་བར་བུམ་པ་ལ་སོགས་པ་རྣམས་བཞག་ལ། དཀྱིལ་འཁོར་གྱི་ལྷ་རྣམས་སྔ་མ་བཞིན་དུ་ཕྱུང་ནས་རང་གི་གནས་སུ་འཁོར་ལོ་གཞུག་པར་བྱའོ། ། རང་གི་ལྷའི་ཕྱག་རྒྱ་རྣམས་ཀྱིས་བྱིན་གྱིས་བརླབས་པའི་ཕྱིར། རང་གི་ཕྱག་རྒྱ་རབ་ཏུ་བསྟན་པས་རང་གི་དབང་གིས་དབང་བསྐུར་བའི་ཏིང་ངེ་འཛིན་ལ་གནས་པར་བསམས་ནས། སྒེག་མོ་ལ་སོགས་པའི་སྔོན་གྱི་མཆོད་པ་རྣམས་ཀྱིས་མཆོད་པ་དང་།
རྔ་དང་གླིང་བུ་ལ་སོགས་པ་ཡིད་དུ་འོང་བའི་རང་གི་མཆོད་པའི་ཁྱད་པར་བྱིན་གྱིས་བརླབས་པའི་རིག་མ་རྣམས་ཀྱིས་ཐལ་མོ་སྦྱར་བས་རྡོ་རྗེའི་གླུ་ལེགས་པར་སྦྱར་བ་གསུམ་དུ་བརྗོད་པས་ཕྱག་འཚལ་ཏེ། ཚིམ་པར་བྱ་བའི་དོན་དུ་གསུངས་པའི་སྦྱིན་སྲེག་བྱས་ནས་དེ་ནས་བཟོད་པ་གསོལ་བར་བྱའོ། ། དངོས་གྲུབ་ཐམས་ཅད་ཀྱི་དོན་དུ་རང་གི་གསོལ་བ་བཏབ་ནས་དང་པོ་ལ་སོགས་པ་བསྐྱེད་པར་བྱ་སྟེ། སློབ་མ་ལ་སྣ་ཚོགས་པས་བརྒྱན་པར་བྱའོ། ། ཨོཾ་ལ་སོགས་པས་སྙིང་གར་སྐུ་ལ་སོགས་པའི་བྱིན་གྱིས་བརླབ་པའི་ཕྱག་རྒྱས་བྱིན་གྱིས་བརླབ་པར་བྱའོ། ། ཐལ་མོ་སྦྱར་བ་སྡིགས་མཛུབ་དཀྲིས་པའི་འཁོར་ལོའི་རྣམ་པས་ཧཱུྃ་བརྗོད་ཅིང་གནས་ལྔ་པོ་ཐམས་ཅད་དུ་བྱས་ཏེ། གདོང་གོས་ཀྱིས་བཀབ་ནས་རྡོ་རྗེ་ལྷ་མོ་ལ་སོགས་པའི་ཕྱག་རྒྱས་བཟུང་བའི་མེ་ཏོག་དང་། ཧཱུྃ་ཉིད་ཀྱིས་གཞུག་ཅིང་སྤྱི་བོའི་ཚོགས་ཐམས་ཅད་བྱའོ། ། དཔལ་རྡོ་རྗེ་སེམས་དཔའི་རྣལ་འབྱོར་པས་བྱིན་གྱིས་བརླབས་ནས། དྲི་དང་མེ་ཏོག་ལ་སོགས་པས་བརྒྱན་པ་སྟེ།
ཇི་ལྟ་བར་བུམ་པ་ཐམས་ཅད་ཀྱིས་དབང་བསྐུར་བར་བྱའོ། ། དེ་བཞིན་གཤེགས་པ་རྣམས་ཀྱིས་མཆོད་ཡོན་དང་། ཕྱག་ན་བུམ་པ་བདུད་རྩི་བཟང་པོས་བཀང་བས་དེ་རྣམས་ཀྱིས་དབང་བསྐུར་བར་བལྟ་བར་བྱའོ། ། གཞན་ཡང་གོས་ལ་སོགས་པ་རྣམས་ཀྱིས་བརྒྱན་ཏེ། རྡོ་རྗེ་ལ་སོགས་པ་རྣམས་ཀྱི་དབང་བསྐུར་བར་གྱུར་པ་དང་། མི་བསྐྱོད་པ་ལ་སོགས་པ་དུ་མའི་གཟུགས་ཡོངས་སུ་གྱུར་ནས་ཉེ་བར་ཐོད་པ་དང་། ཕྲེང་བ་དང་། རྡོ་རྗེ་དང་། བདག་པོ་དང་། རྡོ་རྗེ་མིང་གིས་དབང་བསྐུར་བ་དང་།
གསེར་ལ་སོགས་པའི་ཐུར་མས་མི་ཤེས་པའི་རབ་རིབ་བསལ་བ་དང་། མེ་ལོང་བླངས་ཏེ། རྡོ་རྗེ་སེམས་དཔའི་རང་བཞིན་ཉིད་ཅེས་བྱ་བ་ལ་སོགས་པའི་ཚིགས་བཅད་ཀྱིས་མཚན་ཉིད་རྣམས་བསྒྲག་པར་བྱའོ། ། དབྱངས་ཀྱི་དང་པོས་གླེགས་བམ་དང་། དང་པོའི་རྗེས་ཀྱི་དབྱངས་ཀྱིས་རྡོ་རྗེ་དྲིལ་བུ་དང་། བཀའི་གནང་བ་སྦྱིན་པའི་དོན་དུ་རྐང་པ་བྱིན་གྱིས་བརླབ་ཅིང་། ལག་པ་གཡས་པར་རལ་གྲི་སྦྱིན་པར་བྱ་སྟེ། དེང་ནས་བཟུང་སྟེ་འཇིག་རྟེན་ལ་ཆོས་ཀྱི་འཁོར་ལོ་སྐོར་ཅིག སྐྱོབ་པ་ཞེས་བྱ་བ་ལ་སོགས་པ་ཡང་དག་པར་དམིགས་པར་བྱའོ། ། དེ་རིང་ནས་བཟུང་སྟེ་ཞེས་བྱ་བ་ལ་སོགས་པས་ནི་དམ་ཚིག་ཉེ་བར་བསྟན་ནས།
བླ་མས་ཡོན་བླངས་ནས་ཞི་བའི་སྦྱིན་སྲེག་བྱའོ། ། མཆོད་པ་དང་བསྟོད་པ་ལ་སོགས་པ་བྱས་ནས་ཧཱུྃ་ཞེས་བརྗོད་པར་བྱའོ། ། སེམས་དཔའི་རྡོ་རྗེ་ཅན་མུཿཞེས་བྱ་བས་ལྷའི་འཁོར་ལོ་གཤེགས་སུ་གསོལ་བར་བྱའོ། ། ཕུར་པ་བཏོན་ནས་དེ་བཞིན་དུ་གསང་བའི་དཀྱིལ་འཁོར་ཉིད་གོང་དུ་གསུངས་པའི་ལག་པ་གཉིས་ཀྱིས་གཤེགས་སུ་གསོལ་བར་བྱའོ། ། ཛཿཧཱུྃ་བྃ་ཧོཿཞེས་བརྗོད་པས་རང་གི་གནས་ཉིད་དུ་ཁྱད་པར་དུ་འཕགས་པ་ནང་དུ་བསྒོམ་པར་བྱའོ། ། ཧཱུྃ་ཉིད་ཀྱིས་རྡུལ་ཚོན་དབྱི་བར་བྱ་ཞིང་བསྡུས་ནས་ཆུའི་ནང་དུ་བླུག་པར་བྱའོ། ། ཁྲོ་བོས་ཁྲོ་བ་འཛིན་པའི་ཕྱིར་དཔལ་ཧེ་རུ་ཀ་འབྱུང་བ་བཀའ་སྩལ་པ། དེ་ཉིད་བཅོམ་ལྡན་རྣལ་འབྱོར་ཏེ། ། ཞེས་བྱ་བ་ལ་སོགས་པ་ནི། དཔལ་རྡོ་རྗེ་སེམས་དཔའ་དང་པོའི་རྣལ་འབྱོར་ཞེས་བྱ་བར་རིགས་ཀྱི་བུ་བསྒྲགས་པ་ཡིན་ནོ། །
སྲོག་གཅོད་པ་ལ་སོགས་པའི་མི་དགེ་བ་བཅུ་ལ་སྤྱོད་པ་དང་། དམ་ཚིག་ཉམས་པ་དེ་རྣམས་ཀྱི་རྣམ་པར་དག་པ་བརྗོད་དེ། རྣམ་པར་དག་པ་ཞེས་བྱ་བ་ནི་དག་པའོ། ། སྒེག་ཅིང་ཞེས་བྱ་ལ་སོགས་པའི་རོ་དང་ལྡན་པ་དང་། ཞལ་བརྒྱད་པ་ལ་ཕྱག་བཞི་པ། ། ཕྱག་ནི་བཅུ་དྲུག་དག་གིས་བརྒྱན། ། སྤྱན་ནི་ཉི་ཤུ་རྩ་བཞི་པར། ། བཅོམ་ལྡན་འདས་ཀྱིས་གསུངས་སོ། ། ཡང་དེ་ལྟར་རིམ་པ་འདིས་བཅོམ་ལྡན་འདས་ཞལ་བཞི་པ། ཕྱག་བཞི་ཡིས་ནི་རྣམ་པར་སྤྲས་པའོ། །
དེ་ལ་ཞལ་དང་པོ་ནི་དྲག་པོའོ། ། གཉིས་པ་གཡས་པ་ནི་བདེ་བས་རབ་ཏུ་མྱོས་ཤིང་འཇིགས་པར་མཛད་པའོ། ། རྒྱབ་ཏུ་ཞལ་གསུམ་པ་ལ་ནི་རྨད་དུ་བྱུང་བའི་བཟའ་བའོ། ། གཡོན་དུ་ཞལ་སྒེག་པས་འོ་མཛད་པའོ། ། དེ་བཞིན་དུ་སྟེང་མའི་ཞལ་གཙིགས་པ་ཞེས་བྱ་བ་ནི་རྣམ་པར་མཛད་པའི་མཆོག་གོ ། ཞལ་གསུམ་ནི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་ཡེ་ཤེས་སོ། ། མི་བསྐྱོད་པའི་གཟུགས་ཅན་གྱི་རྡོ་རྗེ་ཅན་ནི་དེ་བཞིན་དུ་ཕྱག་དྲུག་པའོ། ། རྒྱས་པར་འབྱུང་བ་ནི་ཕྱག་གཉིས་པ་ལ་ཞལ་གཅིག་པར་ཡང་བསྟན་པར་བྱ་ཞིང་གཡོན་པའི་ཕྲག་པར་ནི་མཆོད་ཕྱིར་ཐོགས་དག་པའི་སྦྱོར་བས་རྡོ་རྗེ་དང་དྲིལ་བུ་དང་བཅས་པས་ཁ་ཊྭཱྂ་ག་གནས་པའོ། །
དེའི་ཕྱག་གཡས་པ་ན་བ་དན་རྩ་གསུམ་པ་དང་ལྡན་པ་དང་། རྡོ་རྗེ་སུ་ཙི་ཀ་དང་། འབར་བའི་འཁོར་ལོའོ། ། ཕྱག་གཡོན་པ་ན་ཐོད་པ་སྙིང་རྗེ་ཆེན་པོས་གང་བ་ཡོངས་སུ་འཛིན་པའོ། ། ཕྱག་རྒྱ་ཆེན་པོའི་ཕྱེད་ཀྲུང་གིས་ཟ་བ་ཞེས་བྱ་བ་ནི་སྟན་མཐོན་པོ་ལ་འདུག་པ་སྟེ། རྐང་པ་གཡོན་པ་ས་ལ་གཞག་པར་བྱ་སྟེ། དེའི་བརླ་ལ་གཡས་པའི་རྐང་པས་སེམས་དཔའི་སྐྱིལ་མོ་ཀྲུང་གིས་སྦྱོར་བས་དགོད་དོ། ། དེའི་རྐང་པའི་མཐིལ་གྱིས་ཡང་གཡོན་པའི་བརླ་མཉམ་པར་སྦྱོར་བར་བྱེད་པའི་སྦྱོར་བས་མནན་པར་བྱའོ། ། རིགས་ཀྱི་བུ་འདི་ནི་བཅོམ་ལྡན་འདས་ཀྱི་དྲག་པོའི་གདན་ལ་བཞུགས་པའི་སྐྱིལ་མོ་ཀྲུང་གི་ཕྱག་རྒྱའི་དཀྱིལ་འཁོར་བསྒྲུབ་པར་བྱ་བ་རབ་ཏུ་ཐོབ་པར་འགྱུར་ཏེ། གཡོན་པའི་བརླར་རྐང་པའི་དགོད་པས་མཉམ་པར་སྦྱོར་བར་བྱེད་པས་ཕྱེ་མར་བྱས་ནས་རབ་ཏུ་རྒྱས་པར་ཁྲོ་བོའི་སྐུ་དེ་ནི་ཞལ་སྟེང་དུ་བསམས་ནས།
དེར་བསྒྲུབ་པར་བྱ་བ་བཏུང་བར་བྱའོ། ། དེ་ཉིད་བཅོམ་ལྡན་ཀྱི་ཞལ་སྟེང་དུ་བསྒོམ་པར་བྱ་ཞིང་། ཞབས་གཡས་པས་དེ་བཞིན་དུ་རྡོ་རྗེ་སྐྱིལ་མོ་ཀྲུང་གི་སྦྱོར་བས་བུད་མེད་ཐམས་ཅད་ཇི་ལྟར་འདོད་པས་བླངས་ནས་བརླ་གཡོན་པ་བསྐྱོད་པས་དེ་རྣམས་དང་མཉམ་པར་སྦྱོར་བར་བྱའོ། ། ཡང་ན་ཞལ་གྱི་ཕྱག་རྒྱ་བསྒྲག་པར་བྱ་སྟེ། ཤར་གྱི་རེའུ་མིག་ལ་ནི་དཀར་མོའི་གདོང་ཞི་བའོ། ། གཡས་སུ་ཆོམ་རྐུན་མའི་གདོང་ནི་དྲག་མོའོ། ། རྒྱབ་ཏུ་རབ་ཏུ་རྨོངས་མ་ནི་བདེ་བའི་མྱོས་བྱེད་ཀྱིས་རབ་ཏུ་རྨོངས་མའི་གདོང་ངོ་། ། གཡོན་དུ་རོ་ལངས་མ་ནི་རེངས་མའི་གདོང་མའོ། ། མེའི་རེའུ་མིག་ལ་པུཀྐ་སཱི་ནི་གར་གྱི་གདོང་མའོ། ། བདེན་བྲལ་གྱི་རེའུ་མིག་ལ་ནི་གདོང་པ་མོ་གཞན་གྱི་སྲོག་འཕྲོག་པའི་སྦྱོར་བས་ཐམས་ཅད་དུ་གུས་པ་དང་བཅས་པའི་གདོང་མའོ། །
རླུང་དུ་གྷསྨ་རཱིའི་ཤི་བ་ཟ་བ་སྦྱོར་བའི་གདོང་མའོ། ། དབང་ལྡན་དུ་ཧེ་རུ་ཀ་ལྟ་བུར་བཅོམ་ལྡན་འདས་ཀྱིས་གཟུགས་ཅན་མའོ། ། དཀར་མོ་ནི་ཞི་བའི་ལྟ་སྟངས་སོ། ། ཆོམ་རྐུན་མ་ནི་དྲག་མོའི་ལྟ་སྟངས་སོ། ། རབ་ཏུ་རྨོངས་མ་ནི་རབ་ཏུ་རྨོངས་པའི་ལྟ་སྟངས་སོ། ། རོ་ལངས་མ་ནི་ཤི་བ་སློང་བའི་ལྟ་སྟངས་སོ། ། པུཀྐ་སཱི་ནི་གར་གྱི་ལྟ་སྟངས་སོ། ། གདོལ་པ་མོ་ནི་སྟེང་དུ་ལྟ་བའོ། ། གྷསྨ་རཱི་ནི་འོག་ཏུ་གདན་ལ་ལྟ་བའོ། ། མེ་ཏོག་ལ་དཀར་མོ་གཟུགས་སུ་བསམས་ནས་གང་ལ་བྱིན་པ་དེ་ཕྱག་རྒྱས་འདེབས་པར་འགྱུར་རོ། །
གདུག་པ་ལ་ནི་ཆོམ་རྐུན་མའི་གཟུགས་སོ། ། ཆང་ལ་ནི་རབ་ཏུ་རྨོངས་མའི་གཟུགས་སོ། ། ཆུ་ལ་ནི་རོ་ལངས་མའི་གཟུགས་སོ། ། ཤིང་གི་འཁྲིལ་ཤིང་ལ་ནི་པུཀྐ་སཱིའོ། རས་ལ་ནི་གཏུམ་མོའོ། ། མེ་ལ་ནི་གྷསྨ་རཱི་སྟེ་རྩེ་གཅིག་མའི་མཉམ་པར་སྦྱོར་བའི་བསམ་གཏན་གྱི་སྦྱོར་བས་ཀུན་ཏུ་གནས་སོ། ། དེ་ནས་དཀར་མོ་དེའི་བསམ་གཏན་གྱིས་ཀྱང་ཕྱག་རྒྱས་གདབ་པར་བྱའོ་ཞེས་སྦྱར་རོ། ། དེ་ལྟར་བྱ་བ་ཆོམ་རྐུན་མས་སྙིང་ག་ནས་དྲངས་པའི་བསམ་གཏན་གྱིས་བསྒྲུབ་བྱའི་ལུས་ལ་ཞུགས་ཏེ་སྙིང་ནས་དྲང་ངོ་། ། རབ་ཏུ་རྨོངས་མའི་སྦྱོར་བས་བདེ་བས་རྨོངས་ཤིང་བསྒྲུབ་བྱ་རྨོངས་པར་བསམ་པར་བྱ་སྟེ། དེ་ལྟར་བདེ་བ་རབ་ཏུ་སྦྱིན་པས་རབ་ཏུ་རྨོངས་པར་བྱེད་པའོ། །
རོ་ལངས་མའི་བསམ་གཏན་གྱིས་བདུད་རྩི་ཆུ་ཡིས་གཏོར་བས་ཤི་བ་སློང་བར་བྱེད་དོ། ། པུཀྐ་སཱིའི་རྣལ་འབྱོར་གྱིས་སེ་གོལ་གཏོགས་པས་གར་བྱེད་དོ། ། སྟེང་དུ་ཤིན་ཏུ་དབུགས་ཀྱི་བསམ་གཏན་གྱིས་ལྷན་ཅིག་གཅིག་ཏུ་གྱུར་པས་གདོལ་པ་མོས་གསོད་པར་བྱེད་དོ། ། གདན་གྱི་བཟའ་བས་གྷསྨ་རཱིའི་བསམ་གཏན་དེས་བཟའ་བར་བྱའོ། ། དཀར་མོས་ནི་གཡོན་གྱི་ལྟ་སྟངས་ཀྱིས་བསྒྲུབ་བྱ་ལ་བལྟས་པས་ཕྱག་རྒྱས་འདེབས་པར་བྱེད་དོ། ། ཡིད་ཀྱིས་བསྒྲུབ་བྱའི་སྙིང་གར་ཞུགས་ཏེ། དེའི་སྙིང་གི་པདྨ་ལག་པ་གཡོན་པས་འདོན་ཅིང་འགུགས་པར་བྱེད་དོ། ། ཆོམ་རྐུམ་མས་ནི་སྙིང་ནས་འདྲེན་པར་བྱེད་དོ། ། རབ་ཏུ་རྨོངས་མས་ནི་ཡིད་ཀྱིས་སམ་མངོན་སུམ་དུ་འོ་བྱེད་པས་བདེ་བས་རབ་ཏུ་རྨོངས་པས་རབ་ཏུ་རྨོངས་པར་བྱེད་དོ། ། རོ་ལངས་མ་ནི་ཡིད་ཀྱིས་སམ།
དངོས་སུ་འཁྱུད་ནས་འཆི་བ་སློང་བར་བྱེད་དོ། ། པུཀྐ་སཱིའི་རྣལ་འབྱོར་གྱིས་གར་བྱེད་པ་ནི་ཡིད་ཀྱིས་བསྒྲུབ་བྱ་དང་ལྷན་ཅིག་གཅིག་ཏུ་གྱུར་པས་རང་གིས་གར་བྱེད་དོ། ། ཡིད་ཀྱིས་བསྒྲུབ་བྱ་དང་ལྷན་ཅིག་གཅིག་ཏུ་གྱུར་པས་བདེ་བས་རྨོངས་པས་སྟེང་གི་ལྟ་སྟངས་བྱས་ཏེ། གཏུམ་མོའི་རྣལ་འབྱོར་གྱིས་གསོད་པར་བྱེད་དོ། ། གྷསྨ་རིའི་རྣལ་འབྱོར་གྱིས་བསྒྲུབ་བྱ་ཁར་བཅུག་སྟེ་བཅའ་ཞིང་བཟའ་བར་བྱའོ། ། བཟའ་བར་བྱ་ཞེས་བྱ་བ་ནི་དགྲ་བོ་ཐམས་ཅད་ཤིན་ཏུ་རྟག་ཏུ་ཟོས་པ་ཞེས་བྱ་བར་འགྱུར་རོ་ཞེས་བྱ་བའི་དོན་ཏོ། ། རྡོ་རྗེ་ཧཱུྃ་མཛད་ལ་ནི་འཇིག་རྟེན་གསུམ་སྒྲོལ་བ་ཞེས་བྱ་བའི་མིང་རྙེད་པར་འགྱུར་ཏེ། དེ་ནི་རྡོ་རྗེ་སེམས་དཔའ་སྟེ་འཇིག་རྟེན་གསུམ་ལས་རྣམ་པར་རྒྱལ་བ་ཡིན་ནོ། ། དེ་ནས་གཞན་དུ་ཞེས་བྱ་བ་ནི་མཛེས་པ་དང་། སྙེང་རྗེའི་སྟོབས་ལ་སོགས་པའི་ཁྲོ་བོ་གཞན་ཐམས་ཅད་ཁྲོ་བོའི་རོ་གཅིག་པར་ཞེན་པའོ། །
བཅོམ་ལྡན་འདས་ཁྲོ་བོའི་གཟུགས་ཀྱི་མཚན་ཉིད་ཅི་ལགས། གང་གི་དོན་དུ་གསུངས། ལུས་ལ་དམ་པར་ལྟ་བ་དང་། སྲོག་དང་གང་ཟག་ལ་སོགས་པ་བདག་ཏུ་འཛིན་པས་སྨྲས་བའི་བརྟགས་པ་ཐམས་ཅད་ཀྱི་མཐར་བྱེད་པ་གཤིན་རྗེའི་རྒྱལ་པོ་སྟེ། གསུམ་བྱེད་པ་དེ་རྣམས་ཀྱིས་བརྟགས་པའི་འཁོར་ལོ་ལས་རྒྱལ་བ་ནི་བརྟགས་པ་ཐམས་ཅད་ཀྱི་མཆོག་དངོས་གྲུབ་ཀྱི་དབང་ཕྱུག་ཡིན་ནོ། ། ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་ཅེས་བྱ་བ་བཤད་པར་བྱ་སྟེ། གང་གི་ཕྱིར་ཁྱབ་འཇུག་དང་དབང་ཕྱུག་ཆེན་པོ་ལ་སོགས་པ་ནས་བཟུང་སྟེ་དེ་ཐམས་ཅད་རྡོ་རྗེ་འཇིགས་བྱེད་ཀྱིས་ཐལ་བར་བརླག་པར་མཛད་དོ། ། འདོད་ཆགས་ཆེན་པོ་ཞེས་བྱ་བ་ལ། འདོད་ཆགས་ཆེན་པོ་ནི་འདོད་ཆགས་རྡོ་རྗེ་སྟེ་དེའི་ངོ་བོ་ཅན་ནི་དེར་བརྗོད་པ་ཡིན་ནོ། ། ཡང་རྡོ་རྗེ་སེམས་དཔར་གྱུར་ནས་འདོད་ཆགས་ཅན་གྱི་རྡོ་རྗེ་འགྱུར་བའི་ཕྱིར་དཔྱིད་ལྟ་བུར་མེ་ཏོག་དྲི་ཞིམ་པོའི་ཕྲེང་བ་དང་།
སྙིང་པོ་ལ་སོགས་པས་བརྒྱན་པར་བྱ་བའི་ཕྱིར་དང་། མེ་ཏོག་གི་གཞུ་དང་མདའ་དང་ལྡན་པའི་ཕྱིར་ང་ནི་འདོད་པའོ། ། སྐུ་གསུམ་གྱི་མདའ་ནི་རྣམ་དགོད་པ་ཞེས་བྱ་བ་ནི་སྤང་ལེབ་ཀྱི་ཕུབ་ཀྱི་དབུས་སུ་ཡུྃ་ཁྃ་དང་། ཨོཾ་ལ་སོགས་པ་གསུམ་དགོད་པ་དང་མདའ་དང་ལྷན་ཅིག་བཙུམ་མོའི་སྤྱི་བོར་རྫས་འདི་རྣམས་བསམ་པར་བྱ་ཞིང་འཛག་པའི་དོན་དུ་པདྨའི་མཐར་གསུངས་སོ། ། གལ་ཏེ་འདོད་པ་ཞུ་བ་ནི་འདོད་པ་ཞུ་བ་ལྟ་བུའོ། ། པདྨ་ཞེས་བྱ་བ་ནི་སྙིང་པོ་སྟེ། ཨེ་བྃ་ལྟ་བུར་དབང་དུ་གྱུར་པས་འཛག་པའོ། ། འདི་སྐད་ལ་སོགས་མཐའ་ཡས་མཆོག ། སངས་རྒྱས་ཀུན་གྱི་སྡོམ་པ་མཆོག ། ཅེས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཀྱི་ཐུགས་ཀྱི་རྡོ་རྗེ་དེ་བཞིན་གཤེགས་པས་བཀའ་སྩལ་ཏོ། །
དེ་ནས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཉིད་ཀྱིས་འབྱུང་བ་ཡང་དག་པར་བཀའ་སྩལ་པ། ད་ནི་བདག་ལ་བཤད་དུ་གསོལ། སྣ་ཚོགས་བྲིས་སྐུ་བཀབ་པ་ཞེས་བྱ་བ་ནི་གདན་རྣམས་སུ་བརྗོད་དེ། དེ་རྣམས་ཀྱིས་ཡར་འཇུག་པ་ནི་དེའི་དོན་གྱི་རྣལ་འབྱོར་ཏེ། བྲིས་སྐུའི་འཇུག་པའི་རྣལ་འབྱོར་རོ། ། དེ་བས་ན་རང་འབྱུང་བར་བྱེད་དོ། ། ཡང་དག་པར་རབ་ཏུ་གསུངས་པ་ཞེས་བྱ་བ་ནི་བསྐྱེད་དོ་ཞེས་བྱ་བའི་དོན་ཏོ། ། པདྨའི་སྣོད་ཅེས་བྱ་བ་འདི་ནི་མིའི་ཐོད་པར་ཤེས་པར་བྱའོ། །
ད་ནི་ཡང་ཁྱོད་ལ་བཙུན་མོའི་དཀྱིལ་འཁོར་གྱི་དབྱིབས་བཤད་པར་བྱ་སྟེ། དེ་བཞིན་གཤེགས་པའི་ཕོ་བྲང་ནི་ཟླུམ་པོའོ། ། ཧེ་རུ་ཀའི་ཟླ་བ་ཕྱེད་པའི་དབྱིབས་ཞེས་བྱ་བ་ནི་རླུང་གི་དཀྱིལ་འཁོར་གྱི་དབྱིབས་ཞེས་བྱ་བའི་དོན་ཏོ། ། པདྨའི་རྣམ་པ་དང་། རིན་པོ་ཆེའི་རྣམ་པར་ཤེས་པར་བྱའོ། ། ཇི་ལྟར་འདོད་པ་ཞེས་བྱ་བ་ནི་ཇི་ལྟར་འདུན་པའོ། ། དེ་ལྟར་དེ་བཞིན་གཤེགས་པ་དང་། རྡོ་རྗེ་དང་། པདྨ་དང་། རིན་པོ་ཆེ་དང་།
རལ་གྲིའི་གདན་གྱི་དབུས་སུ་སྒྲུབ་པ་པོ་གང་འདོད་པ་དེ་ཉིད་དེ་བཞིན་གཤེགས་པ་ལ་སོགས་པའི་གཟུགས་བརྙན་ནོ། ། ཕྱི་ནས་རྟ་མཆོག་གི་གཟུགས་བརྙན་གཞུག་པར་བྱ་སྟེ། རྟ་མཆོག་གི་དཀྱིལ་འཁོར་དུ་གསུངས་པ་ཡིན་ནོ། ། ཇི་ལྟར་ཐོབ་པ་ཞེས་བྱ་བ་ནི་ཇི་ལྟར་རྙེད་པ་ཞེས་བྱ་བའི་དོན་ཏོ། ། གང་ཉིད་ཀྱི་དཀྱིལ་འཁོར་གྱི་ཡོ་བྱད་སྐྱེས་པ་དེ་ཉིད་ཀྱིས་ཡོ་བྱད་ཀྱིས་བྲི་བར་བྱའོ། ། དུས་ཇི་ལྟར་བར་ཞེས་བྱ་བ་ནི་ཞི་བར་འདོད་པས་དེ་བཞིན་གཤེགས་པའི་དཀྱིལ་འཁོར་གྱི་དབུས་སུ་གདན་དེ་བྲི་བར་བྱའོ། ། རྒྱས་པའི་དོན་དུ་རིན་པོ་ཆེའི་དཀྱིལ་འཁོར་ལ་ཉི་མ་ཤར་བ་ན་བྲི་བར་བྱའོ། ། མངོན་སྤྱོད་ཀྱི་ལས་རྣམས་ལ་ཉི་མ་ཕྱེད་དང་ནམ་ཕྱེད་ན་རྡོ་རྗེའི་དཀྱིལ་འཁོར་ལའོ། ། གཞན་པའི་ལས་ལ་པདྨའི་དཀྱིལ་འཁོར་ལ་ཉི་མ་བསྙུར་ནའོ། ། ཇི་ལྟར་བདེ་བ་ཞེས་བྱ་བ་ནི་དམ་ཚིག་དང་།
དབང་བསྐུར་བ་ལ་དུས་ཀྱི་ངེས་པ་ཡོད་པ་མ་ཡིན་ནོ། ། ཤར་དང་། ལྷོ་དང་། བྱང་དང་། ནུབ་ཀྱི་ཕྱོགས་སུ་ཐིག་བཞི་བཏབ་པས་དཀྱིལ་འཁོར་བརྒྱད་དུའོ། ། ཡོངས་སུ་གང་བའི་དབང་ཞེས་བྱ་བ་ནི་སློབ་དཔོན་གྱི་དབང་ཐམས་ཅད་དོ། ། སློབ་མ་མཆོག་འབྲིང་ཐ་མ་ཀུན། ། ཞེས་བྱ་ནི་ཐ་མ་ལ་ནི་དཀྱིལ་འཁོར་གྱི་དབང་དང་། ཉིན་པར་གྱི་ཐིག་ལེའོ། ། འབྲིང་པོ་ལ་ནི་ཉ་ཕྱིས་ཀྱིས་སོ། །
གང་ཞིག་མཆོག་དེ་རྣམས་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། ། དུམ་བུ་གཅིག་པའི་མགོ་སྐྱེས་བྱ་བ་ནི་དུམ་བུ་གཅིག་པ་དང་། མགོ་བོའི་རྡོ་རྗེ་ནི་དུམ་བུ་གཅིག་པའི་མགོ་སྐྱེས་སོ། ། དུམ་བུ་གཅིག་པའི་ཐོད་པ་དུམ་བུ་གཅིག་པའི་བདག་ཉིད་ཀྱིས་དབང་ཡང་བྱའོ། ། མགོ་སྐྱེས་ཞེས་བྱ་བ་ནི་པདྨའི་སྣོད་དོ། ། དུམ་བུ་གཅིག་པ་ནི་དུམ་བུ་གཅིག་པ་སྟེ། མ་གས་པ་དང་མ་ཆག་པ་ཞེས་བྱ་བ་ཇི་སྙེད་པ་རྟོགས་པར་བྱའོ། ། ཀྃ་ནི་ཕུང་པོ་སྐྱོང་བར་བྱེད་པའི་ཕྱིར་ཐོད་པའོ། ། དེ་བཞིན་དུ་གསུངས་པ། སངས་རྒྱས་ཀུན་གྱི་བདག་ཉིད་འགྲུབ། །
པདྨ་གཅིག་བདག་དེ་བཞིན་ནོ། ། བཅོམ་ལྡན་འདས་རྣམ་པར་སྣང་མཛད་ཀྱི་རྡོ་རྗེའི་རིན་པོ་ཆེའི་དབང་ངོ་། ། དཔལ་ཧེ་རུ་ཀ་ནི་རྡོ་རྗེའི་དབང་ངོ་། ། འོད་དཔག་ཏུ་མེད་པའི་དབང་ནི་ནོར་བུའི་དབང་དང་། དེར་བཟླས་པར་ཡང་བྱའོ། ། རིན་པོ་ཆེའི་ཕྱེད་པ་ནི་རྡོ་རྗེའི་དབང་ངོ་། ། སངས་རྒྱས་ཀུན་གྱི་སྐུ་ནི་ནོར་བུའི་དབང་དུ་ཤེས་པར་བྱའོ། ། རྟ་མཆོག་གི་ཡང་ངོ་། ། རྒྱུ་དང་འབྲས་བུའི་རང་བཞིན་གྱིས་མི་བསྐྱོད་པ་ནི་རྡོ་རྗེ་སེམས་དཔར་ཡང་ཤེས་པར་བྱའོ། ། ཐོད་པའི་གདན་འདིའི་འབད་པས་བསྒྲུབ་པར་བྱ་བ་གང་ཞེ་ན། །
རང་བཞིན་ཉིད་དེའི་གྲུབ་པ་རབ་ཏུ་བྱུང་བས་རང་བཞིན་ལས་རབ་ཏུ་འབྱུང་བའི་ནུས་པས་གཟུང་བ་དང་འཛིན་པའི་རྣམ་པར་རྟོག་པ་སྐབས་མེད་པའི་ངོ་བོའི་ཕྱིར་དེ་ཉིད་དུ་གྱུར་པའི་རབ་ཏུ་འབྱུང་བས་དེ་ནི་རང་བཞིན་གྱིས་གྲུབ་པའོ། ། ཐོད་པའི་ཕྲེང་བའི་དབུ་རྒྱན་གྱི་གཟུགས་ཀྱི་རང་བཞིན་ལས་ཞེས་བྱ་བ་ནི་གཉིས་སུ་མེད་པའི་ཡེ་ཤེས་ལས་དེ་ལྟར་གསུངས་པ་ཡིན་ནོ། ། དཔེར་ན་མེ་ནི་ཚ་བའི་རང་བཞིན་དུ་གྲུབ་པ་སྟེ། དེ་ལྟར་དེའི་ཡང་རབ་ཏུ་འབྱུང་བ་ཉིད་ལས་རང་བཞིན་རྣམ་པར་དག་པའི་ཕྱིར། དེ་ཉིད་ཀྱི་བཟང་པོའི་བསམ་པའི་རྣལ་འབྱོར་བྱས་ནས་ཡེ་ཤེས་སེམས་དཔའ་དང་ལྷན་ཅིག་གཅིག་པའི་དངོས་པོས་དེ་ལྟར་གྱུར་པའི་རྣལ་འབྱོར་གྱིས་དེ་བཞིན་གཤེགས་པ་ཐམས་ཅད་ཀྱིས་རྟོགས་པར་བྱའོ། ། རང་གི་སྙིང་གའི་ཟླ་བར་ཧཱུྃ་བློས་བྲིས་ནས་དེ་བརྗོད་པར་བྱ་སྟེ། བདག་ཉིད་ནམ་མཁའ་དང་མཉམ་པར་བསམ་པར་བྱའོ། ། དེ་ཉིད་ཀྱི་ཟླ་བའི་དཀྱིལ་འཁོར་གྱི་རྣམ་པར་ཡང་ཟླ་བའི་དཀྱིལ་འཁོར་ཉིད་དོ། ། དེའི་སྟེང་དུ་རྡོ་རྗེ་རྩེ་ལྔ་པར་ཧཱུྃ་ཡང་བསྒོམ་མོ། ། དེར་དེ་བཞིན་གཤེགས་པ་ཐམས་ཅད་བཅུག་ཅིང་དེར་ཡང་རྡོ་རྗེ་སེམས་དཔར་བསྐྱེད་ནས་བཀུག་སྟེ།
པདྨའི་གདན་ལ་བཞུགས་སུ་གསོལ་བ་དང་། ཇི་ལྟར་སྤྱན་ལ་སོགས་པ་སྤྲུལ་པ་ཡང་བཞུགས་པར་བྱ་ཞེས་བྱ་བའི་དོན་ཏོ། ། དེ་ལྟར་རྣམ་པར་སྣང་མཛད་ལ་སོགས་པའི་ཡང་རང་གི་རིགས་ཀྱི་འབྱུང་བའི་སྦྱོར་བ་ལ་བལྟ་བར་བྱ་སྟེ། འདིས་ནི་ཡང་རབ་ཏུ་སྦྱོར་བས་གང་ཞིག་དེ་རྣམས་སྐྱེ་བ་དེ་ནི་ཉི་མ་དང་ཟླ་བ་འབྱུང་བ་ལྟ་བུའོ། ། ཕྱི་རོལ་དང་ནང་གི་བདག་ཉིད་ལས་ཡི་གེ་ལྔར་འགྱུར་བའི་ཕྱིར་ལྷ་མོ་ཐམས་ཅད་གཉིས་ལས་སྐྱེད་པ་དང་རྫོགས་པའོ། ། ལས་ཐམས་ཅད་རབ་ཏུ་རྒྱས་པར་འབྱུང་བའི་ཆོ་གའོ། ། ལ་ལ་ཞེས་བྱ་བ་ནི་མ་མཐོང་བའོ། ། རང་གི་སེམས་སོ་སོར་རྟོག་པའི་ཕྱིར་བྱང་ཆུབ་ཀྱི་སེམས་སོ། ། བྱང་ཆུབ་ཏུ་བཏབ་པའི་སེམས་དཔའ་ནི་བྱང་ཆུབ་སེམས་དཔའོ། ། དེའི་སྤྱོད་པ་ནི་བྱང་ཆུབ་ཀྱི་སྤྱོད་པ་སྟེ།
ཇི་ལྟར་སེམས་དཔའ་ཡང་དག་པར་རྙེད་ནས་རྗེས་སུ་འབྲང་བའི་ཕྱིར་རྗེས་སུ་འགྲོ་བའོ། ། རྒྱལ་བར་བྱེད་པ་དང་། སྦྲང་རྩིར་བྱེད་པ་དང་། དོན་ཐམས་ཅད་སྒྲུབ་པར་བྱེད་པའི་མིང་པོ་གསུམ་གྱི་གཟུགས་ཀྱིས་གནས་པའི་ཚུལ་གྱིས་སེམས་ཅན་གྱི་དོན་བྱེད་དེ། དེ་ཉིད་སྣ་ཚོགས་ཀྱི་རྣམ་པར་འགྱུར་ཞིང་། རྡུལ་དང་། མུན་པ་དང་། སྙིང་སྟོབས་ཀྱང་སེམས་ཅན་གྱི་དོན་དུ་འགྱུར་ཏེ། གང་ཞིག་རྣམ་པར་དག་པ་དེ་ནི་ཀུན་ཏུ་བཟང་པོའོ། ། དེ་བས་ན་བྱང་ཆུབ་ཀྱི་སྤྱོད་པ་འདི་ནི་ཇི་ལྟར་རྗེས་སུ་འབྲང་བ་ཞེས་བྱ་བ་ནི་གོང་མ་བཞིན་ནོ། །
ཁབ་ནས་གསལ་བར་འབྱུང་བའམ་ཞེས་བྱ་བ་ནི་སེམས་ཅན་གྱི་དོན་དུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་རྫོགས་པ་སྟེ། བསོད་ནམས་ཀྱི་ཕུང་པོ་དེའི་ཉི་ཟེར་གྱི་རྡུལ་ནི་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་རྣམས་སོ། ། དེ་རྣམས་ཀྱི་རྡུལ་ནི་དཔེ་བྱད་བཟང་པོ་རྣམས་སོ། ། གསལ་བར་གྱུར་པ་དེ་གང་ཞེ་ན། གསལ་བ་ནི་ཁྱད་པར་དུ་ཡོན་ཏན་ལ་སོགས་པ་འཛིན་པ་སྟེ། བྱང་ཆུབ་ཆེན་པོའི་མཆོད་པ་ནི་དེ་རྣམས་ཀྱི་ཚོགས་ཀྱིས་ཡོངས་སུ་བསྐོར་བའོ། ། བདུད་ཀྱི་གཟུགས་ཀྱི་བྱང་ཆུབ་སེམས་དཔའ་སླུ་བ་ནི་སྐྱེས་པའི་བདུད་དེ། ཉན་ཐོས་དང་། རང་སངས་རྒྱས་ཀྱི་སེམས་གསོད་པའི་ཕྱིར་བདུད་ནི་འདོད་ཆགས་རྡོ་རྗེའོ། །
བདུད་བཞི་བཅོམ་པ་དང་ལྡན་ཞིང་བདུད་ལས་རྒྱལ་བར་ཁ་ཅིག་ཏུ་ཤཱཀྱ་ཐུབ་པར་གྱུར་པས་མངོན་པར་རྫོགས་པར་སངས་རྒྱས་ཏེ། ཆོས་དང་གང་ཟག་ཏུ་འཛིན་པ་ཚར་གཅད་པའི་ཕྱིར་ཐར་པ་རྣམ་པར་དག་པའོ། ། འཇིག་རྟེན་པའི་རྣལ་འབྱོར་པའི་གང་ཟག་ཚར་གཅད་པའི་ཕྱིར་དང་། ཉན་ཐོས་དང་། རང་སངས་རྒྱས་ཀྱི་ཆོས་སུ་འཛིན་པ་ཚར་གཅད་པའི་ཕྱིར། དེ་ལྟར་ཆོས་དང་གང་ཟག་ལ་བདག་མེད་པར་རྟོགས་ནས་ཇི་ལྟར་གྱུར་པ་ཡོངས་སུ་ཤེས་པའི་ཕྱིར་ཐར་པ་ཐམས་ཅད་རྣམ་པར་དག་པ་ཡིན་ཏེ། འདིའི་དོན་དུ་བཅོམ་ལྡན་འདས་རྣམ་པར་སྣང་མཛད་ཆོས་ཀྱི་འཁོལ་ལོ་སྐོར་བར་མཛད་པའོ། ། བདག་ཏུ་ལྟ་བ་རྣམ་པ་དྲུག་ཅུ་རྩ་གཉིས་དང་། འདོད་ཆགས་རྣམ་པ་ཐམས་ཅད་དང་། དེའི་རྣམ་པར་དག་པ་སྟེ།
དེ་ཁོ་ན་ལ་བདག་མི་དམིགས་པས་རང་བཞིན་མེད་པའི་ཕྱིར། དེའི་དོན་དུ་སྤྱན་རས་གཟིགས་ཀྱི་དབང་ཕྱུག་གི་རྒྱལ་པོ་ནི་པདྨ་གར་གྱི་དབང་ཕྱུག་ཡིན་ནོ། ། དགའ་ལྡན་གྱི་ལྷ་ཐམས་ཅད་ཀྱི་མཐར་ཐུག་པ་ལ་འཁོར་ལོ་དམ་པའོ། ། རྫུ་འཕྲུལ་གྱི་ཆོ་འཕྲུལ་སྣ་ཚོགས་པའི་མཆོག་ནི་ལྷའི་འཁོར་ལོ་དམ་པའོ། ། འདི་ལྟ་སྟེ་ཡང་ནི་རིགས་ཀྱི་བུ་སངས་རྒྱས་ཐམས་ཅད་ཀྱི་འདུས་པ་ཞེས་བྱ་བ་ལ་འདུས་པ་ནི་ཚོགས་པའོ། ། བདེ་བ་ཅན་ཞེས་བྱ་བ་ནི་མཆོག་གི་དགའ་ལྡན་ཏེ། རིགས་ཀྱི་བུ་བདེ་བ་ཅན་གྱི་འཇིག་རྟེན་གྱི་ཁམས་ལྟ་བུའོ། ། དཔེར་ན་བདེ་བ་ཅན་གྱི་འཇིག་རྟེན་ཁམས་ནི་དེ་བཞིན་གཤེགས་པ་ཐམས་ཅད་འདུས་པས་བརྒྱན་པའོ། ། དེ་བཞིན་དུ་བཅོམ་ལྡན་འདས་པདྨ་གར་གྱི་དབང་ཕྱུག་དང་། དཔལ་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པ་གཞལ་དུ་མེད་པས་ཀུན་ཏུ་བསྐོར་བས།
དེ་ནི་བདེ་བ་ཅན་གྱི་འཇིག་རྟེན་གྱི་ཁམས་ལྟ་བུ་སྟེ། དེའི་དོན་དུ་པདྨ་གར་གྱི་དབང་ཕྱུག་སྒྲོལ་བ་པོ་འབྱུང་བ་ཡིན་ནོ། ། སྦྱིན་པ་དང་། སྦྱིན་པ་པོ་དང་། ལེན་པ་པོ་མི་དམིགས་པའི་སྦྱིན་པས་སེར་སྣ་སྤང་བའི་ཕྱིར་དོན་དམ་པ་རྣམ་པར་དག་པ་དེའི་དོན་དུ་སེར་སྣ་ཅན་གྱི་སེམས་ཅན་རྣམས་འཁོར་གསུམ་ཡོངས་སུ་དག་པའི་ཡེ་ཤེས་ཀྱིས་ཤིན་ཏུ་སྦྱིན་པ་ལ་སྦྱོར་བ་ཡིན་ནོ་ཞེས་བྱ་བའི་དོན་ཏོ། ། ཉི་མ་ལྟ་བུའི་ཕྱག་རྒྱ་ཆེན་པོ་ནི་ཉི་མའི་ཕྱག་རྒྱའོ། ། ནམ་མཁའི་སྙིང་པོ་ཞེས་བྱ་བ་ནི་ནམ་མཁའ་ལ་མཉམ་པ་ཉིད་ཀྱི་ཡེ་ཤེས་ལས་སྙིང་པོ་བསྐྱེད་པའི་ཕྱིར་གང་གི་འདི་ནི་དེ་དེ་བཞིན་དུ་གསུངས་སོ། ། དངོས་གྲུབ་ཐམས་ཅད་ཀྱི་དབང་ཕྱུག་བསམ་པ་ཐམས་ཅད་ཡོངས་སུ་སྐོང་བར་བྱེད་པ་ནི་སེམས་ཅན་ཐམས་ཅན་ཀྱི་རྣམ་པ་ཐམས་ཅད་དུ་འཁོར་ལོས་སྒྱུར་བ་ལ་སོགས་པར་གསོལ་བ་འདེབས་པ་དེ་རྣམས་ཀྱི་བསམ་པ་དེ་རབ་ཏུ་སྦྱིན་པས་ཐམས་ཅད་ཀྱི་བསམ་པ་སྐོང་བར་བྱེད་པ་སྟེ། དེའི་ཕྱིར་བཀའ་སྩལ་བ། ནམ་མཁའ་ལ་གླང་པོ་ལ་སོགས་པ་རིན་པོ་ཆེ་སྣ་བདུན་གྱི་རིན་པོ་ཆེ་ཐམས་ཅད་ཀྱི་ཆར་འབེབས་པ་ཞེས་བྱ་བ་ནི་རིན་པོ་ཆེ་བདུན་གྱི་ཆར་འབེབས་པའོ། །
དེའི་དོན་དུ་སྒྲོལ་མ་འབྱུང་བ་ནི་འཇིག་རྟེན་གསུམ་ལས་རྣམ་པར་རྒྱལ་བ་ཡིན་ནོ། ། ཤིན་ཏུ་བརྩོན་འགྲུས་དམན་པ་ཞེས་བྱ་བ་ནི་ལེ་ལོ་ལ་སོགས་པའོ། ། སྟོབས་ཀྱི་རྣལ་འབྱོར་ནི་གྲགས་པའི་རྣལ་འབྱོར་རོ། ། དེ་བས་ན་སྟོབས་ཀྱི་རྣལ་འབྱོར་གྱིས་རྣམ་པར་དག་པ་ནི་དྲག་ཤུལ་གྱི་རྣལ་འབྱོར་གྱིས་རྣམ་པར་དག་པའོ། ། བརྩོན་འགྲུས་ཀྱི་སྦྱོར་བས་ནི་དེའི་དོན་དུ་སྟོབས་ཀྱི་རྣམ་འབྱོར་རྣམ་པར་དག་པས་རྟ་མཆོག་འབྱུང་བ་ཡིན་ཏེ། རྟ་མགྲིན་ཡིན་ནོ་ཞེས་བྱ་བའི་དོན་ཏོ། ། དཔུང་པ་བཞི་དང་ལག་པ་བཞི་ཞེས་བྱ་བ་འདི་ནི་ཕྱག་བརྒྱད་པ་ལྟ་བུའོ། ། ཞབས་བཞི་ཞེས་བྱ་བ་ནི་གཡོན་ནི་བརྐྱང་བའི་སྦྱོར་བའོ། ། དེ་ནས་གཡས་པའི་ཞབས་གཅིག་གིས་ནི་མིའི་དངོས་གྲུབ་ཀྱི་དཔལ་མོ་མནན་ཏོ། ། གཉིས་པས་ནི་ལྷ་མོ་ཤ་ཙི་དང་དགའ་མ་མནན་པའོ། །
གཡོན་གྱི་དང་པོས་ནི་མིག་གསུམ་པ་དང་ཁྱབ་འཇུག་གོ ། གཉིས་པས་ནི་ཚངས་པ་དང་འདོད་པའི་ལྷ་མནན་ནས་བཞུགས་སོ། ། དངོས་གྲུབ་ཐམས་ཅད་ཀྱི་དབང་ཕྱུག་རྟ་མཆོག་གིས་ནི་འཇིག་རྟེན་གསུམ་པོ་ལྷ་ཆེན་པོ་ལ་སོགས་པ་དེ་རྣམས་བསྡུས་ནས་གསུམ་ལ་སྐྱབས་སུ་འགྲོ་བ་ལ་སོགས་པ་རྣམས་ཀྱིས་རྣམ་པར་བཏུལ་བ་གང་ཞིག་རྡོ་རྗེ་ཧཱུྃ་མཛད་ཀྱིས་འཇིག་རྟེན་གསུམ་པོ་ཐམས་ཅད་བསྒྲལ་ནས། ། དེའི་དཀྱིལ་འཁོར་དུ་ལྷ་ཆེན་པོས་བླ་མ་ལ་དཀའ་ཟློག་མ་ཡོན་དུ་ཕུལ་ནས་ཕྱུང་བ་ནི་རིམ་པ་ཇི་ལྟ་བར་གྲུ་བཞི་སྒོ་བཞི་པར་ཐིག་གདབ་པར་བྱ་ཞིང་སྒེག་མོ་ལ་སོགས་པས་ཡོངས་སུ་གང་བའི་དཀྱིལ་འཁོར་ཞེས་བྱ་བའི་དོན་ཏོ། ། དཀྱིལ་འཁོར་གྱི་ཚད་གང་གིས་ཐིག་གདབ་པར་བྱ་ཞེ་ན། ནང་དུ་ཁྲུ་གང་ཞེས་བྱ་བ་ནི་དབུས་སུ་ཁྲུ་གང་སྟེ། ཕྱི་རོལ་དུ་ཁྲུ་གང་ཉིད་དང་། འཕར་མ་གསུམ་པ་ཁྲུ་གཉིས་པ་ཞེས་བྱ་བར་དགོངས་པའོ། ། ཟླ་བའི་དཀྱིལ་འཁོར་ལྟ་བུ་ཞེས་བྱ་བ་ནི་དཀྱིལ་འཁོར་གྱི་སྙིང་པོ་ཟླུམ་པོ་ཡིན་ནོ་ཞེས་བྱ་བར་བཅོམ་ལྡན་འདས་འཇིག་རྟེན་གསུམ་པོ་སྒྲོལ་བའི་དཀྱིལ་འཁོར་བཀའ་སྩལ་ཏོ། ། ད་ནི་མི་མཐུན་པའི་ཕྱོགས་ཀྱི་སྒོམ་པ་དང་།
བྱང་ཆུབ་ཀྱི་ཕྱོགས་ཀྱི་སྒོམ་པ་བཤད་པར་བྱ་སྟེ། དེ་ལ་རེ་ཞིག་དང་པོར་ཚུལ་བཞིན་མ་ཡིན་པའི་ཡིད་ལ་བྱེད་པ་ནི་སྲིད་པའི་རྒྱུའི་ཕྱིར་རོ། ། རྨོངས་པ་ལས་བདེན་པ་བཞི་ལ་འཇུག་པའི་ཕྱིར་རོ། ། དྲན་པ་ཉེ་བར་གཞག་པ་བསྒོམ་པ་ནི་ལུས་ལ་ཚུལ་བཞིན་མ་ཡིན་པ་སྒོམ་པ་སྟེ། དེ་ཡོངས་སུ་བརྟགས་པས་གང་ཞིག་སྡུག་བསྔལ་གྱི་བདེན་པ་ལ་འཇུག་པའོ། ། དེའི་ཚུལ་བཞིན་མ་ཡིན་པ་ཡིད་ལ་བྱེད་པ་ནི་འདུ་བྱེད་ཀྱི་མཚན་ཉིད་ཀྱི་ཕྱིར་ཚུལ་བཞིན་མ་ཡིན་པ་ཡིད་ལ་བྱེད་པ་ནི་འདུ་བྱེད་ཀྱི་སྡུག་བསྔལ་ཏེ། དེ་དང་ལྷན་ཅིག་ཟག་པ་མེད་པ་དང་བཅས་པའི་གནས་སྐབས་ཀྱི་སྡུག་བསྔལ་གང་ཞིག་ལྟ་བའི་ཕྱིར། ཚོར་བ་ནི་སྲེད་པའི་རྒྱུའི་ཕྱིར་དེ་ཡོངས་སུ་བརྟགས་པས་ཀུན་འབྱུང་གི་བདེན་པ་ལ་འཇུག་གོ ། བདག་གི་དངོས་པོ་ལ་མངོན་པར་ཞེན་པའི་སེམས་དེ་ཡོངས་སུ་བརྟགས་པའི་ཕྱིར་འགོག་པའི་བདེན་པ་ལ་འཇུག་གོ ། བདག་ཏུ་ལྟ་བ་གཅོད་པས་རྟོགས་པའི་ཕྱིར་ཆོས་ལ་བརྟགས་པས་གང་ཞིག་ཀུན་ནས་ཉོན་མོངས་པ་དང་།
རྣམ་པར་བྱང་བའི་ཆོས་ཐམས་ཅད་ལ་རྨོངས་པ་མེད་པའི་ཕྱིར་ལམ་གྱི་བདེན་པ་ལ་འཇུག་གོ ། དེ་ལྟར་དང་པོར་བདེན་པ་བཞི་ལ་འཇུག་པའི་ཕྱིར་དྲན་པ་ཉེ་བར་གཞག་པའི་བསྒོམ་པ་རྣམ་པར་གཞག་པར་བྱ་སྟེ། དེ་ནས་ཡང་དག་པར་སྤོང་བའི་སྒོམ་པར་ཡོངས་སུ་ཤེས་ལ། གང་གི་ཕྱིར་མཐུན་པའི་ཕྱོགས་དང་། མི་མཐུན་པའི་ཕྱོགས་ཀྱི་རྣམ་པ་ཐམས་ཅད་དུ་དེ་རྟོགས་ན་བརྩོན་འགྲུས་རྣམ་པ་བཞི་པོ་འདི་རབ་ཏུ་རྩོམ་མོ། ། དྲན་པ་ཉེ་བར་གཞག་པ་བསྒོམས་པས་མཐུན་པའི་ཕྱོགས་དང་མི་མཐུན་པའི་ཕྱོགས་ཀྱི་རྣམ་པ་ཐམས་ཅད་ཡོངས་ཤེས་ནས་མཐུན་པའི་ཕྱོགས་ཡོངས་སུ་ཤེས་པར་བྱ་བའི་ཕྱིར་དང་། མི་མཐུན་པའི་ཕྱོགས་ཡོངས་སུ་ཤེས་པར་བྱ་བའི་ཕྱིར། བརྩོན་འགྲུས་རྣམ་པ་བཞི་ཡང་དག་པར་རབ་ཏུ་རྩོམ་སྟེ། སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་ཞེས་རྒྱས་པར་གོང་དུ་གསུངས་སོ། ། ལས་ཉིད་ལ་གནས་པ་ཞེས་བྱ་བ་ནི་དེ་ལ་དོན་ཐམས་ཅད་ཡང་དག་པར་རྟོགས་པའི་ཕྱིར།
སྐྱོན་ལྔ་སྤང་བ་དང་། འདུ་བྱེད་བརྒྱད་བསྟེན་པ་དེའི་ཕྱིར་ཡོངས་སུ་ཤེས་པས་བརྩོན་འགྲུས་ཀྱི་སྒོམ་པས་སེམས་གནས་པའི་ལས་ཉིད་དོ། ། རྫུ་འཕྲུལ་གྱི་རྐང་པ་བཞི་ནི་དོན་ཐམས་ཅད་ཡང་དག་པར་འཕེལ་བའི་རྒྱུའི་ཕྱིར་གནས་པ་ནི་འདིར་སེམས་ཀྱི་ཏིང་ངེ་འཛིན་དུ་རིག་པར་བྱའོ། ། དེ་ནས་ཡང་དག་པར་སྤོང་བའི་མཐར་རྫུ་འཕྲུལ་གྱི་རྐང་པ་དེ་ཡང་ལས་ཉིད་དེ། སྐྱོན་ལྔ་སྤང་བ་དང་། འདུ་བྱེད་བརྒྱད་བསྒོམས་པས་རིག་པར་བྱའོ། ། སྐྱོན་ལྔ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། དེ་ལ་ལེ་ལོ་དང་། ཤེས་བཞིན་མ་ཡིན་པ་དང་།
རྨུགས་པ་དང་། བྱིང་བ་དང་། རྒོད་པ་ཉིད་དེ། མངོན་པར་འདུས་མ་བྱས་པ་དང་། དེ་ནས་མངོན་པར་འདུ་བྱ་བ་སྐྱོན་ལྔ་སྤང་བར་ལྔ་པོ་འདི་རྣམས་བརྗོད་དོ། ། དེ་ལ་བྱིང་བ་དང་། རྒོད་པས་སྐྱོན་གཅིག་བྱེད་དེ། མངོན་པར་འདུས་མ་བྱས་བ་ནི་བྱིང་བ་དང་རྒོད་པ་འཇུག་པའི་དུས་སུ་སྐྱོན་ནོ། ། མངོན་པར་འདུ་བྱས་པས་རབ་ཏུ་ཞི་བ་ལ་འདི་རྣམས་སྤང་བའི་ཕྱིར་ཇི་ལྟར་སྤང་ཞིང་འདུ་བྱེད་བརྒྱད་རྣམ་པར་གཞག་ཅེ་ན། བཞི་ཡིས་ལེ་ལོ་སྤང་བའི་ཕྱིར་འདུན་པ་དང་།
རྩོལ་བ་དང་། དད་པ་དང་། ཤིན་ཏུ་སྦྱངས་པ་དེ་རྣམས་ཡང་རིམ་པ་ཇི་ལྟ་བར་རིག་པར་བྱའོ། ། གནས་དང་དེས་ནས་གནས་པ་དང་། དེའི་མཚན་མ་དང་འབྲས་བུ་ཉིད་དེ་གནས་ནི་འདུན་པའོ། ། གནས་པ་ནི་རྩོལ་བའོ། ། དེའི་གནས་འདུན་པའི་མཚན་མ་ནི་དད་པ་སྟེ། ཡིད་ཆེས་པ་དང་། དད་པ་དང་། འདོད་པའོ། །
དེའི་གནས་པ་སྩོལ་བའི་འབྲས་བུ་ནི་ཤིན་ཏུ་སྦྱངས་པ་སྟེ། འདུན་པ་དང་བཅས་པའི་བརྩོན་འགྲུས་ཀྱི་ཏིང་ངེ་འཛིན་གྱི་ཁྱད་པར་རྟོགས་པར་བྱའོ། ། ལྷག་མ་སྤོང་བའི་འདུ་བྱེད་བཞི་ནི་དྲན་པ་དང་། ཤེས་བཞིན་དང་། སེམས་པ་དང་། བཏང་སྙོམས་ཏེ། གྲངས་ཇི་ལྟ་བར་སྐྱོན་བཞིའི་གཉེན་པོའི་ཕྱོགས་སོ། ། དེ་ཡང་དྲན་པ་ལ་སོགས་པའི་རིམ་པ་དེ་བཞིན་དུ་རིག་པ་བྱ་སྟེ། དམིགས་པ་ནི་རྨུགས་པ་མེད་པས་བྱིང་བ་དང་། རྒོད་པས་རྗེས་སུ་རྟོགས་པར་བྱ་ཞིང་།
དེ་གཉིས་ཀྱི་མངོན་པར་འདུ་བྱེད་པ་ཞི་བ་ལ་ཤིན་ཏུ་སྦྱངས་པས་འབྱུང་ངོ་། ། དྲན་པ་ནི་དམིགས་པ་ན་རྨུགས་པ་མེད་པས་ཤེས་བཞིན་ཏེ། རྨུགས་པ་མེད་པར་གྱུར་ན་བྱིང་བ་དང་རྒོད་པ་རྗེས་སུ་རྟོགས་སོ། ། མ་རྟོགས་པ་དེ་རྟོགས་པར་བྱ་བའི་དོན་ཏོ། ། མངོན་པར་འདུ་བྱེད་པའི་སེམས་ཅན་གྱིས་བྱིང་བ་དང་། རྒོད་པ་ཞི་བ་ལ་དམ་པའི་ཤིན་ཏུ་སྦྱངས་པའི་སེམས་ཀྱིས་བཏང་སྙོམས་སོ། ། རྫུ་འཕྲུལ་གྱི་རྐང་པའི་མཐར་དད་པ་ལ་སོགས་པའི་དབང་པོ་ལྔ་པོ་དེ་རྣམས་ཀྱི་རྣམ་པར་གཞག་པ་ཅི་ལྟར་དགོད་ཅེ་ན། ཐར་པའི་ཆ་དང་ལྡན་པ་གང་ཞིག་འདུན་པའི་རྣལ་འབྱོར་གྱི་བདག་པོ་དང་། དམིགས་པ་ན་རྨུགས་པ་མེད་པས་བརྗེད་པ་མེད་པའི་བདག་པོའོ། ། བདག་པོ་ཞེས་བྱ་བ་ནི་སྒྱུར་བར་བྱེད་པའོ། །
རྫུ་འཕྲུལ་གྱི་རྐང་པའི་ལས་ནི་སེམས་ཀྱི་འཇུག་པའོ། ། ཐར་པའི་ཆ་དང་ལྡན་པ་ནི་གང་ཞིག་དགེ་བའི་རྩ་བ་ལ་འདུན་པའི་བདག་པོ་དང་། རབ་ཏུ་སྦྱོར་བའི་བདག་པོ་དང་། དམིགས་པ་ནི་རྨུགས་པ་མེད་པའི་བདག་པོ་དང་། བརྗེད་པ་མེད་པའི་བདག་པོ་དང་། རྣམ་པར་འབྱེད་པའི་བདག་པོ་སྟེ། རིམ་པ་ཇི་ལྟ་བ་བཞིན་དུ་དད་པ་ལ་སོགས་པའི་དབང་པོ་ལྔ་པོ་རྣམས་རིག་པར་བྱའོ། ། དེ་ལ་ཟ་བ་པོ་དང་། བཟའ་བར་བྱ་བ་སྟོང་པ་བཀའ་སྩལ་པ། ནང་གི་སྐྱེ་མཆེད་རྣམས་ནས་བརྩམས་ཏེ།
ཕྱི་རོལ་གྱི་བཟའ་བ་སྟོང་པ་ཉིད་དང་། དེའི་ལུས་ཀྱི་ཟ་བ་པོ་དང་། བཟའ་བ་དག་གང་ཞིག་བྱིན་གྱིས་བརླབས་པའི་ལུས་དེའི་སྟོང་པ་ཉིད་ལའང་ལྟ་ཞིང་སྐྱོ་བས་འདུ་བྱེད་སྤོང་པར་བྱེད་དེ། དགེ་བ་མི་ཟད་པ་དང་། གང་ཡང་ཁྱད་པར་དུ་བལྟས་པས་ནང་དང་ཕྱི་རོལ་སྟོང་པ་ཉིད་དུ་གསུངས་སོ། ། རབ་ཏུ་གནས་པའི་དངོས་པོ་སྣོད་ཀྱི་འཇིག་རྟེན་རྒྱས་པའི་ཕྱིར་དེའི་སྟོང་པ་ཉིད་ནི་ཆེན་པོ་སྟོང་པ་ཉིད་ཅེས་གསུངས་སོ། ། དེ་ཡང་ནང་གི་སྐྱེ་མཆེད་རྣམས་ལ་སོགས་པ་གང་གི་སྟོང་པ་ཉིད་མཐོང་བ་སྟོང་པ་ཉིད་ཀྱི་ཡེ་ཤེས་ཀྱིས་དེའི་སྟོང་པ་ཉིད་ནི་སྟོང་པ་ཉིད་སྟོང་པ་ཉིད་དོ། ། ཇི་ལྟར་དོན་དམ་པའི་རྣམ་པས་མཐོང་བ་དེའི་སྟོང་པ་ཉིད་ནི་དོན་དམ་པ་སྟོང་པ་ཉིད་དོ། ། དེའི་དོན་དུ་ཡང་བྱང་ཆུབ་སེམས་དཔས་རབ་ཏུ་སྤྱོད་དོ། ། དེའི་སྟོང་པ་ཉིད་ཀྱི་དོན་ཇི་ལྟར་འཚལ་བར་བགྱི།
བཅོམ་ལྡན་འདས་ཀྱིས་བཀའ་སྩལ་པ། དགེ་བ་གཉིས་འཐོབ་པའི་དོན་དུ་དགེ་བའི་འདུས་བྱས་དང་། འདུས་མ་བྱས་གཉིས་སོ། ། རྟག་ཏུ་སེམས་ཅན་ལ་ཕན་པའི་ཕྱིར་དང་། སེམས་ཅན་ལ་ཤིན་ཏུ་ཕན་པའི་དོན་དུ་འཁོར་བ་མི་སྤང་བའི་ཕྱིར། དེའི་སྟོང་པ་ཉིད་ནི་ཐོག་མ་དང་ཐ་མ་མེད་པ་སྟོང་པ་ཉིད་དོ། ། རྒྱུན་མི་འཆད་པར་འཁོར་བ་སྟོང་པ་ཉིད་དུ་མ་མཐོང་བས་སྐྱོ་སྟེ། འཁོར་བ་ཡོངས་སུ་སྤོང་བར་བྱེད་ཀྱང་། གང་ཡང་དགེ་བ་མི་ཟད་པས་ན་ཁྱད་པར་དུ་ལྟ་བས་མྱ་ངན་ལས་འདས་པར་ཡང་མི་བྱེད་ཅིང་དེའི་སྟོང་པ་ཉིད་སྤོང་བར་ཡང་མི་བྱེད་དེ། འདི་ནི་བླང་བ་དང་དོར་བ་མེད་པ་སྟོང་པ་ཉིད་དོ། །
རིགས་ཀྱང་རྣམ་པར་དག་པའི་ཕྱིར་ཞེས་བྱ་བ་ལ། རིགས་ནི་རང་བཞིན་ཏེ་ངོ་བོ་ཉིད་དོ། མཚན་དང་དཔེ་བྱད་ཐོབ་པར་བྱ་བའི་ཕྱིར་ཞེས་བྱ་བ་ལ། སྐྱེས་བུ་ཆེན་པོའི་མཚན་དང་། དཔེ་བྱད་དང་བཅས་པར་ཐོབ་པར་བྱ་བའི་ཕྱིར་དང་། དག་པར་བྱ་བའི་ཕྱིར་སངས་རྒྱས་ཀྱི་ཆོས་རྣམས་ལ་བྱང་ཆུབ་སེམས་དཔའ་རྣམས་རབ་ཏུ་སྤྱོད་དེ། ཁྱད་པར་དུ་སྟོབས་དང་། མི་འཇིགས་པ་ལ་སོགས་པ་སྦྱང་བའི་ཕྱིར། རེ་ཞིག་སྟོང་པ་ཉིད་བཅུ་བཞིར་རྣམ་པར་གཞག་པར་རིག་པར་བྱའོ། ། ཡང་འདིར་སྟོང་པ་ཉིད་གང་ཞེ་ན།
ཆོས་དང་གང་ཟག་གི་དོན་དངོས་པོ་མེད་པ་སྟོང་པ་ཉིད་དེ། དེའི་ཕྱིར་དེ་ལས་བྱུང་བ་དོན་དམ་པའི་དངོས་པོ་ནི་དེར་དེ་སྟོང་པ་ཉིད་དང་། ཕ་རོལ་གྱི་ཆོས་དང་གང་ཟག་དངོས་པོ་མེད་པ་སྟོང་པ་ཉིད་ལས་བྱུང་བའི་དོན་དམ་པའི་དངོས་པོའོ། ། དེར་ཇི་སྐད་གསུངས་པའི་ཟ་བ་པོ་ལ་སོགས་པ་སྟོང་པའི་ཕྱིར་སྟོང་པ་ཉིད་བཅུ་དྲུག་ཏུ་མཚན་ཉིད་བཤད་པའི་དོན་དུ་གཞུང་གཉིས་ཀྱི་སྟོང་པ་ཉིད་རྣམ་པར་གཞག་པར་བྱ་སྟེ། དངོས་པོ་མེད་པ་སྟོང་པ་ཉིད་དང་། དངོས་པོ་མེད་པའི་རང་བཞིན་སྟོང་པ་ཉིད་དེ། ཆོས་དང་གང་ཟག་ལ་ཡང་དག་པར་འཇུག་པ་དེའི་སྟོང་པ་ཉིད་ཇི་སྙེད་པ་ཡོངས་སུ་སྤང་བའི་དོན་དུ་རིམ་པ་ཇི་ལྟར་བ་དེ་ལྟར་སྟོང་པ་ཉིད་ཀྱི་རབ་ཏུ་དབྱེ་བ་ཤེས་པར་བྱའོ། ། ཇི་ལྟར་སྒྲུབ་པ་རྣམ་པར་ཤེས་པར་བྱ་ཞེ་ན། གལ་ཏེ་འདི་ཀུན་ནས་ཉོན་མོངས་པ་ཅན་དུ་མ་གྱུར་ན་ལུས་ཅན་ཐམས་ཅད་གྲོལ་བར་འགྱུར་རོ། ། གལ་ཏེ་འདི་རྣམ་པར་དག་པར་མ་གྱུར་ན་བརྩམ་པ་འབྲས་བུ་མེད་པར་འགྱུར་རོ། །
གལ་ཏེ་ཆོས་རྣམས་ཀྱི་སྟོང་པ་ཉིད་བློ་བུར་གྱི་ཀུན་ནས་ཉོན་མོངས་པ་མ་སྐྱེས་པའི་ཕྱིར། མི་མཐུན་པའི་ཕྱོགས་ཀྱིས་ཀུན་ནས་ཉོན་མོངས་པ་ཅན་དུ་མ་གྱུར་ན། ཀུན་ནས་ཉོན་མོངས་པ་དངོས་པོ་མེད་པའི་ཕྱིར་འབད་པ་མེད་པ་ཉིད་དུ་སེམས་ཅན་ཐམས་ཅད་གྲོལ་བར་འགྱུར་རོ། ། དེ་ནས་མ་སྐྱེས་པའི་ཡང་མི་མཐུན་པའི་ཕྱོགས་ཀྱིས་རྣམ་པར་དག་པར་མ་གྱུར་ཏེ། ཐར་པའི་དོན་དུ་རྩོམ་པ་འབྲས་བུ་མེད་པ་འགྱུར་རོ། ། དེ་ལྟར་བྱས་ན་ཉོན་མོངས་པ་ཅན་མ་ཡིན་པ་དང་། ཉོན་མོངས་པ་མེད་པ་ཅན་མ་ཡིན་པ་དང་། དག་པ་དང་མ་དག་པ་ཉིད་སེམས་ཀྱི་རང་བཞིན་འོད་གསལ་བའི་ཕྱིར་དེ་ཇི་ལྟར་ན་ཉོན་མོངས་པ་ཡང་མ་ཡིན་ཞིང་མ་དག་པ་ཡང་མ་ཡིན་ནོ། ། ཉོན་མོངས་པ་གློ་བུར་གྱི་ཕྱིར། ཇི་ལྟར་ཉོན་མོངས་པ་ཅན་མ་ཡིན་པའང་མ་ཡིན་ཞིང་།
དག་པའང་མ་ཡིན་ནོ། ། དེ་ལྟར་སྟོང་པ་ཉིད་ཀྱི་རབ་ཏུ་དབྱེ་བས་གསུངས་སོ། ། དེ་ལ་སྟོང་པ་ཉིད་ཀྱི་མདོར་བསྡུས་པའི་དོན་བསྒྲུབས་པ་ཡིན་ནོ། ། ཡང་གསུངས་པ། འདོད་ཆགས་ཀྱི་གཉེན་པོར་མི་སྡུག་པ་ལ་སོགས་པ་དང་། ཞེ་སྡང་གི་གཉེན་པོར་བྱམས་པ་དང་། གཏི་མུག་གི་གཉེན་པོར་རྟེན་ཅིང་འབྲེལ་པར་འབྱུང་བའོ། ། དེ་ལ་ཇི་ལྟར་འདོད་ཆགས་རྣམ་པར་ལྡོག་ཅེ་ན། གལ་ཏེ་དེ་དང་འགལ་བའི་ཕྱིར་རོ་ཞེ་ན། ཡིན་མོད་ཀྱི་གང་ཞིག་དེ་སྐད་དུ་འདོད་ཆགས་ཀྱི་བདག་ཉིད་དུ་བྱེད་པ་ན་འདོད་ཆགས་དང་བྲལ་བ་ཡིན་ནོ། །
དེ་བཞིན་དུ་གསུངས་པ། བཅོམ་ལྡན་འདས་ཀྱིས་རིགས་ཀྱི་བུ་ཨེ་མ་ཧོ། སངས་རྒྱས་ཐམས་ཅད་ཀྱི་འདོད་ཆགས་ཀྱི་ཡེ་ཤེས་ནི་རྙོག་པ་མེད་པ་སྟེ། འདོད་ཆགས་ཀྱིས་འདོད་ཆགས་དང་བྲལ་བ་བཅོམ་ནས་བདེ་བ་ཐམས་ཅད་སྦྱིན་པར་བྱེད་དོ། ། འདོད་ཆགས་ལ་སོགས་པ་ནི་རང་བཞིན་གྱིས་ཁ་ན་མ་ཐོ་བ་མེད་པ་དང་བཅས་པ་སྟེ། གཞན་དུ་རྒྱུན་དུ་ཞུགས་པའི་འདོད་ཆགས་རྙེད་པ་ཡིན་ན་དེའི་འདོད་ཆགས་ལ་སོགས་པ་ཡོངས་སུ་མི་སྤོང་བར་སྤྱོད་ན། འོན་ཏེ་རིམ་པའི་ཁྱད་པར་ལས་ཡོན་ཏན་གྱི་ཁྱད་པར་འབྱུང་བར་འགྱུར་རོ། ། དཔེར་ན་ཀེ་ཏ་ཀའི་མེ་ཏོག་དྲིའི་གླང་པོ་ཆེས་ཟོས་ན་གླ་རྩི་ལ་སོགས་པའི་དངོས་པོར་འགྱུར་རོ། ། གླང་པོ་ཆེ་ཕལ་པས་ཟོས་ན་ལྕི་བའི་དངོས་པོར་འགྱུར་རོ། ། དེ་བས་ན་དེ་ལ་ཀོ་ཏ་ཀའི་མེ་ཏོག་སྐྱོན་མ་ཡིན་ཏེ།
དེ་བཞིན་དུ་འདོད་ཆགས་ལ་སོགས་པ་ཡང་རྣམ་པར་དག་པའི་རིམ་པ་ལ་གནས་པས་བསམ་པའི་ཁྱད་པར་གྱི་སྦྱོར་བ་ལས། ཁྱད་པར་དུ་འཕགས་པ་ཉིད་ཀྱི་འབྲས་བུ་སྨིན་པར་བྱེད་དོ། ། དཔེར་ན་འོ་མ་ལ་སྦྲུལ་ལ་སོགས་པས་འཐུངས་ན་དུག་གི་དངོས་པོར་འགྱུར་རོ། ། གཞན་ཡང་སྐྱེས་བུས་འཐུངས་ན་བདུད་རྩིའི་དངོས་པོ་སྐྱེས་བར་འགྱུར་རོ། ། དེ་ལྟར་རིགས་ཀྱི་བུ་འདོད་ཆགས་ལ་སོགས་པ་བསམ་པའི་ཁྱད་པར་གྱི་རང་བཞིན་གྱིས་ཁ་ན་མ་ཐོ་བ་མེད་པའི་ཕྱིར་སྦྱོར་བས་དངོས་པོ་ཁྱད་པར་ཅན་གྱི་འབྲས་བུ་འབྱུང་བར་འགྱུར་རོ། ། གང་དང་གང་ཁྱད་པར་དུ་འཕགས་པའི་རྒྱུན་གྱི་དངོས་པོ་དང་ལྡན་པ་དེ་དང་དེའི་འབྲས་བུ་ཁྱད་པར་དུ་འཕགས་པ་འབྱུང་ངོ་། ། དཔེར་ན་ཀེ་ཏ་ཀ་ལ་སོགས་པ་དེ་རྣམས་ཀྱི་ཁྱད་པར་དུ་འཕགས་པའི་རིམ་པ་ལ་གནས་པ་འདོད་ཆགས་ལ་སོགས་པའི་རང་བཞིན་རྣམ་པར་དག་པའོ། ། རྒྱུད་ཀྱི་རྒྱལ་པོ་ཆེན་པོ་དཔལ་ཡང་དག་པར་སྦྱོར་བའི་ཐིག་ལེ་ཞེས་བྱ་བ་རྫོགས་སོ།། །། རྒྱ་གར་གྱི་མཁན་པོ་ཀཱ་ཡསྡྱ་པ་ག་ཡ་དྷ་རའི་ཞལ་སྔ་ནས་དང་། བོད་ཀྱི་ལོཙྪ་བ་དགེ་སློང་ཤཱཀྱ་ཡེ་ཤེས་ཀྱི་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།
སླད་ནས་ཀྱང་བོད་ཀྱི་ལོཙྪ་བ་གཞན་རྣམས་གཞན་གྱིས་བསྒྱུར་བ་ལ་ཟུར་མི་འདྲ་བར་བཅོས་ནས། རང་གི་མིང་བཅུག་ཅིང་གཞན་གྱི་མིང་འཕྱི་བ་དེ་དག་དང་། མི་ཤེས་པ་དེ་དག་སུན་དབྱུང་བའི་ཕྱིར། སླད་ནས་ཀྱང་རྒྱ་གར་གྱི་རྒྱུད་བཞི་དང་། དགེ་སློང་ཤཱཀྱ་ཡེ་ཤེས་དེ་ཉིད་ཀྱིས་གཏུགས་ནས་བཅོས་ཏེ་གཏན་ལ་ཕབ་པའོ།། །། PAGE * MERGEFORMAT 176 རྡོ་རྗེ་འཆང་། སཾ་པུ་ཊ། PAGE * MERGEFORMAT 175
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
