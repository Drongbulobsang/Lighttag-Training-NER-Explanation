རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༡༠
ཤྲཱི་སརྦ་བུདྡྷཱ་ས་མ་ཡོ་ག་ཌཱ་ཀི་ནཱི་ཛཱ་ལ་སམྦ་ར་ནཱ་མ་ཨུཏྟ་ར་ཏནྟྲ།
༄༅། རྒྱ་གར་སྐད་དུ། ཤྲཱི་སརྦ་བུདྡྷཱ་ས་མ་ཡོ་ག་ཌཱ་ཀི་ནཱི་ཛཱ་ལ་སམྦ་ར་ནཱ་མ་ཨུཏྟ་ར་ཏནྟྲ། བོད་སྐད་དུ། དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བའི་མཆོག་ཅེས་བྱ་བའི་རྒྱུད་ཕྱི་མ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། སེམས་དཔའ་སངས་རྒྱས་ཀུན་གྱི་དངོས། ། རྡོ་རྗེ་སེམས་དཔའ་བདེ་བའི་མཆོག ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། འདི་ནི་རང་བྱུང་བཅོམ་ལྡན་འདས། །
གཅིག་པུ་རབ་ཏུ་ཕྱེ་བའི་ལྷ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། ཆགས་མེད་ཆགས་དང་བྲལ་བ་མིན། ། དབུ་མ་ཡང་ནི་མི་དམིགས་སོ། ། བུད་མེད་ཀུན་གྱི་སྒྱུ་མའི་རྒྱ། ། འདི་ནི་གཉིས་མེད་ཐེག་པའི་མཆོག ། སྒྱུ་མ་དག་ནི་ཐམས་ཅད་པས། ། བུད་མེད་སྒྱུ་མ་ཁྱད་པར་ཆེ། ངོ་བོ་ཉིད་ཀྱི་མཐུ་དག་གིས། །
རང་བཞིན་གྱིས་ནི་དེ་འགྲུབ་པའོ། ། འཇིག་རྟེན་གསུམ་འདིར་བུད་མེད་འདིས། ། གུས་པ་བྱེད་པ་དག་ཏུ་འགྱུར། ། རྙེད་དང་བདེ་དང་དགའ་ཀུན་གྱིས། ། ངན་པ་སྤྱོད་པའང་འགྲུབ་པ་འགྱུར། ། རང་གི་ངོ་བོ་ཡོངས་བསྒྱུར་ན། ། བུད་མེད་ཀུན་གྱིས་སྒྱུ་མས་འགྲུབ། ། ངོ་མཚར་སྒྱུ་མའི་ཕྱག་རྒྱ་འདི། ། མཁའ་འགྲོ་མ་ཞེས་བརྡར་བསྟན་ཏོ། ། ཌཱ་ནི་ནམ་མཁའ་འགྲོ་བ་ཞེས། །
ཁམས་ལས་མངོན་དུ་བརྟགས་པ་སྟེ། ། ནམ་མཁའ་ཀུན་ཏུ་སྤྱོད་འགྲུབ་པ། ། མཁའ་འགྲོ་མ་ཞེས་རབ་ཏུ་གྲགས། ། ཐམས་ཅད་མ་ལུས་ཕྱག་རྒྱ་ཡི། ། ཐམས་ཅད་མ་ལུས་བདེ་མཆོག་གིས། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་མ་ཞེས་རབ་ཏུ་གྲགས། ། དེ་ནི་ནམ་མཁའ་འགྲོ་བ་ཞེས། ། སངས་རྒྱས་ཁམས་ལས་རྣམ་པར་བརྟགས། ། ཀུན་ཏུ་འགྲོ་བར་གྲུབ་པ་ནི། །
སངས་རྒྱས་ཀུན་བདག་མཁའ་འགྲོ་མའོ། ། ཤཾ་ཞེས་བྱ་བ་བདེ་བར་བཤད། ། སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་རབ་སྦྱོར་བ། ། མཆོག་ཏུ་བདེ་བས་བདེ་བའི་མཆོག ། ཀུན་ཏུ་ཀུན་ནས་ཐམས་ཅད་ནི། ། བདག་ཉིད་རྟག་ཏུ་རྣམ་པ་ཀུན། ། སངས་རྒྱས་ལ་སོགས་བརྟན་གཡོ་ཀུན། ། ཀུན་གྱིས་དངོས་པོར་བདག་གྱུར་ཏོ། ། སེམས་དང་སེམས་པའི་ཏིང་འཛིན་དང་།
བྱང་ཆུབ་སྤྱོད་པ་སྣ་ཚོགས་ཉིད། ། དེ་བཞིན་བདུད་དང་བདུད་ལས་རྒྱལ། ། དེ་ནི་བྱང་ཆུབ་སངས་རྒྱས་ཡིན། ། རྡོ་རྗེ་རྡོ་རྗེ་འཛིན་ཉིད་དང་། ། དེ་བཞིན་པདྨོ་པདྨོ་འཆང་། ། ནོར་བུ་ནོར་བུ་འཛིན་ཉིད་དང་། ། དེ་དག་གི་ཡང་རིགས་ཡིན་ནོ། ། དེ་ཉིད་འདོད་ཆགས་འདོད་ཆགས་བྲལ། ། འདོད་པ་དང་ནི་གྲོལ་བའང་ཡིན། ། དུས་གསུམ་སྲིད་གསུམ་མཆོག་གསུམ་དང་། །
འཇིག་རྟེན་གསུམ་དང་ཁམས་གསུམ་དང་། ། རྣམ་པ་སྣ་ཚོགས་ཐ་དད་པའི། ། གནས་པ་ཐམས་ཅད་དེ་ཉིད་དོ། ། འགྲོ་བ་དག་ནི་མ་ལུས་ཀུན། ། ཐམས་ཅད་དུ་ནི་འདི་འགྱུར་རོ། ། དེ་ལ་སོགས་པ་མཐས་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། དངོས་པོ་ཐམས་ཅད་དེ་ཡིན་ཏེ། ། ནམ་མཁའ་ཀུན་གྱི་སྐབས་ན་དཔལ། །
རྡོ་རྗེ་སེམས་དཔའ་དེ་བཞིན་གཤེགས། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་གོ ། བསྐལ་བ་བྱེ་བ་གྲངས་མེད་པར། ། སངས་རྒྱས་ཐམས་ཅད་མ་ཐོབ་པ། ། ཕྱག་རྒྱའི་ཆོ་ག་གང་དག་གིས། ། ཚེ་འདི་ཉིད་ཀྱིས་ཐོབ་འགྱུར་བ། ། དེ་ཉིད་བདག་གིས་བརྟག་པར་བྱ། ། སངས་རྒྱས་ཀུན་བདག་བདེ་བའི་མཆོག ། བདག་ཉིད་ཤིན་ཏུ་སྒྲུབ་པ་ལས། །
སངས་རྒྱས་ཀུན་བདག་བདེ་མཆོག་གོ ། རྣལ་འབྱོར་ཡང་དག་མ་ཡིན་སེམས། ། ལྷ་ལ་དམིགས་པར་བྱེད་པ་དག ། རྣལ་འབྱོར་གཟུགས་བརྙན་རང་བཞིན་ཏེ། ། ལུགས་མ་ལ་སོགས་རྣལ་འབྱོར་སྐྱེ། ། ཡང་དག་མཆོག་གསུམ་རྣམ་འབྱོར་པ། ། ལྷ་ལ་དམིགས་པ་བྱེད་པ་དག ། རང་གི་དམ་ཚིག་བདག་སྦྱོར་བ། ། མི་འགྱུར་དམ་པ་འགྲུབ་པར་འགྱུར། ། གཟུགས་བརྙན་ལུགས་ལ་སོགས་པ་ལ། །
རྣལ་འབྱོར་སྐྱེ་བ་མི་འགྱུར་གྱི། ། བྱང་ཆུབ་སེམས་ལ་རབ་བརྩོན་ན། ། དེ་ལས་རྣལ་འབྱོར་ལྷར་འགྱུར་རོ། ། བྱང་ཆུབ་སེམས་ནི་རྡོ་རྗེ་སྟེ། ། སངས་རྒྱས་ཀུན་གྱི་བདག་ཉིད་ཡིན། ། དེ་བས་ཐམས་ཅད་བདག་སྦྱོར་བ། ། སངས་རྒྱས་ཐམས་ཅད་ཐོབ་པར་འགྱུར། ། བདག་ཉིད་སངས་རྒྱས་ཐམས་ཅད་དང་། ། དཔའ་བོ་ཐམས་ཅད་བདག་ཡིན་ནོ། ། དེ་བས་བདག་ཉིད་ལྷར་སྦྱོར་བས། །
བདག་ཉིད་རབ་ཏུ་སྒྲུབ་པར་བྱ། ། དེ་ཡིས་སངས་རྒྱས་ཐམས་ཅད་དང་། ། དཔའ་བོ་རྣམས་ཀྱང་ཐམས་ཅད་དང་། ། རྡོ་རྗེ་འཛིན་པ་ཐམས་ཅད་དུ། ། ཚེ་འདི་ཉིད་ལ་འགྲུབ་པར་འགྱུར། ། ཞེས་བཅོམ་ལྡན་དཔལ་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་དེ་ཁོ་ན་ཉིད་སྣང་བ་དམ་པའི་ཡུལ་ལ་འཇུག་པ་ཡེ་ཤེས་ཀྱི་ཕྱག་རྒྱའི་རྟོག་པ་སྟེ་དང་པོའོ།། །། འདི་ནི་རྣལ་འབྱོར་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། སངས་རྒྱས་ཐམས་ཅད་མཉམ་སྦྱོར་བ། །
མཁའ་འགྲོ་སྒྱུ་མ་བདེ་བའི་མཆོག ། རྡོ་རྗེ་སེམས་དཔའ་བདག་སྦྱོར་བས། ། དབབ་པ་ཐམས་ཅད་རབ་ཏུ་འགྲུབ། ། སངས་རྒྱས་ཐམས་ཅད་མཉམ་སྦྱོར་བ། ། རྣལ་འབྱོར་དབང་ཕྱུག་བདེ་བ་ཆེ། ། དེ་བས་བདེ་བ་ཉིད་ཀྱིས་ནི། ། སངས་རྒྱས་བདེ་བ་ཀུན་འཐོབ་བོ། ། སངས་རྒྱས་ཐམས་ཅད་མཉམ་སྦྱོར་བ། ། རྣལ་འབྱོར་དབང་ཕྱུག་བདེ་ཆེན་པོ། ། འདི་ལ་ཁྲུས་དང་སྡོམ་མི་དགོས། །
དཀའ་ཐུབ་དཀའ་བ་སྤྱད་མི་དགོས། ། དཀའ་ཐུབ་སྡོམ་པ་མེད་པ་དང་། ། བདེ་བ་དང་ནི་དགའ་བས་འགྲུབ། ། དེ་བས་ཇི་ལྟར་འདོད་སྤྱོད་ཅིང་། ། ཀུན་ཟ་དེ་བཞིན་ཐམས་ཅད་སྤྱོད། ། སྤྱད་པ་ཇི་ལྟར་འདོད་པ་བྱེད། ། གཡོ་བ་དག་ཀྱང་ཅི་དགར་བྱེད། ། ལངས་པ་དང་ནི་འདུག་པ་འམ། ། འཆག་གམ་ཇི་ལྟར་གནས་ཀྱང་རུང་། ། དགོད་དམ་རབ་ཏུ་སྨྲ་ཡང་རུང་། །
གང་ན་ཇི་ལྟར་སྤྱོད་ཀྱང་རུང་། ། དཀྱིལ་འཁོར་དུ་ཡང་མ་ཞུགས་པའམ། ། སྒྲིབ་པ་ཀུན་དང་ལྡན་པའང་རུང་། ། རང་གི་ལྷ་ནི་བདག་སྦྱོར་ན། ། བསོད་ནམས་ཆུང་ཡང་འགྲུབ་པར་འགྱུར། ། དེ་ཉིད་རྣལ་འབྱོར་འདི་ཡིས་ནི། ། ཐམས་ཅད་སྒྲུབ་པར་བྱེད་པ་ན། ། ངན་ཟོས་ངན་སྤྱོད་ཐམས་ཅད་ཀྱིས། ། ཉེས་པ་དག་ཏུ་ཡོང་མི་འགྱུར། ། བསྐལ་བ་བྱེ་བར་མི་ཐོབ་པ། །
སངས་རྒྱས་དམ་པ་ཐམས་ཅད་དེ། ། ཕྱག་རྒྱའི་ཆོ་ག་དག་གིས་ནི། ། བསྒྲུབས་ན་ཀུན་ཏུ་ཐོབ་འགྱུར་བ། ། བདག་ཉིད་གྲུབ་པ་བྱེད་པའི་མཆོག ། འདི་ནི་བདག་གིས་བརྟག་པར་བྱ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། རྡོ་རྗེ་སེམས་དཔར་བདག་སྦྱོར་བ། ། ཆ་ལུགས་ཇི་བཞིན་བསྒྱུར་བ་ཡིས། ། ཐམས་ཅད་སྣ་ཚོགས་ཕྱག་རྒྱའི་བདག །
བསོད་ནམས་ཆུང་ཡང་འགྲུབ་པར་འགྱུར། ། རྒྱ་འདི་བསྒྲུབ་པ་ཙམ་གྱིས་ནི། ། སངས་རྒྱས་ཐམས་ཅད་བྱིན་གྱིས་རློབ། ། ཤིན་ཏུ་བྱིན་གྱིས་བརླབས་ན་ནི། ། སངས་རྒྱས་ཐམས་ཅད་འདུ་བར་འགྱུར། ། སངས་རྒྱས་ཀུན་དང་མཉམ་སྦྱོར་བས། ། སངས་རྒྱས་ཀུན་དང་མཉམ་པར་འགྱུར། ། སངས་རྒྱས་ཀུན་དང་མཉམ་པའི་ཕྱིར། ། སངས་རྒྱས་ཐམས་ཅད་འགྲུབ་པར་འགྱུར། ། གང་གིས་ལྡན་པ་འདི་མཐོང་ཞིང་། །
རྣམ་པ་ཀུན་ཏུ་མཆོད་བྱེད་ན། ། དེ་ཡིས་སངས་རྒྱས་ཐམས་ཅད་ཀྱང་། ། མཐོང་ཞིང་མཆོད་པ་བྱས་པར་འགྱུར། ། འདི་དང་སངས་རྒྱས་ཐམས་ཅད་ལ། ། མཐོང་བ་དང་ནི་རེག་པ་ཡིས། ། དཀྱིལ་འཁོར་དག་ཏུ་མ་ཞུགས་པའང་། ། བདེན་པ་དག་ཀྱང་མཐོང་བར་འགྱུར། ། མཐོང་བ་དང་ནི་རེག་པ་དང་། ། ཐོས་པ་དང་ནི་དྲན་པ་ཡིས། ། སྡིག་པ་ཀུན་ལས་རྣམ་གྲོལ་ཞིང་། །
སངས་རྒྱས་དངོས་གྲུབ་ཐམས་ཅད་འགྲུབ། ། འདི་དང་སངས་རྒྱས་ཐམས་ཅད་ལ། ། རྣལ་འབྱོར་ཐམས་ཅད་མཉམ་སྦྱོར་བས། ། བུད་མེད་དག་ཀྱང་རྣམ་གྲོལ་ཞིང་། ། སངས་རྒྱས་བྱང་ཆུབ་རེག་པར་འགྱུར། ། ཀུན་ཏུ་ཀུན་ནས་ཐམས་ཅད་ནི། ། བདག་ཉིད་རྣམ་པར་ཐམས་ཅད་དུ། ། སངས་རྒྱས་ཐམས་ཅད་དངོས་གྲུབ་པར། ། དེ་ཡི་བདག་ཉིད་མཐོང་བར་འགྱུར། ། འདི་ནི་བདག་ཉིད་ཀུན་གནས་པས། །
མཆོད་པའི་སྤྲིན་ཆེན་ཐམས་ཅད་ཀྱི། ། བཀོད་པ་རབ་འབྱམས་ཚོགས་དག་གིས། ། དེ་བཞིན་གཤེགས་པ་མཆོད་པ་མཛད། ། ཐམས་ཅད་བདག་ཉིད་སྦྱོར་མཆོག་དཔལ། ། རྡོ་རྗེ་སེམས་དཔའ་མཆོག་གྱུར་པ། ། སངས་རྒྱས་ཀུན་གྱིས་རང་བཞིན་ཏེ། ། བདེ་བའི་མཆོག་ནི་ཐོབ་པར་འགྱུར། ། རྣལ་འབྱོར་ཀུན་ལ་ཉེར་སྦྱོར་བས། ། དཔལ་ནི་གཞིར་འགྱུར་འགྲུབ་པར་འགྱུར། ། རྣལ་འབྱོར་ཀུན་ནི་བཅོམ་ལྡན་འདས། །
རྡོ་རྗེ་སེམས་དཔའ་དེ་བཞིན་གཤེགས། ། དེ་ཡི་ཉེ་བ་སྦྱོར་བ་ནི། ། ཁམས་གསུམ་མ་ལུས་ཐམས་ཅད་དོ། ། རྣལ་འབྱོར་ཀུན་གྱི་ལོངས་སྤྱོད་ཀྱིས། ། ཇི་ལྟར་བདེ་བར་སྟེར་བྱེད་ཅིང་། ། རང་གི་ལྷ་ཡི་རྣལ་འབྱོར་གྱིས། ། བདག་ཉིད་རབ་ཏུ་མཆོད་པར་བྱ། ། རྗེས་སུ་སྦྱོར་བས་མཆོད་བྱེད་ཅིང་། ། རྣལ་འབྱོར་ཀུན་གྱི་བདེ་བ་དག ། བདག་ཉིད་ཀུན་ཏུ་མྱོང་བྱེད་ན། །
ཤིན་ཏུ་སྦྱོར་བས་འགྲུབ་པར་འགྱུར། ། སངས་རྒྱས་ཀུན་གྱི་བདག་ཉིད་ཀྱི། ། ར་ས་ཡ་ན་བདེ་བ་འདིས། ། རྡོ་རྗེ་སེམས་དཔའི་དཔལ་ཚེ་དང་། ། ལང་ཚོ་ནད་མེད་བདེ་མཆོག་འགྲུབ། ། ཀུན་ཏུ་ཀུན་ནས་ཐམས་ཅད་དུ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། རྟག་ཏུ་དེ་ནི་འགྲུབ་པར་འགྱུར། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་གསུངས་སོ། །
སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་དཔའ་རྡོ་རྗེ་སེམས་དཔའ་ཀུན་ཏུ་སྦྱོར་བའི་རྟོག་པ་སྟེ་གཉིས་པའོ།། །། འདི་ནི་རྣལ་འབྱོར་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། སངས་རྒྱས་ཐམས་ཅད་མཉམ་སྦྱོར་བའི། ། མཁའ་འགྲོ་སྒྱུ་མ་བདེ་བའི་མཆོག ། རྡོ་རྗེ་སེམས་དཔའི་རྣལ་འབྱོར་པ། ། དཔལ་ལྡན་རང་གི་དམ་ཚིག་བདེ། ། སངས་རྒྱས་ཐམས་ཅད་མཉམ་སྦྱོར་བའི། ། རྣལ་འབྱོར་དབང་ཕྱུག་བདེ་བ་ཆེ། ། རྡོ་རྗེ་སེམས་དཔའ་དཔལ་སྦྱོར་བས། །
མཐུ་ཉིད་ཀྱིས་ནི་ཐམས་ཅད་དུ། ། ཕྱག་རྒྱ་བདེ་བ་ཆེན་པོ་ཀུན། ། སོ་སོ་རྗེས་སུ་རང་འགྲུབ་འགྱུར། ། རྡོ་རྗེ་སེམས་དཔའ་དཔལ་སྦྱོར་བས། ། མཐུ་ཉིད་ཀྱིས་ནི་ཐམས་ཅད་དུ། ། རྣལ་འབྱོར་བདེ་བ་མྱོས་པ་ཀུན། ། སོ་སོ་རྗེས་སུ་རང་འགྲུབ་འགྱུར། ། རྡོ་རྗེ་སེམས་དཔའ་དཔལ་སྦྱོར་བས། ། མཐུ་ཉིད་ཀྱིས་ནི་ཐམས་ཅད་དུ། ། བདེ་བ་མྱོས་པའི་དངོས་གྲུབ་ཀུན། །
སོ་སོའི་རྗེས་སུ་རང་འགྲུབ་འགྱུར། ། རྡོ་རྗེ་སེམས་དཔའ་དཔལ་སྦྱོར་བས། ། མཐུ་ཉིད་ཀྱིས་ནི་ཐམས་ཅད་དུ། ། བདེ་བ་མྱོས་པའི་དབང་ཕྱུག་ཀུན། ། སོ་སོའི་རྗེས་སུ་རང་འགྲུབ་འགྱུར། རྡོ་རྗེ་སེམས་དཔའ་དཔལ་སྦྱོར་བས། ། མཐུ་ཉིད་ཀྱིས་ནི་ཐམས་ཅད་དུ། ། ནམ་མཁའི་དབྱིངས་ཀྱི་མཐའ་ཡས་པའི། ། བུད་མེད་མཆོག་རྣམས་སྐྱེ་བ་འགྱུར། ། དེ་ཡི་དམ་ཚིག་དེ་བྱུང་བ། །
སྡུག་པའི་དམ་ཚིག་བདག་རྗེས་འབྲང་། ། ཤིན་ཏུ་སྦྱོར་དང་སྦྱོར་ཆེན་པོ། ། ཐམས་ཅད་བདག་ཉིད་དམ་ཚིག་མཆོག ། གཅིག་བཞིན་དུ་ནི་གཅིག་སྤྱོད་པ། ། ལྷན་ཅིག་སྤྱོད་པས་རྗེས་སྤྱོད་སྡུག ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་མཆོག་ཏུ་འབར། ། ཐམས་ཅད་དགའ་བ་མ་ལུས་པའི། ། ཕྱག་རྒྱ་ཐམས་ཅད་བདེ་བ་ཆེ། ། རྟག་པ་དམ་པ་ལྷ་མོ་ཡི། །
རྒྱལ་མོས་མཆོད་པ་ཐམས་ཅད་མཆོག ། རྡོ་རྗེ་སེམས་དཔའ་སྦྱོར་བ་དང་། ། ཐམས་ཅད་ལྷ་མོ་འདུས་པས་ནི། ། མ་ལུས་སྐལ་བ་བཟང་པོ་ཀུན། ། བདེ་བས་སོ་སོ་རྗེས་སུ་འགྲུབ། ། ཕྱག་རྒྱ་འདི་ཡིས་བཏབ་པ་ལས། ། རྡོ་རྗེ་སེམས་དཔའ་ཆེ་བའི་ལྷ། ། ནམ་མཁའི་དབྱིངས་ཀྱི་མཐའ་ཀླས་པའི། ། ལྷ་མོ་བདེ་བ་ཆེན་མོ་ཀུན། ། ཐམས་ཅད་རྣལ་འབྱོར་བདེ་བས་མྱོས། །
སྡིག་མེད་སྟོབས་ཀྱིས་ངོ་འཐོན་དུ། ། ཕན་ཚུན་དུ་ནི་རབ་དགའ་བས། ། སྐྱེས་བུའི་ཚུལ་གྱིས་དགའ་བར་བྱེད། ། དབང་པོ་ཀུན་ནས་བྱུང་བ་ཡིས། ། མཆོད་པའི་སྤྲིན་ཆེན་ཐམས་ཅད་ཀྱི། ། བཀོད་པ་རབ་འབྱམས་ཚོགས་རྣམས་ཀྱིས། ། ཐམས་ཅད་བདག་ཉིད་མཆོད་པར་བྱེད། ། རྣལ་འབྱོར་བདེ་བ་ཐམས་ཅད་ཀྱི། ། དབང་བསྐུར་བདེ་ཆེན་ལས་བྱུང་བ། ། རིན་ཆེན་ཚོགས་རྣམས་ཐམས་ཅད་ཀྱིས། །
རབ་ཏུ་རྨོངས་པས་དབང་བསྐུར་འགྱུར། ། ལྷ་མོ་ཀུན་གྱི་ལོངས་སྤྱོད་ལ། ། ཅི་བདེ་བར་ནི་བསྟེན་བྱ་བ། ། བདག་ནི་ཆེ་བའི་ལྷར་སྦྱོར་བས། ། བདག་ལ་བདག་གིས་རབ་ཏུ་མཆོད། ། རྣལ་འབྱོར་ཐམས་ཅད་བདེ་བ་ཡི། ། རྗེས་སུ་སྦྱོར་བས་མཆོད་བྱེད་ཅིང་། ། རྟག་ཏུ་མྱོང་བར་བྱེད་པ་ན། ། ཤིན་ཏུ་སྦྱོར་བས་རབ་འགྲུབ་འགྱུར། ། སངས་རྒྱས་ཐམས་ཅད་བདག་ཉིད་ཀྱི། །
ར་ས་ཡ་ན་བདེ་བ་དེས། ། རྡོ་རྗེ་སེམས་དཔའི་དཔལ་ཚེ་དང་། ། ལང་ཚོ་ནད་མེད་བདེ་མཆོག་འགྲུབ། ། སངས་རྒྱས་ཀུན་གྱི་སྐུ་ཆེན་དང་། ། སངས་རྒྱས་ཀུན་གྱི་གསུང་སྙན་པ། ། སངས་རྒྱས་ཀུན་གྱི་ཐུགས་ཆེན་པོ། ། སངས་རྒྱས་ཀུན་གྱི་མཆོད་པ་ཆེ། ། སངས་རྒྱས་ཀུན་གྱི་རྒྱལ་ཆེན་པོ། ། རྡོ་རྗེ་འཛིན་པ་ཀུན་གྱི་བདག ། འཇིག་རྟེན་དབང་ཕྱུག་ཀུན་གྱི་གཙོ། །
རིན་ཆེན་དབང་ཕྱུག་ཀུན་གྱི་བདག ། དེ་དག་དང་ནི་དགའ་སྤྱོད་ན། ། འདོད་པ་བཞིན་དུ་འགྲོ་འོང་ལྡིང་། ། ལྷ་མོ་ཐམས་ཅད་གྲུབ་ཆེན་པོ། ། འཁོར་ལོས་སྒྱུར་བ་རབ་ཏུ་འགྲུབ། ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པར། ། དངོས་གྲུབ་ཀུན་གྱི་བདེ་མྱོས་པ། ། དེ་ལས་རྒྱ་ཆེན་མཆོག་གཞན་མེད། ། སངས་རྒྱས་ཐམས་ཅད་མཉམ་སྦྱོར་བ། །
རྣལ་འབྱོར་དབང་ཕྱུག་བདེ་ཆེན་དེས། ། འདི་ལ་ཚེ་འདི་ཉིད་ཀྱིས་ནི། ། རྣམ་པ་ཀུན་ཏུ་མི་གྲུབ་པའི། ། དངོས་གྲུབ་ཀུན་གྱི་བདེ་མྱོས་པ། ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། དབང་ཕྱུག་ཀུན་གྱི་བདེ་མྱོས་པ། ། དམ་པ་རྒྱ་ཆེན་གང་ཡང་མེད། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་དེས། །
འདི་ལ་ཚེ་འདི་ཉིད་ཀྱིས་ནི། ། རྣམ་པ་ཀུན་ཏུ་མི་འགྲུབ་མེད། ། ཅེས་བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པ་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས། ལྷ་མོ་ཐམས་ཅད་དང་མཉམ་པ་སྦྱོར་བ་སྐལ་བ་མཆོག་བཟང་པོ་དཔལ་རྡོ་རྗེ་དམ་ཚིག་གི་རྟོག་པ་སྟེ་གསུམ་པའོ།། །། འདི་ནི་རྣལ་འབྱོར་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། ལྷ་མོ་ཀུན་དང་མཉམ་སྦྱོར་བ། །
སྐལ་བ་བཟང་མཆོག་འདོད་པ་སྟེ། ། ཡང་དག་སྦྱོར་བའི་བདེ་མྱོང་བ། ། འདོད་ཆགས་ཐེར་ཟུག་བརྟན་པ་འོ། ། སངས་རྒྱས་ཀུན་གྱི་གཟུགས་ཆེན་དང་། ། དབྱངས་དང་དྲི་དང་རོ་དག་དང་། ། སངས་རྒྱས་ཀུན་གྱི་རེག་བདེ་མཆོག ། རང་གི་སྤྱོད་པར་རབ་སྤྱོད་དོ། ། སངས་རྒྱས་ཕ་རོལ་ཕྱིན་དྲུག་པ། ། གཟུངས་དང་ས་རྣམས་དེ་བཞིན་དུ། ། དགའ་བ་སྤྱོད་ན་ལྷ་དང་མིའི། །
སྐལ་བཟང་བུད་མེད་ཅི་ཞིག་སྨོས། ། ལྷ་ཡི་དངོས་གྲུབ་དགའ་བ་དང་། ། སངས་རྒྱས་བྱང་ཆུབ་བདེ་ཆེན་པོ། ། སྐལ་བ་བཟང་པོ་བདེ་མྱོང་པས། ། སོ་སོར་རྗེས་སུ་རང་འགྲུབ་འགྱུར། ། དངོས་གྲུབ་ཐམས་ཅད་ལས་བྱུང་བ། ། དེ་བཞིན་གཤེགས་པ་ཀུན་གྱི་དཔལ། ། སྐལ་བ་བཟང་པོའི་ལོངས་སྤྱོད་ཀུན། ། རང་གི་སྤྱོད་པ་དེ་སྤྱོད་དོ། ། རྡོ་རྗེ་ཅན་གྱི་གྲུབ་མཆོག་དང་། །
འཇིག་རྟེན་དང་པོ་མཆོག་གི་དཔལ། ། སངས་རྒྱས་དགའ་བས་བདེ་དམ་པ། ། ཕྲོགས་ནས་ཉེ་བར་སྤྱོད་པ་བྱེད། ། ཁམས་གསུམ་དག་ན་མ་ལུས་པའི། ། སངས་རྒྱས་རྒྱལ་སྲིད་ཆེན་པོ་ཀུན། ། རྩལ་གྱི་སྟོབས་ཀྱིས་ངོ་འཐོན་དུ། ། ཕྲོགས་ནས་ཉེ་བར་སྤྱོད་པར་བྱེད། ། སངས་རྒྱས་ཀུན་གྱི་གྲུབ་ཆེན་པོ། ། མཆོག་གི་དབང་ཕྱུག་དམ་པ་དག ། ཀུན་ནས་ཕྲོགས་ནས་དེ་སྤྱོད་ན། །
ལོངས་སྤྱོད་གཞན་ལྟ་ཅི་ཞིག་སྨོས། ། མཐུ་ཆེན་ལས་ནི་བཀྲ་ཤིས་བརྟན། ། ཕྲོགས་ལས་གྲུབ་དང་དྲན་ལས་དགའ། ། ངོ་འཐོན་སྟོབས་ཀྱིས་ཕྲོགས་ནས་ཀྱང་། ། དེ་ནི་དད་ལ་སྦྱིན་པ་བྱེད། ། མ་ལུས་འཇིག་རྟེན་གསུམ་རྒྱལ་སྲིད། ། འཇིག་རྟེན་དབང་ཕྱུག་ཀུན་དང་བཅས། ། ངོ་འཐོན་སྟོབས་ཀྱིས་ཕྲོགས་ནས་ཀྱང་། ། དེ་ནི་དད་ལ་སྦྱིན་པ་བྱེད། ། ཚངས་པ་འཇུག་སེལ་དབང་ཆེན་གྱི། །
མཆོག་གི་དབང་ཕྱུག་དམ་པ་དག ། ཀུན་ནས་ཕྲོགས་ཏེ་མྱུར་སྦྱིན་ན། ། ལོངས་སྤྱོད་གཞན་ལྟ་ཅི་ཞིག་སྨོས། ། དེ་ཡིས་མི་སྦྱིན་ཅི་ཡང་མེད། ། སངས་རྒྱས་དོན་དུ་བྱ་བ་ཀུན། ། མི་བྱ་བ་ནི་གང་ཡང་མེད། ། སྦྱིན་པ་དང་ནི་བྱེད་པའང་ཡིན། ། སངས་རྒྱས་བྱང་ཆུབ་སེམས་དཔའ་ཡང་། ། ཕྲོགས་ནས་ཀྱང་ནི་སྦྱིན་བྱེད་ན། ། ལས་མཆོག་དང་ནི་རབ་འབྱམས་དང་། །
དངོས་གྲུབ་གཞན་ལྟ་ཅི་ཞིག་སྨོས། ། དངོས་གྲུབ་མཆོག་ནི་གདོན་མི་ཟ། ། སྡེ་རྣམས་ཐམས་ཅད་རབ་འཇོམས་པ། ། སངས་རྒྱས་ཀུན་གྱི་གྲུབ་ཆེན་པོ། ། འཁོར་ལོས་སྒྱུར་བ་རབ་གྲུབ་པ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་གིས། ། སངས་རྒྱས་ཀུན་གྱི་རྫུ་འཕྲུལ་ཆེ། ། རྣམ་པ་འཕྲུལ་པ་རབ་ཏུ་འཇུག ། ལ་ལར་བྱང་ཆུབ་སེམས་ཆེན་པོ། །
ལ་ལར་སྤྱོད་པ་མཐུན་པར་འགྲོ། ། ལ་ལར་དགའ་ལྡན་ལྷ་དག་ལས། ། དམ་པ་ཤིན་ཏུ་འཕོ་བ་འོ། ། ལ་ལར་སྐྱེ་བ་རྣམ་པར་དག ། ལ་ལར་ངེས་པར་འབྱུང་བར་གསལ། ། ལ་ལར་བྱང་ཆུབ་ཆེན་པོ་གཤེགས། ། ལ་ལར་བདུད་ལས་རབ་ཏུ་རྒྱལ། ། ལ་ལར་བྱང་ཆུབ་མངོན་འཚང་རྒྱ། ། ལ་ལར་ཆོས་ཀྱི་འཁོར་ལོ་བསྐོར། ། ལ་ལར་ཕ་རོལ་མུ་སྟེགས་རྣམས། །
ཆོས་དང་མཐུན་པར་ཚར་གཅད་དོ། ། ལ་ལར་འཇིག་རྟེན་གསུམ་རྒྱལ་བ། ། གྲུབ་པ་ཀུན་གྱི་དབང་ཕྱུག་ཉིད། ། ལ་ལར་རྟོག་པ་ཐམས་ཅད་མཆོག ། གྲུབ་པའི་དབང་ཕྱུག་བླ་ན་མེད། ། དེ་ལ་སོགས་པ་མཐའ་ཡས་མཆོག ། སངས་རྒྱས་ཀུན་བདག་བདེ་མཆོག་གིས། ། འདུལ་བའི་ཐབས་སུ་ངེས་པའི་གར། ། རྣམ་པར་སྤྲུལ་བས་དགྱེས་ཤིང་རོལ། ། དངོས་གྲུབ་ཆེན་པོ་ཀུན་གྱི་མཆོག །
བརྟན་པ་དབང་ཕྱུག་ཆེན་པོའི་བདག ། གཟུགས་དང་ཚེ་དང་ཁ་དོག་སྟོབས། ། དཔལ་ལྡན་རྡོ་རྗེ་སེམས་དཔའ་བཞིན། ། འགྲོ་བ་དག་གིས་བརྙེས་བྱ་ཤིང་། ། དེ་བཞིན་གཤེགས་པ་ཀུན་གྱིས་མཆོད། ། ལྷ་མོ་ཀུན་གྱི་དཔལ་ལྡན་མཆོག ། རྡོ་རྗེ་སེམས་དཔར་རབ་ཏུ་འགྲུབ། ། སེམས་ཅན་ཁམས་ནི་དུ་མ་དག ། མ་ལུས་པར་ནི་ཕྱག་རྒྱས་འདེབས། ། ལྷ་དང་བྱང་ཆུབ་དཀའ་བ་རྣམས། །
བརྟན་པ་སེམས་ཅན་དག་ལ་སྨིན། ། སངས་རྒྱས་ཀུན་བདག་བདེ་མཆོག་གིས། ། སེམས་ཅན་ཀུན་གྱི་དོན་བྱེད་ཅིང་། ། མ་ལུས་ལུས་པ་མེད་པ་ཡི། ། བསྐལ་པ་ཀུན་ཏུ་སྲིད་པར་གནས། ། ཞེས་བཅོམ་ལྡན་འདས་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་སྣ་ཚོགས་ཐམས་ཅད་ཀྱི་སྐལ་པ་བཟང་པོ་མཆོག་གི་དངོས་གྲུབ་ཅེས་བྱ་སྟེ། དཔལ་དམ་ཚིག་གི་རྟོག་པ་སྟེ་བཞི་པའོ།། །། འདི་ནི་རྣལ་འབྱོར་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། །
སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། ཡང་དག་གྲུབ་པ་གཅིག་པུ་ཉིད། ། ཇི་ལྟར་འདོད་པ་བཞིན་དུ་སྦྱར། ། རྟོག་པའི་ཆོ་ག་ཐམས་ཅད་ལ། ། གྲུབ་པ་དམ་པ་མཆོག་གི་མཆོག ། སྣ་ཚོགས་ལས་ཀྱི་སྦྱོར་བ་ཡིས། ། ཆོ་ག་སྣ་ཚོགས་འདོད་པ་ཡི། ། སེམས་ཅན་རྣམས་ནི་འདུལ་བ་དང་། ། བདེ་བ་ཐམས་ཅད་འགྲུབ་པའི་ཕྱིར། །
བཅོམ་ལྡན་རྣལ་འབྱོར་དེ་ཉིད་ནི། ། སངས་རྒྱས་ཐམས་ཅད་རྣམ་འཕྲུལ་བས། ། སེམས་ཅན་ཀུན་དོན་རྣམ་འཕྲུལ་ན། ། མྱུར་དུ་ཤིན་ཏུ་འགྲུབ་པར་འགྱུར། ། ཉིན་རེའམ་ཡང་ན་ཟླ་རེ་འམ། ། ཡང་ན་དེ་བཞིན་ལོ་རེ་ནི། ། ཅི་བཞིན་བྱིན་གྱིས་བརླབས་ནས་ཀྱང་། ། སངས་རྒྱས་བདེ་མཆོག་གར་བྱ་འོ། ། ཁམས་ཀྱི་ངོ་བོ་ཐམས་ཅད་དང་། ། དེ་བཞིན་སྲོག་དང་རྩ་ལས་འབྱུང་། །
རང་གི་ལྷ་ཡི་ཆ་ལུགས་སུ། ། བསྒྲུབ་པའི་ཕྱག་རྒྱ་རབ་ཏུ་བྱ། ། དཀྱིལ་འཁོར་གང་དང་གང་བསྟེན་པ། ། སྣ་ཚོགས་ཕྱག་རྒྱའི་མཆོད་པ་ཡིས། ། སློབ་མའི་ཚོགས་ཀུན་དེ་དང་དེར། ། མཆོད་པ་བྱས་ནས་དེས་བསྒྲུབ་བོ། ། དེ་ལས་གཞན་ཡང་རྟོག་ཀུན་གྱི། ། སངས་རྒྱས་ཐམས་ཅད་རྣམ་སྤྲུལ་པ། ། ཅི་རིགས་པར་ནི་སྤྲུལ་བྱས་པའི། ། གཏམ་དག་རབ་ཏུ་བཤད་པར་བྱ། །
སེམས་དཔའ་སངས་རྒྱས་ཀུན་གྱི་དངོས། ། རྡོ་རྗེ་སེམས་དཔའ་བདེ་བའི་མཆོག ། གསང་བ་མཆོག་གིས་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། འདི་ནི་རྣལ་འབྱོར་བཅོམ་ལྡན་འདས། ། རྟག་པ་དམ་པ་བརྟན་པ་སྟེ། ། རྟག་ཏུ་ད་ལྟར་འབྱུང་བ་བཞིན། ། ངོ་བོ་ཉིད་ནི་འདའ་བར་བཀའ། ། ཆོ་ག་སྣ་ཚོགས་འདོད་རྣམས་ལ། ། ལས་ཀྱི་སྦྱོར་བ་སྣ་ཚོགས་ཀྱིས། །
སངས་རྒྱས་རྡོ་རྗེ་འཛིན་ལ་སོགས། ། འདུལ་བའི་ཕྱིར་ནི་བྱས་པ་ཡིན། ། སངས་རྒྱས་ལ་སོགས་བརྟན་གཡོ་ཀུན། ། ཀུན་གྱི་དངོས་པོ་འདི་འགྱུར་རོ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། སྒྱུ་མའི་སྦྱོར་བ་འདི་ཡིས་ནི། རྣམ་པ་སྣ་ཚོགས་ཀུན་གྱི་མཆོག ། སེམས་ཅན་ཀུན་གྱི་དོན་མཆོག་རྣམས། ། སངས་རྒྱས་ལ་སོགས་འདུལ་བས་འགྲུབ། །
དཔལ་རྡོ་རྗེ་སེམས་དཔས་དབུགས་ཕྱུང་བའོ།། །། འདས་པའི་དུས་ན་སྔོན་བྱུང་བ། ། བདག་ཉིད་ཆེན་པོ་རྟག་པ་ཡི། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་ནི་སྔོན་བྱུང་བ། ། དེ་ཚེ་སེམས་ཅན་ཐམས་ཅད་ནི། ། ཤིན་ཏུ་སྟོང་པ་ཉིད་ལ་བརྩོན། ། འགོག་པའི་ཆོས་ཉིད་ལ་སྦྱོར་བས། ། འགགས་ཤིང་ཡོངས་སུ་མྱ་ངན་འདས། ། རྣལ་འབྱོར་དེ་ཉིད་བཅོམ་ལྡན་འདས། །
རྡོ་རྗེ་སེམས་དཔའ་དེ་བཞིན་གཤེགས། ། གྲོལ་བ་ཐམས་ཅད་རྣམ་སྦྱང་ཕྱིར། ། སངས་རྒྱས་སྤྲུལ་པ་ཀུན་ཏུ་བསྐྱོད། ། སྟོང་པ་མ་ཡིན་མི་སྟོང་མིན། ། དབུ་མ་ཡང་ནི་མི་དམིགས་ཏེ། ། ཤེས་རབ་ཕ་རོལ་ཕྱིན་སྦྱོར་བ། ། ཐབས་དང་སྙིང་རྗེ་བདག་ཉིད་རྣམས། ། དེ་བས་དེ་ནི་སྙིང་རྗེའི་ཐབས། ། ཤེས་རབ་ཕ་རོལ་ཕྱིན་པར་གསལ། ། རྟོག་པ་མེད་པའི་ཆོས་རྣམས་ལ། །
སེམས་ཅན་དོན་དུ་ཡོངས་བརྟགས་པ། ། རྣམ་པ་མི་རྟོག་ལ་མོས་པས། ། ཐམས་ཅད་རྟོག་པས་བརྟག་པར་བྱ། ། བྲག་ཆ་ཡི་ནི་སྒྲ་འདྲ་བ། ། ཆོས་ཀྱི་ཚིག་ཏུ་དེ་འགྱུར་ཏེ། ། དེ་བས་ཐེག་པ་ཆེན་པོ་ཡི། ། ཡང་དག་ཡོན་ཏན་རྒྱས་པའི་གླུས། ། དུས་གསུམ་པ་ཡི་དམ་ཚིག་གསུམ། ། དེ་བཞིན་གཤེགས་པ་ཐམས་ཅད་བསྟོད། ། མཉམ་མེད་མི་གཡོ་མཉམ་མེད་མཆོག་གི་ཆོས་ཉིད་ཅན། །
ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། ། ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། ། དྲི་མེད་མི་གཡོ་མཉམ་མེད་དམ་པའི་མཆོག་ཆོས་ཅན། ། ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། ། དཔེ་ནི་ནམ་མཁའ་དང་ཡང་བསྐྲུན་དུ་ཡོད་པའང་མིན། ། དངོས་གྲུབ་མཐའ་ཡས་མཉམ་མེད་དཔེ་དང་བྲལ་བ་རྣམས། ། སེམས་ཅན་ཁམས་ལ་དངོས་གྲུབ་མཆོག་རྣམས་ངེས་པར་སྩོལ། ། རྟག་ཏུ་དྲི་མ་མེད་པའི་ཐུགས་རྗེའི་ཤུགས་ལས་བྱུང་། ། སྨོན་ལམ་གྲུབ་པ་འགག་པ་མེད་པ་ཆོས་ཉིད་ཅན། ། འགྲོ་བའི་དོན་སྒྲུབ་རབ་ཏུ་བརྩོན་པ་མཐའ་ཡས་པ། །
ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་། ། ཚད་མེད་ཚད་དང་བྲལ་བས་ཤིན་ཏུ་རྫོགས་པ་ཡི། ། བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང་། ། ཁམས་གསུམ་ཀུན་ལ་རྟག་ཏུ་དངོས་གྲུབ་མཆོག་སྩོལ་མཛད། ། ཐུགས་རྗེ་སྤྱོད་པ་མི་གཡོ་འགག་པར་ཡོང་མི་འགྱུར། ། ཨེ་མའོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། ། མཆོག་སྦྱིན་རྣམས་ཀྱི་ནང་ན་གོ་འཕང་མཆོག་བརྙེས་པས། ། ཁམས་གསུམ་ཀུན་ལ་རྟག་ཏུ་དངོས་གྲུབ་མཆོག་སྩོལ་མཛད། ། མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པ། ། དམ་ཚིག་མཆོག་གསུམ་དངོས་གྲུབ་དམ་པ་བདག་ལ་སྩོལ། །
འདི་ནི་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱ་ཆེན་ཏེ། ། ལན་གཅིག་ཙམ་ནི་བརྗོད་པས་ཀྱང་། སངས་རྒྱས་ཐམས་ཅད་འགྲུབ་པར་འགྱུར། ། སངས་རྒྱས་ཀུན་བདག་ཉིད་སྦྱོར་བས། ། བསྟོད་པའི་རྒྱལ་པོ་འདི་ཉིད་ཀྱིས། ། དུས་གསུམ་པ་ཡི་རྒྱལ་བ་ཀུན། ། དམ་ཚིག་གསུམ་གྱིས་འགྲུབ་པར་འགྱུར། ། སྐུ་ནི་ལྟ་བས་མི་ངོམས་པ། ། ཐམས་ཅད་བདག་ཉིད་བསྟན་ནས་ཀྱང་། །
ལེགས་སོ་ཞེས་ནས་དངོས་གྲུབ་ནི། ། མཆོག་རྣམས་ཀུན་ནི་རབ་སྨིན་མཛད། ། ཐམས་ཅད་བདག་ཉིད་གྲུབ་དགའ་དང་། ། བསམ་པ་ཐམས་ཅད་ཡོངས་སུ་རྫོགས། ། སངས་རྒྱས་འགྲུབ་པ་མཆོག་ཀུན་དང་། ། རྣལ་འབྱོར་དམ་པའང་སྦྱིན་པར་མཛད། ། དེ་ནས་དེ་ཡིས་བསྒྲུབ་པ་དང་། ། ཤིན་ཏུ་རྟག་པའི་དངོས་གྲུབ་དག ། གང་གི་སྲིད་པ་འདི་ཉིད་ལ། ། དངོས་གྲུབ་ཤིན་ཏུ་རྟག་ཐོབ་བཤད། །
རྡོ་རྗེ་སེལ་གོལ་གཏོགས་པ་ཡིས། ། སངས་རྒྱས་ཐམས་ཅད་བསྡུ་བར་བྱ། ། ཐལ་མོ་ལེགས་པ་སྦྱར་བ་ཡིས། ། ཐལ་མོ་ལན་གསུམ་རྣམ་པར་བརྡབ། ། དབང་པོ་གང་དང་གང་ལམ་གྱུར། ། དེ་དང་དེ་ཡི་ངོ་བོར་བྱ། ། ཤིན་ཏུ་མཉམ་གཞག་སྦྱོར་བ་ཡིས། ། སངས་རྒྱས་ཀུན་དང་མཉམ་སྦྱོར་ཞིང་། ། ཇི་ལྟར་མོས་པའི་ཆགས་པ་དང་། ། ཥ་ཌ་པ་ལ་སོགས་པ་ཡིས། །
ཅི་ནས་ཡོངས་སུ་མ་སྐྱོ་བར། ། རྟག་ཏུ་ཚད་མེད་བཟླས་པར་བྱ། ། ཀུན་ཏུ་ཀུན་ནས་ཐམས་ཅད་ནི། ། བདག་ཉིད་རྟག་ཏུ་རྣམ་པ་ཀུན། ། སངས་རྒྱས་ཀུན་ཏུ་དངོས་གྲུབ་པ། ། རབ་ཏུ་མཐོང་ཞིང་མཆོག་གྲུབ་པའོ། ། འདི་ཡིས་སངས་རྒྱས་ཐམས་ཅད་དང་། ། དེ་བཞིན་དཔའ་བོ་ཐམས་ཅད་དང་། ། རྡོ་རྗེ་འཛིན་པ་ཐམས་ཅད་དུ། ། ཚེ་འདི་ཉིད་ཀྱིས་འགྲུབ་པར་འགྱུར། །
སངས་རྒྱས་ཀུན་གྱི་ཡོན་ཏན་བསྔགས་པ་རྒྱ་ཆེ་བ། ། བསྟོད་པའི་རྒྱལ་པོ་མཆོག་ནི་ལན་ཅིག་གླུར་བླངས་པས། ། ཀུན་ཏུ་འགྲོ་བའི་རྣལ་འབྱོར་དམ་པ་རྟག་པའི་མཆོག ། དངོས་གྲུབ་མི་ཟད་བདེ་བའི་མཆོག་ཉིད་ཐོབ་པར་འགྱུར། ། བསྟོད་པའི་རྒྱལ་པོ་འདི་ཡིས་ནི། ། ཐམས་ཅད་བདག་ཉིད་དབང་ཕྱུག་མཆོག ། སྣ་ཚོགས་ཀུན་གྱིས་རྣམ་འདུལ་བ། ། དེ་བཞིན་གཤེགས་པ་ཀུན་གྲུབ་སྟེ། ། དེ་བས་དམ་ཚིག་གསུམ་ལ་སོགས། ། རྟོག་པ་བླ་མེད་ཐམས་ཅད་ཀྱིས། །
ནམ་མཁའ་དབྱིངས་ཀྱི་མཐའ་ཀླས་པའི། ། སེམས་ཅན་ཁམས་ནི་རྣམ་པར་གྲོལ། ། དཔལ་རྣམ་པར་སྣང་མཛད་ཀྱིས་དབུགས་ཕྱུང་བའོ།། །། འདས་པའི་དུས་ན་སྔོན་བྱུང་བ། ། བདག་ཉིད་ཆེན་པོ་རྟག་པ་ཡིས། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་དུ་སྔོན་བྱུང་བ། ། དེ་ཚེ་སེམས་ཅན་ཐམས་ཅད་ནི། ། ཤིན་ཏུ་ཁྲོ་གཏུམ་གདུག་པར་འགྱུར། ། ཤིན་ཏུ་གདུག་པར་ཁྲོ་བ་ཡིས། །
འོ་དོད་འབོད་པར་ལྷུང་བར་འགྱུར། ། དེ་ནས་འཕོས་ནས་སེམས་ཅན་དེ། ། བག་ཆགས་ཀྱིས་ནི་མཚམས་སྦྱོར་བས། ། ཤིན་ཏུ་གདུག་པ་ཆེན་པོར་གྱུར། ། བློ་ནི་བདུད་ཀྱིས་བྱིན་བརླབས་ནས། ། རིམས་དང་དུག་དང་དབྱིག་དུག་ནད། ། ཕྲ་མེན་མ་དང་གནོད་སྦྱིན་གདོན། ། བདུད་དང་རྣམ་པར་ལོག་འདྲེན་ཉིད། ། ཤིན་ཏུ་གདུགས་པ་ཆེན་པོར་འགྱུར། ། གནས་གསུམ་པོ་ནི་འཇིགས་བྱེད་ཅིང་། །
སྒྲུབ་པ་པོ་རྣམས་ལ་ཡང་ཟ། ། ལྷ་ལ་སོགས་པའང་འཕོ་བར་བྱེད། ། བསྟན་པ་དག་ཀྱང་འཇིགས་པར་བྱེད། ། དེ་ནས་དབང་པོར་བཅས་པའི་ལྷ། ། ཚངས་པའི་དྲུང་དུ་ཉེ་བར་དོང་། ། ཚངས་པའང་ལྷ་དང་དབང་པོར་བཅས། ། འཇུག་སེལ་ལ་ཡང་སྐྱབས་སུ་དོང་། ། ཚངས་དང་འཇུག་སེལ་ལྷ་རྣམས་ཀྱང་། ། ལྷ་ཆེན་དྲུང་དུ་ཉེ་བར་དོང་། ། ཚངས་པ་འཇུག་སེལ་དབང་ཆེན་ཡང་། །
རྡོ་རྗེ་ཅན་ལ་སྐྱབས་སུ་དོང་། ། དེ་ནས་བཅོམ་ལྡན་རྡོ་རྗེ་ཅན། ། རྡོ་རྗེ་སེམས་དཔའི་སྦྱོར་བ་ཡིས། ། རྡོ་རྗེ་སེ་གོལ་ཕྱག་རྒྱས་ནི། ། སངས་རྒྱས་ཐམས་ཅད་བསྡུ་བར་མཛོད། ། རྡོ་རྗེ་སེམས་དཔའི་སྦྱོར་བ་ཡིས། ། དཔུང་པ་གཉིས་ནི་རྡོ་རྗེར་བཅིངས། ། རྡོ་རྗེ་སེ་གོལ་བརྡབས་པ་ཡིས། ། སངས་རྒྱས་ཐམས་ཅད་བསྡུ་མཛད་ན། ། དེ་ཡི་བཀའ་ཙམ་གྱིས་སྐྲག་ནས། །
འཁོར་དང་འཁོར་ལོའི་ཚོགས་བཅིངས་པ། ། སངས་རྒྱས་ཐམས་ཅད་གཤེགས་འགྱུར་ན། ། གཞན་ལྟ་སྨོས་ཀྱང་ཅི་ཞིག་དགོས། ། རྡོ་རྗེ་སེ་གོལ་གཏོགས་པ་ཡིས། ། འཇིག་རྟེན་ཁམས་ནི་མ་ལུས་པར། ། སངས་རྒྱས་རྡོ་རྗེ་འཛིན་བཅས་པ། ། ཀུན་གྱིས་ཏིལ་འབྲུ་བཞིན་དུ་རྒྱས། ། ཤིན་ཏུ་གདུག་པར་གཏུམ་པོ་ལ། ། ཞི་བས་ཕན་པ་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ཡི། །
ཁྲོ་བོར་དེ་བཞིན་གཤེགས་ཀུན་མཛད། ། ཁྲོ་བོའི་ཚུལ་ཅན་ཁྲོས་པས་ཀྱང་། ། འཇིག་རྟེན་གསུམ་དག་སྲེག་བྱེད་ན། ། སངས་རྒྱས་ཐམས་ཅད་ཁྲོས་པ་ཡིས། ། ཁམས་གསུམ་མ་ལུས་སྨོས་ཅི་དགོས། ། དེ་ནས་སྣ་ཡི་རྩེ་མོ་ལ། ། ཡིད་ནི་བརྟན་པར་ཡང་དག་གཟུང་། ། སྣ་ཡི་དབུགས་རིང་དྲོ་བ་ལས། ། རྒྱལ་བས་ཕྱག་རྒྱའི་སྦྱོར་བ་བྱུང་། ། བཅོམ་ལྡན་དེ་ཉིད་རྣལ་འབྱོར་པ། །
རྡོ་རྗེ་ཁྲོ་བོར་གྱུར་ནས་བྱུང་། ། དཔལ་ཆེན་རྡོ་རྗེ་ཧེ་རུ་ཀ། ། འབར་བས་ཐལ་བས་རབ་ཏུ་འཇིག ། སེམས་དཔའ་སྔོན་པོར་འབར་བའི་ངང་། ། འོད་ཀྱི་དཀྱིལ་འཁོར་དམར་པོར་འབར། ། འཇིག་པ་ཆེན་པོའི་དུས་ལྟར་དྲག ། དུར་ཁྲོད་ཀྱི་ནི་མེ་དང་འདྲ། ། འབར་བ་ཆེན་པོ་སྒྲ་འབར་བ། ། ཐོད་པ་མང་པོའི་དབུ་རྒྱན་ཅན། ། འཇིག་པ་ཆེན་པོའི་དུས་ལྟར་དྲག །
དུར་ཁྲོད་བཞིན་དུ་རབ་ཏུ་འཇིགས། ། ཁྲོ་ལ་སོགས་པའི་ཚུལ་ལྡན་པ། ། ཞལ་རྣམས་སྣ་ཚོགས་འགྱུར་བ་དང་། ། སྨིན་མ་ཁྲོ་གཉེར་བཅས་པར་འགྱུར། ། འབར་བའི་ལྟ་བས་གར་བྱས་པས། ། གུ་ལང་དབང་ཆེན་ཉེ་དབང་བཅས། ། ཉི་ཟླ་གཤིན་རྗེ་ཚངས་པར་བཅས། ། གནས་གསུམ་དག་ནི་འབར་བྱས་ནས། ། ཐལ་བ་བཞིན་དུ་རབ་ཏུ་བཤིག ། རྡོ་རྗེ་རྡོ་རྗེ་ཁ་ཊྭཱཾ་ག །
དྲིལ་བུའི་སྒྲ་ནི་གསིལ་བ་ཡིས། ། ཐམས་ཅད་ཕབ་ནས་སླར་ཡང་ནི། ། ཐལ་བར་གྱུར་པའང་འཚོ་བར་བྱེད། ། དེ་ཡི་འབར་བ་ཉི་མ་ལས། ། བྱུང་བའི་གྲིབ་མ་མི་བཟད་པ། ། སྐྱེས་ནས་མ་ལུས་བདུད་ལ་སོགས། ། གདུག་པ་རྣམས་ཀྱི་ཁྲག་ཟ་ནུས། ། རྒྱལ་པོ་དེ་ནི་དེ་དག་དང་། ། ལྷན་ཅིག་དུར་ཁྲོད་རྣམ་པར་རོལ། ། ཐམས་ཅད་རྡོ་རྗེ་མཉམ་སྦྱོར་བ། །
མཁའ་འགྲོ་དཀྱིལ་འཁོར་འབར་བ་ཡིས། ། ཤིན་ཏུ་གདུག་ཅིང་ཁྲོ་དྲག་པའི། ། སེམས་ཅན་ཁམས་ནི་རྣམ་སྦྱངས་ནས། ། དག་པའི་སངས་རྒྱས་ཞིང་རྣམས་སུ། ། སངས་རྒྱས་བྱང་ཆུབ་དག་ལ་བཀོད། ། རྡོ་རྗེ་འདོད་ཁྲོ་ལ་སོགས་ཀྱི། ། རྟོག་པ་བླ་མེད་ཐམས་ཅད་ཀྱིས། ། ནམ་མཁའི་དབྱིངས་ཀྱི་མཐའ་ཀླས་པའི། ། སེམས་ཅན་ཁམས་ནི་རྣམ་པར་སྦྱངས། ། དཔལ་ཧེ་རུ་ཀས་དབུགས་ཕྱུང་བའོ།། །།
འདས་པའི་དུས་ན་སྔོན་བྱུང་བ། ། བདག་ཉིད་ཆེན་པོ་རྟག་པ་ཡི། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་ནི་སྔོན་བྱུང་བ། ། དེ་ཚེ་སེམས་ཅན་ཐམས་ཅད་ནི། ། ལོག་པ་ལྟ་ལ་གནས་པར་གྱུར། ། ཤིན་ཏུ་ལྟ་བ་ངན་པ་ཡིས། ། འོ་དོད་འབོད་པ་ཆེན་པོར་ལྷུང་། ། རྣལ་འབྱོར་དེ་ཉིད་བཅོམ་ལྡན་འདས། ། བྱང་ཆུབ་སེམས་ནི་རྣམ་སྦྱང་ཕྱིར། །
པདྨོ་ཆགས་པ་སྦྱོར་བ་ཡིས། ། རྡོ་རྗེ་ཆོས་སུ་གནས་པ་འགྱུར། ། ཇི་ལྟར་པདྨ་དམར་པོ་འདི། ། ཚོན་གྱི་ཉེས་པས་མི་གོས་པ། ། དེ་བཞིན་བག་ཆགས་ཁམས་གསུམ་གྱི། ། ཉེས་པ་སྣ་ཚོགས་རྣམ་པར་དག ། འདིས་ནི་ཀུན་ཏུ་གཟིགས་པས་ན། ། རྒྱལ་བ་དབང་ཕྱུག་ཉིད་དུ་འགྱུར། ། དཔལ་ལྡན་སྤྱན་རས་གཟིགས་ཀྱི་དབང་། ། རྡོ་རྗེ་སེམས་དཔའ་དེ་བཞིན་གཤེགས། །
འདོད་ཆགས་ཐམས་ཅད་དག་པས་ན། ། མཆོག་སྦྱིན་དམ་པ་བཅོམ་ལྡན་འདས། ། འདུལ་བའི་ཐབས་ནི་སྣ་ཚོགས་ཀྱིས། ། སྣ་ཚོགས་པ་ནི་འདུལ་བར་སྤྲོ། ། ཀུན་ཏུ་སྤྱན་རས་གཟིགས་དབང་རྒྱལ། ། པདྨ་གར་གྱི་དབང་ཕྱུག་གྱུར། ། པདྨོའི་རྒྱལ་པོ་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་དེས། ། པདྨ་གར་དབང་ལ་སོགས་ཀྱི། ། རྟོག་པ་བླ་མེད་ཐམས་ཅད་ཀྱིས། །
ནམ་མཁའི་དབྱིངས་ཀྱི་མཐའ་ཀླས་པའི། ། སེམས་ཅན་ཁམས་ནི་རྣམ་པར་སྦྱངས། ། དཔལ་པདྨ་གར་གྱི་དབང་ཕྱུག་གིས་དབུགས་ཕྱུང་བའོ།། །། འདས་པའི་དུས་ན་སྔོན་བྱུང་པ། ། བདག་ཉིད་ཆེན་པོ་རྟག་པ་ཡི། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་ནི་སྔོན་བྱུང་བ། ། དེ་ཚེ་སེམས་ཅན་ཐམས་ཅད་ནི། ། ཤིན་ཏུ་གདུག་ཅིང་བརྐམ་པ་འགྱུར། ། ཤིན་ཏུ་འཇུངས་པར་གྱུར་པ་ཡིས། །
ཡི་དྭགས་རྣམས་དང་དམྱལ་བར་ལྷུང་། ། དེ་ནས་འཕོས་ནས་སླར་ཡང་ནི། ། ཤིན་ཏུ་དབུལ་པོར་སྐྱེས་པར་གྱུར། ། བཀྲེས་དང་སྐོམ་པའི་སྐྱོན་རྣམས་ཀྱིས། ། དེ་དག་ཕན་ཚུན་གསོད་པར་བྱེད། ། ཤིན་ཏུ་གདུག་པ་སྦྱང་བའི་ཕྱིར། ། རྣལ་འབྱོར་དེ་ནི་བཅོམ་ལྡན་འདས། ། དམ་པའི་དོན་ནི་ནོར་ཆེན་པོ། ། རྡོ་རྗེ་ཉི་མ་བྱུང་པར་གྱུར། ། ནམ་མཁའི་སྙིང་པོས་ཐམས་ཅད་ཕྱོགས། །
ཀུན་གྱི་རེ་བ་ཡོངས་རྫོགས་མཛད། ། བུད་མེད་ལ་སོགས་རིན་ཆེན་མཆོག ། མཁའ་ལས་རིན་ཆེན་ཐམས་ཅད་འབེབས། ། ཤིན་ཏུ་གདུག་ཅིང་ཁྲོ་བ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ཉི་མ་ནི། ། རབ་ཏུ་གདུང་བ་ཀུན་བསྒྲུབས་པས། ། བྱ་བ་དང་ནི་བཟློག་པ་དང་། ། དབྲོག་པས་ཀྱང་ནི་ཁྱད་པར་དུ། ། རྒྱལ་བར་བྱས་ནས་གནས་གསུམ་གྱི། །
ནོར་གྱི་ཚོགས་ཀུན་སྡུད་པར་བྱེད། འཇིག་རྟེན་གསུམ་རྒྱལ་ལ་སོགས་ཀྱི། ། རྟོག་པ་བླ་མེད་ཐམས་ཅད་ཀྱིས། ། ནམ་མཁའི་དབྱིངས་ཀྱི་མཐའ་ཀླས་པའི། ། སེམས་ཅན་ཁམས་ནི་རབ་ཏུ་གྲོལ། ། དཔལ་རྡོ་རྗེ་ཉི་མས་དབུགས་ཕྱུང་བའོ།། །། འདས་པའི་དུས་ན་སྔོན་བྱུང་བ། ། བདག་ཉིད་ཆེན་པོ་དམ་པ་ཡི། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་ནི་སྔོན་བྱུང་བ། །
དེ་ཚེ་སེམས་ཅན་ཐམས་ཅད་ནི། ། བརྩོན་འགྲུས་ཤིན་ཏུ་ཆུང་བར་གྱུར། ། ཤིན་ཏུ་བརྩོན་འགྲུས་ཆུང་བ་ཡིས། ། མནར་མེད་པ་ཡི་དམྱལ་བར་ལྷུང་། ། རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། དྲག་ཤུལ་སྦྱོར་བའི་ཚུལ་དག་ཏུ། ། རྟག་མཆོག་དཔལ་ནི་བྱུང་བར་འགྱུར། ། ཐམས་ཅད་དག་པར་མོས་པ་ཡིས། ། སྡིག་མེད་སྟོབས་ཀྱིས་ངོ་འཐོན་དུ། །
ཕ་རོལ་གནོད་པའི་རྩལ་དག་གིས། ། ཤིན་ཏུ་གདུག་ཅིང་ཁྲོ་གཏུམ་པའི། ། སེམས་ཅན་རྣམ་པ་མང་པོའི་ཁམས། ། འཇིག་རྟེན་ཐམས་ཅད་རབ་ཏུ་འཇིག ། བྱི་བ་རྐུན་པོ་ཆོམ་པོ་ཡིས། ། ཐམས་ཅད་རྣམ་པར་སྦྱོང་བར་བྱེད། ། བྲིད་པ་དང་ནི་སྒྱུ་དག་དང་། ། ངོ་འཐོན་སྟོབས་ཀྱིས་དེ་བཞིན་དུ། ། དགྲ་ཆ་ལྔ་ཡིས་བརྒལ་ནས་ནི། ། དེ་ཚེ་འཇིག་རྟེན་གསུམ་ལས་རྒྱལ། །
སྐྱེ་འགྲོ་གནས་པ་འགྲོ་བ་རྣམས། ། མཐའ་དག་བཏུལ་ནས་འགྲུབ་པར་འགྱུར། ། འདུལ་བའི་ཐབས་རྣམས་སྣ་ཚོགས་ཀྱིས། ། རང་གི་རྒྱལ་སྲིད་རྟག་ཏུ་སྐྱོང་། ། གཡེང་པ་རྣམས་ལ་གཡེང་པར་འགྱུར། ། ཁྲོ་བ་རྣམས་ལ་ཁྲོ་བའི་མཆོག ། ཞི་བ་རྣམས་ལ་ཞི་བའི་མཆོག ། དྲག་ཤུལ་ཅན་ལ་དྲག་པོས་གནོན། ། སྡིག་མེད་སྟོབས་ཀྱིས་ངོ་འཐོན་དུ། ། དབང་ཕྱུག་དམ་པ་རབ་མནན་ནས། །
ལྷ་མོ་བྷི་མོ་ཕྲོགས་ནས་ནི། ། དེ་ཚེ་ལོངས་སྤྱོད་རང་གིར་སྤྱོད། ། སྡིག་མེད་སྟོབས་ཀྱིས་ངོ་འཐོན་དུ། ། མཐུ་བོ་ཆེ་ཡང་རབ་མནན་ནས། ། རུག་མི་ནི་ཡང་ཕྲོགས་ནས་ནི། ། དེ་ཚེ་ལོངས་སྤྱོད་རང་གིར་སྤྱོད། ། སྡིག་མེད་སྟོབས་ཀྱིས་ངོ་འཐོན་དུ། ། སྐྱེ་དགུའི་བདག་པོ་རབ་མནན་ནས། ། ལྷ་མོ་རབ་ཏུ་ཞི་བ་འཕྲོགས། ། དེ་ཚེ་ལོངས་སྤྱོད་རང་གིར་སྤྱོད། །
སྡིག་མེད་སྟོབས་ཀྱིས་ངོ་འཐོན་དུ། ། འདོད་པའི་ལྷ་ནི་རབ་མནན་ནས། ། དགའ་སྡུག་མི་ཡི་དབང་ཕྱུག་མ། ། ཕྲོགས་ནས་དེ་ཚེ་ཉེ་བར་སྤྱོད། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པར། ། རྡོ་རྗེ་ལས་མཆོག་རྣམ་གནོན་པ། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་རབ་ཏུ་གནས། །
ཐབས་དང་རྩལ་གྱིས་གྲུབ་པ་ཡིས། ། དྲག་ཤུལ་སྦྱོར་བས་བསྒྲུབས་ན་ནི། ། ཁམས་གསུམ་རྒྱལ་སྲིད་མ་ལུས་པར། ། རྡོ་རྗེ་འཛིན་པ་དེ་ཐོབ་ནས། ། བྱང་ཆུབ་སེམས་དཔའ་མཐའ་ཡས་མཆོག ། དྲག་ཤུལ་སྦྱོར་བས་གྲུབ་པར་བྱེད། ། ཐམས་ཅད་དག་པར་མོས་པ་ཡིས། ། སྡིག་མེད་སྟོབས་ཀྱིས་ངོ་འཐོན་དུ། ། རྩལ་གྱིས་ཕ་རོལ་གནོན་པ་ཡིས། ། སངས་རྒྱས་བྱང་ཆུབ་རབ་ཏུ་འགྲེལ། །
ལྷ་ཡི་དངོས་གྲུབ་དཀའ་བ་དང་། ། སངས་རྒྱས་བྱང་ཆུབ་བདེ་ཆེན་པོ། ། གོ་འཕང་མཆོག་གི་རྟག་པ་དག ། རང་གིས་རྣལ་འབྱོར་གྱིས་ཐོབ་ནས། ། སེམས་ཅན་ཁམས་ནི་དུ་མ་དག ། མ་ལུས་པར་ནི་རྒྱས་འདེབས་ཤིང་། ། འཆི་མེད་བྱང་ཆུབ་དཀའ་བ་དག ། སེམས་ཅན་རྣམས་ལ་བརྟན་པར་སྦྱིན། ། རྟ་མཆོག་རྣམ་པར་སྤྲུལ་པ་ཡིས། ། མ་ལུས་ལུས་པ་མེད་པ་ཡི། །
བསྐལ་པ་ཀུན་ཏུ་སྲིད་པར་གནས། ། སེམས་ཅན་ཀུན་གྱི་དོན་ཀྱང་བྱེད། ། དེ་ལྟར་རྟ་མཆོག་དཔལ་ལ་སོགས། ། རྟོག་པ་བླ་མེད་ཐམས་ཅད་ཀྱིས། ནམ་མཁའི་དབྱིངས་ཀྱི་མཐའ་ཀླས་པའི། ། སེམས་ཅན་ཁམས་རྣམས་རབ་ཏུ་བསྒྲུབས། ། དཔལ་རྟ་མཆོག་གིས་དབུགས་ཕྱུང་བའོ།། །། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། །
རང་བྱུང་རྣམས་ཀྱི་གཏམ་གྱི་རྟགས། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་རབ་ཏུ་གནས། ། གྲུབ་པའི་དབང་ཕྱུག་རབ་གྲུབ་པས། ། ཐམས་ཅད་བདག་ཉིད་འཇུག་པར་བྱེད། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་གཏམ་གྱི་ཕྱག་རྒྱ་ཞེས་པ་རྟོག་པ་སྟེ་ལྔ་པའོ།། །། དེ་ནས་གཞན་ཡང་ཐམས་ཅད་དུ། ། རྣམ་པ་སྣ་ཚོགས་མཆོག་འབྱུང་བའི། ། སངས་རྒྱས་ཐམས་ཅད་མཉམ་སྦྱོར་བ། །
མཁའ་འགྲོ་སྒྱུ་མའི་བདེ་མཆོག་བཤད། ། དཔལ་ལྡན་སངས་རྒྱས་ཀུན་གྱིས་དངོས། ། རྡོ་རྗེ་སེམས་དཔའ་བདེ་འབྱུང་བ། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། སངས་རྒྱས་ཀུན་གྱི་དམ་ཚིག་དཔལ། ། རྡོ་རྗེ་སེམས་དཔའ་སྣང་བ་བདེ། ། དེ་བཞིན་གཤེགས་པའི་ལྷ་རྫས་མཆོག ། རིན་ཆེན་རྒྱན་ལ་སོགས་པས་སྤྲས། ། དྲིལ་བུ་རྒྱལ་མཚན་མཆོག་ལྡན་པའི། །
བླ་རེ་དམ་པ་བྲེས་པ་ན། ། རྡོ་རྗེ་གླུ་དང་མཆོད་ལ་སོགས། ། གླུ་དང་སིལ་སྙན་རྣམ་པར་འཕྲུལ། ། མེ་ཏོག་བདུག་པའི་སྦྱོར་བ་དང་། ། མར་མེ་དྲི་དང་སོགས་ལྡན་པ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་བསྒྲུབ། ། ཡང་ན་བདག་གི་གནས་དག་གམ། ། སྐྱེད་མོས་ཚལ་ལ་སོགས་པར་བསྒྲུབ། ། དེར་ནི་དང་པོར་གདན་བཤམས་ཏེ། །
འཇམ་ཞིང་རེག་ན་བདེ་འགྱུར་བ། ། སྣ་ཚོགས་པདྨ་རས་ཀྱིས་གཡོགས། ། དེ་ནི་ཐམས་ཅད་དག་པའི་གདན། ། སངས་རྒྱས་ཐམས་ཅད་མཉམ་སྦྱོར་བ། ། སྦྱོར་བའི་དབང་ཕྱུག་རྣམ་འཕྲུལ་བས། ། རྡོ་རྗེ་སེམས་དཔའ་དཔལ་གྱི་ལྷ། ། དེ་ན་རྣམ་པར་འཕྲུལ་པ་མཛད། ། སྟན་དེ་དག་ནི་ཐམས་ཅད་ལ། ། ཅི་ལྟར་གནས་པ་བཞིན་དུ་དགོད། ། གྲུ་བཞི་པ་ལ་སྒོ་བཞི་པ། །
རྟ་བབས་བཞི་ཡིས་མཛེས་པར་བྱས། ། རྡོ་རྗེ་རིན་ཆེན་པདྨ་སོགས། ། སྒོ་སྲུང་དང་ནི་ལྡན་པར་བྱས། ། རང་གི་ལྷ་དང་འདྲ་བ་ཡི། ། བུད་མེད་དག་ནི་ལེགས་བསྒྲུབས་པ། ། སྐལ་བཟང་རང་གི་ཕྱག་རྒྱས་མཚན། ། ཚོགས་ཀྱི་དཀྱིལ་འཁོར་བརྟག་པར་བྱ། ། མི་ཡི་མཚལ་ནི་གྲུབ་པ་ལ། ། དམར་ཆེན་པོ་ཞེས་བྱ་བ་བཤད། ། ངོ་བོ་ཉིད་ཀྱི་མཐུ་དག་དང་། །
རང་བཞིན་གྱིས་ནི་དེ་གྲུབ་པའོ། ། རྡོ་རྗེའི་ཆུ་དང་རྡོ་རྗེར་བཅས། ། མཚལ་ཆེན་པོ་དག་བསྒྲུབ་པ་ནི། ། མཐུ་ཡིས་རབ་ཏུ་གྲུབ་པ་སྟེ། ། པདྨའི་སྣོད་ཀྱི་ནང་དུ་བཞག ། ཆགས་པ་ཆེན་པོ་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། སངས་རྒྱས་ཀུན་གྱི་རྡོ་རྗེ་ཐུགས། ། དམ་ཚིག་འདི་ནི་འདའ་བར་དཀའ། ། དེ་ཡི་མཚལ་དང་ཁུ་བ་དང་། །
མཚལ་ཆེན་པོ་ནི་བསྒྲུབ་པ་དག ། ཆགས་པ་ཆེན་པོ་ལས་བྱུང་བས། ། དམར་ཆེན་པོ་ཞེས་བྱ་བར་བཤད། ། དམར་ཆེན་དང་ནི་ག་བུར་བཅས། ། ཙནྡན་དམར་པོ་སྦྱར་བ་དག ། ཚོགས་ཀྱི་དབུས་སུ་བཞག་པར་ནི། ། ར་ས་ཡ་ན་ཀུན་སློང་བ། ། རང་གི་ལྷ་ཡི་སྦྱོར་ལྡན་པས། ། སྲིན་ལག་དང་ནི་མཐེ་བོའི་རྩེས། ། ཞི་བའི་བཏུང་བ་བཞིན་མྱངས་ན། །
རྟག་པ་ཡི་ནི་དངོས་གྲུབ་ཐོབ། ། སངས་རྒྱས་ཀུན་གྱི་བདག་ཉིད་ཀྱི། ། ར་ས་ཡ་ན་བདེ་བ་འདིས། ། རྡོ་རྗེ་སེམས་དཔའི་ཚེ་དང་གཞན། ། ནད་མེད་པ་དང་བདེ་མཆོག་འགྲུབ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་གིས། ། འདུས་པ་དེར་ནི་ཞུགས་པ་དག ། འདོད་པ་བཞིན་དུ་འགྲོ་འོང་ལྡིང་། ། ཀུན་ཏུ་ཀུན་ནས་ཐམས་ཅད་ནི། །
བདག་ཉིད་རྟག་ཏུ་རྣམ་པ་ཀུན། ། སངས་རྒྱས་ལ་སོགས་བརྟན་གཡོ་ཀུན། ། ཀུན་གྱིས་དངོས་པོ་དེ་འགྱུར་རོ། ། འདིས་ནི་བསྲུང་བ་བྱས་པས་དཔལ། ། རྡོ་རྗེ་སེམས་དཔའ་བཞིན་དུ་འགྱུར། ། རྣལ་འབྱོར་མཁའ་འགྲོ་བདེ་མཆོག་གིས། ། སངས་རྒྱས་ཐམས་ཅད་བདག་ཉིད་འགྲུབ། ། དེ་ནས་ཁྲུས་བྱས་དྲི་ཞིམ་ལུས། ། ཅི་འབྱོར་པ་ཡི་གོས་དང་རྒྱན། ། སྣ་ཚོགས་གོས་བཟང་བགོས་ནས་ནི། །
མེ་ཏོག་ཕྲེང་ལྡན་ཁ་དྲི་ཞིམ། ། སྣ་ཚོགས་ཀུན་གྱིས་སྐལ་བཟང་པོས། ། སློང་བས་དལ་གྱིས་དལ་གྱིས་སུ། ། གོས་དགབ་པ་ཡི་སྦྱོར་བ་ཡིས། ། བདག་གི་འབྱུང་བ་བསྐུལ་བར་བྱ། ། རྫོགས་པའི་སངས་རྒྱས་ཉི་ཟླ་རྣམས། ། ཤར་བ་དག་ནི་མཐོང་བ་ཡིས། ། སྡིག་པ་ཀུན་ལས་གྲོལ་འགྱུར་ཞིང་། ། བསོད་ནམས་ཐམས་ཅད་འགྲུབ་པར་འགྱུར། ། ངེས་པའི་ལམ་དང་ཀུན་ལྡན་པ། །
རྣམ་པར་འདས་པས་རྣམ་པར་བརྒྱན། ། བརྟན་ཞིང་གྲུབ་པ་སློང་བྱེད་པ། ། ཀུན་ནས་སློང་བའི་བདེ་བ་ནི། ། སྟོང་པ་ཤིན་ཏུ་རྣལ་འབྱོར་ཡོད་མེད་མཐུས། ། ནམ་མཁའ་ཉིད་དུ་དམ་ཚིག་ཉེ་བར་གནས། ། བདེ་གཤེགས་བདེ་བར་གཤེགས་པ་བཞེངས་སུ་གསོལ། ། རྡོ་རྗེ་སེམས་དཔའ་སྐལ་བཟང་དཔལ་ཁྱོད་བདག ། འདི་དག་ཉིད་ཀྱི་གླུར་བླངས་ན། ། ཤིན་ཏུ་མྱ་ངན་ཡོངས་འདས་པའི། ། ཤི་བའང་སླར་ནི་སློངས་འགྱུར་ན། །
ཡང་སྲིད་པ་ལྟ་ཅི་ཞིག་སྨོས། ། ལམ་བཞི་དང་ནི་མཉམ་ལྡན་པ། ། རྣམ་པར་འདས་པས་མཛེས་པར་བྱས། ། སྣ་ཚོགས་འབྲང་བར་རབ་ཏུ་འགྲུབ། ། འཇིག་རྟེན་གསུམ་ནི་རབ་བསྒྲུབ་པ། ། འཇིག་རྟེན་གསུམ་གྱིས་ཕྱག་བྱས་པ། ། འཇིག་རྟེན་གསུམ་གྱི་སྟོན་པའོ། ། འཇིག་རྟེན་གསུམ་ལ་སྐྱིད་སྦྱིན་པ། ། འཇིག་རྟེན་གསུམ་པོ་བདག་ལ་བསྒྲུབས། ། རྡོ་རྗེ་སེམས་དཔའ་དཔལ་སྦྱོར་བ། །
ལྷ་མོ་ཀུན་དང་འགྲོགས་པ་ཡིས། ། སྣ་ཚོགས་ཀུན་གྱི་སྐལ་བཟང་པོ། ། ཨ་ར་ལི་ནི་ཀུན་གྲུབ་འགྱུར། ། ནམ་མཁའི་དབྱིངས་ཀྱི་མཐའ་ཀླས་པའི། ། ལྷ་མོ་ཀུན་དང་བདེ་མྱོས་པ། ། རྡོ་རྗེ་སེམས་དཔའ་ཡང་དག་རྫོགས། ། ཉི་མ་ཟླ་བ་གསལ་བར་འཆར། ། རྡོ་རྗེ་སེམས་དཔའ་ཡང་དག་སྦྱོར། ། མཁའ་འགྲོ་སྒྱུ་མ་བདེ་མཆོག་འབྱུང་། ། ལན་ཅིག་དམིགས་པ་ཙམ་གྱིས་ཀྱང་། །
བདེ་བའི་དངོས་གྲུབ་ཀུན་འབྱུང་བ། ། བརྟན་ཞིང་གྲུབ་པ་སློང་བྱེད་པ། ། སྣ་ཚོགས་འབྲང་བས་དེ་བཞིན་དུ། ། གན་དྷརྦ་དང་ཥ་ཌ་བའི། ། གླུ་དབྱངས་སྣ་ཚོགས་གླུས་བསྒྲུབ་བོ། ། དེ་ནས་དེ་ཉིད་དམ་པ་ཡིས། ། ཐར་བ་ཐམས་ཅད་རྨོངས་པ་ཡི། ། རྡོ་རྗེ་སེམས་དཔའི་བདག་ཉིད་དཔལ། ། གླུ་འདི་ཡིས་ནི་བསྐུལ་བར་བྱ། ། རྗེས་སུ་ཆགས་པའི་རྣམ་མང་དགའ་བའི་པདྨ་ནི། །
རྣམ་དག་མཆོད་པས་གསལ་བར་རྗེས་སུ་མཆོད་བྱས་ནས། ། མཆོག་ཏུ་རྟག་པའི་རྣལ་འབྱོར་བདེ་བས་བདེ་གྲུབ་མཛོད། ། ཀྱེ་མའོ་མཆོག་ཏུ་བདེ་བ་དམ་ཚིག་ངོ་བོ་ཉིད། ། མཆོག་ཏུ་བདེ་བ་ཤིན་ཏུ་རྣལ་འབྱོར་སྐལ་བཟང་མཆོག་དགྱེས་པ། ། རང་གི་དམ་ཚིག་སྐྱོན་མེད་དག་ལ་རོལ་ཅིག་རོལ་ཅིག་ཧོ། ། ཀྱེ་མ་མཆོག་ཏུ་གསང་བའི་བདག་པོ་རང་གི་དམ་ཚིག་ནི། ། ཡིན་པའི་ཕྱིར་ན་རབ་ཏུ་གསང་བའི་ལྷ་མོ་མཆོག་རྣམས་སོ། ། འགྲོ་བའི་རྒྱུད་ནི་རྣམ་པ་སྣ་ཚོགས་འདུལ་བའི་ཐབས་ནི་གསལ་བར་མཁྱེན། ། དམ་ཚིག་ཐམས་ཅད་དངོས་པོ་བརྟན་དང་གཡོ་བ་ཀུན་གྱི་ངོ་བོ་གྱུར། ། རྒྱལ་བ་ཀུན་གྱི་བདག་ཉིད་རྣལ་འབྱོར་བདེ་བ་མཁའ་འགྲོ་སྒྱུ་མ་ཧོ། །
ཀྱེ་མ་དམ་པ་རྟག་པའི་དངོས་གྲུབ་ཆེན་པོ་རབ་ཏུ་སྒྲུབ་པ་སྟོན། ། ཛ་ཧཱུྃ་བཾ་ཧོཿཨེ་མའོ་བདེ་མཆོག་བདེ་བར་དྲོངས། ། རྣམ་པར་སྤྲུལ་ཧཱུྃ་སྣང་བར་མཛོད། ། ཨ་ལ་ལ་ཧོ། དེ་བཞིན་གཤེགས་པ་ཐམས་ཅད་ཀྱི། ། མཁའ་འགྲོ་སྒྱུ་མ་སྣ་ཚོགས་ཀྱིས། ། སློབ་མ་དག་ནི་གཞུག་ཏུ་གསོལ། ། གླུ་ཡི་རྒྱལ་པོ་འདི་དག་ནི། ། རྡོ་རྗེ་སེམས་དཔའ་དཔལ་ལ་གནས། ། ཀུན་གྱིས་སྒྱུ་མ་བདེ་བའི་མཆོག །
མ་ལུས་ལུས་པ་མེད་པར་འགྲུབ། ། གླུ་འདི་དག་ནི་ལེན་པ་ན། ། དཀྱིལ་འཁོར་སྣ་ཚོགས་ཐམས་ཅད་དུ། ། སངས་རྒྱས་ཐམས་ཅད་རྣམ་འཕྲུལ་བ། ། མ་ལུས་ལུས་པ་མེད་པ་སྣང་། ། རྣམ་པ་མང་པོའི་འདོད་ཆགས་རྒྱུད་ཀྱི་སེམས་ཅན་མ་ལུས་ལུས་པ་མེད་པར་འདུལ་མཁས་པ། ། དེ་བཞིན་གཤེགས་པ་ཀུན་གྱི་སྒྱུ་མའི་བདེ་མཆོག་སྒྱུ་མས་ཐམས་ཅད་རབ་སྤྲུལ་རྣམ་པར་སྤྲུལ། ། ཏེ་ན་ཏེ་ཏེ་ཧཱུྃ། རྣམ་པ་མང་པོ་རབ་ཏུ་དགའ་བའི་རྒྱུད་ཀྱིས་སེམས་ཅན་མ་ལུས་ལུས་པ་མེད་པར་འདུལ་མཁས་པ། ། དེ་བཞིན་གཤེགས་པ་ཀུན་གྱི་སྒྱུ་མ་བདེ་མཆོག་སྒྱུ་མས་ཐམས་ཅད་རབ་སྤྲུལ་རྣམ་རོལ་སྤྲུལ་ཅིག་སྤྲུལ། །
ཧཱུཾ་ཧཱུཾ་ཧཱུཾ། རྣམ་པ་མང་པོ་ཁྲོ་བོའི་རྒྱུད་ཀྱིས་སེམས་ཅན་མ་ལུས་ལུས་པ་མེད་པར་འདུལ་མཁས་པ། ། དེ་བཞིན་གཤེགས་པ་ཀུན་གྱི་སྒྱུ་མ་བདེ་མཆོག་སྒྱུ་མས་ཐམས་ཅད་རབ་སྤྲུལ་རྣམ་པར་སྤྲུལ། ། རུ་ལུ་རུ་ལུ་ཧཱུཾ་བྷྱོ་ཧཱུཾ། རྣམ་པ་མང་པོ་སྲོག་གི་རྒྱུད་ཀྱིས་སེམས་ཅན་མ་ལུས་ལུས་པ་མེད་པར་འདུལ་མཁས་པ། ། དེ་བཞིན་གཤེགས་པ་ཀུན་གྱི་སྒྱུ་མ་བདེ་མཆོག་སྒྱུ་མས་ཐམས་ཅད་རབ་སྤྲུལ་རྣམ་པར་སྤྲུལ། ། ཧཱུཾ་ཤི བྷི་ཥ་ཤྃ། དེ་ལ་སོགས་ཏེ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པའི། །
ནམ་མཁའི་དབྱིངས་ཀྱི་མཐའ་ཀླས་པའི། ། རང་བྱུང་རྣམས་ཀྱི་གླུ་ཡི་རྒྱ། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་ལ་ནི་གནས། ། གྲུབ་པའི་དབང་ཕྱུག་རབ་གྲུབ་པས། ། ཐམས་ཅད་བདག་ཉིད་གྲུབ་པར་འགྱུར། ། གླུ་འདི་དག་ནི་བླངས་པ་དང་། ། ལྷ་མོ་ཀུན་གྱིས་རབ་བསྐུལ་ནས། ། མཁའ་འགྲོ་སྒྱུ་མ་བདེ་མཆོག་གིས། ། སངས་རྒྱས་ཀུན་གྱི་བདག་ཉིད་འགྲུབ། །
དབང་པོ་ཀུན་ལས་བྱུང་བ་ཡི། ། མཆོད་པའི་སྤྲིན་ཆེན་རྣམ་བཀོད་པ། ། རབ་འབྱམས་ཚོགས་ཐམས་ཅད་ཀྱིས། ། ཀུན་གྱིས་བདག་ཉིད་མཆོད་པར་བྱེད། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་གིས། ། དངོས་པོ་ཀུན་གྱི་བདག་ཉིད་ལུས། ། མ་ལུས་ལུས་པ་མེད་པར་འགྲུབ། ། སྟོན་པའི་ཕྱག་རྒྱ་ཕབ་པ་ཡིས། ། བུད་མེད་དག་ཀྱང་བསྒྲུབ་ནས་ནི། །
རྡོ་རྗེར་བཅས་པའི་མཚན་མ་འཛིན། ། རྣལ་འབྱོར་མར་ནི་རབ་ཏུ་འགྱུར། ། དེ་དག་རང་གི་ལྷ་རྣམས་དང་། ། འདྲ་བར་བྱིན་གྱིས་བརླབས་བསྒྲུབས་ནས། ། སྔོན་མེད་རོལ་མོའི་སིལ་སྙན་གར། ། རྣམ་པར་འཕྲུལ་བས་འགྲུབ་པར་འགྱུར། ། ལྷ་ཡི་གཟུགས་དང་སྒྲ་དང་དྲི། ། རོ་དང་རེག་བྱ་བདེ་མྱོས་པས། ། བདག་ཉིད་རང་གི་ལྷར་མཐོང་ཞིང་། ། མཆོད་པ་དག་ཀྱང་བྱེད་པར་འགྱུར། །
ལྷ་ཡི་མཆོད་པ་མཉམ་སྦྱོར་བ། ། སྐལ་བཟང་མཆོག་གི་འདོད་ཆགས་ཅན། ། རྣམ་པ་ཀུན་ཏུ་སྐལ་བཟང་པོའི། ། བདེ་བ་ཡང་དག་སྒྲུབ་པར་བྱེད། ། སངས་རྒྱས་སྒྱུ་མས་བྱིན་བརླབས་པས། ། རྡོ་རྗེ་སེམས་དཔའ་མཉམ་སྦྱོར་བའི། ། དངོས་གྲུབ་ཀུན་གྱི་བདེ་བ་རྣམས། ། དཀྱིལ་འཁོར་མཐོང་དཀའ་མྱོང་བར་འགྱུར། ། རྡོ་རྗེ་སེམས་དཔའི་མཉམ་སྦྱོར་བའི། ། མཐུ་ཉིད་ཀྱིས་ནི་ཐམས་ཅད་དུ། །
སྣ་ཚོགས་ཀུན་གྱི་སྐལ་བཟང་པོ། ། རང་གི་བདེ་བ་ཉིད་ཀྱིས་འགྲུབ། ། སངས་རྒྱས་ཀུན་གྱི་གཟུགས་ཆེན་དང་། ། དབྱངས་དང་དྲི་དང་རོ་བདེ་བས། ། རྡོ་རྗེ་སེམས་དཔའི་བདག་ཉིད་དུ། ། དེ་ཡིས་རབ་མཐོང་མཆོད་པར་བྱེད། ། མཆོད་པ་ཐམས་ཅད་མཉམ་སྦྱོར་བ། ། སྐལ་བཟང་མཆོག་གིས་འདོད་ཆགས་ཅན། ། སངས་རྒྱས་ཐམས་ཅད་བདག་ཉིད་ཀྱི། ། དངོས་གྲུབ་མ་ལུས་ལུས་མེད་འགྲུབ། །
སངས་རྒྱས་ཐམས་ཅད་མཉམ་སྦྱོར་བའི། ། མཁའ་འགྲོ་སྒྱུ་མ་བདེ་མཆོག་གིས། ། སངས་རྒྱས་ཀུན་གྱི་བདག་ཉིད་གར། ། རྣམ་པར་རོལ་པ་མཆོག་ཏུ་སྣང་། ། དེ་ནས་ཡང་དག་རབ་གསང་བས། ། བུད་མེད་དག་ནི་བཞི་རྣམས་དང་། ། གར་གྱི་ཕྱག་རྒྱ་མཆོད་པ་ཡིས། ། མཆོད་པ་ཐམས་ཅད་དབུལ་བར་བྱ། ། རབ་ཏུ་དགའ་བའི་ལྷ་ལ་ཕྱག་འཚལ་ལོ། ། དེ་བཞིན་གཤེགས་པའི་དམ་པ་གྲུབ་པར་མཛོད། །
ཨོཾ་ཧཱུཾ། དམ་ཚིག་དམ་པ་གྲུབ་པར་མཛད་དུ་གསོལ། ། ཨོཾ་ཧཱུཾ། མཆོད་པ་ཆེན་པོ་ཐམས་ཅད་དག་པ་མཛོད། ། ཨོཾ་ཧཱུཾ། མཆོད་པ་ཆེན་པོ་ཐམས་ཅད་གྲུབ་པར་མཛོད། ། གླུ་ཡི་ཕྱག་རྒྱ་འདི་ནི་དཔལ། ། རྡོ་རྗེ་སེམས་དཔའ་ལ་གནས་པའི། ། མཆོད་པ་མ་ལུས་ལུས་མེད་པའི། ། རབ་འབྱམས་ལས་ལའང་སྦྱར་དུ་རུང་། །
གང་དག་གྲུབ་པར་མ་གྱུར་དང་། ། མཆོད་པ་དག་ནི་མི་འབྱོར་པ། ། ཕྱག་རྒྱ་འདི་ཡིས་མཆོད་བྱས་ན། ། མཆོད་པ་ཐམས་ཅད་མྱུར་དུ་འགྲུབ། ། མཆོད་པའི་སྦྱོར་བ་འདི་དག་དང་། ། ལྷ་མོ་བཞི་པོ་དག་གིས་ནི། ། མེ་ཏོག་ལ་སོགས་མཆོད་བྱས་ནས། ། སློབ་མ་ཐམས་ཅད་གཟུང་བར་བྱས། ། དངོས་གྲུབ་འདོད་པས་ཅི་འདོད་པར། ། སྙིམ་པའི་གར་ནི་ཀུན་བསྐྱོད་ནས། །
དེ་དག་གདོང་ནི་མཛེས་པ་ཡི། ། རས་ཀྱི་གཡོགས་ཏེ་གཟུང་བར་བྱ། ། དངོས་གྲུབ་ཇི་ལྟར་འཐོབ་འདོད་པར། ། སློབ་མ་མེ་ཏོག་འཐོར་དུ་གཞུག ། ལྷ་མོ་གང་ལ་ལྷུང་བ་ནི། ། ལྷ་དེ་དེ་ལ་འགྲུབ་པར་འགྱུར། ། དེ་ནས་གདོང་ནི་བཀྲོལ་ནས་ཀྱང་། ། ཡོན་གྱི་མཆོག་ནི་བླང་བར་བྱ། ། སངས་རྒྱས་རིན་ཆེན་དབང་བསྐུར་བས། ། ཅི་ལྟ་བར་ནི་དབང་བསྐུར་རོ། །
དམར་ཆེན་པོ་དང་ག་བུར་བཅས། ། ཙནྡན་དམར་པོ་སྦྱར་བ་རྣམས། ། ཚོགས་ཀྱི་དབུས་སུ་བཞག་པ་ལ། ། གཡོན་པ་མཚན་འཛིན་རྡོ་རྗེ་བཅས། ། རང་གི་ལྷ་ཡི་རྣལ་འབྱོར་ལྡན། ། སྲིན་ལག་དང་ནི་མཐེ་བོང་རྩེས། ། ཞི་བའི་བཏུང་བ་བཞིན་མྱངས་ན། ། རྟག་པའི་དངོས་གྲུབ་ཐོབ་པར་འགྱུར། ། སངས་རྒྱས་ཐམས་ཅད་མཉམ་སྦྱོར་བའི། ། མཁའ་འགྲོ་སྒྱུ་མའི་ཚོགས་ཀྱིས་ཀྱང་། །
རྒྱས་མི་ཐེབས་ཤིང་མི་རྨོངས་ཏེ། ། དེ་ལ་གནོད་པར་མི་འགྱུར་རོ། ། དེ་ནས་མནའ་ནི་བསྒགས་བྱས་ནས། ། སངས་རྒྱས་ཐམས་ཅད་མཐུན་པ་ཡིས། ། མཆོག་ཏུ་རྟག་པའི་བཀའ་སྩལ་པ། ། དམ་ཚིག་སྡོམ་པ་སྦྱིན་པར་བྱ། ། སངས་རྒྱས་ཐམས་ཅད་མཉམ་སྦྱོར་བའི། ། སྡོམ་པ་ཉམས་པར་ཁྱེད་བྱེད་པ། ། ཇི་སྙེད་སངས་རྒྱས་ཐམས་ཅད་དང་། ། བྱང་ཆུབ་སེམས་དཔའ་རྡོ་རྗེ་འཛིན། །
ལྷ་དག་དང་ནི་མི་རྣམས་དང་། ། དེ་བཞིན་རྣལ་འབྱོར་གྲུབ་པ་པོ། ། དེ་དག་ལ་ནི་སྙིང་རིངས་ནས། ། སྙིང་ལས་ཁྲག་ཆེན་འཐུངས་པ་བཞིན། ། སེམས་ཅན་ཁམས་ནི་མ་ལུས་དོན། ། སྲིད་པ་ཤིན་ཏུ་དག་བྱའི་ཕྱིར། ། མི་འགོག་ཆོས་ཉིད་སྦྱོར་བ་ཡིས། ། རྟག་པ་ཉིད་དུ་བསྒྲུབ་པར་བྱ། ། བདག་གི་ངོ་བོ་ཡོངས་སྤངས་ཤིང་། ། དཀའ་ཐུབ་ཀྱིས་ནི་གཟིར་མི་བྱ། །
ཅི་བདེ་བར་ནི་བདེ་བར་སྤྱོད། ། འདི་ནི་ཕྱི་དུས་སངས་རྒྱས་ཡིན། ། རྣལ་འབྱོར་ལོངས་སྤྱོད་ཐམས་ཅད་ལ། ། ཅིས་ཀྱང་མི་འཇིགས་དགའ་བར་གྱིས། ། སྡིག་པ་མེད་ཀྱིས་ཁྱེད་མ་འཇིགས། ། དམ་ཚིག་འདའ་བར་དཀའ་བ་འོ། ། གྲུབ་པ་གཅིག་པུ་གཅིག་ལ་སྤྱོད། ། ལྷན་ཅིག་སྤྱོད་དང་རྗེས་སྤྱོད་སྡུག ། སངས་རྒྱས་བྱང་ཆུབ་བླ་མེད་ཡིན། ། ཡང་དག་ཉིད་ཀྱིས་རྟག་ཏུ་བསྟེན། །
རྡོ་རྗེ་སེམས་དཔའ་དེ་བཞིན་གཤེགས། ། དེ་སྐད་བཀའ་སྩལ་དཔལ་ལྡན་གྱིས། ། ཡང་དག་རྫོགས་པའི་སངས་རྒྱས་དང་། ། རྡོ་རྗེ་ཅན་གྱིས་བཀའ་སྩལ་ཏོ། ། རྣལ་འབྱོར་བཅས་དང་གསང་བཅས་པའི། ། བདག་གི་ཡེ་ཤེས་རྒྱ་བསྒྲུབས་ནས། ། ཅི་ལྟའི་ཚུལ་བཞིན་གར་བྱེད་པས། ། སློབ་མ་རྣམས་ལ་བདེ་བར་སྦྱིན། ། སློབ་མ་དམ་པས་དེ་ཕྱིན་ཆད། ། ཕྱག་རྒྱའི་ཡེ་ཤེས་རྗེས་བཟུང་ནས། །
རྣམ་པར་སྣང་འཛད་མཆོག་བཞིན་དུ། ། སངས་རྒྱས་ཀུན་གྱིས་བདག་ཉིད་གྲུབ། ། དེ་ནས་རོ་དང་ཟས་དང་གནས། ། གླུ་དང་སིལ་སྙན་ལ་སོགས་པ། ། དེ་དག་མགོན་པོ་རྣམས་ལ་དབུལ། ། རྡོ་རྗེ་བླ་མ་ཆེན་པོ་དང་། ། བདག་དང་གཞན་ལ་འདོད་དགུས་མཆོད། ། འདོད་དོན་འབྲས་བུ་ཕུན་ཚོགས་འགྲུབ། ། དེ་ནས་བདག་ཉིད་རབ་བསྒྲུབས་ནས། ། ཀུན་གྱི་སློབ་དཔོན་རབ་གནས་པ། །
ཅི་ལྟའི་ཚུལ་བཞིན་འཇུག་པ་ཡིས། ། བདེན་པའི་ཆོས་ནི་བརྗོད་པར་བྱ། ། རྡོ་རྗེ་སེམས་དཔའ་དཔལ་གྱི་ཚུལ། ། རྟོག་པ་ཐམས་ཅད་རབ་བསྒྲུབས་ཤིང་། ། རྟོག་པ་ཀུན་ལ་རབ་སྦྱོར་བའི། ། ངོ་བོ་ཉིད་ཕྱིར་ཆེན་པོའི་མཆོག ། སྣ་ཚོགས་ལས་ཀྱི་སྦྱོར་བ་དང་། ། འདུལ་བའི་བདག་ཉིད་སྣ་ཚོགས་པས། ། སེམས་ཅན་རྣམས་ནི་འདུལ་བའི་ཕྱིར། ། དེ་ལས་གཞན་པའི་ཚུལ་དུ་བསྟན། །
རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། ཐར་པ་ཐམས་ཅད་རྣམ་སྦྱང་ཕྱིར། ། འགྲོ་བའི་མཁའ་འགྲོ་འབྱུང་བར་འགྱུར། ། རང་གི་ལྷ་དང་འདྲ་བ་ཡིས། ། རང་གི་བྱིན་རླབས་བསྒྲུབ་པའི་རྒྱས། ། ཕྱག་རྒྱ་ཅི་བཞིན་རྗེས་མཐུན་པའི། ། སངས་རྒྱས་སྤྲུལ་པ་བསྒྲུབ་པར་བྱ། ། གཞན་ཡང་རྣལ་འབྱོར་བཅོམ་ལྡན་འདས། ། དམ་ཚིག་ལ་སྡང་རྣམ་སྦྱང་ཕྱིར། །
ཐམས་ཅད་རྣལ་འབྱོར་དབང་ཕྱུག་མཆོག ། རྡོ་རྗེ་མཁའ་འགྲོ་འབྱུང་བར་འགྱུར། ། གཞན་ཡང་ཤིན་ཏུ་རྣལ་འབྱོར་པ། ། མ་ལུས་པདྨ་རྣམ་སྦྱང་ཕྱིར། ། སྐལ་བཟང་དམ་པ་མི་འགྱུར་བ། ། པདྨ་སྒྱུ་མ་འབྱུང་བར་འགྱུར། ། གཞན་ཡང་རྣལ་འབྱོར་བཅོམ་ལྡན་འདས། ། ནོར་གྱི་མཆོག་གིས་རྣམ་སྦྱང་ཕྱིར། ། ནམ་མཁའ་ཀུན་གྱི་བདག་པོ་ཆེ། ། རྡོ་རྗེ་ཉི་མ་དཔལ་འབྱུང་འགྱུར། །
རྣལ་འབྱོར་དེ་ཉིད་བཅོམ་ལྡན་འདས། ། དྲག་ཤུལ་སྦྱོར་བ་སྦྱང་བའི་ཕྱིར། ། རྟ་མགྲིན་ཕ་རོལ་རབ་གནོན་པ། ། རྟ་མཆོག་རབ་ཏུ་འབྱུང་བར་འགྱུར། ། རང་གི་ལྷ་དང་འདྲ་བ་ཡིས། ། རང་གི་བྱིན་རླབས་བསྒྲུབ་པའི་ཕྱིར། ། གཟུགས་བརྙན་ངོ་བོར་སྦྱོར་བ་ཡི། ། ཕྱག་རྒྱའི་སྦྱོར་བས་གར་བྱའོ། ། དམ་ཚིག་རྣམ་པ་སྣ་ཚོགས་ཀྱིས། ། དེ་ལྟར་རྣམ་པར་སྤྱོད་ན་ནི། །
སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་འགྲུབ། ། ཀུན་ཏུ་ཀུན་ནས་ཐམས་ཅད་ནི། ། སངས་རྒྱས་འཕྲུལ་པ་ཐམས་ཅད་ཀྱིས། ། བདག་ཉིད་རྟག་ཏུ་རྣམ་པ་ཀུན། ། སངས་རྒྱས་ལ་སོགས་བརྟན་གཡོ་ཀུན། ། ཀུན་གྱི་དངོས་པོར་དེ་འགྱུར་རོ། ། ཀུན་ཏུ་སངས་རྒྱས་ཐམས་ཅད་ཀྱི། ། སངས་རྒྱས་སྤྲུལ་པ་ཐམས་ཅད་ཀྱིས། ། བདག་ཉིད་རྣམ་པར་འཕྲུལ་པ་སྟོན། །
ལྷ་མོ་ཀུན་དང་འདུས་པ་ཡིས། ། སངས་རྒྱས་ཞིང་ནི་མ་ལུས་པར། ། སངས་རྒྱས་སྤྲུལ་པ་གྲུབ་པར་བྱེད། ། སངས་རྒྱས་སྤྲུལ་པ་སྒྱུ་མ་ཡིས། ། སངས་རྒྱས་རྣམས་ཀྱི་མཛད་པ་སྟོན། ། སངས་རྒྱས་ཐམས་ཅད་མཉམ་སྦྱོར་བའི། ། མཁའ་འགྲོ་སྒྱུ་མ་གར་བྱེད་པས། ། ཁམས་གསུམ་དག་ནི་མ་ལུས་པར། ། དངོས་པོ་ཀུན་ཏུ་དེ་འགྱུར་རོ། ། པདྨ་སྒྱུ་མ་རྣམ་འཕྲུལ་པས། །
སངས་རྒྱས་རྡོ་རྗེ་འཛིན་ལ་སོགས། ། སྣ་ཚོགས་གཟུགས་བྱེད་རིམ་པ་ཡིས། ། འགྲོ་བ་ཐམས་ཅད་མགུ་བར་བྱེད། ། ཁམས་གསུམ་པ་ཡི་རྒྱལ་སྲིད་ཆེ། ། མཇལ་དུམ་གཡུལ་འགྱེད་གྲུབ་པ་དག ། རྒྱལ་སྲིད་སྒྱུ་མ་རྣམ་འཕྲུལ་པས། ། བྱ་བ་ཐམས་ཅད་སྟོན་པར་བྱེད། ། ཁམས་གསུམ་པ་ཡི་རྒྱལ་སྲིད་ཆེ། ། བདག་རྟུལ་ཕོད་པས་གནོན་ནས་ནི། ། འགྲོ་བ་ཐམས་ཅད་རབ་འཇོམས་པར། །
རྟ་ཡི་གར་གྱིས་སྟོན་པར་བྱེད། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། སྣ་ཚོགས་ཀུན་གྱི་བདེ་མཆོག་གིས། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་དེ་བཞིན་གཤེགས། ། དཔལ་དགྱེས་རོལ་བ་རྣམ་འཕྲུལ་བ། ། སྣ་ཚོགས་ཀྱིས་ནི་རྣམ་པར་རོལ། ། རྣམ་པ་སྣ་ཚོགས་སྐལ་བཟང་པོ། །
རྣམ་པ་སྣ་ཚོགས་བདེ་མཆོག་གིས། ། འདུལ་བ་རྣམ་པ་སྣ་ཚོགས་ཀྱིས། ། སེམས་ཅན་ཁམས་ནི་རབ་ཏུ་བསྒྲུབ། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། སངས་རྒྱས་ཐམས་ཅད་འབྱུང་བའི་མཆོག ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་ལ་གནས་ཏེ། ། གྲུབ་པའི་དབང་ཕྱུག་རབ་བསྒྲུབས་པས། །
ཐམས་ཅད་བདག་ཉིད་གྲུབ་པ་བྱེད། ། ཅེས་བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་སངས་རྒྱས་ཐམས་ཅད་མཉམ་པར་སྦྱོར་བ་མཁའ་འགྲོ་སྒྱུ་མའི་དཀྱིལ་འཁོར་གྱི་རྟོག་པ་སྟེ་དྲུག་པའོ།། །། དེ་ལས་གཞན་ཡང་བཤད་བྱ་བ། ། རྡོ་རྗེ་སེམས་དཔའ་དཔལ་གྱི་ལྷ། ། རྣམ་པ་སྣ་ཚོགས་ཀུན་གྱི་མཆོག ། འཁོར་ལོ་ཐམས་ཅད་རྣམ་སྤྲུལ་པའོ། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྗེས་སུ་བསྒྲུབ། ། དབེན་པ་ཡི་ནི་གནས་དག་གམ། །
རང་གི་སྐྱེས་མོས་ཚལ་སོགས་པར། ། ཀུན་ཏུ་སྣ་ཚོགས་སྐལ་བཟང་པོ། ། ཀུན་ཏུ་སྣ་ཚོགས་བདེ་མཆོག་གི ། ཀུན་ཏུ་སྣ་ཚོགས་དགོས་པའི་རྣམས། ། ཅི་བདེ་བར་ནི་བསྒྲུབ་པར་བྱ། ། རྟེན་དང་དགོན་པ་གཙུག་ལག་ཁང་། ། རི་ཡི་རྩེ་རྣམས་ཐམས་ཅད་དུ། ། རྣམ་པ་དུ་མར་སྣ་ཚོགས་པ། ། སངས་རྒྱས་དགོས་པ་བསྒྲུབ་པར་བྱ། ། དུར་ཁྲོད་དང་ནི་ལྷ་རྟེན་དང་། །
མ་མོའི་གནས་ལ་སོགས་འདུག་ན། ། རྡོ་རྗེ་འཛིན་པའི་དགོས་པ་དག ། རྣམ་པ་དུ་མར་འགྲུབ་པར་འགྱུར། ། བདྨོའི་སྐྱེས་མོས་ཚལ་དགའ་དང་། ། ཆུ་བོ་དག་གི་མདོ་དག་ཏུ། ། པདྨ་འཛིན་པའི་དགོས་པ་རྣམས། ། ཡང་དག་པར་ནི་འགྲུབ་པར་འགྱུར། ། རྒྱལ་པོའི་ཕོ་བྲང་དགའ་བ་དང་། ། རྒྱལ་པོའི་སྐྱེས་མོས་ཚལ་དག་ཏུ། ། རྣམ་པ་སྣ་ཚོགས་དུ་མ་ཡི། །
རྒྱལ་པོའི་དགོས་པ་བསྒྲུབ་པར་བྱ། ། མཁའ་ནི་རྣམ་པ་སྣ་ཚོགས་དང་། ། དེ་བཞིན་ཆུ་བོའི་འགྲམ་དག་གམ། ། རྒྱལ་ཁམས་གཞན་ལས་གྲུབ་པ་རུ། ། རྡོ་རྗེ་རྟ་ནི་བསྒྲུབ་པར་བྱ། ། ཆ་ལུགས་རྣམ་པ་སྣ་ཚོགས་དང་། ། སྒྲུབ་པ་རྣམ་པ་སྣ་ཚོགས་ཀྱིས། ། རྡོ་རྗེ་སེམས་དཔའི་དགོས་པ་ལ། ། དཀྱིལ་འཁོར་ལ་སོགས་རབ་ཏུ་སྒྲུབ། ། སངས་རྒྱས་རྣམས་ཀྱི་པདྨ་དམར། །
ཕྱག་ན་རྡོ་རྗེ་སྣ་ཚོགས་ལ། ། འཇིག་རྟེན་དབང་གི་ཁ་དོག་དཀར། ། རྡོ་རྗེ་ཉི་མ་དཔལ་གྱི་གསེར། ། ཁ་དོག་ཀུན་དང་ཅི་འབྱོར་བ། ། བླ་རེ་རྒྱལ་མཚན་རྒྱན་གྱི་རྣམས། ། ཐམས་ཅད་རབ་ཏུ་སྒྲུབ་པ་དཔལ། ། རྟ་མཆོག་རྡོ་རྗེ་ཅན་གྱི་འོ། ། གནས་དང་འཁོར་རྣམས་ཅི་འདྲ་དང་། ། བཀོད་དང་འགྲོ་བ་ཅི་འདྲ་དང་། ། འཁོར་རྣམས་བཀོད་པ་ཅི་འདྲ་བར། །
དེ་འདྲའི་འཁོར་ལོ་མཆོག་གིས་མཛད། ། རྡོ་རྗེ་སེམས་དཔའི་ལྷ་རྣམས་ཀྱི། ། འཁོར་ལོ་མངོན་སུམ་མཐོང་བ་ལས། ། བསོད་ནམས་བརྟགས་པ་ཅི་འདྲ་བ། ། ཕྱིས་བྲིས་པ་ཡང་དེ་བཞིན་ནོ། ། དཀྱིལ་འཁོར་ཐིག་བཏབ་ཤེས་རབ་ཅན། ། ཕྱོགས་ཀུན་མཉམ་པ་ཉིད་བསྒྲུབ་ཅིང་། ། ཤར་ནུབ་བྱང་གི་ཕྱོགས་དག་ཏུ། ། ཐིག་བཞི་བཏབ་པས་དཀྱིལ་འཁོར་བརྒྱད། ། དཀྱིལ་འཁོར་ཡང་དག་ཅི་འདྲ་བར། །
རབ་ཏུ་རྟག་པར་སུ་ཞིག་ནུས། ། རང་གི་ལྷ་ཡི་རང་བཞིན་གྱིས། ། དཀྱིལ་འཁོར་བརྟགས་པ་འགྲུབ་པར་འགྱུར། ། བདག་ཉིད་རང་གི་ལྷར་སྦྱོར་བས། ། དངོས་གྲུབ་ཐམས་ཅད་བསྒྲུབ་པར་བྱ། ། ཆོ་ག་ལྷག་གམ་མ་ཚང་ནའང་། ། ཉེས་པ་མེད་དེ་འགྲུབ་པར་འགྱུར། ། ཀུན་ཏུ་སྣ་ཚོགས་སྐལ་བཟང་པོ། ། ཀུན་ཏུ་སྣ་ཚོགས་འཁོར་ལོ་ཅན། ། ཀུན་ཏུ་སྣ་ཚོགས་གྲུབ་པའི་ཕྱིར། །
དཀྱིལ་འཁོར་ཀུན་ཏུ་སྣ་ཚོགས་པའོ། ། དཀྱིལ་འཁོར་ཟླུམ་པོ་སངས་རྒྱས་ཀྱི། ། རྡོ་རྗེ་ཅན་གྱི་ཟླ་གམ་བཞིན། ། པདྨའི་དབང་གི་པདྨའི་དབྱིབས། ། རིན་ཆེན་མཆོག་གི་རིན་ཆེན་དབྱིབས། ། ཇི་ལྟར་འདོད་པ་ཅི་འབྱོར་པ། ། ཅི་ལྟའི་དུས་དང་ཅི་བདེ་བར། ། དཀྱིལ་འཁོར་ཀུན་ཏུ་གནས་པར་དཔལ། ། རྟ་མཆོག་ཕྱག་རྒྱ་རྡོ་རྗེའི་འོ། ། དཀྱིལ་འཁོར་དུ་ནི་མ་ཞུགས་ཤིང་། །
དམ་ཚིག་རྣམས་ནི་སྤངས་པ་དག ། གསང་བ་ཡང་དག་མི་ཤེས་པས། ། བསྒྲུབས་ཀྱང་ཅི་ཡང་མི་འགྲུབ་བོ། ། སྲོག་ཆགས་གསད་པར་མི་བྱ་ཞིང་། ། དཀོན་མཆོག་གསུམ་ནི་ཡོངས་མི་སྤང་། ། བྱང་ཆུབ་སེམས་ནི་མི་གཏང་སྟེ། ། སློབ་དཔོན་སྐལ་བཟང་ཡོངས་མི་གཏང་། ། ཀུན་ཏུ་སྣ་ཚོགས་སྐལ་བཟང་པོར། ། བདག་རང་བསྒྲུབ་པས་སྐལ་བ་བཟང་། ། བདག་མེད་ཆོས་ཉིད་དང་ལྡན་པ། །
དམ་ཚིག་ལ་སྡང་སྐལ་བ་ངན། ། སྲིད་པ་ཤིན་ཏུ་བསྒྲུབས་པས་ན། ། སྐལ་བཟང་སངས་རྒྱས་བཅོམ་ལྡན་འདས། ། སྐལ་ངན་ཉན་ཐོས་འཇིག་རྟེན་ན། ། ཤིན་ཏུ་ཡོངས་སུ་མྱ་ངན་འདས། ། རྟོག་པ་ཐམས་ཅད་བསྒྲུབ་པའི་ཕྱིར། ། སྐལ་བཟང་ཕྱག་ན་རྡོ་རྗེ་དཔལ། ། སྟོང་པ་ཉིད་ལ་རབ་སྦྱོར་བས། ། རང་རྒྱལ་རྣམས་ནི་སྐལ་བ་ངན། ། འདོད་ཆགས་ཐམས་ཅད་རྣམ་དག་པས། །
སྐལ་བཟང་སྤྱན་རས་གཟིགས་ཀྱི་དབང་། ། ལོག་པར་ལྟ་དང་ལྡན་པས་ན། ། སྐལ་ངན་འཇིག་རྟེན་མུ་སྟེགས་ན། ། དམ་པའི་ནོར་མཆོག་སྡུད་པའི་ཕྱིར། ། སྐལ་བཟང་རྡོ་རྗེ་ཉི་མ་དཔལ། ། བདག་གི་བུ་ཡང་མ་ཆགས་པས། ། སྐལ་ངན་དཀའ་ཐུབ་སྤྱོད་པ་ཀུན། ། རྒྱལ་སྲིད་མཆོག་རྣམས་ཀུན་བསྡུས་པས། ། རྟ་མཆོག་དཔལ་ནི་སྐལ་བ་བཟང་། ། བདག་མེད་ཡོངས་སུ་འཛིན་མེད་པས། །
ཐུབ་པ་ཐམས་ཅད་སྐལ་བ་ངན། ། བདེ་བ་ཐམས་ཅད་བདག་སྒྲུབ་ཕྱིར། ། ཀུན་གྱི་སློབ་དཔོན་སྐལ་བ་བཟང་། ། ལྟ་ངན་དམ་ཚིག་ལ་སྡང་པའི། ། སློབ་མ་ཐམས་ཅད་སྐལ་བ་ངན། ། གསང་བའི་དོན་ནི་ཡང་དག་ཉིད། ། འདི་ནི་གསལ་བར་ཤེས་པ་ཡིས། ། སངས་རྒྱས་ཀུན་གྱི་བཀའ་བཞིན་དུ། ། སངས་རྒྱས་ཀུན་ཏུ་འགྲུབ་པར་གྱུར། ། ཀུན་གྱི་སློབ་དཔོན་ལ་གནས་པས། །
འཁོར་ལོར་འཇུག་པར་བྱེད་པ་ན། ། དཀྱིལ་འཁོར་འདོད་པའི་སློབ་མ་ལ། ། གསང་བ་ཡང་དག་མཐའ་ཡས་མཆོག ། ཐོག་མ་ཉིད་དུ་གསང་བརྗོད་པ། ། ཀྱེ་ཁྱོད་ཅི་ལ་དགའ་ཞེས་དྲི། ། སྐལ་བ་བཟང་ལ་བདག་དགའ་ཞེས། ། འཇུག་པ་པོས་ཀྱང་སྨྲ་བ་བྱ། ། གསང་བའི་ཡན་ལག་འདིར་ཤེས་ན། ། ཅི་ལྟར་འདོད་པར་རབ་ཏུ་གཞུག ། གསང་བ་ཡང་དག་མི་ཤེས་ཏེ། །
གཡས་པ་ཡིས་ནི་གཞུག་པར་བྱ། ། དེ་ལྟར་དཀྱིལ་འཁོར་དུ་ཞུགས་ནས། ། དེ་བཞིན་ཤིན་ཏུ་ཡོན་དབུལ་ཏེ། ། གསང་བའི་ཆོ་ག་ཉིད་ཤེས་པས། ། མི་འགྱུར་བ་ཡི་མཆོག་འགྲུབ་བོ། ། ཀུན་ཏུ་སྣ་ཚོགས་བླ་མ་ལ། ། ཡོན་མཆོད་དག་ནི་དབུལ་བར་ངེས། ། གང་ལ་ཡོངས་སུ་གཏང་དཀའ་གང་། ། དེ་ནི་མཆོག་ཏུ་བཤད་པ་ཡིན། ། གང་དང་གང་ནི་སྡུག་པའི་མཆོག །
ཡང་ན་ཤིན་ཏུ་ཁྱད་པར་ཅན། ། དེ་དང་དེ་ནི་བླ་མ་ལ། ། དེ་ཉིད་མི་ཟད་འདོད་བས་དབུལ། ། ཡང་ན་དེ་ནི་འདོད་འགྱུར་བའམ། ། འོན་ཏེ་སེམས་ལ་དགོས་པ་དག ། དེ་སྦྱིན་ཡང་ན་དགོས་པ་བྱ། ། དེ་ནི་ཆུང་ཡང་མཆོག་ཡིན་ནོ། ། དེ་ལ་གལ་ཏེ་མཆོག་བདོག་ལ། ། དེ་ཡང་ངན་པའི་ཡོན་འབུལ་ན། ། ཀུན་གྱི་སློབ་དཔོན་བརྙས་པས་ན། །
དེ་ནི་རྟག་ཏུ་སྡུག་བསྔལ་འཐོབ། ། བུ་མོ་ཤིན་ཏུ་བརྒྱན་པ་འམ། ། དེ་བཞིན་ཆུང་མ་སྡུག་པ་དག ། ཕུལ་ནས་རིན་གྱིས་བླུ་བ་ནི། ། སངས་རྒྱས་བྱང་ཆུབ་མཆོག་གི་ཡོན། ། མ་ཆེན་དག་ནི་ཕུལ་ནས་སུ། ། སླར་ཡང་རིན་གྱིས་བླུ་བ་ནི། ། རྡོ་རྗེ་འཛིན་དཔལ་སྦྱོར་བ་ཡི། ། འོན་ཏེ་མཆོག་གི་ཡོན་ཡིན་ནོ། ། མུ་ཏིག་བཟང་དང་ནོར་བུ་དང་། །
ཤིན་ཏུ་དཀར་བའི་རས་ཟུང་དང་། ། དེ་བཞིན་རྟ་ནི་དཀར་པོ་དག ། པདྨ་ཅན་གྱི་ཡོན་མཆོག་ཡིན། ། རྒྱལ་སྲིད་ལོངས་སྤྱོད་གཏེར་རྣམས་དང་། ། གོས་དང་རྒྱན་གྱི་ཚོགས་རྣམས་དང་། ། དེ་བཞིན་མཆོད་པ་ཐམས་ཅད་ནི། ། རྡོ་རྗེ་ཉི་མའི་ཡོན་ཡིན་ནོ། ། ཤིན་ཏུ་བརྒྱན་པའི་རྟ་དག་དང་། ། གླང་པོ་ཤིན་ཏུ་བརྒྱན་པ་དང་། ། ཤིན་རྟ་རིན་ཆེན་གང་བ་དང་། །
རྟ་ཡི་རྒྱལ་པོའི་ཡོན་ཡིན་ནོ། ། ཁམས་ཀྱི་རང་བཞིན་ཐམས་ཅད་དང་། ། སྲོག་དང་རྩ་བའི་དེ་བཞིན་ཏེ། ། སངས་རྒྱས་རིན་ཆེན་དབང་བསྐུར་བ། ། མཁས་པས་རྣམ་པ་སྣ་ཚོགས་བརྟག ། སྤྱི་བོ་དང་ནི་དཔྲལ་བ་དང་། ། འགྲམ་པ་གཉིས་དང་ལྟག་པ་རུ། ། སངས་རྒྱས་རིན་ཆེན་ཐམས་ཅད་ཀྱི། ། དབུ་རྒྱན་མི་འགྱུར་དམ་པའོ། ། ཁམས་ཀྱི་རང་བཞིན་ཐམས་ཅད་དམ། །
སྲོག་དང་རྩ་བའི་དེ་བཞིན་ཏེ། ། ཐོད་པ་རིན་ཆེན་དབུ་རྒྱན་ནམ། ། སངས་རྒྱས་གཙུག་གི་ནོར་བུ་དག ། ཀུན་ཏུ་སྣ་ཚོགས་བླ་མར་ནི། ། ཀུན་གྱི་སློབ་དཔོན་ཀུན་ལ་བྱ། ། རྒྱལ་སྲིད་ཐམས་ཅད་རྣམ་དག་ལ། ། མ་ལུས་ལུས་པ་མེད་པར་འགྲུབ། ། རིན་ཆེན་ངོ་མཚར་གཅིག་ལས་བྱས། ། དེ་བཞིན་སྣ་ཚོགས་རྒྱན་གྱིས་སྤྲས། ། སངས་རྒྱས་པདྨའི་དབང་བསྐུར་བས། །
སློབ་མ་ཐམས་ཅད་དབང་བསྐུར་རོ། ། སངས་རྒྱས་རིན་ཆེན་རྡོ་རྗེ་བྱེད། ། རྡོ་རྗེ་རིགས་ལ་རྡོ་རྗེ་ཡིན། ། སྤྱན་རས་གཟིགས་ཀྱི་སངས་རྒྱས་སྐུ། ། ནོར་བུ་འཛིན་གྱི་ནོར་བུ་ཡིན། ། སངས་རྒྱས་རིན་ཆེན་པདྨ་དང་། ། རྡོ་རྗེ་ནོར་བུ་དེ་བཞིན་དུ། ། ཐམས་ཅད་མཆོག་ནི་རྟ་མཆོག་ལ། ། རང་གི་དབང་བསྐུར་བསྡུས་པའོ། ། བླུགས་པ་དང་ནི་བྱས་པའམ། །
བརྡུངས་པའམ་ཡང་ནི་བྲིས་པའང་རུང་། ། སྣ་ཚོགས་རབ་ཏུ་ལེགས་པ་ཡི། ། མཚན་མའི་ཕྱག་རྒྱ་རབ་ཏུ་བརྟག ། ཀུན་ཏུ་སྣ་ཚོགས་སྐལ་བཟང་པོ། ། རང་བྱུང་རྣམས་ཀྱི་མཚན་མའི་རྒྱ། ། ནམ་མཁའི་དབྱིངས་ཀྱི་མཐའ་ཀླས་པའི། ། ལྷ་མོ་རྣམས་ཀྱི་བདེ་བའི་མཆོག ། གཞུ་དང་མདའ་དང་དེ་བཞིན་དུ། ། སྐལ་ལྡན་དེ་བཞིན་སྐལ་བ་བཟང་། ། ཐོད་པ་དང་ནི་ཁ་ཊྭཱཾ་ག །
རྡོ་རྗེ་རྒྱ་གྲམ་དེ་བཞིན་ནོ། ། པདྨ་རྒྱ་གྲམ་དཔག་མེད་ཚེའི། ། སངས་རྒྱས་ཀུན་གྱི་ཚེ་བསྒྲུབ་པ། ། ལྷ་མོ་ཚོགས་རྣམས་ཐམས་ཅད་ཀྱི། ། མཚན་མའི་ཕྱག་རྒྱ་ཚོགས་སྒྲུབ་བཞིན། ། མདའ་དང་དེ་བཞིན་ཚངས་པའི་མགོ ། དེ་བཞིན་འཁོར་ལོའི་ཕྱག་རྒྱ་དང་། ། རྡོ་རྗེ་ཏྲི་ཤུལ་ཕྱག་རྒྱའི་མཆོག ། དཔག་བསམ་ཤིང་དང་ལྕུག་མ་དང་། ། པདྨ་རྟ་མགྲིན་འཕང་མཐོ་བ། །
རྟ་མགྲིན་ལྗང་གུ་དེ་བཞིན་ནོ། ། ཕག་གི་མཆེ་བ་གྲུབ་པ་དང་། ། ཟླ་བ་ཉི་མ་དེ་བཞིན་ནོ། ། རིན་ཆེན་སྣ་ཚོགས་སྣོད་ཆེན་དུ། ། སངས་རྒྱས་གཟུགས་ཀྱི་ར་ས་ཡ། ། ཐམས་ཅད་བདག་ཉིད་མྱོང་སྐལ་བཟང་། ། མཚན་མའི་ཕྱག་རྒྱའི་ཚོགས་བཞིན་ནོ། ། གླིང་བུ་དང་ནི་པི་ཝང་ཀུན། ། ཀུ་མཎྜ་དང་མུ་ར་ཛ། ། མེ་ཏོག་བདུག་པ་མར་མེ་དང་། །
སྣ་ཚོགས་དྲི་རྣམས་དེ་བཞིན་ནོ། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། མཚན་མའི་ཕྱག་རྒྱ་དམ་པའི་ཚོགས། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་ཉིད་ལ་གནས། ། གྲུབ་པའི་དབང་ཕྱུག་རབ་གྲུབ་པས། ། ཐམས་ཅད་བདག་ཉིད་གྲུབ་པར་འགྱུར། ། ཆོས་གོས་དང་ནི་ལྷུང་བཟེད་དང་། །
དེ་བཞིན་དུ་ནི་འཁར་གསིལ་དང་། ། དམ་པའི་ཆོས་ཀྱི་གླེགས་བམ་དག ། མཚན་མའི་ཕྱག་རྒྱའི་ཚོགས་གཞན་ནོ། ། དེ་བཞིན་རྩེ་ཡི་ཕྱག་རྒྱ་དང་། ། ཆ་ལང་དང་ནི་རྔ་དག་དང་། ། རྡོ་རྗེ་དང་ནི་རིན་ཆེན་སྣོད། ། མཚན་མའི་ཕྱག་རྒྱའི་ཚོགས་གཞན་ནོ། ། དེ་བཞིན་སངས་རྒྱས་གཟུགས་བརྙན་དང་། ། མེ་ལོང་དང་ནི་རླུང་ཡབ་དང་། རྡོ་རྗེ་སེར་བ་སྤྲིན་དང་བཅས། །
དེ་བཞིན་མིག་གི་ཕྱག་དང་། ། རྡོ་རྗེ་འབར་བ་ཁ་ཊྭཱཾ་ག ། ཐོད་པ་ཁམ་ཕོར་དེ་བཞིན་ནོ། ། དམར་ཆེན་དང་ནི་སྙིང་རྗེ་དང་། ། ཤ་ཆེན་པོ་ཡང་དེ་བཞིན་ཏེ། ། རྣོན་པོ་མདའ་དང་དེ་བཞིན་འདྲེན། ། ཆང་དང་ཆུ་དང་དེ་བཞིན་ཏེ། ། ལྕུག་མ་རླུང་གིས་བསྐྱོད་པ་དང་། ། རས་དང་དེ་བཞིན་མེ་དང་ནི། ། རྡོ་རྗེ་ཁྲོ་བོ་རྒྱལ་པོའི་དཔལ། །
གདུག་པ་ཐམས་ཅད་ཟ་བ་ཡི། ། མཚན་མའི་ཕྱག་རྒྱ་གྲུབ་པའི་ཚོགས། ། རྣལ་འབྱོར་དངོས་གྲུབ་རབ་སྒྲུབ་པའོ། ། པདྨ་སྣ་ཚོགས་དམར་པོ་དང་། ། ལྗང་གུ་དེ་བཞིན་དཀར་པོ་དང་། ། མཐིང་ག་སེར་པོ་ལེ་བརྒན་དག ། པདྨ་མཚན་མཆོག་རྣམ་པ་བདུན། ། པདྨ་སྨྱུང་པོ་བུད་མེད་རྒྱ། ། དེ་བཞིན་ཆོས་ཀྱི་འཁོར་ལོ་དང་། ། གསལ་ཞིང་དཔལ་བསྐྱེད་རྡོ་རྗེ་དང་། །
པདྨ་མཚན་མའི་ཚོགས་གཞན་ནོ། ། གཞུ་དང་མདའ་དང་རལ་གྲི་དང་། ། དེ་བཞིན་དུ་ནི་འབར་བའི་མེ། ། དབང་བསྐུར་གཏེར་དང་རྒྱལ་མཚན་དག ། མཆོད་པའི་མཚན་མ་བསྡུས་པའོ། ། དེ་བཞིན་སྣ་ཚོགས་པདྨ་དང་། ། རྡོ་རྗེ་རྒྱ་གྲམ་དེ་བཞིན་ཏེ། ། མཚན་མའི་ཕྱག་རྒྱ་གྲུབ་པ་ཡིས། ། རྒྱལ་སྲིད་ཐམས་ཅད་འཇོམས་པ་སྟེ། ། སངས་རྒྱས་ཐམས་ཅད་ལ་སོགས་པ། །
དངོས་པོ་བརྟན་གཡོ་མ་ལུས་ཀུན། ། རང་བྱུང་རྣམས་ཀྱི་མཚན་མའི་རྒྱ། ། ནམ་མཁའི་དབྱིངས་ཀྱི་མཐའ་ཀླས་པའི། ། དེ་སྐད་བཅོམ་ལྡན་དེ་བཞིན་གཤེགས། ། རྡོ་རྗེ་སེམས་དཔའ་དཔལ་གྱིས་གསུངས། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་དཀྱིལ་འཁོར་ཐམས་ཅད་ཀྱི་ཕྱག་རྒྱ་ཤེས་པའི་རྟོག་པ་སྟེ་བདུན་པའོ།། །། དེ་ནས་གཞན་དག་བཤད་པ་ནི། ། རྡོ་རྗེ་སེམས་དཔའ་དཔལ་གྱི་ལྷའི། ། རྣམ་པ་ཀུན་ཏུ་སྣ་ཚོགས་མཆོག ། མཆོད་པ་ཐམས་ཅད་རྣམ་སྤྲུལ་པའོ། །
ལག་པ་གཡས་གཡོན་གཉིས་དག་གིས། ། མཛུབ་མོ་མཐེའུ་ཆུང་མཛེས་པར་བསྒྱུར། ། དཔལ་ལྡན་གཡོན་པ་འགྱིང་བའི་ཐབས། ། གཡས་པ་བ་དན་གསུམ་དུ་བྱ། ། སྲི་ཞུར་བཅས་པའི་སྟེག་པའི་མཆོག ། བདག་ཉིད་རྡོ་རྗེ་སེམས་དཔའ་དཔལ། ། འཛུམ་དང་བཅས་པས་མིག་གིས་བལྟ། ། བསམ་པ་གཡོས་པའི་ཕྱག་རྒྱ་འོ། ། སངས་རྒྱས་རྡོ་རྗེ་པདྨ་འཛིན། ། རྡོ་རྗེ་ཉི་མ་ཁམས་གསུམ་པས། །
སྐད་ཅིག་གིས་ནི་ཕྱག་བྱས་ན། ། ཁེངས་པ་གཞན་ལྟ་ཅི་ཞིག་སྨོས། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་པར་བཅས། ། བཏུད་དེ་རབ་ཏུ་ཕྱག་འཚལ་ནས། ། ལས་རྣམས་ཐམས་ཅད་བྱེད་པར་འགྱུར། ། རྡོ་རྗེ་དཔལ་གྱི་ཐལ་མོ་བསྒྱུར། ། བསམ་པ་གཡོས་པས་ཕྱག་བྱས་པའི། ། སངས་རྒྱས་མཆོད་པ་ལེགས་བྱས་ན། ། མ་ལུས་ལུས་པ་མེད་པར་འགྲུབ། །
སྨིན་མ་གཡོན་དུ་འདེགས་ཚུལ་གྱིས། ། རུ་ལུ་རུ་ལུ་བཅས་བགྲང་ན། ། ཚངས་པ་ཉེ་དབང་དྲག་པོར་བཅས། ། ཁམས་གསུམ་པ་རྣམས་ཕྱག་བྱེད་འགྱུར། ། ཐལ་མོས་པདྨོ་ཁ་འབུས་བཞིན། ། རང་གི་སྦྱོར་ལྡན་སྙིང་གར་བཅིང་། ། མཐེ་བོ་མཐེའུ་ཆུང་འདབ་མ་བཞིན། ། རྒྱས་པ་བཏུད་པའི་ཕྱག་ཀྱང་བྱ། ། ལུས་ཀྱི་ཡན་ལག་ཐམས་ཅད་ནི། ། ས་ལ་བསྙལ་ཏེ་ཕྱག་བྱ་བ། །
སྙིང་ག་ཁ་དང་སྤྱི་གཙུག་ཏུ། ། ཐལ་མོ་སྦྱར་ཏེ་ཕྱག་བྱ་འོ། ། དཔལ་ལྡན་རྡོ་རྗེ་འགྱིང་པའི་ཐབས། ། འཛུམ་པའི་མིག་གིས་ཐབས་བྱས་ན། ། ཁམས་གསུམ་པ་ཡང་ཕྱག་བྱེད་ན། ། མཐུ་བསྙེམས་གཞན་ལྟ་ཅི་ཞིག་སྨོས། ། ཕྱག་འཚལ་བའི་ཕྱག་རྒྱ་ཤེས་པའོ། ། གར་གྱི་རྒྱུན་རྣམས་ཅི་སྙེད་དང་། ། དེ་བཞིན་བྱ་བའི་ཚུལ་སྟོན་ཀུན། ། དེ་དག་རྡོ་རྗེ་སེམས་དཔའི་རྒྱ། །
རང་གི་དོན་རྣམས་གྲུབ་བྱེད་པའོ། ། འགྱིང་དང་བཅས་པའི་ཚུལ་བྱས་ནས། ། ཅི་ལྟའི་ཚུལ་བཞིན་གར་བྱེད་ཅིང་། ། བསྐོར་བའི་གར་རྣམས་སྣ་ཚོགས་ཀྱིས། ། མཆོད་པ་ཐམས་ཅད་དབུལ་བར་བྱ། ། ལག་པ་གཡས་གཡོན་གཉིས་དག་གིས། ། མཛུབ་མོ་མཐེའུ་ཆུང་མཛེས་བསྒྱུར་ཏོ། ། གཡོན་པའི་མཛུབ་མོ་ཁུ་ཚུལ་བཅང་། ། གཡས་པ་བ་དན་གསུམ་པར་བྱས། ། ཕྱག་རྒྱ་འདི་ཡིས་བཏབ་ན་ནི། །
སངས་རྒྱས་ཀུན་དང་འགྲོགས་པ་དང་། ། དངོས་གྲུབ་ཆེན་པོ་མཆོག་ཀུན་གྱི། ། དབང་ཕྱུག་ཆེན་པོ་འགྲུབ་པར་འགྱུར། ། སངས་རྒྱས་ཐམས་ཅད་དང་འགྲོགས་པ། ། དཔལ་སྐལ་བ་བཟང་པོ་ཞེས་བྱ་བའི་ཕྱག་རྒྱའོ། ། སྙེམས་འཛིན་ཆེན་པོར་བཅས་པ་ཡི། ། སྦྱོར་བས་དེ་ཉིད་བཏེག་ནས་སུ། ། འགྲམ་པའི་ཕྱོགས་སུ་ཡོངས་བསྒྱུར་ནས། ། སྤྱི་བོའི་མཚམས་སུ་གཞག་པར་བྱ། ། ཐམས་ཅད་འབེབས་པའི་གར་བྱེད་པས། །
གར་བྱས་དེ་ནས་ཕབ་ནས་སུ། ། སྐལ་བཟང་ཧཱུྃ་ཞེས་བྱ་བའི་ལུས། ། མཆོད་པ་ཐམས་ཅད་དབུལ་བར་བྱ། ། སངས་རྒྱས་ཐམས་ཅད་དང་མཉམ་པར་སྦྱོར་བ་སྐལ་བ་བཟང་པོ་བདེ་བ་ཆེན་པོ་ཞེས་བྱ་བའི་ཕྱག་རྒྱའོ། ། ལག་པ་གཡས་གཡོན་གཉིས་དག་གིས། ། མཛུབ་མོ་མཐེའུ་ཆུང་མཛེས་བསྒྱུར་བའི། ། རྡོ་རྗེ་ཐལ་མོ་སྦྱར་ནས་སུ། ། དེ་བཞིན་གཡོན་དུ་བསྒྱུར་བར་བྱ། ། དེ་ནི་སྦྱོར་བས་བཏེག་ནས་སུ། ། སྤྱི་བོའི་མཚམས་སུ་གཞག་པར་བྱ། །
སྐལ་བཟང་ཨོཾ་ཞེས་བྱ་བའི་གླུས། ། མཆོད་པ་ཐམས་ཅད་དབུལ་བར་བྱ། ། དཔལ་རྡོ་རྗེ་ཐལ་མོ་སྦྱར་བ་སངས་རྒྱས་ཀྱི་མཆོད་པའོ། ། ལག་པ་གཡས་གཡོན་གཉིས་དག་གིས། ། མཛུབ་མོ་མཐེའུ་ཆུང་མཛེས་བསྒྱུར་ཏེ། ། རྡོ་རྗེ་ཐལ་མོ་གྱེན་དུ་དགྲོལ། ། མཆོད་པའི་གཏོར་མ་ཀུན་གྱི་ཚུལ། ། དུར་ཁྲོད་ཆ་ལུགས་གར་བྱེད་པས། ། ཕྱག་རྒྱ་འདི་ཡིས་གར་བྱེད་ཅིང་། ། སྐལ་བཟང་རྡོ་རྗེ་དྲག་པོར་དགོད། །
མཆོད་པ་ཐམས་ཅད་དབུལ་བར་བྱ། ། དཔལ་རྡོ་རྗེ་ཧེ་རུ་ཀའི་ཐོད་པའི་ཐལ་མོ་སྟེ་མཆོད་པའི་གཏོར་མ་ཐམས་ཅད་ཀྱི་ཆོ་གའོ། ། ལག་པ་གཡས་གཡོན་གཉིས་དག་གིས། ། མཛུབ་མོ་མཐེའུ་ཆུང་མཛེས་བསྒྱུར་ཏེ། ། གཡས་གཡོན་ཐལ་མོ་བརྡབས་པ་ཡིས། ། མཆོད་པ་ཐམས་ཅད་དབུལ་བར་བྱ། ། དཔལ་པདྨ་གར་གྱི་དབང་ཕྱུག་གི་ཐལ་མོའོ། ། ལག་པ་གཡས་གཡོན་གཉིས་དག་གིས། ། མཛུབ་མོ་མཐེའུ་ཆུང་མཛེས་བསྒྱུར་ཏེ། ། རྡོ་རྗེ་རིན་ཆེན་ཐལ་སྦྱར་ནས། །
མཆོད་པ་ཐམས་ཅད་དབུལ་བར་བྱ། ། རེ་བ་ཐམས་ཅད་ཡོངས་སུ་རྫོགས་པར་བྱེད་པ་དཔལ་རྡོ་རྗེ་རིན་ཆེན་ཞེས་བྱ་བའི་ཕྱག་རྒྱའོ། ། གྱེན་དུ་འཐོར་ཞིང་ཐུར་དུ་འབེབས། ། བསྐོར་ཞིང་དེ་བཞིན་ཉུག་པ་དང་། ། མེ་ཏོག་བདུག་པ་མར་མེ་མཆོག ། དྲི་ཡི་མཆོད་པ་འབྱུང་བའོ། ། གང་བའམ་འོན་ཏེ་སྟོང་པའང་རུང་། ། ཡང་ན་ཅི་འབྱོར་པ་ཡིས་ཀྱང་། ། དམ་ཚིག་མཉམ་པར་བསྒྲུབ་པ་ཡིས། ། མཆོད་པ་ཐམས་ཅད་འགྲུབ་པར་འགྱུར། །
ཕྱག་རྒྱ་འདི་རྣམས་བཅིངས་ནས་ནི། ། སངས་རྒྱས་ཐམས་ཅད་མཆོད་པར་འགྱུར། ། དངོས་གྲུབ་དབང་ཕྱུག་གྲུབ་པས་ཀྱང་། ། ཀུན་གྱི་བདག་ཉིད་མཆོད་པར་འགྱུར། ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། རང་འབྱུང་རྣམས་ཀྱི་མཆོད་པ་ཀུན། ། གང་དག་དེ་ཡིས་མ་བྱས་ཤིང་། ། སྤེལ་བར་ཡང་ནི་མ་གྱུར་པའི། ། རླབས་ཆེན་དམ་པ་གང་ཡང་མེད། །
སངས་རྒྱས་ཐམས་ཅད་མཉམ་སྦྱོར་བ། ། སྦྱོར་བའི་དབང་ཕྱུག་བདེ་ཆེན་དང་། ། དངོས་གྲུབ་ལས་དང་བདེ་བ་དག །

འདི་ཡིས་མི་འགྲུབ་གང་ཡང་མེད། ། མཆོད་པ་རབ་འབྱམ་གྲུབ་པ་རྣམས། ། མ་ལུས་ལུས་པ་མེད་པ་འགྲུབ། ། བཅོམ་ལྡན་རྡོ་རྗེ་སེམས་དཔས་གསུངས། ། སངས་རྒྱས་ཐམས་ཅད་དང་མཉམ་པར་སྦྱོར་པའི་མཁའ་འགྲོ་སྒྱུ་མ་བདེ་བའི་མཆོག་ལས་མཆོད་པ་ཐམས་ཅད་དང་མཉམ་པར་སྦྱོར་བ་སྐལ་བ་བཟང་པོ་དམ་ཚིག་གི་རྟོག་པ་སྟེ་བརྒྱད་པའོ།། །། དེ་ནས་གཞན་ཡང་བཤད་པ་ནི། ། རྡོ་རྗེ་སེམས་དཔའ་དཔལ་གྱི་ལྷའི། ། ཀུན་ཏུ་སྣ་ཚོགས་མཆོག་རྣམས་ཀྱི། ། ཕྱག་རྒྱ་ཐམས་ཅད་རྣམ་སྤྲུལ་པའོ། ། སེམས་དཔའ་སངས་རྒྱས་ཀུན་གྱི་དངོས། ། རྡོ་རྗེ་སེམས་དཔའ་བདེ་བའི་མཆོག །
གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། བདེ་བ་ཀུན་ལ་ཞེན་པ་དང་། ། དངོས་གྲུབ་ཐམས་ཅད་རྣམ་དག་ཕྱིར། ། རྡོ་རྗེ་སེམས་དཔའ་བདེ་བའི་མཆོག ། ཟླ་བ་ཉ་ལྟར་རྩ་དམར་སྐུ། ། འདོད་ཆགས་ཀུན་ལ་ཆགས་པའི་ཕྱིར། ། ཆགས་པ་ཆེན་པོ་བཅོམ་ལྡན་འདས། ། རྡོ་རྗེ་སེམས་དཔའི་ཕྱག་རྒྱ་འདི། ། དམར་པོ་སྣ་ཚོགས་འབར་བའི་འོད། །
ཁམས་གསུམ་དག་ན་རིན་ཆེན་གཞན། ། སངས་རྒྱས་རིན་ཆེན་ལྟ་བུ་མེད། ། སངས་རྒྱས་ཀུན་གྱི་རིན་ཆེན་ཆེ། ། དབུ་རྒྱན་ཅན་ནི་བདེ་བའི་མཆོག ། གཞན་གྱི་ནོར་མིན་འདི་མི་འཕྲོགས། ། ལྷ་ཡི་ཆུ་འདིས་དག་པ་སྟེ། ། མཐུ་དང་ངོ་བོ་ཉིད་དག་དང་། ། རང་བཞིན་གྱིས་ནི་དེ་འགྲུབ་བོ། ། ཐོད་པའི་ཕྲེང་བའི་དབུ་རྒྱན་དང་། ། སངས་རྒྱས་གཙུག་གི་ནོར་བུ་ཅན། །
ཀུན་ནས་ཉོན་མོངས་འཇིག་རྟེན་དབང་། ། མི་མཇེད་ལ་སོགས་དེ་འགྲུབ་བོ། ། རྡོ་རྗེ་སེམས་དཔའ་དཔལ་སྦྱོར་བ། ། ལྷ་མོ་ཀུན་དང་འདུས་པ་ཡིས། ། ཀུན་ཏུ་སྣ་ཚོགས་སྐལ་བཟང་པོ། ། མཁའ་འགྲོ་མ་ནི་ཐམས་ཅད་འགྲུབ། ། སངས་རྒྱས་རྡོ་རྗེ་པདྨ་འཛིན། ། རྡོ་རྗེ་ཉི་མ་ཁམས་གསུམ་པ། ། རྒྱས་བཏབ་རྨོངས་པས་བསླང་ནས་ནི། ། ལས་རྣམས་ཀུན་ལ་སྦྱོར་བར་བྱེད། །
ཕྱག་རྒྱ་འདི་ཡིས་བཏབ་པ་ནི། ། འདོད་པ་བཞིན་དུ་འགྲོ་འོང་ལྡིང་། ། ལྷ་མོ་ཀུན་མཆོག་དཔལ་དང་ལྡན། ། རྡོ་རྗེ་སེམས་དཔའ་རབ་ཏུ་འགྲུབ། ། མཆོག་ཏུ་དགའ་བ་ལ་རབ་ཏུ་སྦྱོར་བ་སྐལ་བ་བཟང་པོ་དཔལ་རྡོ་རྗེ་སེམས་དཔའ་བདེ་བའི་མཆོག་རོལ་པ་ཞེས་བྱ་མཆོག་གི་ཕྱག་རྒྱའོ། ། གཡས་དང་གཡོན་གྱི་སྦྱོར་བ་ཡིས། ། བདེ་བའི་ཆ་ལུགས་གར་བྱེད་ཅིང་། ། སེམས་དཔའི་སྐྱིལ་མོ་ཀྲུང་བཅས་ནས། ། དཔུང་རྣམས་ཐམས་ཅད་རབ་ཏུ་འཇོམས། ། དཔལ་རྡོ་རྗེ་སེམས་དཔའི་སྐྱིལ་མོ་ཀྲུང་ངོ་། །
ཟླ་བའི་ཁ་དོག་འཛུམ་པའི་ཞལ། ། དངོས་གྲུབ་ཐམས་ཅད་དག་པ་དང་། ། པདྨའི་འདོད་ཆགས་རྣམ་དག་ཕྱིར། ། བརླ་ཡི་དབུས་ནི་དམར་ལ་དཀར། ། ཕྱག་མཆོད་ལོ་མ་སྔོན་པོ་འདྲ། ། དེ་བཞིན་བདེ་བའི་དབང་ཕྱུག་དང་། ། བདེ་བར་རེག་པའི་དབང་ཕྱུག་པས། ། དཀར་ཞིང་སེར་བའི་བརླ་དང་ལྡན། ། ལྷ་རྫས་སྣ་ཚོགས་ཁ་དོག་མཆོག ། འབར་བ་སྣ་ཚོགས་འཁྲིགས་པའི་འོད། །
པདྨ་སྣ་ཚོགས་ལ་གནས་པ། ། ཐམས་ཅད་དག་པར་རབ་ཏུ་གནས། ། སངས་རྒྱས་པདྨ་ལ་སོགས་མཆོག ། རིན་ཆེན་སྣ་ཚོགས་རྒྱན་དང་གོས། ། སངས་རྒྱས་ཐམས་ཅད་འདུས་པ་ཡིན། ། མི་མཇེད་ལ་སོགས་བརྒྱན་པ་བཞིན། ། བྱ་བ་དང་ནི་བཟློག་པ་དང་། ། འཕྲོག་པ་དང་ཀྱང་ལྷག་པར་མཛོད། ། བདག་ལ་འཁྱུད་པའི་ཕྱག་རྒྱ་ཡིས། ། ཡན་ལག་ཐམས་ཅད་འཕྲོག་པར་འགྲུབ། །
ཕྱག་རྒྱ་འདི་ཡིས་བཏབ་ན་ནི། ། འདོད་པ་བཞིན་དུ་འགྲོ་འོང་ལྡིང་། ། དཔལ་ལྡན་འདོད་པ་ཀུན་ལ་དབང་། ། རྡོ་རྗེ་སེམས་དཔའ་རབ་ཏུ་འགྲུབ། ། མཆོག་ཏུ་དགའ་བ་ལ་རབ་ཏུ་སྦྱོར་བ་སྐལ་བ་བཟང་པོ་དཔལ་རྡོ་རྗེ་མདའ་བདེ་བའི་མཆོག་རོལ་པ་ཞེས་བྱ་བའི་ཕྱག་རྒྱའོ། ། རྣམ་པ་སྣ་ཚོགས་དམ་ཚིག་ཆགས། ། བདེ་བའི་འབེབས་པའི་གར་བྱེད་པས། ། བདག་ལ་འཁྱུད་པའི་ཕྱག་རྒྱ་མཆོག ། དབུས་ཀྱི་ལྷ་མཆོག་ཆེན་པོ་ཡི། ། ཕྱག་རྒྱ་འདི་ཡིས་རྣལ་འབྱོར་པ། །
འདོད་པ་བཞིན་དུ་འགྲོ་འོང་ལྡིང་། ། བདེ་ཆེན་དབང་ཕྱུག་དཔལ་དང་ལྡན། ། རྡོ་རྗེ་སེམས་དཔའ་རབ་ཏུ་འགྲུབ། ། མཆོག་ཏུ་དགའ་ལ་རབ་སྦྱོར་བ། ། སྐལ་བ་བཟང་པོ་དཔལ་རྡོ་རྗེ་སེམས་དཔའི་དམ་ཚིག་བདེ་བའི་མཆོག་རོལ་པ་ཞེས་བྱ་བའི་ཕྱག་རྒྱའོ། ། སེ་ར་ཁ་ཡི་ཚུལ་དག་ཏུ། ། རྡོ་རྗེ་ཁ་ཊྭཱཾ་ག་བཟུང་སྟེ། ། བདག་ལ་འཁྱུག་པའི་ཕྱག་རྒྱ་ནི། ། པད་བཅས་རྡོ་རྗེ་རྒྱ་གྲམ་མཆོག ། ཕྱག་རྒྱ་འདི་ཡིས་བཏབ་ན་ནི། །
འདོད་པ་བཞིན་དུ་འགྲོ་འོང་ལྡིང་། ། རྣལ་འབྱོར་ཀུན་གྱིས་དབང་ཕྱུག་རྒྱལ། ། རྡོ་རྗེ་སེམས་དཔའ་རབ་ཏུ་འགྲུབ། ། མཆོག་ཏུ་དགའ་བ་ལ་རབ་ཏུ་སྦྱོར་བ་སྐལ་བཟང་པོ་དཔལ་རྣལ་འབྱོར་བདེ་བའི་མཆོག་རོལ་པ་ཞེས་བྱ་བའི་ཕྱག་རྒྱའོ། ། རྫོགས་སངས་རྒྱས་ཀྱི་ཁམ་ཕོར་འགྲུབ། ། བདག་ལ་འཁྱུད་པའི་ཕྱག་རྒྱ་ཡིས། ། རྡོ་རྗེ་སེམས་དཔའ་དཔལ་སྦྱོར་བ། ། དབུས་ཀྱི་ལྷ་མཆོག་ཆེན་པོ་འོ། ། ཕྱག་རྒྱ་འདི་ཡིས་རྣལ་འབྱོར་པ། ། འདོད་པ་བཞིན་དུ་འགྲོ་འོང་ལྡིང་། །
དཔལ་ལྡན་ཚེ་དང་གཞོན་འགྲུབ་པ། ། རྡོ་རྗེ་སེམས་དཔའ་རབ་ཏུ་འགྲུབ། ། མཆོག་ཏུ་དགའ་བ་ལ་རབ་ཏུ་སྦྱོར་བ་སྐལ་བ་བཟང་པོ་དཔལ་རྡོ་རྗེ་ཚེ་བདེ་བའི་མཆོག་རོལ་པ་ཞེས་བྱ་བའི་ཕྱག་རྒྱའོ། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། རང་བྱུང་ཕྱག་རྒྱ་སྣ་ཚོགས་རྣམས། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་ལ་གནས་ཏེ། ། གྲུབ་པའི་དབང་ཕྱུག་རབ་གྲུབ་པས། །
ཐམས་ཅད་བདག་ཉིད་འབབ་འགྲུབ་འགྱུར། ། སངས་རྒྱས་ཐམས་ཅད་དང་མཉམ་པར་སྦྱོར་བའི་མཁའ་འགྲོ་སྒྱུ་མ་བདེ་བའི་མཆོག་གི་རྩ་བའི་ཕྱག་རྒྱའི་ཚོགས་སོ། ། གཙུག་ལག་ཅི་ལྟའི་རྗེས་མཐུན་པའི། ། དཔལ་རྫོགས་རྒྱ་ཆེན་གར་དག་གིས། ། མདའ་བཞི་ཡོངས་སུ་འཕངས་ན་ནི། ། བདུད་བཞི་དག་ལས་རྒྱལ་བར་འགྱུར། ། ཚངས་པ་ཆེན་པོའི་མགོ་དཔལ་རྡོ་རྗེ་མདའ་ཞེས་བྱ་བའི་ཕྱག་རྒྱ་འོ། ། རྐང་པ་འདེགས་ཅིང་ཕབ་པ་དང་། ། གཤིགས་ཏེ་མཆོངས་པའི་སྟབས་དག་གིས། ། འཁོར་ལོའི་ཕྱག་རྒྱས་བསྟོད་ནས་ནི། །
ཁམས་གསུམ་དག་ལས་མཆོངས་པར་འགྱུར། ། དཔལ་རྡོ་རྗེ་མཐུ་བོ་ཆེ་ཞེས་བྱ་བའི་ཕྱག་རྒྱའོ། ། བྱ་བ་དང་ནི་བཟློག་པ་དང་། ། ཕྲོགས་པ་དག་གི་ཁྱད་པར་དུ། ། སྣ་ཚོགས་ཕྱག་རྒྱས་གར་བྱེད་ཅིང་། ། ཁམས་གསུམ་དག་ནི་བསྡུ་བར་བྱ། ། དཔལ་རྡོ་རྗེ་གར་གྱི་དབང་ཕྱུག་ཅེས་བྱ་བའི་ཕྱག་རྒྱའོ། ། ལྕུག་མ་གང་ཡང་རུང་བཟུང་ནས། ། བདག་ལ་འཁྱུད་པའི་ཕྱག་རྒྱ་ཡིས། ། བུད་མེད་ཐམས་ཅད་རྩེད་ན་ནི། །
དཔག་བསམ་ཤིང་ལྟར་རྟག་ཏུ་འགྲུབ། ། དཔལ་རྡོ་རྗེ་འདོད་པའི་ལྷ་མོ་ཞེས་བྱ་བའི་ཕྱག་རྒྱའོ། ། མྱང་བ་བཏུང་བ་ལྟར་བྱས་པས། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། ། འཇིག་རྟེན་གསུམ་དག་སྐམས་པར་བྱེད། ། དཔལ་རྡོ་རྗེ་རྟ་གདོང་ཞེས་བྱ་བའི་ཕྱག་རྒྱའོ། ། སྣ་ཡི་མྱང་བའི་རྔུབ་པ་ཡིས། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། །
ཁམས་གསུམ་ཡང་ནི་སྡུད་པར་བྱེད། ། དཔལ་རྡོ་རྗེ་ཕག་མོ་ཞེས་བྱ་བའི་ཕྱག་རྒྱའོ། ། མིག་ཚུགས་ཞེན་པར་བལྟ་བ་ཡིས། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། ། འཇིག་རྟེན་གསུམ་ཡང་ཟ་བར་བྱེད། ། དཔར་རྡོ་རྗེ་སྤྱན་ཉི་ཟླ་ཞེས་བྱ་བའི་ཕྱག་རྒྱའོ། ། ཐམས་ཅད་བདག་ཉིད་མྱངས་པ་ཡིས། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། །
ཐལ་བར་གྱུར་པའང་འཚོ་བར་བྱེད། ། དཔལ་རྡོ་རྗེ་ཀུན་གྱི་བདག་ཉིད་ཁམས་གསུམ་སླར་འཚོ་བ་ཞེས་བྱ་བའི་ཕྱག་རྒྱའོ། ། གླིང་བུ་ལེན་པའི་ཚུལ་སྟོན་ཅིང་། ། ཇི་ལྟར་བབས་པའི་གར་བྱེད་པས། ། ཚངས་དང་ཉེ་དབང་དྲག་པོར་བཅས། ། འགྲོ་བ་གསུམ་དག་དབང་དུ་བྱེད། ། དཔལ་རྡོ་རྗེ་གླིང་བུའི་དབང་བྱེད་ཅེས་བྱ་བའི་ཕྱག་རྒྱའོ། ། པི་ཝང་ལེན་པའི་ཚུལ་སྟོན་ཅིང་། ། ཇི་ལྟར་བབས་པའི་གར་བྱེད་པས། ། ལས་རྣམས་གྲུབ་པར་རབ་འབྱམས་དང་། །
དངོས་གྲུབ་མ་ལུས་མྱུར་དུ་འགྲུབ། ། དཔལ་རྡོ་རྗེ་པི་ཝང་བདེ་བས་རྨོངས་པར་བྱེད་པ་ཞེས་བྱ་བའི་ཕྱག་རྒྱའོ། ། ཅང་ཏེའུ་ཚུལ་སྟོན་རྣལ་འབྱོར་པ། ། ཇི་ལྟར་བབས་པའི་གར་བྱེད་པས། ། རིམས་དང་གདོན་དང་དུག་ཞེན་པའི། ། སྡུག་བསྔལ་ཐམས་ཅད་མྱུར་དུ་སེལ། ། དཔལ་རྡོ་རྗེ་ཅང་ཏེའུ་སྡུག་བསྔལ་ཐམས་ཅད་སེལ་བར་བྱེད་པ་ཞེས་བྱ་བའི་ཕྱག་རྒྱའོ། ། རྫ་རྔའི་ཚུལ་སྟོན་རྣལ་འབྱོར་པ། ། ཇི་ལྟར་བབས་པའི་གར་བྱེད་པ། ། གནས་གསུམ་དག་ནི་མ་ལུས་པ། །
སྐད་ཅིག་ཙམ་གྱིས་འབེབས་པར་བྱེད། ། དཔལ་རྡོ་རྗེ་རྫ་རྔས་མྱོས་པར་བྱེད་པ་ཞེས་བྱ་བའི་ཕྱག་རྒྱའོ། ། ཕྱག་རྒྱ་གར་གྱི་མཆོད་པ་ཡིས། ། མཆོད་པ་ཐམས་ཅད་བྱས་ནས་ནི། ། རང་བྱུང་གར་གྱི་མཆོད་པ་རྣམས། ། མ་ལུས་ལུས་པ་མེད་པ་འགྲུབ། ། རིམས་དང་དུག་དང་དབྱིག་དུག་བྱད། ། ཕྲ་མེན་གདོན་གྱི་གནོད་པ་རྣམས། ། བསྐོར་བའི་གར་རྣམས་སྣ་ཚོགས་ཀྱིས། ། སྐད་ཅིག་ཙམ་གྱིས་ཞི་བར་འགྱུར། །
དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། ། རྒྱས་བཏབ་རྨོངས་བྱས་ཟོས་པ་དག ། སྐད་ཅིག་ཙམ་གྱིས་འཚོ་བར་བྱེད། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པའི། ། ནམ་མཁའི་དབྱིངས་ཀྱི་མཐའ་ཀླས་པ། ། རང་བྱུང་ལྷ་མོ་ཕྱག་རྒྱ་རྣམས། ། ནམ་མཁའ་ཀུན་གྱི་སྐབས་ན་དཔལ། ། རྡོ་རྗེ་སེམས་དཔའ་ལ་གནས་ཏེ། །
དངོས་གྲུབ་དབང་ཕྱུག་རབ་གྲུབ་པས། ། ཐམས་ཅད་བདག་ཉིད་བབས་པར་འགྱུར། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་གི ། རབ་ཏུ་གྲུབ་པའི་གླུ་རྣམས་ཀྱིས། ། བླ་མེད་པ་ཡི་དངོས་གྲུབ་འཐོབ། ། དེ་ནས་ཕྱག་རྒྱ་ཡེ་ཤེས་ནི། ། དཔལ་ལྡན་རྡོ་རྗེ་མཆོག་གི་གླུ། ། ལས་རྣམས་ཐམས་ཅད་རབ་གྲུབ་ཅིང་། ། སྲིད་པ་ཤིན་ཏུ་བསྒྲུབ་པ་ནི། །
ཀྱེ་ཀྱེ་རྡོ་རྗེ་སེམས་དཔའ་བདེ་ཆེན་སྐལ་བཟང་དཔལ་ཁྱོད་བདག་ལ་བསྒྲུབ་ལ་རྟོགས་པར་མཛད་དུ་གསོལ། ། ཀྱེ་དེ་བཞིན་གཤེགས་པ་ཀུན་གྱི་བདག་ཉིད་བདེ་བ་མཁའ་འགྲོ་སྒྱུ་མ་སྣ་ཚོགས་བདེ་བའི་མཆོག ། འགྲོ་བའི་རྒྱུད་རྣམས་རྣམ་པ་སྣ་ཚོགས་འདུལ་མཆོག་སྒྲུབ་པ་བདག་ལ་གྲུབ་པར་མཛད་དུ་གསོལ། ། ཨ་ལ་ལ་ཧོ། དེ་བཞིན་གཤེགས་པའི་སྦྱོར་བ་རྣམ་པ་སྣ་ཚོགས་གར་རྣམས་བསྟན་དུ་གསོལ། ། ཛ་ཧཱུྃ་བྃ་ཧོཿ ། ཀྱེ་བདེ་མཆོག་བདེ་བས་ཟུང་ལ་རྣམ་པར་སྤྲུལ། ། ཧཱུཾ་སྣང་བར་མཛོད་དུ་གསོལ། ། ཨ་ལ་ལ་ཧོ། དེ་བཞིན་གཤེགས་ཀུན་སྣ་ཚོགས་མཁའ་འགྲོ་སྒྱུ་མས་སློབ་མ་གཟུང་དུ་གསོལ། །
སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། ཀུན་ཏུ་ཀུན་ནས་ཐམས་ཅད་དུ། ། འདི་ཉིད་ཀྱིས་ནི་མྱུར་དུ་འགྲུབ། ། སངས་རྒྱས་ཐམས་ཅད་དང་མཉམ་པ་སྦྱོར་བ་མཁའ་འགྲོ་མའི་རྣལ་འབྱོར་གྱི་དཀྱིལ་འཁོར་གྱི་ཕྱག་རྒྱ་ཞེས་བྱའོ། ། རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། ཐར་པ་ཐམས་ཅད་རྣམ་དག་ཕྱིར། ། སངས་རྒྱས་ཐམས་ཅད་དཔལ་དུ་གནས། ། འདོད་དམ་རྣམ་པར་དག་པའི་ཕྱིར། །
བཙོ་མ་གསེར་གྱི་ཁ་དོག་བཞིན། ། ཆགས་མེད་ལ་སོགས་ཆགས་ཆེན་ཕྱིར། ། དཀར་ཞིང་སྣ་ཚོགས་གསལ་བའི་མདངས། ། ཆོས་ཀྱི་རྒྱལ་སྲིད་རབ་བསྒྲུབ་པས། ། རིན་ཆེན་ཆོས་ལས་ལྷག་པ་མེད། ། དེ་བས་ཐེག་ཆེན་བྱང་ཆུབ་སེམས། ། རྒྱལ་བ་རྡོ་རྗེ་རིན་ཆེན་དག ། གཡས་པའི་མཐེ་བོ་གུང་མོ་གཉིས། ། གཡོན་པའི་ཁུ་ཚུར་བཅངས་པ་ཡི། ། སོར་མོ་ཀུན་ལ་རེག་པ་ནི། །
རྩ་བའི་ཕྱག་རྒྱ་ཡིན་པར་གྲགས། ། འདི་ནི་སངས་རྒྱས་ཐམས་ཅད་ཀྱི། ། ཤེས་རབ་ཕ་རོལ་ཕྱིན་གསལ་ཡིན། ། བྱང་ཆུབ་སེམས་ཆེན་སྐྱེ་བ་དང་། ། ཆོས་ཀྱི་འཁོར་ལོ་བསྐོར་བ་སྟེ། ། ཕྱག་རྒྱ་འདི་ཡིས་བཏབ་ན་ནི། ། ཤེས་རབ་ཕ་རོལ་ཕྱིན་པའི་ཚུལ། ། ནམ་མཁའ་དབྱིངས་ཀྱི་མཐའ་ཀླས་པར། ། རབ་ཏུ་བསྒྲགས་པར་འགྱུར་བ་ཡིན། ། བྱང་ཆུབ་སེམས་ཆེན་བསྐྱེད་པ་དང་། །
ཆོས་ཀྱི་འཁོར་ལོ་བསྐོར་བ་སྟེ། ། སངས་རྒྱས་ཉིད་དུ་རིག་པར་བྱ། ། མཆོག་ཏུ་རྟག་པའི་སངས་རྒྱས་སོ། ། གང་གི་ལྡན་པ་འདི་མཐོང་ཞིང་། ། རྣམ་པ་ཀུན་ཏུ་མཆོད་བྱེད་པ། ། དེ་ཡི་སངས་རྒྱས་རྟག་པའི་མཆོག ། མཐོང་ཞིང་མཆོད་པ་བྱེད་པར་འགྱུར། ། སེམས་ནི་མཆོད་པ་བྱེད་པར་འགྱུར། ། སེམས་ནི་བསྐྱེད་མ་ཐག་ཏུ་ཡང་། ། ཆོས་ཀྱི་འཁོར་ལོ་ལེགས་པར་བསྐོར། །
དཔལ་དམ་ཚིག་ཅེས་བྱ་བའི་ཕྱག་རྒྱའོ། ། གཡས་པའི་ཡན་ལག་གནོན་པ་ཡིས། ། གཡོན་པའི་ཡན་ལག་ཀུན་ལས་རྒྱལ། ། སེམས་དཔའི་སྐྱིལ་མོ་ཀྲུང་བཅས་ན། ། བདུད་རྣམས་ཐམས་ཅད་རབ་ཏུ་འཇོམས། ། དཔལ་རྡོ་རྗེ་སེམས་དཔའི་སྐྱིལ་མོ་ཀྲུང་ངོ་། ། རྡོ་རྗེ་ཁུ་ཚུར་བཅངས་ནས་སུ། ། ལག་པ་གཡོན་པས་བཀབ་པ་ནི། ། སངས་རྒྱས་ཀུན་བློ་དངོས་གྲུབ་རྣམས། ། མ་ལུས་ལུས་པ་མེད་པར་འགྲུབ། །
དེ་བཞིན་དཔལ་ལྡན་ཧེ་རུ་ཀའི། ། རྡོ་རྗེ་ཁུ་ཚུར་ཆེན་པོ་དགབ། ། དཔལ་བོ་འདོང་པའི་དངོས་གྲུབ་རྣམས། ། མ་ལུས་ལུས་པ་མེད་པར་འགྲུབ། ། པདྨོའི་བུད་མེད་ཁུ་ཚུར་ནི། ། དེ་བཞིན་གཡོན་པས་བཀབ་ན་ཡང་། ། བྱང་ཆུབ་སྤྱོད་རབ་འགྲུབ་པ་རྣམས། ། མ་ལུས་ལུས་པ་མེད་པར་འགྲུབ། ། རིན་ཆེན་འཛིན་པའི་ཁུ་ཚུར་ཡང་། ། ལག་པ་གཡོན་པས་བཀབ་ན་ནི། །
སངས་རྒྱས་ནོར་ཀུན་དངོས་གྲུབ་པ། ། མ་ལུས་ལུས་པ་མེད་པར་འགྲུབ། ། སངས་རྒྱས་ཁུ་ཚུར་བཅངས་ནས་སུ། ། ལག་པ་གཡོན་པས་བཀབ་ན་ནི། ། སངས་རྒྱས་ཀུན་གྱི་ཚེ་འགྲུབ་པ། ། མ་ལུས་ལུས་པ་མེད་པར་འགྲུབ། ། བུད་མེད་ཕྱག་རྒྱ་བཅིངས་ནས་སུ། ། ལག་པ་གཡོན་པས་བཀབ་ན་ནི། ། དངོས་གྲུབ་ཐམས་ཅད་མྱུར་འགྲུབ་པ། ། མ་ལུས་ལུས་པ་མེད་པར་འགྲུབ། །
རྟ་གདུང་དཔལ་གྱི་ཁུ་ཚུར་ཡང་། ། ལག་པ་གཡོན་པས་བཀབ་ན་ནི། ། ཐམས་ཅད་འགུགས་པར་རབ་གྲུབ་པ། ། མ་ལུས་ལུས་པ་མེད་པར་འགྲུབ། ། དཔལ་གྲུབ་སྤྱན་གྱི་ཁུ་ཚུར་ཡང་། ། ལག་པ་གཡོན་པས་བཀབ་ན་ནི། ། སྣང་བ་ཐམས་ཅད་རབ་གྲུབ་པ། ། མ་ལུས་ལུས་པ་མེད་པར་འགྲུབ། ། དང་པོ་སངས་རྒྱས་ཀུན་སྣོད་པ། ། གཉིས་པ་དེ་བཞིན་དཔའ་བོ་ཡིན། །
གསུམ་པ་ཀུན་ཏུ་བཟང་པོའི་འོ། ། བཞི་པ་མི་ཟད་སྣོད་ཡིན་ནོ། ། སངས་རྒྱས་ཡན་ལག་ཀུན་ལྡན་དཔལ། ། དེ་བཞིན་ཞལ་བཟང་གཟུངས་མ་ཡིན། ། སྤྲིན་ཆེན་མོ་ནི་བདུན་པ་སྟེ། ། བརྒྱད་པ་ནམ་མཁའི་སྤྱན་ཡིན་ནོ། ། གཟུངས་མ་ཐམས་ཅད་ཀྱི་ཕྱག་རྒྱའོ། ། ཕྱག་རྒྱ་ཤེས་པ་འདི་དག་གི ། སངས་རྒྱས་སྤྲུལ་པའི་གླུ་མཆོག་ནི། ། འགྲུབ་པར་འགྱུར་བ་བྱེད་པའི་མཆོག །
ལས་རྣམས་ཐམས་ཅད་རབ་སྒྲུབ་པ། ། སློང་བར་བྱེད་པ་བརྟན་སྒྲུབ་པ། ། དེ་བཞིན་སྣ་ཚོགས་རྒྱས་པ་དག ། དྲུག་པའི་དབྱངས་ཀྱི་གླུ་བླངས་ནས། ། དེ་ཝ་ཏ་ཡི་གླུ་བླང་ངོ་། ། འཇིག་རྟེན་ཁམས་མང་རྡུལ་ཕྲན་གྲངས་སྙེད་ཁྱབ་པར་འཕྲོས་པ་ཡི། ། རྒྱལ་བའི་དོན་རྣམས་རབ་ཏུ་ཕྲ་བའི་རྡུལ་གྱི་གྲངས་སྙེད་པ། ། སྤྲུལ་པ་ཡི་ནི་སྐུ་རྣམས་ཕྲ་བའི་རྡུལ་གྱི་གྲངས་སྙེད་ནི། ། སྲིད་པ་བདེ་ཆེན་དེ་བཞིན་གཤེགས་ཀུན་རྣམ་འཕྲུལ་སྣ་ཚོགས་ཀྱིས། ། རྡུལ་ཕྲན་གྲངས་སྙེད་དེ་བཞིན་གཤེགས་པའི་རྣམ་པར་སྤྲུལ་མཛོད་ཧོ། །
རྣམ་སྣང་སྦྱོར་བ་ཨ་ལ་ལ་ཧོ་དེ་རིང་གྲུབ་པར་མཛོད། ། གླུ་འདི་དག་ནི་བླངས་པ་ཡིས། ། ནམ་མཁའ་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། གྲུབ་པར་འགྱུར་བ་གདོན་མི་ཟ། ། དེ་ནས་བུད་མེད་བཞི་རྣམས་དང་། ། རང་གི་ཡང་དག་གསང་བ་ཡིས། ། ཆོ་ག་རྒྱས་པའི་ཚུལ་བཞིན་དུ། ། མེ་ཏོག་ལ་སོགས་མཆོད་པ་བྱ། ། དེ་བཞིན་གཤེགས་པའི་ཕྱག་རྒྱ་ཤེས་པའོ། །
རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། དམ་ཚིག་ལ་སྡང་རྣམ་སྦྱང་ཕྱིར། ། དུར་ཁྲོད་དཔལ་གྱི་ཕྱག་རྒྱར་གསལ། ། ཤིན་ཏུ་གདུག་ཅིང་གཏུམ་པོ་ལ། ། ཞི་བས་ཕན་པ་མི་འགྱུར་ཏེ། ། ཤེས་རབ་ཐབས་ཀྱི་རྣལ་འབྱོར་གྱིས། ། རྣལ་འབྱོར་བདེ་མཆོག་དམ་པར་འགྱུར། ། སངས་རྒྱས་ཁྲོས་བྱུང་ཁྲོ་བོ་ནི། ། ཐལ་བར་འཇིག་པ་མཆོག་ཡིན་ཏེ། །
སེམས་དཔའ་སྔོན་པོ་འབར་བ་ཅན། ། འབར་བའི་དཀྱིལ་འཁོར་དམར་པོར་སྣང་། ། གཞན་གྱིས་མ་ཡིན་མི་འགྲོགས་པ། ། ལྷ་རྫས་ཆུ་ཡིས་དགང་བ་སྟེ། ། འདི་ནི་རང་བཞིན་ཉིད་དག་དང་། ། མཐུ་དང་ངོ་བོ་ཉིད་ཀྱིས་འགྲུབ། ། གོས་ཆེན་པོ་དང་བླུགས་པ་ཆེ། ། ཤ་ཆེན་པོ་དང་སྦྲང་རྩི་ཆེ། ། དུར་ཁྲོད་ཀུན་གྱི་འབྱུང་པོ་ཡི། ། ཕྱག་རྒྱ་དཔལ་ལྡན་དབང་ཕྱུག་མཆོག །
ཤིན་ཏུ་ཁྲོ་གདུག་གཏུམ་པོ་ཡི། ། སེམས་ཅན་ཁམས་རྣམས་རྣམ་སྦྱང་ཕྱིར། ། འདི་ནི་དཔལ་ལྡན་ཧེ་རུ་ཀའི། ། རྡོ་རྗེ་རྒྱལ་ཆེན་དབང་ཕྱུག་མཆོག ། ཐོད་པའི་ཕྲེང་བའི་དབུ་རྒྱན་དང་། ། སངས་རྒྱས་གཙུག་གི་ནོར་བུ་དག ། རྒྱལ་སྲིད་ཐམས་ཅད་རབ་བསྒྲུབ་པ། ། མ་ལུས་ལུས་པ་མེད་པར་འགྲུབ། ། རྡོ་རྗེ་ཁ་ཊྭཱཾ་རྡོ་རྗེར་བཅས། ། དྲིལ་བུ་དཀྲོལ་བའི་སྒྲར་བཅས་པ། །
དཔལ་ལྡན་ཧེ་རུ་ཀ་བབས་པའི། ། ཕྱག་རྒྱ་སྣ་ཚོགས་རྣམ་སྤྲུལ་པས། ། སངས་རྒྱས་རྡོ་རྗེ་པདྨ་འཛིན། ། རྡོ་རྗེ་ཉི་མ་ཁམས་གསུམ་པ། ། རྒྱས་བཏབ་རྨོངས་བྱས་དེ་ཟོས་ནས། ། ཐལ་བར་འགྱུར་པའང་འཚོ་བར་བྱེད། ། དཔལ་ལྡན་རྡོ་རྗེ་ཧེ་རུ་ཀ་རྡོ་རྗེ་འབབ་པ་རྣམ་པར་འཕྲུལ་པ པདྨ་གར་གྱི་དབང་ཕྱུག་ཅེས་བྱ་བའི་ཕྱག་རྒྱའོ། ། སེ་རལ་ཁ་ཡི་ཚུལ་དག་ཏུ། ། ཁ་ཊྭཱ་ག་ལ་རྒྱབ་རྟེན་བྱས། ། ལག་པ་གཡོན་ན་ཐོད་པ་ཐོགས། །
གཡས་པ་བ་དན་གསུམ་པར་བྱ། ། ནམ་མཁའི་ཕྱག་རྒྱས་རྣལ་འབྱོར་པ། ། ནམ་མཁའ་ཀུན་ཏུ་འགྲོ་བར་འགྱུར། ། བུད་མེད་ལ་སོགས་རིན་ཆེན་མཆོག ། དངོས་པོ་ཐམས་ཅད་མཁའ་ལས་འབྱིན། ། ཕྱག་རྒྱ་འདི་ཡིས་ཡོངས་བཏབ་ནས། ། བདེ་བར་ལྷག་པའི་ཚུལ་སྟོན་པས། ། ནམ་མཁའ་ལས་ནི་ཀུན་ལྷགས་ཏེ། ། བདག་གི་སྤྱོད་པར་དེ་སྤྱོད་དོ། ། དྲག་པོ་དབང་པོ་ཉེ་དབང་བཅས། །
ཉི་ཟླ་མཁའ་འགྲོ་མི་བཟད་ཚོགས། ། མཁའ་ལས་སྒྱུ་མ་ཀུན་བླགས་ནས། ། ལུས་པ་མེད་པར་དེ་ཟ་འོ། ། ནམ་མཁའ་ཐམས་ཅད་མཉམ་སྦྱོར་བ། ། སྐལ་བ་བཟང་པོ་དཔལ་རྡོ་རྗེ་མཁའ་འགྲོ་མའི་བདེ་བའི་མཆོག་ཅེས་བྱ་བའི་ཕྱག་རྒྱའོ། ། གཡས་དང་གཡོན་པའི་སྦྱོར་བ་ཡིས། ། བདེ་བ་འབབ་པའི་གར་བྱེད་པས། ། སྐྱིལ་མོ་ཀྲུང་ནི་ཕྱེར་བཅས་ལ། ། རྐང་པ་རང་གི་བརླ་བསྡམས་ན། ། དྲག་པོ་དབང་པོ་ཉེ་དབང་བཅས། །
ཉི་ཟླ་གཤིན་རྗེ་ཚངས་བཅས་པ། ། རྒྱས་བཏབ་རྨོངས་བྱས་བསླང་ནས་སུ། ། གར་བྱེད་ཅིང་ནི་དེ་ཟ་འོ། ། དེ་ཉིད་ཀྱི་ནི་སྦྱོར་བ་ཡིས། ། དེ་ནས་བདེ་བར་བརླ་བསྡམས་པས། ། ལེགས་པར་བསྡམས་ཏེ་ཕྱེར་བཏགས་ནས། ། རབ་ཏུ་བཀྲམ་སྟེ་བཏུང་བར་བྱ། ། སྒྱུ་མ་དེ་དག་ཉིད་ཀྱིས་ནི། ། དེ་ནས་བརླ་ཕྲག་བསྐྱོད་པ་ཡིས། ། སྐལ་བཟང་ལྷ་དང་མི་རྣམས་ཀྱི། །
བུད་མེད་ཀུན་ལ་དེ་སྤྱོད་དོ། ། བདེ་བར་རེག་པ་ཐམས་ཅད་མཉམ་པར་སྦྱོར་བ་སྐལ་བ་བཟང་པོ་དཔལ་རྡོ་རྗེ་དྲག་པོ་གནས་པ་ཞེས་བྱ་བའི་ཕྱག་རྒྱའོ། ། དེ་ནས་གཞན་ཡང་རབ་བཤད་པ། ། སངས་རྒྱས་མཁའ་འགྲོའི་དཀྱིལ་འཁོར་དུ། ། དཔལ་ལྡན་ཧེ་རུ་ཀ་བབས་པའི། ། ཕྱག་རྒྱ་སྣ་ཚོགས་གནས་པ་འོ། ། ཞི་དང་དྲག་པོ་རྨོངས་པའི་མཆོག ། དགའ་བའི་གར་བྱེད་འགྱུར་བར་བཅས། ། ཤི་བ་ལྡང་བའི་སྦྱོར་བ་ཡིས། ། བདེ་བའི་ཕྱག་རྒྱ་རབ་ཏུ་གནས། །
ཞི་དང་དྲག་པོ་རྨོངས་བྱེད་དང་། ། གྱེན་དུ་དབུགས་འབྱིན་གར་བྱེད་ལུས། ། ལྟ་བའི་ཕྱག་རྒྱ་གྲུབ་པའི་མཆོག ། གསང་བའི་སྦྱོར་བ་བདེ་མཆོག་གིས། ། མེ་ཏོག་བདུག་པའི་སྦྱོར་བ་མཆོག ། ཆང་དང་ཆུ་དང་ལྕུག་མ་དང་། ། རས་དང་མེ་གཏོང་གྲུབ་པ་ཡིས། ། ཁྱད་པར་དུ་ནི་རྒྱས་འདེབས་སོ། ། རྩེ་གཅིག་མཉམ་པ་སྦྱོར་བ་ཡིས། ། སྦྱོར་བའི་གཉེར་བ་བདེ་བ་སྦྱིན། །
མངོན་པར་གཏོར་ཞིང་སེ་གོལ་རྡོབ། ། དལ་བུས་གྱེན་དུ་དབུགས་འབྱིན་པས། ། གཡོན་དུ་བལྟ་ཞིང་ལག་པས་དྲངས། ། འོ་བྱེད་འཁྱུད་པ་དེ་བཞིན་ཏེ། ། གར་བྱེད་རབ་ཏུ་རྨོངས་པ་དང་། ། ཟད་དང་གསང་བའི་ལུས་རྣམས་དང་། ། ཚངས་པ་ཆེན་པོའི་མགོ་དང་ནི། ། དེ་བཞིན་འཇིག་རྟེན་གསུམ་ལས་རྒལ། ། དེ་བཞིན་ས་ལས་འདྲེན་པ་དང་། ། རང་གི་ཕྱག་རྒྱའི་ཚུལ་སྟོན་དང་། །
དུར་ཁྲོད་དག་གི་གར་བྱེད་དང་། ། དེ་བཞིན་རླུང་གི་དཀྱིལ་འཁོར་དང་། ། རབ་ཏུ་འཇིགས་པར་སྲེག་པའི་མེ། ། ལས་ཀྱི་ཕྱག་རྒྱ་རབ་ཏུ་གནས། ། དང་པོ་རྒྱས་འདེབས་མ་ཡི་རྒྱ། ། སྙིང་འདྲེན་མ་ཡི་གཉིས་པ་འོ། ། གསུམ་པ་ཤིན་ཏུ་རྨོངས་བྱེད་མའོ། ། དེ་བཞིན་བཞི་པ་འདེགས་བྱེད་མའོ། ། ལྔ་པ་གར་བྱེད་པ་ཡི་རྒྱ། ། དྲུག་པ་གསོད་མའི་ཡིན་པར་བཤད། །
བདུན་པ་ཟ་བ་མོ་ཡི་རྒྱ། ། བརྒྱད་པ་ལས་ཀྱི་ཕྱག་རྒྱ་ཡིན། ། དེ་ནས་ཕྱག་རྒྱ་འདི་ཀུན་གྱི། ། ཕྱག་རྒྱའི་ལན་རྣམས་བླ་ན་མེད། ། ཕྱག་རྒྱའི་བདག་ཉིད་ཀུན་འཇོམས་པ། ། ཁྱད་པར་དུ་ནི་བཤད་པ་བྱ། ། དཔལ་ལྡན་རྡོ་རྗེ་པདྨ་སློང་། ། གར་དག་བྱེད་ཅིང་བྱས་ན་ནི། ། རྒྱས་བཏབ་རྨོངས་བྱས་ཟོས་པ་དང་། ། ཐལ་བར་གྱུར་པའང་འཚོ་བར་བྱེད། །
དེ་ནས་ཕྱག་རྒྱ་ཤེས་པ་འདི། ། དཔལ་ལྡན་རྡོ་རྗེ་སྦྱོར་བའི་གླུ། ། ལས་རྣམས་ཐམས་ཅད་རབ་བསྒྲུབ་པ། ། ཁྱད་པར་དུ་ནི་བཤད་པར་བྱ། ། གཟིགས་པ་རྣམ་པ་སྣ་ཚོགས་འགྱུར་བའི་རྒྱས་ཐོབ་ལ། ། རྣམ་པ་སྣ་ཚོགས་འོ་བྱེད་འཁྱུད་པས་རྨོངས་མཛད་དེ། ། རྣམ་པ་སྣ་ཚོགས་བདེ་བའི་མཆོག་སྟོན་ཀུན་གསོལ་པ། ། རྣམ་པ་སྣ་ཚོགས་བདེ་མཆོག་ངོ་མཚར་བསྟན་དུ་གསོལ། ། རྒྱས་བཏབ་རྨོངས་བྱས་མནབས་སུ་གསོལ། ། བདེ་མཆོག་ངོ་མཚར་བདེ་བ་ཞུགས། །
ཧཱུཾ་ཨ་ལ་ལ་ཧོ་གནང་བར་མཛོད། ། རྣལ་འབྱོར་བདེ་མཆོག་སྒྱུ་མས་སྤྲུལ། ། དམ་ཚིག་དག་ལ་འཇུག་ཏུ་གསོལ། ། ཉོན་མོངས་ཀུན་ལས་རྒྱལ་བར་མཛོད། ། མ་ལུས་པ་དག་མནབས་སུ་གསོལ། ། ཉོན་མོངས་ཐམས་ཅད་བསལ་བར་མཛོད། ། གླུ་འདི་དག་ནི་བླངས་པ་ཡིས། ། རྡོ་རྗེ་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། གདོད་མི་ཟ་བར་འགྲུབ་པར་འགྱུར། །
དཔལ་ཧེ་རུ་ཀའི་རྡོ་རྗེའི་ཕྱག་རྒྱ་ཞེས་བྱའོ། ། རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། འདོད་ཆགས་ཐམས་ཅད་རྣམ་དག་ཕྱིར། ། བདྨའི་ཕྱག་རྒྱ་དཔལ་དུ་གནས། ། མི་འགྱུར་དམ་པ་གྲུབ་པའི་ཕྱིར། ། ཤེལ་སྒོང་ཤིན་ཏུ་དག་པ་འདྲ། ། འདོད་ཆགས་ཐམས་ཅད་བསལ་བའི་ཕྱིར། ། འབར་བ་སྣ་ཚོགས་འཁྲིགས་པའི་འོད། ། སངས་རྒྱས་ཚེ་ནི་རིན་ཆེན་སྤྲས། །
གོས་དང་སྣ་ཚོགས་རྒྱན་གྱིས་བརྒྱན། ། སངས་རྒྱས་ཐམས་ཅད་འདུས་པ་ཡིས། ། བདེ་བ་ཅན་བཞིན་དམ་པར་འགྱུར། ། གར་སྟབས་རྣམ་པ་སྣ་ཚོགས་ཀྱིས། ། ཡོངས་སུ་བསྒྱུར་ཞིང་གར་བྱས་པས། ། པདྨོའི་མཚན་མཆོག་པདྨོར་བཅས། ། ཕྱག་ནི་རྒྱ་རྣམས་འཁོར་ལོ་བསྐོར། ། སངས་རྒྱས་རྡོ་རྗེ་པདྨ་འཛིན། ། རྡོ་རྗེ་ཉི་མ་ཁམས་གསུམ་པ། ། པདྨ་སྒྱུ་མས་རྣམ་སྦྱངས་ནས། །
སངས་རྒྱས་བྱང་ཆུབ་སྒྲུབ་པར་མཛོད། ། འདུལ་བའི་ཐབས་ནི་སྣ་ཚོགས་པའོ། ། སྐལ་བ་བཟང་པོ་དཔལ་པདྨ་གར་གྱི་དབང་ཕྱུག་ཅེས་བྱ་བའི་ཕྱག་རྒྱའོ། ། གཡས་དང་གཡོན་པའི་སྦྱོར་བ་ཡིས། ། སྐྱིལ་མོ་ཀྲུང་ནི་ཕྱེད་མར་གནས། ། རྒྱལ་པོའི་སྐྱིལ་མོ་ཀྲུང་བཅས་ནས། ། སྡུག་བསྔལ་ཐམས་ཅད་སེལ་བར་བྱེད། ། དཔལ་པདྨ་རྒྱལ་པོ་གནས་པ་ཞེས་བྱ་བའི་ཕྱག་རྒྱའོ། ། བསྙེམས་པའི་ལག་པ་གཡོན་པ་ཡིས། ། པདྨ་དམར་པོ་ཅི་བདེར་བཟུང་། །
རང་གི་སྙིང་གར་འདྲེན་པའི་ཚུལ། ། པདྨ་འདབ་མ་ཁ་འབྱེད་པའོ། ། བསྙེམས་པའི་ལག་པ་གཡོན་པ་ཡིས། ། པདྨ་སྔོན་པོ་ཅི་བདེར་བཟུང་། ། རང་གི་སྙིང་གར་འདྲེན་ཚུལ་གྱིས། ། བུད་མེད་ཕྱག་རྒྱ་བཅིང་བར་བྱ། ། བསྙེམས་པའི་ལག་པ་གཡོན་པ་ཡིས། ། པདྨོ་དཀར་པོ་ཅི་བདེར་བཟུང་། ། འཁོར་ལོའི་ཕྱག་རྒྱ་བཅིངས་ནས་ནི། ། ཆོས་ཀྱི་འཁོར་ལོ་རབ་ཏུ་བསྐོར། །
བསྙེམས་པའི་ལག་པ་གཡོན་པ་ཡིས། ། པདྨ་མཐིང་ག་ཅི་བདེར་བཟུང་། ། གཡས་པས་རབ་ཏུ་གར་བྱེད་པ། ། དཔལ་གྱི་ཕྱག་རྒྱ་བ་དན་གསུམ། ། བསྙེམས་པའི་ལག་པ་གཡོན་པ་ཡིས། ། པདྨ་སེར་པོ་ཅི་བདེར་བཟུང་། ། གཡས་པ་རབ་ཏུ་གར་བྱེད་པས། ། ཆུ་སྲིན་ཚུལ་དུ་བསྒྲེང་བར་བྱ། ། བསྙེམས་པའི་ལག་པ་གཡོན་པ་ཡིས། ། པདྨ་ལེ་བརྒན་མཆོག་བཟུང་སྟེ། །
རང་གི་སྙིང་གར་འདྲེན་ཚུལ་གྱིས། ། རྡོ་རྗེ་ཕྱག་རྒྱ་བཅིང་བར་བྱ། ། རྣམས་པར་གཟིགས་པའི་རྣམ་དག་དཔལ། ། སྒྲོལ་མའི་བྱང་ཆུབ་མཆོག་ཡིན་ནོ། ། རྒྱ་ཆེན་མ་ཡི་འཁོར་ལོ་བསྐོར། ། ཁྲོ་གཉེར་མ་ནི་ཕྱག་རྒྱའི་ལན། ། པདྨ་གནས་པའི་དཔལ་ཆེན་ཡིན། ། འདོད་པའི་དབང་མོའི་འགྲོ་བ་གསུམ། ། དཔལ་པདྨའི་རྒྱལ་པོའི་རིག་པའི་ལྷ་མོ་ཆེན་མོ་རྣམས་སོ། ། དེ་ནས་ཕྱག་རྒྱ་ཤེས་པ་འདི། །
པདྨ་རྒྱལ་པོ་དཔལ་གྱི་གླུ། ། ལས་རྣམས་ཐམས་ཅད་རབ་སྒྲུབ་པ། ། ཁྱད་པར་དུ་ནི་བཤད་པར་བྱ། ། དེ་བཞིན་གཤེགས་པ་ཀུན་ལ་སོགས་པའི་གཟུགས་མཆོག་སྣ་ཚོགས་འཛིན། ། སེམས་ཅན་རྣམ་པ་སྣ་ཚོགས་འདུལ་མཆོག་དངོས་གྲུབ་མཆོག་མངའ་བ། ། ཀྱེ་སེམས་དཔའ་པདྨ་དགའ་མཆོག་སྒྱུ་མའི་དགའ་བ་བསྟན་དུ་གསོལ། ། ཨ་ལ་ལ་ལ་ཧོ། ། ཀྱེ་གར་དབང་ཐར་དགའ་དགའ་བའི་གར་མཛོད་ཅིག ། སངས་རྒྱས་རྡོ་རྗེ་འཛིན་བདག་ཚངས་པ་འཇུག་སེལ་དབང་ཕྱུག་བདག ། ཉི་ཟླ་བདག་ལ་ཨ་ལ་ལ་ལ་ཧོ། །
པདྨ་སྒྱུ་མ་སྣ་ཚོགས་འདུལ་མཛད་དག་པའི་ཚུལ་གྱིས་གར་མཛད་པ། ། པདྨོ་དམ་ཚིག་དབང་ཕྱུག་སངས་རྒྱས་གར་རྣམས་མཛད་དུ་གསོལ། ། འདོད་ཆགས་རྣམ་པར་སྦྱོང་བ་ཐམས་ཅད་དུ་ནི་རྣམ་པར་སྦྱོངས། ། པདྨ་འཛིན་པ་དེ་ཡི་སྤྱན་སྔར་གར་མཁན་གར་མཛོད་ཅིག ། གླུ་འདི་དག་ནི་བླངས་པ་ཡིས། ། སྣ་ཚོགས་པདྨ་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། གདོན་མི་ཟ་བར་འགྲུབ་པར་འགྱུར། ། དཔལ་པདྨ་གར་གྱི་དབང་ཕྱུག་གི་ཕྱག་རྒྱའོ། ། རྣལ་འབྱོར་དེ་ཉིད་བཅོམ་ལྡན་འདས། །
རྡོ་རྗེ་སེམས་དཔའ་དེ་བཞིན་གཤེགས། ། ནོར་མཆོག་རྣམ་པར་སྦྱང་བའི་ཕྱིར། ། དཔལ་ལྡན་ཉི་མ་ཕྱག་རྒྱར་གནས། ། ནམ་མཁའ་སྙིང་པོ་ཐམས་ཅད་ཕྱོགས། ། རེ་བ་ཐམས་ཅད་རྫོགས་མཛད་པ། ། བུད་མེད་ལ་སོགས་རིན་ཆེན་མཆོག ། རིན་ཆེན་ཐམས་ཅད་མཁའ་ལས་འབེབས། ། ཤིན་ཏུ་གདུག་ཅིང་གཏུམ་པོ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ཉི་མ་ནི། །
དམ་པའི་དོན་དུ་དྲག་པོར་གྱུར། ། དྲག་པོས་འདུལ་བའི་འཇིག་རྟེན་རྣམས། ། དྲག་པོ་ཉིད་ཀྱིས་སྒྲུབ་པར་བྱེད། ། ཉི་མའི་གཟུགས་དང་སྤྱོད་ལམ་དང་། ། ཚུལ་དང་གཟི་བརྗིད་ཆེན་པོས་སྟོན། ། རྡོ་རྗེ་གཞུ་དང་མདའ་མཆོག་དག ། ཤིན་ཏུ་ལེགས་པར་འགེངས་པ་སྟེ། ། མདངས་གསལ་འཛུམ་དང་བཅས་པའི་སྤྱན། ། གཡོན་པ་འབྱེད་ཅིང་གྱེན་དུ་འདེགས། ། དྲག་པོ་དབང་པོ་ཉེ་དབང་བཅས། །
ཉི་ཟླ་གཤིན་རྗེ་ཚངས་པ་ཡི། ། འཇིག་རྟེན་གསུམ་པོ་མ་ལུས་པར། ། དྲག་ཤུལ་ཉིད་ཀྱིས་འདུལ་བར་མཛད། ། དཔལ་ཁམས་གསུམ་ལས་རྣམ་པར་རྒྱལ་བ་ཞེས་བྱ་བའི་ཕྱག་རྒྱའོ། ། རྡོ་རྗེ་པུས་མོ་གཉིས་བཅིངས་ཏེ། ། རྡོ་རྗེ་སྐྱིལ་མོ་ཀྲུང་བཅས་ནས། ། བདག་ནི་སྟན་ལ་འདུག་ནས་ནི། ། བགེགས་རྣམས་ཐམས་ཅད་གཞིག་པར་བྱ། ། དཔལ་རྡོ་རྗེ་སྐྱིལ་མོ་ཀྲུང་ངོ་། ། དབང་བསྐུར་བ་དང་གཏེར་བདག་དང་། །
རྒྱལ་མཚན་མཆོག་ལྡན་མཆོད་པ་ཆེ། ། ཅི་ལྟའི་ཚུལ་དག་སྟོན་པ་དག ། རང་གི་དོན་རྣམས་འགྲུབ་པ་འོ། ། དེ་ནས་ཕྱག་རྒྱ་ཤེས་པ་འདི། ། རྒྱལ་པོ་སྒྱུ་མ་མཆོག་གི་གླུ། ། ལས་རྣམས་ཐམས་ཅད་རབ་བསྒྲུབ་པ། ། ཁྱད་པར་དུ་ནི་བཤད་པ་བྱ། ། ཁམས་གསུམ་ཀུན་གྱི་རྒྱལ་སྲིད་སྣ་ཚོགས་མཆོག་གི་ནོར་ལྡན་པས། ། མཇལ་དུམ་གཡུལ་འགྱེད་རྣམ་མང་ཁྱད་པར་སངས་རྒྱས་འདུལ་བ་སྟེ། ། རྣམ་པ་སྣ་ཚོགས་མཇལ་དུམ་རྣམ་པར་རྒྱལ་པའི་རྒྱལ་མཚན་ཅན། །
རྡོ་རྗེ་ཉི་མ་རྒྱལ་པོ་བདེ་མཆོག་སྒྱུར་མ་བསྟན་དུ་གསོལ། ། སེམས་ཅན་སྤྲིན་ལ་བྱང་ཆུབ་མཆོག་སྦྱིན་སྣ་ཚོགས་ཆར་འབེབས་པ། ། བདག་གི་རེ་བ་ཀུན་སྒྲུབས་མྱུར་སྟོན་ཨ་ལ་ལ་ལ་ཧོ། ། མི་ཟད་གཏེར་གྱི་དབང་བསྐུར་ཁྱད་པར་བདག་ལ་སྩལ་དུ་གསོལ། ། ཁྱད་པར་རིན་ཆེན་འདི་དག་ཐམས་ཅད་བུད་མེད་རིན་ཆེན་རྣམས་ཀྱི་ཕྱིར། ། རིན་ཆེན་ཚོགས་ཀུན་ནང་ན་བུད་མེན་རིན་ཆེན་གཅིག་པུ་མཆོག ། བུད་མེད་རིན་ཆེན་དག་པ་དམ་པའི་དོན་དུ་ཐམས་ཅད་འགྲོ། ། གླུ་འདི་དག་ནི་བླངས་པ་ཡིས། ། རྒྱལ་སྲིད་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག །
གདོན་མི་ཟ་བར་འགྲུབ་པར་འགྱུར། ། དཔལ་རྡོ་རྗེ་ཉི་མའི་ཕྱག་རྒྱ་ཤེས་པའོ། ། རྣལ་འབྱོར་དེ་ཉིད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། དྲག་ཤུལ་སྦྱོར་བས་རྣལ་འབྱོར་དཔལ། ། རྟ་ཡི་ཕྱག་རྒྱ་རབ་ཏུ་གནས། ། ཐམས་ཅད་དག་པར་མོས་པ་ཡིས། ། སྡིག་མེད་སྟོབས་ཀྱི་ངོ་འཐོན་དུ། ། རབ་ཏུ་གདོན་པའི་རྩལ་དག་གིས། ། འཇིག་རྟེན་ཐམས་ཅད་རབ་ཏུ་འཇོམས། །
འདོད་ཆགས་ཅན་ལ་གཡོན་པར་སྟོན། ། གདུག་པ་རྣམས་ལ་གདུག་པར་སྟོན། ། ཞི་བ་རྣམས་ལ་ཞི་བར་འགྱུར། ། དྲག་ཤུལ་ཅན་ལ་དྲག་ཤུལ་སྦྱོར། ། ཞལ་བཞི་པ་ལ་ཕྱག་བཞི་པ། ། ཞབས་བཞི་པ་ལ་རྨིག་པ་བཞི། ། རྟ་མགྲིན་རྒྱལ་པོ་ཆེན་པོ་སྟེ། ། དབང་ཕྱུག་དམ་པ་གྲུབ་པར་འགྱུར། ། གཡོན་པའི་མཛུབ་མོ་ཁུ་ཚུལ་གྱིས། ། དཔལ་ལྡན་པདྨ་སྣ་ཚོགས་འཛིན། །
རྡོ་རྗེར་བཅས་ཤིང་སློང་བ་སྒྲུབ། ། གཡས་པ་བ་དན་གསུམ་པར་བྱ། ། ཕྱག་རྒྱ་འདི་ཡིས་བཏབ་ན་ནི། ། ཤིན་ཏུ་ལྷུང་བར་གྱུར་པ་ཡང་། ། དེ་མ་ཐག་ཏུ་ཀུན་བསླངས་ནས། ། ལྡང་བ་ཐམས་ཅད་རབ་ཏུ་འགྲུབ། ། ཐམས་ཅད་དག་པ་མཉམ་པར་སྦྱོར་བ་སྐལ་བ་བཟང་པོ། ། དཔལ་རྡོ་རྗེ་སློང་བ་ཞེས་བྱ་བའི་ཕྱག་རྒྱའོ། ། གཡས་དང་གཡོན་པའི་སྦྱོར་བ་ཡིས། ། བརྐྱང་བསྐུམ་པ་ཡི་ཚུལ་བྱས་ནས། །
ཁྲོ་བོའི་སྐྱིལ་མོ་ཀྲུང་བཅས་ཏེ། ། འཇིག་རྟེན་ཐམས་ཅད་རབ་ཏུ་བཤིག ། དཔལ་རྡོ་རྗེ་ཁྲོ་བོ་གནས་པའོ། ། དེ་ནས་ཕྱག་རྒྱ་ཤེས་པ་འདིའི། ། རྟ་མཆོག་དཔལ་དང་ལྡན་པའི་གླུ། ། ལས་རྣམས་ཐམས་ཅད་རབ་བསྒྲུབ་པ། ། ཁྱད་པར་དུ་ནི་བཤད་པར་བྱ། ། མྱོས་བྱེད་སྟོང་ལས་ལྷག་པར་བདེ་བ་འདོད་པའི་གཟུགས་སྟོན་པ། ། འདུལ་བའི་དབང་གིས་གཤིན་རྗེ་སྟོང་ལས་ལྷག་པར་རབ་ཏུ་འཇིགས། ། ཞི་བའི་སྐུ་ཡང་ཚངས་པ་སྟོང་པས་ཤིན་ཏུ་ལྷག་པར་སྟོན། །
དཀྱིལ་འཁོར་ཀུན་གྱི་མཆོག་ཏུ་དེ་བཞིན་གཤེགས་ཀུན་འགྲུབ་པར་མཛོད། ། ཐམས་ཅད་རྣམ་པར་དག་པས་ངོ་འཐོན་སྟོབས་ཀྱིས་གནོན་པས་ནོན། ། ཧི་ཧེ་ཧེ་ཧེ་ཧེ་དབང་ཕྱུག་ཐམས་ཅད་རབ་ཤིག་རབ་ཏུ་ཤིག ། རབ་ཀྱི་རྩལ་གྱིས་གནོན་པའི་སྟོབས་ཀྱིས་ངོ་འཐོན་དབང་ཕྱུག་ནོན། ། སྦྱོར་ཆེན་ཧུ་ལུ་ཧུ་ལུ་མིག་གསུམ་པ་ལས་གསུམ་གྲུབ་དྲོངས། ། རབ་ཀྱི་རྩལ་གྱིས་གནོན་པའི་སྟོབས་ཀྱི་ངོ་འཐོན་མཐུ་ཆེན་ནོན། ། མཉམ་སྦྱོར་རུ་ཊ་མ་ཊ་སྙིང་ལས་དཔལ་མོ་དྲོངས་ཤིག་རབ་དྲོངས་ཤིག ། རབ་ཀྱི་རྩལ་གྱིས་གནོན་པའི་སྟོབས་ཀྱིས་ངོ་འཐོན་ཚངས་པ་ནོན། ། སྦྱོར་ཆེན་ཚངས་ལས་གྲོལ་མ་དྲོངས་ཤིག་སྨ་ར་ཊ། ། རབ་ཀྱི་རྩལ་གྱིས་གནོན་པའི་སྟོབས་ཀྱིས་ངོ་འཐོན་དགའ་དབང་ནོན། །
མཉམ་སྦྱོར་ཀུན་གྱི་བདག་ལ་དགའ་དྲོངས་ཨ་ལ་ལ་ལ་ཧོ། ། གདུག་ཅིང་ཁྲོ་ལ་རབ་ཏུ་བཏུམ་པའི་སེམས་ཅན་བསྒྲལ་པའི་ཕྱིར། ། སྒྲུབ་ཞུགས་ཨ་ལ་ལ་ལ་ཧོ། ། ཨོཾ་སུམྦྷ་ནི་སུམྦྷ་ཧཱུྃ་ཕཊ྄་ཕཊ྄། ། མཛའ་བོ་མི་ལ་བྱ་འམ་མི་བྱ་ཡོངས་རྟོག་དེ་དག་མེད་ཀྱང་སླ། ། དེ་འདྲའི་མཛའ་བོ་སྒྱུ་མ་ཡིན་པས་དེ་ལ་མཛའ་བཤེས་སུ་ཞིག་ཟེར། ། རྒོལ་བ་ལ་ཡང་བྱ་འམ་མི་བྱ་ཡོངས་སུ་རྟོག་པ་མེད་ཀྱང་སླ། ། དེ་འདྲའི་རྒོལ་བ་སྒྱུ་མ་ཡིན་པས་དེ་ལ་དཔའ་ཞེས་སུ་ཞིག་ཟེར། ། གླུ་འདི་བླངས་པ་ཙམ་གྱིས་ནི། ། རྟ་མཆོག་མཉམ་པར་སྦྱོར་བ་ཡི། །
མཁའ་འགྲོ་སྒྱུ་མ་བདེ་བའི་མཆོག ། གདོན་མི་ཟ་བར་འགྲུབ་པར་འགྱུར། ། ཐམས་ཅད་འབྱུང་བའི་ཕྱག་རྒྱ་ཤེས་པའོ། ། མཛུབ་མོས་མཐེ་བོ་མནན་ནས་ནི། ། རང་གི་མཐེ་བོས་མཛུབ་མོ་མནན། ། དཔལ་གྲུབ་སྤྱན་གྱི་ཕྱག་རྒྱ་སྟེ། ། མཛུབ་མོ་མིག་གི་འབྲས་བུར་བྱ། ། རྡོ་རྗེ་ཐལ་མོ་མཉམ་སྦྱར་ནས། ། རྡོ་རྗེ་སྤྱན་ནི་གཉིས་དག་ཏུ། ། ཁོང་སྟོང་དུ་ནི་སྦྱོར་བར་བྱ། །
དཔལ་གྲུབ་རྡོ་རྗེའི་སྤྱན་ཡིན་ནོ། ། འདིས་ནི་སངས་རྒྱས་ཐམས་ཅད་དང་། ། དེ་བཞིན་དཔའ་བོ་ཐམས་ཅད་དང་། ། རྡོ་རྗེ་འཛིན་པ་ཐམས་ཅད་དུ། ། ཚེ་འདི་ཉིད་ལ་འགྲུབ་པར་འགྱུར། ། དཔལ་གྲུབ་སྤྱན་ནི་གྲུབ་པ་སྟེ། ། སེམས་ཅན་ཐམས་ཅད་དབང་བྱེད་པ། ། ལས་ཀྱི་དངོས་གྲུབ་རབ་འབྱམས་རྣམས། ། མ་ལུས་དངོས་གྲུབ་མྱུར་དུ་འགྲུབ། ། རྡོ་རྗེ་ཐལ་མོ་མཉམ་སྦྱར་ཏེ། །
མཛུབ་མོ་གཉིས་ཀྱི་རྩེ་མོ་དགུག ། མཐེ་བོའི་རྩེ་མོ་མཉམ་པར་གཞག ། ཁོང་སྟོང་མི་འགྱུར་དམ་པ་འོ། ། སྤྱི་བོའི་མཚམས་སུ་རབ་བཞག་ནས། ། འདི་ཡིས་བསྲུང་བ་བྱས་ན་ནི། ། སངས་རྒྱས་དངོས་གྲུབ་མ་ལུས་པ། ། ལུས་པ་མེད་པར་འགྲུབ་པར་འགྱུར། ། སེམས་དཔའི་གཙུག་ཏོར་གྱི་ཕྱག་རྒྱའོ། ། རྡོ་རྗེ་ཐལ་མོ་གྱེན་དུ་དབྱེ། ། མཛུབ་མོ་གཉིས་ཀྱི་རྩེ་མོ་དགུག །
མཐེ་བོ་གཉིས་ཀྱི་མཆེ་བ་གཙིགས། ། འཇིགས་པའི་རྡོ་རྗེ་གནོན་སྦྱིན་མ། ། འགྲུབ་པ་བདུད་ལ་སོགས་པ་ཟ། ། དེ་བཞིན་དུ་ནི་རྨོངས་པར་བྱེད། ། དབབ་པ་ཐམས་ཅད་རབ་ཏུ་འགྲུབ། ། དེ་བཞིན་རྣམ་པར་ཤེས་པ་སྒྲུབ། ། གཏེར་རྣམས་འབྱིན་པར་བྱེད་པ་དང་། ། དེ་བཞིན་ནོར་ཀུན་འཕྲོག་པར་བྱེད། ། ངལ་བསོ་པོ་ནི་དཔལ་མནན་ཏེ། ། དཔལ་མོ་དག་ཀྱང་ཕྲོགས་ནས་ནི། །
མངག་གཞུག་མར་ནི་བྱེད་པ་དང་། ། གནོད་སྦྱིན་མ་དང་དགའ་བ་སྤྱོད། ། གནོད་སྦྱིན་དག་གི་སྡེ་དཔོན་དུ། ། འདིས་ནི་མྱུར་དུ་འགྲུབ་པར་འགྱུར། ། དཔལ་རྡོ་རྗེ་གནོད་སྦྱིན་གྱི་ཕྱག་རྒྱའོ། ། རྡོ་རྗེ་ཐལ་མོ་མཉམ་སྦྱར་ནས། ། གུང་མོ་མཉམ་པར་རབ་ཏུ་བསྒྲུབ། ། མཐེ་བོ་མཐེའུ་ཆུང་འདབ་མ་བཞི། ། པདྨ་དྲི་མེད་རབ་ཏུ་རྒྱས། ། འདིས་ནི་སྡིག་རྣམས་འབྱང་བར་འགྱུར། །
སྡིག་པ་བྱང་ན་རབ་ཏུ་འགྲུབ། ། སངས་རྒྱས་བྱང་ཆུབ་མངོན་སངས་རྒྱས། ། རྡོ་རྗེ་སེམས་དཔའ་ཉིད་དུ་འགྲུབ། ། དཔལ་ལྡན་པདྨའི་ཕྱག་རྒྱ་འོ། ། རྡོ་རྗེ་ཐལ་མོ་མཉམ་སྦྱར་ལ། ། མཛུབ་མོ་མཉམ་པར་ཕྱིར་བཀུག་སྟེ། ། མཐེ་བོ་རྡོ་རྗེ་གཡོགས་པ་ནི། ། རྡོ་རྗེ་དཔལ་གྱི་ནོར་བུ་སྟེ། ། ཕྱག་རྒྱ་འདི་ཡིས་བཏབ་ན་ནི། ། ནམ་མཁའ་ཐམས་ཅད་རབ་འགྲུབ་སྟེ། །
བུད་མེད་ལ་སོགས་རིན་ཆེན་མཆོག ། མཁའ་ལས་དངོས་རྣམས་ཐམས་ཅད་སྤྱོད། ། རྡོ་རྗེ་ཐལ་མོ་མཉམ་སྦྱར་ནས། ། མཐེ་ཆུང་སྲིན་ལག་མཉམ་པར་བརྐྱང་། ། མཛུབ་མོ་རྩེ་མཉམ་བཀུག་པ་ནི། ། དཔལ་མཆོག་རྟ་ཞེས་གྲགས་པ་སྟེ། ། ཕྱག་རྒྱ་འདི་ཡིས་བཏབ་ན་ནི། ། སངས་རྒྱས་བྱང་ཆུབ་རབ་འབྲེལ་ན། ། ཐམས་ཅད་དགའ་བར་བྱེད་པའི་དཔལ། ། ལྷ་ཡི་སྐལ་བཟང་སྨོས་ཅི་དགོས། །
དམ་ཚིག་གི་ཕྱག་རྒྱ་ཤེས་པའོ། ། ལུས་དང་ངག་སེམས་རྡོ་རྗེ་ཡི། ། མཚན་མའི་ཕྱག་རྒྱར་ལྡན་བྱས་ཏེ། ། ཐམས་ཅད་འབྱུང་བའི་སྦྱོར་བ་ཡིས། ། བདག་གི་ལྷར་ནི་བདག་ཉིད་བྱ། ། འདིས་ནི་སངས་རྒྱས་ཐམས་ཅད་དཔལ། ། དེ་བཞིན་དཔའ་བོ་ཐམས་ཅད་དང་། ། རྡོ་རྗེ་འཛིན་པ་ཐམས་ཅད་དུ། ། ཚེ་འདི་ཉིད་ལ་འགྲུབ་པར་འགྱུར། ། སངས་རྒྱས་ཀུན་བདག་དངོས་གྲུབ་ནི། །
ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། སངས་རྒྱས་ཐམས་ཅད་མཉམ་སྦྱོར་བའི། ། མཁའ་འགྲོ་སྒྱུ་མ་བདེ་མཆོག་འདིས། ། མི་འགྲུབ་འབྱོར་པ་མི་འགྱུར་བའི། ། དམ་པ་རྒྱ་ཆེན་གང་ཡང་མེད། ། དམ་ཚིག་ཆེན་པོའི་ཕྱག་རྒྱ་ཤེས་པའོ། རྡོ་རྗེ་སེམས་དཔའ་དཔལ་སྦྱོར་བའི། ། ཇི་ལྟའི་གཟུགས་དང་དབྱིབས་སུ་ལྡན། ། བདེ་བ་ཉིད་ཀྱིས་ཀུན་གྱི་བདག །
ཀུན་གྱི་བདག་ལ་ཞུགས་པར་བྱ། ། ཕྱག་རྒྱ་འདི་ཡིས་རྣལ་འབྱོར་པ། ། འདོད་པ་བཞིན་དུ་འགྲོ་འོང་ལྡིང་། ། རྒྱལ་པོའི་སངས་རྒྱས་ཀུན་དང་འདྲ། ། རྡོ་རྗེ་སེམས་དཔའ་རབ་ཏུ་འགྲུབ། ། སངས་རྒྱས་ཐམས་ཅད་དང་མཉམ་པར་སྦྱོར་བ་སྐལ་པ་བཟང་པོའི་དཔལ་རྡོ་རྗེ་སེམས་དཔའ་ཞེས་བྱ་བའི་ཕྱག་རྒྱའོ། ། ཆགས་པ་མེད་ཅིང་མ་ཆགས་མེད། ། དབུ་མར་ཡང་ནི་དམིགས་སུ་མེད། ། བུད་མེད་ཀུན་གྱི་སྒྱུ་སྦྱོར་འདི། ། གཉིས་སུ་མེད་པའི་ཐེག་པའི་མཆོག །
ཕྱག་རྒྱ་འདི་ཡིས་བཏབ་ན་ནི། ། འདོད་པ་བཞིན་དུ་འགྲོ་འོང་ལྡིང་། ། དཔལ་ལྡན་སྒྱུ་མ་ཀུན་གྱི་བདག ། རྡོ་རྗེ་སེམས་དཔའ་རབ་ཏུ་འགྲུབ། ། སྒྱུ་མ་ཐམས་ཅད་ཀྱི་ལྷ་མོའི་ཕྱག་རྒྱ་ཤེས་པའོ། ། ཡོད་པ་མ་ཡིན་མེད་པའང་མིན། ། དབུ་མར་ཡང་ནི་དམིགས་སུ་མེད། ། ཤེས་རབ་ཕ་རོལ་ཕྱིན་སྦྱོར་བ། ། སངས་རྒྱས་བྱང་ཆུབ་རབ་འགྲུབ་པའོ། ། ཐམས་ཅད་ནམ་མཁའི་མཚན་ཉིད་དེ། །
ནམ་མཁའ་ལ་ཡང་མཚན་ཉིད་མེད། ། ཁམས་གསུམ་དག་ནི་མ་ལུས་པ། ། ཐམས་ཅད་སྒྱུ་མ་ལྟ་བུ་སྟེ། ། ཇི་ལྟར་སྒྱུ་མ་ཐམས་ཅད་དུ། ། མཐོང་བ་དང་ནི་རེག་པར་འགྱུར། ། དམིགས་སུ་ཡོད་པའང་མ་ཡིན་ཏེ། ། དེ་བཞིན་འགྲོ་བ་ཀུན་གྱི་ཚུལ། ། ཕྱག་རྒྱ་འདི་ཡིས་རྣལ་འབྱོར་པ། ། འདོད་པ་བཞིན་དུ་འགྲོ་འོང་ལྡིང་། ། བུད་མེད་ལ་སོགས་རིན་ཆེན་མཆོག །
མཁའ་ལས་དངོས་རྣམས་ཐམས་ཅད་སྤྱོད། ། དངོས་པོ་མེད་པར་བདག་སྦྱོར་བས། ། ནམ་མཁའ་ཀུན་དང་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། ཤིན་ཏུ་རྟག་པར་འགྲུབ་པར་འགྱུར། ། ཇི་ལྟར་པདྨ་དམར་པོ་འདི། ། ཆགས་པའི་ཉེས་པས་མི་གོས་པ། ། རྣལ་འབྱོར་ལྡན་པའང་དེ་བཞིན་དུ། ། གནས་ཀྱི་ཉེས་པས་ཡོངས་མི་གོས། ། ཤིན་ཏུ་གདུག་ཅིང་དྲག་པོ་ལ། །
ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་སྦྱོར་བ་ནི། ། རྣམ་པ་རྒྱལ་ཕྱིར་རབ་ཏུ་དྲག ། ཐམས་ཅད་དག་པ་མོས་པ་ཡིས། ། སྡིག་མེད་སྟོབས་ཀྱི་ངོ་འཐོན་དུ། ། དྲག་ཤུལ་སྦྱོར་བས་མཉམ་སྦྱོར་བ། ། འཇིག་རྟེན་ཐམས་ཅད་གཞོམ་པར་བྱ། ། སྦྱོར་བའི་ཕྱག་རྒྱ་ཤེས་པ་འོ། ། སྦྱོར་བ་ཇི་སྙེད་ཡོད་ཀུན་དང་། ། བྱེད་པ་རྣམ་པ་སྣ་ཚོགས་ལ། །
རྡོ་རྗེ་སེམས་དཔའ་དཔལ་གྱི་རྒྱ། ། དངོས་གྲུབ་ཐམས་ཅད་རབ་སྒྲུབ་པའོ། བྱེད་པའི་ཕྱག་རྒྱ་འདི་རྣམས་ཀྱི། ། འདོད་པ་བཞིན་དུ་འགྲོ་འོང་ལྡིང་། ། ཆགས་པ་ཆེན་པོ་དབང་ཕྱུག་དཔལ། ། རྡོ་རྗེ་སེམས་དཔའ་རབ་ཏུ་འགྲུབ། ། ཀུན་ཏུ་སྣ་ཚོགས་སྐལ་བ་བཟང་པོ་དཔལ་དམ་ཚིག་ཅེས་བྱ་བའི་ཕྱག་རྒྱའོ། ། བྱ་བ་དང་ནི་བཟློག་པ་དང་། ། ཁྱད་པར་དུ་ནི་འཕྲོག་པ་དང་། ། ཡན་ལག་ཀུན་ཏུ་བྱེད་པ་ཡིས། །
དེ་ནི་ནོར་རྣམས་ཀུན་ཀྱང་ཕྲོགས། ། འོ་བྱེད་འཁྱུད་ལ་སོགས་པ་ཡིས། ། ཁམས་གསུམ་པ་ཡང་རྒྱས་འདེབས་སོ། ། ཐར་བར་བྱེད་ཅིང་གསོད་པར་བྱེད། ། ཤི་ཡང་མོད་ལ་སོས་པར་བྱེད། ། སྦྱོར་བའི་ལོངས་སྤྱོད་ཐམས་ཅད་ཀྱིས། ། གནས་གསུམ་པོ་ནི་མ་ལུས་པར། ། རྒྱས་བཏབ་རྨོངས་བྱས་བསླང་ནས་སུ། ། གར་བྱས་ནས་ནི་ཟ་བར་བྱེད། ། སྦྱོར་བ་ཀུན་གྱི་བདེ་མྱོས་བས། །
ཁམས་གསུམ་པ་ནི་མ་ལུས་པ། ། རྒྱས་བཏབ་རྨོངས་བྱས་ཟོས་པ་དང་། ། ཐལ་བར་གྱུར་བའང་འཚོ་བར་བྱེད། ། སྦྱོར་བ་ཐམས་ཅད་ཀྱི་ཕྱག་རྒྱ་ཤེས་པའོ། ། ལྷ་མོ་ཀུན་གྱི་བདེ་བའི་མཆོག ། མཛེས་པའི་ཞལ་ནི་རྣམ་བསྒྱུར་ཞིང་། ། བདེ་བ་མྱོང་བ་རབ་སྦྱོར་བ། ། མཛེས་པ་ལྟ་བའི་གར་བྱེད་པས། ། སངས་རྒྱས་རྡོ་རྗེ་པདྨ་འཛིན། ། རྡོ་རྗེ་ཉི་མ་ཁམས་གསུམ་པ། །
རྒྱས་བཏབ་རྨོངས་བྱས་ཟོས་པ་དང་། ། ཐལ་བར་གྱུར་པའང་འཚོ་བར་བྱེད། ། བུད་མེད་མཁས་པ་སྒྱུ་མ་ཆེ། ། མཛེས་པའི་བཞིན་ནི་རྣམ་བསྒྱུར་བ། ། རིམ་གྲོར་བཅས་ཤིང་སྟེག་པའི་མཆོག ། མཛེས་པ་ལྟ་བས་གར་བྱས་པ། ། སངས་རྒྱས་པདྨ་རྡོ་རྗེ་འཛིན། ། རྡོ་རྗེ་ཉི་མ་ཁམས་གསུམ་པ། ། རྒྱས་བཏབ་རྨོངས་བྱས་བསླང་ནས་ནི། ། ཟོས་ནས་སླར་ཡང་འཚོ་བར་བྱེད། །
སངས་རྒྱས་བྱང་ཆུབ་མཉམ་སྦྱོར་བ། ། རབ་ཏུ་དགའ་བར་ལྟ་ཞིང་འཛུམ། ། ཤིན་ཏུ་སྲིད་པ་ཡང་དག་སྒྲུབ། ། གསང་བར་ལྟ་ལ་གནས་ན་ནི། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། ། སྲིད་པ་ཀུན་ཏུ་ཀུན་བསྒྲུབ་ནས། ། རིགས་གསུམ་དག་ནི་སྒྲུབ་པར་བྱེད། ། སྟེག་ལ་སོགས་པས་ཉམས་དང་ལྡན། ། མཛེས་པའི་བཞིན་ནི་རྣམ་བསྒྱུར་ཞིང་། །
རིམ་གྲོར་བཅས་ཤིང་སྟེག་པའི་མཆོག ། སྟེག་པའི་ལྟ་བས་གར་བྱེད་ཅིང་། ། མཛེས་པའི་ཚུལ་དང་ཐབས་རྣམས་ཀྱིས། ། དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པའི། ། འཇིག་རྟེན་གསུམ་དག་སྒྲུབ་པར་བྱེད། ། མཆེ་བ་ཅུང་ཟད་གཙིགས་པའི་ཁ། ། ཁྲོ་ཞིང་འཛུམ་དང་བཅས་པའི་བཞིན། ། ཁྲོ་ལ་འགྱུར་བར་བཅས་ཤིང་འཛུམ། ། གསལ་བར་བལྟ་ཞིང་ལེགས་པར་གནས། །
དྲག་པོ་དབང་པོ་ཉེ་དབང་བཅས། ། ཉི་ཟླ་གཤིན་རྗེ་ཚངས་བཅས་པ། ། རྒྱལ་པོ་སྒྱུ་མས་རྣམ་རྒྱལ་ནས། ། ཁམས་གསུམ་དག་ནི་སྒྲུབ་པར་བྱེད། ། འདོད་ཆགས་མྱོས་པས་གཡེམ་སྤྱོ་བ། ། མཛེས་པའི་བཞིན་ནི་རྣམ་པར་བསྒྱུར། ། འདི་ནི་གཞན་གྱི་ཕྱག་རྒྱ་མཆོག ། ཁམས་གསུམ་དག་ཀྱང་དགའ་བར་བྱེད། ། དྲག་པོ་མཆེ་བ་རྣོན་པོ་གཙིགས། ། གདུག་པ་ཟ་བ་འཇིགས་འཇིགས་ལྟ། །
གཡས་པའི་བཞིན་གྱི་ཕྱག་རྒྱ་ཡིས། ། ཁམས་གསུམ་དག་ཀྱང་ཟ་བར་བྱེད། ། དངོས་གྲུབ་ཀུན་གྱི་བདེ་བའི་མཆོག ། རབ་ཏུ་དགའ་བར་ལྟ་ཞིང་འཛུམ། ། གཡོན་པའི་བཞིན་གྱི་ཕྱག་རྒྱ་ཡིས། ། ཁམས་གསུམ་དག་ཀྱང་ཐར་བར་བྱེད། ། སྤྱི་བོ་རྟ་མགྲིན་གསང་མཐོ་བ། ། རྟ་གདོང་ལྗང་སེར་ཁ་དོག་གསལ། ། སོ་གཙིགས་པས་ནི་མཆུ་མནན་ན། ། འཇིག་རྟེན་ཐམས་ཅད་འཇིགས་པར་བྱེད། །
བཞིན་གྱི་ཕྱག་རྒྱ་ཤེས་པ་འོ། ། ལྷ་མོ་ཀུན་གྱི་བདེ་བའི་མཆོག ། མཛེས་པའི་མ་མཆུ་སོས་མནན་ཏེ། ། འཛུམ་པའི་ཕྱག་རྒྱ་མཆོག་འདི་ནི། ། སངས་རྒྱས་ཐམས་ཅད་དགྱེས་པར་བྱེད། ། འདོད་ཆགས་བདེ་བས་གཡེམ་སྤྱོ་བ། ། སྟེག་པའི་མ་མཆུ་སོས་མནན་པའི། ། འཛུམ་པའི་ཕྱག་རྒྱ་མཆོག་འདི་ནི། ། ཁམས་གསུམ་དག་ཀྱང་དགའ་བར་བྱེད། ། སྦྱོར་བ་ཀུན་གྱི་བདེ་བ་མཆོག།
མཛེས་པའི་མ་མཆུ་གཡོ་བར་བྱེད། ། འཛུམ་པའི་ཕྱག་རྒྱ་མཆོག་འདི་ནི། ། ཁམས་གསུམ་དག་ཀྱང་དགའ་བར་བྱེད། ། ཤ་ཆེན་གྱི་ནི་རོ་མྱོང་ཞིང་། ། མ་མཆུ་སོ་ཡིས་མནན་པ་ཡིས། ། འཛུམ་པའི་ཕྱག་རྒྱ་མཆོག་འདི་ནི། ། ཁམས་གསུམ་དག་ཀྱང་ཟ་བར་བྱེད། ། བདེ་བ་ཀུན་གྱི་རོ་མྱོང་ཞིང་། ། མ་མཆུ་རྣམ་པར་མཛེས་བྱས་པ། ། འཛུམ་པའི་ཕྱག་རྒྱ་མཆོག་འདི་ནི། །
ཐལ་བར་གྱུར་པའང་འཚོ་བར་བྱེད། ། འཛུམ་པའི་ཕྱག་རྒྱ་མཆོག་ཤེས་པའོ། ། བདེ་བ་མྱོང་བར་རབ་སྦྱོར་བ། ། ཟམ་ཟིམ་ལྟ་བ་རྣམས་བསྒྱུར་བས། ། རྒྱས་བཏབ་རྨོངས་བྱས་ཟོས་པ་ཡིས། ། ཁམས་གསུམ་དག་ཀྱང་འཚོ་བར་བྱེད། ། བུད་མེད་མཁས་པ་སྒྱུ་མའི་མཆོག ། མཛེས་པ་བལྟ་བའི་གར་བྱས་པས། ། རྒྱས་བཏབ་རྨོངས་བྱས་བསླང་ནས་ནི། ། ཁམས་གསུམ་དག་ཀྱང་སྒྲུབ་པར་བྱེད། །
སངས་རྒྱས་གསང་བའི་མཉམ་སྦྱོར་བ། ། ལྟ་བ་རབ་ཞི་བདེ་བར་གནས། ། ལྟ་བའི་ཕྱག་རྒྱ་མཆོག་འདི་ནི། ། བུད་མེད་ཐམས་ཅད་དབང་དུ་བྱེད། ། སྨིན་མཚམས་ཁྲོ་གཉེར་འགྱུར་བཅས་པས། ། ལྟ་བ་རབ་འབར་རྣམ་པར་བསྒྱུར། ། ལྟ་བའི་ཕྱག་རྒྱ་མཆོག་འདི་ནི། ། ཁམས་གསུམ་དག་ཀྱང་འབར་བར་བྱེད། ། ཁྲོ་ཞིང་འགྱུར་བར་བཅས་པས་འཛུམ། ། ལྟ་བ་གསལ་ལ་བདེ་བ་གནས། །
ལྟ་བའི་ཕྱག་རྒྱ་མཆོག་འདི་ནི། ། ཁྲོས་པ་ཐམས་ཅད་རབ་ཏུ་སྒྲུབ། ། སྟེག་ལ་སོགས་པའི་རོ་དང་ལྡན། ། སྟེག་བཅས་ལྟ་བའི་གར་བྱེད་པ། ། ལྟ་བའི་ཕྱག་རྒྱ་མཆོག་འདི་ནི། ། ཁམས་གསུམ་དག་ཀྱང་གར་བྱེད་འཇུག ། ལྟ་བའི་ཕྱག་རྒྱ་ཤེས་པ་འོ། ། ན་མསྟུ་སརྦྦ་བུདྡྷེ་བྷྱོ༔ ཞེས་པའི་ཕྱག་རྒྱ་ལ་གནས་ན། ། ལས་དང་མཆོད་པ་མ་ལུས་པ། །
ལུས་པ་མེད་པ་ཐམས་ཅད་འགྲུབ། ། རང་བྱུང་རྣམས་ཀྱི་མཆོད་པ་ཀུན། ། ཆོས་དབྱིངས་མཉམ་དང་མི་མཉམ་པ། ། ནམ་མཁའ་དབྱིངས་ཀྱི་མཐའ་ཀླས་པ། ། ལན་གཅིག་བརྗོད་པས་འགྲུབ་པའི་ཕྱིར། ། དམ་པའི་ཆོས་ཀྱི་ཕྱག་རྒྱ་འདིས། ། གང་དག་བྱས་པར་མ་གྱུར་ཅིང་། ། སྤེལ་བ་དག་ཏུ་མ་གྱུར་པའི། ། དམ་པ་རྒྱ་ཆེན་དེ་དག་མེད། ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷ་ལོ་ཙ་ན་སརྦཱ་རྠ་སཱ་དྷ་ནི་སྭཱ་ཧཱ། །
ཆོས་ཀྱི་ཕྱག་རྒྱ་མཆོག་འདི་ནི། ། སེམས་ཅན་ཐམས་ཅད་དབང་བྱེད་པ། ། སྟོབས་ཀྱིས་མྱུར་དུ་བཀུག་ནས་ནི། ། བྲན་བཞིན་དུ་ནི་བྱེད་དུ་འཇུག ། སུ་བྷ་གཱ་སྟྃ་མ་ཧཱ་ན་དེ་བི་ཧི་རི། མི་རི། རི་ཏི། ནི་རི་ཤྲི་ཡེ་སྭཱ་ཧཱ། ཆོས་ཀྱི་ཕྱག་རྒྱ་དམ་པ་འདི། ། འདོད་པའི་བདེ་བ་ཀུན་སྦྱིན་པའོ། །
ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཆོས་ཀྱི་ཕྱག་རྒྱ་ལ་གནས་པ། ། སངས་རྒྱས་བྱང་ཆུབ་རབ་བསྒྲུབས་ན། ། བུད་མེད་གཞན་ལྟ་ཅི་ཞིག་སྨོས། ཏྲཱི་བྷ་བ་ཊཱ་ཊཱ། ཏྲ་ཊ་ཏྲ་ཊ། རེ་བ་ཐམས་ཅད་ཀུན་ནས་རྫོགས། ། ཆོས་ཀྱི་ཕྱག་རྒྱ་དམ་པ་འདི། ། རེ་བ་ཐམས་ཅད་རྫོགས་བྱེད་པའོ། ། ཤྲཱི་བཛྲ་པདྨ་བྷཌྜ་བྷ་མུ་ཁ་ཡོ་གཱི་ཤྭ་ར་ཧི་ཧི་ཧི་ཧི་ཧི། །
ཆོས་ཀྱི་ཕྱག་རྒྱ་དམ་པ་འདི། ། འཇིག་རྟེན་ཐམས་ཅད་རབ་ཏུ་འཇིག ། ཆོས་ཀྱི་ཕྱག་རྒྱ་ཤེས་པ་འོ། ། སྐད་ཀྱི་གསང་ནི་མཐོན་དམན་དང་། ། གྲེ་སྒྱུར་བཅོས་ཤིང་བཟླས་པ་དང་། ། དུས་རབ་ཞི་བ་མཆོག་རྣམས་ཀྱིས། ། ཧཱུྃ་ལ་སོགས་པའི་གླུ་བླང་ཞིང་། ། ཚིག་རྣམས་ཀུན་གྱིས་ཅི་འདོད་པར། ། ཇི་ལྟར་སྤྲོ་བར་གླུ་ཀུན་གྱིས། ། ཧཱུྃ་གི་གླུ་ཡི་ཕྱག་རྒྱ་དཔལ། །
རྡོ་རྗེ་སེམས་དཔའ་རབ་བསྒྲུབ་པའོ། ། ལྷ་མོ་ཀུན་གྱི་ལྷ་མོ་མཆོག ། ཆ་ལུགས་བཞིན་དུ་གར་བྱ་ཞིང་། ། ཀ་ཀ་ལ་ཤང་བྷ་ལ་སོགས། ། གླུ་རྣམས་ཐམས་ཅད་རྗེས་སུ་བླང་། ། ཨོཾ་གྱི་གླུ་ཡི་ཕྱག་རྒྱ་ནི། ། ཚངས་པའི་དབྱངས་ཀྱིས་ཅི་དགར་བླངས། ། མ་ལུས་ལུས་པ་མེད་པ་ཡི། ། སེམས་ཅན་ཐམས་ཅད་ཐར་བར་བྱེད། ། རྡོ་རྗེ་དྲག་པོ་གད་མོ་ཆེ། །
མཁུར་བའི་དབུགས་ཀྱིས་རླུང་འབྱིན་ཅིང་། ། འབྲུག་གི་སྒྲ་ལྟར་ཟབ་པ་ཡི། ། རུ་ལུ་རུ་ལུའི་སྒྲ་བྱུང་ན། ། ཕྱག་རྒྱ་འདི་ཡིས་རྣལ་འབྱོར་པ། ། ཁམས་གསུམ་དག་ཀྱང་རྒྱས་འདེབས་ཤིང་། ། ཐར་པར་བྱེད་ཅིང་གསོད་པར་བྱེད། ། ཤི་བ་མོད་ལ་འཚོ་བར་བྱེད། ། རྡོ་རྗེ་དྲག་ཏུ་བཞད་པ་ཞེས་བྱ་བའི་ཕྱག་རྒྱའོ། ། ཊེ་ཞེས་བྱ་བའི་གླུ་ཡི་རྒྱ། ། ཐམས་ཅད་དག་པར་སྒྲུབ་པ་འོ། །
ཧི་ཞེས་བྱ་བའི་གླུ་ཡི་རྒྱ། ། ཁམས་གསུམ་རྣམ་པར་རྒྱལ་བར་བྱེད། ། ཀ་ཀ་ལ་ལྱེ་དང་ཙོ་རའི་དབྱངས། ། དེ་བཞིན་རབ་ཏུ་གདུངས་སྙན་དང་། ། ཀ་ཧ་ཤ་ཡི་གླུ་ཡི་རྒྱ། ། འཇོམས་པ་ཐམས་ཅད་གྲུབ་པ་འོ། ། གླུ་ཡི་ཕྱག་རྒྱ་ཤེས་པའོ། ། གླིང་བུ་དང་ནི་རྒྱུད་གཅིག་དང་། ། དེ་བཞིན་རྒྱུད་མངས་རྒྱུད་སྟུག་དང་། ། སིལ་སྙན་ཕྱག་རྒྱ་བཤད་པ་རྣམས། །
ལས་རྣམས་ཐམས་ཅད་རབ་སྒྲུབ་པའོ། ། ཆ་ལུགས་བཞིན་དུ་གར་བྱེད་པས། ། མ་བརྡུངས་པར་ཡང་རབ་ཏུ་འགྲུབ། ། ལས་རྣམས་ཀུན་ལ་མཆོག་ཏུ་ནི། ། བརྡུངས་ན་དཔལ་ནི་བཞི་འགྱུར་འགྲུབ། ། སྙིང་པོ་ཕྱག་རྒྱ་སྔགས་རིག་དང་། ། བྱ་བ་རྣམ་པ་སྣ་ཚོགས་དང་། ། རྣམ་པར་སེལ་ལ་སོགས་པའི་ཐབས། ། དངོས་གྲུབ་ཐམས་ཅད་རབ་སྒྲུབ་པའོ། ། ཛཿཧཱུྃ་བྃ་ཧོཿ
རུཊྚ་མཊྚ། སྨ་རཱ་ར་ཊ། ཧུ་ལུ་ཧུ་ལུ། པྲ་སིདྡྷ། ཊཀྐི་ཧཱུྃ་ཛཿ ཀཱི་ནི་དྷུ་ནི་ཧཱུྃ་དྲུཾ། ཊཀྐི་ཧཱུྃ་ཛཿ ཧུ་ལུ་ཧུ་ལུ། ཨ་ལ་ལ་ལ་ཧོ། ཤུདྡྷ་སིདྡྷ།
ད་རི་ཥཱ་ཡ་སརྦྦ་ན་ཊ་གྷཻ་གྷཻ། ཊ་ཊ་གྷཻ་གྷཻ་གྷཻ། ཊ་གྷཻ་ཊ་ཀེ་གཻ་གཻ་གཻ ཊ་ཏ་ཀཻ། ཊ་གེ ཧོཾ་ཊོ་ཎ། ཊཀྐི་ཧཱུྃ་ཛཿ གེ་ཏེ་གེ་དྷོ་ན། ཊཀྐི་ཧཱུྃ་ཏྲུཾ། ཨ་ལ་ལ་ལ་ཧོ། རུཊྚ་མཊྚ།
ཐལ་མོ་བརྡབ་པ་བརྟག་པའོ། ཊ་གྷེ་ཊ་གྷེ། ཊ་གྷེ་གྷེ། ཊ་ཀེ་ན་ཊ། གྷེཾ་གྷེཾ་གྷེཾ། ཊ་གྷེཾ་གྷེཾ་ཊ་གྷེཾ། རྒྱུན་གྱི་རྔའོ། ། ཨཱྃ་ཨཱྃ་ཨཱྃ། ཧཱྃ་ཧཱྃ་ཧཱྃ། བཱྃ་བཱྃ་བཱྃ། །
དམ་ཚིག་གསུམ་གྱི་རྔའོ། དྷེ་ཀོྃཧ་ཀོྃཧ་ཀོྃཧ་ཀོྃཧ། དྷེ་བཛྲ་བཛྲ་ཎྱང་། ཀོང་ཀོང་ཀོང་། ཧཱུཾ་བྷྱོ་ཧཱུཾ་བྷྱོ་ཧཱུཾ་བྷྱོ་ཧཱུཾ་བྷྱོ། རུ་ལུ་རུ་ལུ་ཧཱུཾ་བྷྱོ་དྷེྂ། ཀོཧང་ཀོཧང་ཀོཧང་། ཌྷེཾ། ཀོྃཧ་ཀོྃཧ་ཀོྃཧ་ཀོྃཧ། ཌེཾཎ་ཀཽཾ་ཀཽཾ་ཀཽཾ།
དཔལ་རྡོ་རྗེ་ཧེ་རུ་ཀའི་རྡོ་རྗེ་རྔའི་ཕྱག་རྒྱའོ། པདྨ་པདྨ་ཧྲི། པདྨ་པདྨ་ཤཱི། པདྨ་པདྨ་ཧྲང་། དཔལ་པདྨོ་བརྡབས་པའི་རྔའོ། ། ཏྲཱཾ་ཏྲཱཾ་ཏྲཱཾ། བྷ་བྷ་བྷ་བྷ་བྷ་བྷ་བྷ། ཏ་ཊ་ཏཱ་ཊཱ་ཊཱ་ཊཱ་ཊཱ་ཊཱ། ཏཱཾ་ཏཱ་ཏཱ་ཏཱ། ཏྲཱ་ཏྲཱ་ཏྲཱ་ཏྲཱ་ཏྲཱ།
ཏྲཾ་ཊྂ་ཀེ་ཏངྐུད་ཏྲ། ཏུཊྚ་ཏྟྲ། རྒྱལ་པོའི་རྔའོ། ཊཀྐི་ཧཱུཾ་ཛཿ ཊཀྐི་ཧཱུཾ་ཛཿ ཊཀྐི་ཧཱུཾ་ཛཿ སྙེམས་པའི་འགྲོས་སོ། ཏྲཱཊྚ་ཏྲཱ་ཏྲཱ་ཏྲཱ་ཏྲཱ་ཏྲཱ། མྱུར་ཞིང་རབ་ཏུ་མྱུར་བ་འོ། ཏ་ཊ་བྷ་ཏ།
བ་ཏྲུན། ཏ་ཐཱ་ག་ཏེ། བ་ཧཱུཾ། ཏ་ཊཱ་བྷ་ཏ་ཏ་བྷ་ཧི་ན་དཔལ་རྟ་མཆོག་རྣམ་པར་རོལ་པའོ། ། ཏ་ཏཱ་བྷ་ཊ་ཊ་བྷ་ཏཱ་ད་ཏྟྲ། ཤིན་ཏུ་མྱུར་བའི་རྔའི་ཕྱག་རྒྱ་སྟེ། ། སིལ་སྙན་གྱི་ཕྱག་རྒྱ་ཤེས་པའོ། ། རྡོ་རྗེ་སེམས་དཔའ་བདག་སྦྱོར་བས། ། ལག་གཉིས་རྡོ་རྗེ་བཅིངས་པ་ཡི། ། རྡོ་རྗེ་སེ་གོལ་བརྡབས་པ་ཡིས། །
སངས་རྒྱས་ཐམས་ཅད་བསྡུ་བར་བྱ། ། དེ་ཡི་བཀའ་ཙམ་གྱིས་སྐྲག་ནས། ། འཁོར་གྱི་དཀྱིལ་འཁོར་དང་བཅས་པའི། ། སངས་རྒྱས་ཀུན་ཀྱང་འདུ་འགྱུར་ན། ། གཞན་ལྟ་སྨོས་ཀྱང་ཅི་ཞིག་སྨོས། ། གཡོན་པའི་སེ་གོལ་བརྡབས་པ་དང་། ཐལ་མོ་དལ་བུས་བརྡབས་པས་འགྲུབ། ། གཡས་པའི་ཐལ་མོ་ཡིན་པར་གསུངས། ། གཉི་ག་ཀུན་ཏུ་སྡུད་པ་ཡིན། ། ཐལ་མོ་སྦྱོར་བ་རབ་སྦྱོར་བས། །
ལས་ཀྱི་ཚུལ་བཞིན་འབྲང་བ་དང་། ། ཐལ་མོ་དལ་བུས་བསྡུ་བ་དང་། ། གླུ་དང་སིལ་སྙན་གར་བྱེད་པས། ། སྟེག་དང་དཔལ་དང་སྙིང་རྗེ་དང་། ། རྒོད་དང་ཁྲོ་དང་འཇིགས་པ་དང་། ། མི་སྡུག་ངོ་མཚར་ཞི་བ་ཡི། ། ཉམས་ཀྱིས་ཕྱག་རྒྱ་དང་དོན་སྒྲུབ། ། སྟེག་ལ་སོགས་པའི་ཉམས་དང་ལྡན། ། སྣ་ཚོགས་ཕྱག་རྒྱའི་གར་བྱས་པས། ། ཐམས་ཅད་བདག་ཉིད་རྒྱར་སྦྱོར་བས། །
དབབ་པ་ཐམས་ཅད་རབ་ཏུ་འགྲུབ། ། རྡོ་རྗེ་སེམས་དཔའ་སྟེག་པ་ལ། ། དཔའ་ལ་དཔའ་བོ་དེ་བཞིན་གཤེགས། ། རྡོ་རྗེ་འཛིན་པ་སྙིང་རྗེ་ལ། ། རྒོད་པ་འཇིག་རྟེན་དབང་ཕྱུག་མཆོག ། རྡོ་རྗེ་ཉི་མ་ཁྲོ་བ་ལ། ། རྡོ་རྗེ་དྲག་པོ་འཇིགས་པ་ལ། ། ཤཱཀྱ་ཐུབ་པ་མི་སྡུག་པ། ། ངོ་མཚར་ལ་ནི་ཨ་ར་ལི། ། རབ་ཏུ་ཞི་ལ་སངས་རྒྱས་རྟག །
སྡུག་བསྔལ་ཐམས་ཅད་ཞི་བའི་ཕྱིར། ། དངོས་པོ་ཀུན་གྱི་རང་བཞིན་གྱིས། ། ཉེ་བར་གནས་ཤིང་བྱིན་གྱིས་རློབས། ། ལྟ་བས་མི་ངོམས་པ་ཡི་གཟུགས། ། ཐམས་ཅད་བདག་ཉིད་སྟོན་པར་མཛད། ། ལེགས་སོ་ཞེས་བྱ་འགྲུབ་པ་ཡི། ། མཆོག་ཏུ་གྱུར་པ་རབ་ཏུ་སྩོལ། ། ཐམས་ཅད་བདག་ཉིད་གྲུབ་པའི་མཆོག ། རེ་བ་ཐམས་ཅད་ཡོངས་རྫོགས་པ། ། སངས་རྒྱས་ཀུན་ཏུ་འགྱུར་བའི་མཆོག །
རྣལ་འབྱོར་དམ་པ་སྟེར་བར་འགྱུར། ། ཕྱག་རྒྱ་སྦྱོར་བ་འདི་དག་གིས། ། རང་གི་མཆོད་པ་རབ་ཏུ་སྦྱར། ། རྡོ་རྗེ་སེམས་དཔའ་དཔལ་གྱི་ལྷའི། ། སྦྱོར་བ་ཐམས་ཅད་རྣམ་འཁྲུལ་དང་། ། ཕྱག་རྒྱ་ཕྱག་རྒྱའི་ལན་རྣམས་དང་། ། སྣ་ཚོགས་ཕྱག་རྒྱ་རྣམ་སྤྲུལ་པས། ། ཡིད་ལ་བསམ་པ་ཀུན་རྫོགས་ཕྱིར། ། མཆོད་པ་དམ་པ་སྦྱར་བར་བྱ། ། ཀུན་ཏུ་སྣ་ཚོགས་སྐལ་བཟང་པོ། །
ཀུན་གྱི་སློབ་དཔོན་བདག་ཉིད་བསྒྱུར། ། ཀུན་འབྱུང་ལ་སོགས་སྦྱོར་བ་ཡིས། ། རྒོལ་བ་བདག་དང་གར་བྱས་ཏེ། ། དེ་ནས་རྒོལ་བ་ཅི་རིགས་པ། ། སངས་རྒྱས་ཐམས་ཅད་འབྱུང་བར་འགྱུར། ། དེ་ནས་སླར་ནི་རྒོལ་བ་ཡང་། ། རྡོ་རྗེ་འཛིན་པ་ཆེན་པོར་བསྒྱུར། ། རྒོལ་བའང་དེ་ནས་ཚུལ་བཞིན་དུ། ། པདྨ་གར་འབྱུང་མཆོག་ཏུ་བསྒྱུར། ། དེ་ནས་སླད་དུ་རྒོལ་བ་ཡང་། །
རྡོ་རྗེ་ཉི་མ་མཆོག་ཏུ་བསྒྱུར། ། དེ་ནས་ཕྱིར་ཡང་རྒོལ་བ་ནི། ། རྟ་མཆོག་འབྱུང་བར་བསྒྱུར་བར་བྱ། ། དེ་ནས་སླར་ནི་རྒོལ་བ་ཡང་། ། བདག་ཉིད་འབྱུང་བས་རབ་ཏུ་འགྲུབ། ། དེ་ནས་ཕྱག་རྒྱ་ཤེས་པ་འདི། ། སྡོམ་པ་ཐམས་ཅད་རབ་སྟོན་པ། ། རྡོ་རྗེ་སེམས་དཔའ་དཔལ་གྱི་གླུ། ། ཁྱད་པར་དུ་ནི་བཤད་པར་བྱ། ། ལ་ལར་དྲི་མེད་ཟླ་བའི་དཀྱིལ་འཁོར་སྟོང་ལས་མཛེས་པའི་གཟུགས་སུ་རྣམ་པར་སྣང་། །
ལ་ལར་རབ་ཏུ་འཇིགས་པའི་ཉི་མ་བྱེ་བ་ཕྲག་དགུའི་འོད་ཟེར་མཆོག་པས་འཇིགས། ། ལ་ལར་མདངས་བཟང་གཟི་ཆེ་བདེ་དང་ཞི་བར་ལྡན་པ་རྒྱལ་བའི་གཟུགས་སུ་སྣང་། ། ལ་ལར་འགྲོ་བ་ཐམས་ཅད་མཉམ་པར་འཇོག་པའི་གཟུགས་ལྡན་གསུང་མཆོག་ལྡན་པར་སྟོན། ། རྡོ་རྗེ་སེམས་དཔའ་འགྲུབ་ཕྱིར་འདུལ་ལ་མཁས་པ་མ་ལུས་བདེ་བའི་མཆོག་རྣམས་ལས། ། ཨ་ར་ལི་རྣམས་མཉམ་སྦྱོར་གྲུབ་མཛོད་རུ་ཊ་མ་ཊེ་ཨ་ལ་ལ་ལ་ཧོ། ། རྣམ་པ་མང་པོ་འདུལ་བར་མཛད་པའི་ཚུལ་ལ་གར་མཁན་མཆོག་གིས་གར་མཛད་པ། ། དམ་ཚིག་གར་གྱི་དབང་ཕྱུག་སངས་རྒྱས་གར་མཛོད་ཨ་ལ་ལ་ལ་ཧོ། ། རྣམ་མང་བདེ་མཆོག་རབ་ཏུ་གར་མཛད་པ་ཡིས་ཐར་བའི་བདེ་བའང་ཐོབ་པར་མཛོད། ། འདི་དག་གླུར་ནི་བླངས་པ་ཡིས། ། སངས་རྒྱས་ཐམས་ཅད་མཉམ་སྦྱོར་བའི། །
མཁའ་འགྲོ་སྒྱུ་མ་བདེ་བའི་མཆོག ། འགྲུབ་པ་འགྱུར་བར་གདོན་མི་ཟ། ། དེ་ལྟར་རབ་ཏུ་གར་བྱས་ཏེ། ། དེ་ལས་གང་ཞིག་ཕམ་གྱུར་པ། ། ཚོགས་ལ་དེ་ཡི་ཚོགས་ཀྱི་ཟས། ། ཡོན་དང་བཅས་པར་དབུལ་བར་བྱ། ། མཆོད་པའི་ཆོ་ག་འདི་དག་གིས། ། སྡིག་པ་ཀུན་ལས་ཐར་བར་འགྱུར། ། བསོད་ནམས་ཐམས་ཅད་འཕེལ་བར་འགྱུར། ། དེ་བཞིན་རྟག་པར་བསྲུང་བར་འགྱུར། །
རིམས་དང་དུག་དང་དབྱིག་དུག་དང་། ། མཁའ་འགྲོས་གཙེ་དང་གདོན་རྣམས་དང་། ། བདུད་དང་སེམས་ཅན་དམྱལ་བའི་རྣམས། ། འདི་ཡིས་རབ་ཏུ་ཞི་བར་འགྱུར། ། དངོས་གྲུབ་རྣམས་དང་ཕུན་སུམ་ཚོགས། ། དགའ་དང་དེ་བཞིན་བདག་པོ་དག ། སངས་རྒྱས་དམ་པ་ཐམས་ཅད་དང་། ། ཕྱག་རྒྱའི་མཆོག་རྣམས་འགྲུབ་པར་འགྱུར། ། གར་གྱི་ཕྱག་རྒྱ་ཤེས་པ་འོ། ། རབ་ཏུ་དགའ་བ་རྗེས་སུ་རབ་ཆགས་དགའ་བའི་མདའ་གཞུ་རབ་ཏུ་ཕྲ་བའི་རྒྱས་བཏབ་པས། །
རབ་ཏུ་དགའ་བར་སྦྱོར་བའི་བདེ་བས་མྱོས་པ་བདེ་བ་ཐམས་ཅད་བདག་ལ་གྲུབ་པར་མཛོད། ། རབ་ཏུ་བདེ་མཆོག་རྣམ་པ་སྣ་ཚོགས་རྣམ་པར་རྒྱལ་བའི་རྒྱལ་མཚན་བསྒྲེང་བའི་ལོངས་སྤྱོད་དང་། ། རབ་ཏུ་དགའ་བའི་དབང་ཕྱུག་ཚེ་མཆོག་གྲུབ་པས་དེ་བཞིན་གཤེགས་པ་ཞུགས་ཧོ་རྟ་མཆོག་ཧོ། ། རབ་ཏུ་སྣ་ཚོགས་བདེ་བའི་མཆོག་ལ་རོལ་ཅིག་ཧོ། ། བདེ་བས་སློང་ལ་རྣམ་པར་རོལ་ཧཱུཾ་སྣང་བར་མཛོད། ། ཨ་ལ་ལ་ལ་ཧོ། དེ་བཞིན་གཤེགས་པ་ཀུན་གྱི་མཁའ་འགྲོ་སྒྱུ་མ་སྣ་ཚོགས་ཀྱིས། ། སློབ་མ་རབ་ཏུ་གཟུང་དུ་གསོལ། ། ཀྱེ་མའོ་བདེ་མཆོག་གྲུབ་པར་མཛོད། ། ཀྱེ་མའོ་བདེ་བ་བདེ་བ་སྩོལ། །
དམ་པར་རབ་ཏུ་ཞུགས་པར་མཛོད། ། བདག་ལ་རབ་ཏུ་དགྱེས་པར་གྱུར། ། ཨ་ལ་ལ་ལ་ཧོ། ཨེ་མའོ། ། ཤི་ཤི་ཞུགས་ཤིག་ཞུགས་ཤིག ། མཁའ་འགྲོ་བདེ་མཆོག་ཡོངས་བསྐོར་ཀུན་ཏུ་ཞུགས། ། འདི་དག་གླུར་ནི་བླངས་པ་ཡིས། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། གྲུབ་པར་འགྱུར་བ་གདོན་མི་ཟ། །
རྡོ་རྗེ་སེམས་དཔའ་སྡུད་པ་དང་། ། རྡོ་རྗེ་རིན་ཆེན་བླ་མེད་པ། ། རྡོ་རྗེ་ཆོས་ནི་གསུངས་པ་དང་། ། རྡོ་རྗེ་ལས་ནི་བྱེད་པར་འགྱུར། ། ཧཱུྃ་རྡོ་རྗེ་ལས་ཀྱི་མདའ་གཞུ་ལ་ཕྱག་འཚལ་ལོ། ། དཔལ་རྡོ་རྗེ་ཆགས་པའི་དམ་ཚིག་ལ་ཕྱག་འཚལ་ལོ། ། རྡོ་རྗེ་ཁ་ཊྭཱཾ་ག་རབ་ཏུ་འཇིགས་པ་ལ་ཕྱག་འཚལ་ལོ། ། དཔལ་རྡོ་རྗེ་དྲིལ་བུ་རབ་ཏུ་འཁྲོལ་བ་ལ་ཕྱག་འཚལ་ལོ། ། ལ་ལར་རབ་ཏུ་དྲག་ཅིང་སྐྱེ་བོར་དྲག་ལ་དྲག་པའི་བུད་མེད་སྐུ་ལྟར་རབ་ཏུ་སྣང་། ། འགྲོ་བ་མཐའ་ཡས་འདུལ་ཕྱིར་ལ་ལར་རབ་ཏུ་རྣོ་བའི་འཁོར་ལོ་ཕྱག་ན་བསྣམས་པའི་སྐུ། །
ལ་ལར་རབ་ཏུ་དེས་ཞིང་ཞི་བ་མི་འགྱུར་སྦྱིན་པ་ཚངས་པའི་སྐུར་ཡང་སྟོན་པར་མཛད། ། ལ་ལར་རབ་ཏུ་འབར་བའི་ཆགས་པ་པདྨ་རྒྱལ་པོའི་དམ་ཚིག་བདག་ལ་གྲུབ་པར་མཛོད། ། ཐམས་ཅད་དབང་བསྐུར་དབང་ཕྱུག་དམ་པ་མི་ཟད་གཏེར་མཆོག་བདག་ལ་གྲུབ་པ་མཛད་དུ་གསོལ། ། ཀུན་མཆོག་རྒྱལ་མཚན་རྣམ་རྒྱལ་བསྒྲེང་བའི་རྡོ་རྗེ་རིན་ཆེན་ཤིན་ཏུ་ཆེ་བ་བདག་ལ་གྲུབ་པར་མཛོད། ། ལ་ལར་མཁས་པའི་གཟུགས་ཀྱང་འཛིན། ། ལ་ལར་དུས་མཐའི་དུས་ལྟར་དྲག ། ལ་ལར་རྒྱལ་བའི་དབང་པོ་བཞིན་དུ་ཞི། ། ལ་ལར་རྟ་མཆོག་སྦྱོར་བས་འདོད་པ་སྒྲུབ། ། རྡོ་རྗེ་གླུའི་མཆོད་པའི་ཕྱག་རྒྱ་ཤེས་པའོ། ། མེ་ཏོག་དཀར་དང་དམར་བ་དང་། །
མཐིང་ག་སེར་པོ་ཀུན་བསྡུས་པ། ། མེ་ཏོག་ཕྱག་རྒྱ་མཆོག་འདི་ནི། ། འདོད་པའི་ཡོན་ཏན་ལྔ་ལ་སྤྲོ། ། རྒྱ་སྐེག་མཐིང་གྱི་ལྗང་ཁུའི་མདོག ། ཚོད་སྣ་བཞི་ཡིས་བཙོས་པ་དང་། ། དཀར་པོ་ལྔ་ཡི་ཕྱག་རྒྱ་དག ། སྔ་མ་བཞིན་དུ་མཉམ་པར་སྒྲུབ། ། ཁམས་ལས་བྱུང་བ་ཐམས་ཅད་དང་། ། སྲོག་དང་རྩ་བའི་དེ་བཞིན་ཏེ། ། རྣམ་པར་མཛེས་ཤིང་དྲི་ཞིམ་པ། །
སྔ་མ་བཞིན་དུ་མཉམ་པར་བསྒྲུབ། ། ཙནྡན་གཉིས་དང་གླ་རྩི་དང་། ། ག་པུར་ན་ག་ཤ་ལ་ཀི། ། བདུག་པ་བུ་རམ་དང་སྦྱར་བ། ། ལས་རྣམས་ཐམས་ཅད་རབ་སྒྲུབ་པའོ། ། གན་དར་དྲི་དང་གུ་གུལ་དང་། ། ས་རྫ་ག་བུར་གླ་རྩི་དང་། ། རྫས་འདི་དག་ལས་བཙོས་པའི་མར། ། མེ་མར་བྱས་ན་སྣང་བ་སྐྱེ། ། ཙནྡན་གུར་གུམ་སྤྲྀ་ཀ་དང་། །
ག་པུར་དང་ནི་གླ་རྩི་དང་། ། བཅས་པ་བདུག་པ་གྲུབ་པ་སྟེ། ། སྤོས་ཀྱི་ཕྱག་རྒྱ་སྤོས་མཆོག་འགྱུར། ། ཀཀྐོ་ལ་དང་སུག་སྨེལ་དང་། ། གླ་སྒང་ག་པུར་གླ་རྩི་དང་། ། འདི་རྣམས་ཞིབ་ཏུ་བཏགས་པ་ནི། ། སེང་ལྡེང་བུ་རམ་དག་ཀྱང་སྦྱར། ། ཤིང་ཚ་པ་ཏྭ་ལོ་དྲཱ་དང་། ། ན་ལེ་ཤམ་དང་ག་བུར་སྦྱར། ། ས་ཧ་ཀ་རེ་ཤིང་མངར་གྱིས། །
སྦྲུས་པ་ཁ་ཡི་སྤོས་ཡིན་ནོ། ། དཔལ་རྡོ་རྗེ་སེམས་དཔའི་ཕྱག་རྒྱ་སྦྱོར་བའོ། ། མེ་ཏོག་དམར་པོ་སངས་རྒྱས་ལ། ། རྡོ་རྗེ་ཅན་ལ་སྣ་ཚོགས་པ། ། འཇིག་རྟེན་དབང་ལ་མེ་ཏོག་དཀར། ། སེར་པོ་མཁའ་ལས་བྱུང་བ་ལ། ། ཙནྡན་བདུག་པ་སངས་རྒྱས་ལ། ། རྡོ་རྗེ་ཅན་ལ་དུ་རུ་སྐ། ། སྤྱན་རས་གཟིགས་དབང་ཀ་པི་ཏ། ། ཅེ་པོག་རྡོ་རྗེ་ཉི་མ་ལ། །
མར་མེ་ཕྲེང་བ་སངས་རྒྱས་ལ། ། རྡོ་རྗེ་ཅན་ལ་མར་མེ་བདུན། ། སྤྱད་རས་གཟིགས་ལ་མར་མེ་བརྒྱ། ། སྟོང་ནི་རྡོ་རྗེ་ཉི་མ་ལ། ། སངས་རྒྱས་རྣམས་ལ་ཙནྡན་སྤོས། ། རྡོ་རྗེ་ཅན་ལ་གུར་གུམ་ཡིན། ། སྤྱན་རས་གཟིགས་ལ་ཙནྡན་དམར། ། ག་བུར་རྡོ་རྗེ་ཉི་མ་ལ། ། མེ་ཏོག་ཀུན་དང་བདུག་པ་ཀུན། ། དེ་བཞིན་མར་མེ་ཐམས་ཅད་དང་། །
སྤོས་རྣམས་ཐམས་ཅད་ཇི་སྙེད་པ། ། རྡོ་རྗེ་རྟ་ལ་དབུལ་དུ་རུང་། ། མཆོད་པ་ཐམས་ཅད་ཀྱི་ཕྱག་རྒྱ་ཤེས་པའོ། ། སྒེག་མོ་དང་ནི་ན་ཆུང་དང་། ། མྱོས་དང་དེ་བཞིན་བདུད་རྩི་དང་། ། གཅིག་ཏུ་དཔའ་དང་འདོད་ཆགས་སྲ། ། གཡོན་ཅན་བྲན་མོ་དེ་བཞིན་ཏེ། ། ལན་ཚྭ་ལ་སོགས་རོ་ཀུན་དང་། ། ཁ་ར་ལ་སོགས་བདུད་རྩི་བཞིན། ། བདག་ཉིད་ཀྱི་ནི་རོ་སྒྲུབ་པ། །
མ་ལུས་ལུས་པ་མེད་པར་འགྲུབ། ། ཤ་དང་ཆང་དུ་ལྡན་པ་ཡི། ། བཟའ་བ་སྣ་ཚོགས་གྲུབ་པ་ནི། ། དགའ་བའི་ལོངས་སྤྱོད་སྐལ་མཆོག་སྟེ། ། ཚེ་ཡི་དམ་པ་རབ་ཏུ་འགྲུབ། ། ཨ་མྲ་སྨིན་དང་རྒུན་འབྲུམ་དང་། ། པ་ན་ས་དང་ནི་ཀེ་ར། ། ཨར་ཀ་ལ་སོགས་འབྲས་བུ་ཡི། ། ཕྱག་རྒྱའི་མཆོག་ནི་འདི་རྣམས་ཏེ། ། དངོས་གྲུབ་འབྲས་བུ་ཐམས་ཅད་འཐོབ། །
ཁ་ར་སྦྲང་རྩི་བྱུགས་པ་ཡིས། ཨ་མྲ་ལ་སོགས་ཚིག་གུས་བྱུག ། ས་ཧ་ཀ་རའི་མར་ལ་སོགས། ། མཉམ་པའི་དྲི་ཡིས་བསྐུ་བར་བྱ། ། ཡུངས་དང་རྒྱ་སྐེག་ལ་སོགས་པའི། ། ཚོན་གྱིས་མཐུན་པར་ཁ་བསྒྱུར་ནས། ། ཤུན་པ་གྲོ་བ་ལ་སོགས་བྱས། ། མཆོད་པའི་ཚེ་ན་དབུལ་བར་བྱ། ། འབྲས་བུ་བཅས་པའི་ཕྱག་རྒྱ་ཤེས་པའོ། ། སངས་རྒྱས་རྣམས་ལ་བཤོས་དབུལ་བར། །
ཤ་དང་ཆང་ནི་རྣམ་པར་སྤངས། ། གླུ་དང་སིལ་སྙན་གྲུབ་པ་དང་། གདུགས་དང་རྒྱལ་མཚན་བ་དན་དང་། ། ཤ་དང་ཆང་དུ་བཅས་པ་ནི། ། གཏོར་མའི་མཆོག་སྟེ་སྣ་ཚོགས་པའོ། ། བདག་གི་ཕྱུགས་ཆེན་སྐལ་བཟང་པོ། ། རྡོ་རྗེའི་ལས་ནི་དཔལ་གྲུབ་པའོ། ། བཤོས་དང་གཏོར་མ་དཀར་པོ་དང་། ། པདྨའི་མེ་ཏོག་ལྡན་པ་ནི། ། སྤྱན་རས་གཟིགས་དབང་གཙོ་བོ་ལ། །
ཕུལ་ན་དགོས་པ་ཐམས་ཅད་འགྲུབ། ། རྒྱལ་པོའི་ཁ་ཟས་སྣ་ཚོགས་པ། ། ཤ་དང་ཆང་དང་ལྡན་པ་དང་། ། གླུ་དང་སིལ་སྙན་སྐལ་བཟང་དག ། རྡོ་རྗེ་ཉི་མའི་འཁོར་ལ་དབུལ། ། ཁ་ཟས་ཀུན་གྱི་རོ་རྣམས་དང་། ། ཤ་དང་ཤ་ཡི་མཆོག་རྣམས་དང་། ། ཤ་ཡི་སྦྱོར་དང་ཤ་སྐམ་དང་། ། བཤོས་དག་རྡོ་རྗེ་རྟ་ལ་དབུལ། ། མཆོད་པ་དང་གཏོར་མ་ཐམས་ཅད་ཀྱི་ཆོ་གའི་ཕྱག་རྒྱའོ། །
མཐེ་བོ་སེམས་དཔའི་སྐྱིལ་མོ་ཀྲུང་། ། མཛུབ་མོ་གཉིས་ཀྱི་རྩེ་མོ་དགུག ། གུང་མོ་གཉིས་ནི་མཉམ་པར་སྦྱར། ། ལྷག་མ་རྡོ་རྗེ་ཐལ་མོར་སྦྱར། ། སངས་རྒྱས་རིན་ཆེན་ཕྱག་རྒྱ་འདི། ། རང་བྱུང་རྣམས་ཀྱི་དབང་བསྐུར་བ། ། རྒྱལ་སྲིད་ཐམས་ཅད་མ་ལུས་པ། ། ལུས་པ་མེད་པར་མྱུར་དུ་འགྲུབ། ། སྤྱི་བོ་དང་ནི་དཔྲལ་བ་དང་། ། འགྲམ་པ་གཉིས་དང་ལྟག་པར་ནི། །
སངས་རྒྱས་ཀུན་གྱི་རིན་ཆེན་མཆོག ། དབུ་རྒྱན་ཀུན་ཏུ་བརྒྱན་པར་བྱ། ། དབུ་རྒྱན་བཅིངས་པས་བཅིངས་ནས་ནི། ། འགྱིང་ཞིང་མཐའ་མས་དགྲོལ་བར་བྱ། ། དར་གྱི་མཐའ་མ་དཔྱངས་པ་ལྟར། ། བྱས་ནས་ཐལ་མོ་བརྡབ་པར་བྱ། ། སངས་རྒྱས་པདྨོ་རྡོ་རྗེ་འཛིན། ། རྡོ་རྗེ་ཉི་མ་ཁམས་གསུམ་པ། ། དེ་ཡིས་དགྲ་མེད་སྡིག་མེད་པར། ། བདག་གི་ལོངས་སྤྱོད་ཉིད་དུ་སྤྱོད། །
འདི་ཡིས་བསྲུང་བ་བྱས་ནས་ནི། ། རྡོ་རྗེ་སེམས་དཔའ་དཔལ་དང་འདྲ། ། སངས་རྒྱས་ཀུན་གྱི་དངོས་གྲུབ་ཆེ། ། འཁོར་ལོས་སྒྱུར་བ་རབ་ཏུ་འགྲུབ། ། དེ་བཞིན་གཤེགས་པ་ཐམས་ཅད་ཀྱི། ། ནོར་བུ་རིན་པོ་ཆེའི་དབུ་རྒྱན་མཉམ་པར་སྦྱོར་བ་སྐལ་བ་བཟང་པོ་དཔལ་གྱི་ཕྲེང་བ་ཞེས་བྱ་བའི་ཕྱག་རྒྱའོ། ། སོར་མོ་ཐམས་ཅད་ནང་དུ་བསྣོལ། ། སོར་མོ་རྩེ་མོ་ཀུན་སྤྲད་ནས། ། མཐེ་བོ་རྡོ་རྗེས་མནན་པ་ནི། ། སྣ་དང་མིག་ཕུགས་ལྟ་བུ་སྟེ། །
པདྨོའི་རིན་ཆེན་ཕྱག་རྒྱ་འདི། ། བདག་ཉིད་ཆེན་པོར་དབང་བསྐུར་བ། ། རྒྱལ་སྲིད་ཐམས་ཅད་མ་ལུས་པ། ། ལུས་པ་མེད་པ་མྱུར་དུ་འགྲུབ། ། སྤྱི་བོ་དང་ནི་དཔྲལ་པ་དང་། ། འགྲམ་པ་གཉིས་དང་ལྟག་པར་སྦྱར། ། ཐོད་པའི་ཕྲེང་བའི་དབུ་རྒྱན་ཏེ། ། སངས་རྒྱས་གཙུག་གི་ནོར་བུ་འབར། ། དབུ་རྒྱན་བཅིངས་པས་བཅིངས་ནས་ནི། ། འགྱིང་བའི་མཐའ་ནས་དགྲོལ་བར་བྱ། །
དར་གྱི་མཐའ་མ་དཔྱངས་པ་ལྟར། ། བྱས་ནས་ཐལ་མོ་བརྡབ་པར་བྱ། ། འདི་ཡིས་བསྲུང་བ་བྱས་ན་ནི། ། རྡོ་རྗེ་སེམས་དཔའ་དཔལ་དང་འདྲ། ། ཁམས་གསུམ་དག་ནི་རྒྱལ་སྲིད་ཆེ། ། འཁོར་ལོས་སྒྱུར་བ་རབ་ཏུ་འགྲུབ། ། དཔལ་རྡོ་རྗེ་ཧེ་རུ་ཀ་པདྨ་ནོར་བུ་རིན་པོ་ཆེའི་དབུ་རྒྱན་མཉམ་པར་སྦྱོར་བ་སྐལ་བ་བཟང་པོ་དཔལ་གྱི་ཕྲེང་བ་ཞེས་བྱ་བའི་ཕྱག་རྒྱའོ། ། རྡོ་རྗེ་ཐལ་མོ་མཉམ་སྦྱར་ཏེ། ། ལག་གཉིས་ནོར་བུ་རིན་ཆེན་དུ། ། ཇི་ལྟར་རིགས་པར་མཉམ་སྦྱར་ནས། །
མཛུབ་མོ་མཐེ་བོ་རྩེ་མོ་བཞི། ། ཡོངས་སུ་བསྒྱུར་ཏེ་བཏེག་ནས་སུ། ། དཔྲལ་བར་ལེགས་པར་གཞག་ན་ནི། ། ཁམས་གསུམ་བདག་པོ་རྒྱལ་བ་དག ། མ་ལུས་ལུས་པ་མེད་པར་འགྲུབ། ། དཔལ་རྡོ་རྗེ་རིན་ཆེན་གྱི་ཕྱག་རྒྱའོ། ། ལག་པ་ཤིན་ཏུ་བརྐྱང་བ་ཡི། ། མཛུབ་མོ་གཉིས་པའི་མདུད་པར་བཅིང་། ། གུང་མོ་མཐེ་བོའི་རྩེ་མོ་ཅན། ། རྡོ་རྗེའི་ཕྱག་རྒྱ་ཡོངས་སུ་བསྒྱུར། །
ཡོངས་སུ་བསྒྱུར་ཏེ་བཏེག་ནས་ཀྱང་། ། ཁྲོ་གཉེར་དུ་ནི་ལེགས་བཞག་ན། ། རྒྱལ་སྲིད་ཐམས་ཅད་ལེགས་འགྲུབ་པ། ། མ་ལུས་ལུས་པ་མེད་པ་འགྲུབ། ། འདི་ཡིས་བསྲུང་བ་བྱས་ན་ནི། ། རྡོ་རྗེ་ལས་ཀྱི་དཔལ་དང་འདྲ། ། རྣལ་འབྱོར་དབང་ཕྱུག་རབ་བསྒྲུབས་པ། ། མ་ལུས་ལུས་པ་མེད་པར་འགྱུར། ། མ་མོ་དང་ནི་བྱད་མ་དང་། ། མཁའ་འགྲོ་མ་ཡང་ལྷག་པར་འགྲུབ། །
དུར་ཁྲོད་དངོས་གྲུབ་ཐམས་ཅད་དང་། ། ལས་རྣམས་ཐམས་ཅད་བྱེད་པར་འགྱུར། ། དཔལ་རྡོ་རྗེ་ཧེ་རུ་ཀའི་ཕྱག་རྒྱའོ། ། མཐེ་བོ་དཔའ་བོའི་སྐྱིལ་མོ་ཀྲུང་། ། མཛུབ་མོ་གཉིས་ཀྱི་རྩེ་མོ་དགུག ། གུང་མོ་གཉིས་ནི་མཉམ་པར་སྦྱར། ། ལྷག་མ་རྡོ་རྗེ་ཐལ་མོའི་འོད། ། རྡོ་རྗེ་རིན་ཆེན་ཕྱག་རྒྱ་འདི། ། རང་བྱུང་རྣམས་ཀྱི་དབང་བསྐུར་བའོ། ། འཇིག་རྟེན་དབང་པོ་དམ་པ་ཀུན། །
མ་ལུས་ལུས་པ་མེད་པར་འགྲུབ། ། འདི་ཡིས་བསྲུང་བ་བྱས་ན་ནི། ། རྣམ་པར་སྣང་མཛད་དཔལ་དང་འདྲ། ། སངས་རྒྱས་ཀུན་གྱི་ཚེ་འགྲུབ་པ། ། མ་ལུས་ལུས་པ་མེད་པར་འགྲུབ། ། ཚེ་དང་ཡེ་ཤེས་དཔག་ཏུ་མེད་པ་རྣམ་པར་ངེས་པ་ཞེས་བྱ་བའི་ཕྱག་རྒྱའོ། ། རྡོ་རྗེ་ཐལ་མོ་མཉམ་སྦྱར་ལ། ། མཛུབ་མོ་བསྙམས་ཏེ་ཕྱི་རོལ་དགུག ། མཐེ་བོ་གཉིས་ནི་རབ་ཏུ་བརྐྱང་། ། རྡོ་རྗེ་ནོར་བུ་ཞེས་ཀྱང་བྱ། །
དཔྲལ་བར་མྱུར་དུ་བཞག་པ་ནི། ། བསམ་པ་ཐམས་ཅད་ཡོངས་རྫོགས་ཤིང་། ། རྒྱལ་སྲིད་ཐམས་ཅད་རབ་སྒྲུབ་པ། ། མ་ལུས་ལུས་པ་མེད་པར་འགྲུབ། ། དཔལ་ནོར་བུ་རིན་པོ་ཆེ་དབང་བསྐུར་བའི་ཕྱག་རྒྱའོ། ། སངས་རྒྱས་རིན་ཆེན་པདྨོ་དང་། ། དེ་བཞིན་རྡོ་རྗེ་རིན་ཆེན་དང་། ། ཡིད་བཞིན་ནོར་བུ་རིན་ཆེན་མཆོག ། རྟ་མཆོག་རབ་ཏུ་འགྲུབ་པར་འགྱུར། ། ཕྱག་རྒྱས་རབ་ཏུ་དབང་བསྐུར་བའི་ཕྱག་རྒྱ་ཤེས་པའོ། །
སོར་མོ་ཕན་ཚུན་བསྣོལ་བ་ནི། ། རྡོ་རྗེ་ཐལ་མོ་ཡིན་པར་བཤད། ། སོར་མོ་ཐམས་ཅད་བསྡམས་པ་ནི། ། རྡོ་རྗེ་བསྡམས་པ་ཡིན་པར་བཤད། ། རྡོ་རྗེ་བསྡམས་པ་བྱས་ན་ནི། ། མཛུབ་མོ་མཐེ་བོའི་ནང་དག་ཏུ། ། གཡས་པའི་མཐེ་བོའི་མཚན་མ་འདི། ། རྩེ་མོ་བཅུག་ལ་བསྡམ་པར་བྱ། ། དགའ་ཆེན་དཔལ་གྱི་ཕྱག་རྒྱ་སྟེ། ། ཕྱག་རྒྱ་ཐམས་ཅད་རང་བྱུང་བ། །
རབ་འབྱམ་ལས་རྣམས་དངོས་གྲུབ་ནི། ། མ་ལུས་ལུས་པ་མེད་པར་འགྲུབ། ། དགའ་བའི་རྡོ་རྗེ་བཅིངས་ནས་ནི། ། གུང་མོ་བཅིངས་པའི་ནང་དུ་གཞུག ། མཐེ་བོ་མཐེའུ་ཆུང་རྩེ་མོ་ཅན། ། རྡོ་རྗེའི་ཕྱག་རྒྱ་ཡོངས་སུ་བསྒྱུར། ། འདི་ཡིས་སངས་རྒྱས་ཐམས་ཅད་དང་། ། དེ་བཞིན་དཔའ་བོ་ཐམས་ཅད་དང་། ། རྡོ་རྗེ་འཛིན་པ་ཐམས་ཅད་ནི། ། ཚེ་འདི་ཉིད་ལ་འགྲུབ་པར་འགྱུར། །
དཔལ་བདེ་བ་ཆེན་པོ་རྡོ་རྗེའི་ཕྱག་རྒྱའོ། ། དེ་ལས་གུང་མོ་ལྕགས་ཀྱུ་ནི། ། བདག་གི་སྙིང་གར་སྦྱར་བར་བྱ། ། འདི་ནི་ཐམས་ཅད་འགུགས་པའི་རྒྱ། ། དེ་མ་ཐག་ཏུ་ཕྱག་རྒྱ་འདིས། ། སངས་རྒྱས་པདྨོ་རྡོ་རྗེ་འཛིན། ། རྡོ་རྗེ་ཉི་མ་ཁམས་གསུམ་པ། ། བཀུག་སྟེ་དབང་དུ་བྱས་ནས་ནི། ། ལས་རྣམས་ཀུན་ལ་སྦྱོར་བར་བྱེད། ། དཔལ་བདེ་བ་ཆེན་པོ་རྡོ་རྗེ་ལྕགས་ཀྱུ་ཞེས་བྱ་བའི་ཕྱག་རྒྱའོ། །
རྡོ་རྗེ་བསྡམས་པ་བྱས་ནས་ནི། ། གུང་མོ་བཅིངས་པའི་ནང་དུ་གཞུག ། མཐེའུ་ཆུང་མཐེ་བོ་རྩེ་མོ་ཅན། ། རྡོ་རྗེའི་ཕྱག་རྒྱ་ཡོངས་བསྒྱུར་ན། ། སངས་རྒྱས་བྱང་ཆུབ་སེམས་དཔར་ཡང་། ། སྦྱོར་བ་འདི་ཡིས་མི་དཀའ་ན། ། དངོས་གྲུབ་གཞན་དང་ལས་ཀྱི་མཆོག ། རབ་འབྱམས་གཞན་ལྟ་ཅི་ཞིག་སྨོས། ། དེ་བཞིན་གཤེགས་པ་ཐམས་ཅད་ཀྱི་དཔལ་རྡོ་རྗེའི་ཕྱག་རྒྱའོ། ། རྡོ་རྗེའི་ཕྱག་རྒྱ་བཅིངས་པ་ལས། །
སྦྱོར་ལྡན་ཐལ་མོ་ཁོང་སྟོང་སྦྱར། ། ཁམས་གསུམ་དག་ནི་མ་ལུས་པ། ། དེ་མ་ཐག་ཏུ་འབེབས་པར་བྱེད། ། དཔལ་རྡོ་རྗེ་དབབ་པའི་ཕྱག་རྒྱའོ། ། རྡོ་རྗེའི་ཕྱག་རྒྱ་བཅིངས་པ་ལས། ། གུང་མོ་དེ་བཞིན་བཀུག་ནས་ནི། ། རྡོ་རྗེ་རྡོ་རྗེ་ཞེས་བརྗོད་དེ། ། གུང་མོ་ནམ་མཁའི་རྡོ་རྗེ་མཆོག ། ཕྱག་རྒྱ་འདི་ཡིས་བཏབ་ན་ནི། ། འདོད་པ་བཞིན་དུ་འགྲོ་འོང་ལྡིང་། །
དཔལ་ལྡན་འདོད་པ་ཀུན་གྱི་བདག ། རྡོ་རྗེ་སེམས་དཔའ་རབ་ཏུ་འགྲུབ། ། དཔལ་རྡོ་རྗེ་སྙིང་པོའི་ཕྱག་རྒྱ་འོ། ། རྡོ་རྗེ་བསྡམས་པ་ལ་གནས་ཏེ། ། མཐེ་བོའི་རྩེ་མོ་དེ་བཞིན་མཉམ། ། མཛུབ་མོ་གཉིས་ཀྱི་རྩེ་མོ་དགུག ། རྡོ་རྗེའི་ཕྱག་རྒྱ་བཅིངས་པར་བྱ། ། ཕྱག་རྒྱ་འདི་ཡིས་རྣལ་འབྱོར་པ། ། དག་པ་ཀུན་ལ་རབ་ཏུ་གནས། ། བྱང་ཆུབ་སེམས་ནི་མཐའ་ཡས་མཆོག །
དངོས་གྲུབ་ཐམས་ཅད་རབ་ཏུ་འགྲུབ། ། དཔལ་རྡོ་རྗེ་རབ་ཏུ་གནས་པ་རྡོ་རྗེའི་ཕྱག་རྒྱའོ། ། རྡོ་རྗེའི་པདྨོར་བྱས་པ་ལས། ། གུང་མོ་བཅིངས་པའི་དབུས་ན་གནས། ། མཐེ་ཆུང་མཉམ་པའི་རྩེ་མོ་མདེའུ། ། རྡོ་རྗེ་མདའ་ནི་ཡོངས་སུ་འཕང་། ། ཕྱག་རྒྱ་འདི་ཡིས་བཏབ་ན་ནི། ། ཚངས་པ་ཉེ་དབང་དགའ་བྱེད་བཅས། ། མཐུ་ཡིས་མྱུར་དུ་བརྒྱལ་བྱས་ནས། ། ཁམས་གསུམ་དག་ནི་སྒྲུབ་པར་བྱེད། །
དཔལ་རྡོ་རྗེ་མདའི་ཕྱག་རྒྱའོ། ། རྡོ་རྗེའི་ཕྱག་རྒྱ་ཡོངས་བཅིངས་ནས། ། གུང་མོ་བཅིངས་པའི་ཕྱི་རོལ་གཞག ། རྡོ་རྗེ་སྣ་ཚོགས་དཔལ་གྱི་རྒྱ། ། ལྡང་བ་ཐམས་ཅད་རབ་གྲུབ་པའོ། ། རྡོ་རྗེ་ཕྱག་རྒྱ་ཐམས་ཅད་ཤེས་པའོ། ། ཨཱ་ལི་ཀཱ་ལི་མཉམ་བྱས་ནས། ། མཁའ་ཡི་ཐད་ཀར་བསྡུ་བར་བྱ། ། དེ་ཡི་འོག་ཏུ་རི་མོ་རྣམས། ། ཡི་གེ་ཐམས་ཅད་དགོད་པར་བྱ། །
གུག་སྐྱེད་དག་གི་ལྕུག་མར་བྱ། ། ཡི་གེ་ར་ནི་མྱུ་གུར་བྱ། ། ཀླད་ཀོར་ཟླ་བ་ཁམ་པ་དང་། ། ཚེག་གཉིས་ཟླ་བ་གཉིས་སུ་བྱ། ། འདི་ནི་སངས་རྒྱས་ཐམས་ཅད་ཀྱི། ། ཕྱག་རྒྱ་མི་འགྱུར་དམ་པ་སྟེ། ། སངས་རྒྱས་དཔལ་གྱི་རི་མོར་བཤད། ། ཡི་གེ་དག་ཀྱང་མི་འགྱུར་མཆོག ། རྡོ་རྗེ་སེམས་དཔའ་དཔལ་གྱི་ལྷའི། ། བསྟོད་དང་བཅས་པའི་མཚན་བྲིས་ན། །
སྡིག་པ་ཀུན་ལས་ཐར་བར་འགྱུར། ། བསོད་ནམས་ཐམས་ཅད་རབ་ཏུ་འགྲུབ། ། རྡོ་རྗེ་སེམས་དཔའ་དཔལ་སྦྱོར་ཞེས། ། རབ་ཏུ་ཆགས་པའི་མཚན་བྲིས་ན། ། སྡུག་བསྔལ་ཀུན་ལས་ཐར་བར་འགྱུར། ། བདེ་བ་ཐམས་ཅད་རབ་ཏུ་འགྲུབ། ། ཆགས་ཆེན་གྲོལ་བ་དཔལ་ཞེས་བྱའི། ། ཆགས་པའི་མཚན་དག་བྲིས་ན་ནི། ། སྡིག་པ་ཀུན་ལས་ཐར་བར་འགྱུར། ། གྲོལ་བ་ཀུན་ལ་རབ་ཏུ་གནས། །
སྙིང་རྗེ་དྲི་མེད་ཁྲོ་དཔལ་ཞེས། ། བསྟོད་དང་བཅས་པའི་མཚན་བྲིས་ན། ། སྡིག་པ་ཀུན་ལས་ཐར་བར་འགྱུར། དངོས་གྲུབ་ཀུན་གྱི་མཆོག་ཀྱང་འགྲུབ། ། པདྨོ་ཆགས་པ་དཔལ་དག་ཅེས། ། ཆགས་པའི་མཚན་དག་བྲིས་ན་ནི། ། སྡིག་པ་ཀུན་ལས་ཐར་བར་འགྱུར། ། དག་པ་ཐམས་ཅད་རྣམ་པར་དག ། རྡོ་རྗེ་ཉི་མ་དཔལ་མདངས་ཞེས། ། བསྟོད་དང་བཅས་པའི་མཚན་བྲིས་ན། །
སྡིག་པ་ཀུན་ལས་ཐར་བར་འགྱུར། ། ལོངས་སྤྱོད་ཀུན་ལ་རབ་ཏུ་གནས། ། རྟ་མཆོག་ཕ་རོལ་གནོན་དཔལ་ཞེས། ། ཆགས་པའི་མཚན་དག་བྲིས་ན་ནི། ། སྡིག་པ་ཀུན་ལས་ཐར་བར་འགྱུར། ། དབང་ཕྱུག་ཐམས་ཅད་རབ་ཏུ་འགྲུབ། ། བརྗོད་པ་དག་ཀྱང་དེ་བཞིན་ཏེ། ། ལས་ཀྱི་དངོས་གྲུབ་རབ་འབྱམས་དག ། མ་ལུས་པ་ནི་མྱུར་དུ་འགྲུབ། ། ལྷག་པའི་ལྷ་ནི་གང་གང་གི །
སློབ་དཔོན་གང་དང་གང་ཡིན་པས། ། དེ་དང་དེ་ཡི་མཚན་དག་ནི། ། དཔལ་གྱི་ཚིག་དང་ལྡན་པར་བརྗོད། ། སློབ་མ་དཀྱིལ་འཁོར་བཙུད་ནས་ཀྱང་། ། ཡོན་གྱི་མཆོག་དག་བླངས་ནས་ནི། ། རྡོ་རྗེ་མིང་གི་དབང་བསྐུར་བས། ། དེ་བཞིན་གཤེགས་པར་དེ་ལུང་བསྟན། ། ཕྱག་རྒྱའི་སྦྱོར་བ་འདི་དག་གིས། ། བྱང་ཆུབ་སྙིང་པོའི་བར་དུ་ནི། ། རྡོ་རྗེའི་མིང་དུ་རབ་ཏུ་གནས། །
དེ་ནས་སངས་རྒྱས་སུ་ཡང་འགྱུར། ། བསྟོད་པ་དང་བཅས་པའི་མིང་གི་ཕྱག་རྒྱ་ཤེས་པའོ། ། སྤྱི་བོར་ཉུག་པ་གང་ཡིན་པ། ། ཕྱག་འཚལ་བར་ནི་སྟོན་པ་ཡིན། ། དཔྲལ་བ་རེག་པར་བྱེད་པ་ནི། ། ཕྱག་ལན་ཡིན་པར་ཤེས་པར་བྱ། ། སྨིན་མ་བསྐུལ་བ་གང་ཡིན་པ། ། སངས་རྒྱས་ཐམས་ཅད་གནས་པའི་བརྡ། ། གཡས་པས་ནམ་མཁའ་འགྲོ་བ་འགྱུར། ། གཡོན་པ་རྣམ་པར་རྒྱལ་བ་ཡི། །
རང་བྱུང་རྣམས་ཀྱི་བརྡ་ཡི་རྒྱ། ། མིག་གཉིས་གཡོ་བར་འགྲུབ་པ་སྟེ། ། གཡོན་པ་བུད་མེད་བཟང་མོ་ཡིན། ། གཡས་པ་སྐྱེས་པ་བཟང་པོ་འོ། ། རྣ་བ་དག་ལ་རེག་པའི་བརྡ། ། གཡས་གཡོན་གཉིས་ཀ་དེ་བཞིན་ཏེ། ། གཡོན་པ་ལེགས་པར་བླངས་པའི་གླུ། ། གཡས་པ་ལེགས་པར་སྨྲས་པ་འོ། ། སྣ་ཡི་བུ་ག་གཉིས་ཀྱི་བརྡ། ། སངས་རྒྱས་ཐམས་ཅད་གནས་པ་སྟེ། །
གཡས་པ་བདག་ལ་བདུག་པ་སློང་། ། གཡོན་པ་བདག་ལ་དྲི་སློང་བའོ། ། ལྕེ་ནི་ལྡག་པ་ལྟར་བྱེད་པ། ། བརྡ་ཡི་ཕྱག་རྒྱར་གནས་པ་སྟེ། ། གཡས་པ་ཤ་ཡི་ཕྱག་རྒྱ་ཡིན། ། གཡོན་པ་ཆང་གི་ཕྱག་རྒྱ་ཡིན། ། མཆེ་བ་གཡས་དང་གཡོན་པ་ཡི། ། བར་དུ་མ་མཆུ་མནན་པ་ནི། ། གཡོན་པ་བུད་མེད་རེག་ན་བདེ། ། གཡས་པ་དེ་བཞིན་སྐྱེས་པ་འོ། །
ལྐོག་མར་རེག་པའང་དེ་བཞིན་ཏེ། ། བརྡ་ཡི་ཕྱག་རྒྱར་གནས་པ་སྟེ། ། ཐེག་པ་ཆེན་པོ་བླ་མེད་པའི། ། རྟོག་པ་ཐམས་ཅད་སྨྲ་བའི་མཆོག ། སྙིང་གར་གྱེན་དུ་འདྲེན་པ་ནི། ། རང་བྱུང་ཕྱག་རྒྱའི་བརྡ་གྲུབ་པ། ། རྡོ་རྗེ་ཐམས་ཅད་འདྲེན་པ་སྟེ། ། འཁོར་བ་ཤིན་ཏུ་སྡུད་པ་འོ། ། ལྟེ་བའི་དཀྱིལ་དུ་རེག་པ་ནི། ། བརྡ་ཡི་ཕྱག་རྒྱར་གནས་པ་སྟེ། །
དབུ་མའི་ནན་ཏན་བསྒྲུབས་པ་ཡིས། ། ཆོས་ཀྱི་འཁོར་ལོ་ཆེན་པོའི་དཀྱིལ། ། རང་གི་དབང་པོ་བསྒྲེང་པ་ནི། ། རང་བྱུང་རྣམས་ཀྱི་བརྡ་ཡི་རྒྱ། ། དེ་ལས་དེ་བཞིན་བདེ་བ་ཡིས། ། སངས་རྒྱས་ཐམས་ཅད་ཐོབ་པར་འགྱུར། ། ཕྲག་པ་གཉིས་ནི་ཀུན་བསྟོད་པ། ། བརྡ་ཡི་ཕྱག་རྒྱར་གནས་པ་སྟེ། ། གཡས་པ་འགུགས་པའི་ཕྱག་རྒྱ་ཡིན། ། གཡོན་པ་སླད་དུ་གཏོང་བ་འོ། །
དཔུང་པ་གཡས་གཡོན་གཉིས་ཀ་ཡིས། ། བདག་ལ་ཤེས་རབ་འཁྱུད་པ་ཡི། ། གཡས་པ་ཐམས་ཅད་འགྲུབ་པ་ཡིན། ། གཡོན་པ་དབང་ཕྱུག་ཐམས་ཅད་འགྲུབ། ། ཁུ་ཚུལ་གཡས་གཡོན་གཉིས་ཀ་ཡིས། ། ཁུ་ཚུལ་བཅངས་དང་དགྲོལ་བ་དག ། གཡས་པ་རྒྱས་འདེབས་ཕྱག་རྒྱ་ཡིན། ། གཡོན་པ་མི་རྣམས་ཐོང་ཤིག་པའོ། ། བརླ་གཉིས་རབ་ཏུ་བསྡམས་པ་ནི། ། གཡས་དང་གཡོན་པ་དེ་བཞིན་ཏེ། །
གཡོན་པ་འདོད་ལ་རབ་ཏུ་བརྩོན། ། གཡས་པ་ཆོས་ལ་བརྩོན་པ་འོ། ། པུས་མོ་ལྷ་ངའི་བརྡ་དག་ཀྱང་། ། གཡས་དང་གཡོན་པ་དེ་བཞིན་ཏེ། ། གཡོན་པ་འདུད་པའི་ཕྱག་རྒྱ་སྟེ། ། གཡས་པ་རབ་ཏུ་ཕྱག་འཚལ་བའོ། ། པུས་མོ་གཡས་གཡོན་གཉིས་དག་གིས། ། བརྡ་ཡི་ཕྱག་རྒྱར་རབ་ཏུ་གནས། ། གཡས་པ་བཅིང་བའི་ཕྱག་རྒྱ་སྟེ། ། གཡོན་པ་ཐམས་ཅད་རྣམ་པར་དགྲོལ། །
རྐང་པ་གཉིས་ཀྱིས་ས་གནོན་པ། ། གཡས་དང་གཡོན་པ་དེ་བཞིན་ཏེ། ། གཡོན་པ་ཐམས་ཅད་གནོན་པར་བྱེད། ། གཡས་པ་ཐམས་ཅད་རབ་ཏུ་འཇོམས། ། དངོས་གྲུབ་ལས་དང་བདེ་བ་དག ། འདི་ཡིས་མི་འགྲུབ་གང་ཡང་མེད། ། རང་དོན་ལས་རྣམས་རབ་གྲུབ་པ། ། མ་ལུས་ལུས་པ་མེད་པར་འགྲུབ། ། བརྡ་ཡི་ཕྱག་རྒྱ་ཤེས་པ་འོ། ། ཨོཾ་ཨ་ཏི་བྷུ་ཞེས་བྱ་བའི་བརྡ། །
འདི་ནི་ཕྱག་འཚལ་བ་ཞེས་པའོ། ། པྲ་ཏི་ཨོཾ་དྷི་བྷུ་ཞེས་པ། ། ཕྱག་ལན་ཡིན་པར་ཤེས་པར་བྱའོ། ། སེམས་དཔའ་སྔོན་དང་མཐའ་མེད་པ། །

རྡོ་རྗེ་སེམས་དཔའ་བདེ་བའི་མཆོག ། སངས་རྒྱས་ཕྱག་རྒྱ་བདེ་བ་ཡིས། ། ཨེ་མའོ་བདེ་བ་ཡིན་པར་བཤད། ། ཨེ་མའོ་བདེ་བ་དཔལ་གྱི་མཚན། ། རྡོ་རྗེ་སེམས་དཔའ་གང་བརྗོད་པ། ། སྡིག་པ་ཀུན་ལས་ཐར་བར་འགྱུར། ། བདེ་བ་ཐམས་ཅད་རབ་ཏུ་འགྲུབ། ། བདེ་མཆོག་ཨེ་མའོ་བདེ་བ་དང་། ། སྒྲོན་མ་དེ་བཞིན་ཤི་ཤི་དང་། ། རྒྱས་འདེབས་མ་དང་རྨོངས་བྱེད་དང་། ། ཟ་བ་མོ་དང་ཚེ་འཕེལ་མ། །
སངས་རྒྱས་བྱང་ཆུབ་ཆོས་འཁོར་ལོ། ། དེ་བཞིན་ཁམས་གསུམ་རྣམ་པར་རྒྱལ། འདོད་པའི་ལྕུག་མ་ཐམས་ཅད་ཀྱང་། ། ཕྱག་རྒྱ་བརྡ་ཡི་ཕྱག་རྒྱ་འོ། ། རྟ་དང་རྡོ་རྗེའི་ཞལ་དག་དང་། ། དེ་བཞིན་རྡོ་རྗེ་སྣང་བ་དང་། ། ཐལ་བར་རློག་པའི་རོ་ལངས་མ། ། སངས་རྒྱས་ཀུན་གྱི་བརྡ་ཡིན་ནོ། ། གླིང་བུ་དང་ནི་རྒྱུད་རྣམས་དང་། ། དེ་བཞིན་དུ་ནི་རྒྱུད་གཅིག་དང་། །
སྟུག་པོ་དང་ནི་རྫ་རྔ་དག ། སངས་རྒྱས་བརྡ་ཡི་ཕྱག་རྒྱ་འོ། ། མེ་ཏོག་མཆོད་དང་བདུག་པའི་མཆོད། ། དེ་བཞིན་མར་མེའི་མཆོད་པ་དང་། ། སྤོས་ཀྱི་མཆོད་པ་གླ་རྩི་དག ། ལོངས་སྤྱོད་ཕྱག་རྒྱའི་བརྡ་ཡིན་ནོ། ། དེ་ལ་སོགས་པ་མཐའ་ཡས་མཆོག ། ཆོས་དབྱིངས་མཉམ་དང་མི་མཉམ་པ། ། ནམ་མཁའི་དབྱིངས་ཀྱི་མཐའ་ཀླས་པའི། ། ལྷ་མོ་ཀུན་གྱི་བརྡ་ཡིན་ནོ། །
སྨིན་མ་བསྐྱོད་པ་མདའ་བཞི་ཡིན། ། བྷ་ག་ལིངྒ་ཨེ་མའོ་བདེ། ། ཐོད་པ་པདྨ་ཡིན་པར་བཤད། ། ཁ་ཊྭཱཾ་ག་ཡང་རྒྱལ་མཚན་ཆེ། ། སངས་རྒྱས་ཕྱག་རྒྱ་པདྨར་གནས། ། བདེ་བ་ཀུན་གྱི་བདུད་རྩི་ཡིན། ། སངས་རྒྱས་བརྡ་ཡི་ཕྱག་རྒྱ་ཡིས། ། ཤི་ཤི་སངས་རྒྱས་ཀུན་ཏུ་བཤད། ། དཀྱིལ་འཁོར་ལ་ནི་འཁོར་ལོར་བཤད། ། དེ་ཉིད་དམ་ཚིག་ཡིན་པར་བཤད། །
ལྷ་རྣམས་ཐམས་ཅད་ཚོགས་པ་ན། ། སྐྱེ་བོ་དམ་པ་ཀུན་ཚོགས་པ། ། ཚོགས་ཀྱི་འཁོར་ལོ་དམ་པ་ནི། ། མཛའ་བ་ཐམས་ཅད་འདུས་བ་སྟེ། ། སངས་རྒྱས་ཀུན་གྱི་བརྡ་དག་གིས། ། དེ་བཞིན་མཛའ་བར་འདུས་པར་གསུངས། ། རྡོ་རྗེ་སེམས་དཔའ་དཔལ་སྦྱོར་བས། ། དཀྱིལ་འཁོར་ཐམས་ཅད་ཡིན་པར་བཤད། ། ལྷ་མོ་ཐམས་ཅད་ཀུན་འདུས་པས། ། ཐམས་ཅད་སྣ་ཚོགས་སྐལ་བ་བཟང་། །
རྡོ་རྗེ་སེམས་དཔའ་དཔལ་སྦྱོར་བ། ། སངས་རྒྱས་ཀུན་ཏུ་བདག་སྦྱོར་བས། ། རྣམ་པ་ཀུན་མཁྱེན་ཤེས་པའི་ཕྱིར། ། ཀུན་གྱི་སློབ་དཔོན་ཡིན་པར་བཤད། ། ཀུན་གྱི་སློབ་དཔོན་རབ་གནས་པ། ། ལྷ་མོ་ཐམས་ཅད་འདུས་པས་ན། ། སངས་རྒྱས་ཀུན་གྱི་མཆོག་དག་གི ། ཀུན་ཏུ་སྣ་ཚོགས་སྐལ་བཟང་པོའོ། ། དེའི་སློབ་མ་གྲུབ་པ་ནི། ། གྲུབ་པའི་རྗེས་སུ་གྲུབ་པས་ན། །
སངས་རྒྱས་བརྡ་ཡི་གསང་བ་ཡི། ། རྒྱལ་མཚན་ཡིན་པར་རྣམ་པར་བཤད། ། དེ་ལས་གཞན་པའི་སློབ་མ་ཀུན། ། མཆོག་དང་འབྲིང་དང་ཐ་མའི་རྣམས། ། སངས་རྒྱས་ཀུན་གྱི་བརྡ་དག་གིས། ། བྱང་ཆུབ་སེམས་དཔའ་ཡིན་པར་བཤད། ། སངས་རྒྱས་ཐམས་ཅད་རིན་ཆེན་མཆོག ། དབུ་རྒྱན་མི་འགྱུར་དམ་པ་ཡིན། ། སངས་རྒྱས་ཀུན་གྱི་རྒྱལ་སྲིད་མཆོག ། ཡིན་པར་རང་བྱུང་རྣམས་ཀྱིས་གསུངས། །
ཐོད་པའི་ཕྲེང་བའི་དབུ་རྒྱན་དང་། ། སངས་རྒྱས་གཙུག་གི་ནོར་བུ་དག ། སངས་རྒྱས་བརྡ་ཡི་ཕྱག་རྒྱ་ཡིས། ། དཔལ་གྱི་པདྨའི་ཚུལ་དུ་བཤད། ། སངས་རྒྱས་རང་བཞིན་གྲུབ་གཅིག་དང་། ། དེ་བཞིན་པདྨའི་རང་བཞིན་རང་གཅིག ། ཐམས་ཅད་དབང་བསྐུར་དབང་བསྐུར་ཆེ། ། ཡིན་པར་དོན་ཀུན་གྲུབ་པས་གསུངས། ། ཡོན་གྱི་དམ་པ་གྲུབ་པ་ནི། ། ནོར་གྱི་དབྱིག་ཏུ་བཤད་པ་སྟེ། །
སྙིང་ཡང་ནོར་གྱི་མཆོག་ཡིན་པར། ། སངས་རྒྱས་བརྡ་ཡི་ཕྱག་རྒྱར་བཤད། ། ག་པུར་ཙདྣན་དམར་པོ་དང་། ། སྦྱར་བ་ཁྲག་ཆེན་ཡིན་པར་བཤད། ། ཚོགས་ཀྱི་དབུས་སུ་བཞག་པ་དཔལ། ། ཐམས་ཅད་ལྡང་བའི་ར་ས་ཡིན། ། བག་ཟན་ལས་ནི་བྱས་པའི་ཕྱུགས། ། ཙདྣན་དམར་པོས་བསྐུས་པ་དང་། ། བག་ཕྱིའི་ཟན་ལས་བྱས་པའི་ཤ། ། རྒྱལ་པོའི་ཟན་ཞེས་གང་བཤད་པའོ། །
དེ་ནས་གྲུབ་པའི་མནའ་བསྒག་པ། ། དམ་ཚིག་ཅེས་པར་གནས་པ་འོ། ། བདེ་མཆོག་བདེ་མཆོག་ཅེས་གསུངས་པ། ། སངས་རྒྱས་བདེ་མཆོག་ཐམས་ཅད་ཀྱིས། ། ཕྱག་རྒྱའི་བདེ་བ་མཆོག་ཏུ་གསུངས། ། དེ་བཞིན་ཨེ་མའོ་བདེ་བ་དང་། ། སྣང་བ་ཤེས་པའང་རབ་ཏུ་གནས། ། ཤི་ཤི་སྲིད་པའང་སྲིད་པ་འོ། ། དེ་བཞིན་གཤེགས་པ་ཀུན་གྱིས་ཀྱང་། ། འདའ་བར་བྱ་བའང་མ་ཡིན་པས། །
སངས་རྒྱས་བརྡ་ཡི་ཕྱག་རྒྱ་ཡིས། ། ཕྱག་རྒྱ་དམ་ཚིག་ཡིན་པར་བཤད། ། ཕྱག་རྒྱའང་སྦྱོར་བ་ཡིན་པར་བཤད། ། སྦྱོར་བའང་རྒྱ་ཡིན་པར་བཤད། ། རྡོ་རྗེ་སེམས་དཔའ་དཔལ་སྦྱོར་བ། ། སྦྱོར་བ་ཐམས་ཅད་ཡིན་པར་བཤད། ། ང་ནི་སྣ་ཚོགས་དམ་ཚིག་སྟེ། ། རྡོ་རྗེ་སེམས་དཔའ་བདེ་བ་ཆེ། ། སངས་རྒྱས་བརྡ་ཡི་ཕྱག་རྒྱ་ཡིས། ། སྦྱོར་བ་ཐམས་ཅད་ཡིན་པར་བཤད། །
དེ་ཡི་ཉེ་བའི་ལོངས་སྤྱོད་ནི། ། ཁམས་གསུམ་ཐམས་ཅད་མ་ལུས་པའོ། ། དེ་ཡི་གཟུགས་དང་སྒྲ་དང་དྲི། ། རོ་དང་རེག་པ་བདེ་མྱོས་པའོ། ། གཟུགས་ནི་རི་མོ་ཡིན་པར་གསུངས། ། སྒྲ་ནི་གླུ་ཡིན་ཞེས་བཤད་དོ། ། དྲི་ནི་རབ་ཏུ་ཚིམ་པར་གསུངས། ། རོ་ནི་ར་ས་ཡ་ན་ཡིན། ། རེག་པ་བདེ་བ་ཡིན་པར་བཤད། ། རབ་ཏུ་རེག་པ་དགའ་བའི་བདེ། །
སངས་རྒྱས་བརྡ་ཡི་ཕྱག་རྒྱ་ཡིས། ། ཆོས་ནི་སྦྱོར་བ་ཡིན་པར་བཤད། ། སྦྱོར་བའི་ལོངས་སྤྱོད་ཐམས་ཅད་ཀྱིས། ། ཇི་ལྟར་བདེ་བར་སྟེན་བྱེད་ཅིང་། ། བདག་གི་ལྷག་པའི་ལྷར་སྦྱར་བ། ། རང་གི་མཆོད་པའི་དམ་ཚིག་ཡིན། ། རྗེས་སུ་སྦྱོར་བས་མཆོད་ན་ནི། ། སྦྱོར་བ་ཀུན་གྱི་བདེ་བའི་མཆོག ། སངས་རྒྱས་བརྡ་ཡི་ཕྱག་རྒྱ་ཡིས། ། བདེ་བ་ཆེན་པོ་ཡིན་པར་བཤད། །
ལྷ་མོ་ཀུན་དང་མཉམ་སྦྱོར་བ། ། སངས་རྒྱས་ཐམས་ཅད་འདུས་པ་འོ། ། ཡེ་ཤེས་ཙམ་ལ་སྙོམས་འཇུག་པ། ། རྣལ་འབྱོར་ཞེས་ནི་བཤད་པ་ཡི། ། སངས་རྒྱས་བརྡ་ཡི་ཕྱག་རྒྱ་ཡིས། ། ཏིང་འཛིན་རབ་ཏུ་སྦྱོར་བའང་བཤད། ། ལྷ་མོ་ཀུན་དང་མཉམ་སྦྱོར་བ། ། སངས་རྒྱས་ཐམས་ཅད་འདུས་པ་འོ། ། སངས་རྒྱས་ཐམས་ཅད་མཉམ་སྦྱོར་བ། ། སངས་རྒྱས་ཀུན་གྱི་བྱིན་བརླབ་བོ། །
དགའ་བར་སྤྱོད་པར་གྲུབ་པར་བཤད། ། རྗེས་སུ་སྦྱོར་བ་རྗེས་སུ་གྲུབ། ། སྐྱེས་པ་ལྟར་བྱེད་དགའ་སྤྱོད་པ། ། སླར་ཡང་རྗེས་སུ་གྲུབ་པར་མཛད། ། ལྷ་མོ་ཀུན་ལ་བདེ་འཇུག་པ། ། སྦྱོར་བ་ཀུན་ལ་མོས་པ་ནི། ། ཀུན་ཏུ་སངས་རྒྱས་ཀུན་གྱི་བདག ། ར་ས་ཡ་ན་བདེ་བར་བཤད། ། ཐམས་ཅད་ལྡང་བ་ཀུན་འགྲོ་བ། ། དངོས་གྲུབ་དམ་པར་རབ་ཏུ་བཤད། །
དངོས་གྲུབ་ཆེན་པོ་ལྡང་བ་ཆེར། ། སངས་རྒྱས་བརྡ་ཡི་ཕྱག་རྒྱར་བཤད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་བླ་ན་མེད། ། སངས་རྒྱས་དམ་པ་ཀུན་གྱི་མཆོག ། སངས་རྒྱས་ཀུན་གྱི་བརྡ་ཡིས་བཤད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེད་པོ་བདེ་བའི་མཆོག ། སངས་རྒྱས་ཐམས་ཅད་མཉམ་སྦྱོར་བ། ། སྦྱོར་བའི་དབང་ཕྱུག་བདེ་ཆེན་པོ། །
ཁྲག་ནི་མེ་ཏོག་ཡིན་པར་བཤད། ། མདངས་ནི་བདུག་པ་ཡིན་པར་བཤད། ། ཤ་ཆེད་དག་ནི་མར་མེ་སྟེ། ། ཐལ་མོ་དག་ནི་སྤོར་སུ་བཤད། ། ཆང་ནི་སྒེག་མོ་ཡིན་པར་བཤད། ། རབ་ཏུ་མྱོས་པ་སྦྲང་རྩི་འོ། ། བུ་རམ་ཆང་ནི་མྱོས་བྱེད་གསུངས། ། རྒུན་ཆང་དག་ནི་བདུད་རྩི་ཡིན། ། བདུད་རྩི་ལམ་གྱི་ཡན་ལག་བརྒྱད། ། སངས་རྒྱས་ཀུན་གྱི་བརྡ་ཡིན་ནོ། །
རྒུན་དང་སྦྲང་རྩི་མཆོག་ཏུ་བཤད། ། ཚྭ་ནི་འདོད་ཆགས་སྲ་བ་ཡིན། ། སྐྱུར་པོའི་ཁུ་བ་གཡོན་ཅན་ཡིན། ། ཀམྦྷི་ལ་ནི་བྲན་མོར་བཤད། ། ཆུར་བ་ཟླ་བ་ཉ་བ་ཡིན། ། ཤ་ནི་སྨན་གྱི་མཆོག་ཡིན་ཏེ། ། དབང་ཕྱུག་དམ་པ་ཀུན་གྱི་མཆོག ། སངས་རྒྱས་ཀུན་གྱི་བརྡ་ཡིས་བཤད། ། དངོས་གྲུབ་ཆེན་པོ་ཀུན་གྱི་མཆོག ། ཆང་ནི་ར་ས་ཡ་ནར་བཤད། །
ཟས་ནི་ཚེ་ཞེས་བྱ་བར་བཤད། ། བཟའ་བ་སྣ་ཚོགས་གྲུབ་པ་ནི། ། ཤ་དང་ཆང་དུ་ལྡན་པ་དག ། དགའ་བའི་ལོངས་སྤྱོད་སྐལ་བཟང་པོ། ། ཚེ་ཡི་དམ་པ་ཡིན་པ་བཤད། ། ཨ་མྲ་རྒུན་འབྲུམ་པ་ན་ས། ། ན་ལི་ཀེ་ར་ཨ་རུ་ཀ། ། འབྲས་བུ་ཆེན་པོའི་ཁྱད་པར་དག ། བདུད་རྩིའི་འབྲས་བུ་ཡིན་པར་བཤད། ། ཨ་མྲ་སྨིན་པ་གྲོལ་བར་བཤད། །
དེ་བཞིན་བདེ་བར་ཉལ་བ་དང་། ། བདེ་བས་རབ་ཏུ་རྨོངས་པ་དག ། སངས་རྒྱས་ཀུན་གྱི་བརྡ་ཡིན་ནོ། ། འབྲས་བུ་ཆེན་པོ་པ་ན་ས། ། རྒུན་འབྲུའི་ཁུ་བ་ཁུ་བའི་མཆོག ། ན་ལི་ཀེ་རའི་དངོས་གྲུབ་ཆེ། ། དམ་ཆོས་འབྲས་བུ་ཨ་རུ་ཀ། ། གླུ་ཡི་ཚིག་ཏུ་བརྗོད་པར་བཤད། ། དར་དིར་དག་ནི་སིལ་སྙན་ཡིན། ། སང་རྒྱས་བརྡ་ཡི་ཕྱག་རྒྱ་ཡིས། །
གར་ནི་རྣམ་པར་རོལ་པར་བཤད། ། རྡོ་རྗེ་སེམས་དཔའ་དཔལ་སྦྱོར་བའི། ། གླུ་དང་སིལ་སྙན་གར་བྱེད་པ། ། བརྡ་ཡི་དམ་པར་བཤད་པར་ནི། ། སངས་རྒྱས་ཀུན་གྱི་རྣམ་སྤྲུལ་པའོ། ། རབ་ཏུ་ཞི་བའི་སིལ་སྙེན་གླུ། ། དུར་ཁྲོད་གླུ་དང་སིལ་སྙན་དང་། ། གར་ནི་ཤིན་ཏུ་རྣམ་སྤྲུལ་པའོ། ། ཆགས་བཅས་གླུ་དང་སིལ་སྙད་དང་། ། གར་ནི་ཤིན་ཏུ་རྣམ་སྤྲུལ་པའོ། །
མི་ཡི་དབང་པོའི་སིལ་སྙན་གླུ། ། གར་ནི་ཤིན་ཏུ་རྣམ་སྤྲུལ་པའོ། ། རབ་ཏུ་དགའ་བའི་སིལ་སྙན་གླུ། ། རང་གི་རྩལ་གྱི་གར་བྱས་པ། ། རྟ་མཆོག་རྣམ་པར་སྤྲུལ་པ་ནི། ། བརྡ་ཡི་དམ་པ་རབ་ཏུ་བཤད། ། ཌཱི་ཞེས་བྱ་བ་མཁའ་འགྲོ་ཡི། ། ཁམས་གསུམ་འདིར་ནི་རྣམ་པར་བརྟགས། ། ནམ་མཁར་འགྲོ་བའི་ཕྱག་རྒྱ་དག ། མཁའ་འགྲོ་ཞེས་ནི་རབ་ཏུ་གྲགས། །
ཀུན་ཏུ་སྣ་ཚོགས་ཕྱག་རྒྱ་ནི། ། ཐམས་ཅད་ནམ་མཁའ་འགྲོ་བ་སྟེ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་མ་ཞེས་རབ་ཏུ་གྲགས། ། སྒྱུ་མའི་གར་དབང་གྲུབ་པ་ནི། ། ཨ་ར་ལི་ཞེས་མིང་དུ་བཏགས། ། མཁའ་འགྲོ་མ་ཡང་ཨ་ར་ལི། ། སངས་རྒྱས་བརྡ་ཡི་ཕྱག་རྒྱ་འོ། ། སངས་རྒྱས་ཐམས་ཅད་མཉམ་སྦྱོར་བ། ། སྒྱུ་མ་ཀུན་གྱི་གར་བྱེད་པ། །
སངས་རྒྱས་ཐམས་ཅད་མཉམ་སྦྱོར་བའི། ། མཁའ་འགྲོ་མ་ཡི་དམ་ཚིག་མཆོག ། བཅོམ་ལྡན་རྡོ་རྗེ་སེམས་དཔའ་དཔལ། ། རྡོ་རྗེ་ཨ་ར་ལི་ཞེས་བཤད། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་བའི་མཆོག ། སེམས་དཔའ་སྔོན་དང་མཐའ་མེད་པ། ། རྡོ་རྗེ་སེམས་དཔའ་དགའ་བའི་མཆོག ། སངས་རྒྱས་བརྡ་ཡི་ཕྱག་རྒྱ་ཡིས། ། དེ་ནི་སྐལ་བ་བཟང་པོར་བཤད། །
གང་ཞིག་རྡོ་རྗེ་སེམས་དཔའི་མཚན། ། སྐལ་བ་བཟང་པོ་ཞེས་བརྗོད་ན། ། ཤིན་ཏུ་སྲིད་པ་ཀུན་འགྲུབ་ཅིང་། ། དེ་ནི་དབང་ཕྱུག་ཆེན་པོ་འགྲུབ། ། ཊཀྐི་འདོད་པ་ཡིན་པར་བཤད། ། དགའ་བ་ཀི་ལི་ཀི་ལ་ཡིན། ། བྱམས་པ་ཆུ་སྲིན་ཡིན་པར་བཤད། ། འདོད་པའི་དབང་པོ་དབང་ཕྱུག་མཆོག ། རྡོ་རྗེ་དྲིལ་བུ་ཕྱག་རྒྱ་དག ། དམ་ཚིག་གསུམ་གྱི་དམ་པ་ཡིན། །
ཨོཾ་དང་བྷུ་ཁཾ་ཀུན་བཤད་པ། ། སངས་རྒྱས་བརྡ་ཡི་ཕྱག་རྒྱ་ཡིན། ། དྲངས་ཏེ་བཅུག་ནས་བཅིངས་པ་དང་། ། ཞུགས་ནས་དབང་དུ་གྱུར་པ་ནི། ། ཛཿཧཱུྃ་བྃ་ཧོཿབཤད་པ་སྟེ། ། སངས་རྒྱས་ཀུན་གྱི་བརྡ་ཡིན་ནོ། ། ཨེ་ཧི་ཡ་ཧི་ཞེས་བཤད་པ། ། ཚུར་སྦྱོན་ཕར་བཞུད་ཅེས་བསྒྲགས་པའོ། ། ཏི་ཧ་ཧ་ཞེས་གསུངས་པ་ནི། ། ལོངས་ལ་དྲོངས་ཤིག་དྲོངས་ཤིག་པའོ། །
ཁ་ཁ་ཁཱ་ཧི་ཟོ་ཤིག་པའོ། ། ཨ་པི་ཞེས་པ་འཐུང་ཞིག་པའོ། ། ད་ར་ད་ར་རོལ་ཅིག་པའོ། ། རུ་ཏ་མ་ཏ་རོལ་ཅིག་པའོ། ། ཧུ་ལུ་ཧུ་ལུ་ཞུགས་ཤིག་པའོ། ། ཨ་ར་ར་རར་སྐུལ་ཅིག་པའོ། ། ཨེ་མའོ་བདེ་མཆོག་ངོ་མཚར་ནི། ། ཨ་ལ་ལ་ཧོ་ཞེས་བཤད་པའོ། ། བདེ་མཆོག་རྒྱས་འདེབས་ཕྱག་རྒྱ་ཡིན། ། ཨེ་མའོ་བདེ་བ་རྨོངས་བྱེད་མའོ། །
སྣང་བ་ཞེས་པ་ཟ་བ་མོ། ། ཧཱུཾ་ཤི་ཤི་ནི་ཚེ་འཕེལ་མའོ། ། ཤིན་ཏུ་བརྟན་དང་རབ་ཏུ་བརྟན། ། ཀུན་ཏུ་བརྟན་དང་ཆེར་བརྟན་པ། ། སངས་རྒྱས་རྡོ་རྗེ་འཛིན་པ་དང་། ། འཇིག་རྟེན་དབང་དང་མཁའ་ལས་སྐྱེས། ། ཤེས་འགྱུར་དག་འགྱུར་གྲུབ་པར་འགྱུར། ། ཞུགས་ལ་དབང་དུ་འགྱུར་བར་མཛོད། ། ཨོཾ་ཨོཾ་ཨ་ཨ་ཀུན་བཤད་པ། ། སངས་རྒྱས་བརྡ་ཡི་ཕྱག་རྒྱ་ཡིན། །
ཐམས་ཅད་མཁྱེན་པར་གྱུར་པ་དང་། ། དེ་བཞིན་བདེ་བར་མཁྱེན་པ་ནི། ། ཨོཾ་སརྦ་བིད་ཅེས་བཤད་པ་སྟེ། ། སངས་རྒྱས་བརྡ་ཡི་ཕྱག་རྒྱ་ཡིན། ། ཨོཾ་རུ་རུ་སྥུ་རུ་ཛྭ་ལ་ཏི་ཥྛ་སིདྡྷ་ལོ་ཙ་ནི་སརྦྦ་ཨརྠ་སཱ་དྷ་ནི་སྭཱ་ཧཱ། འཁོར་ལོ་དངོས་གྲུབ་མཁྱེན་པ་དང་། ། དོན་དམ་ཉེ་བར་ཞི་བའི་ཕྱིར། ། སངས་རྒྱས་རང་བྱུང་བཅོམ་ལྡན་འདས། ། རྣམ་སྣང་མཛད་ཆེན་གཙོ་བོ་ནི། ། སངས་རྒྱས་བརྡ་ཡི་ཕྱག་རྒྱ་ཡིན། །
སྐལ་བ་བཟང་པོ་ཞེས་བཤད་པའོ། ། ཀོ་ཊ་ཀྵ། ཀོ་ཊ་བ། ཀོ་ཊ་བཤྩ། ཀོ་ཊཱ་རི་ཀ། ཀོ་ལ་ག་ཀྵ། ཀོ་ལ་བ། ཀོ་ལ། ཀོ་ལ་བཤྩ། ཀོ་ལ་བྷ་སྟ་ཐཱ།
ཕྱག་ན་རྡོ་རྗེ་རང་དོན་གྱི། ། མཚན་འདི་རྣམས་ནི་གང་བརྗོད་པ། ། དེ་ལ་རྒྱལ་པོ་རྡོ་རྗེ་འཛིན། ། བྲན་བཞིན་དངོས་གྲུབ་སྟེར་བར་འགྱུར། ། རྒྱལ་སྲིད་དང་ནི་ལོངས་སྤྱོད་དང་། ། གཏེར་གྱི་རྣམས་ཀྱང་ལྷག་པར་སྟེར། ། དགོས་པ་ཐམས་ཅད་བྱེད་པར་འགྱུར། ། དེ་བཞིན་དགྲ་ཡང་མེད་པར་བྱེད། ། མིག་དང་རྣ་བ་སྣ་དག་དང་། ། ལྕེ་དང་ལུས་ཀྱང་དེ་བཞིན་ཏེ། །
གཟུགས་དང་སྒྲ་དང་དྲི་དག་དང་། ། རོ་དང་རེག་ཀྱང་བདག་གི་དོན། ། རྡོ་རྗེ་མཚོན་ཆ་བེ་དི་དང་། ། དགྲ་བོ་དག་ཏུ་རབ་གྲགས་པ། ། དེ་ཡིས་ཕྱག་ན་རྡོ་རྗེར་འགྱུར། ། ལག་ན་རྡོ་རྗེ་ཞེས་ཀྱང་བྱ། ། ཉོན་མོངས་ཐམས་ཅད་གང་ཟད་དང་། ། དགྲ་རྣམས་ཀྱང་ནི་གང་ཟད་པ། ། ཕྱག་ན་རྡོ་རྗེས་འདུལ་བའི་ཕྱིར། ། དེ་ནི་ཡཀྵ་ཡིན་པར་བཤད། །
ཧེ་རུ་དཔལ་ནི་རྡོ་རྗེ་ཆེ། ། ཐལ་བར་འཇིག་པའི་མཆོག་ཡིན་ཏེ། ། སངས་རྒྱས་ཀུན་གྱི་ཁྲོ་བོ་ཆེ། ། བརྡ་ཡིས་རབ་ཏུ་བཤད་པ་ཡིན། ། རྡོ་རྗེ་འབར་བ་རབ་ཏུ་འཇིགས། ། ཁ་ཊྭཱཾ་ག་ནི་རྒྱལ་མཚན་ཆེ། ། ཐོད་པ་ཁམ་ཕོར་པདྨའི་སྣོད། ། ཁྲག་ཆེན་དང་ནི་སྦྲང་རྩི་ཆེ། ། དཀར་མོ་རྐུ་བྱེད་རབ་རྨོངས་དང་། ། རོ་ལངས་དང་ནི་སྦོས་བྱེད་དང་། །
གཏུམ་མོ་དང་ནི་སྨེ་མ་དང་། ། ལྷ་མོ་བདུད་ནི་བརྡ་ཡིན་ནོ། ། སྲུངས་ཤིག་མྱུར་དུ་རྣམ་རྒྱལ་དཔལ། ། ཐལ་བ་བཞིན་དུ་རབ་ཏུ་ལྷོགས། ། ཧྃ་ཧྃ་ཧྲི་ཧཱུྃ་ཀུན་བཤད་པ། ། སངས་རྒྱས་བརྡ་ཡི་ཕྱག་རྒྱ་ཡིན། ། རོལ་ཅིག་དགོངས་ཤིག་དེ་བཞིན་དུ། ། རོལ་དུ་ཆུབ་ཅིག་གསོད་དུ་ཆུག ། མཱ་ར་ཊ་ཕཊ྄་ཕཊ྄་ཅེས་བཤད་པ། ། སངས་རྒྱས་ཀུན་གྱི་བརྡ་ཡིན་ཏེ། །
རྒྱལ་པོ་ཆེན་པོ་རྡོ་རྗེ་འཛིན། ། དབང་ཕྱུག་དམ་པའི་རིག་པ་ནི། ། སངས་རྒྱས་བརྡ་ཡི་ཕྱག་རྒྱ་ཡིས། ། སྐལ་བ་བཟང་པོ་ཡིན་པར་བཤད། ། རྒྱལ་པོ་སྤྱན་རས་གཟིགས་དབང་ཕྱུག ། འཇིག་རྟེན་དབང་ཕྱུག་ཅེས་བཤད་དེ། ། སངས་རྒྱས་ཀུན་གྱི་བརྡ་དག་གིས། ། དེ་ཡང་སྐལ་བཟང་ཞེས་བཤད། ། དག་དང་གྲུབ་དང་དེ་བཞིན་བློ། ། རྫུ་འཕྲུལ་འཕེལ་བྱེད་འབྱོར་པ་དང་། །
རྣམ་པར་ལྟ་དང་སྒྲོལ་མ་དང་། ། རྒྱ་ཆེན་མ་དང་ཁྲོ་གཉེར་མ། ། པདྨར་གནས་ཞེས་བྱ་བ་དང་། ། རྡོ་རྗེ་པདྨའི་དབང་ཕྱུག་མ། ། པདྨ་ལྷ་མོ་རིགས་ཆེན་ཏེ། ། སངས་རྒྱས་བརྡ་ཡི་ཕྱག་རྒྱས་བཤད། ། ནམ་མཁའི་སྙིང་པོ་ཐམས་ཅད་ཕྱོགས། ། རེ་བ་ཐམས་ཅད་རྫོགས་མཛད་པ། ། སྐལ་བ་བཟང་ཞེས་རྣམ་པར་གྲགས། ། རྡོ་རྗེ་ཉི་མ་ནོར་བུ་ཆེ། །
ཏྲཱྃ་དང་བ་བ་ཊ་ཊ་དང་། ། ཏྲ་ཊ་ཏྲ་ཊ་ཀུན་གྲགས་པ། ། སངས་རྒྱས་ཀུན་གྱི་བརྡ་ཡིན་ཏེ། ། དབང་བསྐུར་བ་དང་གཏེར་དག་དང་། ། རྒྱལ་མཚན་རྩེ་མོ་མཆོད་ཆེན་པོ། ། སྣ་ཚོགས་པདྨ་ཐམས་ཅད་སྤྱན། ། དེ་བཞིན་འཇིག་རྟེན་ཐམས་ཅད་པ། ། བྱང་ཆུབ་ཀུན་གྱི་སེམས་ཆེན་པོ། ། སྣ་ཚོགས་རྡོ་རྗེ་བླ་ན་མེད། ། ཐམས་ཅད་དག་པར་མོས་པ་ཡིས། །
འཇིག་རྟེན་ཐམས་ཅད་རབ་འཇིགས་པ། ། རྟ་མཆོག་པདྨ་དཔལ་དང་ལྡན། ། སྐལ་བ་བཟང་ཞེས་བརྡ་ཡིས་བསྟན། ། བརྡ་ཡི་ཕྱག་རྒྱ་འདི་རྣམས་ཀྱིས། ། དཀྱིལ་འཁོར་སྦྱོར་བས་ངེས་པ་ནི། ། གྲོགས་པོ་མཁས་པར་བཅས་པ་ཡིས། ། དངོས་གྲུབ་ཐམས་ཅད་འགྲུབ་པར་འགྱུར། ། བརྡ་ཡི་ཕྱག་རྒྱ་ཤེས་པ་འོ། ། རྗེས་སུ་ཆགས་པར་བྱ་འོ་ཞེས། ། ཆ་ལུགས་ཤེས་པ་བཞིན་བྱེད་ཅིང་། །
དངོས་གྲུབ་ཀུན་ལ་རྗེས་ཆགས་པ། ། མི་འགྱུར་དམ་པ་འགྲུབ་པར་འགྱུར། ། ཀུན་ཏུ་ཀུན་ནས་ཐམས་ཅད་ནི། ། བདག་ཉིད་རྟག་ཏུ་རྣམ་པ་ཀུན། ། ལས་ཀྱི་དངོས་གྲུབ་རབ་འབྱམ་དག ། མ་ལུས་པ་ནི་མྱུར་དུ་འགྲུབ། ། རྗེས་སུ་ཆུད་པར་བྱ་འོ་ཞེས། ། ཆ་ལུགས་ཤེས་པ་བཞིན་བྱེད་པས། ། སྐུ་གསུང་ཐུགས་ཀྱི་རྡོ་རྗེ་མཆོག ། ཆོ་འཕྲུལ་དག་ནི་སྟོན་པར་བྱེད། །
རྗེས་སུ་ཆུད་པར་བྱའོ་ཞེས། ། ཆ་ལུགས་ཤེས་པ་བཞིན་བྱེད་པས། ། མཁའ་འགྲོ་སྒྱུ་མ་བདེ་བའི་མཆོག ། མ་ལུས་ལུས་པ་མེད་པར་འགྲུབ། ། རྗེས་སུ་སྦྱང་བར་བྱ་འོ་ཞེས། ། ཆ་ལུགས་ཤེས་པ་བཞིན་བྱེད་པས། ། སྒྲིབ་སྦྱང་ཐམས་ཅད་དངོས་གྲུབ་རྣམས། ། མ་ལུས་ལུས་པ་མེད་པར་འགྲུབ། ། རྗེས་སུ་ཡི་རང་བྱ་འོ་ཞེས། ། ཆ་ལུགས་ཤེས་པ་བཞིན་བྱེད་པས། །
བུད་མེད་ལ་སོགས་རིན་ཆེན་མཆོག ། མཆོད་པའི་ལས་ཀུན་མྱུར་དུ་འགྲུབ། ། རྗེས་སུ་གཞོམ་པར་བྱ་འོ་ཞེས། ། ཆ་ལུགས་ཤེས་པ་བཞིན་བྱེད་པས། ། རྟུལ་ཕོད་ལས་རྣམས་ཐམས་ཅད་ནི། ། མ་ལུས་ལུས་པ་མེད་པར་འགྲུབ། ། ཡེ་ཤེས་ཀྱི་ཕྱག་རྒྱ་ཤེས་པའོ། ། རྡོ་རྗེ་སེམས་དཔའ་དཔལ་སྦྱོར་བ། ། དབྱིབས་དང་གཟུགས་ནི་ཅི་འདྲར་ལྡན། ། ཐམས་ཅད་བདག་ཉིད་རྒྱར་སྦྱོར་བས། །
མི་འགྱུར་དམ་པ་འགྲུབ་པར་འགྱུར། ། ཀུན་ཏུ་ཀུན་ནས་ཐམས་ཅད་ནི། ། བདག་ཉིད་རྟག་ཏུ་རྣམ་པ་ཀུན། ། པྲ་སེ་ན་ཡི་དངོས་གྲུབ་མཆོག ། མ་ལུས་ལུས་པ་མེད་པར་འགྲུབ། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུ་མ་བདེ་མཆོག་གིས། ། ཡང་དག་བདེན་པ་ཚུལ་བཞིན་དུ། ། མཐོང་བ་དང་ནི་ཐོས་པར་བྱེད། ། ས་ཆུ་མེ་རླུང་ནམ་མཁའ་དང་། །
ཁམས་རྣམས་ཀུན་ནི་ཐམས་ཅད་ལས། ། ཐམས་ཅད་མཐོང་ཞིང་ཐོས་པར་བྱེད། ། རྣམ་པར་ཤེས་པ་ཀུན་འགྲུབ་ཅིང་། ། ཀུན་ཏུ་ཐམས་ཅད་ཀུན་གྱི་བདག ། འདོད་པའི་ཡོན་ཏན་ཐམས་ཅད་དང་། ། རྣམ་པར་ཤེས་པའི་ལས་ཀུན་ལ། ། ཐམས་ཅད་མཐོང་ཞིང་ཤེས་པར་བྱེད། ། པདྨར་ཆགས་པར་རྗེས་ཆགས་ཤིང་། ། སྣ་ཚོགས་པདྨར་ཁ་བྱེད་པས། ། པྲ་སེ་ན་ནི་སྣ་ཚོགས་པ། །
མཐོང་བ་དང་ནི་ཐོས་པར་བྱེད། ། མེ་ཏོག་བདུག་པ་མར་མེ་མཆོག ། སྤོས་དང་མཆོད་པ་ཐམས་ཅད་ལ། ། རྣམ་པར་ཤེས་པ་ཀུན་གྲུབ་པ། ། ཐམས་ཅད་མཐོང་ཞིང་ཤེས་པར་བྱེད། ། རེག་དང་མ་རེག་རྡོ་རྗེ་ཆེ། ། རལ་གྲི་མེ་ལོང་མདའ་གཞུ་དང་། ། ཤིང་དང་ཆུ་དང་འབབ་ཆུ་བྲག ། གཟུགས་བརྙན་བྱུང་བས་ཁྱིམ་བདག་ལས། ། བྱ་དང་དེ་བཞིན་མི་བྱ་དང་། །
སྟོར་བ་དང་ནི་མ་སྟོར་དང་། ། ཕྲོགས་པ་དང་ནི་མ་ཕྲོགས་དང་། ། དེ་བཞིན་རྙེད་དང་མ་རྙེད་དང་། ། གསོན་པ་དང་ནི་ཤི་བ་དང་། ། དེ་བཞིན་རྒྱལ་དང་ཕམ་པ་དང་། ། དོན་ཡོད་དང་ནི་དོན་མེད་དང་། ། དེ་བཞིན་གྲུབ་དང་མི་གྲུབ་དང་། ། བདེ་དང་མི་བདེ་ཆོ་ག་བཞིན། ། ལྷ་ཡུལ་དག་གི་དོན་རྣམས་དང་། ། སངས་རྒྱས་ཞིང་གི་དོན་རྣམས་ཀྱང་། །
ཀུན་ཏུ་ཀུན་ནས་ཐམས་ཅད་ནི། ། བསམས་པ་མཐོང་ཞིང་ཐོས་པར་བྱེད། ། རྣམ་པར་ཤེས་པའི་ཕྱག་རྒྱ་ཤེས་པའོ། ། རྡོ་རྗེ་སེམས་དཔའ་དཔལ་སྦྱོར་བ། ། ཅི་ལྟའི་དབྱིབས་དང་གཟུགས་ལྡན་པས། ། དུར་ཁྲོད་ལྷ་ཡི་གནས་རྣམས་དང་། ། མ་མོ་གནས་ཀྱི་ཐལ་བ་མཆོག ། ཐམས་ཅད་དཔྲལ་བའི་བསྲུང་བ་ནི། ། ཐེག་ལེ་སོར་རིས་གསུམ་དུ་བྱ། ། ཕྱོགས་མཚམས་ནམ་མཁའ་ས་བཅིངས་ན། །
བསྲུང་བ་ཀུན་གྱི་བླ་མེད་པའོ། ། དཔལ་རྡོ་རྗེ་ཐལ་བའི་དམ་ཚིག་ཅེས་བྱ་བའི་བསྲུང་བའོ། ། རྡོ་རྗེ་སེམས་དཔའ་དཔལ་སྦྱོར་བ། ། ཅི་ལྟའི་དབྱིབས་དང་གཟུགས་ལྡན་པས། ། རྒྱ་མཚོར་འབབ་པའི་གཟུགས་ཆུའི་འགྲམ། ། ལྷ་རྫས་ཞི་བའི་ཆུ་མཆོག་གིས། ། གཏོར་བ་དང་ནི་བླུགས་པ་དང་། ། ཁྲུས་བྱས་པ་དང་འབོགས་པ་ཡིས། ། ཕྱོགས་མཚམས་ནམ་མཁའ་ས་བཅིངས་ན། ། བསྲུང་བ་ཀུན་གྱི་བླ་མེད་པའོ། །
དཔལ་རྡོ་རྗེ་བདུད་རྩི་དྲི་མ་མེད་པའི་རྒྱ་མཚོ་ཞེས་བྱ་བའི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བ། ། ཅི་ལྟའི་གཟུགས་དང་དབྱིབས་ལྡན་པས། ། མི་ཡི་ཐོད་པའི་ནང་དུ་ནི། ། ཡུངས་ཀར་བསྐྱེད་ནས་བླང་བར་བྱ། ། ལོ་མ་ཡུངས་མར་ཟས་སུ་བཟའ། ། མགོ་བསྐུས་དེ་བཞིན་འབྲས་བུ་ཡིས། ། ཕྱོགས་མཚམས་ནམ་མཁའ་ས་བཅིངས་ན། ། བསྲུང་བ་ཀུན་གྱི་བླ་མེད་པའོ། ། དཔལ་དོན་ཐམས་ཅད་གྲུབ་པ་ཞེས་བྱ་བའི་ཕྱག་རྒྱའོ། །
རྡོ་རྗེ་སེམས་དཔའ་དཔལ་སྦྱོར་བ། ། མ་མཆུ་སོ་ཡིས་ལེགས་མནན་ནས། ། དཔལ་ལྡན་གཡོན་དུ་འགྱིང་དང་བཅས། ། གསལ་བར་ཕྱོགས་སུ་འཁོར་ལོའི་ཚུལ། ། བླ་འོག་ཏུ་ནི་བྱིན་བརླབས་ན། ། གནས་གསུམ་དག་ནི་རྒྱས་འདེབས་སོ། ། གཞུག་དཀའ་བདག་ཉིད་ངན་པའི་རྣམས། ། སངས་རྒྱས་ཀུན་གྱི་ངོ་བོར་འགྲུབ། ། ཐམས་ཅད་ཀྱི་མཆོག་གནས་ཀྱི་དབང་ཕྱུག་བྱིན་གྱིས་བརླབས་པ་དཔལ་སྐལ་བ་བཟང་པོ་ཞེས་བྱ་བའི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བ། །
ལྷ་མོ་ཀུན་དང་འདུས་པ་ཡིས། ། ཀུན་ཏུ་སྣ་ཚོགས་སྐལ་བཟང་པོ། ། བདེ་བར་རབ་ཏུ་འགྲུབ་པར་འགྱུར། ། རྒྱ་འདིས་བཏབ་མ་ཐག་ཏུ་ནི། ། སངས་རྒྱས་ཀུན་གྱིས་བྱིན་བརླབས་འགྱུར། ། ཤིན་ཏུ་བྱིན་གྱིས་བརླབས་འགྱུར་ལས། ། སངས་རྒྱས་ཀུན་དང་ཕྲད་པར་འགྱུར། ། སངས་རྒྱས་ཀུན་དང་མཉམ་སྦྱོར་བས། ། སངས་རྒྱས་ཀུན་དང་མཉམ་པར་འགྱུར། ། སངས་རྒྱས་ཀུན་དང་མཉམ་པས་ན། །
སངས་རྒྱས་ཐམས་ཅད་རབ་ཏུ་འགྲུབ། ། སངས་རྒྱས་ཐམས་ཅད་མཉམ་སྦྱོར་བ། ། དཔལ་སྐལ་བ་བཟང་པོའི་དམ་ཚིག་ཅེས་བྱ་བའི་བསྲུང་བའོ། ། རྡོ་རྗེ་སེམས་དཔའ་དཔལ་སྦྱོར་བ། ། སངས་རྒྱས་ཀུན་བདག་སྦྱོར་ལྡན་པས། ། ཕྱོགས་སུ་ལེགས་པར་འཁོར་ལོའི་ཚུལ། ། བླ་དང་འོག་ཏུ་བྱིན་བརླབས་ནས། ། འདི་ཡིས་བསྲུང་བ་བྱས་ན་ནི། ། ཁམས་གསུམ་དག་ནི་མ་ལུས་པར། ། གཞུག་དཀའ་བདག་ཉིད་ངན་པ་རྣམས། །
སངས་རྒྱས་ཀུན་གྱིས་བྱིན་བརླབས་འགྱུར། ། ཐམས་ཅད་ཀྱི་མཆོག་གནས་ཀྱི་དབང་ཕྱུག་དཔལ་ཞེས་བྱ་བའི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བ། ། ཧེ་རུ་དཔལ་གྱིས་རྣམ་སྤྲུལ་པས། ། ཐམས་ཅད་ཀུན་ཏུ་ཀུན་གྱི་བདག ། ཐམས་ཅད་བསྲུང་བ་མི་འགྱུར་ཆེ། ། རིམས་དང་དུག་དང་དབྱིག་དུག་ནད། ། མཁའ་འགྲོས་གཙེ་དང་གདོན་རྣམས་དང་། ། བདུད་དང་ངན་ཁྲིད་ཐམས་ཅན་ནི། ། མོད་ལ་རབ་ཏུ་ཞི་བར་འགྱུར། །
དཔལ་རྡོ་རྗེ་ཧེ་རུ་ཀ་དབབ་པ་རྣམ་པར་སྤྲུལ་པ་ཞེས་བྱ་བའི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བ། ། ཅི་ལྟའི་དབྱིབས་དང་གཟུགས་ལྡན་ཞིང་། ། སྣ་ཚོགས་པདྨ་ཁ་འབྱེད་པས། ། སྒྲིབ་པ་མེད་པར་འགྲུབ་པར་འགྱུར། ། སྒྲིབ་པ་ཀུན་ལས་རྣམ་པར་གྲོལ། ། དག་པ་ཐམས་ཅད་ཐོབ་པར་འགྱུར། ། དག་པ་ཐམས་ཅད་རྣམ་དག་ན། ། མི་འགྱུར་དམ་པ་འགྲུབ་པར་འགྱུར། ། ཆོས་ཐམས་ཅད་ལ་སྒྲིབ་པ་མེད་པའི་ཡེ་ཤེས་རྡོ་རྗེའི་པདྨ་ཞེས་བྱ་བའི་བསྲུང་བའོ། །
རྡོ་རྗེ་སེམས་དཔའ་དཔལ་སྦྱོར་བ། ། འབར་བ་བལྟ་བའི་ཚུལ་ཞུགས་ན། ། རྡོ་རྗེ་རབ་ཏུ་འབར་བའི་མེ། ། རབ་ཏུ་འཇིགས་པ་མི་བཟོད་འགྱུར། ། འདི་ཡིས་བསྲུང་བ་བྱས་ན་ནི། ། བསྐལ་པ་ཡི་ནི་མེ་ལྟར་འབར། ། འདི་ཡིས་ངན་འགྲོ་རྣམས་གསུམ་དང་། ། ཁམས་གསུམ་དག་ཀྱང་ཐལ་བར་རློག ། རྡོ་རྗེ་ཆེན་པོའི་མེ་རབ་ཏུ་འཇིགས་པ་འབར་བ་མི་བཟད་པའི་དམ་ཚིག་ཆེན་པོའི་དཔལ་ཞེས་བྱ་བའི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བ། །
ཅི་ལྟར་ཚུལ་བཞིན་བྱེད་པ་ཡིས། ། རྡོ་རྗེ་ཁུ་ཚུར་གཉིས་བཅིངས་ནས། ། གོ་ཆ་བགོ་བའི་ཐབས་སུ་བྱ། ། སྤྱི་བོ་དང་ནི་དཔྲལ་བར་གཉིས། ། གློ་གཉིས་དང་ནི་རྒྱབ་ཏུ་གཉིས། ། རྡོ་རྗེ་ཕྲེང་བ་བཅིངས་བ་དང་། ། སངས་རྒྱས་གཙུག་གི་ནོར་བུ་དག ། དར་དཔྱངས་ཐབས་སུ་བཅིངས་ནས་ནི། ། འགྱིང་དང་བཅས་པར་མཐའ་ནས་དགྲོལ། ། དར་དཔྱངས་པ་ཡི་ཐབས་བྱས་ནས། །
ཐལ་མོ་བརྡབས་པས་བརྟན་པར་བྱ། ། འདི་ཡིས་བསྲུང་བ་བྱས་ན་ནི། ། རྡོ་རྗེ་སེམས་དཔའ་དཔལ་དང་འདྲ། ། མི་ཆོད་པ་དང་མི་ཕྱེད་པའི། ། རྡོ་རྗེའི་སྐུ་ནི་རབ་ཏུ་འགྲུབ། ། རིམས་ནད་དུག་དང་དབྱིག་དུག་ནད། ། མཁའ་འགྲོས་གཙེ་དང་གདོན་རྣམས་དང་། ། ཡན་ལག་མ་རུང་བྱེད་པ་ཀུན། ། འདི་ཡིས་བསྲུངས་ན་ཡོངས་མི་ཚུགས། ། དཔལ་རྡོ་རྗེ་གོ་ཆ་ཞེས་བྱ་བའི་ཕྱག་རྒྱའོ། །
བསྲུང་བ་ཐམས་ཅད་ཀྱི་ཕྱག་རྒྱ་ཤེས་པའོ། ། ཆོས་སེམས་དཔའ་ཡི་ཚུལ་སྟོན་ཅིང་། ། རྡོ་རྗེ་ཁུ་ཚུར་གཉིས་དག་དང་། ། ཞི་བའི་ལྟ་བས་བལྟས་ནས་ནི། ། རིམས་དང་དུག་རྣམས་ཐམས་ཅད་སེལ། ། རྡོ་རྗེ་ཁུ་ཚུལ་གཉིས་བཅིངས་ནས། ། མཐེའུ་ཆུང་ལྕགས་ཀྱུ་ལྟ་བུར་བཅིང་། ། མཛུབ་མོ་མཉམ་པའི་རྩེ་མོས་མནན། ། ནད་རྣམས་ཐམས་ཅད་ཟློག་པར་བྱེད། ། ཡོངས་སུ་བསྒྱུར་ཏེ་བཏེག་ནས་ནི། །
དཔྲལ་བར་བདེ་བར་གཞག་པར་བྱ། ། མ་ལུས་ལུས་པ་མེད་པ་ཡིས། ། སྡུག་བསྔལ་ཐམས་ཅད་སེལ་བར་བྱེད། ། དཔལ་རྡོ་རྗེ་སྨིན་མཚམས་ལུས་ཀྱི་ནད་གསོ་བའོ། ། རྡོ་རྗེ་བསྡམ་པ་བྱས་པ་ལས། ། མཛུབ་མོ་ཕན་ཚུན་མངོན་ཕྱོགས་པ། ། མ་ལུས་ལུས་པ་མེད་པ་ཡི། ། ཟུག་རྔུ་ཀུན་ལས་གྲོལ་བར་འགྱུར། ། བུ་ནད་ལྷོག་རྒལ་སྐྲན་དག་དང་། ། དམུ་རྫིངས་ལ་སོགས་ཀུན་ལས་ཐར། །
འདི་ཉིད་གྲུབ་པར་གྱུར་ནས་ནི། ། ནད་རྣམས་ཀུན་གྱིས་གནོད་པ་མེད། ། ཟུག་རྔུ་ཐམས་ཅད་མེད་པར་བྱེད་པའོ། ། གྲུབ་པ་དཔལ་གྱི་སྤྱན་བཅིངས་ཏེ། ། འདི་ཡིས་མིག་གཉིས་ཕྱིས་ན་ནི། ། ཕྱག་རྒྱ་གྲུབ་པ་མཆོག་འདི་ཡིས། ། ལོང་བ་དག་ཀྱང་མཐོང་བར་འགྱུར། ། བདག་ཉིད་སྦྱོར་བས་ལྡན་བྱས་ལ། ། རྡོ་རྗེ་ཁུ་ཚུར་དམ་པོ་ཡིས། ། དྲང་བའི་ཚུལ་དུ་ཀླད་པ་ནས། །
ཁ་ཕྱོགས་དྲང་ཞིང་བཏུང་བར་བྱ། ། རིམས་དང་དུག་དང་གདོན་རྣམས་ཀུན། ། རྡོ་རྗེ་ཁུལ་ཚུར་དཔལ་གྱིས་བཟུང་། ། བདག་གི་ལྷར་ནི་སྦྱོར་ལྡན་པས། ། འཐུངས་ན་ཐམས་ཅད་མེད་འགྱུར། ། ཀླད་པའི་སྨན་ནོ། ། ཏ་ཐཱ་ག་ཏ་གརྦྷ་སཏྭ་སི་ཧོ། ། འདི་ན་རྣ་བར་བཟླས་པའི་མཆོག ། ཟུག་རྔུ་མེད་ཅིང་མྱུར་དུ་ཐར། ། ཟུག་རྔུ་ཐམས་ཅད་སྦྱིན་པ་པོའོ། །
གཡས་པ་ཡི་ནི་ལག་པ་ཡིས། ། སེམས་པའི་གཙུག་ཏོར་བཅིངས་ན་ནི། ། བྱིས་པ་ནད་མེད་འཚོ་བར་འགྱུར། ། ཐམས་ཅད་བསྲུངས་ཤིང་བདེ་བ་ཐོབ། ། གཞོན་ནུ་གསོ་བའོ། ། གཡས་པ་ཡི་ནི་ལག་པ་ཡི། ། ཀླུ་ཡི་གདེངས་ཀ་ལྟ་བུར་བྱ། ། འབར་བའི་ཚུལ་སྟོན་འབེབས་བཅས་ན། ། དུག་གི་ལས་རྣམས་བསྒྲུབ་པར་བྱ། ། འབར་དང་འདུལ་དང་བཅིངས་པ་དང་། །
ཟ་བའི་དུག་རྣམས་མེད་པར་བྱེད། ། གདུག་པས་ཟིན་དང་ལུ་ཏ་དང་། ། ཤི་བ་སོས་པར་བྱེད་པའི་མཆོག ། གདེངས་ཀའི་ཕྱག་རྒྱའོ། ། གཡས་པའི་མཐེ་བོ་གུང་མོ་གཉིས། ། གཡོན་པའི་ཁུ་ཚུར་བཅངས་པ་ཡི། ། གུང་མོ་ལ་ནི་རེག་བྱས་ན། ། གདོན་རྣམས་ཀུན་ལས་ཐར་བར་འགྱུར། ། དུག་གསོ་བ་དང་གདོན་གྱི་ཆོ་གའོ། ། བ་དན་གསུམ་པོ་གཉིས་བཅིངས་ནས། །
གུང་མོ་གཉིས་ནི་མདུད་པར་བཅིང་། ། མཛུབ་མོ་མཐེའུ་ཆུང་རྩེ་མོ་ཅན། ། རྡོ་རྗེའི་ཕྱག་རྒྱ་ཡོངས་བཅིངས་ལ། ། ཡོངས་སུ་བསྒྱུར་ཏེ་བཏེག་ནས་སུ། ། སྨིན་མའི་མཚམས་སུ་བཞག་པ་ནི། ། མཁའ་འགྲོའི་ལས་རྣམས་མ་ལུས་པ། ། ལུས་པ་མེད་པ་ཐམས་ཅད་འགྲུབ། ། ཕྱག་རྒྱ་འདི་ཡིས་བཏབ་ན་ནི། ། གནས་གསུམ་པོ་ནི་མ་ལུས་པ། ། རྒྱས་བཏབ་རྨོངས་བྱས་ཟོས་པ་དང་། །
ཐལ་བར་འགྱུར་པའང་འཚོ་བར་བྱེད། ། དཔལ་རྡོ་རྗེ་ཧེ་རུ་ཀའི་ཁྲོ་གཉེར་ཞེས་བྱ་བའི་ཕྱག་རྒྱ་སྟེ་མ་མོ་ཤེས་པའོ། ། རྡོ་རྗེ་སེམས་དཔའ་དཔལ་སྦྱོར་བས། ། རྟ་རྣམས་ཐམས་ཅད་ཞོན་ན་ནི། ། རྟ་རྣམས་ནད་མེད་སོས་པ་དང་། ། ཉམ་སྐྱེ་མཐར་ཞིང་མགྱོགས་པར་འགྱུར། ། དཔལ་རྟ་མཆོག་གི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བས། ། གླང་པོ་ཀུན་ལ་ཞོན་ན་ནི། ། གླང་པོ་ཐམས་ཅད་ནད་མེད་སོས། །
ཉམ་སྐྱེ་སྤྲོ་ལྡན་མོས་པར་འགྱུར། ། ཤྲཱི་བཛྲ་ས་སཏྭཾ་སི་ཧོ། ། འདི་ནི་རྣ་བར་བཟླས་པའི་མཆོག ། བྱ་རྣམས་ནད་མེད་འཚོ་བར་འགྱུར། ། མི་ཡི་སྐད་དུ་སྨྲ་བར་འགྱུར། ། བྱ་གསོ་བའི་ཕྱག་རྒྱའོ། ། རྡོ་རྗེ་སེམས་དཔའ་དཔལ་སྦྱོར་བས། ། འབྱོར་པ་ཀུན་ལ་རྗེས་ཆགས་ན། ། ཤིང་རྣམས་ནད་མེད་མི་བསྐམས་ཤིང་། ། རྟག་ཏུ་མེ་ཏོག་འབྲས་བུར་ལྡན། །
ཤིང་རྣམས་བསྐྱེད་པའི་གཙུག་ལག་ལས། ། སྦྱོར་བའི་ཆོ་ག་གང་བཤད་པ། ། ཕྱག་རྒྱ་འདི་ཡིས་ཐམས་ཅད་ནི། ། ཡིད་ལ་བསམས་པ་བཞིན་དུ་འགྲུབ། ། ཤིང་བསྐྱེད་པའི་ཕྱག་རྒྱ་ཤེས་པའོ། ། འཁྲུལ་འཁོར་གྱིས་འཕངས་མ་འཕངས་དང་། ། དེ་བཞིན་ལག་པས་འཕངས་པ་དང་། ། འཕངས་ནས་སླད་དུ་བཟུང་བ་དང་། ། སྟོབས་སུ་འགྱེད་པ་ལྔ་ཡིན་ཏེ། ། རང་བྱུང་རྣམས་ཀྱི་དགྲ་ཆའི་དཔྱད། །
ཕྱག་རྒྱ་ལྔ་ལྔ་རབ་ཏུ་གནས། ། རྡོ་རྗེ་སེམས་དཔའ་དཔལ་གྱིས་བཤད། ། དམ་པ་དེ་དག་བཤད་པར་བྱ། ། དབྱིབས་དང་བདེ་བླག་སྦྱོར་བ་དང་། ། ཀུན་ཏུ་སྦྱོར་དང་འདྲེན་མར་གྱུར། ། འགེངས་དང་འཕེན་དང་གསལ་བ་འོ། ། རྐང་པ་གཤིབས་པས་ས་མནན་ཅིང་། ། རྐང་པ་འགྱེད་པས་ས་གནོན་ཏོ། ། དཀྱིལ་འཁོར་དག་ཀྱང་མནན་པར་བྱ། ། བརྐྱང་བསྐུམ་གྱིས་ཀྱང་གནས་གསུམ་གནོན། །
དབྱིབས་ཀྱི་ཕྱག་རྒྱའོ། ། མི་ལྷོད་པ་དང་སྲན་གཟུགས་དང་། ། མཉེན་ཞིང་ཡན་ལག་བསྟན་པ་དང་། ། རྒྱ་ཆེར་འགེངས་ཤིང་རྣམ་པར་དག ། ལུས་ཀྱི་ཕྱག་རྒྱ་བདེ་བླག་ཅན། ། འདི་ཡིས་ལུས་ལ་གནོན་པ་དང་། ། རིམས་དང་དུག་དང་དབྱིག་དུག་དང་། ། མཁའ་འགྲོས་གཙེ་དང་གདོན་རྣམས་ཀྱིས། ། ནམ་ཡང་ཚུགས་པར་ཡོང་མི་འགྱུར། ། རྒྱ་ཆེར་འགེངས་པའི་ཕྱག་རྒྱའོ། །
རང་གི་སྙིང་གར་འདྲེན་ཚུལ་དུ། ། བདེ་བླག་ཅན་གྱིས་གཞུ་བཟུང་ནས། ། མདའ་འཕངས་ན་ནི་འགྲུབ་པར་འགྱུར། ། དཔལ་ཁམས་གསུམ་རྣམ་པར་རྒྱལ་བའིའོ། ། ལག་པ་གཡོན་པ་ལེགས་བསྲང་ལ། ། སྐྱོན་མེད་པ་ཡིས་གཡས་པ་དགུག ། གཞུ་རྒྱུད་དལ་བུས་དྲངས་ནས་ནི། ། འགྲོ་བ་ཐམས་ཅད་དགུག་པར་བྱ། ། ཐམས་ཅད་དགུག་པའི་ཕྱག་རྒྱ་འོ། ། རྣ་དྲུང་བར་དུ་ཟླུམ་པོར་ནི། །
ཇི་ལྟར་རིགས་པར་ལེགས་བཀང་ལ། ། ཡི་གེ་ཨོཾ་ཙམ་རང་གི་ཁར། ། བཟུང་ན་འགྲོ་བ་འཛིན་པར་འགྱུར། ། འཛིན་པའི་ཕྱག་རྒྱའོ། ། ཇི་ལྟར་རིགས་པས་དྲངས་ནས་ནི། ། ཆོ་ག་བཞིན་དུ་བཟུང་ནས་ཀྱང་། ། དེར་ནི་ཅུང་ཟད་དབྱེ་བར་བྱ། ། འགེངས་པས་ཐམས་ཅད་འགྲུབ་པར་འགྱུར། ། འགེངས་པའི་ཕྱག་རྒྱའོ། ། ཆང་བས་འབེན་ནི་འགྲིབ་པར་བྱ། །
འཛུམ་དང་བཅས་པའི་མིག་གིས་བལྟ། ། ལྟ་བ་ཆང་པ་ལ་གཏད་ནས། ། མྱུར་དུ་འཕངས་ན་དམ་པ་འགྲུབ། ། མདའ་གཞུས་རྒྱལ་བར་བྱ་བའི་ཕྱག་རྒྱའོ། ། གྲུ་བཞི་པ་ལ་རྣོ་བ་དང་། ། དེ་བཞིན་ཀུན་ནས་བསྐོར་བར་བྱ། ། གཡས་ཕྱོགས་ནས་ནི་མདའ་བསྐོར་ནས། ། སྣད་དེ་དེ་བཞིན་བསྟོད་པ་དང་། ། རྐང་པས་མནན་ཅིང་རྨིག་པས་གནོན། ། འབིགས་པ་བཅུ་ཡི་རྒྱ་མཆོག་གིས། །
ཁམས་གསུམ་རྒྱལ་སྲིད་ཆེན་པོ་དག ། བདེ་བར་ཐུབ་ནས་ཉེ་བར་སྤྱོད། ། དཔལ་ཁམས་གསུམ་རྣམ་པར་རྒྱལ་བའོ། ། རབ་ཏུ་འཕངས་དང་མཉམ་པར་འཕངས། ། དེ་བཞིན་གློག་ལྟར་འཕངས་པ་དང་། ། གློག་ལྟར་འཁྲུག་པ་དེ་བཞིན་ཏེ། ། ཕྱག་རྒྱ་ཐབས་རྣམས་སྒྲུབ་པ་འོ། ། ཐབས་ཐམས་ཅད་ཀྱི་ཕྱག་རྒྱའོ། ། ཉམ་ང་ལག་དང་བདེ་ཕྱོགས་དང་། ། ཐད་ཀ་དེ་བཞིན་གྱེན་དུ་འདེབས། །
འདི་དག་བཟློག་པའི་ཕྱག་རྒྱ་སྟེ། ། གནས་གསུམ་དག་ནི་བཟློག་པར་བྱ། ། ངེས་པར་བཟློག་པ་ཐམས་ཅད་ཀྱི་ཕྱག་རྒྱའོ། ། ཐམས་ཅད་འདེབས་དང་ངེས་པར་འདེབས། ། ཀུན་འདེབས་གྱེན་དུ་འདེབས་པའི་གར། ། འདི་དག་འཕྲོག་པའི་ཕྱག་རྒྱ་སྟེ། ། གནས་གསུམ་དག་ཀྱང་འཕྲོག་པར་བྱེད། ། འཕྲོག་པ་ཐམས་ཅད་ཀྱི་ཕྱག་རྒྱའོ། ། ཀུན་ཏུ་ཀུན་ནས་ཐམས་ཅད་ཀྱི། ། རྟག་ཏུ་བདག་ཉིད་རྣམ་པ་ཀུན། །
མདའ་གཞུའི་དཔྱད་ཀྱི་ཕྱག་རྒྱའི་མཆོག ། མི་འགྱུར་དམ་པ་འགྲུབ་པར་འགྱུར། ། དགྲ་ཆ་ཐམས་ཅད་ཀྱི་ཕྱག་རྒྱ་ཤེས་པའོ། ། སྲིན་ལག་གཉིས་ཀྱི་ནང་དུ་ནི། ། མཐེ་བོ་ལེགས་པར་གཞག་པར་བྱ། ། དེ་ནས་ཁུ་ཚུར་བཅངས་ནས་ནི། ། མཛུབ་མོ་ལེགས་པར་དགུག་པར་བྱ། ། རྡོ་རྗེ་ཁུ་ཚུར་དཔལ་གྱི་རྒྱ། ། རྡོ་རྗེ་སེམས་དཔའ་དཔལ་ལ་གནས། ། ལས་ཀྱི་དངོས་གྲུབ་རབ་འབྱམ་རྣམས། །
མ་ལུས་པར་ནི་མྱུར་དུ་འགྲུབ། ། དཔལ་རྡོ་རྗེ་ཁུ་ཚུར་གྱི་ཕྱག་རྒྱའོ། ། རྡོ་རྗེ་ཁུ་ཚུར་ལེགས་བཅངས་ལ། ། བདག་གིས་མཐེ་བོའི་ནང་དུ་གཞུག ། ཞི་བའི་ལས་རྣམས་རབ་གྲུབ་པས། ། མ་ལུས་ལུས་པ་མེད་པར་འགྲུབ། ། དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་རོ། ། རྡོ་རྗེ་ཁུ་ཚུར་ལེགས་བཅངས་ལས། ། མཐེའུ་ཆུང་གཉིས་ནི་རབ་བརྐྱང་ནས། ། མཁའ་འགྲོའི་ལས་རྣམས་ཐམས་ཅད་ནི། །
མ་ལུས་ལུས་པ་མེད་པ་འགྲུབ། ། དཔལ་རྡོ་རྗེ་ཧེ་རུ་ཀའི་ཁུ་ཚུར་གྱི་ཕྱག་རྒྱའོ། ། བརྡེག་པའི་ཁུ་ཚུར་བཅངས་པ་ལ། ། མཐེ་བོ་དག་ལ་གུང་མོ་བཞག ། དཔལ་པདྨོའི་ཁུ་ཚུར་གྲུབ་པ་སྟེ། ། ཐམས་ཅད་དག་པའི་ལས་ལ་སྦྱར། ། དཔལ་པདྨོའི་ཁུ་ཚུར་རོ། ། ཁུ་ཚུར་རྡོ་རྗེ་རིན་ཆེན་མཆོག ། འབེབས་པ་ཐམས་ཅད་ཡོངས་རྫོགས་པ། ། རང་དོན་ལས་རྣམས་གྲུབ་པ་ནི། །
མ་ལུས་ལུས་པ་མེད་པར་འགྲུབ། ། དཔལ་རྡོ་རྗེ་རིན་པོ་ཆེའི་ཁུ་ཚུར་གྱི་ཕྱག་རྒྱའོ། ། རྡོ་རྗེ་ཁུ་ཚུར་དཔལ་བཅངས་ལ། ། སོར་མོ་ཐམས་ཅད་ཡོངས་སུ་བཟུང་། ། རྟུལ་ཕོད་ལས་རྣམས་ཐམས་ཅད་ནི། ། མ་ལུས་ལུས་པ་མེད་པར་འགྲུབ། ། ལས་ཐམས་ཅད་ཀྱི་ཕྱག་རྒྱ་ཤེས་པའོ། ། རྐང་པ་བརྐྱང་དང་གནོན་པ་དང་། ། བསྐུམ་ནས་བཏེག་པའི་སྟབས་དག་དང་། ། གཡས་དང་གཡོན་གྱི་སྦྱོར་བ་ཡིས། །
གཟུགས་རྣམས་ཐམས་ཅད་གནོན་པར་བྱ། ། སྡིག་མེད་སྟོབས་ཀྱིས་ངོ་འཐོན་དུ། ། རྣམ་པར་སྣང་མཛད་དཔལ་མནན་ནས། ། ཀུན་ཏུ་བྱང་ཆུབ་ཡོངས་བཀུག་སྟེ། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ། ། རྡོ་རྗེ་འཛིན་པ་དཔལ་མནན་ནས། ། ཀུན་ཏུ་གྲུབ་པ་ཡོངས་བཀུག་སྟེ། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ།
སྤྱན་རས་གཟིགས་དབང་དཔལ་མནན་ནས། ། ཀུན་ཏུ་དཔལ་མོ་ཡོངས་བཀུག་སྟེ། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ། ། རྡོ་རྗེ་ཉི་མ་དཔལ་མནན་ནས། ། ཀུན་ཏུ་ལོངས་སྤྱོད་ཡོངས་བཀུག་སྟེ། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱི་ངོ་འཐོན་དུ། ། རྟ་མཆོག་དམ་པ་དཔལ་མནན་ནས། ། ཐམས་ཅད་དབང་ཕྱུག་ཡོངས་བཀུག་སྟེ། །
བདག་གི་སྤྱད་པར་དེ་སྤྱོད་དོ། ། བྱང་ཆུབ་ཕ་རོལ་ཕྱིན་པ་དང་། ། གྲུབ་དང་གཟུངས་དང་ས་རྣམས་དང་། ། རིག་དང་ཕྱག་རྒྱ་རྣམས་མནན་ནས། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ། ། དབང་ཕྱུག་དམ་པ་མནན་ནས་ནི། ། མིག་གསུམ་པ་ལས་གསུམ་གྲུབ་བཀུག ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ། །
མཐུ་བོ་ཆེ་ཡང་མནན་ནས་ནི། ། སྙིང་ལས་དཔལ་མོ་ཡོངས་བཀུག་སྟེ། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ། ། སྐྱེ་དགུའི་བདག་པོ་མནན་ནས་ནི། ། མོས་ལས་གྲོལ་མ་ཡོངས་བཀུག་ནས། ། བདག་གི་སྤྱད་པར་དེ་སྤྱོད་དོ། ། སྡིག་མེད་སྟོབས་ཀྱིས་ངོ་འཐོན་དུ། ། རབ་དགའི་དབང་ཕྱུག་མནན་ནས་ནི། ། ཀུན་གྱི་བདག་ལས་དགའ་བར་བཀུག །
བདག་གིས་སྤྱད་པར་དེ་སྤྱོད་དོ། ། འཇིགས་ལ་སོགས་པའི་ལྷ་མོ་དང་། ། མ་མོ་བྱད་མའི་མ་མོ་དང་། ། མཁའ་འགྲོ་མ་རྣམས་མནན་ནས་ནི། ། བདག་གི་སྤྱད་པར་དེ་སྤྱོད་དོ། ། དེ་བཞིན་ཀུ་བེ་ར་ལ་སོགས། ། རིག་པ་འགྲུབ་པ་སྤྱོད་པ་དང་། ། མི་ཡི་རྒྱལ་པོ་ལ་སོགས་ཀྱང་། ། མནན་ནས་བདག་གི་སྤྱད་པ་སྤྱོད། ། འགྲོ་བ་དང་ནི་མི་འགྲོ་བའི། །
དངོས་པོ་ཐམས་ཅད་མ་ལུས་པའང་། ། རྣལ་འབྱོར་བདག་ཉིད་དེས་མནན་ནས། ། བདག་གི་སྤྱད་པར་དེ་སྤྱོད་དོ། ། དཔལ་རྡོ་རྗེ་གནོན་པའི་ཕྱག་རྒྱ་ཤེས་པའོ། ། ཁུ་ཚུར་སྙིང་གར་བཅངས་པ་ནི། ། བུད་མེད་ཕྱག་རྒྱ་དེ་བཤད་དེ། ། བུད་མེད་སྦྱོར་བ་མ་ལུས་པ། ། ལུས་པ་མེད་པའང་ཐམས་ཅད་འགྲུབ། ། གཡོན་པ་འགྱིང་བའི་ཚུལ་བྱས་ནས། ། ལག་གཡས་བདག་གི་སྙིང་གར་ནི། །
གྱེན་དུ་དྲང་བའི་ཚུལ་བྱས་ནས། ། བུད་མེད་ཐམས་ཅད་དབང་དུ་འགྱུར། ། དཔལ་རྡོ་རྗེ་འགྱིང་བའོ། ། དཔལ་ལྡན་སྣ་ཚོགས་པདྨོ་འཛིན། ། གཡོན་པ་བརྡེག་པའི་ཁུ་ཚུལ་དང་། ། གཡས་པར་ལྡང་བར་གྱུར་པ་དང་། ། སངས་རྒྱས་དབང་ཕྱུག་ཏིང་འཛིན་བྱ། ། སངས་རྒྱས་ཐམས་ཅད་དུ་འཕར་བ་འོ། ། གཡོན་པ་དྲིལ་བུའི་སྒྲ་སྒྲོགས་ཤིང་། ། གཡས་པ་ཡི་ནི་ལག་པ་ཡིས། །
རྡོ་རྗེ་གྱེན་དུ་གསོར་ཞིང་བསྐོར། ། སྒྱུ་མ་ཐམས་ཅད་འབྱུང་བར་བྱ། ། དཔལ་རྡོ་རྗེ་སྒྱུ་མའི་དབང་ཕྱུག་མའོ། ། གཡོན་པ་གཡོན་པའི་བརླ་ལ་བཞག ། ལག་པ་གཡས་པའི་མཛུབ་མོ་ཡི། ། རྩེ་མོས་པདྨ་དམ་པ་འཛིན། ། གཡས་པའི་བརླ་ལ་ལག་ངར་བཞག ། མི་དགེ་བ་ཐམས་ཅད་སེལ་བའི་ཕྱག་རྒྱའོ། ། བདག་གི་སྙིང་གར་འདྲེན་ཚུལ་དུ། ། གཡོན་པ་ནོར་བུ་རིན་ཆེན་འཛིན། །
གཡས་པ་རེ་བ་ཀུན་རྫོགས་པའི། ། བུད་མེད་ལ་སོགས་རིན་ཆེན་འཛིན། ། བསམ་པ་ཐམས་ཅད་ཡོངས་སུ་རྫོགས་པར་བྱེད་པའོ། ། བདག་གི་སྙིང་གར་འདྲེན་ཚུལ་དུ། ། པདྨ་སྣ་ཚོགས་དམ་པ་འཛིན། ། གཡས་པ་རྡོ་རྗེ་འགྱིང་བ་ཡིས། ། དབང་བྱུག་དམ་པ་ཐོབ་པར་འགྱུར། ། དངོས་གྲུབ་ཀུན་གྱི་དབང་ཕྱུག་གི་ཕྱག་རྒྱ་ཤེས་པའོ། ། ཞེས་བཅོམ་ལྡན་འདས་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བའི་མཆོག་ལས་ཀུན་ཏུ་རྣམ་པ་སྣ་ཚོགས་ཀྱི་དམ་ཚིག་གི་ཕྱག་རྒྱའི་རྟོག་པ་སྟེ་དགུ་པའོ།། །།
དེ་ནས་ཀུན་ཏུ་སྣ་ཚོགས་འདི། ། ཕྱག་རྒྱ་ཤེས་པའང་གྲུབ་པ་ནི། ། ཀུན་ཏུ་སྣ་ཚོགས་སྦྱོར་བ་ཡིས། ། ཀུན་ཏུ་སྣ་ཚོགས་བཤད་པར་བྱ། ། སྨིན་མ་མིག་དང་སོ་དང་མཆུ། ། ཁ་དང་ལུས་དང་རྐང་ལག་གིས། ། ཆ་ལུགས་བཞིན་དུ་གར་བྱེད་པས། ། ཕྱག་རྒྱ་ཐམས་ཅད་ཡོངས་སུ་དགྲོལ། ། རྡོ་རྗེ་སེམས་དཔའ་དཔལ་སྦྱོར་བས། ། ལྷ་མོ་ཀུན་དང་འདུས་པ་ནི། །
ཀུན་ཏུ་སྣ་ཚོགས་སྐལ་བཟང་པོ། ། རབ་ཏུ་བདེ་བར་འགྲུབ་པར་འགྱུར། ། ཕྱག་རྒྱ་འདི་ཡིས་བཏབ་ན་ནི། ། སངས་རྒྱས་ཐམས་ཅད་བྱིན་གྱིས་རློབ། ། ལེགས་པར་བྱིན་གྱིས་བརླབས་ན་ནི། ། སངས་རྒྱས་ཐམས་ཅད་འདུས་པར་འགྱུར། ། སངས་རྒྱས་ཀུན་དང་མཉམ་སྦྱོར་བས། ། སངས་རྒྱས་ཀུན་དང་མཉམ་པར་འགྱུར། ། སངས་རྒྱས་ཀུན་དང་མཉམ་པས་ན། ། སངས་རྒྱས་ཐམས་ཅད་རབ་ཏུ་འགྲུབ། །
རྡོ་རྗེ་སེམས་དཔའ་དཔལ་སྦྱོར་བའི། ། མཐུ་ཉིད་ཀྱིས་ནི་ཐམས་ཅད་དུ། ། མདོར་ན་ཕྱག་རྒྱ་ཐམས་ཅད་ནི། ། སོ་སོ་དག་ནས་གྲུབ་པ་སྟེ། ། བལྟ་བས་མི་ངོམས་པ་ཡི་སྐུ། ། ཐམས་ཅད་བདག་ཉིད་སྟོན་པར་མཛད། ། ལེགས་སོ་ལེགས་སོ་ཞེས་གྲུབ་པའི། ། དམ་པ་དག་ཀྱང་རབ་ཏུ་སྩོལ། ། བསམ་པ་ཐམས་ཅད་ཡོངས་རྫོགས་པའི། ། གྲུབ་པ་ཀུན་མཆོག་ཉམས་དགའ་བ། །
ཇི་ལྟར་འདོད་པའི་ལོངས་སྤྱོད་དུ། ། ཐམས་ཅད་ཀྱི་ནི་བདག་ཉིད་སྩོལ། ། དང་པོ་ཀུན་ལས་བྱུང་བ་ཡི། ། མཆོད་པའི་སྤྲིན་ཆེན་ཐམས་ཅད་ཀྱི། ། བཀོད་པ་རབ་འབྱམས་ཚོགས་རྣམས་ཀྱིས། ། ཐམས་ཅད་བདག་ཉིད་མཆོད་པ་མཛད། ། དཔལ་ལྡན་གཡོན་པ་འགྱིང་དང་བཅས། ། དཔལ་ལྡན་ལག་པ་གཡས་པ་ཡི། ། པདྨོ་ཁུ་ཚུར་དཔྲལ་བར་བཞག ། བདག་གི་མིག་ནི་གྱེན་དུ་བལྟ། །
འདི་ནི་རྡོ་རྗེ་སེམས་དཔའ་ཡི། ། ཕྱག་རྒྱ་ཐམས་ཅད་རབ་སྒྲུབ་པའོ། ། གྱེན་དུ་འཕར་བའི་དངོས་གྲུབ་དང་། ། རབ་འབྱམས་ལས་རྣམས་མྱུར་དུ་འགྲུབ། ། ཕྱག་རྒྱ་འདི་ཡིས་བཏབ་ན་ནི། ། ཁམས་གསུམ་པ་དག་མ་ལུས་པ། ། རྒྱས་བཏབ་རྨོངས་བྱས་ཟོས་པ་དང་། ། ཐལ་བར་འགྱུར་པའང་འཚོ་བར་བྱེད། ། བཅོམ་ལྡན་འདས་རྡོ་རྗེ་སེམས་དཔས་དེ་སྐད་གསུངས་སོ། ། ཀུན་ཏུ་སྣ་ཚོགས་སྐལ་བཟང་པོ། །
དཔལ་རྡོ་རྗེ་པདྨ་གྱེན་དུ་འཕར་བའི་སྤྱན་ཞེས་བྱ་བའི་ཕྱག་རྒྱ་སྟེ། ། རྣམ་པ་སྣ་ཚོགས་ཐམས་ཅད་ཀྱི་ཕྱག་རྒྱ་དང་ཕྱག་རྒྱའི་ལན་ཞེས་བྱའོ། ། སངས་རྒྱས་ཐམས་ཅད་འདུས་པ་ཡིས། ། རྟག་ཏུ་དཔག་མེད་ཚེ་དང་ལྡན། ། ནམ་མཁའི་དབྱིངས་ཀྱི་མཐའ་ཀླས་པའི། ། བདེན་པའི་ཚིག་ནི་རབ་ཏུ་སྨྲ། ། མཐའ་ཡས་པ་དང་མུ་མེད་པའི། ། རྟོག་པ་ཀུན་དང་འདི་ཡི་ནི། ། མཐུ་དང་ཡོན་ཏན་བསྔགས་པའི་མཐའ། ། བརྗོད་པ་དག་ཏུ་ཡོངས་མི་ནུས། །
མཐུ་དང་རང་བཞིན་དག་གིས་གྲུབ། ། ངོ་བོ་ཉིད་ཀྱིས་རྟག་ཏུ་འགྲུབ། ། སོ་སོར་རྗེས་གྲུབ་བདེ་བ་སྟེར། ། འདི་ནི་གསང་མཆོག་མཆོག་གི་མཆོག ། སེམས་ཅན་དོན་ཕྱིར་ལས་རྣམས་སྦྱོང་བ་དང་། ། རྣམ་པ་དག་པར་རྒྱལ་བ་ཡོངས་མི་མཛད། ། འདི་ལ་བགེགས་མེད་བདུད་ཀྱང་ཡོད་མ་ཡིན། ། རྟོག་པས་མི་འགྲུབ་ཐར་བར་ཡོངས་མི་ནུས། ། མི་བརྟན་པ་དང་བདུད་དུ་ང་མི་འགྱུར། ། བརྟན་པར་བྱ་བའི་ཕྱིར་ཡང་ང་མི་འདོམས། །
གང་ཞིག་རང་གི་བདེ་བས་ང་སྒྲུབ་ན། ། དངོས་གྲུབ་མཆོག་གིས་ང་ཡི་བསྟན་པར་བྱེད། ། ཀུན་ཏུ་སྣ་ཚོགས་པས་ནི་དེ་སྐད་གསུངས། ། བཅོམ་ལྡན་དེ་བཞིན་གཤེགས་པ་རྟག་ཏུ་དགྱེས། ། རྡོ་རྗེ་སེམས་དཔའ་དཔལ་གྱིས་ལེགས་གསུངས་ལ། ། མངོན་པར་བསྟོད་ཅིང་རབ་ཏུ་དགྱེས་པར་འགྱུར། ། ལེའུ་བཅུ་པའོ།། །། རྣམ་མང་རྗེས་ཆགས་དགའ་བའི་པདྨོ་རྣམ་དག་མཆོད་པ་དང་། ། རྟ་མཆོག་རྣལ་འབྱོར་བདེ་བས་གསལ་བར་རྗེས་སུ་མཆོད་ན་ནི། ། རབ་ཏུ་བདེ་བའི་རྣལ་འབྱོར་དམ་པ་སྐལ་བཟང་དགའ་བའི་མཆོག །
རབ་མཆོག་བདེ་བའི་རང་བཞིན་དམ་ཚིག་བདེ་བས་རྗེས་གྲུབ་འགྱུར། ། བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་གསུངས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ཅེས་བྱ་བའི་རྟོག་པ། རྟོག་པ་ཐམས་ཅད་ཀྱི་འཁོར་ལོ་བསྐོར་བ་ཆེན་པོ་བདེ་བ་ཆེན་པོ་རྫོགས་སོ།། །། ༄༅། །རྒྱ་གར་སྐད་དུ། ། སརྦ་ཀལྤ་ས་མུཙྪ་ཡ་ནཱ་མ་སརྦ་བུདྡྷ་ས་མ་ཡོ་ག་ཌཱ་ཀི་ནཱི་ཛཱ་ལ་སམྦར་ཨུཏྟ་ར་ཨུཏྟ་ར་ཏནྟྲ། བོད་སྐད་དུ། ། རྟོག་པ་ཐམས་ཅད་འདུས་པ་ཞེས་བྱ་བ་སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་གི་རྒྱུད་ཕྱི་མའི་ཕྱི་མ། ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། སངས་རྒྱས་ཐམས་ཅད་ཕྱག་འཚལ་ཏེ། །
མ་ལུས་ལུས་པ་མེད་པར་གྲུབ། ། རྣམ་རྟོག་མེད་པའི་སེམས་ལ་ནི། ། དེ་ཁོ་ན་ཉིད་ངེས་པར་གནས། ། སེམས་དཔའ་སངས་རྒྱས་ཀུན་གྱི་དངོས། ། རྡོ་རྗེ་སེམས་དཔའ་བདེ་བའི་མཆོག ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། འདོད་ཆགས་ཆེན་པོ་བདེ་ཆེན་པོ། ། བདེ་ཆེན་རྡོ་རྗེ་ཆེན་པོ་བས། ། རྡོ་རྗེ་འཛིན་དང་ལྷན་ཅིག་པའི། །
བདེ་གཤེགས་མགོན་མཆོག་རྣམས་ཀྱིས་བཞུགས། ། ཐམས་ཅད་མཆོག་འགྱུར་འདོད་ཆེན་གྱིས། ། དངོས་གྲུབ་དབང་ཕྱུག་རབ་གྲུབ་ཕྱིར། ། སངས་རྒྱས་ཐམས་ཅད་མཉམ་སྦྱོར་ལས། ། རྟོག་པ་འདུས་པས་བཀའ་སྩལ་འཚལ། ། རྣམ་པར་མི་རྟོག་ཆོས་བདག་ལས། ། རྟོག་པའི་དོན་འདི་གང་ལ་གསུངས། ། ཅི་ཡི་སླད་དུའང་རྒྱུད་ཕྱི་མ། ། དང་པོའི་ས་མཆོག་ཇི་ལྟར་ལགས། ། གདོད་མ་ཐ་མ་མེད་ཉིད་ཡང་། །
རྡོ་རྗེ་སེམས་དཔའ་དེ་བཞིན་ཏེ། ། ཡིག་འབྲུ་ཇི་ལྟར་གསུངས་པ་ལགས། ། སྔགས་ཕྱུང་བ་ཡང་ཅི་འདྲ་སྟེ། ། ཤིན་ཏུ་དགའ་དང་བཟང་ཉིད་དེ། ། རྡོ་རྗེ་སྙིང་པོ་གཙོ་བོ་གཙོ། ། སེམས་དང་སེམས་དཔའི་ཏིང་འཛིན་ཡང་། ། དེ་བཞིན་རྡོ་རྗེ་རྡོ་རྗེ་འཛིན། ། རྡོ་རྗེ་འཛིན་ཉིད་ཆེན་པོ་ཡང་། ། བྱང་ཆུབ་སྤྱོད་པ་རྣམས་ཅི་ལྟར། ། བདུད་དང་བདུད་ལས་རྒྱལ་བ་ཡང་། །
སངས་རྒྱས་བྱང་ཆུབ་ཇི་ལྟར་ལགས། ། རྡོ་རྗེ་གཏུམ་པོ་ཐར་བྱེད་དང་། ། ཕྱག་ན་རྡོ་རྗེ་ཡང་ཇི་ལྟར། ། དང་པོ་རིགས་བསྐྱེད་ཇི་ལྟར་ལགས། ། འདོད་པའི་ཐར་པ་རྣམ་པ་ཅི། ། མགོན་པོ་རྣམ་གསུམ་ཇི་ལྟར་འཚལ། ། ཐམས་ཅད་ཡང་ཉིད་ཇི་ལྟར་ལགས། ། ཇི་ལྟར་དང་པོ་སྙིང་པོ་འབྱུང་། ། ཉེ་བའི་སྙིང་པོ་དེ་ཇི་ལྟར། ། བདེ་བ་ཆེན་པོ་རྡོ་རྗེ་ཆེ། །
དོན་ཡོད་དམ་ཚིག་ཇི་ལྟར་ལགས། ། དཀྱིལ་འཁོར་ཇི་ལྟར་གསུངས་པར་གྱུར། ། དེ་ཡི་རྣམ་སྨིན་ཅི་འདྲ་སྟེ། ། ཐིག་གདབ་དེ་བཞིན་རྟོག་པ་ཡིས། ། དངོས་གྲུབ་ཇི་ལྟར་བཤད་པ་ལགས། ། གསང་བ་ལྔ་དང་དེ་ཉིད་ཆེ། ། གང་ལགས་ཅི་འདྲ་དེ་བཞིན་ཏེ། ། དཀྱིལ་འཁོར་གཙོ་བོ་རྣམས་དང་ནི། ། རིགས་རྣམས་ཀྱང་ནི་ཇི་ལྟར་ལགས། ། ཐམས་ཅད་དབང་བསྐུར་དེ་ཉིད་དང་། །
དེ་ཉིད་ཚོགས་ཀྱི་ཕྱག་མཚན་ཡང་། ། ཐམས་ཅད་དགུག་དང་མཆོད་ཆེན་དང་། ། རང་གི་བྱིན་རླབས་སོགས་གྲུབ་པ། ། དེ་རྣམས་དེ་ཉིད་གསང་ཆེན་དང་། ། དམ་པ་དང་ནི་དོན་དམ་པ། ། དམ་པ་ཡི་གེ་གྲུབ་དོན་དུ། ། ཐམས་ཅད་མི་གསུང་འོས་མ་ལགས། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བའི་མཆོག་ལས་དེ་ཁོ་ན་ཉིད་ཐམས་ཅད་ངེས་ཚིག་གི་རྟོག་པ་སྟེ་བཅྭ་བརྒྱད་བའོ།། །། དེ་ནས་སྟོན་པ་རྡོ་རྗེ་འཛིན། ། རྟོག་པ་ཀུན་གྱི་གཙོ་ཆེན་པོས། །
ཐེ་ཚོམ་ཀུན་གྱི་ཚོགས་གནས་ནས། ། དོན་དམ་འཛིན་པ་ཡང་བཀའ་སྩལ། ། དེ་ལ་ཇི་ལྟར་རྟོག་པའི་དོན་རྒྱུན་ཡིན་ཞེ་ན། ། རྣམ་པ་མི་རྟོག་ཆོས་དག་ལས། ། སེམས་ཅན་དོན་དུ་ཡོངས་སུ་རྟོག ། དེ་ཕྱིར་རྟོག་པར་ཡང་དག་བཤད། ། རྟོག་པ་ཡོངས་སུ་དག་ཕྱིར་རོ། ། དེ་ལ་ཇི་ལྟར་རྒྱུད་ཕྱི་མ་ཡིན་ཞེ་ན། རྒྱུད་ནི་རབ་ཏུ་འབྲེལ་པར་བཤད། ། ཕྱི་མ་གོང་དུ་ཕྱུང་བ་ཡིན། །
དེ་ཉིད་གསང་བ་གསང་ཆེན་རྣམས། ། དེ་ཡང་རྒྱུད་ནི་ཕྱི་མར་འདོད། ། དེ་ལ་ཇི་ལྟར་དང་པོ་ཉིད་ཀྱི་ཡེ་ཤེས་ཡིན་ཞེ་ན། ནམ་མཁའ་ཀུན་ཏུ་རབ་གནས་པ། ། རྡོ་རྗེ་ཀུན་གྱི་དངོས་པོ་མཆོག ། བདེ་ཆེན་དགྱེས་པ་ཆེན་པོ་དེ། ། དམ་པའི་ཡི་གེ་གཞལ་ཡས་ཁང་། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། དེ་ལ་ཇི་ལྟར་གདོད་མ་དང་ཐ་མ་མེད་པའི་རྡོ་རྗེ་སེམས་དཔའ་ཡིན་ཞེ་ན། ཡི་གེ་ཀ་སོགས་དྷ་ཡིག་མཐའ། །
ང་ཉ་སྤངས་ནས་འཇུག་པར་བྱ། ། ཡི་གེ་དྷ་སོགས་ཥ་ཡི་མཐའ། ། ཕྲེང་བ་གཉིས་པ་ཡང་དག་བྲི། ། དབུས་གནས་པར་ནི་ཨ་ཡིག་ཕྲེང་། ། ཟླ་བའི་དཀྱིལ་འཁོར་ལ་བཀོད་དེ། ། ཐིག་ལེ་ཟླ་ཚེས་དང་ལྡན་པར། ། ཚེག་དྲག་ཟླ་བ་གཉིས་ཡིན་ཏེ། ། ཨ་ཡིག་མི་འགྱུར་བསྒོམ་པར་བྱ། ། དབུས་སུ་རྡོ་རྗེའི་ངོ་བོར་གནས། ། དེ་དབུས་རྟག་ཏུ་བསྒོམ་པ་ནི། །
འདོད་ཆགས་ཆེན་པོ་བདེ་བ་ཆེ། ། འདི་དེ་སངས་རྒྱས་ཐམས་ཅད་ཀྱི། ། སངས་རྒྱས་རི་མོ་གྲགས་པ་ཡིན། ། དེ་ལས་འགྲོ་བ་གཡོ་མི་གཡོ། ། ཐམས་ཅད་ཡང་དག་འབྱུང་བས་ནི། ། ནམ་མཁའ་ལས་བྱུང་མཚན་མའི་ཕྱིར། ། གདོད་མ་ཐ་མ་མེད་མཆོག་ཡིན། ། རྡོ་རྗེ་ཆེན་པོ་དངོས་སེམས་ནི། ། རྡོ་རྗེ་སེམས་དཔའ་ཞེས་འདོད་དོ། ། དེ་ལ་བཅོམ་ལྡན་དེ་གང་ཞེ་ན། །
དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་རིག་པ་ལྷ། ། རྒྱལ་པོ་ཆེན་པོ་རྡོ་རྗེ་འཛིན། ། དམ་པ་ཡི་གེ་ཤིན་ཏུ་དགའ། ། དེ་ལ་ཇི་ལྟར་ཡི་གེ་རྟོག་པ་ཡིན་ཞེ་ན། ཡི་གེ་ཨ་སོགས་ཀྵ་མཐའ་ནི། ། ཡི་གེ་ཡང་དག་བཤད་པ་སྟེ། ། མི་ཟད་དགའ་པའི་རྡོ་རྗེ་ཅན། ། དེ་ཉིད་ཀུན་དོན་མཚན་ཉིད་ཕྱིར། ། དེ་ལ་ཇི་ལྟར་སྔགས་འབྱུང་བ་ཡིན་ཞེ་ན།
རྡོ་རྗེ་སེམས་སོགས་འཁོར་ལོ་ལ། ། གང་རྣམས་སྔགས་སུ་ཆེར་བཤད་པ། ། དེ་རྣམས་བྱུང་བའི་དོན་དུ་ནི། ། རྡོ་རྗེ་ཅན་གྱིས་ཡང་བཀའ་སྩལ། ། གུར་གུམ་ལ་སོགས་བྱུགས་པ་ལ། ། བྲི་སྐུ་ལ་སོགས་རྣམ་བརྒྱན་ནས། ། བླ་རེ་ལ་སོགས་བྲེས་ནས་སུ། ། རྟག་ཏུ་རེའུ་མིག་བཞི་བརྩམས་ནས། ། གྲུ་བཞི་གཞལ་ཡས་ཁང་བྱས་ཏེ། ། རེའུ་མིག་ཕྱོགས་བཞིར་འབར་བར་བྱས། །
རེའུ་མིག་སུམ་ཅུ་ཐམ་པ་ལ། ། བཅུ་དགུ་དང་ནི་ལྡན་པར་བྱ། ། བརྒྱ་ཕྱེད་སྟན་ལ་གནས་པ་ལ། ། སྡེ་ལ་ལྔ་མཐའ་ཐིག་ལེ་ཡིས། ། སྤྱི་བོ་གཙུག་ལ་རྟག་པ་ཡི། ། ཀ་དང་ཤ་ཞེས་བྱ་བ་ནི། ། དབུས་ཀྱི་རེའུ་མིག་ལ་བྲི་འོ། ། དེ་ཡི་ཕྱི་རོལ་གནས་བརྒྱད་དག ། མཚམས་དང་ཕྱོགས་ཀྱི་རེའུ་མིག་ལ། ། དབང་ལྡན་ལ་སོགས་རིམ་པ་རུ། །
ཡ་དང་ཤ་ཡི་སྡེ་བཀོད་དོ། ། མེ་མཚམས་ལ་སོགས་རེའུ་མིག་ལ། ། མ་ཡི་ཡིག་འབྲུ་བཞི་པོ་དང་། ། ཨ་ཡིག་ས་བོན་ལ་བརྟེན་ནས། ། ས་བོན་བཅུ་གཉིས་དགོད་པར་བྱ། ། དབང་ལྡན་ལ་སོགས་རེའུ་མིག་ལ། ། ཀ་ཡིག་ལ་སོགས་རིམ་པར་དགོད། ། དེ་ལྟར་བཞི་ལ་རིམ་པར་ནི། ། ཐམས་ཅད་རྣམ་པར་གནས་བྱས་ཏེ། ། ཀ་སོགས་རེའུ་མིག་བཟུང་ནས་སུ། །
ཡིག་འབྲུ་དམ་པ་ཕྱུང་བ་བྱ། ། ཤིན་ཏུ་དགའ་ཆེན་རྒྱལ་པོ་ནི། ། སྦྱོར་བ་ཐམས་ཅད་དབང་ཕྱུག་གཙོ། ། རེའུ་མིག་ཉི་ཤུ་རྩ་བཞི་ལ། ། གནས་པ་ཟླ་ཕྱེད་གཙུག་ཕུད་ཞལ། ། དེ་འོག་སུམ་ཅུ་རྩ་གཉིས་ནི། ། དགའ་བ་རྡོ་རྗེ་ཅན་གྱིས་ཕྱུང་། ། རེའུ་མིག་བཅུ་བཞི་ཞེས་པ་ལ། ། གནས་པ་ཚེག་དྲག་དང་ལྡན་པ། ། རེའུ་མིག་ཉི་ཤུ་རྩ་བཞིར་གནས། །
སུམ་ཅུ་རྩ་བཞི་ཟླ་དང་ལྡན། ། རེའུ་མིག་སུམ་ཅུ་རྩ་ཅིག་ལ། ། གནས་པ་ང་རོ་ཐིག་ལེ་ལྡན། ། རེའུ་མིག་ཉི་ཤུ་རྩ་བཞི་ལ། ། གནས་པ་ཚེག་དྲག་སྦྱོར་བ་བྱ། ། སུམ་ཅུ་རྩ་བརྒྱད་སྦྱོར་བ་ཡིས། ། དེ་ནི་བཞི་པར་རྣམ་པར་བཤད། ། བདེ་བ་ཆེན་པོ་རྒྱལ་ཆེན་པོ། ། ལྷ་མོ་དམ་པ་བརྟག་པ་འོ། ། རེའུ་མིག་བཅུ་གཅིག་ལ་གནས་པ། །
ཐིག་ལེ་ང་རོར་ཡང་དག་ལྡན། ། རེའུ་མིག་བརྒྱད་པ་ལ་གནས་པ། ། བཅུ་དགུ་དག་ནི་ལྡན་པ་སྟེ། ། དེ་འོག་སུམ་ཅུ་རྩ་བཞི་དང་། ། ཐིག་ལེ་ང་རོས་བརྒྱན་པ་འོ། ། རེའུ་མིག་ཉི་ཤུ་རྩ་བཞི་ལ། ། གནས་པ་ཚེག་དྲག་སྦྱོར་བ་འོ། ། རེའུ་མིག་གཉིས་པ་ལ་བཀོད་པའི། ། ཐིག་ལེ་ང་རོ་ལྡན་པ་འོ། ། གླིང་བུ་མ་ལ་སོགས་བཏུས་པའི། །
སྔགས་ཕྱུང་བ་ནི་མཆོག་ཡིན་ཏེ། ། རེའུ་མིག་སུམ་ཅུ་རྩ་བརྒྱད་ལ། ། གནས་པའི་ཐིག་ལེ་ང་རོ་ལྡན། ། དབུས་ན་ཉི་ཤུ་རྩ་གཅིག་ལ། ། དབུས་ནས་བཅྭ་ལྔ་ཟླ་བ་ཅན། ། རེའུ་མིག་སུམ་ཅུ་རྩ་གཅིག་གནས། ། དབུས་ནས་བཅོ་ལྔ་ཟླ་བ་ཅན། ། རེའུ་མིག་ཉི་ཤུ་རྩ་གཅིག་གནས། ། བཅུ་གཅིག་ཟླ་བ་དང་ལྡན་ཏེ། ། ལྷ་མོ་གླིང་བུ་མ་སོགས་ཀྱི། །
སྔགས་ཕྱུང་རྨད་དུ་བྱུང་བ་འོ། ། རེའུ་མིག་བཅུ་པ་ལ་གནས་དང་། ། བཅུ་གཅིག་པ་ཡང་དེ་བཞིན་ཏེ། ། རེའུ་མིག་སུམ་ཅུ་རྩ་གསུམ་གནས། ། བཅུ་དྲུག་པ་ཡང་དེ་བཞིན་ཏེ། ། མེ་ཏོག་ལ་སོགས་བསྡུས་པ་ཡི། ། འདི་ནི་སྔགས་ཕྱུང་མཆོག་ཡིན་ནོ། ། རྟ་མགྲིན་འཕང་མཐོ་ལྕགས་ཀྱུ་སོགས། ། དང་པོ་བྱུང་བའི་ས་བོན་ཉིད། ། རྡོ་རྗེ་སེམས་དཔའི་དཀྱིལ་འཁོར་གྱི། །
སྒོ་ལ་ནན་ཏན་གྱིས་སྦྱོར་རོ། ། ཞེས་དཔལ་རྡོ་རྗེ་སེམས་དཔས་གསུང་ཏེ། དཔལ་རྡོ་རྗེ་སེམས་དཔའི་དཀྱིལ་འཁོར་གྱི་ཆོས་ཀྱི་ཡི་གེ་འབྱུང་བའི་ཕྱག་རྒྱ་ཤེས་པའོ། ། རེའུ་མིག་གཉིས་པ་ཅན་ཁོ་ན། ། ཟླ་ཚེས་གཙུག་དང་ལྡན་པའི་ཞལ། ། རྣམ་པར་སྣང་མཛད་རྒྱལ་ཆེན་པོ། ། ཀུན་མཆོག་ས་ཡི་དབང་ཕྱུག་ཡིན། ། རེའུ་མིག་བཅྭ་ལྔ་གནས་པ་ལ། ། ཐེག་ལེ་ང་རོ་ལྡན་པ་འོ། ། རེའུ་མིག་བཅུ་དགུ་ལ་གནས་པ། །
ཐེག་ལེ་ང་རོས་བརྒྱན་པ་འོ། ། རེའུ་མིག་ཉི་ཤུ་རྩ་ལྔ་ལྡན། ། ཐིག་ལེ་ང་རོ་བརྒྱན་པ་འོ། ། དབུས་ནས་ཉི་ཤུ་པ་ཉིད་ལ། ། ཐིག་ལེ་ང་རོ་བརྒྱན་པའོ། ། ཆོས་གོས་མ་ཚོགས་བཞི་དག་གིས། ། ས་བོན་འབྱུང་བ་མཆོག་འདི་ཡིན། ། རེའུ་མིག་ཉི་ཤུ་རྩ་བཞིར་གནས། ། ཐིག་ལེ་ང་རོས་བརྒྱན་པ་འོ། ། རེའུ་མིག་བདུན་པ་དེ་བཞིན་ཡང་། །
དབུས་ནས་བཅོ་ལྔ་པ་དང་ལྡན། ། ཐིག་ལེ་ང་རོ་ལྡན་པ་ནི། ། བྱང་དུ་སིལ་སྙན་ཆ་ལང་ངོ་། ། དབུས་ནས་ཉི་ཤུ་རྩ་གཅིག་ལ། ། གནས་པ་བཅུ་དགུ་དང་ལྡན་པ། ། ཐིག་ལེ་ང་རོ་ལྡན་པ་ནི། ། རྡོ་རྗེ་རིན་ཆེན་ཆེར་བརྗོད་དོ། ། དབུས་ནས་བཅྭ་བརྒྱད་པ་དག་ཉིད། ། ཐིག་ལེ་ང་རོས་བརྒྱན་པ་སྟེ། ། སངས་རྒྱས་ཀུན་གྱི་དཀྱིལ་འཁོར་ལ། །
ཆོས་ཀྱི་དུང་གི་ཕྱག་རྒྱ་ཆེ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་པ་རྣམ་པར་སྣང་མཛད་ཀྱི་ཆོས་ཀྱི་ཡི་གེ་འབྱུང་བའི་ཕྱག་རྒྱ་ཤེས་པའོ། ། ཉི་ཤུ་རྩ་བཞི་རེའུ་མིག་ལ། ། གནས་པ་ཉི་ཤུ་པ་ལྡན་ནི། ། ཁྲག་འཐུང་ཞེས་པའི་རྒྱལ་པོ་ཆེ། ། ཚེག་དྲག་ལྷག་ཆད་གྱུར་པ་འོ། ། རེའུ་མིག་ཉི་ཤུ་རྩ་བཞི་ལ། ། གནས་པ་འོག་ན་བཅུ་དགུར་ལྡན། ། རེའུ་མིག་ཉི་ཤུ་གནས་པ་དང་། ། སྦྱོར་བ་ཚེག་དྲག་ལྡན་པ་འོ། །
ཚེག་དྲག་དང་ནི་རྩ་བཞི་ལ། ། གནས་པ་དབུས་ནས་བཅུ་གཅིག་ལྡན། ། རེའུ་མིག་བཅུ་གཉིས་པ་སྦྱོར་བའི། ། ཚེག་དྲག་ལྡན་པར་འདོད་པ་འོ། ། རེའུ་མིག་བཅུ་བཞི་ལ་གནས་པ། ། འོག་གི་འདྲེན་པ་ཉི་ཤུ་གཅིག ། བཅུ་གཉིས་པ་དང་ཚེག་དྲག་ཅན། ། གསུམ་པ་ཅན་དེ་བཤད་པ་འོ། ། རེའུ་མིག་བཅུ་བཞི་ལ་གནས་པ། ། བཅུ་གཉིས་པ་དང་ལྡན་པ་ལ། །
ཚེག་དྲག་དང་ནི་མཉམ་སྦྱོར་བ། ། ལྷ་མོ་སྣོད་ཆེན་མ་ཡི་འདོད། ། རེའུ་མིག་ཉེ་ཤུ་རྩ་བཞི་ལ། ། གནས་པ་དབུས་ནས་གཉིས་པ་ཅན། ། དེ་བཞིན་ཐིག་ལེ་ང་རོར་ལྡན། ། ཐིག་ལེ་འབྱུང་གནས་གསུམ་པ་སྟེ། ། དབུས་ནས་བཅུ་པ་གང་ཡིན་པ། ། རྟག་ཏུ་ཚེག་དྲག་ལྡན་པ་ནི། ། དམར་ཆེན་སོགས་པའི་ལྷ་མོ་ཡི། ། བཞི་པོ་དག་ནི་ཕྱུང་བ་འོ། །
རེའུ་མིག་ཉི་ཤུ་རྩ་ལྔ་པ། ། གནས་པའི་ཐིག་ལེ་བཅས་པ་འོ། ། དབུས་ལས་དྲུག་པ་གང་ཡིན་པ། ། ཐིག་ལེ་ང་རོ་ལྡན་པ་འོ། ། རེའུ་མིག་དེ་བཞིན་བཅུ་བདུན་པ། ། ཐེག་ལེ་ང་རོས་བརྒྱན་པ་འོ། ། རེའུ་མིག་བཅུ་དགུ་ལ་གནས་པ། ། ཐིག་ལེ་ང་རོས་བརྒྱན་པ་འོ། ། ལྷ་མོ་མདའ་རྣོན་འཛིན་སོགས་ཀྱི། ། ས་བོན་བྱུང་བ་དེ་ངོ་མཚར། །
ལྷ་མོ་མེ་ཏོག་མ་སོགས་ཀྱི། ། ས་བོན་བྱུང་བ་སྔོན་བསྟན་ཡིན། ། གང་དག་སྒོ་སྲུང་བསྟན་པ་ཡང་། ། གཟུགས་མི་མཐུན་པ་ཁོ་ན་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་ཅེས་གསུངས་སོ། མཁའ་འགྲོ་སྒྱུ་མའི་དཀྱིལ་འཁོར་གྱི་ཆོས་ཀྱི་ཡི་གེ་འབྱུང་བའི་ཕྱག་རྒྱ་ཤེས་པའོ། ། རེའུ་མིག་ཉི་ཤུ་རྩ་བཞི་ལ། ། གནས་པ་བཅུ་དགུའི་གདན་ལ་གནས། ། ཉི་ཤུ་ཚེག་དྲག་སྦྱོར་བ་ནི། ། པདྨ་གར་གྱི་དབང་ཕྱུག་ཡིན། །
རེའུ་མིག་བཅུ་བཞི་ལ་གནས་པའི། ། ཚིག་ཉིད་ལྕི་བ་དེ་བཞིན་ནོ། ། རེའི་མིག་ཉི་ཤུ་རྩ་བཞི་ལ། ། གནས་ནས་དབུས་ནས་དགུ་པ་ལྡན། ། རྟག་པར་ཐིག་ལེ་དང་ལྡན་ནི། ། གཉིས་པ་ཡི་ནི་ཡོངས་གྲགས་པ། ། རེའུ་མིག་སུམ་ཅུ་རྩ་གཅིག་ལ། ། གནས་པར་ང་རོ་ཐིག་ལེས་བརྒྱན། ། རེའུ་མིག་ཉི་ཤུ་རྩ་བཞི་ལ། ། གནས་པ་དབུས་ནས་བཅུ་གསུམ་ལྡན། །
ཚེག་དྲག་ཅན་ནི་བཞི་པ་ཡི། ། ཁྲོ་གཉེར་མ་ཡི་རྒྱུད་ལས་གྲགས། ། རེའུ་མིག་ཉི་ཤུ་རྩ་བཞིར་ལྡན། ། དབུས་ནས་དགུ་པའི་ཐེག་ལེར་བཅས། ། རེའུ་མིག་ཉི་ཤུ་རྩ་བཞིར་གནས། ། དབུས་ནས་བཅོ་ལྔ་དང་ལྡན་ནོ། ། རེའུ་མིག་བཅུ་གཅིག་ལ་གནས་པ། ། ཚེག་དྲག་གིས་ནི་སྦྱོར་བ་འོ། ། རེའུ་མིག་ཉི་ཤུ་རྩ་བཞིར་གནས། ། སུམ་ཅུ་རྩ་བརྒྱད་པ་དང་ལྡན། །
ཚེག་དྲག་མཉམ་པོར་སྦྱོར་བ་ནི། ། པདྨ་གར་དབང་མཆོག་ཡིན་ནོ། ། ལྷ་མོ་གླིང་བུ་མ་སོགས་ཉིད། ། དེ་བཞིན་ལྷ་མོ་མེ་ཏོག་སོགས། ། ལྷ་མོ་ལྕགས་ཀྱུ་མ་སོགས་ཀྱང་། ། རྡོ་རྗེ་སེམས་དཔའ་ལ་སོགས་པའི། ། དཀྱིལ་འཁོར་ལ་ནི་བསྐྱེད་པ་ཡིན། ། ཞེས་བཅོམ་ལྡན་རྡོ་རྗེ་སེམས་དཔས་གསུངས་ཏེ། པདྨ་གར་གྱི་དབང་ཕྱུག་གི་དཀྱིལ་འཁོར་གྱི་ཆོས་ཀྱི་ཡི་གེ་འབྱུང་བའི་ཕྱག་རྒྱ་ཤེས་པའོ། ། དབུས་ནས་ཉི་ཤུ་རྩ་གཅིག་པ། །
བཅུ་གཅིག་པ་དང་ལྡན་པ་སྟེ། ། བཅུ་དགུ་ཟླ་བ་གཙུག་ལྔ་ནི། ། རྡོ་རྗེ་ཉི་མ་འབྱུང་བ་ཡིན། ། དབུས་ནས་བཅུ་གསུམ་གང་ཡིན་པ། ། ཟླ་ཚེས་ཐིག་ལེ་གཙུག་གི་ཞལ། ། རེའུ་མིག་ཉི་ཤུ་རྩ་བཞི་ལ། ། གནས་པ་བཅུ་དགུ་དང་ལྡན་པ། ། རེའུ་མིག་ཉི་ཤུ་གནས་དང་སྦྱོར། ། ཚེག་དྲག་ལྡན་པས་གཉིས་པ་འོ། ། རེའུ་མིག་ཉི་ཤུ་རྩ་བཞིར་གནས། །
དབུས་ནས་བཅུ་གསུམ་པ་དང་ལྡན། ། ཚེག་དྲག་ལྷན་ཅིག་ཅན་དང་ནི། ། གསུམ་པ་ཡི་ནི་གྲགས་པ་ཡིན། ། རེའུ་མིག་ཉི་ཤུ་རྩ་བཞིར་གནས། ། བཅུ་གཅིག་དང་ནི་ཐིག་ལེ་ལྡན། ། རེའུ་མིག་བཅུ་བཞི་ལ་གནས་པ། ། ཚེག་དྲག་ལྡན་པ་འདོད་པ་འོ། ། རེའི་མིག་ཉི་ཤུ་རྩ་བཞིར་གནས། ། དབུས་གནས་དགུ་དང་ཟླ་བ་འོ། ། རེའུ་མིག་སུམ་ཅུ་རྩ་གཅིག་གནས། །
ཐིག་ལེ་ང་རོས་བརྒྱན་པ་འོ། ། རེའུ་མིག་ཉི་ཤུ་རྩ་བཞི་གནས། ། དབུས་ནས་བཅུག་གསུམ་པ་དང་ལྡན། ། ཚེག་དྲག་མཉམ་པར་ལྡན་པ་ནི། ། རྡོ་རྗེ་ཉི་མ་ལྷ་དག་ཡིན། ། ལྷ་མོ་གླིང་བུ་མ་སོགས་ཀུན། ། རྩ་བའི་དཀྱིལ་འཁོར་སྦྱོར་སྐྱེས་ཡིན། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་ཏེ། རྡོ་རྗེ་ཉི་མའི་དཀྱིལ་འཁོར་ཆོས་ཀྱི་ཡི་གེ་འབྱུང་བའི་ཕྱག་རྒྱ་ཤེས་པའོ། ། རེའུ་མིག་ཉི་ཤུ་རྩ་བཞིར་གནས། །
ཉི་ཤུ་རྩ་བདུན་ཞེས་སྦྱོར་བ་སྟེ། ། ཟླ་ཚེས་ཐིག་ལེ་གཙུག་ཅན་ནི། ། ཡུལ་འཁོར་ཐམས་ཅད་འདུས་བ་འོ། ། རེའུ་མིག་བཅུ་བཞི་ལ་གནས་པ། ། བཅུ་དགུ་པ་དང་ལྡན་པ་སྟེ། ། ཉི་ཤུ་ཚེག་དྲག་སྦྱོར་བ་སྟེ། ། སྣ་ཚོགས་པ་ཡི་བརྗོད་པ་ཡིན། ། རེའུ་མིག་ཉི་ཤུ་རྩ་བཞིར་གནས། ། གནས་པ་ཚེག་དྲག་ལྡན་པ་འདོད། ། རྟ་ཡི་རྒྱལ་པོའི་དཀྱིལ་འཁོར་ལ་རྡོ་རྗེ་རྒྱ་གྲམ་ཞེས་གྲགས་སོ། །
ཞེས་བཅོམ་ལྡན་འདས་དཔལ་རྡོ་རྗེ་བདེ་བ་ཆེན་པོ་རྡོ་རྗེ་སེམས་དཔས་གསུངས་ཏེ། རྟ་མཆོག་གི་ཆོས་ཀྱི་ཡི་གེ་འབྱུང་བའི་ཕྱག་རྒྱ་ཤེས་པའོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བའི་མཆོག་ལས་ཆོས་ཀྱི་ཡི་གེ་འབྱུང་བའི་རྟོག་པ་སྟེ་བཅུ་དགུ་པའོ། ། རི་མོ་གཉིས་ཀྱི་དཀྱིལ་འཁོར་གྱི། ། ཕྱི་རོལ་པདྨ་འདབ་བརྒྱད་བྲི། ། དེ་ཡི་ནང་དུ་རྣལ་འབྱོར་པས། ། ཨ་ཡིག་ཚོགས་ཀྱང་བྲི་བར་བྱ། ། ཤར་ཕྱོགས་འདབ་མར་ཀ་ཡི་སྡེ། ། ལྷོ་ཕྱོགས་འདབ་མར་ཙ་ཡི་སྡེ། ། ནུབ་ཕྱོགས་འདབ་མར་ཊ་ཡི་སྡེ། །
ཏ་ཡི་སྡེ་ནི་དེ་བཞིན་བྱང་། ། སྡེ་བ་ལྔ་ཡི་དབུས་སུ་ནི། ། ཡི་གེ་ཀྵ་དང་ལྷན་ཅིག་འདོད། ། དབང་ལྡན་འདབ་མ་ནས་བརྩམས་ཏེ། ། ཡ་ར་ལ་ཝ་རྣམ་པར་གཞག ། དབང་ལྡན་འདབ་མའི་ཕྱི་རོལ་དུ། ། ཡི་གེ་ཥ་ནི་འཇུག་པར་བྱ། ། མེ་མཚམས་འདབ་མའི་ཕྱི་རོལ་དུ། ། ཡི་གེ་ཤ་ནི་འཇུག་པར་བྱ། ། བདེན་བྲལ་འདབ་མའི་ཕྱི་རོལ་དུ། །
ཡི་གེ་ས་ནི་འཇུག་པར་བྱ། ། རླུང་མཚམས་འདབ་མའི་ཕྱི་རོལ་དུ། ། ཡི་གེ་ཧ་ནི་འཇུག་པར་བྱ། ། ཞེས་བཅོམ་ལྡན་འདས་དཔལ་བདེ་བ་ཆེན་པོ་རྡོ་རྗེ་སེམས་དཔས་གསུངས་སོ། ། དབུས་ཀྱི་མཐའ་རུ་གང་ཡིན་པ། ། ཐིག་ལེ་དང་ལྡན་ཡི་གེ་ཨོཾ། ། རླུང་མཚམས་ཕྱི་རོལ་གནས་པ་གང་། ། སྒྲ་ཡིག་ཨ་ནི་སྦྱོར་བར་བྱ། ། བདེན་བྲལ་ཕྱི་རོལ་གནས་པ་ལ། ། འོག་ཏུ་སྒྲ་ཡིག་ཨུ་སྦྱོར་རོ། །
ཤར་གྱི་འདབ་མ་གཉིས་པ་ནི། ། དབུས་ལས་དབུ་མ་དེ་བཞིན་ནོ། ། ལྷོ་ནས་དེ་བཞིན་དབུ་མ་ལ། ། མེ་མཚམས་འདབ་མ་དེ་བཞིན་ནོ། ། བདེན་བྲལ་ཕྱི་རོལ་གནས་པ་གང་། ། དེ་ནས་བྱང་གི་དང་པོ་འོ། ། དབུས་ནས་དབུ་མའི་སྦྱིན་གནས་སུ། ། དེ་ཚེ་འོད་ཀྱི་གོང་བུར་འགྱུར། ། ཨོ་ཡིག་ཚེག་དྲག་དང་ལྡན་པ། ། དེ་ཡི་མཐའ་རུ་དེ་ཚེར་འགྱུར། །
ལྷོ་ནས་དབུས་མ་གང་ཡིན་པ། ། ཚེག་དྲག་དང་ནི་ལྡན་པ་འོ། ། རླུང་མཚམས་ཕྱི་རོལ་གང་ཡིན་པ། ། ཨུ་ཡིག་ཐིག་ལེ་སྦྱོར་བར་བྱ། ། དབུས་ཀྱི་དབུ་མ་གང་ཡིད་པ། ། ཐིག་ལེས་མགོ་ནས་མནན་པ་དང་། ། རླུང་མཚམས་ཕྱི་རོལ་གང་ཡིན་པ། ། ཨོ་ཡིག་ཚེག་དྲག་སྦྱོར་བར་བྱ། ། བདེན་བྲལ་མཚམས་ཀྱི་ཕྱི་རོལ་དུ། ། སྒྲ་ཡིག་ཨུ་ནི་སྦྱོར་བ་སྟེ། །
མེ་མཚམས་འདབ་མར་གང་ཡིན་པ། ། བྱང་གི་དང་པོ་དེ་བཞིན་ཡང་། ། བདེན་བྲལ་ཕྱི་རོལ་པ་བཟུང་ནས། ། བྱང་གི་དང་པོ་པ་ཡང་ཡིན། ། དབུས་ནས་དབུས་མ་བཟུང་ནས་སུ། ། འོད་ཀྱི་གོང་བུ་མཐའ་རུ་འགྱུར། ། དེ་ནས་ཐིག་ལེ་སྦྱིན་བྱས་ནས། ། རྡོ་རྗེ་སེམས་དཔའ་འགྲུབ་པར་འགྱུར། ། ཞེས་བཅོམ་ལྡན་འདས་ཆགས་པ་ཆེན་པོ་རྡོ་རྗེ་སེམས་དཔས་གསུངས་སོ། ། ལྷོ་ནས་དབུ་མ་གང་ཡིན་པ། །
ཚེག་དྲག་དང་ནི་ལྡན་པར་བྱ། ། དབུས་ནས་དབུ་མ་དེ་བཞིན་དུ། ། ལྷོ་ནས་དབུ་མ་ཡང་ཡིན་ནོ། ། མེ་མཚམས་འདབ་མ་དང་ལྡན་པ། ། རྟག་ཏུ་བརྗོད་པར་འགྱུར་བ་ཡིན། ། བྱང་ནས་དབུ་མ་བཟུང་ནས་སུ། ། མེ་མཚམས་དང་ནི་ཤིན་ཏུ་སྦྱོར། ། སྒྲ་ཡིག་ཨ་དང་སྦྱར་ནས་སུ། ། རྟག་པར་ཞི་བར་འགྱུར་བ་ཡིན། ། མེ་མཚམས་ཕྱི་རོལ་བཟུང་ནས་སུ། །
ནུབ་ཀྱི་དང་པོ་ལྡན་པར་བྱ། ། སྒྲ་ཡིག་ཨི་དང་སྦྱར་ནས་སུ། ། འོད་ཀྱི་གོང་བུ་ལྔ་པ་ཡིན། ། བདེན་བྲལ་ཕྱི་རོལ་གནས་པ་ལ། ། སྒྲ་ཡིག་ཨ་དང་ལྡན་པར་བྱ། ། དེ་བཞིན་དབང་ལྡན་འདབ་མ་དང་། ། སྒྲ་ཡིག་ཨི་ནི་སྦྱོར་བ་འོ། ། ཤར་གྱི་དང་པོ་པ་དང་ནི། ། དེ་ནས་དབུ་མའི་ཐ་མ་དང་། ། ནུབ་ཀྱི་དང་པོ་པ་བཟུང་ནས། །
ཨ་མེད་རྟག་ཏུ་འགྱུར་བར་བྱ། ། དེ་དག་བཟླས་པ་བྱས་པ་ཡིས། ། མདའ་རུ་རབ་ཏུ་གྲུབ་པ་ཡིན། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨུ་ནི་སྦྱོར་བར་བྱ། ། ཐིག་ལེ་ང་རོ་གནོན་ནས་སུ། ། དེ་ནས་དབུས་ནས་དབུ་མ་འོ། ། ལྷོ་ནས་དབུ་མ་བཟུང་ནས་སུ། ། མེ་མཚམས་པ་དང་སྦྱོར་པར་བྱ། །
ཤར་ནས་དང་པོ་བཟུང་ནས་སུ། ། སྒྲ་ཡིག་ཨེ་དང་ལྡན་པར་བྱ། ། བདེན་བྲལ་འདབ་མར་གནས་པ་དང་། ། སྒྲ་ཡིག་ཨེ་ནི་སྦྱོར་པར་བྱ། ། ཤར་གྱི་དང་པོ་བཟུང་ནས་སུ། ། སྒྲ་ཡིག་ཨེ་ནི་སྦྱོར་བ་འོ། ། བདེན་བྲལ་འདབ་མར་གནས་པ་ལ། ། སྒྲ་ཡིག་ཨེ་ནི་སྦྱོར་བ་འོ། རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨུ་ནི་སྦྱོར་བར་བྱ། །
ཐིག་ལེ་ང་རོས་མཉམ་སྦྱོར་ན། ། སྐལ་བཟང་སྐལ་བཟང་འགྱུར་བ་ཡིན། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། དེ་བཞིན་གཉིས་པ་དཔའ་བོ་མ། ། ཀུན་ཏུ་བཟང་མོ་གསུམ་པ་སྟེ། ། བཞི་པ་ཟད་མེད་སྣོན་མ་འོ། ། དཔའ་མོ་སངས་རྒྱས་སྐུ་ལྡན་མ། ། དེ་བཞིན་གཟུངས་མ་ཞལ་མཛེས་མ། ། སྤྲིན་ཆེན་མ་ནི་བདུན་པ་སྟེ། ། བརྒྱད་པ་ནམ་མཁའི་སྤྱན་མ་འོ། །
གླིང་བུ་ལ་སོགས་བསྡུས་པ་དང་། ། སྒོ་སྲུང་མ་སོགས་ཡང་བསྡུས་ཏེ། ། མེ་ཏོག་མ་སོགས་བསྡུས་པ་ནི། ། དང་པོའི་དཀྱིལ་འཁོར་ལ་བསྐྱེད་འདོད། ། ཅེས་བཅོམ་ལྡན་འདས་འདོད་ཆགས་ཆེན་པོ་དཔལ་རྡོ་རྗེ་སེམས་དཔས་གསུངས་ཏེ། དེ་བཞིན་གཤེགས་པས་དཀྱིལ་འཁོར་ལ་སྔགས་འབྱུང་བའི་ཚོགས་ཀྱི་ཕྱག་རྒྱ་ཤེས་པའོ། ། ཨོ་ཡིག་ཐིག་ལེ་དང་ལྡན་པ། ། ཡི་གེ་ཨེ་ཡིས་ལྡན་པ་ཡི། ། རླུང་མཚམས་ཕྱི་རོལ་གནས་པ་དང་། ། མེ་མཚམས་འདབ་མ་གནས་པ་ཉིད། །
སྒྲ་ཡིག་ཨུ་དང་སྦྱོར་བར་བྱ། ། ཤར་ལས་དང་པོ་དེ་བཞིན་དུ། ། དབུས་ལས་དབུ་མ་ཡང་ཡིན་ཏེ། ། མེ་མཚམས་འདབ་མ་དང་ལྡན་པའི། ། ལྷོ་ལས་དབུ་མ་འགྱུར་བྱས་ཏེ། ། བདེན་བྲལ་ཕྱི་རོལ་པ་བཟུང་ནས། ། དབུས་ལས་ཐ་མ་པ་ཡང་བཟུང་། ། དབང་ལྡན་འདབ་མར་གནས་པ་ཉིད། ། ཡི་གེ་ཨེ་དང་མཉམ་ལྡན་པའི། ། རླུང་མཚམས་ཕྱི་རོལ་གནས་པ་ལ། །
ཚེག་དྲག་གིས་ནི་མཉམ་པར་ལྡན། ། དེ་ནི་བཅུ་པར་ཡོངས་གྲགས་ཏེ། ། བདེན་བྲལ་ཕྱི་རོལ་གནས་པ་ལ། ། མེ་མཚམས་འདབ་མ་ཅན་དང་ལྡན། ། དབུས་ལས་དབུ་མ་འགྱུར་ནས་སུ། ། བྱང་ལས་དབུ་མ་དེ་བཞིན་ཏེ། ། སྒྲ་ཡིག་ཨུ་ནི་སྦྱོར་བར་བྱ། ། མེ་མཚམས་ཕྱི་རོལ་པ་དེ་བཞིན། ། ནུབ་ལས་དང་པོ་པ་དང་ལྡན། ། བདེན་བྲལ་ཕྱི་རོལ་པ་ལ་ཡང་། །
དབུ་མའི་མཐའ་ཡང་དེ་ཡིན་ཏེ། ། དབང་ལྡན་འདབ་མར་གནས་པ་ཉིད། ། ཡི་གེ་ཨུ་དང་མཉམ་ལྡན་པའི། ། དབུས་ལས་ཐ་མ་པ་འགྱུར་ནས། ། མེ་མཚམས་འདབ་མ་དང་ལྡན་པ། ། བྱང་ལས་དབུ་མ་འགྱུར་བྱས་ཏེ། ། འདྲེན་པ་ཨ་ཡིག་དང་ལྷན་ཅིག ། དབུས་ལས་དང་པོ་བཟུང་ནས་སུ། ། མེ་མཚམས་སྟན་དང་ལྡན་པར་བྱ། ། དབུས་ལས་བཞི་པ་གང་ཡིན་པ། །
ཐིག་ལེ་དང་ནི་ཡང་དག་ལྡན། ། ལྷོ་ལས་དབུ་མ་དེ་བཞིན་དུ། ། ཤར་ལས་དང་པོ་པ་ཡང་ཡིན། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་ལྡན་པར་བྱ། ། དབུས་ལས་གཉིས་པ་གང་ཡིན་པ། ། ནུབ་ཀྱི་དང་པོ་ཨ་མེད་པར། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་བཟུང་ནས་སུ། ། ཐིག་ལེ་ཨུ་ཡིག་དང་ལྡན་ཏེ། །
དབུས་ལས་དབུ་མ་དེ་བཞིན་དུ། ། མེ་མཚམས་སྟན་དང་ལྡན་པ་ཡི། ། ལྷོ་ལས་དབུ་མ་པ་འགྱུར་ཏེ། ། ཤར་ལས་གསུངས་པ་གང་ཡིན་པ། ། སྒྲ་ཡིག་ཨུ་དང་ལྡན་པར་བྱ། ། རླུང་མཚམས་ཕྱི་རོལ་གནས་པ་ལ། ། སྒྲ་ཡིག་ཨེ་ཡིས་བརྒྱན་པ་སྟེ། ། དབང་ལྡན་འདབ་མའི་གདན་ཅན་ནི། ། ལྔ་པར་ཡོངས་སུ་གྲགས་པ་སྟེ། ། བདེན་བྲལ་ཕྱི་རོལ་གནས་པ་ལ། །
སྒྲ་ཡིག་ཨི་དང་སྦྱོར་བར་བྱ། ། བྱང་ལས་བཞི་པ་གང་ཡིན་པ། ། སྒྲ་ཡིག་ཨི་དང་སྦྱོར་བར་བྱ། ། དབུས་ལས་དང་པོ་བཟུང་ནས་སུ། ། མེ་མཚམས་འདབ་མ་ཅན་དང་འདྲ། ། དབུས་ལས་ཐ་མ་ཡང་ཡིན་ཏེ། ། དབང་ལྡན་འདབ་མར་གནས་པ་ལ། ། སྒྲ་ཡིག་ཨོ་ནི་སྦྱོར་བར་བྱ། ། ཤར་ལས་གསུམ་པ་གང་ཡིན་པ། ། སྒྲ་ཡིག་ཨོ་ནི་སྦྱོར་བར་བྱ། །
དབང་ལྡན་ཕྱི་རོལ་གནས་པ་གང་། ། དབུས་ལས་དབུ་མ་དང་ལྡན་ཏེ། ། མེ་མཚམས་འདབ་མར་གནས་པ་ལ། ། སྒྲ་ཡིག་ཨི་ནི་སྦྱོར་བར་བྱ། ། རླུང་མཚམས་ཕྱི་རོལ་གནས་པ་ནི། ། མེ་མཚམས་གདན་དང་ལྡན་པ་སྟེ། ། ཚེག་དྲག་ཡི་གེ་ཨི་ལྡན་པ། ། དང་པོ་ཡོངས་སུ་གྲགས་པ་འོ། ། རླུང་མཚམས་ཕྱི་རོལ་གནས་པ་ལ། ། ཐིག་ལེ་ཡི་གེ་ཨུ་སྦྱོར་ཏེ། །
མཁས་པས་ལན་གཉིས་བརྗོད་པར་བྱ། ། དབུས་ལས་དབུས་མ་ཡང་བཟུང་སྟེ། ། ལྷོ་ལས་དབུ་མ་དེ་བཞིན་ལ། ། མེ་མཚམས་འདབ་མ་ཅན་དང་ལྡན། ། ལྷོ་ལས་དང་པོ་བཟུང་ནས་སུ། ། ཐིག་ལེ་དང་ནི་མཉམ་པོར་ལྡན། ། ནུབ་ནས་དབུ་མ་བཟུང་ནས་སུ། ། ཡི་གེ་ཨེ་དང་མཉམ་ལྡན་བྱ། ། དབང་ལྡན་ཕྱི་རོལ་གང་ཡིན་པ། ། དབུས་ལས་དབུ་མ་དང་ལྡན་ཏེ། །
མེ་མཚམས་འདབ་མར་གནས་པ་ལ། ། སྒྲ་ཡིག་ཨི་ནི་སྦྱོར་བར་བྱ། ། ཤར་ལས་གཉིས་པ་གང་ཡིན་པ། ། ནུབ་ལས་དང་པོ་བཟུང་ནས་སུ། ། དབུས་ནས་དབུ་མ་ལྡན་པ་སྟེ། ། ཐིག་ལེ་ཨ་ཡིག་ལྡན་པར་བྱ། ། བཅུ་པར་ཡོངས་སུ་གྲགས་པ་སྟེ། ། ཤར་ལས་གསུམ་པ་གང་ཡིན་པ། ། སྒྲ་ཡིག་ཧི་དང་སྦྱོར་བར་བྱ། ། དབུས་ལས་ཐ་མར་བཟུང་ནས་སུ། །
རླུང་མཚམས་ཕྱི་རོལ་པ་ལ་ཡང་། ། ཡི་གེ་ཨ་དང་ལྡན་པར་བྱ། ། དབུས་ནས་དབུ་མ་གཟུང་ནས་སུ། ། ལྷོ་ལས་གསུམ་པར་འགྱུར་བྱས་ཏེ། ། མེ་མཚམས་གདན་ནི་སྦྱོར་བྱས་ནས། ། ཤར་ནས་དང་པོ་བཟུང་ནས་སུ། ། ཡི་གེ་ཨ་ཡིག་ལྡན་པ་ཡི། ། དབུས་ལས་དང་པོ་འགྱུར་བྱས་ཏེ། ། བདེན་བྲལ་འདབ་མར་གནས་པ་ལ། ། སྒྲ་ཡིག་ཧེ་དང་སྦྱོར་བ་ཡི། །
དབུས་ལས་ཐ་མ་ཡང་ཡིན་ཏེ། ། ཤར་ནས་དང་པོ་བཟུང་ནས་སུ། ། སྒྲ་ཡིག་ཨུ་ཡིས་སྦྱོར་བར་བྱ། ། མེ་མཚམས་འདབ་མར་གནས་པ་ལ། ། སྒྲ་ཡིག་ཨུ་དང་སྦྱོར་བ་སྟེ། ། བདེན་བྲལ་འདབ་མར་གནས་པ་ལ། ། སྒྲ་ཡིག་ཨུ་ཡིས་བརྒྱན་བྱས་ཏེ། ། མེ་མཚམས་འདབ་མར་གནས་པ་ཡང་། ། སྒྲ་ཡིག་ཨུ་དང་སྦྱོར་བར་བྱ། ། བདེན་བྲལ་འདབ་མར་གནས་པ་ལ། །
སྒྲ་ཡིག་ཨུ་ཡིས་བརྒྱན་པ་སྟེ། ། བདེན་བྲལ་འདབ་མར་གནས་པ་ནི། ། གཉིས་བརྩེགས་ཡི་གེ་ཨུ་དང་ལྡན། ། རླུང་མཚམས་ཕྱི་རོལ་གནས་པ་ལ། ། བྱང་ལས་ཐ་མ་ལྡན་བྱས་ཏེ། ། ཚེག་དྲག་མཉམ་པོར་ལྡན་པ་ལ། ། སྒྲ་ཡིག་ཨི་དང་སྦྱོར་བར་བྱ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བར་བྱ། །
དབུས་ལས་དབུ་མ་བཟུང་པ་དང་། ། མེ་མཚམས་སྟན་དང་ལྡན་པ་ཡི། ། ལྷོ་ནས་དབུ་མར་འགྱུར་བར་བྱ། ། བྱང་ལས་ཐ་མ་བཟུང་ནས་སུ། ། སྒྲ་ཡིག་ཨ་ནི་སྦྱོར་བར་བྱ། ། མེ་མཚམས་འདབ་མར་གནས་པ་ལ། ། སྒྲ་ཡིག་ཨ་ཡིས་བརྒྱན་པར་བྱ། ། དབང་ལྡན་འདབ་མར་གནས་པ་ལ། ། སྒྲ་ཡིག་ཨི་དང་ལྡན་པ་ཡི། ། ནུབ་ཀྱི་ཐ་མར་འགྱུར་བར་བྱ། །
ལྷོ་ཡི་དབུ་མ་དེ་བཞིན་དུ། ། ལྷོ་ལས་བཞི་པ་གང་ཡིན་འབྱོར། ། ཚེག་དྲག་ཡི་གེ་ཨི་ལྡན་པ། ། འདུས་པ་གསུངས་པ་ཡིན་པ་འོ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིས་སྦྱོར་བར་བྱ། ། དབུས་ལས་དབུ་མ་དེ་བཞིན་ཡང་། ། མེ་མཚམས་སྟན་དང་ལྡན་པ་ཡི། ། ལྷོ་ཡི་དབུ་མ་འགྱུར་བར་བྱ། ། དབུས་ལས་དང་པོ་བཟུང་ནས་སུ། །
སྒྲ་ཡིག་གཉིས་པ་ལྡན་པ་ཡི། ། བྱང་གི་དང་པོ་ཡང་ཡིན་ཏེ། ། ཤར་ལས་དང་པོ་བཟུང་བ་ལ། ། སྒྲ་ཡིག་ཨེ་ནི་སྦྱོར་བར་བྱ། ། ལྷོ་ལས་དབུ་མ་དེ་བཞིན་དུ། ། ཚེག་དྲག་ཡི་གེ་ལྡན་པ་འོ། ། ཞེས་རྡོ་རྗེ་རྣལ་འབྱོར་མ་རྣམས་ཀྱིའོ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བྱས་ཏེ། ། དབུས་ལས་དབུ་མ་བཟུང་བ་དང་། །
མེ་མཚམས་སྟན་དང་ལྡན་པ་ཡི། ། ལྷོ་ལས་དབུ་མ་འགྱུར་བར་བྱ། ། དབུས་ལས་དང་པོ་བཟུང་པ་ལ། ། མེ་མཚམས་སྟན་དང་ལྡན་པར་བྱ། ། རླུང་མཚམས་ཕྱི་རོལ་པ་བཟུང་ནས། ། དེ་འོག་མེ་མཚམས་པ་ཡིན་ཏེ། ། ནུབ་ཀྱི་ཐ་མ་དེ་བཞིན་དུ། ། སྒྲ་ཡིག་ཨི་དང་སྦྱོར་བར་བྱ། ། དབུས་ལས་ཐ་མ་ཡང་ཡིན་ཏེ། ། ནུབ་ལས་དང་པོ་བཟུང་ནས་སུ། །
ཨ་ཡིག་མེད་པར་གྱུར་པ་འོ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིས་སྦྱོར་བར་བྱ། ། དབུས་ལས་དབུ་མ་དེ་བཞིན་ཏེ། ། མེ་མཚམས་སྟན་དང་ལྡན་པ་ཡི། ། ལྷོ་ལས་དབུ་མ་འགྱུར་བར་བྱ། ། དབུས་ནས་དབུ་མ་བཟུང་ནས་སུ། ། ཐིག་ལེ་ཡིས་ནི་བརྒྱན་པར་བྱ། ། དེ་བཞིན་དབུས་ནས་དབུ་མ་ཡང་། ། ལྷོ་ནས་དབུ་མ་དེ་བཞིན་ཏེ། །
མེ་ཡི་མཚམས་པ་མཉམ་པར་ལྡན། ། ཡི་གེ་ཨ་ཡིས་བསྡུ་བར་བྱ། ། ནུབ་ནས་ཐ་མ་བཟུང་ནས་སུ། ། སྒྲ་ཡིག་ཨོ་ནི་སྦྱོར་བར་བྱ། ། བདེན་བྲལ་ཕྱི་རོལ་པ་བཟུང་ནས། ། དབུ་མའི་ཐ་མ་དང་ལྡན་པར། ། མེ་མཚམས་ལན་གཉིས་བརྗོད་ནས་སུ། ། ནུབ་ནས་དང་པོར་ལྡན་འགྱུར་བྱ། ། རྟག་ཏུ་ཨ་མེད་བརྒྱད་པ་ནི། ། རྡོ་རྗེ་ཁ་ཊྭཱཾ་འཛིན་མ་ཡིན། །
ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། ཚེག་དྲག་ཨོ་ནི་སྦྱོར་བར་བྱ། ། དབུས་ནས་དབུ་མ་དེ་བཞིན་དུ། ། མེ་མཚམས་པས་ནི་ལྡན་པ་ཡིན། ། ལྷོ་ནས་དབུ་མར་འགྱུར་བ་འོ། ། ཤར་ནས་དང་པོ་བཟུང་ནས་སུ། ། སྒྲ་ཡིག་ཨ་ནི་སྦྱོར་བར་བྱ། ། དབུས་ནས་ཐ་མར་བཟུང་ནས་སུ། ། སྒྲ་ཡིག་ཨེ་ནི་སྦྱོར་བར་བྱ། །
དབང་ལྡན་ཕྱི་རོལ་པ་བཟུང་ནས། ། དབུས་ལས་དབུ་མ་གཟུང་བར་བྱ། ། མེ་མཚམས་འདབ་མ་ལ་གནས་པ། ། སྒྲ་ཡིག་ཨི་ནི་སྦྱོར་བར་བྱ། ། བྱང་ནས་དང་པོ་བཟུང་ནས་སུ། ། ཡི་གེ་ཨ་དང་ལྡན་པར་བྱ། ། མེ་མཚམས་འདབ་མ་སྦྱོར་ནས་སུ། ། ཐིག་ལེ་ང་རོས་བསྡུ་བར་བྱ། ། སྣ་ཚོགས་པདྨ་ལྷ་མོ་ཆེ། ། རྡོ་རྗེ་སེམས་སོགས་ལྷ་ཡི་ཡིན། །
ཞེས་བཅོམ་ལྡན་འདས་དཔལ་བདེ་བ་ཆེན་པོ་རྡོ་རྗེ་སེམས་དཔས་གསུངས་སོ། ། རྡོ་རྗེ་མཚོན་ཆ་དང་། རྡོ་རྗེ་རོལ་མ་དང་། རྡོ་རྗེ་དྲན་མ་དང་། རྡོ་རྗེ་སྙིང་པོ་མ་དག་རྡོ་རྗེ་སེམས་དཔའ་ལ་སོགས་པའི་ལྷ་མོ་བཞི་ཡིན་ནོ། ། ཨོ་ཡིག་ཐིག་ལེ་དང་ལྡན་པར། ། ཨེ་ཡིག་ཐིག་ལེ་ཡང་དག་ལྡན། ། དབུས་ལ་ཐ་མ་བཟུང་བ་དང་། ། ཡི་གེ་ཨུ་དང་ལྡན་པར་བྱ། ། བྱང་ནས་དེ་བཞིན་བཞི་པ་འོ། །
དབུས་ནས་དབུ་མ་བཟུང་ནས་སུ། ། ལྷོ་ནས་དབུ་མ་དེ་བཞིན་དུ། ། མེ་མཚམས་འདབ་མ་དང་སྦྱར་ནས། ། སྒྲ་ཡིག་ཨི་དང་ཨ་བསྡུ་བྱའོ། ། ཤར་ནས་བཞི་པ་གང་ཡིན་པ། ། ཐིག་ལེ་ཨུ་དང་ལྡན་བྱ་སྟེ། ། ནན་ཏན་དུ་ནི་ལན་གཉིས་བཟླ། ། རྟག་ཏུ་དང་པོའི་འགྱུར་བ་ཡིན། ། ཨོ་ཡིག་ཐིག་ལེ་དང་ལྡན་པ། ། དབུ་མ་ལས་ནི་དབུ་མ་ཡང་། །
མེ་མཚམས་འདབ་མ་དང་ལྡན་པའི། ། ལྷོ་ནས་དབུ་མར་འགྱུར་བར་བྱ། ། དབུས་ནས་ཐ་མ་བཟུང་བྱས་ཏེ། ། སྒྲ་ཡིག་ཨེ་དང་སྦྱོར་བར་བྱ། ། ཤར་ལས་བཞི་པ་གང་ཡིན་པ། ། སྒྲ་ཡིག་ཨེ་དང་སྦྱར་བའོ། ། ཤར་ལས་གསུམ་པ་གང་ཡིན་པ། ། སྒྲ་ཡིག་ཨུ་དང་སྦྱོར་བ་འོ། ། བདེན་བྲལ་འདབ་མ་ལ་གནས་པ། ། སྒྲ་ཡིག་ཨུ་དང་སྦྱོར་བ་སྟེ། །
ནན་ཏན་ལན་གཉིས་བཟླས་པ་འོ། ། དབུས་ལས་བཞི་པ་གང་ཡིན་པ། ། ཨུ་ཡིག་མེ་མཚམས་པ་དང་ལྡན། ། ཐིག་ལེ་ང་རོ་གཉིས་པ་འོ། ། ཨོ་ཡིག་ཐིག་ལེ་དང་ལྡན་པ། ། རླུང་མཚམས་ཕྱི་རོལ་ལ་གནས་པ། ། ཚེག་དྲག་དང་ནི་མཉམ་པོར་ལྡན། ། དབང་ལྡན་ཕྱི་རོལ་ལ་གནས་དང་། ། མེ་མཚམས་འདབ་མ་ཅན་དེ་བཞིན། ། བྱང་ནས་གསུམ་པ་གང་ཡིན་པ། །
དབུས་ལས་དབུ་མར་གྱུར་པར་བྱ། ། ལྷོ་ནས་དབུ་མ་པ་ལ་ཡང་། ། མེ་མཚམས་འདབ་མ་ཅན་དང་ལྡན། ། སྒྲ་ཡིག་ཨི་དང་ལྡན་སྦྱོར་བ། ། ཨེ་ཡིག་ཐིག་ལེ་དང་ལྡན་པ། ། ལན་གཉིས་གསུམ་ནི་བརྗོད་བྱས་ཏེ། ། ལྷ་མོ་གསུམ་པོའི་ཁོ་ན་འོ། ། སྔགས་འབྱུང་བར་ནི་གྲགས་པ་ཡིན། ། ཨོ་ཡིག་ཐིག་ལེ་དང་ལྡན་པར། ། ཤར་ནས་གཉིས་པ་གང་ཡིན་པ། །
ཟླ་ཚེས་ཐིག་ལེ་གཙུག་གི་ཞལ། ། དབུས་ནས་དབུ་མ་དེ་བཞིན་དུ། ། ལྷོ་ནས་དབུ་མ་པ་ལ་ཡང་། ། མེ་མཚམས་འདབ་མ་ཅན་སྦྱོར་དང་། ། དུས་རྣམས་ཐམས་ཅད་སྦྱོར་བར་བྱ། ། དབང་ལྡན་ཕྱི་རོལ་པ་དེ་བཞིན། ། སྒྲ་ཡིག་ཨེ་ནི་སྦྱོར་བར་བྱ། ། དེ་ཉིད་ཕྱི་རོལ་པ་བཟུང་ནས། ། སྒྲ་ཡིག་ཨི་དང་ལྡན་བྱས་ཏེ། ། མེ་མཚམས་འདབ་མ་གནས་པ་ཡི། །
སྒྲ་ཡིག་ཨི་ཡིས་བརྒྱན་པར་བྱ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བྱས་ཏེ། ། ལན་གཉིས་གསུམ་དུ་བརྗོད་པ་འོ། ། དེ་ནི་དཔག་བསམ་ཤིང་སོགས་ལྷ། ། རྡོ་རྗེ་སྙིང་པོ་མ་དང་། རྡོ་རྗེ་སྲེད་མེད་ཀྱི་བུ་མོ་དང་། རྡོ་རྗེ་གར་གྱི་དབང་ཕྱུག་མ་དང་། འདོད་པའི་ལྷ་མོ་རྣམས་ཤེས་པ་ལྷ་མོ་བཞི་ཡིན་ནོ། ། ཨོ་ཡིག་ཐིག་ལེ་དང་ལྡན་པ། །
ཡི་གེ་ཨེ་ཡིས་སྦྱོར་བར་བྱ། ། རླུང་མཚམས་ཕྱི་རོལ་ལ་གནས་པ། ། མེ་མཚམས་འདབ་མ་ཅན་དེ་བཞིན། ། ཡི་གེ་ཨེ་ཡིས་མཉམ་ལྡན་པའི། ། བྱང་ནས་དང་པོར་འགྱུར་བྱས་ཏེ། ། དབུས་ལས་དབུ་མ་དེ་བཞིན་དུ། ། མེ་མཚམས་འདབ་མ་ཅད་སྦྱོར་བའི། ། ལྷོ་ཡི་དབུ་མ་པ་ཡང་དེ། ། ཡི་གེ་ཨེ་ཡིས་མཉམ་ལྡན་བྱ། ། དབུས་ལས་དབུ་མ་ལྡན་འགྱུར་དང་། །
བདེན་བྲལ་འདབ་མ་ལ་གནས་པ། ། སྒྲ་ཡིག་ཨི་ནི་སྦྱོར་བྱས་ཏེ། ། བདེན་བྲལ་ཕྱི་རོལ་ལ་གནས་པ། ། སྒྲ་ཡིག་ཨི་ནི་སྦྱོར་བྱས་ཏེ། ། བྱང་ནས་ཐ་མ་གང་ཡིན་པ། ། སྒྲ་ཡིག་ཨ་ནི་སྦྱོར་བར་བྱ། ། བྱང་ནས་དང་པོ་གང་ཡིན་པ། ། མེ་མཚམས་པ་ཡི་གདན་དང་ལྡན། ། ནུབ་ནས་དང་པོ་གང་ཡིན་པ། ། རྟག་པར་ཨ་མེད་འགྱུར་བར་བྱ། །
གདོད་མ་ཐ་མ་མེད་པའི་མཆོག ། ལྷ་མོ་རྡོ་རྗེ་པི་ཝང་མའོ། ། རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨེ་ནི་སྦྱོར་བར་བྱ། ། མེ་མཚམས་འདབ་མ་གནས་པ་ཉིད། ། སྒྲ་ཡིག་ཨི་དང་ལྡན་བྱས་ཏེ། ། བྱང་ནས་དང་པོ་འགྱུར་བར་བྱ། ། དབུས་ནས་དབུ་མ་བཟུང་ནས་སུ། ། ལྷོ་ནས་དབུ་མ་གཟུང་བར་བྱ། ། མེ་མཚམས་འདབ་མ་དང་སྦྱོར་ནས། །
བསྡུ་བར་བྱ་བ་ཡང་ཡིན་ཏེ། །

ཤར་ནས་གསུམ་པ་གང་ཡིན་པ། ། སྒྲ་ཡིག་ཨི་ནི་སྦྱོར་བར་བྱ། ། བྱང་ནས་དང་པོ་བཟུང་ནས་སུ། ། སྒྲ་ཡིག་ཨེ་ནི་སྦྱོར་བྱས་ཏེ། ། ང་རོ་བཞི་པོ་དང་ལྡན་པ། ། རྟག་པར་ལན་གསུམ་བརྗོད་བྱ་འོ། ། རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨེ་ནི་སྦྱོར་བར་བྱ། ། མེ་མཚམས་འདབ་མ་པ་ལ་ཡང་། ། སྒྲ་ཡིག་ཨེ་ནི་སྦྱོར་བར་བྱ། ། བྱང་ནས་དང་པོ་འགྱུར་བར་བྱ། །
དབུས་ནས་དབུ་མ་བཟུང་ནས་སུ། ། མེ་མཚམས་འདབ་མ་ཅན་ལྷན་ཅིག ། ལྷོ་ནས་དབུ་མ་འགྱུར་བྱས་ཏེ། ། རླུང་མཚམས་ཕྱི་རོལ་ལ་གནས་པ། ། སྒྲ་ཡིག་ཨ་ནི་སྦྱོར་བར་བྱ། ། དེ་བཞིན་བདེན་བྲལ་ཕྱི་པ་ལ། ། སྒྲ་ཡིག་ཨེ་ནི་སྦྱོར་བའི་ཕྱིར། ། རླུང་མཚམས་ཕྱི་རོལ་པ་ཉིད་ནི། ། ལན་གཉིས་ཆེད་དུ་བརྗོད་པར་བྱ། ། དབུས་ནས་དབུ་མ་བཟུང་ནས་སུ། །
ཐིག་ལེ་ཨེ་ཡིག་སྦྱོར་བར་བྱ། ། མཁའ་འགྲོ་སྒྱུ་མ་བདེ་མཆོག་ལ། ། རྔ་ཆེན་ལྷ་མོར་གྲགས་པ་ཡིན། ། རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨི་ནི་སྦྱོར་བར་བྱ། ། མེ་མཚམས་འདབ་མ་གནས་པ་ཡང་། ། བྱང་ནས་དང་པོ་པ་བཟུང་སྟེ། ། སྒྲ་ཡིག་ཨི་ནི་ལྡན་པར་བྱ། ། དབུས་ལས་དབུ་མ་དེ་བཞིན་དུ། ། མེ་མཚམས་འདབ་མ་དང་སྦྱོར་བའི། །
ལྷོ་ནས་དབུ་མ་པ་དང་ཡང་། ། བྱང་ནས་མཐའ་མ་བཟུང་བྱས་ཏེ། ། མེ་མཚམས་འདབ་མ་ལྡན་བྱས་ནས། ། སྒྲ་ཡིག་ཨི་ནི་སྦྱོར་བར་བྱ། ། བྱང་ནས་དང་པོ་བཟུང་བྱས་ཏེ། དབང་ལྡན་འདབ་མ་ཅན་སྦྱོར་ནས། ། དེ་ཚེ་དེ་ནི་ཡང་བརྗོད་དེ། ། དེ་བཞིན་དབུས་ལས་དབུ་མ་ཡང་། ། སྒྲ་ཡིག་ཨེ་ནི་སྦྱོར་བར་བྱ། ། དབུས་ལས་དང་པོ་དེ་བཞིན་དུ། །
དེ་ནི་ལན་གཉིས་བརྗོད་པར་བྱ། ། ལྷོ་ནས་བཞི་པ་བཟུང་ནས་སུ། ། ང་རོ་ཨ་ཡིག་ལྡན་པར་བྱ། ། རྡོ་རྗེ་སེམས་དཔའི་དཀྱིལ་འཁོར་ལ། ། རྫ་རྔ་མ་ཞེས་གྲགས་པ་ཡིན། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། གླིང་བུ་མ་དང་པི་ཝང་ཀུན། ། རྔ་ཆེན་དེ་བཞིན་རྫ་རྔ་ཀུན། ། རྡོ་རྗེ་སེམས་དཔའི་དཀྱིལ་འཁོར་ལ། ། གྲྭ་ཡི་ལྷ་མོས་མཆོད་འགྲུབ་པའོ། །
ཨ་ཡིག་དང་པོ་བྱས་ནས་སུ། ། དབུས་ནས་དབུ་མ་པ་ལ་ཡང་། ། མེ་མཚམས་འདབ་མ་ཅན་ལྡན་པར། ། ལྷོ་ནས་དབུ་མ་འགྱུར་བར་བྱ། ། དབུས་ལས་དང་པོ་དེ་བཞིན་དུ། ། སྒྲ་ཡིག་ཨུ་ནི་སྦྱོར་བར་བྱ། ། མེ་མཚམས་ཕྱི་རོལ་པ་བཟུང་ནས། ། དབུས་ནས་དང་པོ་ཡང་ཡིན་ཏེ། ། ཨེ་ཡིག་དང་པོ་མཉམ་པོར་ལྡན། ། དབུས་ནས་མེ་ཏོག་མ་ཕྱུང་ངོ་། །
ཨ་ཡིག་དང་པོ་བྱས་ནས་སུ། ། དབུས་ལས་དབུ་མ་པ་ཡང་སྟེ། ། མེ་མཚམས་འདབ་མ་དང་ལྡན་པའི། ། ལྷོ་ནས་དབུ་མ་ཡང་ཡིན་ཏེ། ། བྱང་ལས་བཞི་པ་གང་ཡིན་པ། ། སྒྲ་ཡིག་ཨུ་དང་སྦྱོར་བར་བྱ། ། དབུས་ལས་དང་པོ་བཟུང་ནས་སུ། ། རྡོ་རྗེ་སྤོས་མེ་རྣམ་གྲགས་སོ། ། ཨ་ཡིག་དང་པོ་བྱས་ནས་སུ། ། དབུས་ནས་དབུ་མ་པ་ཡང་སྟེ། །
མེ་མཚམས་འདབ་མ་ཅན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། ཡི་གེ་ཨ་ལས་མཉམ་ལྡན་ཏེ། ། བདེན་བྲལ་འདབ་མ་གནས་པ་ལ། ། སྒྲ་ཡིག་ཨོ་ནི་སྦྱོར་བར་བྱ། ། ཤར་གྱི་དང་པོ་དེ་བཞིན་དུ། ། ཨེ་ཡིག་ལྡན་པར་གསུངས་པ་འོ། ། ཨ་ཡིག་དང་པོ་བྱང་ནས་སུ། ། དབུས་ལས་དབུ་མ་དེ་བཞིན་ཡང་། ། མེ་མཚམས་འདབ་མ་དང་ལྡན་པར། །
ལྷོ་ལས་དབུ་མ་འགྱུར་བྱས་ཏེ། ། ཤར་གྱི་གསུམ་པ་དེ་ལ་ཡང་། ། ཐིག་ལེ་དང་ནི་སྦྱོར་བར་བྱ། ། བྱང་ནས་བཞི་པ་གང་ཡིན་པ། ། ཡི་གེ་ཨེ་ཡིག་ལྷན་ཅིག་འགྱུར། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་རྡོ་རྗེ་མེ་ཏོག་མ་དང་། རྡོ་རྗེ་བདུག་སྤོས་མ་དང་། རྡོ་རྗེ་མར་མེ་མ་དང་། རྡོ་རྗེ་དྲི་ཆབ་མ་ཞེས་བྱ་བ་ཕྱིའི་ལྷ་མོ་བཞི་གསུངས་སོ། ། ཨོ་ཡིག་ཐིག་ལེ་དང་ལྡན་པར། །
དབུས་ལས་དབུ་མ་པ་ཡང་སྟེ། ། མེ་མཚམས་འདབ་མ་དང་ལྷན་ཅིག ། ལྷོ་ལས་དབུ་མ་འགྱུར་བྱས་ཏེ། ། ཨ་ཡིག་ཐིག་ལེ་མཉམ་གནོན་པར། ། རྟག་པར་བརྗོད་པར་བྱ་བ་སྟེ། ། ཤར་ལས་དང་པོ་བཟུང་ནས་སུ། ། སྒྲ་ཡིག་ཨུ་ནི་སྦྱོར་བར་བྱ། ། དབང་ལྡན་ཕྱི་རོལ་པ་བཟུང་ནས། ། སྒྲ་ཡིག་ཨི་ནི་སྦྱོར་བར་བྱ། ། ཚེག་དྲག་མཉམ་པོར་ལྡན་ནས་སུ། །
ལྷོ་ལས་དབུ་མར་འགྱུར་བ་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་འགྱུར་བྱས་ཏེ། ། མེ་མཚམས་པ་དང་མཉམ་ལྡན་པའི། ། ལྷོ་ལས་དབུ་མ་པ་ཡང་སྟེ། ། དབུས་ལས་དང་པོ་བཟུང་ནས་སུ། ། སྒྲ་ཡིག་ཨ་ནི་སྦྱོར་བར་བྱ། ། དབང་ལྡན་ཕྱི་རོལ་པ་བཟུང་ནས། ། སྒྲ་ཡིག་ཨ་ནི་སྦྱོར་བར་བྱ། །
རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བ་འོ། ། ཞེས་བཅོམ་ལྡན་འདས་དཔལ་དོན་ཡོད་ཤིན་ཏུ་དགའ་བའི་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་འགྱུར་བ་བྱས། ། མེ་མཚམས་འདབ་མ་ཅན་ལྡན་ཞིང་། ། ལྷོ་ལས་དབུ་མ་འགྱུར་བར་བྱ། ། དབང་ལྡན་ཕྱི་རོལ་པ་བཟུང་ནས། ། ཐིག་ལེ་ང་རོས་བརྒྱན་བྱས་ཏེ། ། ཤར་གྱི་དབང་པོ་བཟུང་ནས་སུ། །
སྒྲ་ཡིག་ཨེ་དང་མཉམ་ལྡན་ཞིང་། ། བདེན་བྲལ་འདབ་མ་ཅན་དུ་འགྱུར། ། དཔྲལ་བར་ཐིག་ལེས་བརྒྱད་པ་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་པ་ཡིན་ཏེ། ། མེ་མཚམས་འདབ་མ་ཅན་ལྷན་ཅིག ། ལྷོ་ནས་དབུ་མ་འགྱུར་བར་བྱ། ། ཤར་ལས་བཞི་པ་གང་ཡིན་པ། ། ཐིག་ལེ་ང་རོས་རྣམ་པར་བརྒྱན། །
ནུབ་ལས་དང་པོ་བཟུང་ནས་སུ། ། སྒྲ་ཡིག་ཨེ་ནི་སྦྱོར་བར་བྱ། ། རླུང་མཚམས་ཕྱི་རོལ་པ་བཟུང་ནས། ། ཚེག་དྲག་དང་ནི་མཉམ་ལྡན་ཞིང་། ། ཨོ་ཡིག་ལྷན་ཅིག་འགྱུར་བ་འོ། ། ཞེས་བཅོམ་ལྡན་འདས་བདེ་བ་ཆེན་པོ་དཔལ་རྡོ་རྗེ་སེམས་དཔས་གསུངས་སོ། ། རྟ་མགྲིན་འཕང་མཐོའི་ལྕགས་ཀྱུ་མ་དང་། ཕག་མགོ་མཆེ་ཞགས་མ་དང་། ཉི་ཟླ་ལྕགས་སྒྲོག་མ་དང་། ཤི་བ་གསོ་བའི་དྲིལ་བུ་མ་ཞེས་བྱ་བ་སྒོ་སྲུང་མ་བཞི་གསུངས་པ་སྟེ།
དཔལ་རྡོ་རྗེ་སེམས་དཔའི་དཀྱིལ་འཁོར་ལ་སྔགས་ཀྱི་ཚོགས་ཀྱི་ཕྱག་རྒྱ་ཤེས་པའོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་བཞི་པ་གང་ཡིན་པ། ། ཚེག་དྲག་ཨུ་ཡིག་ལྡན་པ་སྟེ། ། ཤར་ནས་གཉིས་པ་ཅན་པ་ཡང་། ། ཐིག་ལེ་ང་རོ་གནོན་པ་ནི། ། ཐུབ་ཆེན་རྣམ་སྣང་མཛད་ཀྱི་འོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་ཡང་ཡིན་ཏེ། ། མེ་མཚམས་འདབ་མ་དང་ལྡན་པའི། །
ལྷོ་ལས་དབུ་མ་འགྱུར་བྱས་ཏེ། ། བདེན་བྲལ་ཕྱི་རོལ་པ་བཟུང་ནས། ། བྱང་ནས་དང་པོ་པ་ཡང་སྟེ། ། དབུས་ནས་དབུ་མ་པ་ལྡན་པ། ། དབང་ལྡན་ཕྱི་རོལ་ལ་གནས་པ། ། ཐིག་ལེ་དང་ནི་ལྡན་པ་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་ཡང་ཡིན་ཏེ། ། མེ་མཚམས་འདབ་མ་དང་ལྷན་ཅིག །
ལྷོ་ལས་དབུ་མ་འགྱུར་བྱས་ཏེ། ། མེ་མཚམས་འདབ་མ་ཅན་དེ་བཞིན། ། བྱང་ལས་དང་པོར་འགྱུར་བྱས་ཏེ། ། བྱང་ལས་ཐ་མ་དང་ལྡན་པ། ། མཇུག་ཏུ་མེ་མཚམས་འདབ་མ་ཅན། ། ཟླ་ཚེས་ཐིག་ལེ་གཙུག་གི་ཞལ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་པར་འགྱུར་ཏེ། ། མེ་མཚམས་འདབ་མ་ཅན་ལྷན་ཅིག །
ལྷོ་ལས་དབུ་མ་ཡང་ཡིན་ཏེ། ། བྱང་ནས་བཞི་པ་གང་ཡིན་པ། ། དབུས་ལས་དབུ་མ་པ་ཡང་སྟེ། ། མེ་མཚམས་པ་ཡི་མགོ་གནོན་བྱ། ། དབུས་ལས་ཐ་མ་གང་ཡིན་པ། ། ཟླ་ཚེས་ཐིག་ལེ་གཙུག་གི་ཞལ། ། ཞེས་བཅོམ་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་འགྱུར་བྱས་ཏེ། ། མེ་མཚམས་འདབ་མ་དང་ལྡན་པའི། །
ལྷོ་ལས་དབུ་མ་འགྱུར་བྱས་ཏེ། ། ཤར་ལས་དང་པོ་བཟུང་ནས་སུ། ། མེ་མཚམས་ཅན་གྱིས་གནོན་པ་ཡི། ། དབུས་ལས་དབུ་མ་པ་ཡང་འདོད། ། བྱང་ལས་གཉིས་པ་གང་ཡིན་པ། ། ཟླ་ཚེས་ཐིག་ལེ་གཙུག་གི་ཞལ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་པ་སྟེ། ། ཐིག་ལེ་ང་རོ་ལྡན་པར་བྱའོ། ། བདེན་བྲལ་ཕྱི་རོལ་པ་བཟུང་སྟེ། །
དབུས་ལས་དབུས་མ་དང་ལྡན་པའི། ། བྱང་ལས་དང་པོ་འགྱུར་བར་བྱ། ། དབུས་ལས་དབུ་མ་དེ་བཞིན་དུ། ། ཨི་ཡིག་མེ་མཚམས་ལྡན་པ་སྟེ། ། ལྷོ་ལས་དབུ་མ་འགྱུར་བར་བྱའོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ལྷོ་ལས་གཉིས་པ་གང་ཡིན་པ། ། ཐིག་ལེ་ཨེ་ཡིག་སྦྱོར་བར་བྱ། ། དབུས་ལས་དབུ་མ་དེ་བཞིན་དུ། ། མེ་མཚམས་འདབ་མ་ལྡན་པ་ཡི། །
ལྷོ་ལས་དབུ་མ་འགྱུར་བྱས་ཤིང་། ། མེ་མཚམས་འདབ་མར་གནས་པ་ཉིད། ། བྱང་ལས་དང་པོ་དེ་བཞིན་དུ། ། བྱང་ལས་ཐ་མ་དང་འབྱོར་པ། ། སྒྲ་ཡིག་ཨེ་དང་སྦྱོར་བ་འོ། ། ཞེས་བཅོམ་ལྡན་དཔལ་དོན་ཡོན་ཤིན་ཏུ་དགའ་བའི་རྡོ་རྗེ་སེམས་དཔས་གསུངས་སོ། ། བྱང་ནས་དང་པོ་བཟུང་ནས་སུ། ། ཐིག་ལེ་མེ་མཚམས་ཡང་དག་ལྡན། ། དབུས་ལས་དབུ་མ་དེ་བཞིན་དུ། ། མེ་མཚམས་པ་དང་ལྡན་པ་ལ། །
ལྷོ་ལས་དབུ་མ་འགྱུར་བར་བྱ། ། དབུས་ལས་དང་པོ་བཟུང་ནས་སུ། ། བྱང་ལས་དབུ་མ་ཡང་ཡིན་ཏེ། ། དབུས་ལས་ཐ་མ་དང་ལྡན་ལ། ། ཡི་གེ་ལྷན་ཅིག་འགྱུར་བ་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། བྱང་ལས་བཞི་པ་གང་ཡིན་པ། ། ཐིག་ལེ་ང་རོ་ལྡན་པར་བྱ། ། དབུས་ལས་དབུ་མ་དེ་བཞིན་དུ། ། སྒྲ་ཡིག་ཨི་ནི་སྦྱར་བྱས་ཏེ། །
དབང་ལྡན་ཕྱི་རོལ་པ་བཟུང་ནས། ། དབུས་ལས་དབུ་མ་པ་དང་ལྡན། ། དེ་བཞིན་དབུས་ལས་དབུ་མ་ཡང་། ། ཨི་ཡིག་མེ་མཚམས་དང་ལྡན་པའི། ། ལྷོ་ལས་དབུ་མ་པ་འགྱུར་རོ། ། ཞེས་བཅོམ་ལྡན་འདས་བདེ་བ་ཆེན་པོ་རྡོ་རྗེ་སེམས་དཔས་གསུངས་སོ། ། དང་པོ་སངས་རྒྱས་དབྱངས་མ་དང་། ། དབང་ལྡན་ཕྱི་རོལ་ཅན་ཉིད་ལ། ། སྒྲ་ཡིག་ཨུ་དང་སྦྱོར་བར་བྱ། ། བདེན་བྲལ་འདབ་མར་གནས་པ་ཡང་། །
སྒྲ་ཡིག་ཨ་ནི་སྦྱོར་བར་བྱ། ། ཤར་ལས་གསུངས་པ་གང་ཡིན་པ། ། ཨེ་ཡིག་མེ་མཚམས་པ་དང་ལྡན། ། དབུས་ལས་བཞི་པ་གང་ཡིན་པ། ། ཐིག་ལེ་ཨི་ཡིག་ལྡན་པར་བྱ། ། བྱང་ལས་དབུ་མ་ཕུལ་ནས་སུ། ། དེ་ནས་དབུས་ནས་ཐ་མ་སྟེ། ། ནུབ་ཀྱི་དང་པོ་རྟག་ཏུ་ནི། ། ཨ་ཡིག་མེད་པར་བརྗོད་པར་བྱ། ། ཞེས་བཅོམ་ལྡན་འདས་རྡོ་རྗེ་སེམས་དཔས་གསུང་སོ། །
རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བར་བྱ། ། དབུས་ལས་དབུ་མ་དེ་བཞིན་དུ། ། མེ་མཚམས་སྟན་དང་ལྡན་པ་ཡི། ། ལྷོ་ལས་དབུ་མ་འགྱུར་བར་བྱ། ། ཤར་ལས་དང་པོ་གང་ཡིན་པ། ། སྒྲ་ཡིག་ཨེ་ཡིས་བརྒྱན་པ་སྟེ། ། དབང་ལྡན་ཕྱི་རོལ་གང་ཡིན་པ། ། སྒྲ་ཡིག་ཨེ་ནི་སྦྱོར་བར་བྱ། ། ལྷོ་ལས་དང་པོ་གང་ཡིན་པ། །
གཉིས་པ་རུ་ནི་སྦྱོར་བྱས་ལ། ། ཐིག་ལེ་ཨེ་ཡིག་ལྡན་པར་བྱ། ། དེ་ཡང་དྲུག་པར་འགྱུར་བ་སྟེ། ། བྱང་ལས་དབུ་མ་དེ་བཞིན་དུ། ། དབུ་མའི་ཐ་མ་ཡང་ཡིན་ཏེ། ། ནུབ་ལས་དང་པོ་རྟག་ཏུ་ནི། ། ཨ་ཡིག་མེད་པར་འགྱུར་བ་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨེ་ཡིག་ལྡན་པར་བྱ། །
དབུས་ནས་དབུ་མ་བཟུང་བ་དང་། ། མེ་མཚམས་སྟན་དང་ལྡན་པ་ཡི། ། ལྷོ་ལས་དབུ་མ་འགྱུར་བྱས་ཏེ། ། ཡི་གེ་ཨ་དང་ལྡན་པར་བྱ། ། དབུས་ལས་ཐ་མ་བཟུང་ནས་སུ། ། བདེན་བྲལ་འདབ་མར་གནས་པ་ཡང་། ། དབུས་ལས་དང་པོ་བཟུང་ནས་སུ། ། སྒྲ་ཡིག་ཨ་ནི་སྦྱོར་བར་བྱ། ། དབང་ལྡན་ཕྱི་རོལ་པ་ཉིད་ལ། ། སྒྲ་ཡིག་ཨེ་དང་སྦྱོར་བར་བྱ། །
དབུས་ལས་ཐ་མ་བཟུང་ནས་སུ། ། ནུབ་ལས་དང་པོ་ཡང་བཟུང་སྟེ། ། ཨ་ཡིག་མེད་པར་བྱས་པ་ནི། ། མཁའ་འགྲོ་མ་ཡི་གྲགས་པ་འོ། ། གཽ་རཱི་ཙཽ་རཱི་པྲ་མོ་ཧ། ། བཻ་ཏཱ་ལཱི་ཞེས་བྱ་བ་བཞི། ། རྡོ་རྗེ་རྣལ་འབྱོར་མ་དག་ཡིན། ། པུཀྐ་སཱི་དང་ཙཎྜ་ལཱི། ། གྷསྨ་ཁྲག་འཐུང་འདྲ་བ་བཞི། ། རྡོ་རྗེ་མཁའ་འགྲོ་མ་དག་ཡིན། །
རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨེ་དང་ལྡན་པར་བྱ། ། དབུས་ལས་དབུ་མ་དེ་བཞིན་ཏེ། ། མེ་མཚམས་འདབ་མ་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། མེ་མཚམས་འདབ་མར་གནས་པ་ཉིད། ། སྒྲ་ཡིག་ཨི་དང་ལྡན་པ་ཡི། ། བྱང་ལས་དང་པོ་འགྱུར་བར་བྱ། ། དབུས་ལས་དང་པོ་དེ་བཞིན་དུ། ། ཐིག་ལེ་ཡང་དག་ལྡན་པ་འོ། །
ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་གསུངས་སོ། ། དབུས་ལས་དབུ་མ་དེ་བཞིན་དུ། ། ཐིག་ལེ་ང་རོ་ཡང་དག་ལྡན། ། དབུས་ལས་ཐ་མ་བཟུང་བ་དང་། ། ཡི་གེ་ཨ་དང་ལྡན་པ་ཡི། ། རླུང་མཚམས་ཕྱི་རོལ་གནས་པར་འགྱུར། ། མེ་མཚམས་འདབ་མར་གནས་པ་ཉིད། ། བྱང་ལས་དང་པོ་ཡང་ཡིན་ཏེ། ། དབུས་ལས་དབུ་མ་པ་ཡང་བཟུང་། ། ཨེ་ཡིག་མེ་མཚམས་དང་ལྡན་པའི། །
ལྷོ་ནས་དབུ་མ་འགྱུར་བར་བྱ། ། རླུང་མཚམས་ཕྱི་རོལ་པ་བཟུང་ནས། ། ཚེག་དྲག་ཨོ་ཡིག་སྦྱོར་བས་སོ། ། ཞེས་བཅོམ་ལྡན་འདས་དཔལ་བདེ་བ་ཆེན་པོ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པའི། ། དབུས་ལས་དབུ་མ་ཡང་ཡིན་ཏེ། ། མེ་མཚམས་འདབ་མ་ཅན་ལྡན་པའི། ། དབུས་ལས་དབུ་མ་འགྱུར་བའོ། ། ཨོ་ཡིག་དང་ནི་ལྡན་པ་ཡི། ། བདེན་བྲལ་འདབ་མར་གནས་དེ་བཞིན། །
ལྷོ་ལས་དང་པོ་དེ་བཞིན་དུ། ། ཡི་གེ་ཨི་ཡིག་ལྡན་པ་ཡི། ། བྱང་ལས་ཐ་མ་ཡང་ཡིན་ཏེ། ། དབང་ལྡན་འདབ་མར་གནས་པ་ལ། ། ཟླ་ཚེས་ཐིག་ལེ་གཙུག་གི་ཞལ། ། ཞེས་བཅོམ་ལྡན་འདས་དཔལ་ཐོགས་པ་མེད་པའི་ཤིན་ཏུ་དགའ་པའི་རྡོ་རྗེ་སེམས་དཔས་གསུངས་སོ། ། མེ་མཚམས་འདབ་མར་གནས་པ་ལ། ། ཟླ་ཚེས་ཐིག་ལེ་གཙུག་གི་ཞལ། ། དབུས་ལས་ཐ་མ་ཡང་དེ་བཞིན། ། སྒྲ་ཡིག་ཨ་དང་སྦྱོར་པ་ཡི། །
རླུང་མཚམས་ཕྱི་རོལ་པར་འགྱུར་ཏེ། ། དབང་ལྡན་ཕྱི་རོལ་གནས་ཉིད་ལ། ། མེ་མཚམས་སྟན་དང་ལྡན་པ་སྟེ། ། སྒྲ་ཡིག་ཨོ་དང་སྦྱོར་བར་བྱ། ། བཞི་པར་ཡོངས་སུ་གྲགས་པ་ཡིན། ། དབུས་ལས་དབུ་མ་པ་ཉིད་དང་། ། མེ་མཚམས་སྟན་དང་ལྡན་པ་ཡི། ། སྒྲ་ཡིག་ཨི་དང་སྦྱོར་ནས་སུ། ། ལྷོ་ལས་དབུ་མ་འགྱུར་བར་བྱ། ། རླུང་མཚམས་ཕྱི་རོལ་གནས་པ་ཡང་། །
སྒྲ་ཡིག་ཨི་དང་སྦྱོར་བྱས་ཏེ། ། ཚེག་དྲག་ལྷན་ཅིག་འདོད་པ་འོ། ། དེ་དག་མདའ་རྣོན་འཛིན་མ་ལ་སོགས་པ་གྲྭའི་སྲིན་མོ་ལ་སོགས་བཞི་རྣམས་ཀྱིའོ། ། མེ་ཏོག་མ་སོགས་འདུས་པ་དང་། ། སྒོ་སྲུང་མ་སོགས་འདུས་པ་སྟེ། ། རྩ་བའི་དཀྱིལ་འཁོར་ཚུལ་གྱིས་ནི། ། ཇི་བཞིན་ཡང་དག་འབྱུང་བ་འོ། ། ཞེས་བཅོམ་ལྡན་འདས་དཔལ་ཐོགས་པ་མེད་པའི་ཤིན་ཏུ་དགའ་བའི་རྒྱལ་པོ་རྡོ་རྗེ་སེམས་དཔས་གསུངས་ཏེ། རྡོ་རྗེ་མཁའ་འགྲོ་མ་ཡི་དཀྱིལ་འཁོར་ལ། སྔགས་འབྱུང་བའི་ཚོགས་ཀྱི་ཕྱག་རྒྱ་ཤེས་པའོ། །
ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་བཟུང་བྱས་ཏེ། ། བདེན་བྲལ་ཕྱི་རོལ་པ་ལ་སོགས། ། དབུས་ལས་བཞི་པ་གང་ཡིན་པ། ། སྒྲ་ཡིག་ཨ་དང་སྦྱོར་བར་བྱ། ། དབུས་ལས་དབུ་མ་བཟུང་བ་དང་། ། དབང་ལྡན་ཕྱི་རོལ་གནས་པ་ལ། ། སྒྲ་ཡིག་ཨུ་དང་སྦྱོར་བར་བྱ། ། བྱང་ལས་བཞི་པ་གང་ཡིན་པ། ། རྩེག་མར་དེ་བཞིན་ལྕི་བར་འདོད། །
དབུས་ལས་དང་པོ་བཟུང་བ་དང་། ། བྱང་ནས་དབུ་མ་ཡང་ཡིན་ཏེ། ། དབུས་ལས་ཐ་མ་དང་སྦྱོར་བ། ། བརྒྱད་པར་ཡོངས་སུ་གྲགས་པ་ཡིན། ། བྱང་ནས་ཐ་མར་དེ་བཞིན་དུ། ། ཨོ་ཡིག་མེ་མཚམས་དང་ལྡན་པ། ། བྱང་ནས་དང་པོ་ཡང་ཡིན་ཏེ། ། དབུས་ལས་དབུ་མ་དང་སྦྱོར་ཏེ། ། དབང་ལྡན་ཕྱི་རོལ་གནས་པ་ཡང་། ། མེ་མཚམས་འདབ་མ་བཟུང་ནས་སུ། །
རླུང་མཚམས་ཕྱི་རོལ་གནས་པ་ལ། ། མེ་མཚམས་པ་སྟན་ལྡན་བྱས་ཏེ། ། ཚེག་དྲག་ཨི་ཡིས་སྦྱོར་བས་སོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། བདེན་བྲལ་ཕྱི་རོལ་གནས་པ་ཡང་། ། མེ་མཚམས་པ་ཡི་གནོན་པ་ཡི། ། དབུས་ལས་དབུ་མ་འགྱུར་བར་བྱ། ། བྱང་ལས་དང་པོ་བཟུང་ནས་སུ། ། སྒྲ་ཡིག་ཨ་དང་ལྡན་པ་ཡིས། །
བྱང་ནས་གཉིས་པ་གང་ཡིན་པ། ། ཤར་ལས་གསུམ་པ་གང་ཡིན་དང་། ། བྱང་ནས་དང་པོ་ཡང་ཡིན་ཏེ། ། དབུས་ལས་དང་པོ་བཟུང་ནས་སུ། ། བྱང་ནས་དབུ་མ་པ་ལ་ཡང་། ། དབུས་ལས་ཐ་མ་དང་སྦྱོར་ཏེ། ། ཡི་གེ་ཨི་དང་གཅིག་པར་འདོད། ། ལྷོ་ནས་དབུ་མ་བཟུང་ནས་སུ། ། ཚེག་དྲག་ལྕི་བ་ཁོ་ན་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། །
རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བ་བྱ། ། དབུས་ལས་དབུ་མ་པ་བཟུང་བ། ། མེ་མཚམས་པ་སྟན་ལྡན་པ་ཡི། ། ལྷོ་ལས་དབུ་མ་འགྱུར་བར་བྱ། ། དབུས་ལས་དང་པོ་བཟུང་ནས་སུ། ། བྱང་ནས་དབུ་མ་པ་ལ་ཡང་། ། དབུས་ལས་ཐ་མ་དང་སྦྱོར་ལ། ། སྒྲ་ཡིག་ཨི་དང་ལྡན་པར་བྱའོ། ། ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་གསུངས་སོ། །
རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨེ་དང་སྦྱོར་བར་བྱ། ། དབུས་ལས་དང་པོ་བཟུང་བ་དང་། ། བྱང་ནས་དབུ་མ་པ་ལ་ཡང་། ། དབུས་ལས་ཐ་མ་པ་སྦྱོར་ལ། ། སྒྲ་ཡིག་ཨི་དང་ལྡན་པར་བྱ། ། དེ་ནི་ལན་གཉིས་བརྗོད་བྱས་ཏེ། ། དབུས་ལས་དབུ་མ་འགྱུར་བ་ལ། ། ཐིག་ལེ་ང་རོ་ལྡན་བྱས་ལ། ། དེ་ནི་དྲུག་པོར་ཡོངས་གྲགས་སོ། །
ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། ཚེག་དྲག་ཨོ་ཡིག་སྦྱོར་བར་བྱ། ། དབུས་ལས་དང་པོ་བཟུང་ནས་ནི། ། བྱང་ལས་དབུ་མ་དང་ལྡན་པའི། ། དབུས་ཀྱི་ཐ་མ་བཟུང་བ་དང་། ། ནུབ་ལས་ཐ་མ་བཟུང་བ་ལ། ། སྒྲ་ཡིག་ཨེ་ནི་སྦྱོར་བར་བྱ། ། མེ་ཡི་འདབ་མར་གནས་པ་ལ། ། སྒྲ་ཡིག་ཨ་དང་སྦྱོར་བར་བྱ། །
ལྷོ་ལས་དབུ་མ་བཟུང་བ་དང་། ། ཐིག་ལེ་ང་རོ་ལྡན་པར་བྱ། ། ཞེས་བཅོམ་ལྡན་འདས་ཤིས་ཏུ་དགའ་བའི་རྡོ་རྗེ་སེམས་དཔས་རྣམ་པར་གཟིགས་མ་དང་། སྒྲོལ་མ་དང་ས་འཛིན་མ་དང་ཁྲོ་གཉེར་མ་ཞེས་པའི་པདྨའི་གཙོ་མོའི་ལྷ་མོ་བཞི་གསུངས་པའོ། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨི་ཡིག་སྦྱོར་བར་བྱ། ། དབུས་ལས་དང་པོ་བཟུང་བ་དང་། ། བྱང་ནས་དབུ་མ་གང་ཡིན་པ། ། དབུས་ལས་ཐ་མ་དང་སྦྱོར་ཏེ། ། དེ་ནི་རྟག་པར་ལྕི་བར་འགྱུར། །
ལྷོ་ལས་དང་པོ་བཟུང་ནས་སུ། ། ཐིག་ལེ་དང་ནི་མཉམ་པོར་ལྡན། ། ནུབ་ནས་དབུ་མ་པ་ཉིད་ལ། ། ཨི་ཡིག་དང་ནི་ལྡན་པར་བྱ། ། དབང་ལྡན་ཕྱི་རོལ་པ་བཟུང་ནས། ། དབུས་ལས་དབུ་མ་དང་སྦྱོར་བྱ། ། མེ་མཚམས་འདབ་མར་གནས་པ་ཉིད། ། སྒྲ་ཡིག་ཨུ་ཡིས་རྣམ་པར་བརྒྱན། ། རླུང་མཚམས་ཕྱི་རོལ་པ་ལ་ཡང་། ། ཡི་གེ་ཨུ་དང་མཉམ་ལྡན་ལ། །
ཐིག་ལེ་ང་རོ་ཡང་དག་ལྡན། ། དབུས་ལས་གཉིས་པ་གང་ཡིན་པ། ། ཨ་མེད་ནུབ་ཀྱི་དང་པོ་འོ། ། ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། སྒྲ་ཡིག་ཨེ་ནི་སྦྱོར་བར་བྱ། ། དབུས་ལས་ཐ་མ་བཟུང་བ་དང་། ། སྒྲ་ཡིག་ཨེ་དང་ལྡན་པ་ཡི། ། རླུང་མཚམས་ཕྱི་རོལ་པ་འགྱུར་ཏེ། ། དབུས་ལས་དབུ་མ་པ་ཉིད་ལ། །
སྒྲ་ཡིག་ཨི་ནི་སྦྱོར་བར་བྱ། ། དབང་ལྡན་ཕྱི་རོལ་པ་ལ་ཡང་། ། དབུས་ལས་དབུ་མ་དང་ལྡན་བྱ། ། དབུས་ལས་དང་པོ་བཟུང་བ་དང་། ། བྱང་ནས་དབུ་མ་པ་ལ་ཡང་། ། དབུས་ལས་ཐ་མ་དང་སྦྱར་ཏེ། ། དེ་ནི་རྟག་ལྕི་ལ་འགྱུར་པ། ། དེ་བཞིན་དབུས་ལས་ཐ་མ་ཡང་། ། སྒྲ་ཡིག་ཨུ་དང་སྦྱོར་བར་བྱ། ། ཨེ་ཡིག་མེ་མཚམས་ཅན་ལྡན་པའི། །
བྱང་ལས་དང་པོ་འགྱུར་བར་བྱ། ། བདེན་བྲལ་ཕྱི་རོལ་པ་བཟུང་ལ། ། སྒྲ་ཡིག་ཨི་ནི་སྦྱོར་བར་བྱ། ། བྱང་ལས་བཞི་པ་གང་ཡིན་པ། ། དབང་ལྡན་འདབ་མ་ཅན་གྱི་སྟན། ། རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བར་བྱ། ། དབུ་མའི་གཉིས་པ་གང་ཡིན་པ། ། ནུབ་ཀྱི་དང་པོ་འགྱུར་བར་བྱ། ། དེ་ལ་ཨ་ཡིག་མེད་ཅེས་པ། །
བདག་གི་ཐམས་ཅད་དུ་ནི་བཤད། ། ཅེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། མེ་མཚམས་པ་ཡི་སྟན་དང་ལྡན། ། ཚེག་དྲག་ཨི་ཡིག་ལྡན་པ་ནི། ། དང་པོ་པར་ནི་ཡོངས་སུ་གྲགས། ། དབུས་ལས་དང་པོ་བཟུང་བ་དང་། ། བྱང་ནས་དབུ་མ་ཡང་ཡིན་ལ། ། དབུས་ལས་ཐ་མ་དང་སྦྱོར་ཏེ། ། སྒྲ་ཡིག་ཨི་དང་སྦྱོར་བ་ཡི། །
མཁས་པས་ལན་གཉིས་བརྗོད་པར་བྱ། ། རླུང་མཚམས་ཕྱི་རོལ་པ་ལ་ཡང་། ། ཐིག་ལེ་ཨུ་ཡིག་གིས་བརྒྱན་ཏེ། ། ཐ་མར་ཡི་གེ་ཨ་ལ་ཡང་། ། ཐིག་ལེ་དང་ནི་ལྡན་པར་བྱ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། རླུང་མཚམས་ཕྱི་རོལ་པ་བཟུང་ནས། ། ཚེག་དྲག་ཨོ་ཡིག་སྦྱོར་བར་བྱ། ། དབུས་ལས་དང་པོ་བཟུང་བ་དང་། ། བྱང་ལས་དབུ་མ་པ་ལ་ཡང་། །
དབུས་ལས་ཐ་མ་དང་སྦྱར་ཏེ། ། སྒྲ་ཡིག་ཨ་ཡིས་བརྒྱན་པར་བྱ། ། དབུས་ལས་དབུ་མ་པ་ཉིད་ལ། ། སྒྲ་ཡིག་ཨི་དང་སྦྱོར་བར་བྱ། ། དབུས་ནས་དབུ་མ་ཉིད་ལ་ཡང་། ། དབང་ལྡན་ཕྱི་རོལ་པ་བཟུང་ནས། ། དབུས་ལས་དབུ་མ་དང་སྦྱར་ཏེ། ། སྒྲ་ཡིག་ཨ་དང་ལྡན་པ་ནི། ། རྟག་པར་ལྕི་བར་འགྱུར་བ་ཡིན། ། ཤར་ལས་དང་པོ་བཟུང་ནས་ནི། །
མེ་མཚམས་པ་ཡི་གདན་དང་ལྡན། ། དབུས་ལས་ཐ་མ་བཟུང་བ་ལ། ། སྒྲ་ཡིག་ཨ་དང་སྦྱོར་བར་བྱ། ། ཤར་ལས་དང་པོ་བཟུང་ནས་སུ། ། མེ་མཚམས་པ་ཡི་གདན་དང་ལྡན། ། དབུས་ལས་ཐ་མ་པ་ཡང་ཡིན། ། རླུང་མཚམས་ཕྱི་རོལ་པ་བཟུང་ལ། ། ཐིག་ལེ་ཨུ་ཡིག་སྦྱོར་བར་བྱ། ། ལྷོ་ནས་དབུ་མ་དེ་བཞིན་དུ། ། ཚེག་དྲག་ལྕི་བ་ཅན་ལྡན་ནོ། །
ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་པདྨའི་ན་བཟའ་དང་། རྡོ་རྗེ་པདྨའི་དབང་ཕྱུག་མ་དང་། པདྨ་གར་གྱི་དབང་ཕྱུག་མ་དང་། སྣ་ཚོགས་པདྨ་ཞེས་བྱ་བ་པདྨ་རིགས་ཀྱི་ལྷ་མོ་བཞི་གསུངས་སོ། ། གླིང་བུ་མ་ཚོགས་འདུས་པ་དང་། ། སྒོ་སྲུང་མ་ཚོགས་འདུས་པ་སྟེ། ། མེ་ཏོག་མ་ཚོགས་འདུས་པ་ཡང་། ། པདྨས་མཚན་མ་འཛིན་པར་ཟད། ། དང་པོའི་དཀྱིལ་འཁོར་ཚུལ་གྱིས་ནི། ། ཇི་བཞིན་ཡང་དག་འབྱུང་བ་འོ། །
ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་གསུངས་ཏེ། ། དཔལ་པདྨ་གར་གྱི་དབང་ཕྱུག་གི་དཀྱིལ་འཁོར་ལ་སྔགས་བྱུང་བའི་ཚོགས་ཀྱི་ཕྱག་རྒྱ་ཤེས་པའོ། ། ཨོ་ཡིག་ཐིག་ལེ་དང་ལྡན་པར། ། སྒྲ་ཡིག་ཨི་དང་ལྡན་པ་འོ། ། བདེན་བྲལ་ཕྱི་རོལ་པ་ལ་ཡང་། ། བྱང་ལས་བཞི་པ་གང་ཡིན་པ། ། དབང་ལྡན་འདབ་མ་ཅན་དང་ལྡན། ། དབུས་ལས་བཞི་པ་གང་ཡིན་པ། ། ཚེག་དྲག་ཨུ་ཡིག་སྦྱོར་བར་བྱ། ། བདེན་བྲལ་ཕྱི་རོལ་པ་བཟུང་ནས། །
སྒྲ་ཡིག་ཨི་ཡིས་བརྒྱན་པ་སྟེ། ། བྱང་ལས་བཞི་པ་གང་ཡིན་པ། ། དབང་ལྡན་འདབ་མ་ཅན་དང་ལྡན། ། དབུས་ལས་བཞི་པ་གང་ཡིན་པ། ། སྒྲ་ཡིག་ཨུ་དང་སྦྱོར་བར་བྱ། ། དེ་བཞིན་དབུས་ལས་དབུ་མ་ལ། ། ཚེག་དྲག་དང་ནི་མཉམ་པོར་ལྡན། ། བདེན་བྲལ་ཕྱི་རོལ་པ་བཟུང་ནས། ། སྒྲ་ཡིག་ཨི་དང་སྦྱོར་བར་བྱ། ། བྱང་ལས་བཞི་པ་གང་ཡིན་པ། །
དབང་ལྡན་འདབ་མ་ཅན་དང་ལྡན། ། བདེན་བྲལ་ཕྱི་རོལ་པ་བཟུང་ནས། ། ཚེག་དྲག་མཉམ་པོར་ལྡན་པ་ཡི། ། དབུས་ལས་ཐ་མ་པ་དང་ལྡན། ། དེ་བཞིན་བདེན་བྲལ་ཕྱི་རོལ་པ། ། སྒྲ་ཡིག་ཨི་དང་སྦྱོར་བར་བྱ། ། བྱང་ལས་བཞི་པ་གང་ཡིན་པ། ། དབང་ལྡན་འདབ་མ་ཅན་དང་ལྡན། ། དབུས་ལས་བཞི་པ་གང་ཡིན་པ། ། ཡི་གེ་ཨ་དང་མཉམ་ལྡན་པའི། །
རླུང་མཚམས་ཕྱི་རོལ་པ་འགྱུར་བྱ། ། དེ་བཞིན་དབུས་ལས་དབུ་མ་ཡང་། ། མེ་མཚམས་པ་ཡི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། མེ་མཚམས་འདབ་མ་དེ་བཞིན་དང་། ། བྱང་ལས་དང་པོ་སྦྱོར་བ་ཡིས། ། བྱང་ལས་ཐ་མ་འགྱུར་བར་བྱ། ། དབུས་ལས་དབུ་མ་དེ་བཞིན་དུ། ། ལན་གཉིས་པར་ནི་བརྗོད་པར་བྱ། ། དེ་བཞིན་ནུབ་ཀྱི་དང་པོ་ཡང་། །
ལན་གཉིས་པར་ནི་བརྗོད་པར་བྱ། ། མེ་མཚམས་པ་ཡི་སྟན་ལྡན་པ། ། བྱང་ལས་དང་པོ་འགྱུར་བར་བྱ། ། ཐིག་ལེ་ཨ་ཡིག་ལྡན་པ་ཡི། ། ནོར་ཆེན་རྡོ་རྗེ་ཉི་མ་ཡིན། ། ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་གསུངས་སོ། ། དབུས་ལས་དབུ་མ་བཟུང་ནས་སུ། ། མེ་མཚམས་འདབ་མའི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། བདེན་བྲལ་ཕྱི་རོལ་གནས་པ་དང་། །
དབུས་ལས་དབུ་མ་སྦྱོར་བ་དང་། ། ཚེག་དྲག་མཉམ་པོར་ལྡན་པ་ཡི། ། ལྷོ་ལས་དབུ་མ་འགྱུར་བར་བྱ། ། མེ་མཚམས་འདབ་མ་ཅན་དེ་བཞིན། ། ཞེས་བཅོམ་ལྡན་དཔལ་རྡོ་རྗེ་སེམས་དཔས་གསུངས་སོ། ། དབུས་ལས་དབུ་མ་དེ་བཞིན་དུ། ། མེ་མཚམས་པ་ཡི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། མེ་མཚམས་འདབ་མ་ཅན་དེ་བཞིན། ། བྱང་ལས་དང་པོ་སྦྱོར་བར་ཡི། །
བྱང་ལས་ཐ་མ་འགྱུར་བར་བྱ། ། རླུང་མཚམས་ཕྱི་རོལ་པ་བཟུང་ལ། ། ཐིག་ལེ་ཨུ་ཡིག་སྦྱོར་བ་འོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། དབུས་ལས་དབུ་མ་བཟུང་བ་དང་། ། མེ་མཚམས་པ་ཡི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། བྱང་ལས་བཞི་པ་གང་ཡིན་དང་། ། མེ་མཚམས་འོག་ཏུ་ལྡན་པ་ཡི། ། དབུས་ལས་ཐ་མ་འབྱུང་བར་བྱ། །
དབུས་ལས་དབུ་མ་དེ་བཞིན་དུ། ། ཐིག་ལེ་དང་ནི་མཉམ་ལྡན་ནོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། དབུས་ལས་དབུ་མ་དེ་བཞིན་དུ། ། མེ་མཚམས་པ་ཡི་གདན་སྦྱོར་བའི། ། ལྷོ་ལས་དབུ་མ་འགྱུར་བར་བྱ། ། ཤར་ལས་དང་པོ་བཟུང་བ་དང་། ། མེ་མཚམས་པ་ཡི་མགོར་སྦྱོར་བའི། ། དབུས་ལས་ཐ་མ་འགྱུར་བར་བྱ། ། རླུང་མཚམས་ཕྱི་རོལ་པ་བཟུང་ནས། །
ཚེག་དྲག་ཨེ་ཡིག་སྦྱོར་བ་འོ། ། ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་དབང་བསྐུར་མ་དང་། མཛོད་གཏེར་མ་དང་། རྒྱལ་མཚན་མཆོག་མ་དང་། མཆོད་ཆེན་མོ་ཞེས་བྱ་བ་ལྷ་མོ་བཞི་གསུངས་སོ། ། ཨོ་ཡིག་ཐིག་ལེ་དང་ལྡན་པ། ། ཨི་ཡིག་མེ་མཚམས་ཅན་ལྡན་པའི། ། དབུས་ལས་དང་པོ་འགྱུར་བར་བྱ། ། ཡི་གེ་ཨེ་དང་མཉམ་ལྡན་པའི། ། བྱང་ལས་དང་པོ་ཡང་ཡིན་ཏེ། །
དབུས་ལས་དབུ་མ་དེ་བཞིན་དང་། ། ཨེ་ཡིག་མེ་མཚམས་ཅན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། ནུབ་ནས་ཐ་མ་བཟུང་ནས་སུ། ། དབུས་ལས་དབུ་མ་ཡང་ཡིན་ཏེ། ། སྒྲ་ཡིག་ཨི་དང་སྦྱོར་བར་བྱ། ། དབུས་ལས་ཐ་མ་བཟུང་ནས་སུ། ། ནུབ་ཀྱི་དང་པོ་དེ་བཞིན་ཏེ། ། རྟག་པར་ཨ་མེད་འགྱུར་པ་འོ། ། ཞེས་བཅོམ་ལྡན་འདས་དཔལ་རྡོ་རྗེ་འཛིན་པས་གསུངས་སོ། །
ཨོ་ཡིག་ཐིག་ལེ་དང་ལྡན་པར། ། དབུས་ལས་དབུ་མ་ཡང་ཡིན་ཏེ། ། མེ་མཚམས་པ་ཡི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། ཨི་ཡིག་མེ་མཚམས་པ་ལྡན་པའི། ། དབུས་ལས་དང་པོ་འགྱུར་བར་བྱ། ། ཡི་གེ་ཨེ་དང་མཉམ་ལྡན་པའི། ། བྱང་ལས་དང་པོ་ཡང་ཡིན་ཏེ། ། མེ་མཚམས་པ་ཡི་སྟན་ལྡན་པའི། ། རླུང་མཚམས་ཕྱི་རོལ་ལ་གནས་པ། །
ཚེག་དྲག་ཡི་གེ་ཨི་དང་སྦྱར། ། དེ་ནི་འགྱུར་བར་ཐེ་ཚོམ་མེད། ། ཅེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་དང་། ། ཐིག་ལེ་ཨེ་ཡིག་ལྡན་པ་ཡི། ། ལྷོ་ལས་དང་པོ་འགྱུར་བར་བྱ། ། ཡི་གེ་ཨ་དང་མཉམ་ལྡན་པའི། ། དེ་ནས་བྱང་གི་དང་པོ་སྟེ། ། དབུས་ལས་ཐ་མ་དེ་བཞིན་དུ། ། ཨི་ཡིག་དང་ནི་སྦྱོར་བ་ཡི། །
ནུབ་ཀྱི་ཐ་མ་འགྱུར་བར་བྱ། ། ཚེག་དྲག་ཨོ་ཡིག་དང་ལྡན་པའི། ། རླུང་མཚམས་ཕྱི་རོལ་པར་གྱུར་པའོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པ། ། དབུས་ལས་དབུ་མ་ཡང་ཡིན་ཏེ། ། མེ་མཚམས་པ་ཡི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། དབུས་ལས་ཐ་མ་དེ་བཞིན་དུ། ། ཡི་གེ་ཨེ་དང་མཉམ་སྦྱོར་བའི། །
མེ་མཚམས་ཕྱི་རོལ་པར་འགྱུར་ཏེ། ། དེ་བཞིན་དབུས་ནས་ཐ་མ་དང་། ། ཡི་གེ་ཨ་དང་མཉམ་ལྡན་པའི། ། རླུང་མཚམས་ཕྱི་རོལ་འགྱུར་བར་བྱ། ། ཐིག་ལེ་ཨུ་ཡིག་དང་ལྡན་པའི། ། མེ་མཚམས་ཕྱི་རོལ་པར་འགྱུར་རོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་མདའ་གཞུ་འཛིན་མ་དང་། རྡོ་རྗེ་ཁ་ཊྭཱཾ་མ་དང་། རྡོ་རྗེ་ཉི་མ་མོ་དང་། རྡོ་རྗེ་བསྲེག་བྱ་ཟ་བ་མོ་ཞེས་བྱ་བའི་རྡོ་རྗེ་ཉི་མའི་ལྷ་མོ་བཞི་གསུངས་སོ། །
གླིང་བུ་མ་སོགས་འདུས་པ་དང་། ། སྒོ་སྲུང་མ་སོགས་འདུ་བ་སྟེ། ། མེ་ཏོག་མ་སོགས་འདུས་ནས་ཀྱང་། ། རྩ་བའི་དཀྱིལ་འཁོར་ལ་བསྐྱེད་འདོད། ། ཅེས་བཅོམ་ལྡན་འདས་དཔལ་བདེ་བ་ཆེན་པོ་རྡོ་རྗེ་སེམས་དཔས་གསུངས་སོ། ། རྡོ་རྗེ་ཉི་མའི་དཀྱིལ་འཁོར་ལས། སྔགས་འབྱུང་བའི་ཚོགས་ཀྱི་ཕྱག་རྒྱ་ཤེས་པའོ། ། ཨོ་ཡིག་ཐིག་ལེ་དང་ལྡན་པ། ། དེ་བཞིན་བདེན་བྲལ་ཕྱི་རོལ་པ། ། ཐིག་ལེ་ཨུ་ཡིག་སྦྱོར་བར་བྱ། །
དབུས་ལས་བཞི་པ་གང་ཡིན་དང་། ། ཡི་གེ་ཨི་དང་མཉམ་ལྡན་པའི། ། བྱང་གི་ཐ་མར་འགྱུར་བར་བྱ། ། ཡི་གེ་ཨུ་ཡིག་དང་ལྡན་པའི། ། བདེན་བྲལ་ཕྱི་རོལ་པ་ཡིན་ཏེ། ། དབུས་ལས་བཞི་པ་གང་ཡིན་དང་། ། ཐིག་ལེ་ཨུ་ཡིག་དང་ལྡན་པའི། ། རླུང་མཚམས་ཕྱི་རོལ་པ་འགྱུར་ཏེ། ། རྟ་མཆོག་རྒྱལ་པོ་ཆེན་པོ་ཡིས། ། ཐམས་ཅད་དུས་སུ་བཟླས་པར་བྱ། །
ལས་རྣམས་ཐམས་ཅད་འགྲུབ་པ་ནི། ། འཇོམས་པ་ལས་གྲུབ་དྲན་ལས་དགའ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། དེ་བཞིན་དབུས་ལས་དབུ་མ་པ། ། སྒྲ་ཡིག་ཨི་དང་སྦྱོར་བར་བྱ། ། དབང་ལྡན་ཕྱི་རོལ་དེ་བཞིན་ཏེ། ། དབུས་ལས་དབུ་མ་དང་ལྡན་བྱ། ། དབུས་ལས་དབུ་མ་དེ་བཞིན་ཏེ། ། མེ་མཚམས་པ་ཡི་སྟན་ལྡན་པའི། །
ལྷོ་ལས་དབུ་མ་ཡང་ཡིན་ཏེ། ། བྱང་ལས་བཞི་པ་གང་ཡིན་དང་། ། མེ་མཚམས་པ་ཡི་མཉམ་གནོན་པའི། ། དབུས་ལས་ཐ་མ་འགྱུར་ལྡན་བྱ། ། ལྷོ་ལས་དབུ་མ་ཡང་ཡིན་ཏེ། ། ཚེག་དྲག་ཨི་ཡིག་ལྡན་པ་ནི། ། སྣ་ཚོགས་པདྨོ་ཞེས་སུ་གྲགས། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། ཨོ་ཡིག་ཐིག་ལེ་དང་ལྡན་པར། ། ཨི་ཡིག་དང་ནི་མཉམ་ལྡན་པའི། །
དབུས་ལས་དབུ་མ་ཡང་ཡིན་ཏེ། ། དབང་ལྡན་ཕྱི་རོལ་པ་བཟུང་ནས། ། དབུས་ལས་དབུ་མ་ལྡན་པར་བྱ། ། དབུས་ལས་དབུ་མ་དེ་བཞིན་ཏེ། ། མེ་མཚམས་པ་ཡི་སྟན་ལྡན་པའི། ། ལྷོ་ལས་དབུ་མ་འགྱུར་བར་བྱ། ། བདེན་བྲལ་ཕྱི་རོལ་བཟུང་བ་དང་། ། དབུས་ལས་དབུ་མ་ལྡན་པ་ཡི། ། བྱང་ལས་དང་པོ་འགྱུར་པར་བྱ། ། ཚེག་དྲག་དང་ནི་མཉམ་ལྡན་པའི། །
རླུང་མཚམས་ཕྱི་རོལ་པ་ཡང་ཡིན། ། རྟ་ཡི་རྒྱལ་པོའི་དཀྱིལ་འཁོར་ལ། ། སྣ་ཚོགས་རྡོ་རྗེ་ཞེས་གྲགས་སོ། ། གང་དང་གང་གི་དབུས་ལ་ནི། ། རྟ་མཆོག་འདི་ནི་གཞག་བྱ་ན། ། དེ་ཉིད་དེ་ཡི་དཀྱིལ་འཁོར་ཡིན། ། ཡུལ་འཁོར་ཐམས་ཅད་འདུལ་བའོ། ། ཞེས་བཅོམ་ལྡན་འདས་ཐོགས་མེད་ཤིན་ཏུ་དགའ་བ་དཔལ་རྡོ་རྗེ་སེམས་དཔས་གསུངས་ཏེ། ། རྟ་མཆོག་གི་དཀྱིལ་འཁོར་ལ་སྔགས་འབྱུང་བའི་ཚོགས་ཀྱི་ཕྱག་རྒྱ་ཤེས་པའོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་སྔགས་འབྱུང་བའི་རྟོག་པ་སྟེ་ཉི་ཤུ་པའོ།། །།
དེ་ལ་ཇི་ལྟར་ཤིན་ཏུ་དགའ་བ་ཉིད་ཡིན་ཞེ་ན། སྐྱོན་མེད་རྟག་པ་གཏན་དུ་ནི། ། འདོད་ཆགས་ཐམས་ཅན་རྗེས་ཆགས་ཕྱིར། ། དེ་ཉིད་གསང་བ་བཅོམ་ལྡན་འདས། ། འདོད་ཆགས་ཆེན་པོ་དགའ་བ་ཆེ་ཞེས་སོ། ། ཇི་ལྟར་བཅོམ་ལྡན་འདས་ཀུན་ཏུ་བཟང་པོ་ཡིན་ཞེ་ན། གཏན་དུ་དགའ་བ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་གྱི་བདག ། བྱང་ཆུབ་སེམས་མཆོག་ཆོ་ག་འོ། །
དེ་ཇི་ལྟར་བཅོམ་ལྡན་འདས་དཔལ་རྡོ་རྗེ་སེམས་དཔའི་གཙོ་བོ་ཡིན་ཞེ་ན། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེ་མཆོག་ཕྱག་རྒྱ་ཡིན། ། རྡོ་རྗེ་དབང་ཆེན་ཐུགས་ཀར་བསྒྱུར། ། རྡོ་རྗེ་སྙིང་པོ་གཙོ་བོའི་གཙོ། ། དམ་པའི་དང་པོ་སྐྱེས་བུའོ། ། དེ་ལ་ཇི་ལྟར་བཅོམ་ལྡན་འདས་ཐམས་ཅད་ཀྱི་སེམས་ཉིད་ཡིན་ཞེ་ན། བསམ་མེད་རྒྱ་ཆེན་ཟབ་པ་ནི། ། དངོས་གྲུབ་ཐམས་ཅད་ཟད་མེད་བདེ། ། ཀུན་གྱི་དྲི་མ་མེད་པ་ནི། །
བྱང་ཆུབ་སེམས་བདག་བསྟན་པ་ཡིན། ། དེ་ནས་དེའི་ཡོངས་སུ་ལས་ཀྱི་ཁྱད་པར་ནི། སེམས་བརྟན་ཉིད་ཀྱིས་སེམས་དཔའ་སྟེ། ། ཏིང་འཛིན་སེམས་དཔའ་བསྒོམ་པ་འོ། ། རྣམ་པར་ཤེས་པ་སེམས་དཔའ་སྟེ། ། རྡོ་རྗེ་ཉིད་ཡིན་རྡོ་རྗེ་ལས། ། རྡོ་རྗེ་འཛིན་པ་འབྱུང་བ་འོ། ། རྡོ་རྗེ་རྡོ་རྗེ་ཞེས་གསུངས་ནི། ། ཉོན་ཅིག་རྡོ་རྗེ་གང་གསུངས་པ། ། ཟླ་བ་འདྲ་བར་ཡང་དག་བློ། །
རྡོ་རྗེ་ཞེས་སུ་རྣམ་པར་བཤད། ། དེ་ལ་ཇི་ལྟར་བཅོམ་ལྡན་འདས་རྡོ་རྗེ་འཛིན་པ་ཆེན་པོ་ཡིན་ཞེ་ན། ཏིང་འཛིན་ལ་སོགས་རྣམ་བཞི་ཡིས། ། གང་གི་བསྐྱེད་པ་ཡོད་བསྒོམས་ན། ། བསྒོམས་ན་ཐམས་ཅད་བདག་ཉིད་དུ། ། ཚེ་འདི་ཉིད་ལ་འགྲུབ་པར་འགྱུར། ། སེམས་དཔའི་བྱིན་གྱིས་བརླབས་སྦྱོར་ཡང་། ། རང་བྱིན་བརླབ་འདི་གྲུབ་མཆོག་སྟེ། ། དེ་ཉིད་ཉིན་རེ་གྲུབ་པ་ནི། ། རྡོ་རྗེ་སེམས་དཔའ་ཉིད་ཐོབ་བོ། །
དེ་ལ་ཇི་ལྟར་བཅོམ་ལྡན་འདས་ཀུན་ཏུ་བཟང་པོའི་སྤྱོད་པ་ཡིན་ཞེ་ན། གསུངས་པ། སྙིང་སྟོབས་རྡུལ་དང་མུན་པ་ཡང་། ། ཅི་ཕྱིར་སེམས་ཅན་དོན་དུ་འགྱུར། ། དེ་ཕྱིར་ཀུན་ཏུ་བཟང་པོ་ཡི། ། ཅི་བཞིན་བྱང་སེམས་སྤྱོད་ཅེས་འགྲོ། ། དེ་ལ་ཅི་ལྟར་བཅོམ་ལྡན་འདས་བདུད་དང་བདུད་ལས་རྒྱལ་བ་ཡིན་ཞེ་ན། སེམས་དེ་ཁོ་ན་བདུད་ཡིན་ཏེ། ། སེམས་དེ་ཁོ་ན་དེ་བཞིན་གཤེགས། ། རང་སེམས་འདུལ་བའི་དོན་དུ་ནི། །
བདག་ནི་བདུད་ཉིད་ཉེ་བར་འགྲོ། ། དེ་ལ་ཇི་ལྟར་བཅོམ་ལྡན་འདས། ། མངོན་པར་བྱང་ཆུབ་དང་སངས་རྒྱས་ཡིན་ཞེ་ན། རང་སེམས་སོ་སོར་འབིགས་པ་ནི། ། བྱང་ཆུབ་སེམས་མཆོག་རྡོ་རྗེ་ཉིད། ། དེ་ཉིད་དེ་ལས་དེ་སངས་རྒྱས། ། རང་བྱིན་བརླབས་མཆོག་བསྒོམས་ཕྱིར་རོ། ། དེ་ལ་ཇི་ལྟར་བཅོམ་ལྡན་འདས་རྡོ་རྗེ་གཏུམ་མོ་མཐར་བྱེད་དང་། ཕྱག་ན་རྡོ་རྗེ་ཡིན་ཞེ་ན། དབྱེ་མེད་སོ་སོར་འབིགས་པ་ནི། །
སྡང་བ་ཐམས་ཅད་ངེས་པར་གནོན། ། སངས་རྒྱས་ཀུན་དངོས་རྡོ་རྗེ་ནི། ། བྱང་ཆུབ་སེམས་རྣམས་བརྟན་པ་ཡིན། ། བརྟན་པ་ཐམས་ཅད་འགྲུབ་དོན་དུ། ། རྒྱལ་བ་བདག་གི་ཀུན་བཟང་གི ། ཕྱག་ལ་ཕྱག་མཚན་དེ་བྱིན་ཏེ། ། དེས་དེ་ཕྱག་ན་རྡོ་རྗེ་ཡིན། ། དེ་ལ་ཇི་ལྟར་དང་པོའི་རིགས་འབྱུང་བ་ཡིན་ཞེ་ན། མ་ནི་ཤེས་རབ་ཕ་རོལ་ཕྱིན། ། ཕ་ནི་ཐབས་ལ་མཁས་པ་སྟེ། །
འདུལ་ཕྱིར་རྡོ་རྗེ་སེམས་དཔའ་ནི། ། སྐྱེ་བ་བདག་ནི་རིགས་ཡིན་ནོ། ། དེ་ལ་ཇི་ལྟར་བཅོམ་ལྡན་འདས་འདོད་པའི་ཐར་པ་ཡིན་ཞེ་ན། དངོས་གྲུབ་ཐམས་ཅད་རྗེས་ཆགས་ཕྱིར། ། འདོད་ཆགས་ཆེན་པོ་བཅོམ་ལྡན་འདས། ། ཀུན་གྲུབ་ཟད་མེད་བདེ་བ་ཡིན། ། བདེ་བ་ཆེན་པོ་ཞེས་འདོད་དོ། ། གསང་བ་ཁྲག་འཐུང་ཞེས་བྱ་སྟེ། ། ཕྱག་རྒྱ་ཆེན་པོ་འགྲུབ་པའི་ཕྱིར། ། མཆོག་ནི་པདྨ་འཛིན་རྒྱལ་པོ། །
དམ་ཚིག་དམ་པ་ཤེས་ལྡན་ཕྱིར། ། དགྱེས་པ་དམ་པ་ཉི་མ་སྟེ། ། སྦྱིན་པ་ལ་སོགས་མཆོག་སྒྲུབ་ཕྱིར། ། ཐམས་ཅད་བདག་ཉིད་རྟག་ཏུ་བཞུགས། ། རྡོ་རྗེ་རྟ་མཆོག་ལས་ཉིད་ཕྱིར། ། སངས་རྒྱས་ཀུན་དངོས་སེམས་དཔའ་སྟེ། ། རྫོགས་སངས་རྒྱས་ཕྱིར་རྣམ་སྣང་མཛད། ། རྡོ་རྗེ་སེམས་དཔའ་རྒྱལ་ཆེན་པོ། ། ཡེ་ཤེས་རྡོ་རྗེ་འཛིན་མཆོག་ཕྱིར། ། དེ་ལ་ཇི་ལྟར་བཅོམ་ལྡན་འདས་རྣམ་པ་གསུམ་ཉིད་ཡིན་ཞེ་ན།
འཇིག་རྟེན་གསུམ་དག་མཐའ་ཡས་ཕྱིར། ། འདུལ་ཕྱིར་སྲིད་གསུམ་མཆོག་གསུམ་བདག ། ཐམས་ཅད་ཉིད་ཕྱིར་དཀོན་མཆོག་གསུམ། ། འཇིག་རྟེན་གསུམ་བདག་ཁམས་གསུམ་ཡིན། ། དེ་ལ་ཇི་ལྟར་བཅོམ་ལྡན་འདས་ཐམས་ཅད་ཉིད་ཡིན་ཞེ་ན། སེམས་ཅན་བསོད་ནམས་ཆེར་འཕགས་ཕྱིར། ། མི་གཡོ་ཐམས་ཅད་ཁོ་ན་བདག ། སེམས་འདུ་འབྲལ་ཕྱིར་གཡོ་བ་སྟེ། ། ཀུན་བྱེད་ཐམས་ཅད་ཁོ་ནའི་ཕྱིར། ། མཁའ་འགྲོ་མ་བདག་ལྷ་མོར་གསུངས། །
ཐམས་ཅད་མཛད་པ་སྐལ་བ་བཟང་། ། རྣམ་པར་རྟོག་པ་སྐལ་ངན་པར། ། བརྡ་ཡིས་མཚན་མར་གསུངས་པ་འོ། ། དེ་ལ་ཇི་ལྟར་བཅོམ་ལྡན་འདས་དང་པོའི་སྙིང་པོ་དབྱངས་འབྱུང་བའི་ཡེ་ཤེས་ཀྱི་རྒྱུ་ཡིན་ཞེ་ན། གཏན་དུ་སྲིད་པ་ཡང་དག་འགྲུབ། ། དབང་ཕྱུག་ཆེན་པོ་འགྲུབ་དོན་དུ། ། དཔའ་བོའི་དངོས་གྲུབ་ཀུན་དོན་དུ། ། བསྐལ་བའི་དང་པོ་བཅོམ་ལྡན་གསུངས། ། འདོད་ཆགས་ཆེན་པོའི་ཕྱིར་བཅོམ་ལྡན། ། དམ་པ་ཟད་མེད་ཤིན་ཏུ་དགའ། །
གསང་ཉིད་ཕྱིར་ན་སྙིང་པོའི་དབྱངས། ། ཧཱུྃ་ཡིག་དམ་པ་ཟད་མེད་པའོ། ། དེ་ལ་ཇི་ལྟར་ཉེ་བའི་སྙིང་པོ་དེ་ཉིད་ཀྱི་ཡེ་ཤེས་ཡིན་ཞེ་ན། དཀྱིལ་འཁོར་དག་ནི་དམན་པ་དང་། ། དམ་ཚིག་དག་ནི་སྤངས་པ་དང་། ། དེ་ཉིད་གསང་བ་མི་ཤེས་པས། ། རྡོ་རྗེ་སེམས་དཔའ་འགྲུབ་པ་མིན། ། འདོད་པ་བཅོམ་ལྡན་སེམས་དཔའ་སྟེ། ། དེ་ཁོ་ན་ནི་འདོད་ཆགས་ཡང་། ། རྡོ་རྗེ་ཕྱག་ན་རྡོ་རྗེ་ནི། །
ཆགས་བྲལ་དེ་དང་འགྲུབ་པ་མིན། ། ལིངྒ་འགྲེང་བར་རང་འབྱུང་སྟེ། ། བརླ་ཡི་སྟེང་དུ་བཞུགས་བྱས་ནས། ། ལིངྒ་མཆོད་རྟེན་བྱིན་བརླབས་ཏེ། ། རྡོ་རྗེ་དབྱིངས་ནི་རང་བདག་འགྱུར། ། ལིངྒ་འགྲེང་བར་རང་བྱུང་སྟེ། ། བརླ་ཡི་སྟེང་དུ་བཞུགས་ནས་སུ། ། ལིངྒ་རྡོ་རྗེར་བྱིན་བརླབས་ཏེ། ། རྡོ་རྗེ་སེམས་དཔའ་གནོད་མེད་སྐྱེ། ། ལིངྒ་འགྲེང་བ་རང་བྱུང་སྟེ། །
བརླ་ཡི་སྟེང་དུ་བཞུགས་ནས་སུ། ། ལིངྒ་རྡོ་རྗེར་བྱིན་བརླབས་ཏེ། ། ཁྲག་འཐུང་ཞེས་བདག་སྔོན་སྐྱེ་འོ། ། ལིངྒ་འགྲེང་བར་རང་བྱུང་སྟེ། ། བརླ་ཡི་སྟེང་དུ་བཞུགས་ནས་སུ། ། ལིང་ག་པདྨར་བྱིན་བརླབས་ཏེ། ། དག་པའི་ཆོས་བདག་སྔོན་སྐྱེ་འོ། ། ལིངྒ་འགྲེང་བར་རང་བྱུང་སྟེ། ། བརླ་ཡི་སྟེང་ནུ་བཞུགས་ནས་ནས། ། ལིངྒ་རིན་ཆེན་བྱིན་བརླབས་ཏེ། །
རྡོ་རྗེ་ཉི་མར་བདག་སྡོན་བསྐྱོད། ། ལིངྒ་འགྲེང་བར་རང་བྱུང་སྟེ། ། བརླ་ཡི་སྟེང་དུ་བཞུགས་ནས་སུ། ། ལིངྒ་སྣ་ཚོགས་བྱིན་བརླབས་ཏེ། ། རྟ་མཆོག་དག་ནི་སྔོན་སྐྱེ་འོ། ། བྷ་གར་ལིངྒ་བཅུག་བྱས་ཏེ། ། དེར་ནི་ཁྃ་ཡིག་བསྒོམ་པར་བྱ། ། རྣམ་པར་སྣང་མཛད་གཟུགས་དག་འོད། ། སྐུ་གཉིས་ལྡན་པ་སྤྲོ་བར་བྱ། ། བྷ་གར་ལིངྒ་བཅུག་ནས་སུ། །
དེ་ལ་ཧཱུྃ་ཡིག་བསྒོམ་པར་བྱ། ། ཤིན་ཏུ་དགའ་འདྲའི་གཟུགས་དག་ནི། ། སྐུ་གཉིས་ལྡན་པའི་སྤྲོ་བྱ་འོ། ། བྷ་གར་ལིངྒ་བཅུག་ནས་སུ། ། དེ་ལ་ཧྲཱི་ཡིག་བསྒོམ་པར་བྱ། ། ཁྲག་འཐུང་འདྲ་བའི་གཟུགས་དག་ནི། ། སྐུ་གཉིས་ལྡན་པར་སྤྲོ་བྱ་འོ། ། བྷ་གར་ལིངྒ་བཅུག་ནས་སུ། ། དེ་ལ་བྷ་ཡིག་བསྒོམ་པར་བྱ། ། པདྨ་འཛིན་འདྲའི་གཟུགས་དག་ནི། །
སྐུ་གཉིས་ལྡན་པར་སྤྲོ་བྱ་འོ། ། བྷ་གར་ལིངྒ་བཅུག་ནས་སུ། ། དེ་ལ་ཏྲྃ་ཡིག་བསྒོམ་པར་བྱ། ། ཉི་མ་འདྲ་བའི་གཟུགས་དག་ཡོད། ། སྐུ་གཉིས་ལྡན་པར་སྤྲོ་བྱ་འོ། ། བྷ་གར་ལིངྒ་བཅུག་ནས་སུ། ། དེ་ལ་ཧཱུྃ་ཡིག་བསྒོམ་པར་བྱ། ། ཧཱུྃ་མཛད་འདྲ་བའི་གཟུགས་དག་ནི། ། སྐུ་གཉིས་ལྡན་པར་སྤྲོ་བྱའོ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། །
དེ་ཉིད་གསང་བ་གསང་ཆེན་ཡང་། ། སྙིང་པོ་ཡོངས་སུ་གྲགས་པ་ཡིན། ། སྙིང་པོས་རྗེས་སུ་འགྲུབ་པ་ནི། ། ཉེ་བའི་སྙིང་པོར་ཡོངས་གྲགས་སོ། ། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་བའི་མཆོག་ལས་གསང་བ་བསྒྲུབ་པའི་རྟོག་པ་སྟེ་ཉི་ཤུ་རྩ་གཅིག་པའོ།། །། དེ་ལ་ཇི་ལྟར་བཅོམ་ལྡན་འདས་བདེ་བ་ཆེན་པོ་དང་། རྡོ་རྗེ་དོན་ཡོད་པའི་དམ་ཚིག་གི་རྒྱུད་ཡིན་ཞེ་ན། ཀུན་འགྲུབ་ཟད་མེད་བདེ་བ་ནི། ། དེ་ནི་རྡོ་རྗེ་འགྲུབ་པ་སྟེ། ། དོན་ཡོན་དམ་ཚིག་འདའ་དཀའ་ཡིན། །
དེ་ལ་ཇི་ལྟར་བཅོམ་ལྡན་འདས་དཀྱིལ་འཁོར་གྱི་དོན་ཡིན་ཞེ་ན། ཇི་ལྟར་གནས་སུ་གང་འཁོར་ལོ། ། དེ་ལྟར་སྡེ་དང་འགྲོ་བ་བཞིན། ། འཁོར་དང་ཡང་དག་འཇུག་འགྱུར་བ། ། དེ་འདྲའི་དཀྱིལ་འཁོར་སྐྱེད་མཆོག་ཡིན། ། དེ་ལ་ཇི་ལྟར་བཅོམ་ལྡན་འདས་རྣམ་སྨིན་གྱི་རྒྱུ་ཡིན་ཞེ་ན། རྡོ་རྗེ་སེམས་དཔའ་སོགས་ལྷ་ཡི། ། དཀྱིལ་འཁོར་མངོན་སུམ་མཐོང་བ་ལས། ། ཅི་འདྲ་བརྟག་པའི་བསོད་ནམས་སུ། ། ཕྱི་ནི་དེ་བཞིན་བྲི་བྱ་འོ། །
དེ་ལ་ཇི་ལྟར་ཐིག་གདབ་པའི་ཆོ་ག་ཤེས་པ་ཡིན་ཞེ་ན། མཁས་པས་དཀྱིལ་འཁོར་བྲི་བྱ་ན། ། མཚམས་ཀུན་མཉམ་པོར་འདྲེན་པར་བྱ། ། ཤར་དང་ནུབ་དང་བྱང་སོགས་ཕྱོགས། ། ཐིག་སྐུད་བཞི་པ་རེའུ་མིག་བརྒྱད། ། དཀྱིལ་འཁོར་ཟླུམ་པོ་སངས་རྒྱས་ཀྱི། ། རྡོ་རྗེ་ཅན་གྱི་ཟླ་གམ་བཞིན། ། པདྨ་པདྨའི་ཚུལ་ཡིན་ཏེ། ། རིན་ཆེན་ཚུལ་ནི་རིན་ཆེན་གྱི། ། སྣ་ཚོགས་ཀྱི་ནི་ཟླུམ་པོར་གསུངས། །
ཅི་ལྟར་འདོད་པ་ཅི་བདེ་བས། ། ནང་གི་དཀྱིལ་འཁོར་དང་ལྡན་པ། ། རེའུ་མིག་བརྒྱད་པར་འདོད་པ་འོ། ། ཕྱི་ཡི་དཀྱིལ་འཁོར་དབུས་གནས་པར། ། ནང་གི་དཀྱིལ་འཁོར་དུ་ནི་འདོད། ། རེའུ་མིག་བརྒྱད་ཀྱི་དབུས་གནས་པས། ། གཙོ་བོའི་དཀྱིལ་འཁོར་འདོད་པ་ཡིན། ། ཞེས་དཔལ་རྡོ་རྗེ་སེམས་དཔས་གསུངས་སོ། ། དེ་ཇི་ལྟར་རྟོག་པའི་དངོས་གྲུབ་དམ་པ་ཡིན་ཞེ་ན། ཇི་ལྟར་བདེན་པར་དཀྱིལ་འཁོར་བདག །
གང་གིས་རྟོགས་པར་ནུས་པ་ནི། ། གང་གིས་ཡི་དམ་ལྷར་སྦྱོར་བས། ། གྲུབ་པའི་དཀྱིལ་འཁོར་ལྡོག་པ་ཡིན། ། བྲིས་སྐུ་བྲིས་པའི་སྦྱོར་བ་ཡིས། ། རང་སེམས་བྲིས་པར་སྦྱོར་བ་ཡིན། ། ལྷག་ཆད་ཆོ་གར་གྱུར་ན་ཡང་། ། བསྒྲུབས་ཏེ་སྐྱོན་དུ་མི་འགྱུར་རོ། ། དེ་ལ་ཇི་ལྟར་གསང་བ་ལྔའི་དེ་ཉིད་ཡིན་ཞེ་ན། སེམས་དཔའ་གདོད་མ་ཐ་མ་མེད། ། རྡོ་རྗེ་སེམས་དཔའ་དགའ་བ་ཆེ། །
ཀུན་ཏུ་བཟང་པོ་ཀུན་གྱི་བདག ། རྡོ་རྗེ་སྙིང་པོ་གཙོ་བོའི་གཙོ། ། གདོད་མ་ཐ་མ་མེད་ཕྱིར་ཡང་། ། དམ་པའི་དང་པོ་ཞེས་འདོད་དོ། ། འཁོར་ལོ་ཀུན་གྱི་གཙོ་ཕྱིར་ནི། ། དམ་པ་དམ་པའི་དབང་ཕྱུག་ཡིན། ། དེ་ལ་ཇི་ལྟར་བཅོམ་ལྡན་འདས་གང་ལགས་ཅི་འདྲ་བ་ཡིན་ཞེ་ན། འདོད་པ་ཆེན་པོ་ཀུན་གྱི་མཆོག ། ཡིད་བདེ་བས་ནི་འཛུམ་པ་ཆེ། ། རྟག་པར་འཛུམ་པའི་བདེ་བ་དེས། །
དམ་པ་བཅོམ་ལྡན་འགྱུར་བ་ཡིན། ། དེ་ནས་དེ་ཡི་ཟླ་མདོག་ནི། ། དམ་པ་ཡིག་འབྲུ་གྲུབ་ཉིད་ཕྱིར། ། ཆོས་རྣམས་ཐམས་ཅད་དག་ཕྱིར་དང་། ། གསང་བ་དེ་ཉིད་རྣམ་དག་ཕྱིར། ། རྡོ་རྗེ་འཛིན་དེ་ཟླ་བའི་མདོག ། དེ་ནས་དེའི་སྣ་ཚོགས་དམར་བའི་འོད་འབར་བ་ནི། ཅི་ཕྱིར་བཅོམ་ལྡན་འདོད་ཆགས་ཆེ། ། འདོད་ཆགས་ཀུན་ལ་རྗེས་ཆགས་ཕྱིར། ། རྡོ་རྗེ་སེམས་དཔའ་དེ་ཉིད་ཀྱང་། །
སྣ་ཚོགས་དམར་པོ་འབར་བའི་འོད། ། དེ་ལ་ཇི་ལྟར་དབང་བསྐུར་བའི་ཤེས་པ་ཡིན་ཞེ་ན། ཐོད་ཕྲེང་དབུ་རྒྱན་ལས་གཞན་ནི། ། ཁམས་གསུམ་ལ་ནི་དབུ་རྒྱན་མེད། ། ཐོད་པའི་ཕྲེང་བའི་དབུ་རྒྱན་ནི། ། རྡོ་རྗེ་སེམས་དཔའ་བདག་མངོན་བསྐྱེད། ། ཁམས་གསུམ་ལས་ནི་རིན་ཆེན་གཞན། ། སངས་རྒྱས་རིན་ཆེན་འདྲ་བ་མེད། ། སངས་རྒྱས་ཐམས་ཅད་རིན་ཆེན་ཅེས། ། དབུ་རྒྱན་དེ་ཡིས་རྡོ་རྗེ་འཛིན། །
དེ་ནས་ཇི་ལྟར་སེམས་དཔའི་སྐྱིལ་མོ་ཀྲུང་ཡིན་ཞེ་ན། ཡན་ལག་གཡས་པས་མཉམ་གནན་པས། ། གཡོན་པའི་ཡན་ལག་གཟིར་ནས་སུ། ། དེ་ཡི་སེམས་དཔའི་སྐྱིལ་ཀྲུང་ཅན། ། རྡོ་རྗེ་སྙིང་པོ་གཙོ་བོའི་གཙོ། ། དེ་ནས་ཇི་ལྟར་རྡོ་རྗེ་སེམས་དཔའི་ལྷོ་མོ་ལ་སོགས་པའི་དེ་བཞིན་ཉིད་ཀྱི་ཤེས་པ་ཡིན་ཞེ་ན། ཀུན་མཆོག་ཤིན་ཏུ་འབིགས་པས་ན། ། དངོས་གྲུབ་ཐམས་ཅད་བདེ་བའི་མཆོག ། ཀུན་མཆོག་རྣམ་རྒྱལ་བཀྲ་ཤིས་པས། ། ཐམས་ཅད་དབང་ཕྱུག་ཆེ་རུ་འཕགས། །
གྲུབ་རྣམས་དེ་བཞིན་ཕུན་སུམ་ཚོགས། ། དགའ་བ་དེ་བཞིན་གཙོ་མོ་བདག ། རྡོ་རྗེ་ལྷོ་མོ་ཚོགས་ཕྱག་རྒྱ། ། རྡོ་རྗེ་སེམས་དཔའ་མཆོག་གཟུགས་ཡིན། ། དེ་ནས་ཇི་ལྟར་དེ་བཞིན་གཤེགས་པ་ཐམས་ཅད་ཀྱི་གསང་བ་ཆེན་པོའི་དེ་ཉིད་ལྔ་ཡིན་ཞེ་ན། མེ་ལོང་ཁྲག་འཐུང་ཞེས་བྱ་རྣམས། ། མཉམ་པ་ཉིད་ལ་གར་དབང་མཆོག ། སོ་སོར་རྟོག་ལ་ཉི་མ་སྟེ། ། བྱ་བ་ལ་ནི་རྟ་མཆོག་དང་། ། ཆོས་ཀྱི་དབྱིངས་ལ་སངས་རྒྱས་ནི། །
ཐུབ་ཆེན་རྣམ་པར་སྣང་མཛད་དོ། ། ཡེ་ཤེས་ལྔ་ཡི་བདག་ཉིད་ནི། ། འདོད་ཆགས་ཆེན་པོ་བདེ་བ་ཆེ། ། གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱ་དེ་བཞིན་ཡང་། ། རྡོ་རྗེ་སེམས་དཔའ་འདྲ་བར་ནི། ། དེ་རྣམས་དེ་བཞིན་ཉིད་ཀྱིས་བསྙེན། ། ཆོས་ཀྱི་དབྱིངས་ལ་འབྱུང་བ་ཡིས། ། རྒྱ་ཆེར་དངོས་གྲུབ་སྟེར་བར་འགྱུར། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། །
དེ་ནས་ཇི་ལྟར་ཕྱག་རྒྱ་དང་ཕྱག་རྒྱའི་ཡན་ལག་གི་ཤེས་པ་ཡིན་ཞེ་ན། འཕྲོག་བྱེད་མ་དང་འཛིན་བྱེད་མ། ། གཟུང་ཐར་མ་དང་ཚེ་སྦྱིན་མ། ། ནམ་མཁར་འགྲོ་དང་ལྷ་མོ་དག ། མཁའ་འགྲོ་མ་དྲུག་རབ་ཏུ་གྲགས། ། གང་གི་སྐྲ་ནི་བསྟན་གྱུར་ན། ། དེ་ལ་དཔྲལ་བ་བསྟན་པར་བྱ། ། མིག་ལ་སྟོན་པ་གང་ཡིན་པ། ། ད་ལ་ལྟེ་བ་བསྟན་པར་བྱ། ། གང་གིས་ལྟེ་བ་བསྟན་པ་ན། །
དེ་ལ་མཆུ་ནི་རབ་ཏུ་བསྟན། ། གང་གིས་མ་མཆུ་རབ་བསྟན་ན། ། དེ་ལ་སོ་ནི་རབ་ཏུ་བསྟན། ། གང་གི་ལྕེ་ནི་བསྟན་འགྱུར་ན། ། དེ་ལ་གསུས་པ་བསྟན་པར་འགྱུར། ། གང་གིས་བྷ་ག་བསྟན་གྱུར་ན། ། དེ་ལ་ལིངྒ་བསྟན་པར་བྱ། ། གང་གིས་རྗེ་ངར་བསྟན་ན་ནི། ། དེ་ལ་བརླ་ནི་བསྟན་པར་བྱ། ། གང་གིས་བརླ་ནི་བསྟན་གྱུར་ན། །
དེ་ལ་རྐང་མཐིལ་བསྟན་པར་བྱ། ། གང་གིས་རྐང་མཐིལ་བསྟན་ན་ནི། ། དེ་ལ་སེན་མོ་བསྟན་པར་བྱ། ། གང་གིས་མཆན་ཁུང་བསྟན་གྱུར་ན། ། དེ་ལ་སྨིན་མ་བསྟན་པར་བྱ། ། གང་གིས་སྒྲ་སྒྲོགས་བྱེད་གྱུར་ན། ། དེ་ལ་ཆོ་ངེས་བྱ་བ་འོ། ། གང་གིས་ཁ་ཡང་བསྟན་ན་ནི། ། དེ་ལ་ཞགས་པ་བསྟན་པར་བྱ། ། གང་གིས་གསལ་ཤིས་བསྟན་གྱུར་ན། །
དེ་ལ་མདུང་ཐུང་བསྟན་པར་བྱ། ། གང་གིས་སེན་མོ་བསྟན་ན་ནི། ། དེ་ལ་ནུ་མ་རབ་ཏུ་བསྟན། ། གང་གིས་ཁུ་ཚུར་བསྟན་ན་ནི། ། དེ་ལ་མཚམས་སུ་བསྟན་པར་བྱ། ། གང་གིས་ལྕེ་ནི་བསྟན་གྱུར་ན། ། དེ་ལ་བཤང་གཅི་བསྟན་པར་བྱ། ། གང་གིས་མི་སྡུག་གཟུགས་བྱེད་ན། ། དེ་ལ་མཛེས་པའི་གཟུགས་བྱ་འོ། ། གང་གིས་ཧེ་སྐད་བྱེད་གྱུར་ན། །
དེ་ལ་ལག་པ་བསྟན་པར་བྱ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། དེ་ནས་ཇི་ལྟར་མཁའ་འགྲོ་མ་རྣམས་ཀྱི་མཚན་མ་ཡིན་ཞེ་ན། ནད་པའི་མིག་གི་འབྲས་འདྲ་བ། ། དཔྲལ་བར་ཏྲི་ཤཱུལ་ཏེ་མདུང་ཐུང་། ། ཕྱིན་ལོག་མིག་དང་ཁྲོ་གཉེར་ཅན། ། ནུ་མ་དག་ནི་མི་སྡུག་པ། ། སྣ་ནི་རྣམ་པ་གཉིས་ཡིན་ཏེ། ། གཙུག་གིས་བསྐོར་བ་ཤེས་བྱས་ཏེ། ། རི་མོ་གསུམ་གྱིས་ཡོངས་སུ་བསྐོར། །
དེ་ཡི་ཁྱིམ་གྱི་མཚན་མ་ནི། ། ཏྲི་ཤཱུལ་ཚུང་ངེ་མེ་ལོང་དང་། ། རལ་གྲི་ཚུལ་དང་རྒྱལ་མཚན་དང་། ། རྩེ་གཅིག་ཁྱིམ་གྱི་མཚན་མར་བསྟན། ། འགྲོ་བར་གྱུར་ན་མཁའ་འགྲོ་མ། ། འདི་འདྲའི་མཚན་མ་བསྟན་པར་བྱ། ། གློ་བུ་མི་དགའ་བྱ་བ་དང་། ། དོན་མེད་པར་ཡང་འཇུག་པའོ། ། རྐང་པ་ལ་ཡང་རལ་གྲི་འགྱུར། ། ཏྲི་ཤཱུལ་ལ་དང་འདྲ་བའི་ཚུལ། །
སྐད་དང་བྱ་རོག་འདྲ་བ་ཡི། ། དེ་ནི་རྟག་པར་འགྱུར་བ་འོ། ། མཚན་ཉིད་དེ་དག་དང་ལྡན་པ། ། དམ་པའི་མཁའ་འགྲོ་མ་ཞེས་བྱ། ། ཞེས་བཅོམ་ལྡན་འདས་དཔལ་རྡོ་རྗེ་སེམས་དཔས་གསུངས་སོ། ། དེ་ལ་ཇི་ལྟར་ཐམས་ཅད་འགུགས་པའི་རྒྱུ་ཡིན་ཞེ་ན། རྟོག་པ་ཐམས་ཅད་གསང་ཆེན་པོ། ། རྡོ་རྗེ་ལྕགས་ཀྱུ་དྲིལ་བཅས་པས། ། བཀུག་ནས་དེ་ནས་བྱ་བ་ནས། ། དྲིལ་བུ་རྗེས་སུ་དཀྲོལ་བ་འོ། །
དེ་ལ་ཇི་ལྟར་མཆོད་པ་ཆེན་པོ་ཐམས་ཅད་ཀྱི་ཆོ་ག་ཡིན་ཞེ་ན། རྟོག་པ་ཐམས་ཅད་གསང་ཆེན་གྱི། ། གང་གིས་དགའ་ནས་མཆོད་པ་ནི། ། རྗེས་སུ་མཆོད་པ་དང་གཞན་ཡང་། ། དབྱངས་དང་སིལ་སྙན་གར་གྱི་ཡིན། ། དེ་ལ་ཇི་ལྟར་རང་གིས་རིག་པའི་ལྷ་ཐམས་ཅད་བསྒྲུབ་པ་ཆེན་པོའི་རྒྱུ་ཡིན་ཞེ་ན། རྟོག་པ་ཀུན་ལས་བསྒྲུབ་བྱ་ཀུན། ། གཡོ་དང་མི་གཡོ་འགྱུར་བ་སྟེ། ། རང་གི་ཡི་དམ་ལྷ་སྦྱོར་ནས། ། ཐམས་ཅད་དེ་ནི་འགྲུབ་པར་བྱ། །
དེ་ནས་ཇི་ལྟར་ཐམས་ཅད་རྗེས་སུ་འགྲུབ་པའི་རྒྱུ་ཡིན་ཞེ་ན། རྡོ་རྗེ་དྲིལ་བུ་འཛིན་འགྱུར་ནས། ། བཟླས་པའི་དྲིལ་བུ་དཀྲོལ་བར་བྱ། ། རྟོག་པ་ཐམས་ཅད་རྗེས་གྲུབ་པས། ། མཆོག་གི་དང་པོ་འགྲུབ་པ་འོ། ། དེ་ལ་ཇི་ལྟར་རྗེས་སུ་སྦྱོར་བ་དང་ལྡན་པའི་བསྒྲུབ་པ་ཐམས་ཅད་ཀྱི་རྒྱུ་ཡིན་ཞེ་ན། ཨོ་ཡིག་ཐིག་ལེ་དང་ལྡན་པའི། ། ནུབ་ལས་དང་པོ་ཡང་ཡིན་ཏེ། ། ཤར་ལས་དང་པོ་བཟུང་ནས་སུ། ། ལྕི་བར་ཨི་ཡིག་ལྡན་པར་བྱ། །
རླུང་མཚམས་ཕྱི་རོལ་པ་བཟུང་ནས། ། ཐིག་ལེ་ཨུ་ཡིག་སྦྱོར་བར་བྱ། ། ལྷོ་ལས་དབུ་མ་བཟུང་བ་ལ། ། ཚེག་དྲག་ཡང་དག་ལྡན་པར་བྱ། ། ཐེ་ཚོམ་མེད་པར་དེ་ལས་འདིས། ། རྗེས་སུ་སྦྱོར་བར་ལྡན་པར་འགྲུབ། ། ལྷོ་ལས་དང་པོ་བཟུང་ནས་སུ། ། གཉིས་པ་ལ་ནི་ལྡན་པར་བྱ། ། ནན་ཏན་གྱིས་ནི་ཨི་ཡིག་སྦྱོར། ། སྐད་ཅིག་མ་ལས་གཅོད་འགྱུར་རོ། །
དེ་ཉིད་ཐིག་ལེ་དག་ལྡན་པས། ། བྱང་ལས་དབུ་མ་ཡང་ཡིན་ཏེ། ། དེ་ཉིད་ལན་གཉིས་བརྗོད་པར་བྱ། ། རླུང་མཚམས་ཕྱི་རོལ་པ་ལ་ཡང་། ། ཐིག་ལེ་ཨུ་ཡིག་ལྡན་པར་ནི། ། དྲུག་པར་ཡོངས་སུ་གྲགས་པ་ཡིན། ། དབུས་ལས་གཉིས་པ་གང་ཡིན་པ། ། ནུབ་ལས་དང་པོ་ཡང་ཡིན་ཏེ། ། དེ་ནི་ཨ་མེད་ཤེས་བྱ་སྟེ། ། སྐད་ཅིག་མས་ནི་བདུད་རྩི་འགྲུབ། །
ཨོ་ཡིག་ཐིག་ལེ་དང་ལྡན་པར། ། ཡི་གེ་ཨུ་ཡིག་མཉམ་ལྡན་པའི། ། དབང་ལྡན་ཕྱི་རོལ་པ་ཡང་བྱ། ། མེ་མཚམས་ཕྱི་རོལ་པ་བཟུང་ནས། ། ཡི་གེ་ཨེ་དང་མཉམ་ལྡན་པ། ། ཤར་གྱི་དང་པོ་ལྡན་པར་བྱ། ། ཚེག་དྲག་ཨུ་ཡིག་ལྡན་པ་ཡི། ། དབུས་ཀྱི་ཐ་མ་ལྡན་པར་བྱ། ། ཐམས་ཅད་ཀྱི་ནི་སྒྲུབ་བྱེད་པ། ། ཁྲག་འཐུང་ཞེས་པ་འབྱུང་བ་འོ། །
ཇི་ལྟར་འདོད་པ་བསྒྲུབ་བྱ་འགྲུབ། ། དེ་ནས་ཕྱི་ན་ཅི་འདོད་པར། ། ཅི་འདོད་འདོད་པ་བྱ་བ་ཡིས། ། ཀུན་བཟང་ཀུན་བྱེད་དེ་བཞིན་ཏེ། ། ལངས་པ་འམ་ནི་འདུག་པ་འམ། ། འགྲོ་བ་ཡིས་སམ་འགྲེང་བ་འམ། ། བཞད་པ་དང་ནི་སྨྲ་བ་ལ། ། གང་དང་དེ་རུ་ཅི་དེ་བཞིན། ། གང་གང་དབང་པོའི་ལས་ཉིད་པས། ། གང་གང་དེ་དེའི་རང་བཞིན་དུ། །
རང་གི་མཉམ་གཞག་མེད་སྦྱོར་བས། ། རང་གི་རིག་པའི་ལྷ་འདྲེན་ནོ། ། དེ་ཉིད་སྦྱོར་བ་དེ་ཡིས་ནི། ། ཐམས་ཅད་ཁོ་ན་འགྲུབ་པ་འོ། ། སངས་རྒྱས་ཀུན་དངོས་ཐམས་ཅད་ནི། ། རྟག་ཏུ་མཐོང་ན་རབ་ཏུ་འགྲུབ། ། སངས་རྒྱས་ཐམས་ཅད་མཉམ་སྦྱོར་བ། ། མཁས་པ་གང་ཞིག་དད་པས་ཀློག ། དེ་ནི་ཉེས་པ་རྣམ་གྲོལ་ཏེ། ། དངོས་གྲུབ་ཐམས་ཅད་དབང་ཕྱུག་འགྱུར། །
སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བའི་མཆོག་ལས་རྗེས་སུ་སྦྱོར་བ་དང་ལྡན་པ་སྒྲུབ་པའི་རྟོག་པ་སྟེ་ཉི་ཤུ་རྩ་གཉིས་པའོ།། །། དེ་ལྟར་སྣ་ཚོགས་རྗེས་སུ་ཆགས་པ་འོ། ། དགའ་བ་པདྨ་རྣམ་དག་ཆེ་བ་ཡི། ། གསལ་བར་རྗེས་སུ་གཙང་བ་དམ་པ་རྟག་པར་སྦྱིན་པ་ཡིས། ། དམ་པ་བདེ་བའི་དངོས་པོས་དམ་ཚིག་བདག་ལ་བདེ་བ་རྗེས་སུ་བསྒྲུབ། ། དམ་པའི་དགའ་བ་ཤིན་ཏུ་སྦྱོར་བ་སྐལ་བཟང་དམ་པ་ཤིན་ཏུ་དགའ། ། རང་བཞིན་གྱིས་ནི་རང་བཞིན་དག་པ་རྟག་ཏུ་རྗེས་སུ་འགྲུབ་པའི་རང་བཞིན་དངོས། ། དམ་པ་དགའ་བ་ལ་སོགས་སྦྱོར་བའི་སྐལ་བཟང་དམ་པ་ཤིན་ཏུ་དགའ་བའི་རང་བཞིན་འགྲུབ་པ་འོ། ། དག་པ་རྗེས་སུ་འགྲུབ་པའི་རང་བཞིན་ཁོ་ན་སོ་སོ་རྗེས་སུ་གྲུབ་པ་བདེ་བ་ལས་དམ་པའི་གསང་ཆེན་རྒྱུད་ཕྱི་མའི་ཕྱི་མ་འདི་ཡོངས་སུ་རྫོགས་སོ།། །། བདག་གི་འདི་ནི་དང་བའི་སྙིང་པོ་མཆོག །
བདེ་བ་ཆེན་པོ་མཆོག་གི་མཆོག་འགྱུར་མཐུ་ཆེན་པོ། ། ཀུན་མཆོག་འབྱུང་བའི་སེམས་ཅན་རྟག་པར་ཅི་ཡི་ཕྱིར། ། ཀུན་མཆོག་ས་ཡི་དབང་པོ་ཉིད་ནི་སྦྱོར་བ་པོ། ། མཐའ་ཡས་ཐོབ་མེད་ཐོགས་པ་མེད་པའི་ཕྱིར། ། ཚུལ་ཆེན་པོ་ཡི་ཆེན་པོ་ཐམས་ཅད་ཀྱི། ། མཁའ་དང་འདྲ་བའི་མཆོག་གི་དངོས་གྲུབ་འཕེལ་བ་སྦྱིན། ། གདོད་མ་ཐ་མ་མེད་པ་གང་དག་གིས། ། རྫོགས་བྱེད་མེད་པ་ནུས་པ་མ་ཡིན་ནོ། ། སེམས་ཅན་ལེ་ལོ་ཅན་དང་ཉུང་ཙམ་འདོད་པ་དང་། ། མི་དད་པ་དང་ལྐོག་སྨྲ་བ་དང་མ་དག་པ། །
རྟག་ཏུ་རྗེས་སུ་ཆགས་དང་ཆགས་བྲལ་དགའ་བ་དང་། ། དེ་རྣམས་ཕན་པའི་དོན་རྫོགས་པའི་དོན་འདི་ཡིན་ནོ། ། གང་གི་ཁྱིམ་དུ་གཟུང་བར་གང་གིས་གྱུར་པ་དང་། ། བདག་གིས་ཇི་ལྟར་སྟོན་པ་སྒྲུབ་པར་བྱེད་པ་འམ། ། མཐུ་ཡིས་ཐམས་ཅད་སོ་སོར་མངོན་དུ་གྱུར་པ་སྟེ། ། དངོས་གྲུབ་མཆོག་གིས་རྒྱས་པའི་ལས་དག་མི་འགྲུབ་པའོ། ། གང་གིས་གྲུབ་པ་རྡོ་རྗེ་འཛིན་ཞེས་སོགས་པ་དང་། ། གཟུགས་སོགས་ཐམས་ཅད་འདི་ལ་ཇི་ལྟར་མོས་པ་བཞིན། ། ཡི་གེ་ཧཱུྃ་ཡང་ཇི་ལྟར་རབ་ཏུ་འདོད་པར་བྲིས་བྱས་ན། ། དེས་ནི་རང་འདོད་དངོས་གྲུབ་ཆོ་ག་བཞིན་དུ་འཐོབ། །
སེམས་ཅད་དོན་དུ་ལས་དང་བྱེད་པ་མ་ཡིན་པས། ། རྒྱལ་བ་དག་གིས་རྣམ་པར་དག་པ་འདི་ལ་ནི། ། བགེགས་མེད་དེ་བཞིན་དུ་ནི་བདུད་ཀྱང་མེད་པ་སྟེ། ། རྟོག་པ་ཡིས་ཀྱང་དངོས་གྲུབ་འཕེལ་སྟོབས་བྱིན་གྱིས་རླབས། ། གང་གི་རྟོག་པ་མཆོག་ཆེན་འདི་སྒྲུབ་བྱེད་པ་ལ། ། བདུད་ཉིད་དུ་ནི་མི་འགྲོ་མི་བརྟན་ཉིད་ཀྱང་མིན། ། བརྟན་པའི་རྒྱུ་ནི་བདག་གིས་སྟོན་པར་མི་བྱེད་དེ། ། མྱུར་བར་མཆོག་གི་མཆོག་ཉིད་འགྲུབ་ཕྱིར་བསྟན་པར་འགྱུར་བྱེད་དོ། ། གང་གིས་བདག་གི་སྙིང་པོས་བདག་ལ་རྟག་ཏུ་གྲུབ་བྱེད་ནི། ། མཆོག་ཆེན་དངོས་གྲུབ་དང་ནི་རྟག་པར་བདེ་ཆེན་དང་། །
ཆགས་དང་ཤིན་ཏུ་དགའ་དང་བརྟན་དང་རྒྱས་པ་དང་། ། ཡིག་ཆེན་ཡང་ནི་རྟག་པར་བདག་གིས་འགྲུབ་པར་བྱེད། ། དེ་ནས་མཆོག་སྐྱེས་རྒྱལ་བ་ཐམས་ཅད་དགའ་ནས་སུ། ། འཛུམ་པ་ཆེན་པོ་ཐམས་ཅད་ཁྱབ་པར་རྣམ་པར་འབྱེད། ། ཀུན་བདག་དབྱིངས་ཀྱི་རྡུལ་ཕྲན་མཆོག་ཆེན་གཟུགས་དག་གིས། ། ཀུན་ནས་དེ་ལ་ལེགས་པའི་སྒྲ་ནི་དབུལ་བར་བྱེད། ། བདག་གིས་དབྱིངས་ཀུན་རྗེས་སུ་ཆེ་མཆོག་གཟུགས་ཀྱིས་སུ། ། ཕ་མཆོག་གྱུར་པ་སངས་རྒྱས་ཀུན་གྱིས་ལེགས་སོ་ལེགས། ། མཆོག་གི་རྡོ་རྗེ་ལས་བྱུང་ཁྱོད་ནི་ལེགས་སོ་ལེགས། ། དམ་པའི་ཆོས་ཉིད་ཆོས་ཀྱི་བདག་ཉིད་ལེགས་སོ་ལེགས། །
དམ་པའི་ལས་ཅན་མཆོད་པའི་བདག་ཉིད་ལེགས་སོ་ལེགས། ། རྟོགས་པའི་བྱིན་རླབས་མཛོད་ཅིག་མཉམ་པར་བྱིན་བརླབས་ཀྱིས། ། དོན་ཡོན་དངོས་གྲུབ་རྟག་ཏུ་ཡིག་འབྲུ་ཆེན་པོ་ཡི། ། གྲུབ་པས་ཕྱི་ན་མི་འདུལ་པ་ཡི་དུས་སུ་ནི། ། དེ་དག་གི་ཡང་ཇི་ལྟར་དམ་པའི་བདེར་འགྱུར་ཕྱིར། ། དེ་ལྟར་ངག་ཆེན་ཞུས་ནས་སུ། ། སྲས་བཅས་སངས་རྒྱས་ཐམས་ཅད་ཀྱིས། ། རྡོ་རྗེ་སེམས་དཔའ་ཆེན་པོ་ཡིས། ། གསུངས་པ་ལ་ནི་མངོན་པར་བསྟོད། ། སངས་རྒྱས་ཐམས་ཅད་དང་མཉམ་པར་སྦྱོར་བའི་མཁའ་འགྲོ་སྒྱུ་མ་བདེ་བའི་མཆོག་ཅེས་བྱ་བ་ཁྲི་བརྒྱད་སྟོང་པ་ལས་རྟོག་པ་ཐམས་ཅད་ཀྱི་རྒྱལ་པོ་བརྒྱ་བཅུ་བདུན་པ་རྫོགས་སྷོ།། །།
རྒྱ་གར་གྱི་མཁན་པོ་སྨྲི་ཏི་ཛྙཱ་ན་ཀཱིརྟི་ཉིད་ཀྱིས་བསྒྱུར། ཡོན་བདག་བོད་ཀྱི་མཁན་པོ་གཞོན་ནུ་གྲགས་པས་ཞུས་ཏེ་བཤད་ནས་གཏན་ལ་ཕབ་པ།། །། PAGE * MERGEFORMAT 118 རྡོ་རྗེ་འཆང་། མཁའ་འགྲོ་མ་སྒྱུ་མ་བདེ་བའི་མཆོག་ཅེས་བྱ་བའི་རྒྱུད་ཕྱི་མ། PAGE * MERGEFORMAT 119
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
