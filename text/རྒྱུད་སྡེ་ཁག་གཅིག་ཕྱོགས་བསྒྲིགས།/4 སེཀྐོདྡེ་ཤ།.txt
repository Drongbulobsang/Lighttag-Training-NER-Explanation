རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༤
སེཀྐོདྡེ་ཤ།
༄༅། །རྒྱ་གར་སྐད་དུ། སེཀྐོདྡེ་ཤ། བོད་སྐད་དུ། དབང་མདོར་བསྟན་པ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། ཟླ་བ་བཟང་པོས་གསོལ་པ། སྟོན་པ་དབང་བསྐུར་རྣམ་བདུན་དང་། ། རྣམ་གསུམ་དེ་བཞིན་བླ་ན་མེད། ། འཇིག་རྟེན་འདས་པའི་དངོས་གྲུབ་ཕྱིར། ། མདོར་བསྡུས་པ་ཡིས་བདག་ལ་གསུངས། །
བཅོམ་ལྡན་འདས་ཀྱིས་བཀའ་སྩལ་པ། ། ཉོན་ཅིག་ཟླ་བཟང་དབང་བསྐུར་དོན། ། རྣམ་པ་བདུན་དང་རྣམ་གསུམ་མཆོག ། རྩ་ཡི་ཀུན་སྤྱོད་རྩོལ་བ་ནི། ། མདོར་བསྟན་པ་ཡིས་ཁྱོད་ལ་བཤད། ། རྒྱུད་དུ་མདོར་བསྟན་རྣམ་གསུམ་དང་། ། རྒྱས་པར་བཤད་པ་རྣམ་གསུམ་འགྱུར། ། རབ་ཏུ་མདོར་བསྟན་མདོར་བསྟན་ཆེ། ། རབ་ཏུ་རྒྱས་པར་བཤད་པ་གཞན། ། མདོར་བསྟན་རྒྱས་པར་བཤད་པ་ཉིད། །
རྒྱུད་ཡང་དག་པར་བསྡུས་པར་བརྗོད། ། རབ་ཏུ་མདོར་བསྟན་རྒྱས་བཤད་པ། ། དཀའ་འགྲེལ་ཚིག་ནི་འབྱེད་པ་འོ། ། མདོར་བསྟན་ཆེན་པོ་རྒྱས་བཤད་པ། ། འགྲེལ་བཤད་ཐམས་ཅད་དོན་སྟོན་བྱེད། ། དེ་ནི་མངོན་ཤེས་ཐོབ་རྣམས་ཀྱིས། ། བྱ་ཡི་མཁས་རྣམས་ཀྱིས་མིན་ཉིད། ། དེ་ལྟར་མཐའ་དྲུག་རྣམས་ཀྱིས་དག ། རྡོ་རྗེའི་རྣལ་འབྱོར་རྣམ་བཞི་དང་། ། རྫོགས་པའི་བྱང་ཆུབ་བཞི་རྣམས་དང་། །
ཕུང་ཁམས་སྐྱེ་མཆེད་རིགས་དྲུག་རྣམས། ། དག་པ་འཇིག་རྟེན་ཁམས་ལ་སོགས། ། ལེ་འུ་ལྔ་ཡི་གཞུང་རྣམས་ཀྱིས། ། བདེན་གཉིས་དང་པོའི་སངས་རྒྱས་འགྱུར། ། དུས་ཀྱི་འཁོར་ལོ་མངོན་རྗོད་བྱེད། ། དང་པོར་དབང་བསྐུར་བདུན་པོ་གང་། ། བྱིས་པ་རྣམས་ནི་གཞུག་པའི་ཕྱིར། ། རྣམ་གསུམ་འཇིག་རྟེན་ཀུན་རྫོབ་ཀྱིས། ། དམ་པའི་དོན་གྱིས་བཞི་པ་འོ། ། བདེན་པ་གཉིས་ཀྱི་ཆོས་རྣམས་ཀྱི། །
རྡོ་རྗེ་ཅན་བདག་གིས་བསྟན་པ། ། འཇིག་རྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པས་སོ། ། ཆུ་དང་ཅོན་པན་དར་དཔྱངས་དང་། ། རྡོ་རྗེ་དྲིལ་བུ་བརྟུལ་ཞུགས་ཆེ། ། མིང་དང་རྗེས་གནང་ཡང་དག་ལྡན། ། དབང་བསྐུར་རྣམ་བདུན་མི་ཡི་བདག ། ལུས་ངག་སེམས་ནི་ལེགས་དག་པ། ། མངོན་པར་དབང་བསྐུར་གཉིས་གཉིས་སོ། ། རྗེས་གནང་ཡེ་ཤེས་ཡང་དག་དག །
གཞན་པ་ཁམས་སོགས་དག་པ་ལས། ། ཆུ་ནི་ཁམས་ཀྱི་དག་པ་སྟེ། ། ཅོད་པན་ཕུང་པོ་རྣམ་སྦྱོང་བྱེད། ། དར་དཔྱངས་ཕ་རོལ་ཕྱིན་པ་དག ། རྡོ་རྗེ་དྲིལ་བུ་མི་འགྱུར་ཆེ། ། སངས་རྒྱས་སྐད་རྒྱུན་མི་འཆད་པ། ། ཉི་ཟླ་གཅིག་ཏུ་དག་པར་བྱེད། ། ཡུལ་དང་དབང་པོ་ལེགས་དག་པ། ། འཕོ་མེད་རྡོ་རྗེའི་བརྟུལ་ཞུགས་འགྱུར། ། མིང་ནི་བྱམས་སོགས་ཡང་དག་དག །
རྗེས་གནང་སངས་རྒྱས་ཉིད་དག་བྱེད། ། དབང་བསྐུར་བདུན་པོ་འདི་རྣམས་ནི། ། དཀྱིལ་འཁོར་བཞེངས་ནས་སྦྱིན་པར་བྱ། ། བུམ་པ་གསང་བའི་དབང་བསྐུར་དང་། ། ཤེས་རབ་ཡེ་ཤེས་མངོན་བརྗོད་པ། ། སླར་ཡང་ཤེས་རབ་ཆེན་པོ་ཉིད། ། དེ་ཡི་ཡེ་ཤེས་མངོན་རྗོད་བྱེད། ། འགྱུར་དང་འགྱུར་དང་དེ་ནས་འཛག ། དེ་ནས་གཞན་ཡང་མི་འཛག་པའོ། ། ལུས་ངག་སེམས་ནི་ལེགས་དག་པས། །
དབང་བསྐུར་གསུམ་པོ་རིམ་པ་ཡིས། ། བཞི་པ་ཡེ་ཤེས་ཡང་དག་དག ། ལུས་ངག་སེམས་ནི་དག་པ་བྱེད། ། བྱིས་པ་དར་མ་དེ་ནས་རྒན། ། བཞི་པ་སྐྱེ་དགུའི་བདག་པོ་འོ། ། ཤེས་རབ་དུ་མར་ཡན་ལག་ནི། ། རེག་པས་བྱང་ཆུབ་སེམས་འཕོའི་བདེ། ། འོ་མ་འཛིན་པས་དབང་བསྐུར་བ། ། གང་ལས་བདེ་ཐོབ་དེ་བྱིས་པའོ། ། ཡུན་རིང་གསང་བར་སྤྲོས་ལས་སྐྱེས། །
བྱང་ཆུབ་སེམས་ནི་འཕོ་པའི་བདེ། ། གསང་བའི་དབང་བསྐུར་གསང་བ་ནི། ། གང་ལས་བདེ་ཐོབ་དེ་དར་མ། ། ཡུན་རིང་གསང་བར་སྤྲོས་ལས་སྐྱེས། ། རྡོ་རྗེའི་རྩེ་མོར་གཡོ་བའི་བདེ། ། ཤེས་རབ་ཡེ་ཤེས་དབང་བསྐུར་བ། ། གང་ལས་གཡོ་བའི་བགྲོད་དེ་རྒན། ། ཕྱག་རྒྱ་ཆེན་པོ་རྗེས་ཆགས་ལས། ། སྐྱེས་པ་གཡོ་མེད་བདེ་བ་ནི། ། ཤེས་རབ་ཆེན་པོའི་དབང་བསྐུར་བ། །
གང་ལས་གཡོ་མེད་རྟོགས་པ་དེ། ། སྐྱེ་དགུའི་བདག་པོར་རྣམ་ཤེས་བྱ། ། སྐྱོབ་པ་ཐམས་ཅད་སྐྱེད་མཛད་པ། ། རྡོ་རྗེ་སེམས་དཔའ་སེམས་དཔའ་ཆེ། ། བྱང་སེམས་གཉིས་མེད་མི་འགྱུར་བ། ། འདི་ནི་དམ་ཚིག་སེམས་དཔའ་འགྱུར། ། རྡོ་རྗེའི་རྣལ་འབྱོར་རྣམ་པ་བཞི། ། དུས་ཀྱི་འཁོར་ལོ་འདིར་བཤད་པ། ། རྣལ་འབྱོར་པ་ཡི་ཐར་སྟེར་བྱེད། ། འདི་ཉིད་ཀྱི་ནི་སྒྲུབ་པ་བྱ། །
རབ་གསལ་བསམ་གྱིས་མི་ཁྱབ་པའི། ། དུ་སོགས་མཚན་མ་དེ་རྣམས་ཀྱི། ། ཤེས་རབ་གཟུགས་བརྙན་ནམ་མཁའ་མཉམ། ། ཡོད་དང་མེད་ལས་རྣམ་པར་འདས། ། རང་གི་སེམས་ཀྱི་རྐྱེན་གྱི་དོན། ། རྡུལ་ཕྲན་ལས་སྐྱེས་ཚོགས་པ་རྣམས། ། ཀུན་ནས་ཡོངས་སུ་དོར་བ་ཡིས། ། དུ་བ་སྨིན་རྒྱུ་མཁའ་སྣང་དང་། ། སྒྲོལ་མ་འབར་བ་ཟླ་ཉི་མ། ། མུན་ཅན་ཆ་དང་ཐིག་ལེ་ཆེ། །
སྣ་ཚོགས་གཟུགས་བརྙན་འོད་གསལ་བ། ། བཀབ་དང་མ་བཀབ་མིག་དག་གིས། ། སྟོང་པར་འདི་ནི་རྗེས་བརྟགས་མིན། ། རྨི་ལམ་བཞིན་དུ་གཟུགས་མཐོང་འགྱུར། ། རྟག་ཏུ་གཟུགས་དེ་བསྒོམ་པར་བྱ། ། དངོས་མེད་གཟུགས་ལ་སྒོམ་པ་དེ། ། རྣལ་འབྱོར་པ་ཡི་བསྒོམ་པ་མིན། ། དངོས་པོ་དངོས་མེད་སེམས་ཀྱི་མིན། ། སྟོང་པར་མ་བརྟགས་མཐོང་ཕྱིར་རོ། ། ཇི་ལྟར་པྲ་ཕབ་མེ་ལོང་ལ། །
གཞོན་ནུ་མས་མཐོང་དངོས་མེད་སྐྱེས། ། དེ་བཞིན་འདས་དང་མ་འོངས་ཆོས། ། མཁའ་ལ་དེ་ཉིད་རྣལ་འབྱོར་པས། ། འདི་ལས་དངོས་པོ་དངོས་མེད་འགྱུར། ། དངོས་པོ་སྟོང་པའི་དོན་མཐོང་ཕྱིར། ། དངོས་པོ་དངོས་མེད་དོན་ཡོད་པ། ། སྒྱུ་མ་རྨི་ལམ་མིག་འཕྲུལ་བཞིན། ། མེད་པའི་ཆོས་ཅན་དག་ལ་ཆོས། ། སྐྱེ་བ་འདི་ནི་རབ་ཏུ་མཐོང་། ། ཡིད་བཞིན་ནོར་ལྟར་མཐའ་ཡས་པའི། །
སེམས་ཅན་བསམ་པ་ཡོངས་རྫོགས་བྱེད། ། པྲ་ཕབ་བ་ཡི་གཞོན་ནུ་མས། ། མ་མཐོང་བ་ཡི་རྐུན་པོ་མཐོང་། ། ཉི་ཚེ་བ་ཡི་མིག་དག་གིས། ། སོང་ནས་སྒྲུབ་པ་པོ་ཡིས་མཐོང་། ། གལ་ཏེ་ཡོད་པའི་གཟུགས་མཐོང་ན། ། རང་གི་གདོང་པ་ཅིས་མི་མཐོང་། ། གལ་ཏེ་མེད་པའི་གཟུགས་མཐོང་ན། ། རི་བོང་རྭ་ནི་ཇི་ལྟར་མིན། ། གཞན་གྱི་མིག་གིས་མི་མཐོང་ཞིང་། །
རང་གི་མིག་གིས་མཐོང་མིན་པ། ། སྐྱེ་བ་མེད་པ་མཐོང་བ་ནི། ། གཞོན་ནུ་མ་ཡི་བུ་ཇི་བཞིན། ། གཟུགས་བརྙན་མཐོང་ན་དེ་ནས་ནི། ། བར་མ་ཆད་པར་སྲོག་རྩོལ་བྱ། ། སྟེང་འོག་རྩེ་གསུམ་པོ་རྣམས་ལ། ། ལུས་ངག་སེམས་ནི་འགོག་པ་ལས། ། ཟླ་ཉི་སྒྲ་གཅན་བཤང་གཅི་དང་། ། ཁུ་བ་འབབ་པའི་ལམ་རྣམས་སུ། ། ཆུ་མེ་སྟོང་པ་ས་རླུང་དང་། །
ཡེ་ཤེས་ཁམས་རྣམས་སྐྱེད་རྣམས་ལ། ། གང་ཞིག་ཟླ་ཉི་མུན་ཅན་དང་། ། བཤང་གཅི་ཁུ་བ་འབབ་མ་རྣམས། ། སྲོག་དང་ཐུར་སེལ་རིམ་པ་ཡིས། ། ལུས་ངག་སེམས་ཀྱི་རྩ་རྣམས་སོ། ། ཟླ་བ་ཐབས་ཀྱི་སྐུ་ཡིན་ཏེ། ། ཉིན་མོར་བྱེད་པ་ཤེས་རབ་གསུང་། ། ཤེས་རབ་སྐུ་ནི་བཤང་བའི་རྩ། ། གཅི་བ་འབབ་མ་གཙོ་བོའི་གསུང་། ། སྟེང་འོག་ཐུགས་ཀྱི་རྩ་གཉིས་དག །
མུན་ཅན་ཁུ་བ་འབབ་མ་འོ། ། ཐབས་ཀྱི་ཐུགས་ནི་མུན་པ་ཅན། ། ཁུ་བ་འབབ་མ་ཤེས་རབ་ཀྱི། ། སྟེང་འོག་རིགས་དྲུག་འདི་རྣམས་ནི། ། སྐུ་གསུང་ཐུགས་ཀྱི་རྣལ་འབྱོར་ལས། ། ཤེས་རབ་ཐབས་དངོས་ཡན་ལག་གིས། ། ལུས་ཅན་ཀུན་ལ་ཡང་དག་གནས། ། འཆི་ལྟས་ལུས་ངག་རྩ་དག་ལ། ། སྟེང་འོག་ལྷག་པའི་རླུང་རྣམས་ཀྱིས། ། མུན་ཅན་ཁུ་བ་འབབ་མ་ལ། །
སྐྱེ་བ་དང་ནི་འཆི་བ་གནས། ། སྐྱེ་དང་འཆི་དང་འཁྲིག་པ་ཡི། ། དུས་སུ་ཁུ་བ་འབབ་པ་འོ། ། མུན་ཅན་མ་ཡང་སྟེང་དུ་འབབ། ། ཉི་མའི་འཕོ་བ་མཉམ་པ་ལ། ། དུས་སྦྱོར་འཆར་བའི་མངོན་མཚམས་སུ། ། དབུ་མ་ནས་ནི་དམན་པ་འབབ། ། རྐང་པ་དང་བཅས་ལྔ་བཅུ་དྲུག ། འབྱུང་དང་འཇུག་པའོ་མི་ཡི་བདག ། བདུན་ཅུ་རྩ་ལྔས་ལྷག་པ་ཡི། །
དྲུག་བརྒྱ་ཉིན་དང་མཚན་ལ་འོ། ། དྲུག་བརྒྱ་རྣམས་ཀྱིས་ལྷག་པ་ཡི། ། སྟོང་ཕྲག་ཉི་ཤུ་རྩ་གཅིག་པོ། ། འདི་ཡིས་དམན་པ་གང་དེ་རྣམས། ། གཡོན་དང་གཡས་པའི་རྩར་འབབ་བོ། ། ཕྱོགས་གསུམ་དང་བཅས་ལོ་གསུམ་རྣམས། ། ལོ་བརྒྱ་རྣམས་ལས་དབུ་མ་འོ། ། སྟེང་དུ་གཡོན་གཡས་ཟླ་ཉི་མ། ། བརྐྱང་མ་ལུག་དང་སེར་སྐྱ་གཞན། ། ཆུ་དང་མེ་ཡི་རང་བཞིན་ཅན། །
པདྨ་རིན་ཆེན་འཛིན་པར་འདོད། ། འོག་ཏུ་བཤང་གཅི་འབབ་པ་དག ། ས་དང་རླུང་གི་རང་བཞིན་ཅན། ། དབུ་མའི་རྩ་དང་གཡོན་པ་ཡང་། ། འཁོར་ལོ་རལ་གྲི་འཛིན་པར་འདོད། ། སྟེང་དང་འོག་ཏུ་དབུ་མ་གཡས། ། སྒྲ་གཅན་ཁུ་བ་རབ་འབབ་པ། ། སྟོང་པ་ཡེ་ཤེས་རང་བཞིན་ཅན། ། རྡོ་རྗེ་རྡོ་རྗེ་འཛིན་པར་འདོད། ། ཟླ་བའི་ལམ་གྱིས་བཤང་བའི་རྩ། །
ཉི་མས་གཅི་བ་འབབ་པ་སྟེ། ། སྐྱེ་འཆི་མཉམ་པ་ཆགས་པ་ལ། ། སྒྲ་གཅན་ཁུ་བ་རབ་ཏུ་འབབ། ། ལྟེ་བའི་སྟེང་དུ་ཀུན་འདར་མ། ། གང་དེ་ཡིད་བཟང་མུན་པ་འབབ། ། འོག་ཏུ་ཁུ་བ་འབབ་གང་དེ། ། མཁའ་འགྲོ་གདོང་དང་དུང་ཅན་མ། ། ལྟེ་བའི་ཆུ་སྐྱེས་སྙིང་མགྲིན་དང་། ། དཔྲལ་བ་གཙུག་ཏོར་འདམ་སྐྱེས་ལ། ། ས་ཆུ་མེ་རླུང་སྟོང་པ་རྣམས། །
རབ་ཏུ་འབབ་པ་སྡུད་པ་ཡིས། ། འབྱུང་འགྱུར་དེ་ནི་འཇུག་པ་དག ། བསྐྱེད་པས་འཇུག་སྟེ་ས་ལ་འོ། ། ལྟེ་བ་ནས་ནི་ལྟེ་བའི་དབུས། ། ཨ་བ་དྷཱུ་ཏཱིར་འགྲོ་དང་འོང་། ། ལྟེ་གསང་ནོར་བུའི་ཆུ་སྐྱེས་ལ། ། ལུས་ངག་སེམས་རྣམས་འབབ་པ་ནི། ། འབྱུང་དང་དེ་ནི་འཇུག་པ་དང་། ། སྡུད་པ་སྐྱེད་པའི་རང་བཞིན་ཅན། ། དུང་ཅན་སྐྱེ་བོ་ཐམས་ཅད་ཀྱི། །
ཐུར་སེལ་རླུང་ནི་འབབ་པ་འོ། ། འདི་རྣམས་བུད་མེད་བདེ་བ་ལས། ། ཁུ་བ་ཁྲག་འབབ་དུས་དག་ཏུ། ། ཤེས་རབ་ཐབས་དངོས་ཡན་ལག་གིས། ། སྟེང་དུ་གཡས་དང་གཡོན་དག་དང་། ། འོག་ཏུ་བཤང་གཅི་འབབ་པ་དང་། ། རྔུལ་དང་ཁུ་བ་འབབ་པ་དག ། རྔུལ་འབབ་ཕྱིར་དེ་གཏུམ་མོ་སྟེ། ། ཁུ་བ་འབབ་ཕྱིར་མཁའ་འགྲོ་གདོང་། ། སྟེང་དུ་བརྗོད་དུས་བུད་མེད་ཀྱི། །
གཡུང་མོ་སྐྱེས་བུའི་ཀུན་འདར་མའོ། ། རྣམ་ཤེས་ལ་སོགས་དཀྱིལ་འཁོར་ལྔ། ། རྟག་ཏུ་གཡོན་པའི་རྩ་ལ་འོ། ། ས་སོགས་གཡས་པའི་རྩ་ལ་སྟེ། ། དབུས་སུ་དྲུག་པ་འབབ་པ་འོ། ། ལྟེ་བའི་པདྨའི་འདབ་མ་ལ། ། དཀྱིལ་འཁོར་དྲུག་ཅུ་རྣམས་རིམ་བཞིན། ། གཡོན་དང་གཡས་པའི་དུས་སྦྱོར་ནི། ། ལུག་སོགས་གླང་ལ་སོགས་པ་ལ། ། རྩ་བ་གཡོན་དང་དེ་ནས་གཡས། །
སྟེང་དང་དབུས་སུ་རིམ་པས་རླུང་། ། ས་སོགས་དཀྱིལ་འཁོར་རེ་རེ་ཞིང་། ། དབྱུག་གུས་སྣ་བུག་དག་ལ་འོ། ། རིམ་པས་ཆུ་ཚོད་འབབ་པ་ནི། ། དྲུག་ཅུ་དང་བཅས་སུམ་བརྒྱའི་དབུགས། ། བརྒྱ་ཕྲག་བཅོ་བརྒྱད་དབུགས་དེ་རྣམས། ། ཆུ་ཚོད་ལྔར་ནི་འབབ་པ་འོ། ། ཆུ་ཚོད་དྲུག་ཅུ་ཉིན་མཚན་དུ། ། ལུས་ལ་དཀྱིལ་འཁོར་རྣམས་ཤེས་པའོ། ། འདབ་མའི་དབུས་དང་དེ་ནས་ཤར། །
གཡས་གཡོན་གཞན་དུ་རིམ་པ་ཡིས། ། གཡོན་པར་རྟག་ཏུ་ནམ་མཁའ་སོགས། ། གཡས་པར་ས་སོགས་གཞན་ལས་སོ། ། གཡོན་པར་རྣམ་ཤེས་སོགས་འབྱུང་བ། ། གཡས་པར་ས་སོགས་སྡུད་པ་འོ། ། ནུབ་དང་ཤར་དུ་འཛིན་མ་རླུང་། ། ཕན་ཚུན་ཤེས་རབ་ཐབས་ཡིན་ཏེ། ། མཐེ་བོང་མིང་མེད་དག་གིས་ནི། ། གང་ཕྱིར་ཁ་ལ་དབང་བསྐུར་བ། ། གཡས་དང་གཡོན་དུ་མེ་དང་ཆུ། །
ཕན་ཚུན་ཤེས་རབ་ཐབས་ཡིན་ཏེ། ། གུང་མོ་མཛུབ་མོ་གཉིས་དག་གིས། ། གང་ཕྱིར་རལ་གྲིར་འགྱུར་བ་འོ། ། ཟླ་ཕྱེད་རྣམ་པའི་ཕྱག་རྒྱ་ནི། ། མཆེ་བ་གྲི་གུག་མཐེ་ཆུང་སྟེ། ། སྟོང་པ་མི་འགྱུར་སྟེང་འོག་ཏུ། ། ཕན་ཚུན་ཐབས་དང་ཤེས་རབ་བོ། ། དཀྱིལ་འཁོར་བཅུ་པོ་ཡང་དག་སྦྱོར། ། སོར་མོ་རྣམས་ནི་ཕན་ཚུན་དུ། ། མགོ་བོར་ལག་མཐིལ་སྦྱར་བ་ལ། །
གྲི་གུག་དང་བཅས་རྩེ་གཅིག་གོ ། དབུ་མའི་རྩ་ལ་མཉམ་པ་དེ། ། སྐྱེད་དང་སྡུད་པའི་བྱེད་པ་པོ། ། ཕུང་པོ་ཁམས་དང་རྡོ་རྗེ་གསུམ། ། གཅིག་ཉིད་དབུ་མར་སོན་པ་ནའོ། ། ཟླ་བ་ཉི་མའི་རྩ་འགགས་ན། ། བཤང་བ་གཅི་བའི་རྩ་འགག་གོ ། སྒྲ་གཅན་རྩ་ནི་འགགས་པ་ན། ། འོག་ཏུ་ཁུ་བ་འབབ་འགགས་འགྱུར། ། སྐྱེད་དང་སྡུད་པའི་བྱེད་པ་ཅན། །
འདི་རྣམས་གྲོལ་ན་གྲོལ་བར་འགྱུར། ། སྲོལ་དང་ཐུར་སེལ་ལམ་གསུམ་གྱི། ། འདི་ནི་རྩ་ཡི་ཀུན་སྤྱོད་དོ། ། གཡོན་པ་འམ་ནི་གཡས་པ་ལ། ། མཚན་མོ་གཅིག་དང་དེ་བཞིན་ལྔར། ། ལྷག་པའི་རླུང་ནི་རབ་འབབ་པ། ། དེ་ལས་ལོ་གསུམ་ན་འཆི་འོ། ། གཡས་པ་ཉི་མའི་འཆི་ལྟས་ལ། ། ལྔ་དང་ཕྱོགས་ཆོས་ཉི་ཤུ་དང་། ། དེ་ཉིད་གཅིག་ལྷག་གཞན་རིམ་པས། །
ཉིན་ཞག་སུམ་ཅུ་གསུམ་རྒྱུ་ན། ། གསུམ་གཉིས་གཅིག་ལོ་ཟླ་བ་ནི། ། དྲུག་གསུམ་ཟུང་ཟླ་ཉིན་ཞག་ཚེས། ། ཕྱོགས་ལྔ་ཡོན་ཏན་གཉིས་གཅིག་གིས། ། ལུས་ཅན་རྣམས་ཀྱི་ཚེ་འགྲོ་འོ། ། རྩ་བ་ནས་གཅིག་ལྷག་པ་ཡིས། ། གཡོན་པར་ཟླ་བའི་རྒྱུ་བར་འགྱུར། ། ཉི་ཟླ་ཉིན་ཞག་ཟླ་བ་དག ། ཉིན་ཞག་གསུམ་རྣམས་ཟླ་བ་གསུམ། ། ཉིན་ལ་འཆི་ལྟས་ཟླ་བར་དགེ །
འཕེལ་འགྲིབ་དེ་ནས་འདི་དག་ལ། ། དབུ་མའི་འཆི་བའི་རྒྱུ་བ་ནི། ། ལོ་བརྒྱ་ཡོངས་སུ་རྫོགས་པ་ཡིས། ། མཉམ་དང་མི་མཉམ་ཉིན་ཞག་རྣམས། ། སྐྱེ་བར་སྐྱེས་པའི་དཀྱིལ་འཁོར་གྱིས། ། དེ་རྒྱུ་གཡས་དང་གཡོན་ལ་ཡང་། ། ཕྱོགས་གཉིས་རྣམ་པར་ཉམས་པ་ལས། ། གཞན་དུ་འཆི་བར་མི་འགྱུར་ཏེ། ། ཕྱོགས་གཉིས་ཡང་དག་གནས་པ་ན། ། གཡས་དང་གཡོན་པའི་ཀུན་སྤྱོད་དང་། །
དཀྱིལ་འཁོར་ལྔ་རྣམས་འབབ་པའི་ཕྱིར། ། འཆི་ལྟས་མཚན་ཉིད་ཤེས་ནས་ནི། ། སྲོག་ནི་ཐིག་ལེར་གཞུག་པར་བྱ། ། ཨ་བ་དྷཱུ་ཏཱིའི་ཞབས་བརྟེན་ནས། ། མཆོག་ཏུ་མི་འགྱུར་བསྒོམ་པར་བྱ། ། རྟག་ཏུ་རྡོ་རྗེ་བསླང་བར་བྱ། ། ཟླ་ཉིའི་བགྲོད་པ་འཇོམས་པ་ལས། ། གཞན་དུ་ཀུན་འདར་ཡན་ལག་ལ། ། སྲོག་གི་རླུང་ནི་འཇུག་པ་མེད། ། འོག་ཏུའང་དུང་ཅན་མ་ཐུར་སེལ། །
དེ་མ་ཞུགས་ལས་འཆི་བ་འོ། ། འཆི་ལྟས་བསླུ་བ་རྣལ་འབྱོར་པའི། ། འདི་ནི་དགའ་བ་རྣམས་ཀྱིས་འགྱུར། ། མགོ་བོའི་པདྨ་གཙུག་ཏོར་ལས། ། ཁུ་བ་འོངས་པ་དགའ་བ་སྟེ། ། མགྲིན་པ་སྙིང་ཁར་མཆོག་དགའ་འོ། ། དགའ་བྲལ་དགའ་བ་དེ་ནས་འགྱུར། ། སྣ་ཚོགས་དགའ་བ་ལྟེ་བ་དང་། ། གསང་བའི་པདྨར་གང་འོངས་པའོ། ། གསང་གནས་རྡོ་རྗེ་ནོར་བུའི་བར། །
ལྷན་ཅིག་སྐྱེས་དགའ་མི་འཕོ་བ། ། རབ་གནས་མྱ་ངན་འདས་པ་མིན། ། ཆགས་ཆེན་མི་འགྱུར་ཁྱབ་བདག་པོ། ། འདོད་ཆགས་བྲལ་ལས་འཕོ་མེད་བདེ། ། དེ་ནི་མྱ་ངན་འདས་རབ་གནས། ། ཁུ་བ་ཟླ་ཆར་གཙུག་ཏོར་དུ། ། རྫོགས་པ་གསང་བའི་མཚོ་སྐྱེས་ལ། ། བཅུ་དྲུག་ཆ་གང་དེ་ནོར་བུའི། ། པདྨར་རྡོ་རྗེའི་རྩེ་མོར་གནས། ། དེ་སྟེང་འཕོ་བའི་དུས་སུ་གྱུར། །
ནག་པོའི་ཚེས་གཅིག་འོངས་པ་ན། ། འདོད་ཆགས་བྲལ་བས་གནམ་སྟོང་ལ། ། ཉི་མ་མཛོད་སྤུའི་གནས་སུ་འགྲོ། ། དེ་ཡི་ཆ་ཤས་བཅུ་དྲུག་ལ། ། གཙུག་ཏོར་པདྨར་སོན་པ་འོ། ། ཟླ་བ་ཉམས་པ་ཞེས་བརྗོད་དེ། ། ཆགས་པའི་བདེ་ལ་ཆགས་བྲལ་ཕྱིར། ། ལུས་ཅན་ཐམས་ཅད་འཆི་བ་ན། ། ཟླ་བ་བདུད་རྩིའི་འོག་ཏུ་འགྲོ། ། སྟེང་དུ་ཉི་མ་རྡུལ་སྒྲ་གཅན། །
རྣམ་ཤེས་དངོས་པོའི་མཚན་ཉིད་ལ། ། དེ་ཕྱིར་ཟླ་བ་བདུད་རྩི་ནི། ། སྟེང་དུ་བགྲོད་བྱ་མི་ཡི་བདག ། འོག་ཏུ་ཉི་མ་རྡུལ་སྒྲ་གཅན། ། རྣམ་ཤེས་འགྱུར་མེད་བདེ་བ་ལ། ། སངས་རྒྱས་ཀུན་གྱི་མཛོད་སྤུ་ཡི། ། པདྨར་ཟླ་བ་བདུད་རྩི་ཉ། ། ཉི་རྡུལ་གནམ་སྟོང་གསང་བར་ཏེ། ། གཙུག་ཏོར་ནོར་བུ་དེ་དག་གོ ། ཞེས་པ་སྟོན་པའི་རྡོ་རྗེའི་ཚིག །
ལུས་ཅན་ཀུན་གྱི་ཕྱིར་ཅི་ལོག ། རབ་གནས་མྱ་ངན་འདས་པ་མིན། ། ཁམས་རྣམས་ཕྱིན་ཅི་ལོག་ཏུ་འགྱུར། ། ནོར་བུར་ཐུགས་དང་གསང་བར་གསུང་། ། ལྟེ་བར་སྐུ་སྟེ་བདེ་ཆེན་ལས། ། ཆོས་དང་ལོངས་སྤྱོད་རྫོགས་སྤྲུལ་པ། ། འདི་རྣམས་དག་པའི་སྐུ་ལས་སྤྲོ། ། ཐབས་ཀྱི་འོག་ཏུ་རྒྱལ་པོའི་དབང་། ། ཤེས་རབ་ཀྱི་ནི་སྟེང་དུ་འགྱུར། ། འདི་ཡི་དཔྲལ་བར་སྐུ་རྡོ་རྗེ། །
མགྲིན་སྙིང་ལྟེ་བའི་འདམ་སྐྱེས་ལ། ། གསུང་ཐུགས་ཡེ་ཤེས་རྡོ་རྗེ་རྣམས། ། སྤྲུལ་པ་ལ་སོགས་འདི་རྣམས་སྤྲོ། ། ཕུང་པོ་ཁམས་རྣམས་སྤྲོ་བ་ནི། ། སྒྲིབ་པ་མེད་པའི་བདེ་བ་ལས། ། ལས་ཀྱི་ཕྱག་རྒྱའི་སྙོམས་འཇུག་དང་། ། ཡེ་ཤེས་ཕྱག་རྒྱའི་དམིགས་པ་དང་། ། ཕྱག་རྒྱ་ཆེན་པོ་གཅིག་སྦྱོར་བས། ། མི་འགྱུར་བ་དེ་འཕེལ་བར་འགྱུར། ། འཕེལ་བའི་འཕེལ་བར་འགྱུར་བ་མེད། །
ཉམས་པའི་ཉམས་པ་ཉིད་ཀྱང་མེད། ། ནུབ་པ་དེ་ཡི་ནུབ་པ་མེད། ། འཆར་བ་ཡི་ནི་འཆར་བ་མེད། ། རབ་ཏུ་གསལ་བའི་རབ་གསལ་མེད། ། བཀབ་པའི་བཀབ་པ་ཡང་མེད་དོ། ། སྐྱེ་བའི་སྐྱེ་བར་འགྱུར་ཉིད་མེད། ། འཆི་བའི་འཆི་བར་ཡང་མེད་དོ། ། གྲོལ་བའི་གྲོལ་བར་འགྱུར་བའང་མེད། ། མི་གནས་པ་ཡི་མི་གནས་མེད། ། དངོས་པོ་མེད་པའི་དངོས་མེད་མེད། །
དངོས་པོ་དངོས་པོ་ཉིད་ཀྱང་མེད། ། འགྱུར་བའི་འགྱུར་བར་འགྱུར་བའང་མེད། ། མི་འགྱུར་བའི་ཡང་མི་འགྱུར་མེད། ། རང་བཞིན་མེད་པའི་ཆོས་རྣམས་ཀྱི། ། སྐྱེ་འཇིག་སྒྱུ་མ་དེ་བཞིན་ནོ། ། འབྱུང་རྣམས་འཇིགས་པར་འགྱུར་མིན་ཏེ། ། རང་བཞིན་ཉིད་ཀྱིས་སྐྱེ་མི་འགྱུར། ། སྣ་ཚོགས་འདི་ནི་རང་བཞིན་མེད། ། དངོས་པོ་དངོས་མེད་མཚན་ཉིད་གཅིག ། རང་གི་ཤེས་རབ་ལ་འཁྱུད་སེམས། །
རྡོ་རྗེ་ནོར་བུའི་པདྨར་སོན། ། དེར་སོན་ཟླ་བ་གཡོ་བ་དང་། ། མི་གཡོ་བ་དང་མི་འགྱུར་བསྒོམ། ། ལུས་ངག་སེམས་ཀྱི་རྩ་རྣམས་སུ། ། སྐུ་གསུམ་ཐུགས་རྣམས་བསྒོམ་པ་སྟེ། ། རྡོ་རྗེ་གསུམ་རྣམས་ལེགས་བསྡུས་པ། ། ཡེ་ཤེས་དུང་ཅན་མར་བསྒོམ་པའོ། ། ཤེས་རབ་ཆགས་པས་ཞུ་བ་ཡི། ། ཐིག་ལེ་རིམ་པས་མགོ་བོ་ལས། ། རྫོགས་པའི་གནས་སུ་ཞུགས་རྣམས་ཀྱང་། །
འཆིང་བ་དམ་པའི་དོན་གྱིས་སོ། ། ཇི་ལྟར་ཟླ་ཤར་རིམ་པ་ཡིས། ། ཆ་རྣམས་ཀྱིས་ནི་རྫོགས་པར་འགྱུར། ། གྲིབ་མ་ཉམས་པ་རྫོགས་པ་སྟེ། ། ཟླ་བ་ཆད་དང་རྫོགས་པ་མིན། ། དེ་བཞིན་ཡེ་ཤེས་ཤར་རིམ་པས། ། ས་རྣམས་ཀྱིས་ནི་རྫོགས་པར་འགྱུར། ། ཉོན་མོངས་ལ་སོགས་ཉམས་པ་རྫོགས། ། ཡེ་ཤེས་ཆད་དང་རྫོགས་པ་མིན། ། ཇི་ལྟར་རི་བོང་མཚན་མས་དབུས། །
རྫོགས་པར་རི་བོང་ཅན་མི་གནས། ། དེ་བཞིན་འགྱུར་མེད་བདེ་བར་སེམས། ། འཁོར་བའི་བག་ཆགས་མཚན་མ་ཡིས། ། སྐྱེད་དང་རབ་ཏུ་ཉམས་པའི་ཕྱོགས། ། དཀར་པོ་ནག་པོར་རབ་ཏུ་གནས། ། དེ་དག་དབུས་སུ་རྫོགས་པ་གང་། ། དེ་ནི་རྫོགས་པར་མི་གནས་སོ། ། སྐད་ཅིག་གཅིག་མངོན་རྫོགས་སངས་རྒྱས། ། རྫོགས་པ་ལ་ནི་གཡོ་མི་འགྱུར། ། གང་ཚེ་རྡོ་རྗེ་ནོར་བུར་སེམས། །
དེ་ནི་སྐད་ཅིག་ཐམས་ཅད་རྫོགས། ། དཀར་པོའི་ཕྱོགས་ལ་འདི་མི་གནས། ། རེས་འགའ་དཀར་མིན་ལ་མི་འགྲོ། ། ཕྱོགས་གཉིས་པོ་ཡི་དབུས་གནས་པ། ། རྫོགས་པ་ལ་གནས་གཉིས་སུ་མེད། ། གཙུག་ཏོར་ལས་ནི་ཤར་བ་དེའི། ། རྡོ་རྗེ་ནོར་བུར་རྫོགས་པར་འགྱུར། ། དེ་ཆགས་བྲལ་ལས་ཆ་ཉམས་པ། ། རྡོ་རྗེ་ནས་ཉམས་ལ་རབ་རྫོགས། ། སླར་ཡང་གཙུག་ཏོར་དུ་ཤར་བ། །
སླར་ཡང་རྡོ་རྗེ་ནོར་བུར་རྫོགས། ། དེ་ཆགས་བྲལ་ལས་ཆ་ཉམས་པ། ། ལུས་ཅན་ཡེ་ཤེས་ཉམས་པ་མིན། ། འདི་ཡི་བདེ་བ་ཆེ་རང་བཞིན། ། རྫོགས་པའི་སྒྲ་ཡིས་བརྗོད་པར་བྱ། ། དངོས་པོ་བར་མ་གཞན་ཐམས་ཅད། ། འབྱུང་དང་སྡུད་པའི་རྒྱུ་ཡིན་ནོ། ། སྲིད་ལས་མྱ་ངན་འདས་པས་འགྲོ། ། དེ་ལས་སླར་ཡང་སྲིད་པར་འོང་། ། རང་ཕྱོགས་དག་ལས་ཟླ་བཞིན་དང་། །
བགྲོད་པ་དག་ལས་སྣང་བྱེད་བཞིན། ། རྫོགས་པར་མི་གཡོ་བ་འདི་ནི། ། ས་རྣམས་ཀྱིས་ནི་ཡོངས་རྫོགས་ཉིད། ། ཉི་ཁྲི་བརྒྱད་གཉིས་བརྒྱ་ཡི་དབུགས། ། འགྱུར་མེད་སྐད་ཅིག་ཟོས་རྣམས་ཀྱིས། ། ཕྱོགས་གཉིས་ཡང་དག་གནོན་པ་ནི། ། ས་རྣམས་ཀྱིས་ནི་ཡོངས་སུ་རྫོགས། ། བདེན་དོན་རྣམ་པ་བཅུ་གཉིས་པ། ། རྣམ་པ་བཅུ་དྲུག་འགྱུར་བ་མེད། ། རྣམ་པ་བཅུ་གཉིས་ས་རྣམས་ཀྱིས། །
རྫོགས་པ་གཉིས་སུ་མེད་པ་མཆོག ། ཆ་ཤས་རྣམས་ཀྱིས་རྫོགས་པའི་སེམས། ། རྣམ་པ་བཅུ་དྲུག་མི་འགྱུར་བ། ། དོན་གཅིག་གཉིས་སུ་མེད་པ་ཆོས། ། དམ་པའི་དོན་ཏེ་འཇིག་པ་མེད། ། རྫོགས་པའི་གནས་སྐབས་སོན་པའི་སེམས། ། ཀུན་ནས་རབ་ཏུ་རྫོགས་པ་འོ། ། ཆགས་བྲལ་དང་པོ་ཆགས་པ་ཆེ། ། རྡོ་རྗེ་ལུས་མེད་མི་འགྱུར་ཆེ། ། ཡོངས་སུ་རྫོགས་པ་ཕྱོགས་གཉིས་ཀྱི། །
བག་ཆགས་རྣམས་ཀྱིས་འཁྱུད་པ་འོ། ། ཇི་ལྟར་ཆུ་བོའི་ཆུ་ཞུགས་པ། ། དེ་ནི་རྒྱ་མཚོར་ཆུར་མཚུངས་པ། ། དེ་བཞིན་དངོས་པོའི་ཚོགས་འདི་དེ། ། འགྱུར་བ་མེད་པར་འགྱུར་མེད་མཚུངས། ། ཇི་ལྟར་ཁམས་ཀྱི་ཚོགས་པ་འདིས། ། ཟོས་པ་ལས་ནི་རོ་ཉིད་འགྱུར། ། ས་བོན་རང་བཞིན་ས་བོན་གྱིས། ། འབྲས་བུའི་དུས་སུ་ང་རྒྱལ་སྤངས། ། དེ་ལྟར་དངོས་པོའི་ཚོགས་པ་ཡང་། །
མཆོག་ཏུ་མི་འགྱུར་ཟོས་པ་ཡིས། ། མཆོག་ཏུ་འགྱུར་བ་ཉིད་འགྱུར། ། རྣམ་པ་ཐམས་ཅད་རང་བཞིན་འཛིན། ། མཆེ་བའི་ཚོར་བ་སྡུག་བསྔལ་ནི། ། དུག་རྫོགས་གནས་སྐབས་གྱུར་པ་ན། ། རྨ་ལ་རིག་མིན་གཞན་དུ་མིན། ། ཡུལ་དང་དབང་པོའི་སྒོ་རྣམས་ཀྱིས། ། དེ་བཞིན་རྣལ་འབྱོར་དམ་པའི་བདེ། ། སེམས་རྫོགས་ཆར་གྱུར་ན་རྡོ་རྗེ། ། ནོར་བུར་རིག་མིན་གཞན་དུ་མིན། །
ཡུལ་རྣམས་དབང་པོའི་སྒོ་རྣམས་ཀྱིས། ། ཇི་ལྟར་རོ་ཆེན་ལྕགས་རྣམས་ཀྱི། ། ཕྱོགས་གཅིག་ཡང་དག་གནས་པ་ནི། ། ལྕགས་ལ་དྲག་པོའི་མེས་གདུངས་ན། ། ཀུན་ནས་ཀུན་ཏུ་འབིགས་པར་བྱེད། ། དེ་བཞིན་ཉིད་དུ་འགྱུར་མེད་བདེ། ། ཕྱོགས་གཅིག་ཡང་དག་གནས་པ་ཡང་། ། སེམས་ལ་འདོད་པའི་མེས་གདུངས་ན། ། ཀུན་ནས་ཀུན་ཏུ་འབིགས་པར་བྱེད། ། ཇི་ལྟར་ཕུག་པའི་ལྕགས་རྣམས་ནི། །
འགའ་ཞིག་ཏུ་ཡང་དྲི་མ་མེད། ། དེ་བཞིན་དུ་ནི་ཕུག་པའི་སེམས། ། འགའ་ཞིག་ཏུ་ཡང་བག་ཆགས་མེད། ། ལྕགས་ནི་གསེར་ཉིད་དུ་གྱུར་པ། ། མེ་ཡིས་དྲི་མ་མེད་པར་འགྱུར། ། དེ་བཞིན་ཡང་དང་ཡང་དུ་སེམས། ། འདོད་ཆགས་མེ་ཡིས་དྲི་མ་མེད། ། ཇི་ལྟར་ནོར་བུ་ཆེ་རེག་ལས། ། རྡོ་ནི་རབ་ཏུ་འབར་བར་འགྱུར། ། དེ་བཞིན་འགྱུར་མེད་བདེ་རེག་ལས། །
སེམས་ནི་བདེ་བ་ཉིད་དུ་འགྱུར། ། འདིར་ནི་མང་པོ་བརྗོད་པས་ཅི། ། འཇིག་རྟེན་ཀུན་རྫོབ་བདེན་པ་ཡིས། ། ལྕགས་རྣམས་རབ་ཏུ་འབིགས་བྱེད་པ། ། རོ་ཡི་མཐུ་ནི་བརྟག་བྱ་མིན། ། ཅི་ཞིག་སླར་ཡང་དོན་དམ་པས། ། བློ་བུར་དྲི་མས་གཡོགས་པ་ཡི། ། སེམས་ནི་རབ་ཏུ་འབིགས་བྱེད་པ། ། ཡེ་ཤེས་མཐུ་ནི་བརྟག་བྱ་མིན། ། སེམས་ལ་བློ་བུར་དྲི་མ་མེད། །
སེམས་ལས་ཡུན་རིང་དུས་ཅན་མིན། ། སེམས་མེད་པར་ནི་སྐྱེ་བ་མེད། ། སེམས་ལ་མི་ཟད་གནས་པ་མིན། ། གལ་ཏེ་འདི་ཉིད་བློ་བུར་པ། ། དེ་ཚེ་སྔོན་དུ་སེམས་དྲི་མེད། ། གང་ཚེ་སེམས་ལས་དུས་རིང་ཅན། ། དེ་ཚེ་དེ་ནི་ཅི་ལས་སྐྱེ། ། གལ་ཏེ་སེམས་མེད་པར་སྐྱེ་ན། ། དེ་ཚེ་ནམ་མཁའི་མེ་ཏོག་མཚུངས། ། གལ་ཏེ་སེམས་ལ་རྟག་ཏུ་གནས། །
དེ་ཚེ་ཀུན་ཏུ་ཐར་པ་མིན། ། ཇི་ལྟར་ཟངས་ཀྱི་དྲི་མ་ནི། ། རོ་ཡི་སྦྱོར་བས་ཉམས་པར་འགྱུར། ། དེ་ཡི་ཡོད་ཉིད་ཉམས་པ་མེད། ། དྲི་མེད་ཉིད་ཀྱི་ཡང་དག་གནས། ། དེ་བཞིན་སེམས་ཀྱི་དྲི་མ་ནི། ། སྟོང་ཉིད་སྦྱོར་བར་རྣམ་ཉམས་འགྱུར། ། དེ་ཡི་ཡེ་ཤེས་ཉིད་ཉམས་མེད། ། དྲི་མེད་ཉིད་ཀྱི་ཡང་དག་གནས། ། ཇི་ལྟར་བཅུད་ཀྱིས་ཕུག་པའི་ལྕགས། །
ལྕགས་ཉིད་དུ་ནི་རྗེས་འགྲོ་མིན། ། དེ་བཞིན་བདེ་བས་ཕུག་པའི་སེམས། ། སྡུག་བསྔལ་ཉིད་དུ་རྗེས་འགྲོ་མིན། ། ཆགས་བྲལ་ལས་གཞན་སྡིག་པ་མེད། ། བདེ་བ་ལས་གཞན་བསོད་ནམས་མེད། ། དེ་ཕྱིར་འགྱུར་མེད་བདེ་བར་སེམས། ། མི་བདག་རྟག་ཏུ་གནས་པར་བྱ། ། གཞོན་ནུ་མ་ཡི་དགའ་བ་ནི། ། མེད་པར་བདེ་བ་སྨྲ་མི་ནུས། ། ལང་ཚོའི་དགའ་བ་ཐོབ་པ་ན། །
བདེ་བ་ཆེན་པོ་རང་གིས་རིག ། དེ་བཞིན་ཏིང་འཛིན་དང་བྲལ་བའི། ། བདེ་བ་སྨྲ་བར་ནུས་མ་ཡིན། ། འགྱུར་མེད་ཏིང་འཛིན་ཐོབ་པ་ན། ། རྣལ་འབྱོར་པ་ཡི་རང་རིག་འགྱུར། ། འགྱུར་མེན་ལས་སྐྱེས་བདེ་རིག་པ། ། ཐམས་ཅད་མཁྱེན་ལའང་ཐེ་ཚོམ་ཟ། ། དེ་ལྟ་ན་ཡང་ཡིད་བདེ་མིན། ། ཆགས་བྲལ་ཉིད་དུ་མི་བྱ་འོ། ། འཕོས་པ་ལས་ནི་ཆགས་བྲལ་འགྱུར། །
ཆགས་བྲལ་ལས་ནི་སྡུག་བསྔལ་འབྱུང་། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཤི་ལས་སླར་ཡང་དེ་རྣམས་ཀྱི། ། སྲིད་པའོ་སྲིད་ལས་སླར་འཆི་འཕོ། ། དེ་ལྟར་སེམས་ཅད་གྱི་སྲིད་པ། ། ཆགས་བྲལ་ལས་འབྱུང་གཞན་དུ་མིན། ། དེ་ཕྱིར་འབད་པ་ཐམས་ཅད་ཀྱིས། ། འཕོ་བའི་ཆགས་པ་རྣམ་པར་སྤངས། ། གང་གི་འགྱུར་མེད་བདེ་བར་འགྱུར། །
རྣལ་འབྱོར་འཁོར་བར་བཅིངས་པ་ཡིས། ། འདོད་ལྡན་ཡང་ནི་ཆགས་བྲལ་བར། ། འདོད་པའི་བསྟན་བཅོས་སུ་མི་འདོད། ། བདག་གིས་བརྗོད་པའི་རྒྱུད་དུ་སླར། ། རྣལ་འབྱོར་པ་ཅིས་སྡུག་བསྔལ་འདོད། ། ཁུ་བ་མི་འགྱུར་རང་བཞིན་གྱིས། ། མཆོག་ཏུ་མི་འགྱུར་བསྒྲུབ་པར་བྱ། ། རྟེན་ནི་འཕོ་བ་ཐོབ་པ་ནི། ། བརྟེན་པའི་འདོད་ཆགས་བྲལ་བ་ཉིད། ། རྟེན་དང་བརྟེན་པ་ལེགས་རྫོགས་པ། །
ཇི་སྲིད་འགྱུར་མེད་ཉིད་དུ་འགྲོ། ། སེམས་ཀྱི་འགྱུར་མེད་ཉིད་ཐོབ་ན། ། རྟེན་དང་བརྟེན་པའི་མཚན་ཉིད་མེད། ། འགྱུར་མེད་ལས་བྱུང་སྐུ་ཡི་ནི། ། མཛོད་སྤུའི་འཁོར་ལོར་སོན་པའི་ཡང་། ། ཨཱ་ལི་ཀཱ་ལི་མཉམ་སྦྱོར་བ། ། ཧཱུྃ་ཡིག་མ་འདོད་མི་ཡི་བདག ། སྟོང་པ་ལས་བྱུང་གཟུགས་བརྙན་རྒྱུ། ། མི་འགྱུར་ལས་སྐྱེས་བདེ་བ་འབྲས། ། རྒྱུ་ནི་འབྲས་བུས་རྒྱས་བཏབ་པ། །
འབྲས་བུ་རྒྱུ་ཡིས་རྒྱས་བཏབ་པའོ། ། སྟོང་ཉིད་གཟུགས་བརྙན་འཛིན་པ་རྒྱུ། ། སྙིང་རྗེ་འགྱུར་མེད་འཛིན་པ་འབྲས། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་དེ་མི་འཕོ་བའོ། ། མྱ་ངན་འདས་པ་བྲལ་བའི་གཟུགས། ། འཁོར་བ་ལས་འདས་མི་འགྱུར་བ། ། དེ་དག་སྦྱོར་བ་གཉིས་མེད་མཆོག ། རྟག་དང་ཆད་ལས་ངེས་པར་གྲོལ། ། དངོས་མེད་ལས་བྱུང་མཚན་ཉིད་ཕྱིར། །
གཟུགས་ནི་དངོས་པོ་མེད་པ་མིན། ། དངོས་པོ་ལས་བྱུང་མཚན་ཉིད་ཕྱིར། ། འགྱུར་བ་མེད་པ་དངོས་པོ་མིན། ། དངོས་པོ་དངོས་མེད་ཡང་དག་སྦྱོར། ། རྡོ་རྗེའི་རྣལ་འབྱོར་གཉིས་མེད་མཆོག ། གཟུགས་དང་གཟུགས་མིན་རྣམ་པར་གྲོལ། ། པྲ་ཕབ་མེ་ལོང་ལ་བཞིན་ནོ། ། གཟུགས་ནི་སྲིད་པར་མི་འོང་སྟེ། ། འགྱུར་མེད་མྱ་ངན་འདས་མི་འགྲོ། ། ཕན་ཚུན་འཁྱུད་པས་ཞི་བ་སྟེ། །
མ་ནིང་གི་ནི་གོ་འཕང་མཆོག ། ཤེས་རབ་རྒྱུ་ལས་མ་བྱུང་ཞིང་། ། ཤེས་རབ་རྒྱུ་ལས་བྱུང་བ་འབྲས། ། ཤེས་རབ་རྒྱུ་ལས་མ་སྐྱེས་ཕྱིར། ། ཤེས་རབ་ལས་སྐྱེས་རྒྱུ་སྐྱེས་མིན། ། དེ་ཕྱིར་ཡེ་ཤེས་རྒྱུ་སྐྱེས་མིན། ། ཤེས་རབ་ཡེ་ཤེས་བླ་ན་མེད། ། འབྲས་བུ་རྒྱུ་ཡིས་གཞན་དང་གཞན། ། ཕན་ཚུན་དུ་ནི་རྒྱས་བཏབ་མེད། ། རྒྱུ་དང་འབྲས་བུ་ཐམས་ཅད་གང་། །
དེ་ནི་རྟེན་ཅིང་འབྲེལ་པར་འབྱུང་། ། ཕན་ཚུན་རྒྱ་ཡིས་བཏབ་པའི་གཟུགས། ། སྐྱེ་མིན་མྱ་ངན་འདས་པའང་མིན། ། ཤེས་རབ་ཀུན་ནས་མྱ་ངན་འདས། ། སྐྱེ་བ་མཆོག་ཏུ་འགྱུར་བ་མེད། ། རྒྱུ་དང་འབྲས་བུ་རྣམ་ངེས་གྲོལ། ། ཕན་ཚུན་དུ་ནི་རྒྱས་བཏབ་མེད། ། མ་སྐྱེས་པ་དང་མ་འགགས་པའི། ། ཤེས་བྱ་གང་ཞིག་འདིར་མཐོང་བ། ། དེ་ནི་རང་སེམས་གཞན་མ་ཡིན། །
ཕྱི་ཡི་ཤེས་བྱ་རྣམ་འབྱེད་ཕྱིར། ། དེ་ཕྱིར་བདག་གིས་བདག་ཉིད་ལ། ། འགར་ཡང་རྒྱས་གདབ་ནུས་མ་ཡིན། ། རལ་གྲི་ཆེན་པོ་བདག་ཉིད་ལ། ། བདག་ཉིད་སོ་ཡིས་གཅོད་དམ་ཅི། ། མོ་གཤམ་བུ་མོ་དང་འགྲོགས་པས། ། རྨི་ལམ་དུ་ནི་བདེ་འགྱུར་ལྟར། ། ནམ་མཁའ་ལས་བྱུང་གཟུགས་བརྙན་ནི། ། བསྟེན་པས་བདག་ལ་དེ་བཞིན་ནོ། ། ཤེས་རབ་མ་ཡིན་ཐབས་ཀྱང་མིན། །
འདི་ནི་ལྷན་སྐྱེས་ཤེས་རབ་བཅས། ། ཀུན་ནས་བདེ་བ་རྫོགས་པ་ལས། ། སྒྲིབ་པ་ཐམས་ཅད་སྤངས་པ་སྟེ། ། ནམ་མཁའ་བཞིན་དུ་གོས་པ་མེད། ། ཡུལ་དང་དབང་པོ་སྤངས་པ་ནི། ། ཀུན་ནས་འབྱུང་བ་ཀུན་ལ་གནས། ། གཅད་དུ་མེད་པ་དབྱེ་བ་སྤངས། ། རང་བྱུང་རྡོ་རྗེ་སེམས་དཔའ་ནི། ། དོན་ཆེན་མཆོག་ཏུ་མི་འགྱུར་བ། ། འདོད་ཆགས་ཆེན་པོ་སེམས་དཔའ་ཆེ། །
སེམས་ཅན་ཐམས་ཅད་དགའ་བར་བྱེད། ། བྱང་ཆུབ་སེམས་དཔའ་ཞེ་སྡང་ཆེ། ། ཉོན་མོངས་ཟད་པ་དགྲ་ཆེན་པོ། ། དམ་ཚིག་སེམས་དཔའ་གཏི་མུག་ཆེ། ། གཏི་མུག་བློ་སྟེ་གཏི་མུག་སེལ། ། རྡོ་རྗེའི་རྣལ་འབྱོར་ཁྲོ་བ་ཆེ། ། ལྷ་མིན་ཁྲོ་བོ་དགྲ་ཆེན་པོ། ། དུས་ཀྱི་འཁོར་ལོ་ཆགས་པ་ཆེ། ། འཕོ་བའི་ཆགས་པ་སེར་བར་བྱེད། ། རྡོ་རྗེ་མི་ཕྱེད་ཅེས་པར་བརྗོད། །
འདི་ནི་དོན་ཆེན་བཅོམ་ལྡན་འདས། ། སེམས་དཔའ་སྲིད་གསུམ་གཅིག་པ་ཉིད། ། མཆོག་ཏུ་མི་འགྱུར་བརྗོད་པར་བྱ། ། མཆོག་ཏུ་མི་འགྱུར་བདེ་བ་རྫོགས། ། ས་རྣམས་ཡོངས་སུ་རྫོགས་པ་ཡིས། ། འདོད་ཆགས་ཆེན་པོ་སེམས་དཔའ་ཆེ། ། སེམས་ཅན་ཐམས་ཅད་དགའ་བར་བྱེད། ། བྱང་ཆུབ་ལ་གནས་སེམས་དཔའ་ནི། ། མི་གཡོ་དེ་ཕྱིར་བྱང་ཆུབ་སེམས། ། ཉོན་མོངས་ལ་སོགས་ཞེ་སྡང་ཚོགས། །
ཞེ་སྡང་ཆེན་པོ་དགྲ་ཆེ་བ། ། དམ་ཚིག་ཟླ་བ་བདུད་རྩི་ཡི། ། ཁུ་བ་འཕོ་མེད་དེ་ཟ་བ། ། དམ་ཚིག་སེམས་དཔའོ་རིགས་པ་འདིས། ། གཏི་མུག་བློ་སྟེ་གཏི་མུག་སེལ། ། རྡོ་རྗེ་ཐམས་ཅད་གཅིག་པ་ཉིད། ། ཤེས་རབ་སྐུ་དང་མི་འགྱུར་བཅས། ། ཁྲོ་བོ་ཆེན་པོ་དགྲ་ཆེན་པོ། ། ཁྲོ་བོའི་གཟུགས་ཅན་བདུད་རྣམས་ཀྱིས། ། འགྱུར་མེད་བདེ་བ་ཆེ་ཐབས་ལ། །
ནམ་ཡང་སེམས་ཅན་དོན་མི་འདོར། ། སེམས་ཅན་གྲོལ་ནས་ཆགས་ཆེན་པོ། ། འགྱུར་བའི་ཆགས་པ་སེལ་བར་བྱེད། ། འདི་རྣམས་རྣམ་པ་དྲུག་ཏུ་བརྗོད། ། མི་འགྱུར་ཡེ་ཤེས་ཚོར་བ་དང་། ། རྣམ་ཤེས་གཟུགས་དང་འདུ་བྱེད་དང་། ། འདུ་ཤེས་དེ་རྣམས་ཕུང་པོའི་རིགས། ། ཡེ་ཤེས་མེ་དང་ནམ་མཁའ་ས། ། རླུང་ཆུ་རྣམས་ཀྱི་རིམ་པ་བཞིན། ། ཡིད་མིག་རྣ་བ་ལུས་དང་སྣ། །
ལྕེ་རྣམས་ཀྱི་ཡང་དེ་བཞིན་ཉིད། ། སྒྲ་རོ་ཆོས་ཀྱི་དབྱིངས་དང་དྲི། ། རེག་བྱ་ཁ་དོག་རྣམས་ཀྱི་ཡང་། ། ཁྲོ་བོའི་རྒྱལ་པོ་གདོང་དྲུག་འཇིགས། ། རིགས་དྲུག་རྣམས་ཀྱིས་ཡོངས་དག་པ། ། ལུས་དང་གསང་བ་དབང་པོ་སེམས། ། རྟག་ཏུ་དཀྱིལ་འཁོར་རྣམ་པ་གསུམ། ། ཤེས་རབ་ཐབས་ཀྱི་རྡོ་རྗེ་གསུམ། ། རྡོ་རྗེ་སེམས་དཔའ་ཉིད་དུ་འགྱུར། ། འདི་ནི་དབང་གི་སྒྲུབ་ཐབས་ཏེ། །
མཆོག་ཏུ་མི་འགྱུར་སྒྲུབ་པའི་ཐབས། ། རྩ་དང་རིགས་དང་ཡང་དག་ལྡན། ། ཟླ་བ་མདོར་བསྟན་པ་ཡིས་བཤད། ། ཅེས་པ་འཇིག་རྟེན་ཁམས་ཀྱི་ལེའུར་ལེའུ་ལྔ་པའི་མཆོག་ཏུ་མི་འགྱུར་བའི་དབང་གི་སྒྲུབ་ཐབས་མདོར་བསྟན་པ་རྫོགས་སོ།། །། འདི་ནི་ཁ་ཆེའི་པཎྜི་ཏ་སོ་མ་ནཱ་ཐ་དང་། བོད་ཀྱི་ལོ་ཙཱ་བ་འབྲོ་དགེ་སློང་ཤེས་རབ་གྲགས་པས་བསྒྱུར་ཞིང་ཞུས་ཏེ་གཏན་ལ་ཕབ་པ་ལས། སླར་ཡང་སྒྲ་ཚད་པ་རིན་ཆེན་རྒྱལ་མཚན་གྱིས་དཔལ་ནཱ་རོ་པའི་འགྲེལ་བཤད་དང་མཐུན་པར་བསྒྱུར་ཞིང་ཞུས་ཏེ་དག་པར་བྱས་པའོ།། །། PAGE * MERGEFORMAT 14 ཤཱཀྱ་ཐུབ་པ། དབང་མདོར་བསྟན་པ་བཞུགས་སོ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
