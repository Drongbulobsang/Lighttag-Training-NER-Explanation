རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༢
རྒྱུད་ཀྱི་མངོན་པར་རྟོགས་པའི་དོན་ཉུང་ངུའི་ངག་གིས་གཏན་ལ་འབེབས་པ།
༄༅། །རྒྱུད་ཀྱི་མངོན་པར་རྟོགས་པའི་དོན་ཉུང་ངུའི་ངག་གིས་གཏན་ལ་འབེབས་པའི་བསྟན་བཅོས་ལྗོན་ཤིང་མཛེས་པར་བྱེད་པའི་རྒྱན་ཞེས་བྱ་བ་བཞུགས་སོ།། ན་མཿཤྲཱི་ཙཀྲ་ནཱ་ཐ་རཏྣ་ཝརྡྷཱ་ཡ། བརྟན་གཡོ་ཀུན་ཁྱབ་གཞོམ་མེད་རྡོ་རྗེའི་སྐུ། ། ཐོག་མཐའ་དབུས་བྲལ་འགྱུར་མེད་བདེ་བ་ཆེ། ། སྒྲིབ་བྲལ་ཡང་དག་ཡེ་ཤེས་ལམ་རིག་པའི། ། རྣམ་མཁྱེན་འདྲེན་མཆོག་བླ་མ་འཁོར་ལོའི་མགོན། ། མཚུངས་མེད་རིགས་བརྒྱའི་གཙོ་བོ་རྡོ་རྗེ་སེམས། ། བརྟུལ་ཞུགས་གྲུབ་པ་དཔལ་ལྡན་ཆོས་སྐྱོང་ཞབས། ། ཆོས་ཀྱི་རྒྱལ་པོ་རྗེ་བཙུན་ས་སྐྱ་པ། ། བརྒྱུད་པར་བཅས་ལ་གུས་པས་ཕྱག་བགྱིའོ། །
སྲས་བཅས་རྒྱལ་བ་དགེས་པའི་བཤེས་གཉེན་མཆོག ། མཁས་ཀུན་དགའ་མཛད་ཕྲིན་ལས་བཟང་པོ་དང་། ། དཔལ་ལྡན་བྱང་ཆུབ་སེམས་ཀྱི་རྡོ་རྗེ་དངོས། ། འདྲེན་པ་མཆོག་དེས་སླར་ཡང་བདག་ལ་སྲུངས། ། གང་དེའི་དྲིན་ལས་རྟོག་གེའི་ཡུལ་མིན་པའི། ། གཞི་ལམ་འབྲས་བུའི་གསང་བ་ཟླ་མེད་པ། ། ཆ་ཙམ་རྟོགས་ནས་གཞན་ལ་ཕན་པའི་བློས། ། འཆད་པར་འགྱུར་གྱི་མཁའ་འགྲོས་སྐབས་ཕྱེས་ཤིག ། སྤེལ་ལེགས་ཚིག་གི་མེ་ཏོག་ལས་འོངས་པའི། ། ཡིད་འཕྲོག་དོན་གྱི་འབྲས་བུ་ང་ཉིད་ཅེས། །
འཁྲུལ་མེད་རང་ཞལ་སྟོན་པའི་རོ་བརྒྱ་པ། ། གང་འདི་ལྗོན་ཤིང་མཛེས་པར་བྱེད་པའི་རྒྱན། ། རྒྱུ་རིགས་སྤང་བྱ་རྐྱེན་ལ་ལྟོས་པ་བཞི། ། སྐྱབས་འགྲོ་གསོ་སྦྱོང་གཏན་ཁྲིམས་སེམས་བསྐྱེད་བཞི། ། བྱེ་མདོ་རྣལ་འབྱོར་སྤྱོད་དང་དབུ་མ་བཞི། ། བྱ་སྤྱོད་རྣལ་འབྱོར་རྒྱུད་དང་བླ་མེད་བཞི། ། བཞི་བཞི་བཅུ་དྲུག་རྒྱུ་དང་རིམ་འཇུག་ལམ། ། དེ་རྗེས་སྔགས་ལམ་ཐོག་མ་སྨིན་བྱེད་དབང་། ། ལམ་ལ་རྟོགས་པའི་ལྟ་བ་བསྐྱེད་རྫོགས་གཉིས། ། སྤྱོད་དང་ཉེ་རྒྱུ་མཆོག་གི་མངོན་རྟོགས་ལྔ། །
བཟླས་དང་གཏོར་མ་སྦྱིན་སྲེག་རབ་གནས་དང་། ། ལས་ཚོགས་རབ་འབྱམས་ཞེས་བྱ་ཡན་ལག་ལྔ། ། གཉིས་ཀའི་ཐུན་མོང་དམ་ཚིག་སྡོམ་པ་སྟེ། ། ཐབས་རྒྱུད་མངོན་པར་རྟོགས་པ་བཅུ་གཅིག་གོ ། གནས་སྐབས་འབྲས་བུ་སློབ་ལམ་ས་བཅུ་གཉིས། ། མཐར་ཐུག་གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་དང་གཉིས་སུ་མེད། ། མཛད་པ་རྒྱུན་མི་འཆད་དང་རྣམ་ལྔ་འོ། ། དེ་ལྟར་མངོན་རྟོགས་བཞི་བཅུ་རྩ་ལྔ་ལས། ། གཏན་ཁྲིམས་བདུན་དང་དབང་གི་མངོན་རྟོགས་བདུན། །
སོ་སོར་ཕྱེ་བས་ལྔ་བཅུ་བདུན་དུ་འགྱུར། ། དེ་ཚེ་བཞི་དང་བཅུ་དང་བཞི་དང་བཞི། ། དེ་བཞིན་བདུན་དང་ལྔ་དང་ལྔ་དང་གཅིག ། བཅུ་གཉིས་ལྔ་སྟེ་ལྔ་བཅུ་རྩ་བདུན་ནི། ། བཤད་བྱ་མངོན་པར་རྟོགས་པའི་ལུས་ཡིན་ནོ། ། འགྲོ་སེམས་རང་བཞིན་སྤྲོས་བྲལ་ཆོས་སྐུའི་དངོས། ། འཁོར་འདས་ཀུན་ཁྱབ་དེ་བཞིན་ཉིད་དབྱེར་མེད། ། རིགས་ཁམས་ཆོས་དབྱིངས་སྦྱང་རུང་དུ་ཡོད་ཕྱིར། ། འགྲོ་ཀུན་དེ་བཞིན་གཤེགས་པའི་སྙིང་པོ་ཅན། ། དེ་ལྟ་ན་ཡང་རང་གི་རང་བཞིན་ལ། །
ཀུན་ཏུ་རྨོངས་པའི་ལྷན་སྐྱེས་མ་རིག་པས། ། བསྒྲིབས་པའི་དབང་གིས་སེམས་ཉིད་འོད་གསལ་ལས། ། ཉེས་ཀུན་རྩ་བ་བདག་ཏུ་སྣང་བ་བྱུང་། ། ངར་འཛིན་དབང་གིས་ཆགས་སོགས་ཉོན་མོངས་དང་། ། དེ་ལས་ལས་གསོག་ལས་ལས་སྐྱེ་བ་སོགས། ། ཡན་ལག་བཅུ་གཉིས་དབང་གིས་འཁོར་བ་རུ། ། རྒྱུན་ཆད་མེད་པར་འགྲོ་བ་དྲུག་ཏུ་འཁོར། ། འོན་ཀྱང་སེམས་ཀྱི་རང་བཞིན་ནམ་མཁའ་ལྟར། ། མྱང་འདས་དབྱིངས་སུ་གདོད་ནས་དག་པ་དང་། ། གློ་བུར་དྲི་མ་སྤྲིན་ལྟར་འབྲལ་རུང་ཕྱིར། །
སེམས་ཉིད་ཐབས་ཀྱིས་སྦྱངས་ན་གྲོལ་བར་འགྱུར། ། ཆོས་ཉིད་དབྱེ་བ་མེད་ཀྱང་ཆོས་ཅན་གྱིས། ། དབྱེ་བས་འབྲས་བུ་མྱུར་བུལ་རྟོགས་བྱའི་ཕྱིར། ། རིགས་དང་སྤང་བྱར་ལྟོས་པའི་གང་ཟག་དང་། ། རྐྱེན་འགས་ཅུང་ཟད་འགྱང་ཡང་གྲོལ་འགྱུར་ཞེས། ། དེས་ཕྱིར་རྐྱེན་ལ་ལྟོས་པའི་གང་ཟག་བསྟན། ། དེ་ལྟར་རྒྱུ་ལ་གནས་ཀྱང་སྨིན་གྲོལ་གྱི། ། ལམ་མཆོག་དོན་དུ་གཉེར་བའི་བློ་མེད་ན། ། ཚེ་འདིའི་སྤྱོད་ཡུལ་མི་རྟག་པར་བསྟན་པས། ། སྐྱོ་བ་བསྐྱེད་ནས་རིམ་གྱིས་འཇུག་པའི་ཐབས། །
འཇིགས་དང་དད་པའི་སྒོ་ནས་སྐྱབས་ཀྱི་མཆོག ། དཀོན་མཆོག་གསུམ་ལ་སྙིང་ནས་སྐྱབས་སོང་སྟེ། ། དེ་ཡི་ཕན་ཡོན་ཡིད་ལ་ངེས་པའི་བློས། ། སྤྱི་དང་སོ་སོའི་བསླབ་བྱ་ཀུན་ལ་བསླབ། ། ཚུལ་དེས་འཇིགས་པ་ཀུན་ལས་སྐྱོབ་ནུས་པའི། ། སྐྱབས་ཀྱི་གནས་སུ་འགྲོ་ཕྱིར་སྐྱབས་འགྲོར་བརྗོད། ། འདི་ལ་སྟོན་ལམ་གྲོགས་སུ་འཛིན་པ་དང་། ། སོ་སོའི་གནས་འདོད་ཚུལ་གྱིས་སྐྱབས་འགྲོ་བའི། ། དབྱེ་བས་རྒྱུ་དང་འབྲས་བུའི་སྐྱབས་འགྲོ་གཉིས། ། འབྲས་སྐྱབས་རྒྱུ་དང་དུས་དང་དགོས་ཆེད་བཞིས། །
ཐུན་མོང་ཐུན་མོང་མིན་པ་གཉིས་སུ་འགྱུར། ། དེ་ལྟར་སྐྱབས་སུ་སོང་བའི་གང་ཟག་དེས། ། དགེ་བ་གསོ་ཞིང་སྡིག་པ་སྦྱོང་བའི་ཐབས། ། བསྙེན་གནས་ཡན་ལག་བརྒྱད་པ་ལེགས་བླངས་ནས། ། ཚུལ་བཞིན་བསྲུངས་ལ་ཕན་ཡོན་ཆེས་མང་ལྡན། ། ཇི་སྲིད་འཚོ་བར་ཚུལ་ཁྲིམས་སྲུང་ནུས་པའི། ། གླིང་གསུམ་སྐྱེས་པའི་སྐྱེས་པ་བུད་མེད་ཀྱིས། ། འཚེ་དང་ངན་སོང་འཁོར་བ་ལས་མཐར་ཕྱིར། ། སྐྱེས་དང་བུད་མེད་སོ་སོའི་བསླབ་པའི་ཚིག ། གཞན་གནོད་གཞིར་བཅས་སྤོང་བའི་མཚན་ཉིད་ཅན། །
རང་རང་གཞུང་བཞིན་ལེན་དང་གཏོང་བའི་རྒྱུ། ། བསྲུང་ཚུལ་ཕྱིར་བཅོས་དང་བཅས་ངེས་པར་བྱ། ། དེ་ལྟའི་སྐབས་སུ་གཞན་ཕན་བྱང་ཆུབ་སེམས། ། ཐེག་ཆེན་རིགས་ཀྱི་ནུས་པས་རྙེད་པ་འམ། ། གཞན་དུ་ཡོངས་འཛིན་མཆོག་གི་བཀའ་དྲིན་ལས། ། དབང་གི་སྔོན་དུ་འགྲོ་བའི་སེམས་བསྐྱེད་བླང་། ། དེ་ལྟར་བསླབས་པས་སྤྱོད་པ་དག་གྱུར་ནས། དེ་ནས་ལྟ་བ་རྣམ་པར་དག་བྱའི་ཕྱིར། ། ཐོག་མར་བྱེ་སྨྲའི་གཞུང་ལུགས་ངེས་བྱ་སྟེ། ། ཤེས་བྱའི་གནས་ནི་ཕུང་པོ་སྐྱེ་མཆེད་ཁམས། །
སུམ་ཅུ་རྩ་ལྔ་ཆོས་གཉིས་ཀྱིས་བསྡུས་པ། ། དེ་ཡང་གཟུགས་སེམས་སེམས་ལས་བྱུང་བ་དང་། ། མི་ལྡན་འདུ་བྱེད་འདུས་མ་བྱས་ཏེ་ལྔ། ། གཟུགས་ཀྱི་ཁམས་ན་གཟུགས་རྫས་ཉུང་མཐའ་དྲུག ། ལུས་དབང་ལྡན་ལ་བདུན་དང་གཞན་ལྡན་བརྒྱད། ། འདོད་ན་དྲི་རོ་ཡོད་ཕྱིར་ཉུང་མཐའ་བརྒྱད། ། ལུས་དབང་དབང་གཞན་ལྡན་ལ་རྫས་བཅུ་སྟེ། ། སྒྲ་དང་ལྡན་པར་སྐྱེ་ན་བཅུ་གཅིག་གོ ། སེམས་ནི་རྣམ་པར་ཤེས་པའི་ཚོགས་དྲུག་སྟེ། ། དེ་ཡང་གཟུང་འཛིན་ཐ་དད་དུས་མཉམ་པ། །
རྣམ་པས་བར་དུ་མ་བསྒྲིབས་ཐུག་ཕྲད་འཛིན། ། སེམས་ལས་བྱུང་བ་སེམས་ཀྱི་ས་མང་དང་། ། དགེ་དང་ཉོན་མོངས་ཆུང་རྣམས་བཅུ་ཚན་རེ། ། ཉོན་མོངས་ཆེ་དྲུག་མི་དགེའི་ས་པ་གཉིས། ། མ་ངེས་བརྒྱད་དང་བཅས་པས་བཞི་བཅུ་དྲུག ། བརྗེད་ངེས་རྣམ་གཡེང་དྲན་དང་ཏིང་ངེ་འཛིན། ། ཉོན་མོངས་ཅན་རྫས་ཡིན་ཕྱིར་དེ་གཉིས་དང་། ། གཏི་མུག་མེད་དང་ལྟ་བ་ཤེས་བཞིན་མིན། ། ཤེས་རབ་རྫས་ཡིན་ཕྱེ་ན་ལྔ་བཅུ་གཅིག ། སེམས་དང་སེམས་བྱུང་རྣམ་མེད་རྫས་གྲུབ་སྟེ། །
བདག་རྐྱེན་དབང་པོ་དང་བཅས་ཤེས་པ་ཡིས། ། ཡུལ་རྣམས་རིག་པ་གཞན་རིག་ཁོ་ནར་འདོད། ། མི་ལྡན་འདུ་བྱེད་ཐོབ་དང་མ་ཐོབ་དང་། ། སྐལ་མཉམ་འདུ་ཤེས་མེད་དང་སྙོམས་འཇུག་གཉིས། ། སྲོག་དང་སྐྱེ་གནས་རྒ་བ་མི་རྟག་པ། ། མིང་ཚིག་ཡི་གེའི་ཚོགས་ཏེ་བཅུ་བཞི་འོ། ། ནམ་མཁའ་གཟུགས་ཅན་གོ་འབྱེད་རྫས་སུ་ཡོད། ། སོ་སོར་བརྟགས་འགོག་གཉེན་པོ་ཤེས་རབ་ཀྱིས། ། སྤང་བྱ་ཟག་བཅས་བཅོམ་པའི་བྲལ་རྫས་ཏེ། ། བརྟགས་མིན་འགོག་པ་རྐྱེན་རྣམས་མ་ཚང་བས། །
ཆོས་འགའ་སྐྱེ་ལ་གེགས་བྱེད་འགོག་གཞན་རྫས། ། དེ་བཞིན་དུས་གསུམ་དག་ཀྱང་རྫས་སུ་འདོད། ། ལམ་བདེན་མ་གཏོགས་འདུས་བྱས་ཟག་བཅས་ཏེ། ། ཟག་རྣམས་རྒྱས་པར་འགྱུར་ཕྱིར་སྡུག་ཀུན་གཉིས། ། འབྲས་བུ་སྡུག་བསྔལ་བདེན་པ་སྣོད་དང་བཅུད། ། དེ་རྒྱུ་ཀུན་འབྱུང་ལས་དང་ཉོན་མོངས་གཉིས། ། ལས་ཀྱི་ཀུན་འབྱུང་སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་བསམ་པ་ནི། ། དེས་བསྐྱེད་ལུས་དང་ངག་གི་ལས་རྣམས་ཏེ། ། ཉོན་མོངས་ཀུན་འབྱུང་རྩ་ཉོན་ཉེ་ཉོན་ནོ། །
ལམ་གྱི་དམིགས་པ་སྡུག་ཀུན་འགོག་ལམ་བཞི། ། ཤེས་བྱ་སྤང་བྱ་རིག་བྱ་བསྟེན་བྱ་སྟེ། ། མི་རྟག་སྡུག་བསྔལ་སྟོང་དང་བདག་མེད་པ། ། རྒྱུ་དང་ཀུན་འབྱུང་རབ་ཏུ་སྐྱེ་བ་རྐྱེན། ། འགོག་པ་བཞི་བ་གྱ་ནོམ་ངེས་པར་འབྱུང་། ། ལམ་དང་རིགས་པ་སྒྲུབ་པ་ངེས་འབྱིན་དུ། ། འཕགས་པས་ངེས་ཕྱིར་འཕགས་པའི་བདེན་པར་བརྗོད། ། བཅོམ་དང་ཆ་ཤས་བསལ་བས་དེར་འཛིན་གྱི། ། བློ་མི་འཇུག་པ་བུམ་ཆུ་སོགས་ཀུན་རྫོབ། ། བཅོམ་དང་བསལ་ཡང་དེ་ཡི་བློ་འཇུག་པ། །
ཕྲ་རབ་རྡུལ་དང་སྐད་ཅིག་སོགས་དོན་དམ། ། བདེན་པའི་མངོན་རྟོགས་ཐོག་མར་ཚུལ་ཁྲིམས་བསྲུང་། ། དེ་ཡིས་ཐོས་བསམ་སྔོན་སོང་ཞི་གནས་བསྒྲུབ། ། དེ་ནས་ལྷག་མཐོང་བསྐྱེད་ཕྱིར་ལམ་ལྔར་འཇུག ། ཚོགས་ཀྱི་ལམ་དུ་དྲན་པ་ཉེར་གཞག་བཞི། ། མཚན་ཉིད་གཉིས་སུ་ཤེས་རབ་ཀྱིས་བརྟགས་ཏེ། ། དྲན་པས་དམིགས་པ་དག་ལ་གཏོད་པར་བྱེད། ། དེ་ལྟའི་ཆོས་དྲན་གོམས་པས་བདེན་པ་ལ། ། ཞི་ལྷག་ཟུང་འབྲེལ་སྣང་བ་ཕྲ་ཐོབ་ནས། ། འཕགས་ལམ་སྔ་ལྟས་དགེ་རྩ་དྲོད་ཐོབ་དེའི། །
དམིགས་རྣམ་བདེན་བཞི་མི་རྟག་ལ་སོགས་ལྡན། ། དེ་ཚེ་ཡང་དག་སྤོང་བ་བརྩོན་འགྲུས་བསྒོམ། ། དྲོད་གསུམ་རིམ་བཞིན་བསྒོམས་པས་བདེན་པ་ལ། ། དམིགས་པའི་ཟུང་འབྲེལ་རིམ་གྱིས་འཕེལ་བ་ལས། ། དགེ་རྩ་གཡོ་བའི་རྩེ་ཐོབ་དེའི་དམིགས་རྣམ། ། སྔ་མ་དང་མཚུངས་རྫུ་འཕྲུལ་རྐང་བཞི་བསྒོམ། ། རྩེ་མོ་རྣམ་གསུམ་འཕེལ་ལས་བདེན་པ་ཡི། ། ཆོས་ཉིད་ཆ་ཤས་མཐོང་ལ་མི་སྐྲག་པའི། ། བཟོད་པ་གསུམ་སྐྱེ་དེ་ཡི་ཆུང་འབྲིང་གི ། རྣམ་པ་སྔར་དང་མཚུངས་ཏེ་ཆོས་དྲན་གྱི། །
དམིགས་པའི་བདེན་པ་དག་ལ་གཏོད་ཕྱིར་རོ། ། ཆེན་པོ་འདོད་གཏོགས་སྡུག་བསྔལ་ལ་དམིགས་པའི། ། སྐད་ཅིག་གཅིག་ཡིན་དབང་པོ་ལྔ་བསྒོམ་བྱ། ། དེ་ནས་རྒྱུ་གཞན་མེད་པར་རང་སྟོབས་ཀྱིས། ། འཕགས་ལམ་འདྲེན་བྱེད་ཆོས་ཀྱི་མཆོག་སྐྱེ་སྟེ། ། དམིགས་རྣམ་བཟོད་ཆེན་དང་མཚུངས་སྟོབས་ལྔ་བསྒོམ། ། ཆོས་མཆོག་མཇུག་ཐོགས་དེ་མ་ཐག་པ་རུ། ། འདོད་པའི་སྡུག་བསྔལ་ལ་དམིགས་ཆོས་ཤེས་པའི། ། བཟོད་པ་སྐྱེ་ཞིང་དེ་རྗེས་དེ་ཉིད་ལ། ། དམིགས་པའི་སྡུག་བསྔལ་ཆོས་ཤེས་སྐྱེ་བར་འགྱུར། །
དེ་རྗེས་ཁམས་གོང་སྡུག་བསྔལ་ལ་དམིགས་པའི། ། རྗེས་བཟོད་རྗེས་ཤེས་རིམ་པ་བཞིན་དུ་སྟེ། ། བདེན་པ་ལྷག་མ་རྣམས་ལའང་སྔ་མ་ལྟར། ། དམིགས་པའི་བཟོད་ཤེས་བཅུ་གཉིས་རིམ་བཞིན་སྐྱེ། ། དེ་ལྟའི་བཟོད་པ་བརྒྱད་ནི་མཐོང་སྤང་གི ། ཐོབ་པ་གཅོད་ལ་བར་ཆད་མེད་ལམ་སྟེ། ། ཤེས་བརྒྱད་སྤང་བྱ་དང་བྲལ་ཐོབ་པ་དང་། ། ལྷན་ཅིག་སྐྱེས་ཕྱིར་དེ་ལས་རྣམ་གྲོལ་ལམ། ། སྐད་ཅིག་དང་པོ་བཅོ་ལྔ་བདེན་པའི་རིགས། ། མ་མཐོང་མཐོང་ཕྱིར་མཐོང་བའི་ལམ་ཞེས་བྱ། །
ཕྱི་མ་མཐོང་ཟིན་གོམས་བྱེད་བསྒོམ་ལམ་ཡིན། ། དེ་ཚེ་འཕགས་ལམ་ཡན་ལག་བརྒྱད་བསྒོམ་མོ། ། དེ་ནས་བསྒོམ་སྤང་གཉེན་པོ་བསྒོམ་པའི་ལམ། ། གོང་འོག་ས་ལ་ཞི་རགས་དམིགས་རྣམ་ཅན། ། འཇིག་རྟེན་པ་ཡི་ཟག་བཅས་བསྒོམ་ལམ་དང་། ། བདེན་པ་ལ་དམིགས་དེ་ཡི་རྣམ་པ་ཅན། ། འཇིག་རྟེན་འདས་པའི་ཟག་མེད་བསྒོམ་པའི་ལམ། ། དེ་ཚེ་བྱང་ཆུབ་ཡན་ལག་བདུན་བསྒོམ་མོ། ། དེ་ནས་རྡོ་རྗེ་ལྟ་བུའི་ཏིང་འཛིན་གྱིས། ། བསྒོམ་སྤང་སྤངས་པ་ལས་ཐོབ་རྣམ་གྲོལ་ལམ། །
ཟད་དང་མི་སྐྱེ་ཤེས་པ་འཁོར་བཅས་ནི། ། མི་སློབ་ལམ་སྟེ་ཡན་ལག་བཅུ་ལྡན་ནོ། ། ལམ་ལ་འཇུག་པའི་གང་ཟག་རིགས་ཅན་གསུམ། ། དང་པོ་ཉིད་ནས་རང་རང་ལམ་འཇུག་དང་། ། ཉན་ཐོས་སྔོན་སོང་སངས་རྒྱས་གཉིས་ཀྱང་ཡོད། ། ཉན་ཐོས་མྱུར་ན་ཚེ་གསུམ་དག་གིས་འགྲུབ། ། བསེ་རུ་བསྐལ་བརྒྱ་བྱང་སེམས་གྲངས་མེད་གསུམ། ། ཚོགས་བསགས་སྲིད་པ་ཐ་མར་གྱུར་པའི་ཚེ། ། བསམ་གཏན་བཞི་པའི་རབ་མཐའ་ལ་བརྟེན་ཏེ། ། སྟན་གཅིག་ཉིད་ལ་ངེས་འབྱེད་ཆ་མཐུན་ནས། །
བརྩམས་ཏེ་སོ་སོའི་བྱང་ཆུབ་བར་སྐྱེད་བྱེད། ། ཉན་ཐོས་སོ་སྐྱེ་དད་དང་ཆོས་རྗེས་འབྲང་། ། འཕགས་པ་སྐྱེས་བུ་ཟུང་བཞི་གང་ཟག་བརྒྱད། ། ཡོངས་ཉམས་འཆི་བར་སེམས་དང་རྗེས་སུ་བསྲུང་། ། གནས་ལས་མི་བསྐྱོད་རྟོགས་པའི་སྐལ་བ་ཅན། ། མི་གཡོའི་ཆོས་ཅན་ཞེས་བྱ་དགྲ་བཅོམ་དྲུག ། ཤེས་པ་ཀུན་རྫོབ་ཆོས་རྗེས་གཞན་སེམས་ཤེས། ། སྡུག་ཀུན་འགོག་ལམ་ཟད་དང་མི་སྐྱེ་ཤེས། ། སོ་སྐྱེ་གཅིག་གཉིས་མཐོང་བསྒོམ་བདུན་ནམ་བརྒྱད། ། མི་གཡོའི་ཆོས་ཅན་བཅུ་ལྡན་སངས་རྒྱས་རྣམས། །
སྟོབས་དང་མི་འཇིགས་དྲན་ཉེར་ཐུགས་རྗེ་ཆེ། ། མཉམ་དང་མི་མཉམ་ཆ་ཤས་གསུམ་གསུམ་དང་། ། རྒྱུ་འབྲས་ཕན་འདོགས་ཕུན་ཚོགས་ཐུན་མོང་མིན། ། ཐུན་མོང་ཉོན་མོངས་མེད་དང་སྨོན་གནས་ཤེས། ། སོ་སོ་ཡང་དག་རིག་བཞི་མངོན་ཤེས་དྲུག ། མངོན་ཤེས་ལྔ་དང་བསམ་གཟུགས་ཚད་མེད་བཞི། ། རྣམ་ཐར་ཟིལ་གནོན་བརྒྱད་བརྒྱད་ཟད་པར་བཅུ། ། དེ་དག་ཐོབ་བྱེད་སྙོམས་འཇུག་ཏིང་ངེ་འཛིན། ། ཡན་ལག་དང་ལྡན་ཞི་ལྷག་ཟུང་འབྲེལ་ཡིན། ། བསམ་གཏན་སྙོམས་འཇུག་ཅེས་བྱ་དེར་སྐྱེས་དང་། །
ཡོན་ཏན་རྟེན་དུ་དེ་ལ་འཇུག་པ་གཉིས། ། དབྱེ་ན་བསམ་གཏན་བཞི་དང་གཟུགས་མེད་བཞི། ། གཟུགས་མེད་ཡོན་ཏན་རྣམས་ཀྱི་རྟེན་ཡིན་ཡང་། ། ཡོན་ཏན་ཀུན་གྱི་རྟེན་གྱུར་བསམ་གཏན་ཡིན། ། དེ་དག་ཟག་མེད་ལམ་གྱི་ཡེ་ཤེས་དང་། ། ལྡན་དང་མི་ལྡན་སྒོམ་པ་པོའི་དབྱེ་བས། ། མྱ་ངན་འདས་དང་འཁོར་བའི་འབྲས་བུར་འགྱུར། ། འདི་དག་དྲོད་ནས་བརྩམས་ཏེ་མི་གཡོ་བའི། ། ཆོས་ཅན་བར་ལ་རིམ་གྱིས་ཁྱད་ཞུགས་ཡོད། ། དེ་ཡི་བསམ་གཏན་བཞི་པ་ལ་བརྟེན་ཏེ། །
ཡུལ་དང་འདུས་བྱས་མཚན་ཉིད་ཕོ་མོ་ཡི། ། མཚན་མ་དང་བྲལ་བདག་མེད་སྟོང་པ་ཉིད། ། ལམ་ཡང་འདོར་ཕྱིར་སྨོན་པ་མེད་པ་སྟེ། ། ཏིང་འཛིན་དེ་ཐོབ་མྱ་ངན་འདས་ཞེས་བྱ། ། མྱང་འདས་གསུམ་ཀ་རྣམ་གྲོལ་དུ་འདྲ་ཡང་། ། ཤེས་བྱའི་གནས་ལ་སྦྱངས་པའི་ཁྱད་པར་དང་། ། རྗེས་ཐོབ་བསོད་ནམས་ཚོགས་ཀྱི་བྱེ་བྲག་གིས། ། རིགས་ཅན་གསུམ་གྱི་འབྲས་བུ་སོ་སོར་འགྱུར། ། དེ་ལྟར་བྱེ་བྲག་སྨྲ་བའི་གཞུང་ངེས་ནས། ། མདོ་སྡེ་པ་ཡི་གཞུང་ལུགས་རིག་པར་བྱ། །
དེ་ལ་སྔ་མའི་ལོག་རྟོག་དགག་པ་ནི། ། མདོ་ལས་བསྟན་བཅོས་གཙོར་བྱེད་རིགས་མིན་ཏེ། ། གསུང་པ་པོ་ལ་གུས་པ་ལྷོད་འགྱུར་ཞིང་། ། བསྟན་བཅོས་ཉིད་ཀྱང་མདོ་ལ་བརྟེན་ཕྱིར་རོ། ། མངོན་སུམ་རྗེས་སུ་དཔག་པས་གྲུབ་མིན་པས། ། བསྟན་མེད་ཐོགས་མེད་རྣམ་རིག་མིན་གཟུགས་དང་། ། མི་ལྡན་འདུ་བྱེད་རྫས་སུ་ཡོད་མ་ཡིན། ། འདས་དང་མ་འོངས་འགགས་དང་མ་སྐྱེས་མེད། ། ཡོད་ན་ད་ལྟ་ཉིད་དུ་ཐལ་བར་འགྱུར། ། དེ་བཞིན་འདུས་མ་བྱས་པའི་ཆོས་རྣམས་ཀུན། །
རྐྱེན་གྱིས་མ་བསྐྱེད་ཕྱིར་ན་རྫས་སུ་མེད། ། ཕྱི་རོལ་ཡུལ་གྱི་རྣམ་པ་མ་ཤར་བར། ། དུས་མཉམ་ཐུག་ཕྲད་འཛིན་པའང་རིགས་མིན་ཏེ། ། རྣམ་པ་མེད་ན་སྔོ་སེར་ལ་སོགས་པ། ། རྟོགས་ཚུལ་སོ་སོར་དབྱེ་བར་མི་ནུས་ཕྱིར། ། དེ་ནས་རང་ལུགས་མདོ་བཞིན་འཆད་པ་ལ། ། བཤད་བྱ་གསུང་རབ་ཡན་ལག་བཅུ་གཉིས་ཏེ། ། དེ་དག་བརྗོད་བྱའི་སྒོ་ནས་བསླབ་པ་གསུམ། སྟོན་ཕྱིར་སྡེ་སྣོད་གསུམ་དུ་འདུས་པར་འདོད། ། རྣམ་རིག་མིན་གཟུགས་མི་ལྡན་འདུ་བྱེད་དང་། །
ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི། ། ཕྱོགས་རེ་མ་གཏོགས་ཕུང་ཁམས་སྐྱེ་མཆེད་གཞན། ། མཐའ་དག་འདིར་ཡང་རྫས་སུ་ཡོད་པར་འདོད། ། ཇི་ལྟར་སྣང་བ་ཤེས་པ་ཉིད་ཡིན་ཡང་། ། སྣང་བའི་རྒྱུ་ནི་ཕྱི་དོན་ཡིན་པར་འདོད། ། གཟུང་འཛིན་དུས་མཉམ་མིན་ཕྱིར་རང་འཛིན་ལ། ། རང་འདྲའི་རྣམ་པ་གཏོད་བྱེད་ལྐོག་ན་མོ། ། དེས་ན་ཤེས་པས་དོན་དངོས་མ་རིག་ཀྱང་། ། རྣམ་པ་སྣང་བའི་དབང་གིས་རིག་པར་བཞག ། དེ་ཕྱིར་དམིགས་ཡུལ་ཕྱི་རོལ་དོན་ཡིན་ཡང་། །
མྱོང་བའི་ཡུལ་ནི་ཤེས་པ་ཉིད་ཡིན་ཕྱིར། ། ངོ་བོ་རང་རིག་ཡིན་ཡང་ཕྱི་རོལ་གྱི། ། དོན་དང་འདྲ་བར་སྐྱེས་ཕྱིར་དོན་རིག་བརྗོད། ། སེམས་དང་སེམས་བྱུང་རང་གསལ་སྐད་ཅིག་མ། ། མི་ལྡན་འདུ་བྱེད་གཟུགས་སེམས་སེམས་བྱུང་གི ། གནས་སྐབས་འགའ་ལ་བཏགས་པ་ཙམ་དུ་འདོད། ། དེ་བཞིན་འདུས་མ་བྱས་ཀྱང་བཏགས་པ་ཙམ། ། མྱ་ངན་འདས་པའང་དངོས་པོར་མེད་པར་འདོད། ། ལམ་དང་གང་ཟག་རྣམ་དབྱེ་ཕལ་ཆེ་བ། ། བྱེ་བྲག་སྨྲ་བའི་འདོད་པ་དང་མཐུན་ཡང་། །
བྱང་ཆུབ་སེམས་དཔའ་རྣམས་ལ་ས་བཅུ་དང་། ། རྫོགས་སངས་རྒྱས་ལ་སྐུ་གསུམ་ལ་སོགས་འདོད། ། དེ་དག་སྟོན་བྱེད་མདོ་སྡེ་འཆད་ཚུལ་ནི། ། ཉན་པོ་གུས་པ་བསྐྱེད་ཕྱིར་དགོས་དོན་བཤད། ། གཞུང་དོན་རགས་པ་རྟོགས་ཕྱིར་བསྡུས་དོན་བསྟན། ། བྱ་བྱེད་ལས་གསུམ་སྦྱར་ལ་ཚིག་དོན་བླང་། ། སྔ་ཕྱིའི་འབྲེལ་བ་རྟོགས་ཕྱིར་མཚམས་སྦྱར་ནས། ། རྟོགས་དཀའི་གནད་རྣམས་བརྒལ་ལན་སྒོ་ནས་བསྙད། ། དེ་ལྟར་མདོ་སྡེ་པ་ཡི་ལུགས་ཤེས་ནས། ། རྣལ་འབྱོར་སྤྱོད་གཞུང་རྒྱ་མཚོར་འཇུག་བྱ་སྟེ། །
མདོ་སྡེ་པ་རྣམས་རང་ལུགས་ཐེག་ཆེན་དུ། ། བསྒྲུབ་ཕྱིར་ཤེར་ཕྱིན་ལ་སོགས་ཐེག་ཆེན་གྱི། ། མདོ་སྡེ་ཕལ་ཆེར་བཀའ་རུ་མི་འདོད་ཀྱང་། ། དེ་ཡི་ཉེས་སྤོང་འདི་ལྟར་ཤེས་པར་བྱ། ། མ་འོངས་འཇིག་ལྟར་སྔར་ལུང་མ་བསྟན་ཞིང་། ། ཆེ་ཆུང་ཐེག་པ་སྟོན་པས་ལྷན་ཅིག་གསུངས། ། རྒྱལ་ལས་གཞན་གྱིས་ཟབ་རྒྱས་འདི་ཡུལ་མིན། ། རྣམ་འཕྲུལ་གཞན་གྱིས་གསུང་ཡང་བཀའ་རུ་གྲུབ། ། ཐེག་ཆེན་ཡོད་ན་འདི་བས་གཞན་མེད་ཅིང་། ། མེད་ན་མདོ་སྡེ་གཞན་ལའང་ཚུལ་དེ་མཚུངས། །
ཟབ་རྒྱས་ཐེག་པ་མེད་ན་སངས་རྒྱས་མེད། ། ཐེག་ཆེན་ཉོན་མོངས་གཉེན་པོར་འགྱུར་མཐོང་ཞིང་། ། སྣ་ཚོགས་སྒྲ་ཡིས་གསུངས་པ་རྟོགས་དཀའ་བས། ། ཐེག་པ་ཆེན་པོ་རྒྱལ་བའི་བཀར་གྲུབ་བོ། ། དྲུག་གིས་ཅིག་ཆར་སྦྱར་སོགས་རིགས་པ་ཡིས། ། བརྟགས་ན་ཕྱི་དོན་རྡུལ་ཕྲན་རྙེད་མ་ཡིན། ། རྡུལ་ཕྲན་མི་སྦྱོར་འདུས་པ་སྦྱོར་ཞེ་ན། ། སྦྱར་རྒྱུའི་རྡུལ་ཕྲན་མེད་ཕྱིར་དེ་འདུས་ཅི། ། གཟུགས་སོགས་མངོན་སུམ་དག་དང་འགལ་ཞེ་ན། ། སེམས་ཉིད་འཁྲུལ་པའི་སྣང་བར་ལུང་ལས་གསུངས། །
འགའ་ལས་ཕྱི་དོན་ཡོད་པར་བཤད་ཅེ་ན། ། འཇིག་རྟེན་གཞུག་ཕྱིར་དགོངས་པ་ཅན་དུ་སྟེ། ། དེ་ཡི་དགོངས་གཞི་ཕྱི་རོལ་གཟུགས་སོགས་སུ། ། སྣང་བའི་རྣམ་རིག་ཉིད་ཀྱི་ས་བོན་དང་། ། སྣང་བ་ཙམ་ལ་དགོངས་ནས་གཟུགས་དང་ནི། ། མིག་གི་སྐྱེ་མཆེད་སོགས་སུ་ཐུབ་པས་གསུངས། ། མི་ལྡན་འདུ་བྱེད་བཏགས་པ་ཙམ་དུ་མཚུངས། ། འདུས་མ་བྱས་ཆོས་མེད་པ་ཁོ་ནའང་མིན། ། ཀུན་གཞི་ཉོན་མོངས་ཅན་ཡིད་འཇུག་ཤེས་དྲུག ། ཀུན་འགྲོ་ཡུལ་ངེས་ལྔ་ལྔ་དགེ་བཅུ་གཅིག །
རྩ་ཉོན་ཉེ་ཉོན་ཉེར་དྲུག་གཞན་འགྱུར་བཞི། ། དེ་དག་ཀུན་ལ་རིག་རྒྱུའི་གཟུགས་དོན་གཞན། ། མེད་ཕྱིར་རང་རིག་ཉིད་ཡིན་གཞན་རིག་མེད། ། ཤེས་བྱའི་གནས་དང་མཚན་ཉིད་དེ་འཇུག་དང་། ། དེ་ཡི་རྒྱུ་འབྲས་དེ་རབ་དབྱེ་བ་དང་། ། བསླབ་པ་གསུམ་དང་དེ་འབྲས་སྤངས་པ་དང་། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། ། ཤེས་བྱའི་གནས་ནི་ཀུན་གཞིའི་རྣམ་ཤེས་ཏེ། ། གང་དེ་མེད་ན་ལུས་ལེན་རྣམ་སྨིན་མྱོང་། ། སྙོམས་འཇུག་ལས་ལྡང་དེ་བཞིན་འཆི་འཕོ་དང་། །
སྐྱེ་བ་ལ་སོགས་མི་སྲིད་སྐྱོན་ཡོད་ཕྱིར། ། ཐེག་ཆེན་མདོ་སྡེ་ཀུན་ལས་ཡོད་པར་བསྟན། ། དེ་ལ་རྣམ་སྨིན་ཀུན་གཞི་ཞེས་བྱ་བ། ། གློ་བུར་མ་ཡིན་ཐོག་མེད་དུས་ཅན་ཁམས། ། སྔོན་བསགས་ལས་ཀྱི་བག་ཆགས་ལ་བརྟེན་ནས། ། ཀུན་ཉོན་ཆོས་ཀུན་སྐྱེ་བའི་གཞིར་གྱུར་པ། ། དབང་ཤེས་ཡུལ་བཅས་སྣང་བའི་རྒྱུ་ཡིན་ཏེ། ། སྔ་མའི་བག་ཆགས་ལས་བྱུང་འབྲས་བུའང་ཡིན། ། དེ་ལ་བསྒོས་པའི་ཀུན་ཉོན་བག་ཆགས་ནི། ། ས་བོན་ཀུན་གཞི་ཞེས་བྱ་གློ་བུར་བ། །
ནུས་པ་ཙམ་ལས་ཤེས་རིག་ཏུ་མེད་ཀྱང་། ། ཆུ་དང་ཆུ་ཟླ་ལྟ་བུར་དབྱེ་བར་དཀའ། ། དེ་ནི་ཀུན་འགྲོ་དང་འགྲོགས་བཏང་སྙོམས་པ། ། རྐྱེན་གྱིས་འགྱུར་ཕྱིར་མ་བསྒྲིབས་ལུང་མ་བསྟན། ། དེས་ནི་རེག་དང་ཡིད་བྱེད་སོགས་བསྡུས་ནས། ། འཁོར་བར་སྐད་ཅིག་རེ་རེ་བཞིན་འཇུག་ལ། ། ས་བོན་ཆ་ནི་ཉན་རང་དགྲ་བཅོམ་དང་། ། བྱང་ཆུབ་སེམས་དཔའ་ས་བརྒྱད་ཐོབ་ནས་ལྡོག ། རྣམ་སྨིན་ཀུན་གཞི་ཉན་རང་ལྷག་མེད་དང་། ། ཐེག་ཆེན་མེ་ལོང་ལྟ་བུའི་ཡེ་ཤེས་སུ། །
གནས་གྱུར་ཚུལ་གྱིས་ལྡོག་ཅེས་མཁས་རྣམས་བཞེད། ། ཀུན་གཞི་རྟེན་ཅིང་འབྲེལ་འབྱུང་མ་རྟོགས་ན། ། གཅིག་རྟག་རང་དབང་ཅན་དུ་འཁྲུལ་སྲིད་ཀྱང་། ། དུ་མ་མི་རྟག་གཞན་དབང་ཅན་ཉིད་ཕྱིར། ། དབང་ཕྱུག་རྒྱུ་འདོད་སོགས་དང་མཚུངས་མ་ཡིན། ། མཚན་ཉིད་གཞན་དབང་ཀུན་བརྟགས་ཡོངས་གྲུབ་གསུམ། ། གཞན་གྱི་དབང་ནི་ཀུན་གཞི་ལས་བྱུང་བའི། ། ཡང་དག་མིན་རྟོག་ཁམས་གསུམ་པའི་ཤེས་རིག ། བག་ཆགས་སྟོབས་ཀྱིས་ཕུང་ཁམས་སྐྱེ་མཆེད་སོགས། ། གཟུང་དང་འཛིན་པའི་རྣམ་པར་སྣང་བ་གང་། །
ཀུན་བརྟགས་དོན་ལ་མེད་ཀྱང་རྣམ་རིག་ཙམ། ། དེ་ལ་རྟོག་པས་བདག་དང་ཆོས་ལ་སོགས། ། དོན་དང་ཐ་སྙད་དུ་མར་སྒྲོ་བཏགས་གང་། ། ཡོངས་གྲུབ་གཞན་དབང་རྣམ་རིག་ཙམ་དེ་ཉིད། ། དོན་གྱི་རྣམ་པ་དག་དང་བྱིས་པ་ཡིས། ། བཏགས་པའི་བདག་དང་གཟུང་འཛིན་གྱིས་སྟོང་གང་། ། གལ་ཏེ་ཕྱི་དོན་མེད་ན་རྣམ་རིག་ཙམ། ། གཟུང་དང་འཛིན་པར་སྣང་བ་ཅི་ཞེ་ན། ། རྣམ་བརྫུན་པ་རྣམས་སྣ་ཚོགས་སྣང་བ་འདི། ། བག་ཆགས་ཀྱིས་སྣང་རྣམ་པ་བརྫུན་པ་སྟེ། །
མེད་བཞིན་སྣང་བ་སྐྲ་བཤད་འཛག་སྣང་བཞིན། ། གཉིས་མེད་ཤེས་པ་རྣམ་པ་དང་བྲལ་བ། ། རང་རིག་ཡེ་ཤེས་དམ་པའི་སྤྱོད་ཡུལ་འདོད། ། དེ་ཕྱིར་སངས་རྒྱས་ཐོབ་ཚེ་རྣམ་པ་དང་། ། བྲལ་བའི་རང་རིག་འབའ་ཞིག་བདེན་པར་བཞེད། ། རྣམ་བདེན་པ་རྣམས་སེམས་ཉིད་དེར་སྣང་ཕྱིར། ། རྣམ་པར་སྣང་བ་སེམས་སུ་བདེན་པ་སྟེ། ། སངས་རྒྱས་ཐོབ་ཚེ་འདི་དག་གནས་གྱུར་ནས། ། དག་པའི་སྣང་བ་ཉིད་དུ་འགྱུར་ཞེས་ཟེར། ། འདི་ལ་གཟུང་འཛིན་སྒོ་ང་ཕྱེད་ཚལ་དང་། །
གཟུང་འཛིན་སྣ་ཚོགས་གཉིས་མེད་སྨྲ་བ་དང་། ། གཟུང་འཛིན་རྣམ་པ་གྲངས་མཉམ་དུ་འདོད་དང་། ། རྣམ་པ་སྣ་ཚོགས་བསམ་གྱིས་མི་ཁྱབ་ཀྱང་། ། ཡིད་ཤེས་གཅིག་གི་ངོ་བོར་བདེན་འདོད་སོགས། ། རྣམ་བདེན་པ་ཉིད་གྲུབ་མཐའ་མང་ན་ཡང་། ། གཟུང་འཛིན་རྣམ་པ་དུས་མཉམ་གཅེར་ཕྲད་འཛིན། ། གཉིས་མེད་ཡེ་ཤེས་དོན་དམ་མྱང་འདས་དང་། ། གཟུང་འཛིན་གཉིས་སྣང་འཁྲུལ་པ་འཁོར་བར་འདོད། ། དེ་རྣམས་མདོ་སྡེའི་ལུང་དང་དངོས་གཅིག་ཉིད། ། དུ་མར་སྣང་བའི་རིགས་པས་ཕྱི་དོན་འགོག །
བག་ཆགས་ས་བོན་ལས་སྐྱེས་སྐད་ཅིག་ལས། ། མི་སྡོད་ཕྱི་མ་སྐྱེ་དེ་གཞན་གྱི་དབང་། ། དེ་ལ་མིང་དང་རྒྱུ་མཚན་ལ་སོགས་པ། ། ཕྱིན་ཅི་ལོག་ཏུ་བརྟགས་པས་ཀུན་བརྟགས་པ། ། རྣམ་རིག་དེ་ལས་དོན་གྱི་རྣམ་པ་སོགས། ། གཞན་དུ་གྲུབ་པ་མེད་ཅིང་དེ་ཉིད་དུ། ། ཡོངས་སུ་གྲུབ་ཕྱིར་ཡོངས་གྲུབ་ཅེས་བྱར་བརྗོད། ། མ་དག་དག་པའི་གཞན་དབང་རྣམ་པ་གཉིས། ། རིམ་བཞིན་བྱིས་པ་རྣམས་ཀྱི་གཉིས་སྣང་དང་། ། འཕགས་པའི་རྗེས་ལས་ཐོབ་པའི་གཉིས་སྣང་ངོ་། །
ཀུན་བརྟགས་ངོ་བོ་ཁྱད་པར་ཀུན་རྟོག་གམ། ། མིང་ལ་དོན་དང་དོན་ལ་མིང་དུ་རྟོག ། མིང་ལ་མིང་དང་དོན་ལ་དོན་དུ་རྟོག ། གཉིས་ཀ་ལ་བརྟེན་གཉིས་ཀར་རྟོག་པ་འོ། ། ཡོངས་གྲུབ་འགྱུར་མེད་ཕྱིན་ཅི་མ་ལོག་གཉིས། ། རང་བཞིན་དྲི་མེད་ཐོབ་པ་དང་པོ་སྟེ། ། དམིགས་པའི་རྣམ་བྱང་ཞེས་བྱ་ཕྱི་མ་ཡིན། ། དེ་དོན་རྟོགས་ཕྱིར་བྱང་ཆུབ་སེམས་དཔའ་རྣམས། ། མ་ཞུམ་སྤངས་པ་ཞི་ལྷག་གསུམ་གྱིས་འཇུག ། ཐོས་པའི་སྒོ་ནས་མིང་དོན་ངོ་བོ་དང་། །
ཁྱད་པར་བཙལ་བས་དེ་དག་མ་དམིགས་པར། ། དོན་ཀུན་བརྗོད་པ་ཙམ་དུ་ལེགས་རིག་ནས། ། རྣམ་རིག་ཙམ་དུ་ཆོས་ཀུན་ཤེས་པར་བྱེད། ། རྣམ་རིག་འདུ་ཤེས་ལྡོག་ནས་ཆོས་ཀྱི་དབྱིངས། ། གཉིས་ཀྱི་མཚན་ཉིད་བྲལ་བ་མངོན་དུ་བྱེད། ། བྱང་སེམས་འཇུག་པའི་གནས་སྐབས་ལམ་ལྔ་སྟེ། ། མོས་སྤྱོད་གཉིས་དང་མཐོང་བསྒོམ་མཐར་ཕྱིན་ལམ། ། དེ་ཡི་རྒྱུ་འབྲས་ཕ་རོལ་ཕྱིན་པ་དྲུག ། མི་མཐུན་ཕྱོགས་ཀྱི་སྒོ་ནས་གྲངས་ངེས་བཞག ། རྒྱུ་འབྲས་དམན་མཆོག་རགས་དང་ཕྲ་བའི་རིམ། །
ཆགས་དང་གདུང་བ་ཀུན་འཁྲུགས་ལེ་ལོ་མེད། ། རྩེ་གཅིག་སེམས་དང་ཆོས་རབ་རྣམ་འབྱེད་བློ། ། དེ་དབྱེ་རབ་དགའ་ལ་སོགས་ས་བཅུ་ལ། ། ཕྱིན་དྲུག་ཐབས་དང་སྨོན་ལམ་སྟོབས་ཡེ་ཤེས། ། འདི་དག་མོས་སྤྱོད་རྟོགས་དང་གྲུབ་པས་ཐོབ། ། མྱུར་ན་གྲངས་མེད་གསུམ་གྱིས་དེ་མཐར་ཕྱིན། ། ལམ་མཐར་ཕྱིན་བྱེད་བསླབ་གསུམ་ཉན་ཐོས་ལས། ། ལྷག་པའི་ཚུལ་ཁྲིམས་ཏིང་འཛིན་ཤེས་རབ་སྤྱོད། ། ཐོས་པའི་བག་ཆགས་གོམས་ལས་ཉོན་མོངས་ཀུན། ། རིམ་གྱིས་ཕྲི་བས་མ་དག་གཞན་དབང་གི །
མཚན་མ་འགགས་པས་སྲིད་ལ་མི་གནས་ཤིང་། ། དེ་བཞིན་ཤེས་བྱའི་སྒྲིབ་པ་ཡོངས་སྤངས་པས། ། རྣམ་བྱང་ཤིན་ཏུ་རྣམ་དག་དེ་ཁོ་ན། ། དག་པའི་གཞན་དབང་ཉིད་དུ་གནས་གྱུར་པ། ། མ་འགགས་ཕྱིར་ན་ཞི་ལ་ཡོངས་མི་གནས། ། དེ་ཡི་ཡེ་ཤེས་ཕུན་ཚོགས་སྐུ་གསུམ་སྟེ། ། སྤྲོས་ཀུན་བྲལ་བ་རང་གི་དབྱིངས་བརྙེས་པས། ། ཆོས་རྣམས་ཀུན་ལ་དབང་བསྒྱུར་ངོ་བོ་ཉིད། ། ལོངས་སྤྱོད་རྫོགས་སྐུ་ཆོས་སྐུ་ལ་བརྟེན་ཏེ། ། ཞིང་སྦྱོང་བ་དང་བྱང་སེམས་སྨིན་པར་མཛད། །
དེ་བཞིན་སྤྲུལ་པའི་སྐུ་ཡང་ཆོས་སྐུ་ལ། ། བརྟེན་ཏེ་མཛད་པ་བཅུ་གཉིས་ལ་སོགས་པས། ། ཉན་ཐོས་ལ་སོགས་གཙོ་ཆེར་སྨིན་མཛད་ཉིད། ། དེ་ལྟའི་སྐུ་གསུམ་ཉིད་ཀྱི་ངོ་བོ་འམ། ། མཚན་ཉིད་ཁོ་ན་ཆོས་ཀྱི་སྐུ་ཞེས་བརྗོད། ། གང་དེ་ཚོགས་གཉིས་ཡོངས་སུ་མཐར་ཕྱིན་ནས། ། བསྒོམ་ལམ་རྡོ་རྗེ་ལྟ་བུའི་ཏིང་འཛིན་གྱིས། ། སྒྲིབ་ཀུན་བཅོམ་སྟེ་མངོན་པར་བྱང་ཆུབ་འགྱུར། ། དེ་ཚེ་ཀུན་གཞིའི་རྣམ་ཤེས་གནས་གྱུར་ནས། ། ཆོས་སྐུར་གྱུར་པས་དབང་འབྱོར་ལྔ་ཐོབ་སྟེ། །
གཟུགས་ཕུང་གནས་གྱུར་ཞིང་དབྱངས་མཚན་དཔེ་སོགས། ། དེ་བཞིན་ཚོར་བས་ཟག་མེད་བདེ་བ་ལ། ། འདུ་ཤེས་མིང་ཚིག་ཡི་གེའི་ཚོགས་བསྟན་པ། ། འདུ་བྱེད་སྤྲུལ་བསྒྱུར་འཁོར་དང་ཆོས་བསྡུ་བ། ། རྣམ་ཤེས་ཡེ་ཤེས་བཞི་ལ་དབང་འབྱོར་ཐོབ། ། ཕྱིན་དྲུག་རྫོགས་པས་དཀར་པོའི་ཆོས་ཀྱི་གཞི། ། ཚེ་སེམས་ཡོ་བྱད་ལས་དང་སྐྱེ་བ་དང་། ། མོས་པ་སྨོན་ལམ་རྫུ་འཕྲུལ་ཡེ་ཤེས་དང་། ། ཆོས་ལ་དབང་བ་ཞེས་བྱ་རྣམ་བཅུ་ཐོབ། ། ཡོད་དང་མེད་དང་འདུས་བྱས་འདུས་མ་བྱས། །
གཅིག་མིན་མང་པོ་མིན་ཕྱིར་གཉིས་སུ་མེད། ། རྟག་ཏུ་དེ་བཞིན་ཉིད་ལས་འགྱུར་མེད་ཕྱིར། ། ཐུགས་རྗེས་སྨོན་ལམ་ཟད་པར་མི་ནུས་ཕྱིར། ། འགྲོ་དོན་མཛད་པ་ཡོངས་སུ་མ་རྫོགས་ཕྱིར། ། རང་བཞིན་རྒྱུན་མི་འཆད་དང་རྒྱུན་གྱིས་རྟག ། ཤིན་ཏུ་རྣམ་དག་དེ་བཞིན་ཉིད་གང་དེ། ། སོ་སོ་རང་གིས་རིག་པར་བྱ་བ་དང་། ། སྲིད་ན་དཔེ་མེད་རྟོག་གེའི་ཡུལ་མིན་ཕྱིར། ། སངས་རྒྱས་ཡོན་ཏན་གཞན་གྱིས་བསམ་མི་ཁྱབ། ། ཚད་མེད་རྣམ་ཐར་ཟིལ་གནོན་ལ་སོགས་པ། །
བསམ་ཡས་ཡོན་ཏན་ཡང་དག་བརྙེས་པ་ནི། ། རྒྱལ་བའི་ཡེ་ཤེས་ཕུན་ཚོགས་ཞེས་བྱ་སྟེ། ། དྲི་མེད་གཞུང་བཟང་གཞན་ལས་ཤེས་པར་གྱིས། ། དེ་ལྟར་དངོས་སྨྲའི་ཐེམ་སྐས་ལ་བརྟེན་ནས། ། མཐའ་བྲལ་དབུ་མའི་ཁང་བཟང་དེར་འཇུག་བྱ། ། དེ་ལ་སྔ་མའི་ལོག་རྟོག་དགག་པ་ནི། ། རང་རིག་རང་གསལ་ཤེས་པ་སྐད་ཅིག་མ། ། ཡོད་ཅེས་སྨྲ་བ་ཀུན་རྫོབ་ཏུ་ཡོད་ན། ། སྒྲོ་བཏགས་ཚུལ་ལས་རང་གི་མཚན་ཉིད་ཀྱིས། ། ཡོད་པ་མིན་ཕྱིར་ཀུན་བརྟགས་ལས་མ་འདས། །
དམ་པའི་དོན་དུ་ཡོད་ན་ཡོད་པའི་མཐར། ། ལྷུང་ཕྱིར་མཐའ་བྲལ་དབུ་མའི་ལམ་མིན་འགྱུར། ། གལ་ཏེ་ཁྱེད་ཀྱང་མེད་པར་འདོད་པའི་ཕྱིར། ། མེད་པའི་མཐར་ལྷུང་ཞེ་ན་ཁོ་བོ་ཅག ། ཀུན་རྫོབ་ཇི་ལྟར་སྣང་ཙམ་དོན་དམ་དུ། ། གང་དུའང་འདོད་པ་མེད་པས་སྐྱོན་ཡོད་མིན། ། ཡོངས་གྲུབ་སྤྲོས་བྲལ་གཞན་དབང་ལ་ཡོད་ན། ། དེ་ལ་ཡོད་པར་འཛིན་པ་ཟློག་མི་ནུས། ། སྐད་ཅིག་ཙམ་དུ་བདེན་པར་ཡོད་ཅེ་ན། ། དེ་ལ་སྐྱེ་བ་ལ་སོགས་ཡོད་མེད་བརྟག །
མེད་ན་སྔ་ཕྱིའི་བར་དུ་མི་གནས་འགྱུར། ། ཡོད་ན་ཡོད་པ་རྒྱུ་དང་རྐྱེན་ལ་ལྟོས། ། གཞན་དུ་མེད་པ་ཉིད་དམ་རྟག་པར་འགྱུར། ། སྔ་མ་ལྟར་ན་རྩ་བའི་གྲུབ་མཐའ་ཉམས། ། རྟག་པ་ཡིན་ན་གནས་གྱུར་འདོད་པ་འགལ། ། ཀུན་རྫོབ་ཏུ་འགྱུར་ཞེ་ན་རི་རྭ་ལའང་། ། གནས་གྱུར་ཡོད་པ་འགྱུར་ཞེས་ཅིས་མི་མཚུངས། ། རང་བཞིན་ཡོད་པ་རྒྱུ་རྐྱེན་ལ་ལྟོས་ན། ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། །
རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས་ཕྱིར་ན་ཡོད་པ་འཐད་མ་ཡིན། ། རང་ལུགས་ཀུན་རྫོབ་བདེན་པའི་རྣམ་གཞག་ལ། ། འགའ་ཞིག་འཇིག་རྟེན་གྲགས་པའི་བདེན་རྫུན་དང་། ། མཐུན་པར་ཡང་དག་ལོག་པའི་ཀུན་རྫོབ་འདོད། ། གཞན་དག་ཀུན་རྫོབ་ཤེས་བྱའི་གཞི་ལྔར་འབྱེད། ། འགའ་ལས་དངོས་ཀུན་སྒྱུ་མ་ལྟ་བུར་བསྟན། ། ཁ་ཅིག་ཡུལ་དང་ཡུལ་ཅན་རྣམ་བཅས་འདོད། ། ཕལ་ཆེར་ཕྱི་ནང་ཆོས་ཀུན་རྨི་ལམ་ལྟར། །
སེམས་ཉིད་བག་ཆགས་འཁྲུལ་པའི་སྣང་བར་བཞེད། ། དེ་སོགས་ཀུན་རྫོབ་འདོད་ཚུལ་མང་ན་ཡང་། ། དམ་པའི་དོན་ལ་མི་མཐུན་འགའ་མེད་དེ། ། ཀུན་ཀྱང་རང་རང་ལུགས་ཀྱི་ཀུན་རྫོབ་ཀྱི། ། བདེན་པར་བཏགས་པའི་བཏགས་དོན་རིགས་པ་ཡིས། ། དཔྱད་ཅིང་བཙལ་བས་ཅི་ཡང་མ་རྙེད་པ། ། དེ་ལ་དམ་པའི་དོན་གྱི་བདེན་པ་ཞེས། ། མིང་གིས་བཏགས་པ་ཙམ་དུ་མཐུན་ཕྱིར་རོ། ། མདོར་ན་སོ་སྐྱེའི་བློ་ནས་སངས་རྒྱས་ཀྱི། ། ཡེ་ཤེས་བར་གྱི་ཆོས་ཅན་སྣ་ཚོགས་སུ། །
སྣང་བ་གང་ཡིན་དེ་དག་ཀུན་རྫོབ་སྟེ། ། རྒྱུ་དང་རྐྱེན་གྱིས་འདུས་བྱས་དངོས་ཉིད་ཕྱིར། ། དེ་རྣམས་རང་བཞིན་དོན་དམ་བདེན་པ་སྟེ། ། སྐྱེ་བ་ལ་སོགས་ཀུན་དང་བྲལ་ཕྱིར་རོ། ། དེ་ནི་གཞན་ལ་ལྟོས་ཏེ་མི་བསླུ་བས། ། བདེན་པ་གཅིག་པུ་ཞེས་ཀྱང་སྐབས་འགར་བཤད། ། དེ་ཉིད་དངོས་དང་དངོས་མེད་ཀྱང་མིན་ཏེ། ། དངོས་དང་དངོས་མེད་ལ་སོགས་མཐར་འཛིན་པ། ། ཟད་ཅིང་ཞི་བ་མྱ་ངན་འདས་ཞེས་གསུངས། ། མྱང་འདས་དབྱིངས་ནི་སྤྲོས་པ་དང་བྲལ་ཡང་། །
སྲིད་ཞིའི་མཐའ་ལ་མི་གནས་ཟུང་དུ་འཇུག ། འགའ་ཞིག་ཕྱི་རོལ་དོན་དུ་ཞེན་པ་དང་། ། སྟོང་པར་ཞེན་པ་བསལ་ཕྱིར་སེམས་ཙམ་བསྟན། ། དངོས་འཛིན་སྤྱི་དང་སེམས་སུ་འཛིན་པ་ཡང་། ། བསལ་ཕྱིར་དབུ་མའི་མདོ་རྣམས་གསུངས་པའི་ཕྱིར། ། ཐེག་ཆེན་མདོ་སྡེ་ཀུན་གྱི་ངེས་དོན་ལ། ། འགའ་ཡང་ཁྱད་པར་མེད་ཅེས་བཤད་པའང་ཡོད། ། དེ་ལྟར་ཐུན་མོང་ཐེག་པ་ལ་བསླབས་ནས། ། ཐུན་མོང་མིན་པའི་དང་པོ་བྱ་རྒྱུད་ལ། ། སྨིན་བྱེད་གཙོ་བོ་ཆུ་དང་ཅོད་པན་དབང་། །
ཐོབ་ནས་རིག་སྔགས་འདུལ་བ་ལ་བསླབས་ཏེ། ། ཡི་དམ་སྤྱན་དྲངས་བཟླས་བརྗོད་གྲོགས་བཅས་ཀྱིས། ། མཆོག་དང་ཐུན་མོང་དངོས་གྲུབ་བསྒྲུབ་པ་འོ། ། སྤྱོད་རྒྱུད་སྨིན་བྱེད་ཆུ་དང་ཅོད་པན་དང་། ། རྡོ་རྗེ་དྲིལ་བུ་མིང་གི་དབང་ཐོབ་ནས། ། གཙང་སྦྲར་ལྡན་པས་རང་ཉིད་ལྷར་བསྒོམས་ཏེ། ། མདུན་དུ་ལྷ་བསྐྱེད་ཡེ་ཤེས་སྤྱན་དྲངས་ལ། ། མཆོད་དང་བཟླས་པ་ལ་སོགས་བྱ་བ་དང་། ། དངོས་གྲུབ་སྒྲུབ་དང་དངོས་པོའི་གནས་ལུགས་དང་། ། དེ་དང་རྗེས་འབྲེལ་བསམ་གཏན་བྱ་བ་དང་། །
གཞན་དོན་སྒྲུབ་པའི་ཐབས་ལ་སློབ་པ་འོ། ། རྣལ་འབྱོར་རྒྱུད་དུ་སློབ་མའི་རིགས་ཅན་ལ། ། རིག་པའི་དབང་ཙམ་བྱིན་ནས་ཡི་དམ་གྱི། ། བཟླས་བསྒོམ་ཙམ་ལ་རིམ་གྱིས་སློབ་པ་དང་། ། རྡོ་རྗེ་སློབ་དཔོན་མཆོག་གི་རིགས་ཡིན་ན། ། ཕྱིར་མི་ལྡོག་པའི་དབང་ཡང་རབ་བསྐུར་ཏེ། ། དེ་དང་རྗེས་སུ་འབྲེལ་བའི་དམ་ཚིག་དང་། ། ལྷ་དང་དཀྱིལ་འཁོར་ལ་སོགས་དེ་ཉིད་བཅུ། ། སློབ་མ་གཞུག་སོགས་སློབ་དཔོན་ལས་རྣམས་དང་། ། དངོས་གྲུབ་སྒྲུབ་པའི་ཐབས་སོགས་སློབ་པ་འོ། །
དེ་ནས་རྣལ་འབྱོར་ཆེན་པོ་བླ་མེད་ཀྱི། ། རྒྱ་ཆེན་ཐབས་མཁས་གཙོར་སྟོན་ཕ་རྒྱུད་དང་། ། ཟབ་མོ་ཤེས་རབ་གཙོར་སྟོན་མ་རྒྱུད་ཀྱི། ། སྨིན་བྱེད་བུམ་གསང་ཤེས་རབ་ཡེ་ཤེས་དང་། ། བཞི་པ་དབང་བསྐུར་དམ་ཚིག་ལེགས་བྱིན་ཏེ། ། གྲོལ་བྱེད་བསྐྱེད་རྫོགས་འཁོར་དང་བཅས་བསྟན་ནས། ། དེ་རྗེས་ཐབས་དང་ཤེས་རབ་གཉིས་མེད་པའི། ། སྨིན་གྲོལ་ཟབ་མོའི་ཐབས་ཚུལ་སྟོན་པ་ནི། ། སྐལ་དམན་སེམས་ཅན་དབང་པོ་གདུལ་དཀའ་བ། ། རིམ་གྱིས་འདུལ་བར་བྱེད་པའི་ཐབས་མཁས་སོ། །
སྐལ་ལྡན་མཆོག་གི་རིགས་ཅན་སྐྱབས་འགྲོ་དང་། ། བྱང་ཆུབ་སེམས་བསྐྱེད་སྡོམ་པས་བསྡོམས་པ་འམ། ། མ་བསྡམས་ན་ཡང་ལམ་མཆོག་སྣོད་རུང་ཕྱིར། ། རྗེས་གཟུང་ཆོ་གས་གང་དེའི་རྒྱུད་སྦྱངས་ལ། ། མཚན་དུས་གྲངས་ཀྱི་བསྙེན་པ་ཅི་རིགས་པས། ། ཡི་དམ་མཉེས་པར་བྱེད་པའི་སློབ་དཔོན་གྱིས། ། བརྟགས་བསླངས་སྦྱངས་བཟུང་བསྲུངས་པའི་ས་ཕྱོགས་སུ། ། ས་ལྷ་ལྷ་དང་བུམ་པ་སློབ་མ་རྣམས། ། ལྷག་པར་གནས་པའི་ཆོ་ག་རིམ་བཞིན་བྱ། ། དེ་རྗེས་ཐིག་དང་ཚོན་གྱིས་བྲི་བ་དང་། །
ལྷ་ཡི་མཚན་མ་དགོད་དང་རྒྱན་བཀྲམ་ལ། ། སྒྲུབ་ཅིང་མཆོད་ནས་བདག་ཉིད་འཇུག་སོགས་བྱ། ། དེ་ནས་སློབ་མ་འཇུག་ལ་ཕྱི་ནང་གཉིས། ། ཐུན་མོང་དབང་དྲུག་ཐུན་མོང་མིན་པ་བཞི། ། རྗེས་གནང་ལུང་བསྟན་དབུགས་དབྱུང་གཟེངས་བསྟོད་བཅས། ། ཡང་ན་བུམ་དབང་བཅུ་གཅིག་གསང་དབང་ལྔ། ། ཤེས་རབ་ཡེ་ཤེས་གཉིས་དང་བཞི་པ་ལྔ། ། ཅིག་ཅར་རིམ་ཅན་དབྱེ་བས་སོ་སོར་བསྐུར། ། ཡོན་དབུལ་དཀྱིལ་འཁོར་མཆོད་ནས་གཤེགས་གསོལ་དང་། ། རྗེས་བསྡུ་དགའ་སྟོན་བྱ་བ་སྨིན་བྱེད་དབང་། །
གང་དེ་སྔོན་དུ་སོང་ནས་ཆོས་ཀུན་གྱི། ། གནས་ལུགས་སྤྲོས་བྲལ་རྟོགས་པའི་ཤེས་རབ་ཀྱིས། ། ལེགས་པར་ཟིན་པའི་སྦྱིན་སོགས་དགེ་ཆོས་རྣམས། ། རྒྱལ་བའི་ལམ་དུ་འགྱུར་དང་དགེ་སྟོབས་འཕེལ། ། ལོག་ལྟས་འཕྲོག་པ་སྤང་ཕྱིར་ལྟ་བ་བསྟེན། ། ལྟ་བ་ཞེས་བྱ་ཀུན་ཁྱབ་དེ་བཞིན་ཉིད། ། ཆོས་དང་ཆོས་ཅན་དབྱེར་མེད་ལྷན་ཅིག་སྐྱེས། ། ལེགས་པར་རྟོགས་པའི་རྟོག་མེད་ཤེས་རབ་སྟེ། ། གང་དེ་ལུང་རིགས་ལ་བརྟེན་ཐོས་བསམ་དང་། ། ཚིག་ཏུ་བརྗོད་པ་ཙམ་གྱིས་རྟོགས་མིན་ཞིང་། །
དབང་ལས་བྱུང་བའི་ཉམས་མྱོང་ཡེ་ཤེས་ཀྱིས། ། འཁོར་འདས་གཉིས་སུ་མེད་པར་མཚོན་ནུས་ཕྱིར། ། དབང་གི་ཡེ་ཤེས་གང་དེར་ངོ་སྤྲད་བྱ། ། དེ་ཉིད་སོ་སོ་རང་རིག་ཡེ་ཤེས་ཏེ། ། རིག་བྱ་རིག་བྱེད་དང་བྲལ་སྟོང་པ་ཉིད། ། དངོས་དང་དངོས་མེད་གཉིས་མིན་ཟུང་དུ་འཇུག ། རང་བཞིན་ཀུན་ཁྱབ་མཚན་ཉིད་དུ་མར་སྣང་། ། དེ་ལ་ལོག་པར་གོམས་པའི་བློ་ཅན་དག ། རང་རིག་ཡེ་ཤེས་གྲངས་ཅན་ཤེས་རིག་དང་། ། ཡི་གེ་དམ་པ་རིག་བྱེད་པ་ཡི་སྒྲ། །
འགྲོ་བའི་བདག་ཉིད་བྱེ་བྲག་པ་ཡི་བདག ། སྲོག་ཆགས་སྲོག་ཅེས་བྱ་བ་གཅེར་པུ་པ། ། ཤིང་སོགས་བེམ་པོ་ལ་ཡང་བདག་འདོད་བཞིན། ། མཁའ་མཉམ་རྡུལ་བྲལ་སྔོན་དང་ཕྱི་མའི་མཐའ། ། མེད་པར་འདོད་པ་རྒྱང་འཕེན་ལྟར་རྟོག་ཀྱང་། ། དངོས་ཀུན་རང་བཞིན་ལེགས་རྟོགས་ཡེ་ཤེས་དེའི། ། རང་བཞིན་སྤྲོས་བྲལ་མཚན་ཉིད་སྒྱུ་མ་ལྟར། ། སྣང་སྟོང་ཟུང་དུ་འཇུག་ཕྱིར་མཚུངས་མ་ཡིན། ། ཡེ་ཤེས་དེ་ལ་སྒྲོ་སྐུར་སྤང་བའི་ཕྱིར། ། དེ་ཡུལ་བདེན་གཉིས་ངེས་བྱ་གོ་རིམ་བཞིན། །
ཡང་དག་དོན་ལ་སྒྲིབ་བྱེད་ཀུན་རྫོབ་སྟེ། ། མ་བརྟགས་རྨོངས་པའི་བློ་ལ་དེར་བདེན་པ། ། གང་དེ་བཅོས་མའི་བདེན་ཡིན་དོན་ལ་བརྫུན། ། དམ་པས་དོན་དུ་གཉེར་བྱ་དོན་དམ་སྟེ། ། བརྟགས་ཤིང་དཔྱད་དང་མ་རྨོངས་ངོར་བདེན་པ། ། སྔ་མ་ལ་ལྟོས་བཅོས་མིན་བདེན་པ་འོ། ། ཆོས་ཅན་མཐའ་དག་ཀུན་རྫོབ་བདེན་པ་སྟེ། ། གང་དེའི་ཆོས་ཉིད་དོན་དམ་བདེན་ཞེས་བྱ། ། འོན་ཀྱང་བདེན་གཉིས་བློ་ལ་ལྟོས་པའི་ཕྱིར། ། བློ་ཡི་རྣམ་དབྱེ་ངེས་བྱ་སོ་སྐྱེའི་བློ། །
འཁྲུལ་པ་འབའ་ཞིག་ཡིན་ཕྱིར་ཀུན་རྫོབ་པ། ། འཕགས་གསུམ་མཉམ་གཞག་དོན་དམ་རྗེས་ཀུན་རྫོབ། ། སངས་རྒྱས་འཁྲུལ་པ་ཟད་ཕྱིར་དོན་དམ་བློ། ། དེ་ལ་རྣམ་གྲངས་རྣམ་གྲངས་མིན་པ་དང་། ། མཐུན་དང་མི་མཐུན་བདེན་གཉིས་འབྱེད་པའང་ཡོད། ། བདེན་གཉིས་ངོ་བོའི་སྒོ་ནས་དབྱེར་མེད་པས། ། ཡང་དག་དེ་ཉིད་མ་མཐོང་འཇིག་རྟེན་པའི། ། བློ་ཙམ་བདེན་པ་གཉིས་ཀྱི་དབྱེ་གཞི་སྟེ། ། བློ་ཡིས་གཉིས་སུ་གཟུང་ལ་ལྟོས་ཕྱིར་རོ། ། མ་བརྟགས་མ་དཔྱད་བློ་ངོར་བདེན་པའི་ཕྱིར། །
ཆོས་ཅན་འཁོར་བ་ཀུན་རྫོབ་བདེན་པ་སྟེ། ། བརྟགས་ཤིང་དཔྱད་པའི་བློ་ངོར་བདེན་པའི་ཕྱིར། ། ཆོས་ཉིད་མྱང་འདས་དོན་དམ་བདེན་པའོ། ། གལ་ཏེ་དོན་དམ་བློ་ལས་འདས་ཤེ་ན། ། སོ་སྐྱེའི་བློ་ཡིས་ལེགས་བརྟགས་སྐྱེ་མེད་སོགས། ། དོན་དམ་སྐྱེ་བའི་རྒྱུ་སྟེ་རྣམ་གྲངས་པ། ། འཕགས་པའི་མཉམ་གཞག་ཡེ་ཤེས་སྤྲོས་བྲལ་དུ། ། རང་གིས་མྱོང་ལ་དོན་དམ་མཐོང་ངོ་ཞེས། ། ཐ་སྙད་དབང་གིས་མིང་དུ་བརྗོད་པ་ལས། ། ཡུལ་དང་ཡུལ་ཅན་ཚུལ་གྱིས་རྟོགས་པ་མིན། །
ཅི་སྟེ་དོན་དམ་བློ་ཡི་ཡུལ་མིན་ན། ། མྱང་འདས་བདེན་གཅིག་གང་གིས་རྟོགས་ཤེ་ན། ། དེ་བཞིན་གཤེགས་པས་རྟོག་མེད་བརྙེས་པའི་ཚེ། ། དེ་ལ་འཁོར་འདས་གཉིས་སྣང་ནུབ་པའི་ཕྱིར། ། བདེན་པ་གཅིག་པུར་བཏགས་ཀྱི་ཆོས་ཅན་གྱིས། ། སྟོང་པའི་ཆོས་ཉིད་ལོགས་སུ་གྲུབ་མ་ཡིན། ། དེ་ཕྱིར་བདེན་གཉིས་ངོ་བོ་དབྱེར་མེད་ལ། ། སེལ་ངོར་ལྡོག་ཚུལ་ཐ་དད་ཉིད་དུ་འདོད། ། དེ་ལྟར་ཕྱིན་ཅི་ལོག་དང་མ་ལོག་བློ། ། གཉིས་སུ་ངེས་ཕྱིར་བདེན་གཉིས་གྲངས་ངེས་མཛད། །
གང་ལ་རིགས་པས་བརྟགས་ན་དེ་འཇིག་ཀྱང་། ། མ་བརྟགས་ངོར་བདེན་ཀུན་རྫོབ་བདེན་པ་སྟེ། དཔྱོད་བློ་གནོད་མེད་ངོར་བདེན་དོན་དམ་གྱི། ། བདེན་པའི་མཚན་གཞི་ངེས་བྱེད་ཚད་མ་ཡིན། ། དེ་ལ་རྟག་ཆད་སྒྲོ་སྐུར་བསལ་བ་དང་། ། གཅིག་རྟག་རང་དབང་ཅན་གྱི་བདག་འགོག་ཕྱིར། ། ཕུང་སྐྱེ་ཁམས་གསུམ་ཉན་ཐོས་ལ་གསུངས་གང་། ། དེ་ཉིད་དགོངས་པ་ཅན་དུ་སྔར་བཤད་ཟིན། ། དེ་ལྟའི་ཡུལ་དུ་སྣང་བ་ཇི་སྙེད་པ། ། གཅིག་དང་དུ་མའི་རང་བཞིན་དང་བྲལ་ཕྱིར། །
ཇི་ལྟར་སྣང་བ་དེ་ལྟར་བདེན་མ་ཡིན། ། དེ་ལྟར་ཆོས་ཀུན་རང་བཞིན་གྱིས་དག་ན། ། སྣང་གྲགས་ཆོས་རྣམས་གང་ལས་བྱུང་ཞེ་ན། ། སེམས་ཉིད་འོད་གསལ་གཅིག་ལས་ཡོད་མིན་ཡང་། ། བག་ཆགས་དབང་གིས་དུ་མར་སྣང་བ་ཙམ། ། དེ་ཕྱིར་གསལ་རིག་འཁོར་འདས་ཀུན་གྱི་རྒྱུ། ། དེ་ལ་ངར་སེམས་ཉོན་མོངས་ཅན་གྱི་ཡིད། ། ཡུལ་དུ་སྣང་བའི་རྣམ་རིག་འཇུག་ཤེས་སོ། ། དེ་ལྟར་སྣང་ཡང་གཟུང་ཡུལ་གཞན་མེད་ཕྱིར། ། དེ་ལ་ལྟོས་པའི་འཛིན་པ་ཡོད་མིན་པས། །
གཉིས་ཀྱིས་སྟོང་པའི་ཤེས་པ་གསལ་རིག་ཙམ། ། དེ་ཉིད་ཐབས་ཀྱིས་འགྱུར་བས་དགོས་འདོད་ཀྱི། ། འབྲས་བུ་འབྱུང་ཕྱིར་རིན་ཆེན་སེམས་ཞེས་བརྗོད། ། དེ་ཡི་རང་བཞིན་སྐྱེ་མེད་ཉིད་ཡིན་ཡང་། ། གནས་སྐབས་རྐྱེན་གྱིས་འགྱུར་ཕྱིར་གཞན་གྱི་དབང་། ། གཟུགས་སོགས་རྐྱེན་ལ་ལྟོས་ཕྱིར་ངོ་བོས་མེད། ། དེ་མེད་ཡུལ་ཅན་ཤེས་པའང་རིགས་མིན་ལ། ། ཡུལ་དང་ཡུལ་ཅན་མེད་ཕྱིར་དེ་གཉིས་ཀྱིས། ། སྟོང་པའི་ཤེས་པ་གསལ་རིག་ཡོད་མ་ཡིན། ། ཀུན་རྫོབ་ཆོས་ཀུན་རྒྱུ་རྐྱེན་གྱིས་བསྐྱེད་ཅིང་། །
སྣང་ཡང་ངོ་བོས་སྟོང་ཕྱིར་སྒྱུ་མ་བཞིན། ། ཆོས་ཅན་ངོ་བོས་མེད་ན་དེའི་ཆོས་ཉིད། ། ཇི་ལྟར་ཞེ་ན་བསམ་པའི་ཡུལ་ལས་འདས། ། གཅིག་དང་དུ་མ་བྲལ་ཕྱིར་ཡོད་མ་ཡིན། ། སྐྱེ་ལ་སོགས་པ་མཐོང་ཕྱིར་མེད་མ་ཡིན། ། གཉིས་ཀའི་སྐྱོན་དང་བཅས་ཕྱིར་གཉིས་ཀའང་མིན། ། ཕན་ཚུན་ལྟོས་ཕྱིར་གཉིས་མིན་ཡང་མ་ཡིན། ། དེ་ལྟར་གནས་ལུགས་ངེས་པ་ཡོད་མིན་པས། ། ངེས་པ་བློ་ཡི་ཡུལ་དུ་བྱར་མི་རུང་། ། གལ་ཏེ་སྟོང་ཉིད་ཅེས་བྱ་བློ་ཉིད་ལ། །
མ་ལྟོས་ངོ་བོས་གྲུབ་པ་ཡོད་ཅེ་ན། ། ཤེས་པ་མེད་པའི་ཡུལ་དེ་གང་གིས་རྟོགས། ། གཞན་དུ་བསམ་མི་ཁྱབ་པའི་བདག་ཅིས་འགོག ། དེ་ཕྱིར་འཛིན་ཅིང་མངོན་པར་ཞེན་པ་ཀུན། ། ཉེ་བར་ལེན་པའི་ཕུང་པོའི་རྒྱུ་ཡིན་ལ། ། ཕུང་པོར་འཛིན་པ་ཡོད་པ་དེ་སྲིད་དུ། ། དེ་ལ་དམིགས་ནས་ངར་འཛིན་སོགས་འབྱུང་ངོ་། ། དེ་ལྟར་གནས་ལུགས་གང་དུའང་མ་གྲུབ་པར། ། ཤེས་ནས་ཅིར་ཡང་ཁས་མི་ལེན་པས་ན། ། རང་ཚིག་འགལ་དང་ཐ་མལ་པ་མཚུངས་དང་། །
ལུང་དང་འགལ་བའི་ཀླན་ཀ་ཀུན་དང་འགལ། ། ཡོད་མེད་མཐར་འཛིན་བཟློག་ཕྱིར་སྟོང་ཉིད་སོགས། ། བཤད་པ་ཡོད་ཀྱང་གདུལ་བྱ་གཞུག་ཕྱིར་ཡིན། ། དགག་བྱ་མེད་ན་བཀག་པ་ཡོད་མིན་པས། ། ཡོད་པ་མེད་ན་མེད་པ་ཡོད་མ་ཡིན། ། དེ་ཕྱིར་གཉིས་དང་གཉིས་མིན་མི་འགྲུབ་པས། ། མཐའ་བཞི་བཀག་པའི་མཐའ་བྲལ་གང་ནས་བཙལ། ། དེ་ལྟར་འཛིན་པ་ཀུན་བྲལ་ལྟ་བ་ལ། ། ངེས་པ་རྙེད་ནས་བསྒོམས་པས་ཉམས་ལེན་ཚེ། ། ཡུལ་ཅན་གསལ་བ་སྙིང་རྗེ་ཆེན་པོ་ཉིད། །
མཐའ་བྲལ་ཡུལ་གྱི་རྣམ་པར་ལེགས་ཤར་བའི། ། སྣང་བ་སྣང་སྟོང་ཤེས་པ་གསལ་སྟོང་དང་། ། ངོ་བོ་བདེ་སྟོང་དབྱེར་མེད་ཟུང་དུ་འཇུག ། དེ་ཉིད་དམ་པའི་དོན་དུ་བསམ་བྱ་ལས། ། ངེས་པར་འདས་ཕྱིར་བསམ་པའི་ཡུལ་མ་ཡིན། ། འོན་ཀྱང་ཀུན་རྫོབ་ཙམ་དུ་རྣམ་རྟོག་གིས། ། དཔྱད་ཅིང་བསྒོམས་པས་རྟོག་མེད་སྐྱེ་འགྱུར་ཏེ། ། སེམས་སུ་དམིགས་པས་ཕྱི་དོན་མ་དམིགས་ཤིང་། ། དེ་མ་དམིགས་པས་སེམས་ཀྱང་མ་དམིགས་ལ། ། དེ་ལས་གཟུང་དང་འཛིན་པ་མ་དམིགས་པའི། །
བདག་མེད་མཐའ་བྲལ་སྟོང་པའི་མཚན་ཉིད་སྐྱེ། ། དེ་ཉིད་རྟོགས་ན་ཤིན་ཏུ་དོན་ཆེ་བར། ། གཟིགས་ནས་ཐུབ་པའི་གསུང་རབ་ཐམས་ཅད་དུ། ། དངོས་དང་བརྒྱུད་པས་རྟོགས་བྱའི་དམ་པ་ཞེས། ། མཚན་གྱི་རྣམ་གྲངས་དུ་མས་བསྔགས་པར་མཛད། ། ཚུལ་དེ་ཕ་རོལ་ཕྱིན་པའི་ཐོས་བསམ་ལ། ། སོགས་པའི་ཐབས་ཀྱིས་རྟོགས་མིན་དེ་ལས་གཞན། ། བླ་མ་མཉེས་དང་སྐྱོན་མེད་དབང་དུས་དང་། ། ཐབས་མཁས་སྦྱོར་བས་ཕྱག་རྒྱ་བསྟེན་པ་དང་། ། བསོད་ནམས་ཚོགས་ལས་རྙེད་འགྱུར་གང་དེ་ཡི། །
ངོ་བོ་རང་བཞིན་ལྷན་སྐྱེས་ཡེ་ཤེས་ཆེ། ། མཚན་ཉིད་བདེན་འཛིན་རྟོག་པ་ཡང་དག་སྤངས། ། དེ་ཡི་རྟེན་ནི་ལུས་ཅན་ཐམས་ཅད་ཀྱི། ། ཕུང་ཁམས་སྐྱེ་མཆེད་ལ་ཁྱབ་ཀུན་བདག་ཉིད། ། ཆོས་ཅན་ལུས་ལ་གནས་ཀྱང་ལུས་སྐྱེས་མིན། ། ཡང་ན་ངོ་བོ་ཞུ་བདེའི་ཡེ་ཤེས་ཆེ། ། མཚན་ཉིད་གློ་བུར་རྟོག་པ་ཐམས་ཅད་སྤངས། ། དེ་ཡི་རྟེན་ནི་ལུས་ཏེ་དཀྱིལ་འཁོར་བཞི། ། ཞུ་བདེ་མི་རྟོག་ཡེ་ཤེས་ལུས་ཀུན་བདག ། ལུས་ལ་ཚོགས་པ་གཅིག་པའི་འབྲེལ་པ་ཡིས། །
གནས་ཀྱང་བརྒྱུད་དེ་སྐྱེ་ཡི་དངོས་སུ་མིན། ། གང་དེ་མཚོན་བྱེད་དཔེ་ཡི་ཡེ་ཤེས་ཏེ། ། རང་རིག་ཡེ་ཤེས་རྟོག་བྲལ་མ་འཁྲུལ་བ། ། བྱད་བཞིན་བལྟ་ལ་མེ་ལོང་གཟུགས་བརྙན་བཞིན། ། དོན་གྱི་ཡེ་ཤེས་མིན་ཡང་དོན་དང་འདྲ། ། དེ་ཉིད་ལུས་ལ་བརྟེན་ནས་རྟོགས་པའི་ཕྱིར། ། ལུས་ཀྱི་རང་བཞིན་ངེས་བྱ་འཆི་བའི་ཚེ། ། ས་ཆུ་མེ་རླུང་ནམ་མཁའ་སྣང་མཆེད་ཐོབ། ། རིམ་གྱིས་ཐིམ་སྟེ་འོད་གསལ་ཞེས་བྱ་བ། ། སྐྱེ་འགག་མེད་པའི་དབྱིངས་སུ་ཞི་བ་ལ། །
འཆི་བ་འོད་གསལ་ཆོས་ཀྱི་སྐུ་ཞེས་བརྗོད། ། སླར་ཡང་དེ་ལས་ལྡང་འདོད་དང་འགྲོགས་པའི། ། སྲོག་འཛིན་མེ་མཉམ་ཁྱབ་བྱེད་མ་རིག་པས། ། མངོན་པར་བཅིངས་པའི་རྟ་ལ་སེམས་ཞོན་ཏེ། ། བར་དོར་བརྫུས་ཏེ་སྐྱེ་བའི་ལུས་བླངས་ནས། ། སྐྱེ་གནས་འཚོལ་ལ་མངོན་དུ་ཕྱོགས་པར་འགྱུར། ། སྐྱེ་ཚེ་སེམས་ཉིད་གཡོས་པས་རླུང་འབྱུང་ཞིང་། ། རླུང་གིས་བསྐྱོད་པས་དྲོད་འབྱུང་དྲོད་ལས་རླངས། ། རླངས་པའི་བརླན་གཤེར་བརྟས་པས་ས་གྲུབ་སྟེ། ། དེ་ལས་ལུས་དང་ངག་འབྱུང་གནས་པའི་ཚེ། །
སེམས་ནི་རླུང་དང་རླུང་ནི་རྩ་ལ་བརྟེན། ། གལ་ཏེ་འབྱུང་བ་བཞི་ལས་ལུས་སྐྱེ་ན། ། ཕྱི་དོན་ཡོད་འགྱུར་ཞེ་ན་ས་ཆུ་མེ། ། རླུང་ལས་སྐྱེ་ཞིང་རླུང་ཡང་སེམས་ཉིད་ལས། ། སྐྱེ་བར་ཕྱག་ཆེན་ཐིག་ལེ་སོགས་ལས་བཤད། ། ཅི་སྟེ་སེམས་ཉིད་གང་ལས་སྐྱེ་ཞེ་ན། ། སེམས་ནི་འོད་གསལ་ཞེས་བྱ་ཆོས་ཀྱི་དབྱིངས། ། སྐྱེ་འགག་མེད་པ་ཉིད་ལས་ཐ་དད་དུ། ། སྔ་མའི་ཀུན་གཞི་འགགས་པའི་ཉེར་ལེན་གྱིས། ། སྐྱེ་བར་སྣང་ལ་འོད་གསལ་ལས་སྐྱེ་ཟེར། །
དེ་ལྟར་སྔ་མའི་ཤེས་པ་ཕྱི་མ་རུ། ། འཕོས་པ་མེད་ཕྱིར་རྟག་པར་མི་འགྱུར་ལ། ། ཤེས་པ་སྔ་མའི་རྒྱུན་ལ་མ་བརྟེན་པར། ། ཕྱི་མ་འབྱུང་བ་མིན་ཕྱིར་ཆད་པའང་མིན། ། དེ་ཕྱིར་ལས་དང་རྒྱུན་གྱི་སྐྱེ་བ་ལ། ། རྟེན་འབྲེལ་དབང་གིས་སྐྱེ་ཞེས་དཔེ་ཡིས་བསྟན། ། མདོར་ན་སྔ་མའི་ཀུན་གཞི་འོད་གསལ་ལ། ། ཐིམ་ནས་སྔ་མའི་ལས་ཀྱི་བག་ཆགས་དང་། ། ཀུན་གཞིའི་རྒྱུན་ལ་བརྟེན་ནས་འོད་གསལ་ལས། ། ཀུན་གཞི་ཕྱི་མ་མ་བསྒྲིབས་ལུང་མ་བསྟན། །
སྐྱེ་ལ་སྟོང་ཆེན་ཞེས་བྱ་དེ་ཉིད་ལས། ། བདག་ཏུ་འཛིན་པ་ཉོན་མོངས་ཅན་གྱི་ཡིད། ། ཤིན་ཏུ་སྟོང་པ་སྐྱེ་སྟེ་དེ་ལས་ཀྱང་། ། སྔོན་གྱི་བག་ཆགས་ཀྱིས་བསྐྱེད་ཡུལ་རྐྱེན་གྱིས། ། རྣམ་ཤེས་ཚོགས་དྲུག་སྟོང་པའི་བདག་ཉིད་སྐྱེ། ། དེ་གསུམ་རིམ་བཞིན་ཐོབ་མཆེད་སྣང་བ་ཡིན། ། རྨོངས་པས་རྒྱུ་བྱས་ལས་ཀྱིས་རྐྱེན་བྱས་ཏེ། ། རྣམ་ཤེས་དེ་ལྟར་སྐྱེས་ནས་མིང་གཟུགས་སོགས། ། ཡན་ལག་བཅུ་གཉིས་འབྱུང་སྟེ་དེ་ཡང་ནི། ། རྣམ་ཤེས་གཡོས་ལས་རླུང་སོགས་འབྱུང་བ་བཞིན། །
དེ་ལས་ཕུང་ཁམས་སྐྱེ་མཆེད་སྐྱེ་བར་སྣང་། ། སྐྱེ་གནས་རྫུས་སྐྱེས་སྒོ་ང་ལས་སྐྱེས་དང་། ། དྲོད་གཤེར་སྐྱེས་དང་མངལ་ནས་སྐྱེས་པ་བཞི། ། དེ་ལས་ཕྱི་མ་སྐབས་འདིར་བཤད་བྱ་སྟེ། ། ཕ་མའི་རྩ་སྒོ་ལ་བརྟེན་ཁུ་ཁྲག་དང་། ། བར་དོའི་རྣམ་ཤེས་རླུང་གིས་དེར་བསྐྱོད་དང་། ། གསུམ་ཀའི་སྔོན་ལས་མཉམ་པར་བསགས་པ་ལས། ། ཁུ་ཁྲག་སེམས་གསུམ་བདེ་བར་རོ་མཉམ་ཞིང་། ། ཕོ་མོར་སྐྱེ་འགྱུར་ལས་དང་ཕ་མ་ལ། ། ཆགས་སྡང་རྐྱེན་གྱིས་སོ་སོའི་ལུས་ལེན་འགྱུར། །
དེ་ལ་དངོས་དང་དངོས་མེད་སེམས་གསུམ་དང་། ། ལུས་ངག་ཡིད་གསུམ་ཁུ་ཁྲག་དང་ནི་རླུང་། ། རྡུལ་མུན་སྙིང་སྟོབས་སོགས་ལས་སྐྱེ་ཞེས་པ། ། ཕལ་ཆེར་སྔ་མའི་ཕྱོགས་རེ་ཙམ་ལ་དགོངས། ། དེ་ལྟའི་ཁུ་ཁྲག་རླུང་སེམས་འདྲེས་པ་ལས། ། རྣམ་ཤེས་བརྒྱལ་ཐབས་ལྟ་བུར་གནས་པའི་ཚེ། ། མེར་མེར་སོགས་འབྱུང་ཟླ་བ་དང་པོ་ལ། ། གནས་འཇུག་ལྡང་བའི་རླུང་གིས་རྩ་གསུམ་གྲུབ། ། དེ་ཚེ་ཉ་དང་གཉིས་པར་རུས་སྦལ་མཚུངས། ། གསུམ་པར་ཕག་རྒོད་ལྟ་བུར་མགོ་མཐོ་ཞིང་། །
བཞི་པར་གདོང་པ་དགྲ་སཏྭའི་དབྱིབས་འདྲ་དོད། ། ལྔ་པར་དགའ་བྱེད་ལྟ་བུར་ཚིགས་རྣམས་གསལ། ། དྲུག་པར་ནག་པ་ཞེས་བྱ་སྐྲ་སྤུ་གནག ། བདུན་པར་སེངྒེ་ལྟ་བུར་མགོ་བོ་ཆེ། ། བརྒྱད་པར་མི་འུ་ཐུང་ལྟར་ལུས་དོད་འགྱུར། ། དགུ་པར་ངང་པ་ཞེས་བྱ་ཕྱིར་འབྱུང་འདོད། ། བཅུ་པར་སངས་རྒྱས་ས་བཅུ་རྫོགས་པ་ལྟར། ། མངལ་གྱི་གནས་སྐབས་རྫོགས་ཏེ་བཙའ་བར་འགྱུར། ། དེ་ལྟར་རྩ་གསུམ་དེ་བཞིན་སུམ་ཅུ་གཉིས། ། བརྒྱ་དང་ཉི་ཤུ་སྟོང་ཕྲག་བདུན་ཅུ་གཉིས། །
བ་སྤུའི་བུ་གའི་གྲངས་སྙེད་རིམ་གྱིས་གྲུབ། ། ཡི་གེ་ཨ་དང་དེ་བཞིན་ཨེ་ཝྃ་གཉིས། ། སྡེ་ཚན་ཐོག་མ་ཁམས་ཀྱི་བཅུ་དྲུག་དང་། ། ཡི་གེ་ཉེར་བཞི་ཧཱུྃ་བརྒྱད་བྷཱུྃ་ཨཱྃ་སོགས། ། འཕོ་བའི་ཡི་གེ་ལ་སོགས་བསམ་མི་ཁྱབ། ། བྱང་ཆུབ་སེམས་ནི་དབུ་མའི་ཡས་མར་དུ། ། ཕ་དང་མ་ལས་ཐོབ་པའི་ཁུ་ཁྲག་གཉིས། ། རོ་རྐྱང་ལྟེ་བ་མན་ཆད་བཞིར་གྱེས་པའི། ། རྐྱང་མའི་མདུན་རྒྱབ་དྲི་ཆུ་ཁུ་བ་འཕེན། ། རོ་མའི་རྒྱབ་མདུན་དྲི་ཆེན་རཀྟ་འཕེན། །
ཤ་ཆེན་དྭངས་མ་ཀུན་གྱི་སྟོབས་ཀྱིས་འཛིན། ། དེ་དག་ལ་བརྟེན་ཁྲག་སོགས་བཅུ་དྲུག་དང་། ། སོ་དང་སེན་མོ་སོགས་བསྐྱེད་སུམ་ཅུ་གཉིས། ། དེ་ལ་དབང་བྱེད་རླུང་ནི་འབྱུང་ཆེན་གྱི། ། ཁོངས་སུ་གཏོགས་པ་སྣ་ཚོགས་བྱེད་པའི་གཞི། ། ས་ཆུ་མེ་རླུང་ནམ་མཁའ་ཤེས་པའི་རླུང་། ། ཡེ་ཤེས་རླུང་ནི་གནས་ཤིང་རྣམ་རྟོག་འགོག ། ལས་རླུང་འགྲོ་འོང་བྱེད་ཅིང་རྣམ་རྟོག་སྐྱེད། ། མཉམ་གནས་སྲོག་འཛིན་གྱེན་རྒྱུ་ཐུར་སེལ་དང་། ། ཁྱབ་བྱེད་ས་ཆུ་མེ་རླུང་ནམ་མཁའི་རིམ། །
ལྟེ་སྙིང་མགྲིན་པ་འདོམས་དང་སྤྱི་བོར་གནས། ། རྒྱུ་བ་མིག་དང་མཉམ་རྒྱུ་རྣ་བ་གཉིས། ། ཡང་དག་རྒྱུ་སྣ་རབ་ཏུ་རྒྱུ་བ་ལྕེ། ། ངེས་པར་རྒྱུ་ཞེས་བྱ་བ་ཚིགས་ལ་སྟེ། ། རིམ་བཞིན་ས་ཆུ་མེ་རླུང་ནམ་མཁའི་ཁམས། ། ཀླུ་དང་རུས་སྦལ་རྩངས་པ་ལྷས་བྱིན་དང་། ། གཞུ་རྒྱལ་མིང་གིས་གཞག་དང་མཆིན་པ་དང་། ། གློ་སྙིང་མཁལ་མར་གནས་ཞེས་འགའ་ལས་བཤད། ། དེ་ལྟར་བཅུ་ཆར་འབྱུང་ལྔའི་བདག་ཉིད་དེ། ། ལུས་ལེན་རིམ་གྱིས་རྒྱས་དང་འཛིན་པ་དང་། །
སྣ་ཚོགས་རྣམ་རྟོག་སྐྱེད་ཅིང་འཆི་བར་བྱེད། ། སྲོག་གིས་ལུས་སེམས་གནས་དང་སྣ་སྒོར་རྒྱུ། ། ཐུར་སེལ་གྱིས་ནི་བཤང་གཅི་འཕེན་དང་སྡོམ། ། མཉམ་གནས་ཁ་ཟས་འཇུ་དང་དྭངས་མ་འགྲེམས། ། གྱེན་རྒྱུས་སྨྲ་དགོད་སྐྱུག་དང་ཁ་ཟས་འཕུལ། ། ཁྱབ་བྱེད་འདེགས་འཇོག་འགྲོ་འོང་ལ་སོགས་བྱེད། ། ཡན་ལག་རླུང་རྣམས་མིག་སོགས་ལམ་རྒྱུས་ནས། ། གཟུགས་སོགས་ཡུལ་རྣམས་རིག་པའི་གྲོགས་བྱེད་དོ། ། དེ་ལྟར་སྲོག་འཛིན་མ་གཏོགས་གཞན་དགུ་པོ། ། རང་རང་ལས་བྱེད་དེ་ལ་རྒྱུ་བར་བཏགས། །
སྲོག་འཛིན་དང་པོར་ཨ་ཝ་དྷཱུ་ཏི་ལ། ། གནས་པ་ཡེ་ཤེས་རླུང་ཡིན་ངར་འཛིན་པའི། ། དབང་གིས་སྙིང་གར་སྲོག་འཛིན་དུ་གྱུར་ནས། ། རོ་རྐྱང་ནུས་པས་སྲོག་རྩོལ་ཞེས་བྱ་བ། ། ལྡང་འཇུག་གནས་པར་སྣ་ཡི་ལམ་ནས་རྒྱུ། ། ཡེ་ཤེས་རླུང་ཞེས་བྱ་བ་དུས་འཁོར་ལས། ། དྲུག་བརྒྱ་བདུན་ཅུ་རྩ་ལྔ་ཞག་རེ་ལ། ། རྒྱུ་བར་བཤད་ཅིང་ཕྲེང་བར་ཐུན་མཚམས་སམ། ། ཀུན་ལ་ཁྱབ་པའི་ཚུལ་གྱིས་རྒྱུ་བར་གསུངས། ། ནམ་མཁའི་རླུང་ཡང་ཀུན་ལ་ཁྱབ་པ་འམ། །
འཁོར་གྱི་ཚུལ་གྱིས་རྒྱུ་ཞིང་འཆི་བའི་ཚེ། ། གཞན་རྣམས་འདི་ཡིས་དབང་བྱས་རྒྱུ་ཞེས་བཤད། ། དེ་རྣམས་འབྱུང་བ་སོ་སོའི་ཁ་དོག་ཅན། ། མགོན་པོ་རེ་རེའང་ལྷ་མོ་བཞི་བཞིར་ལྡན། ། མེ་རླུང་གཡས་ནས་སྟེང་དུ་སོར་བཞི་དང་། ། རླུང་གི་རླུང་ནི་གཡོན་ནས་སོར་དྲུག་ངོས། ། ས་རླུང་ཐད་ཀར་བཅུ་དྲུག་གཉིས་ཀ་ནས། ། དེ་བཞིན་ཆུ་རླུང་འོག་ཏུ་སོར་བཅུ་གཉིས། ། རེ་རེའང་ཉིས་བརྒྱ་ཉི་ཤུ་ལྔ་ལྔ་རྒྱུ། ། སྲོག་འཛིན་སྲོག་དང་རྩོལ་བ་ནས་བྱུང་སྟེ། །
སྙིང་གའི་འདབ་བཞིར་འབྱུང་བ་བཞིར་བྱས་ནས། ། འཁོར་ལོ་བཞི་དང་ཡུལ་ཆེན་ཉེར་བཞི་སོགས། ། ཀུན་ཏུ་རྒྱུས་ནས་འབྱུང་བཞིའི་བདག་ཉིད་དུ། ། མགྲིན་པར་འབྱུང་བ་གསུང་གི་སྒོ་བཞི་དང་། ། སྣ་སྒོ་ནས་འབྱུང་ཐུགས་ཀྱི་སྒོ་གཉིས་དང་། ། ཡན་ལག་རླུང་སོགས་བུ་ག་དགུ་པོ་ནས། ། སོ་སོར་རྒྱུ་བ་སྐུ་ཡི་སྒོ་དགུ་ཡིན། ། དེ་ལྟར་སྣ་སྒོ་གཉིས་ནས་རྒྱུ་བའི་རླུང་། ། ལྡང་འཇུག་གནས་གསུམ་བསྡོམས་པ་ཞག་རེ་ལ། ། ཉི་ཁྲི་ཆིག་སྟོང་དྲུག་བརྒྱ་རྟག་པར་རྒྱུ། །
དེ་ལྟར་འོང་བའང་སྔ་མའི་བག་ཆགས་ནི། ། སེམས་ལ་གནས་པ་ལུས་ལ་སྨིན་པ་སྟེ། ། དེ་ཡི་དབང་གིས་ཕྱི་ནང་དུས་སོགས་སྣང་། ། དེ་ཡང་མཁའ་ཕྲེང་དགོངས་པས་ཞག་རེ་ལ། ། ཡུལ་ཆེན་ཉེར་བཞིའི་དབང་གིས་དགུ་བརྒྱ་ཕྲག ། ཉི་ཤུ་རྩ་བཞི་མགོན་པོའི་རླུང་རྒྱུ་ཞིང་། ། མགོན་པོ་རེ་རེའང་ལྷ་མོ་བཞི་བཞིའི་རླུང་། ། ཉིས་བརྒྱ་ཉི་ཤུ་རྩ་ལྔ་རྩ་ལྔར་ལྡན། ། དེ་ལྟའི་དགུ་བརྒྱ་ཕྲག་རེ་འཕོ་བ་ཕྱེད། ། དེ་བཞིན་སྟོང་དང་བརྒྱད་བརྒྱ་འཕོ་བ་གཅིག །
འཕོ་བ་བཅུ་གཉིས་ཉིན་ཞག་ཕྲུགས་གཅིག་སྟེ། ། དེ་ཉིད་ནང་གི་ལོ་ཡིན་འཕོ་བ་ནི། ། ནང་གི་ཟླ་གཅིག་འཕོ་ཕྱེད་བགྲོད་པ་འོ། ། དགྱེས་རྡོར་ལྟར་ན་ལྟེ་བའི་འཁོར་ལོ་ཡི། ། དབང་གིས་ཞག་རེར་དབྱུག་གུ་དྲུག་ཅུ་བཞི། ། དབྱུག་གུ་རེ་ལ་རླུང་སྦྱོར་སུམ་བརྒྱ་དང་། ། ཕྱེད་བཅས་སུམ་ཅུ་རྩ་བརྒྱད་ལེགས་པར་རྒྱུ། ། སྤྱི་བོའི་རྩ་འདབ་དབང་གིས་ཆུ་ཚོད་སྟེ། ། ཆུ་ཚོད་རེ་ལ་དྲུག་བརྒྱ་བདུན་ཅུ་ལྔ། ། མགྲིན་པའི་རྩ་འདབ་དབང་གིས་འཕོ་བ་སྟེ། །
རེ་རེའང་སྟོང་དང་སུམ་བརྒྱ་ལྔ་བཅུའི་ཚད། ། སྙིང་གའི་རྩ་འདབ་དབང་གིས་ཐུན་ཕྱེད་བརྒྱད། ། ཐུན་ཕྱེད་རེ་ལ་ཉིས་སྟོང་བདུན་བརྒྱ་རེ། ། སྙིང་གའི་ནང་སྐོར་དབང་གིས་ཐུན་བཞི་སྟེ། ། ཐུན་རེ་ལ་ཡང་ལྔ་སྟོང་བཞི་བརྒྱ་རེ། ། དབྱུག་གུ་ལ་སོགས་རང་རང་གྲངས་བཤད་པ། ། གང་ཡིན་དེ་དེ་རྫོགས་པ་ཞག་རེ་སྟེ། ། རླུང་སྦྱོར་ཉི་ཁྲི་ཆིག་སྟོང་དྲུག་བརྒྱ་འོ། ། དེ་ལྟར་ཤེས་ནས་མན་ངག་ལྡན་པ་ཡིས། ། ནང་དུ་བཟུང་ན་ཞི་གནས་ཏིང་འཛིན་སྐྱེ། །
སྲོག་རྩོལ་བགྲངས་པས་སྒྲིབ་པ་འདག་པར་འགྱུར། ། རླུང་བཞི་རྒྱུ་དུས་ལས་བཞིའི་ཕྲིན་ལས་འགྲུབ། ། ལས་རླུང་ཡེ་ཤེས་རླུང་འགྱུར་འཚང་རྒྱ་འོ། ། དེ་ལྟར་དེ་ཉིད་ལྟ་བས་རྒྱུད་སྦྱངས་ནས། ། ཉམས་བླང་གཙོ་བོ་སྒྲུབ་པ་པོ་ཡི་ཡིད། ། མཚན་རྟོག་ལས་སྐྱོབ་ཐབས་ཀྱི་ཁྱད་པར་གང་། ། གྲོལ་བྱེད་ལམ་སྟེ་བསྐྱེད་དང་རྫོགས་པ་གཉིས། ། ལུས་བསྐྱེད་ལྷར་བསྐྱེད་མཆོག་ལ་བྲོད་པ་བསྐྱེད། དེ་ལྟའི་རིམ་པས་རྒྱུད་གསུམ་བསྐྱེད་པའི་རིམ། ། ལུས་རྫོགས་རྫོགས་པ་གསལ་འདེབས་མཆོག་རྫོགས་བྱེད། །
དེ་ལྟའི་རིམ་པས་རྒྱུད་གསུམ་རྫོགས་པའི་རིམ། ། སྤང་བྱ་ཐ་མལ་རྣམ་རྟོག་ལྷར་ཞེན་སྤོང་། ། ཐོབ་བྱ་གཟུགས་དང་ཆོས་ཀྱི་སྐུ་འཐོབ་བྱེད། ། ངོ་བོ་རྟེན་དང་བརྟེན་པ་ཡིན་པའི་ཕྱིར། ། ལམ་གྱི་གཙོ་བོ་རིམ་པ་གཉིས་སུ་ངེས། ། འཁོར་བར་སྐྱེ་བའི་རྒྱུ་ནི་ལས་ཉོན་ཏེ། ། མི་དགེའི་ལས་ཀྱི་གཉེན་པོ་བསོད་ནམས་ཚོགས། ། ཉོན་མོངས་རྩ་བ་ལྷན་སྐྱེས་མ་རིག་པ། ། དེ་ཡི་གཉེན་པོ་སྟོང་ཉིད་ཡེ་ཤེས་ཚོགས། ། སྤང་བྱའི་ཉོན་མོངས་རྣམ་རྟོག་ལས་བྱུང་ཞིང་། །
རྣམ་རྟོག་དེ་ཡང་ཐོག་མེད་འཁོར་བ་ནས། ། བག་ཆགས་བསགས་པས་དབྱེ་བ་དང་འཕྲད་པ། ། མེད་བཞིན་སྣང་བ་བདག་དང་བདག་གི་བ། ། ཀུན་ཏུ་རྟོག་པའི་དུག་ཡིན་དེ་ལས་གཞན། ། སྲིད་པའི་སྡུག་བསྔལ་ཞེས་བྱ་ཡོད་མ་ཡིན། ། གལ་ཏེ་རྣམ་རྟོག་ཁོ་ན་བསྐྱེད་རིམ་གྱི། ། ལྷ་དང་དཀྱིལ་འཁོར་སྦྱང་གཞི་རིགས་མིན་ཏེ། ། སེམས་ལས་གཞན་པའི་གཟུགས་སོགས་ལ་བརྟེན་ནས། ། འཁོར་བའི་རྒྱུར་འགྱུར་དུ་མ་ཡོད་ཅེ་ན། ། གཟུགས་སོགས་སྣང་བ་སེམས་ཉིད་བག་ཆགས་ཀྱིས། །
དཀྲུགས་པའི་དབང་གིས་དུ་མར་སྣང་བ་ལས། ། གཞན་པའི་གཟུང་འཛིན་སྣང་བ་ཡོད་མིན་ཏེ། ། བདག་སྒྲུབ་པ་ཡི་རབ་ཏུ་བྱེད་པ་ལས། ། རྣམ་རྟོག་ལས་གཞན་འཁོར་བ་ཞེས་བྱ་བ། ། འགའ་ཡང་ཡོད་མིན་དེ་ཕྱིར་རྣམ་རྟོག་ཉིད། ། བྲལ་བར་གྱུར་ལ་མྱ་ངན་འདས་ཞེས་བརྗོད། ། ཞེས་གསུངས་ཕྱག་རྒྱ་ཆེན་པོ་ཐིག་ལེ་ལས། ། གང་གི་ཕྱིར་ན་ཡེ་ཤེས་སྐུ་སྤངས་ནས། ། ཕྱི་རོལ་དོན་ཞེས་བྱ་བ་ཅི་ཕྱིར་གནས། ། ཕྱི་ཡི་སྣང་བ་ཐམས་ཅད་སྐད་ཅིག་མ། །
དགའ་མོ་སེམས་ཀྱི་ཆོ་འཕྲུལ་ཡིན་ཞེས་གསུངས། ། དེ་ལྟའི་ཐ་མལ་སྣོད་དུ་སྣང་བ་ཀུན། ། སྦྱོང་བྱེད་གཞལ་ཡས་ཁང་དང་ལྷ་ཡི་གདན། ། བཅུད་ཀྱི་སྐྱེ་གནས་སྦྱོང་བྱེད་བསྐྱེད་ཆོག་སྟེ། ། མངོན་བྱང་ལས་བསྐྱེད་མངལ་དང་དྲོད་གཤེར་སྐྱེས། ། འཁོར་རྣམས་མངལ་ནས་འབྱིན་པས་མངལ་སྐྱེས་དང་། ། ཆོ་ག་གསུམ་དང་ཐིག་ལེས་སྒོང་སྐྱེས་སྦྱོང་། ། སྐད་ཅིག་ས་བོན་ལས་བསྐྱེད་རྫུས་སྐྱེས་སོགས། ། གཞན་ཡང་ཡེ་ཤེས་ཚོགས་ཀྱིས་འཆི་སྲིད་དང་། ། བར་སྲིད་མཚོན་བྱེད་རྣམས་ཀྱིས་བར་དོ་སྦྱོང་། །
རྟེན་དང་བརྟེན་པ་བསྐྱེད་པས་སྐྱེ་བ་དང་། ། ཡེ་ཤེས་གཞུག་སོགས་སྐྱེས་ནས་གནས་པ་སྦྱོང་། ། དེ་དག་རིམ་བཞིན་ཆོས་ལོངས་སྤྲུལ་པ་དང་། ། བདེ་བ་ཆེན་པོའི་སྐུ་རྣམས་ལམ་བྱེད་དོ། ། ལྷ་སྐུ་ཁྲོ་ཆགས་ཅན་བསྒོམ་ཞེ་སྡང་དང་། ། བཙུན་མོའི་འཁོར་གྱིས་ཡོངས་བསྐོར་འདོད་ཆགས་དང་། ། མཚན་དཔེས་བརྒྱན་པའི་སྐུར་བསྒོམ་གཏི་མུག་སྦྱོང་། ། སྤང་བྱ་གཉིས་པ་གྱ་ནོམ་ལྷར་ཞེན་གྱི། ། གཉེན་པོར་གྱུར་པ་རྫོགས་རིམ་ཡེ་ཤེས་ཏེ། ། གང་དེས་སྤྲོས་བཅས་ཀུན་དང་སྣོད་བཅུད་དང་། །
རྟེན་དང་བརྟེན་པ་འཇིག་སོགས་ཐམས་ཅད་སྦྱོང་། ། འབྲས་བུ་གཟུགས་སྐུ་འཐོབ་བྱེད་བསྐྱེད་རིམ་སྟེ། ། ཚོགས་གཉིས་བསགས་པས་ཐར་པ་ཆ་མཐུན་སྒྲུབ། ། སྲུང་འཁོར་བདུད་བཏུལ་ཕོ་བྲང་ཞིང་སྦྱོང་བ། ། ལྷར་བསྐྱེད་སངས་རྒྱས་དབང་སོགས་དེར་དབང་ཐོབ། ། སྤྲོ་བསྡུས་དོན་མཛད་བཟླས་པས་ཆོས་འཁོར་བསྐོར། ། དཀྱིལ་འཁོར་བསྡུ་བས་མྱ་ངན་འདའ་ཚུལ་སྟོན། ། སྤྱོད་ལམ་ལ་སོགས་མཛད་པ་ཕྲིན་ལས་སོ། ། དེ་བཞིན་ཆོས་སྐུ་ཐོབ་བྱེད་རྫོགས་རིམ་སྟེ། ། ཐབས་གཉིས་ལས་བྱུང་ཟུང་འཇུག་ངོ་བོ་ཉིད། །
ཆོས་སྐུར་མོས་ཤིང་བསྲེས་ནས་བསྒོམས་པ་ལས། ། འབྲས་བུ་ཆོས་སྐུ་འཐོབ་པའི་རྒྱུར་འགྱུར་ཕྱིར། ། གལ་ཏེ་རྫོགས་རིམ་བསྒོམས་པས་བསྐྱེད་རིམ་ཡང་། ། སྦྱོང་ཞིང་ཆོས་སྐུ་མངོན་དུ་བྱེད་ནུས་ན། ། བསྐྱེད་རིམ་དོན་མེད་ཅེ་ན་རྫོགས་རིམ་གྱི། ། ཉམས་ལེན་དེ་ལྟར་བཟང་ཡང་དེ་ཡི་རྟེན། ། བསྐྱེད་རིམ་མེད་ན་བརྟེན་པ་རྫོགས་རིམ་མེད། ། དེ་ཕྱིར་ལྷ་སྐུ་མེད་པར་བདེ་མི་འབྱུང་། ། འཁོར་བའི་ཆོས་རྣམས་དེ་བཞིན་གཤེགས་རིགས་ཏེ། ། ལམ་གྱིས་སྦྱངས་པས་དེ་འབྲས་འབྱུང་ཕྱིར་རོ། །
དེ་བཞིན་ལམ་དང་འབྲས་བུའང་རྒྱུ་རིགས་དང་། ། རྒྱུ་དང་འབྲས་བུའང་ལམ་གྱི་རིགས་སུ་བརྗོད། ། འོན་ཀྱང་ལམ་གྱི་སྐབས་སུ་རྒྱུ་ལམ་རིགས། ། འབྲས་བུ་རིགས་ཀྱི་བདག་པོ་ཞེས་བྱ་སྟེ། ། དེ་གསུམ་འབྲེལ་པ་ཅན་དུ་གྲུབ་པའི་ཕྱིར། ། དེས་ན་རིམ་གཉིས་བསྒོམས་པས་གྲོལ་འགྱུར་ཏེ། ། ཞེན་པས་འཇུག་ཅིང་འབྲེལ་བས་མི་བསླུའི་ཕྱིར། ། དེ་བཞིན་ལྷ་དང་ཕྱག་མཚན་དཀྱིལ་འཁོར་དང་། ། བསྒོམ་པའི་རྣལ་འབྱོར་རྒྱུར་བཅས་རྫོགས་རིམ་གྱི། ། ལས་བརྒྱ་ལ་སོགས་འབྲས་བུའི་རིགས་ཡིན་ནོ། །
བརྟན་པའི་དུག་གིས་གཡོ་བའི་དུག་འཇོམས་ལྟར། ། ཐ་མལ་རྣམ་རྟོག་ལམ་གྱི་རྟོག་པས་འཇོམས། ། རླུང་ནད་ཆུང་ངུ་མོན་སྲན་གྱིས་བཟློག་ལྟར། ། སྣོད་བཅུད་གཉེན་པོར་བསྐྱེད་རིམ་བསྒོམ་པས་བཟློག ། ཆུ་ཉུང་མང་པོའི་གྲོགས་ཀྱིས་འགུགས་པ་ལྟར། ། བཞིན་ལག་གཅིག་ཞེན་གཉེན་པོར་དུ་མ་བསྒོམ། ། ཚིག་པ་བསྲེག་དཔྱད་སོགས་ཀྱིས་འཆོས་པ་ལྟར། ། འདོད་ཆགས་གཉེན་པོར་ལྷ་མོའི་འཁོར་བསྒོམ་སོགས། ། མདོར་ན་རྣམ་དག་ལྟ་བ་དང་ལྡན་པས། ། དངོས་པོའི་མཚན་མས་མི་འཆིང་གྲོལ་བར་འགྱུར། །
བསྐྱེད་རིམ་བསྒོམ་པས་འདོད་ཡོན་ལམ་དུ་བྱེད། ། རྫོགས་རིམ་ཐབས་ཀྱིས་ཉོན་མོངས་བྱང་ཆུབ་འགྱུར། ། དངོས་རྣམས་རང་བཞིན་སྐྱེ་མེད་དེ་བཞིན་ཉིད། ། ཀུན་རྫོབ་ལུས་སུ་སྣང་བ་ལྷ་སོ་སོ། ། སེམས་ཉིད་དུ་མར་སྣང་བ་རང་རིག་པ། ། རང་བཞིན་རྣམ་དག་རྒྱུ་ཡི་དག་པ་གསུམ། ། སྤྲོས་བྲལ་ལམ་བྱེད་ལྟ་བ་དེ་བཞིན་ཉིད། ། དངོས་ཀུན་ལྷ་སྐུར་བསྒོམ་པ་ལྷ་སོ་སོ། ། བདེ་ཆེན་ཡེ་ཤེས་རྟོགས་བྱེད་རང་རིག་པ། ། དྲི་མ་སྦྱོང་བྱེད་ཐབས་ཀྱི་དག་པ་གསུམ། །
བྲལ་འབྲས་ངོ་བོ་ཉིད་སྐུ་དེ་བཞིན་ཉིད། ། གཟུགས་སྐུ་འགྲོ་བའི་དོན་མཛད་ལྷ་སོ་སོ། ། ཆོས་སྐུ་ཡེ་ཤེས་མཐར་ཕྱིན་རང་རིག་པ། ། མངོན་གྱུར་འབྲས་བུའི་དག་པ་རྣམ་པ་གསུམ། ། ཡང་ན་ངོ་བོ་ཉིད་སྐུ་རང་རིག་དང་། ། ཆོས་སྐུ་དེ་བཞིན་ཉིད་ཅེས་གསུང་བའང་ཡོད། ། རིམ་གཉིས་བསྐྱེད་རིམ་བརྟན་ནས་རྫོགས་རིམ་ནི། ། བསྒོམ་པར་བཞེད་པ་འཕགས་པ་ཡབ་སྲས་སོགས། ། ཡང་ན་བཅུ་གཉིས་བར་དུ་བསྐྱེད་རིམ་དང་། ། དེ་ནས་རྫོགས་རིམ་བསྒོམ་པ་སེམས་འབྲེལ་ལུགས། །
སངས་རྒྱས་ཡེ་ཤེས་ཞབས་སོགས་བསྐྱེད་རིམ་ལ། ། རྫོགས་རིམ་རྒྱ་ཡིས་བཏབ་ནས་བསྒོམ་པར་གསུངས། ། ག་ཡ་དྷ་ར་ལ་སོགས་གོང་མ་རྣམས། ། བསྐྱེད་རྫོགས་སྟན་ཐོག་གཅིག་ཏུ་བསྒོམ་པར་བཞེད། ། དབང་ཐོབ་དམ་ཚིག་ལྡན་ཞིང་མན་ངག་གི ། བཀའ་ལུང་ཐོབ་པའི་སྒྲུབ་པོས་དབེན་པ་དང་། ། རང་ཁྱིམ་དུར་ཁྲོད་རིགས་མཐུན་གནས་སོགས་སུ། ། མཚན་མོའི་དུས་སམ་ཐུན་གསུམ་ཐུན་བཞི་དང་། ། མཉམ་རྗེས་ཀུན་ཏུ་གཞན་དོན་བསམ་པ་ཡིས། ། ལྷ་ཡི་རྣལ་འབྱོར་བསྒོམ་བྱ་དེའི་ངོ་བོ། །
རྣལ་འབྱོར་གང་ལ་རྣམ་དག་ཁྱད་པར་ཅན། ། ཡོད་པས་ཐ་མལ་སྣང་ཞེན་སྦྱོང་ནུས་པའི། ། ལྷ་ཡི་རྣལ་འབྱོར་ཉིད་ཡིན་རྩ་རྒྱུད་ལས། ། སྐུ་གསུང་ཐུགས་དང་སྙིང་པོ་ཀྱེ་རྡོ་རྗེ། ། ཡུམ་དང་རྒྱུ་ཡི་རྡོ་རྗེ་འཆང་སྟེ་དྲུག ། རྡོ་རྗེ་གུར་ལས་རིགས་རྐྱང་རྒྱས་པ་ལྔ། ། རིགས་བསྡུས་རྒྱས་པ་ལྔ་དང་བསྡུས་པ་ལྔ། ། མི་བསྐྱོད་ཧེ་རུ་ཀ་གསུམ་ཡུམ་གྱི་གཉིས། ། དངོས་བསྟན་ཉི་ཤུ་ཡོད་ཀྱང་མན་ངག་གིས། ། རིགས་གཞན་བཞི་ལའང་སྐུ་གསུང་ཐུགས་སྦྱར་བས། །
རིགས་ལྔ་རེ་རེའང་བཞི་བཞི་ཉི་ཤུ་སྟེ། ། རིགས་རྐྱང་རྒྱས་པའི་དཀྱིལ་འཁོར་ཉི་ཤུ་དང་། ། རིགས་བསྡུས་རྒྱས་བསྡུས་ཉི་ཤུ་ཉི་ཤུ་ལ། ། ཡུམ་གྱི་དཀྱིལ་འཁོར་གཉིས་བསྣན་དྲུག་ཅུ་གཉིས། ། ཡང་ན་རིགས་བསྡུས་རྒྱས་བསྡུས་གཉིས་ཡོད་ལྟར། ། རིགས་རྐྱང་ལ་ཡང་རྒྱས་བསྡུས་གཉིས་སྦྱར་བས། ། བརྒྱད་ཅུ་རྩ་གཉིས་འབྱུང་བ་གུར་རྒྱན་ལུགས། ། ཁ་སྦྱོར་རྒྱུད་ལས་དགེས་པ་རྡོ་རྗེ་བཞི། ། ཡེ་ཤེས་མཁའ་འགྲོ་རྡོ་རྗེ་བདག་མེད་མ། ། རྡོ་རྗེ་དབྱིངས་དང་དྲག་པོ་གདན་ཅན་ཏེ། །
དངོས་སུ་བསྟན་པའི་དཀྱིལ་འཁོར་བརྒྱད་འབྱུང་ལ། ། རྡོ་རྗེ་དབྱིངས་ལ་གཙོ་བོ་འཕོ་བ་ཡི། ། གནད་ཀྱིས་རིགས་བསྡུས་ལྔ་སྟེ་བཅུ་གཉིས་སོ། ། གལ་ཏེ་རྩ་བའི་རྒྱུད་ཀྱི་རྡོ་རྗེ་འཆང་། ། ལོགས་སུ་བགྲངས་ན་ཁ་སྦྱོར་ནས་བཤད་པའི། ། རྡོ་རྗེ་འཆང་ཡང་བགྲང་བར་རིགས་ཤེ་ན། ། རྩ་རྒྱུད་གསུང་བའི་སྟོན་པ་རྡོ་རྗེ་འཆང་། ། ཡིན་ཕྱིར་དེ་ཡི་དཀྱིལ་འཁོར་བགྲངས་པ་སྟེ། ། ཁ་སྦྱོར་རྡོ་རྗེ་དབྱིངས་ཀྱིས་གསུངས་པས་ན། ། གང་དེ་ཉིད་ལས་ལོགས་སུ་བགྲང་མི་དགོས། །
དེ་ལྟར་མན་ངག་ལུགས་ཀྱི་གསུང་སྒྲོས་ནི། ། གཙོར་བྱས་དགེས་པ་རྡོ་རྗེའི་རྒྱུད་གསུམ་ནས། ། བཤད་པའི་མཆོག་སྒྲུབ་དཀྱིལ་འཁོར་བརྒྱ་ཕྲག་གཅིག ། འབྱུང་བ་འདི་ནི་འཁྲུལ་ཟད་གོང་མའི་ལུགས། ། གཞུང་འགྲེལ་ལྟར་ན་རྩ་བཤད་གསུམ་ཀ་ནས། ། འབྱུང་བའི་སྐུ་གསུང་ཐུགས་ཀྱི་དཀྱིལ་འཁོར་རྣམས། ། དང་པོའི་ལས་པས་བསྒོམ་བྱའི་རྣལ་འབྱོར་ཏེ། ། ཐུན་མོང་སྒྲུབ་པ་ཙམ་དུ་བཞེད་པའང་ཡོད། ། ལས་རྒྱས་སྒྲུབ་པའི་ལྷ་ཡི་རྣལ་འབྱོར་ནི། ། རྣལ་འབྱོར་གང་ལ་རྣམ་དག་མ་གསུངས་པས། །
ཐ་མལ་སྣང་ཞེན་རྟོག་པ་མི་སྦྱོང་ཡང་། ། ཞི་རྒྱས་ལ་སོགས་སྒྲུབ་པའི་ལྷའི་རྣལ་འབྱོར། ། ཉིད་ཡིན་རྩ་བའི་རྒྱུད་ལས་རྡོ་རྗེ་མ། ། དཀར་མོ་ཆུ་མ་རྡོ་རྗེ་མཁའ་འགྲོ་མ། ། བདག་མེད་མ་དང་མཁའ་སྤྱོད་ས་སྤྱོད་མ། ། རིག་བྱེད་མ་སྟེ་རྣམ་པ་བརྒྱད་ཡོད་དོ། ། གུར་ལས་འབྱུང་པོ་འདུལ་བ་སྟོབས་པོ་ཆེ། ། ཁྲོ་བཅུ་སོ་སོ་རྡོ་རྗེ་སྒྲོལ་མ་དང་། ། ཤེར་ཕྱིན་དཀར་མོ་དང་ནི་ཁྲོ་བཅུ་སྤྱི། ། རྡོ་རྗེ་ལུས་མེད་ཀུ་རུ་ཀུལླེ་དང་། །
འཇིག་རྟེན་དབང་ཕྱུག་འཇམ་དབྱངས་གཤིན་རྗེའི་གཤེད། ། ཧཱུྃ་མཛད་སྒྲོལ་མ་འོད་ཟེར་ཅན་ཙུནྡ། ། ནོར་རྒྱུན་མ་དང་རྨུགས་འཛིན་སོར་འབྲང་དང་། ། ནག་པོ་ཆེན་པོ་དང་བཅས་ཉི་ཤུ་བརྒྱད། ། ཁ་སྦྱོར་རྒྱུད་ནས་སྒྲོལ་མ་རིག་བྱེད་མ། ། ཤེར་ཕྱིན་དཀར་མོ་རིགས་བཞི་ཡུམ་བཞི་དང་། ། མཆོག་སྒྲུབ་སྒྲོལ་མ་འཇིགས་བྱེད་འོད་ཟེར་ཅན། ། རི་ཁྲོད་ལོ་མ་ཅན་དང་བདེ་མཆོག་དང་། ། རྡོ་རྗེ་མཁའ་འགྲོ་གཤིན་རྗེའི་གཤེད་རྟ་མགྲིན། ། མི་གཡོ་བ་དང་སྟོབས་ཆེན་རྣམ་སྣང་དང་། །
མཁའ་ལྡིང་དབང་གི་སྒྲོལ་མ་དཔལ་མཆོག་དང་། ། ཀུ་རུ་ཀུལླེ་ཉི་ཟླ་གཟུང་བ་དང་། ། སྡེ་གཞིག་པ་དང་ལྷ་དགས་ཆར་དབབ་གཅད། ། ཡེ་ཤེས་མཁའ་འགྲོ་རྣལ་འབྱོར་ནམ་མཁའ་སྟེ། ། ཐུན་མོང་སྒྲུབ་པ་གཙོར་གྱུར་སུམ་ཅུ་འོ། ། སྒྲུབ་ཐབས་སྔོན་འགྲོ་བསོད་ནམས་ཚོགས་གསག་ནི། ། ཚད་མེད་བཞི་ཙམ་བྱ་དང་དེའི་སྔོན་དུ། ། ཚོགས་ཞིང་མཆོད་དང་དེ་སྟེང་རྒྱུན་བཤགས་དང་། ། དེ་བཞིན་སྡོམ་གཟུང་བསྣན་པས་རྒྱས་བསྡུས་བཞི། ། དེ་རྗེས་ཡེ་ཤེས་ཚོགས་གསག་སྲུང་འཁོར་བསྒོམ། །
འབྲིང་དུ་བྱེད་ན་ཁྲོ་བཅུའི་སྲུང་འཁོར་སྤོང་། ། ཤིན་ཏུ་བསྡུ་ན་ཚད་མེད་བཞི་ཙམ་དང་། ། ཡེ་ཤེས་ཚོགས་དང་ཐུན་མོང་སྲུང་འཁོར་ཙམ། ། བསྒོམས་ནས་རྣལ་འབྱོར་དངོས་ལ་འཇུག་པའང་རུང་། ། གཙོ་བོ་བསྐྱེད་པ་དང་པོ་སྦྱོར་བ་དང་། ། མཆོད་བསྟོད་ཡན་ཆད་དཀྱིལ་འཁོར་རྒྱལ་མཆོག་སྟེ། ། ཕྲ་ཐིག་ལ་སོགས་ལྷག་མ་ལས་རྒྱལ་མཆོག ། སྐུ་གསུམ་ལམ་བྱེད་ཏིང་འཛིན་གསུམ་གྱི་ཆིངས། ། གཞལ་མེད་ཁང་བསྐྱེད་རྣམ་པར་སྣང་མཛད་སྐུ། ། རྗེས་ཆགས་རྡོར་སེམས་ངོ་བོ་སྒྲུབ་ཐབས་གཙོ། །
སེམས་ཉིད་དག་བྱེད་དབང་བསྐུར་མི་བསྐྱོད་ཐུགས། ། བདུད་རྩི་མགྲིན་པར་མྱང་ཕྱིར་དཔག་མེད་གསུང་། ། མཆོད་པ་སངས་རྒྱས་ཕྲིན་ལས་དོན་ཡོད་གྲུབ། ། བསྟོད་པ་ཡོན་ཏན་ངོ་བོ་རིན་ཆེན་འབྱུང་། ། རྒྱལ་བ་རིགས་དྲུག་སྒྲུབ་ཐབས་ཡན་ལག་དྲུག ། ལྷ་བསྐྱེད་བསྙེན་པའི་ཡན་ལག་སྐུ་རྡོ་རྗེ། ། བྱིན་བརླབས་ཉེར་སྒྲུབ་ཡན་ལག་གསུང་རྡོ་རྗེ། ། དགུག་གཞུག་སྒྲུབ་པའི་ཡན་ལག་ཐུགས་རྡོ་རྗེ། ། རྒྱས་འདེབས་སྒྲུབ་ཆེན་ཡེ་ཤེས་རྡོ་རྗེ་སྟེ། ། སྐུ་བཞིའི་སྒྲུབ་ཐབས་བསྙེན་སྒྲུབ་ཡན་ལག་བཞི། །
འདི་ནི་སྒྲུབ་ཐབས་ཀུན་ལ་ཁྱབ་བྱེད་དོ། ། རིགས་བསྡུས་རྣམས་ལ་ཆིངས་གསུམ་གང་རུང་དང་། ། ཁ་སྦྱོར་རྡོ་རྗེ་དབྱིངས་ལ་ཐོག་མཐའ་སྦྱར། ། རིགས་རྐྱང་རྣམས་དང་ཡུམ་ལ་ཕྱི་མ་གཉིས། ། ལྷག་མ་ཀུན་ལ་འཇུག་པ་བསྙེན་སྒྲུབ་བཞི། ། འདི་ལ་མཆོད་བསྟོད་སྤངས་པས་འབྲིང་དུ་འགྱུར། ། ཐོག་མ་རྣམས་ལ་ལྟོས་ཏེ་རྒྱས་པར་བཤད། ། དབང་བསྐུར་གནས་གསུམ་བྱིན་རླབས་ཡེ་ཤེས་གཞུག ། རྣམ་གསུམ་རིམ་གྱིས་ཕྲི་ལ་འབྲིང་པོ་དང་། ། བསྡུས་དང་བསྡུས་པ་ཕྱི་མར་རིམ་བཞིན་བཞེད། །
བསྐྱེད་ཆོག་མཉམ་སྦྱོར་གུར་དང་སམྦུ་ཊའི། ། རིགས་བསྡུས་རྡོ་རྗེ་འཆང་ལ་ངེས་པར་འཇུག ། རིགས་རྐྱང་རྡོ་རྗེ་འཆང་ལ་འཇུག་པའང་ཡོད། ། རིགས་རྐྱང་རྣམས་དང་ཡུམ་ལ་མི་མཉམ་སྦྱོར། ། སྐུ་གསུང་ཐུགས་གསུམ་ས་བོན་ལས་བསྐྱེད་དང་། ། ཆོ་ག་གསུམ་དང་མངོན་བྱང་ལས་བསྐྱེད་སྦྱར། ། དྲག་པོ་གདན་ཅན་སྙིང་པོ་ཚིག་ཙམ་དང་། ། ཡེ་ཤེས་མཁའ་འགྲོ་དབུགས་ཀྱི་སྤྲོ་བསྡུ་ལས། ། འཁོར་རྣམས་ཕལ་ཆེར་མངལ་འབྱིན་ཚུལ་གྱིས་བསྐྱེད། ། འགའ་ཞིག་ཐུགས་ཀའི་གནས་ནས་སྤྲོ་བའང་ཡོད། །
སྐྱེ་མཆེད་ལྷ་རྣམས་སྙིང་པོ་ཚིག་ཙམ་སྟེ། ། ལྷག་མ་ཆོ་ག་གསུམ་སོགས་ལས་བསྐྱེད་དོ། ། རྗེས་ནི་བཟླས་དང་སྤྱོད་ལམ་ཁ་ཟས་དང་། ། ཁྲུས་དང་གཏོར་མ་ཐུན་མཚམས་བྱ་བ་དང་། ། ཉལ་ལྡང་མཆོག་དམན་ཀུན་ལ་ཐུན་མོང་བ། ། མཆོག་ལ་དག་པ་དྲན་པ་ཁྱད་པར་རོ། ། གང་ལ་གནད་དུ་བསྣུན་པས་ལུས་སེམས་ལ། ། བདེ་ཆེན་ཡེ་ཤེས་སྐྱེད་ཅིང་ལྷར་ཞེན་གྱི། ། རྣམ་རྟོག་གཉེན་པོར་གྱུར་པ་རྫོགས་རིམ་ཡིན། ། དེ་ཡི་རྩ་བ་ནང་གི་སྡོམ་པ་ཡི། །
གནས་ནི་ལྟེ་བའི་ཨྃ་དང་རྩ་འཁོར་རྣམས། ། ཇི་སྙེད་ཆོས་ཀུན་ཇི་བཞིན་ནང་དུ་སྡོམ། ། མཚན་རྟོག་ཐམས་ཅད་སྡོམ་ཞིང་སྤོང་སེམས་ལྡན། ། ཐབས་ནི་ཕྱག་རྒྱའི་ལམ་དང་གཏུམ་མོ་ཡིས། ། བདེ་བར་གྱུར་པ་སྡོམ་པའི་ངོ་བོ་འོ། ། ས་དང་ལམ་ཀུན་ནང་དུ་བསྡུ་བའི་གཞི། ། ཕུང་ཁམས་སྐྱེ་མཆེད་སོ་གཉིས་ཉོན་མོངས་ལྔ། ། ཐུན་མོང་ལ་གྲགས་བྱང་ཕྱོགས་སོ་བདུན་དང་། ། བསྐྱེད་རིམ་ལྟར་ན་གཞལ་ཡས་ཁང་གི་ཆ། ། ལྷ་དང་སྦྱར་ན་གདན་གསུམ་ཚང་བའི་ལྷ། །
སུམ་ཅུ་རྩ་གཉིས་མངོན་བྱང་རྣམ་པ་ལྔ། ། རྫོགས་རིམ་རྟེན་ལ་སྦྱར་ཚེ་རྩ་སོ་བདུན། ། དེ་བཞིན་ཡི་གེ་ཁམས་དང་རླུང་སོ་བདུན། ། བརྟེན་པ་དེ་རྣམས་ལས་བྱུང་ཡེ་ཤེས་ཆེ། ། མཐར་ཕྱིན་འབྲས་བུ་སྐུ་གསུང་ཐུགས་ཡོན་ཏན། ། ཕྲིན་ལས་རྣམ་གྲོལ་ཡེ་ཤེས་ཚད་མེད་བཞི། ། མངོན་ཤེས་དྲུག་དང་ཟག་མེད་ཡུལ་དྲུག་དང་། ། སྟོབས་བཅུ་ཡེ་ཤེས་ལྔ་སྟེ་སོ་བདུན་ནོ། ། དཀར་ནག་ཚེས་དང་བཅོ་ལྔའི་མཚན་ཆར་བཅས། ། ལུག་གླང་འཁྲིག་པ་ཀར་སེང་བུ་མོ་སྲང་། །
སྡིག་གཞུ་ཆུ་སྲིན་བུམ་ཉ་ཉི་ཟླ་འཛིན། ། ཐིག་ལེ་འགོག་དང་ནམ་མཁའ་འགོག་པ་འཕོ། ། སོ་གཉིས་རྩ་ལས་གཉིས་བསྡེབས་བཅུ་བཞི་དང་། ། གཙོ་གསུམ་གཅིག་ཏུ་བྱས་དང་བདུད་འདྲལ་མ། ། དབྱངས་ཡིག་བྱང་སེམས་དགའ་བ་ཀུན་བཅུ་དྲུག ། དེ་དག་གནས་ནི་མཐེ་བོང་བྱིན་པ་བརླ། ། གསང་ཆ་ལྟེ་ཆ་སྙིང་ཆ་ནུ་མའི་ཆ། ། ལྐོག་མ་ལག་མཐིལ་མཆུ་དང་མཁུར་ཆོས་དང་། ། མིག་དང་རྣ་བ་ཀླད་པ་གཡས་ཆ་དང་། ། རོ་མ་ཀུན་འདར་དེ་བཞིན་གཡོན་ལའང་སྟེ། །
ཀུན་གྱི་སྔ་མ་བཅོ་ལྔ་ལྷ་མོ་དང་། ། བཅུ་དྲུག་པ་རྣམས་ཧེ་རུ་ཀ་དཔལ་གྱིས། ། སྦྱངས་པས་ཐབས་ཤེས་ཟུང་དུ་འཇུག་པར་འགྱུར། ། ཕོ་མོའི་དབྱེ་བས་ཡར་ངོ་མར་ངོ་ལ། ། རྐང་པའི་མཐེ་བོང་གཡས་གཡོན་ནས་བརྩམས་ཏེ། ། རིམ་གྱིས་འཕོས་ནས་དཀར་ནག་བཅོ་ལྔའི་ཉིན། ། ཕོ་མོའི་གཡས་གཡོན་རོ་རྐྱང་སྟེང་དུ་གནས། ། བཅོ་ལྔའི་མཚན་མོ་གཉིས་ཀའི་སྤྱི་གཙུག་ཏུ། ། ཨཿཡིག་རྣམ་པས་ཐིམ་འགྱུར་མར་ངོ་བཟློག ། དེ་རྣམས་ངོ་བོ་བྱང་སེམས་ཤེས་པའི་རྟེན། །
རྣམ་པ་ཨཱ་ལི་ཀཱ་ལིའི་གཟུགས་ཀྱིས་གནས། ། རང་བཞིན་དགའ་བའི་དགའ་བ་སོགས་བཅུ་དྲུག ། རྩ་གསུམ་གཙོ་མོ་གཉིས་གཉིས་འཁོར་གྱི་ལྷ། ། བདུད་འདྲལ་མ་ནི་ཡབ་སྟེ་ལུག་སོགས་སོ། ། དེ་ཡང་ཕྱི་རོལ་རྒྱུ་སྐར་ནང་གི་རྩ། ། ཉི་ཟླ་ཁུ་ཁྲག་བགྲོད་པ་གཡས་གཡོན་འཕོ། ། དེ་ལྟར་ཞག་གིས་འཕོ་བ་མ་ཐུབ་པས། ། ཚེས་ཀྱི་ལྷག་ཆད་དག་དང་བཤོལ་འབྱུང་ཞིང་། ། ཁུ་ཁྲག་འདྲེས་ལས་ཉི་ཟླ་གཟས་འཛིན་དང་། ། ཁམས་ཀྱི་འཕེལ་འགྲིབ་དབང་གིས་དུས་འབྱུང་ངོ་། །
དེ་ལྟར་སྣང་བ་ཐོག་མེད་འཁོར་བ་ཡི། ། བག་ཆགས་སེམས་ལ་གནས་པ་ལུས་ཉིད་ལ། ། རྩ་ཡིག་སོགས་ཀྱི་རྣམ་པར་སྨིན་པའི་མཐུས། ། མེད་བཞིན་ཕྱི་རོལ་དོན་གྱི་སྣང་བ་ཤར། ། དེ་ལྟའི་བྱང་ཆུབ་སེམས་ལས་ཡོན་ཏན་ཀུན། ། འབྱུང་ཕྱིར་མི་སྤོང་ཐབས་གཉིས་ཀྱིས་བསྐྱེད་བྱ། ། དེ་ལྟར་སྒྲོ་འདོགས་བཅད་ནས་བསྒོམ་པའི་ཐབས། ། རྩ་བའི་རྒྱུད་ལས་རྩ་ཡིག་རེ་རེ་དང་། ། གུར་ལས་ཐིག་ལེའི་རྣལ་འབྱོར་གཅིག་འབྱུང་ཞིང་། ། ཡང་དག་སྦྱོར་བར་ཐིག་ལེའི་རྣལ་འབྱོར་བཞི། །
དེ་བཞིན་རླུང་གི་རྣལ་འབྱོར་མང་དུ་བཤད། ། རྩ་རྒྱུད་དང་པོར་གཏུམ་མོ་འཁོར་ལོ་བཞི། ། གུར་ལས་དཀྱིལ་འཁོར་བསྡུ་བའི་ཞར་བྱུང་གཅིག ། ཁ་སྦྱོར་རྒྱུད་ལས་གཏུམ་མོ་ཉེར་ལྔ་དང་། ། གུར་ལས་ཕྲ་མོའི་རྣལ་འབྱོར་གཅིག་བཤད་དོ། ། དཀྱིལ་འཁོར་འཁོར་ལོའི་དམིགས་བཅས་སྐྱེ་བའི་རྟེན། ། དབང་ལམ་འབྲས་བུར་ལང་ཚོ་རིགས་ཡོན་ཏན། ། མ་སྲིང་བུ་མོ་སྲིང་མོའི་བུ་མོ་དང་། ། ཞང་པོའི་ཆུང་མ་མ་སྤུན་སྒྱུག་མོ་དང་། ། ཕ་ཡི་སྲིང་མོ་ཞེས་བྱ་རྣམ་པ་བརྒྱད། །
དེ་བཞིན་བྲམ་ཟེ་རྒྱལ་རིགས་རྗེ་འུ་མོ། ། དམངས་མོ་གར་མ་ཚོས་མ་གཡུང་མོ་དང་། ། གདོལ་མ་ཞེས་བྱ་བརྒྱད་ཡིན་ཕན་ཚུན་སྦྱར། ། དེ་བཞིན་དབང་གི་སྒོ་ནས་མ་སོགས་བརྒྱད། ། ཡེ་ཤེས་སྒོ་ནས་བཅུ་དྲུག་དག་ཏུ་འགྱུར། ། དགག་བྱའི་དབང་གིས་ཡེ་ཤེས་ཕྱག་རྒྱའང་བཤད། ། བསྟེན་ཐབས་འདུ་ཤེས་གསུམ་ལྡན་དབབ་གཟུང་གཉིས། ། དེ་བཞིན་བཟློག་ཁྱབ་གཉིས་ཡིན་བྱང་སེམས་གནས། ། ནོར་བུའི་དཀྱིལ་དུ་འཛིན་འདོད་མུ་སྟེགས་ལུགས། ། པདྨར་ཕབ་པ་ཐ་མལ་པ་དང་མཚུངས། །
ཡེ་ཤེས་དོན་དུ་འདོད་ལ་གནོད་བྱེད་ཡོད། ། ལྷན་སྐྱེས་གསུམ་པར་འདོད་ལ་ལུང་འགལ་དང་། ། སྐད་ཅིག་དགའ་བ་འཁོར་ལོ་ཡས་བབས་དང་། ། དབང་དང་དྲི་མ་ཁམས་གསུམ་འདོད་པ་དང་། ། བསམ་གཏན་ས་ལམ་མས་བརྟན་ཕྱག་རྒྱ་དང་། ། འབྲས་བུའི་གོ་རིམ་འཁྲུགས་པའི་གནོད་པ་འབབ། ། དེ་ཕྱིར་གནས་མཆོག་མཁའ་གསང་འཛོམ་པའི་རྩེར། ། ངོ་བོ་མཐོང་ལམ་མཚོན་བྱེད་དཔེའི་ཡེ་ཤེས། ། གོ་རིམ་མཚན་བྲལ་བཞི་པའི་གནས་སྐབས་སུ། ། ལྷན་སྐྱེས་སྐྱེ་ལ་ཀླན་ཀའི་གོ་སྐབས་ཅི། །
དེ་ལྟའི་ཐབས་གཉིས་གང་ཡང་རུང་བ་ལས། ། ཡེ་ཤེས་ཅུང་ཟད་སྐྱེས་པ་ལ་བརྟེན་ནས། ། རྒྱུ་དང་ལམ་དང་འབྲས་བུའི་ཆོས་རྣམས་ཀུན། ། བརྗོད་དུ་མེད་པའི་རང་བཞིན་བསྒོམ་པར་བྱ། ། གལ་ཏེ་བརྗོད་མེད་རང་བཞིན་ཉིད་ཡིན་ན། ། སྣ་ཚོགས་སྣང་བ་འདི་དག་ཅི་ཞེ་ན། ། ཀུན་རྫོབ་ཙམ་དུ་སྣ་ཚོགས་སུ་སྣང་ཡང་། ། ངོ་བོ་ལྷན་ཅིག་སྐྱེས་པའི་ཡེ་ཤེས་སུ། ། ངེས་པར་བྱས་ལ་བསྒོམ་བྱ་སྒོམ་བྱེད་སོགས། ། བླང་དོར་དགག་སྒྲུབ་རེ་དོགས་མེད་པར་གཞག །
དེ་ལྟར་མཉམ་གཞག་དམིགས་མེད་གོམས་པ་ལས། ། རྗེས་ཐོབ་དམིགས་དང་བཅས་པའི་སེམས་ཅན་ལ། ། སྨྱོ་བའི་བུ་ལ་མ་རྣམས་བརྩེ་བ་ལྟར། ། བཅོས་མིན་སྙིང་རྗེ་ངང་གིས་སྐྱེ་བར་འགྱུར། ། དམིགས་མེད་ནམ་མཁའ་བསྒོམ་པའི་སྦྱོར་བ་དང་། ། མི་གཡོ་བཞི་ལྡན་རྣལ་འབྱོར་ལ་བརྟེན་ཏེ། ། རྟོག་མེད་ཏིང་འཛིན་བསྒྲུབས་ནས་ཡུལ་ཀུན་ལ། ། བསྲེས་ཤིང་སྤོས་ཏེ་འཛིན་མེད་ལྟ་བ་བསྐྱང་། ། གལ་ཏེ་ཆོས་ཀུན་ངོ་བོས་མ་གྲུབ་ན། ། སངས་རྒྱས་བསྒྲུབ་ཕྱིར་བཟླས་བསྒོམ་ལ་སོགས་པ། །
ཐབས་ཀྱིས་ངལ་བ་བྱེད་པ་དོན་མེད་དེ། ། ལྷ་སྔགས་དོན་ལ་མེད་པའི་ཕྱིར་ཞེ་ན། ། དམ་པའི་དོན་དུ་བསྒྲུབ་བྱ་སྒྲུབ་བྱེད་སོགས། ། ཡོད་པ་མིན་ཡང་སྤྲོས་བྲལ་ངང་ཉིད་ནས། ། ལྷན་ཅིག་སྐྱེས་པ་བདེ་བ་ཆེན་པོ་ཡི། ། ལྷ་དང་སྔགས་སོགས་འབྱུང་ལ་སྐྱོན་ཡོད་མིན། ། དེ་ཕྱིར་དེ་ལྟར་ཤེས་པའི་རྣལ་འབྱོར་པས། ། བཟླས་བསྒོམ་ལ་སོགས་གྲོལ་བའི་གྲོགས་སུ་འགྱུར། ། གལ་ཏེ་དེ་ལྟར་བསྒོམས་ཀྱང་ཆོས་རྣམས་ཀྱི། ། ཆོས་ཉིད་ནམ་ཡང་ཤེས་པར་མི་འགྱུར་ཏེ། །
ཡུལ་དང་ཆོས་ཉིད་ཐ་དད་ཕྱིར་ཞེ་ན། ། ཐ་དད་ཡོད་ན་དེ་ལྟར་འགྱུར་ན་ཡང་། ། སྣང་བ་སྣ་ཚོགས་ལྷན་སྐྱེས་ཡེ་ཤེས་དང་། ། ཆོས་ཉིད་ཀྱང་ནི་རང་ལས་གཞན་མིན་ཕྱིར། ། ཐབས་དེ་ཆོས་ཉིད་རྟོགས་པའི་གྲོགས་སུ་འགྱུར། ། དེ་ལྟར་ཤེས་ནས་ཟ་འཆག་ལ་སོགས་ཀྱི། ། སྤྱོད་ལམ་ཀུན་ཏུ་ཏིང་འཛིན་དྲན་བྱས་པས། ། རྨི་ལམ་སོགས་སུའང་དྲན་པའི་ཐབས་སུ་འགྱུར། ། དེ་ལྟའི་སྦྱོར་བས་གནས་ན་ཡུལ་རྐྱེན་གྱིས། ། མི་གནོད་གྲོལ་བའི་གྲོགས་བྱེད་དངོས་གྲུབ་ཐོབ། །
འབྱུང་གདོན་ཏིང་ངེ་འཛིན་གྱི་བར་ཆད་གསུམ། ། ཏིང་འཛིན་ཉིད་ཀྱིས་སེལ་བར་བྱེད་པ་སྟེ། ། དུ་བ་ལ་སོགས་རྟགས་རྣམས་མྱུར་དུ་འཆར། ། རིམ་གཉིས་བསྒོམས་པ་ལས་བྱུང་དྲོད་གསུམ་སྟེ། །

ཆོས་བརྒྱད་སྙོམས་དང་ཚར་གཅད་རྗེས་གཟུང་ནུས། ། དེ་མ་ཐོབ་ན་བརྩོན་པས་རིམ་གཉིས་ཀྱི། ། རྣལ་འབྱོར་བསྒོམ་དང་ཀུན་འདར་གསང་སྟེ་སྤྱོད། ། དྲག་ཤུལ་བསྒྲུབས་ཏེ་སླར་ཡང་ཟླ་ཕྱེད་དུ། ། བསྒོམས་ནས་དྲོད་དང་སྤྱོད་པ་རིམ་བཞིན་སྦྱར། ། དེ་ལ་འཇུག་ཚེ་ཡོ་བྱད་ཀུན་བཏང་ནས། ། བླང་དོར་མེད་པར་སྤྱད་བྱ་དེ་ལ་གཉིས། ། གཟུང་འཛིན་རྣམ་རྟོག་སྤོང་བ་ཀུན་འདར་དང་། ། རྟོགས་པ་ཡེ་ཤེས་སྐྱོང་བ་ཀུན་ཏུ་བཟང་། ། གསང་སྤྱོད་སྔོན་དུ་སོང་ནས་ཟླ་དེར་སྤྱོད། ། འོན་ཀྱང་ཀུན་བཟང་ལོ་ཟླར་སྤྱོད་པའང་ཡོད། །
ཁྱད་ཆོས་གཉིས་ལྡན་སྒྲུབ་པོས་དེ་སྤྱད་ན། ། རང་གི་སེམས་ཀྱི་བརྟན་གཡོ་ངེས་སོགས་ནས། ། རང་གཞན་དོན་གཉིས་འགྲུབ་པའི་རྒྱུར་འགྱུར་རོ། ། དངོས་གྲུབ་ཐོབ་ཕྱིར་གནས་སྐབས་གསུམ་ཆར་རམ། ། གཞན་དུ་མེད་ཀྱང་ཐ་མར་ཕྱག་རྒྱ་བསྟེན། ། ངོ་བོ་ཨཱ་ལི་ཀཱ་ལིའི་བྱང་ཆུབ་སེམས། ། ཁྱད་ཆོས་བརྒྱད་དམ་དྲུག་གི་བདག་ཉིད་དེ། ། གལ་ཏེ་སེམས་ལ་རྟོག་པ་འཆར་བ་ནི། ལུས་ལ་ལྟོས་པ་མི་རིགས་ཞེས་སྨྲ་ན། ། ལུས་སེམས་ལྷན་ཅིག་གནས་པ་དེ་སྲིད་དུ། །
ཚོགས་པ་གཅིག་པའི་འབྲེལ་བ་ཡོད་ཕྱིར་འཐད། ། ཀུན་བཟང་སྤྱད་ནས་ས་ལམ་ལྷག་མ་རྣམས། ། བགྲོད་ཕྱིར་ཉེ་རྒྱུའི་སྤྱོད་པ་སྤྱད་བྱ་སྟེ། ། གང་དེ་ཞག་བདུན་གྱིས་འགྲུབ་དྲུག་པ་ཡི། ། སྲོད་ལ་བར་ཆད་མེད་པའི་བདུད་བཏུལ་ནས། ། བདུན་པར་སོང་བའི་ཐོ་རངས་རྣམ་གྲོལ་བརྙེས། ། དེ་ཡི་གནས་ནི་ཐུན་མོང་ཐུན་མོང་མིན། ། ངེས་པའི་དོན་དུ་རང་ཉིད་གྲོལ་བའི་གནས། ། ནང་གི་གནས་ནི་ཨེ་ཝཾ་འཛོམ་པའི་རྩེ། ། ཕྱག་རྒྱ་རིང་ནས་གོམས་དང་གྲུབ་པ་ཐོབ། །
ལུང་བསྟན་ནས་མཐུས་བཀུག་པའི་མི་ཉིད་བསྔགས། ། དེ་ལ་ཐབས་གཉིས་ལ་བརྟེན་བྱང་སེམས་ཀྱི། ། དྭངས་མ་མངོན་དུ་བྱས་པ་ལས་བྱུང་བའི། ། ཐིག་ལེ་ཟླ་བ་མེ་ལོང་ཡེ་ཤེས་དང་། ། རཀྟ་ཉི་མ་མཉམ་པ་ཉིད་ཡེ་ཤེས། ། རླུང་སེམས་མ་འདྲེས་ཡོངས་རྫོགས་སོ་སོར་རྟོག ། ཐམས་ཅད་རོ་གཅིག་བྱ་བ་ནན་ཏན་ཆེ། ། གཡས་གཡོན་དབུས་ནས་འདྲེན་པའི་ཐབས་མཁས་ཀྱིས། ། ཐབས་དང་ཤེས་རབ་སོ་སོར་དག་བྱས་ཏེ། ། དབུ་མར་ཐིམ་པས་གཙུག་ཏོར་མཆོག་གྲུབ་པའི། །
སྐད་ཅིག་གཅིག་ལ་ཟག་མེད་འཇའ་ལུས་དང་། ། རྟོག་མེད་ཡེ་ཤེས་བརྙེས་པ་ཆོས་ཀྱི་དབྱིངས། ། དེ་ལྟའི་རིམ་པས་རྡོ་རྗེའི་ས་ཐོབ་ནས། ། འཁོར་བ་སྲིད་དུ་འགྲོ་བའི་དོན་མཛད་འགྱུར། ། གནས་སྐབས་རང་གཞན་དོན་གཉིས་འགྲུབ་པའི་རྒྱུ། ། དངོས་གྲུབ་མཐའ་དག་སྒྲུབ་པའི་རིམ་པ་ནི། ། སྔགས་ཀྱི་ངོ་བོ་མཚན་རྟོག་ཀུན་ལས་སྐྱོབ། ། དོན་གྱི་སྔགས་ནི་རང་སེམས་ལྷན་ཅིག་སྐྱེས། ། ནང་ལྟར་བཤད་པའི་སྔགས་ནི་ལྟེ་བའི་ཨྃ། ། ཕྱི་ལ་དག་པར་བྱ་ཕྱིར་བཏུ་བ་དང་། །
དངོས་དང་བཟླས་པའི་ཡུལ་དང་ཁ་ཟས་དང་། ། བཟླས་པའི་མན་ངག་དག་དང་དགོས་པ་འོ། ། གཏོར་མ་དུས་དང་ཡོ་བྱད་ཆོ་ག་དང་། ། དེ་ཡི་དགོས་པ་གནས་སྐབས་འབྲས་བུ་སྟེ། ། ཆོ་ག་རྫས་དང་མགྲོན་དང་འབུལ་སོགས་དང་། ། མཇུག་གི་ཆོ་ག་རྣམ་པ་བཞི་ཡིན་ལ། ། རེ་རེའང་བཞི་བཞིར་ཕྱེ་བས་བཅུ་དྲུག་གོ ། སྦྱིན་སྲེག་ཐབ་དང་བུད་ཤིང་སྦར་བ་མེ། ། མཆོད་རྫས་བསྲེག་རྫས་བཤམ་ཐབས་དུས་ཕྱོགས་བཅས། ། སྒྲུབ་པོའི་ཁྱད་པར་རྣམ་དྲུག་སྦྱོར་བའི་ཆོས། །
བདག་གི་རྣལ་འབྱོར་མེ་བཙལ་ཡོ་བྱད་བསང་། ། ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། མེ་ལྷ་ལྷག་མས་མཆོད་དང་གཏོར་མ་གཏང་། ། ཙཱ་རུའི་ཟས་ལ་ལོངས་སྤྱོད་གཤེགས་སུ་གསོལ། ། སྨོན་ལམ་གདབ་དང་ལས་རྗེས་བསྡུ་བ་རྣམས། ། མཇུག་གི་ཆོས་ཏེ་དྲུག་གསུམ་བཅོ་བརྒྱད་དོ། ། རབ་གནས་རྟེན་དང་སློབ་དཔོན་དུས་དང་གནས། ། ཡོ་བྱད་ཆོ་ག་བཟང་པོ་རྣམ་དྲུག་ལས། ། ཆོ་ག་སྟ་གོན་དངོས་གཞི་མཇུག་གསུམ་སྟེ། །
རེ་རེའང་བདུན་བདུན་ཉི་ཤུ་རྩ་གཅིག་གོ ། ལས་ཚོགས་རབ་འབྱམས་དམན་འབྲིང་འབྲིང་གི་མཆོག ། དམན་པ་རྫས་སྦྱོར་འཁྲུལ་འཁོར་བཟླས་པ་དང་། ། སྦྱིན་སྲེག་བསམ་གཏན་རྐྱང་པའམ་ཚོགས་པས་བསྒྲུབ། ། འབྲིང་ནི་བཟླས་བསྒོམ་རྫས་སྦྱོར་ལ་སོགས་པས། ། འབྲིང་གི་རབ་རྣམས་བཟླས་བསྒོམ་ཙམ་གྱིས་སོ། ། དེ་ལས་ཞི་རྒྱས་དབང་དྲག་ཡན་ལག་བཅས། ། མིག་སྨན་རྐང་བྱུག་རལ་གྲི་ས་འོག་སྒྲུབ། ། རིལ་བུ་མི་སྣང་བཅུད་ལེན་བུ་མོ་དགུག ། དེ་དག་སྤྱི་དང་བྱེ་བྲག་དབྱེ་བསྡུར་བཅས། །
མཁའ་སྤྱོད་རིག་འཛིན་འཁོར་ལོས་སྒྱུར་རྣམས་འགྲུབ། ། དངོས་གྲུབ་སྒྲུབ་པའི་གྲོགས་ནི་དམ་ཚིག་སྟེ། ། དེ་ཡང་དབང་གིས་ཕྱེ་ན་རྣམ་པ་བཞི། ། རྟེན་གྱི་སྒོ་ནས་སྒོ་གསུམ་དམ་ཚིག་གསུམ། ། གང་ཟག་སྒོ་ནས་བཞིའམ་གསུམ་དུ་འགྱུར། ། དང་པོའི་ལས་པས་རྩ་ལྟུང་བཅུ་བཞི་དང་། ། དེ་ཡི་ཡན་ལག་བརྒྱད་དེ་ཉི་ཤུ་གཉིས། ། བསྒྲུབ་པའི་དམ་ཚིག་བཅུ་བདུན་དང་བཅས་བསྲུང་། ། བསྲུང་ཚུལ་བསྡུ་ན་སྒོ་གསུམ་དམ་ཚིག་ཉིད། ། བཟའ་བའི་དམ་ཚིག་རྒྱུན་དུ་བསྟེན་བྱ་ནི། །
ཚུལ་བཞིན་བསྒྲུབས་པའི་བདུད་རྩི་རིལ་བུ་སྟེ། ། དེ་ཉིད་ཤེས་པས་བསྟེན་ན་མཁའ་འགྲོ་མཉེས། ། ཚེ་དང་ལུས་ཀྱི་བཅུད་ལེན་མཆོག་ཏུ་འགྱུར། ། ཁྱད་པར་ཅན་གྱི་བཟའ་བའི་དམ་ཚིག་ནི། ། ཡ་གྱལ་ཚོགས་ན་སོ་སོའི་སྟོན་མོ་དང་། ། ཕོ་མོ་གཉིས་ཚོགས་ཚོགས་ཀྱི་འཁོར་ལོར་བརྗོད། ། དབང་བསྐུར་རབ་གནས་དང་འབྲེལ་ཙཱ་རུའི་ཟས། ། རྣལ་འབྱོར་མང་ཚོགས་མཛའ་བ་འདུས་པ་དང་། ། ལྷ་གྲངས་ལྟར་འཁོད་སངས་རྒྱས་གར་ཞེས་བྱ། ། མཆོད་བྱའི་སྒོ་ནས་རིགས་ལྡན་མཆོད་པ་དང་། །
གཞོན་ནུའི་སྟོན་མོ་ཞེས་བྱར་བཏགས་པའང་ཡོད། ། གང་དེ་དུར་ཁྲོད་ལ་སོགས་ཆེས་དབེན་པར། ། རྒྱུན་དང་ཁྱད་པར་ཅན་གྱི་དུས་ཀྱི་ཚེ། ། མཆོད་པའི་ཡོ་བྱད་ཐབས་ཤེས་རྫས་སོགས་བཅས། ། གང་ཟག་དམ་ཚིག་རྣམ་དག་རྣམ་རྟོག་ཆུང་། ། མཚན་ཉིད་དང་ལྡན་གྲོགས་དང་བཅས་པ་འམ། ། ཡང་ན་དྲོད་རྟགས་ཐོབ་པའི་རྣལ་འབྱོར་པས། ། གནས་ཁང་བརྒྱན་ཏེ་ཚོགས་དང་གཏོར་མ་བཤམ། ། སློབ་དཔོན་ནང་དུ་བྱོན་ནས་སྔོན་ལ་བཞུགས། ། སྒོ་བས་བརྡ་བྱ་བརྡ་ལན་ཤེས་རྣམས་གཞུག །
དབང་སོགས་རིམ་པས་རྒན་གཞོན་གྲལ་རིམ་བྱ། ། རྣལ་འབྱོར་མཆོག་ལ་གནས་པར་གསོལ་བ་གདབ། ། ཡིག་བརྒྱས་རྒྱུད་སྦྱངས་སྲུང་འཁོར་བསྒོམ་པ་དྲུག ། ཏིང་ངེ་འཛིན་གྱི་དཀྱིལ་འཁོར་མཆོད་པས་ཚིམ། ། སྙིང་གའི་དཀྱིལ་འཁོར་བདུད་རྩི་མྱང་བས་ཚིམ། ། ཆོས་སྐྱོང་འབྱུང་པོའི་ཚོགས་རྣམས་གཏོར་མས་ཚིམ། ། དམ་ཚིག་ལྡན་པའི་རྣལ་འབྱོར་ཟས་ཀྱིས་ཚིམ། ། སྐྱེ་མཆེད་ལྷ་རྣམས་གླུ་གར་རོལ་མོས་ཚིམ། ། ཐབས་ཤེས་སྙོམས་འཇུག་བདེ་བས་ཚིམ་པ་དྲུག ། བྱིན་གྱིས་རློབ་ཕྱིར་རྡོ་རྗེའི་གླུ་ལེན་དང་། །
ཤིས་པར་བྱ་ཕྱིར་བཀྲ་ཤིས་ཚིགས་བཅད་བརྗོད། ། ལྷག་གཏོར་བཏང་ནས་ཡིག་བརྒྱས་ལྷག་ཆད་བསྐང་། ། སྨོན་ལམ་བཏབ་ཅིང་འདོད་དོན་གསོལ་བ་གདབ། ། བཟོད་པར་གསོལ་ནས་གཤེགས་སུ་གསོལ་བ་དང་། ། བསྲུང་བ་བྱས་ནས་ལས་རྗེས་བསྡུ་བ་དྲུག ། དེ་ལྟར་དྲུག་གསུམ་བཅོ་བརྒྱད་ཚོགས་འཁོར་གྱི། ། དགོས་པའི་གཙོ་བོ་རྫོགས་པའི་སངས་རྒྱས་ཏེ། ། གནས་སྐབས་དགོས་པ་ཅི་འདོད་དངོས་གྲུབ་འགྲུབ། ། དམ་ཚིག་ཉམས་ན་བཅས་རང་ཕྲ་མོ་ལ། ། ཉེས་པའི་ཚོགས་ལས་ལྡང་བའི་ཆོ་ག་དང་། །
ཆེན་པོར་གྱུར་ན་དམ་ཚིག་སྡོམ་པ་ནི། ། ཚུལ་བཞིན་བླངས་ལ་ལེགས་པར་བསྲུང་བསྡམ་བྱ། ། བརྟན་པ་ཐོབ་པས་གཉིས་སྤང་སྤྱོད་པ་དང་། ། བརྟན་པ་ཆེར་ཐོབ་འཁོར་འདས་གཉིས་མེད་དུ། ། སྤྱོད་པ་དེ་དག་སོ་སོའི་དམ་ཚིག་སྟེ། ། སྤྱོད་པའི་མངོན་རྟོགས་ཉིད་དུ་བཤད་དེ་འོ། ། དེ་ལྟའི་ལམ་ལ་སློབ་པའི་གང་ཟག་ནི། ། ཐུན་མོང་དབང་དྲུག་ཙམ་ཐོབ་སློབ་མ་སྟེ། ། དབང་བཞི་རྫོགས་པར་ཐོབ་པ་སློབ་དཔོན་ནོ། ། ཕྱི་ལ་གཞོལ་བ་མངོན་རྟོགས་བཅུ་གཅིག་པོ། །
ལེགས་པར་ཤེས་ནས་རང་གཞན་དོན་དུ་བསྒྲུབ། ། ནང་ལ་གཞོལ་བ་མཆོག་གི་མངོན་རྟོགས་དང་། ། དམ་ཚིག་ཙམ་ལ་སློབ་པར་བྱེད་པ་མང་། ། ཡང་རབ་ཚེ་འདིར་འགྲུབ་ལ་བཅུད་ལེན་དང་། ། རབ་ཀྱིས་འཆི་ཁར་འགྲུབ་ལ་འདའ་ཀ་མ། ། འབྲིང་གིས་བར་དོར་འགྲུབ་ལ་བར་དོའི་ལམ། ། ཐ་མ་བརྒྱུད་དེ་འགྲུབ་ལ་སྨོན་ལམ་སྟེ། ། འདི་དག་འགའ་ཞིག་ནང་གི་ལས་ཚོགས་དང་། ། ཕལ་ཆེར་དམ་ཚིག་ནང་དུ་འདུས་པར་བཞེད། ། དེ་ལྟར་མོས་སྤྱོད་གནས་སྐབས་མཐར་ཕྱིན་ནས། །
རྟོགས་དང་གྲུབ་པས་ཐོབ་པ་འགྲུབ་པའི་རྒྱུ། ། ཀུན་བཟང་སྤྱོད་པ་ལོ་ཟླ་སོགས་སྤྱད་ནས། ། ས་རྣམས་བསྒྲུབས་ཏེ་ཉེ་རྒྱུ་མངོན་དུ་བྱེད། ། དེ་རྣམས་དངོས་རྒྱུ་ཡུལ་ཆེན་སོ་གཉིས་ཀྱི། ། དཀྱིལ་འཁོར་རྣམ་བཞི་དབུ་མར་ཐིམ་པ་སྟེ། ། ཐོག་མཐའི་ས་བཞི་ཡུལ་ཆེན་བཞི་བཞི་དང་། ། བར་གྱི་ས་བརྒྱད་དེ་བཞིན་གཉིས་གཉིས་ཀྱི། ། རླུང་སེམས་ཐིམ་ལས་ས་རེའི་རྟོགས་པ་སྐྱེ། ། དེ་རྣམས་ཀུན་གྱི་སྟོབས་བསྡོམས་དབུ་མ་ལ། ། བརྟེན་པའི་སྦས་པའི་རྩ་ལྔས་གཙོ་བྱས་ཏེ། །
སྤྱི་གཙུག་མཆོག་ཏུ་ཐིམ་པས་བཅུ་གསུམ་པ། ། རྡོ་རྗེ་འཛིན་པའི་ཡེ་ཤེས་མངོན་དུ་འགྱུར། ། རབ་དགའི་ས་ལ་ཆོས་དབྱིངས་ཀུན་འགྲོའི་ཚུལ། ། བདག་མེད་རྟོགས་པ་ཚེས་པའི་ཟླ་བ་མཐོང་། ། གཉིས་པ་ནས་བརྩམས་སངས་རྒྱས་ས་ཡི་བར། ། ཆོས་དབྱིངས་ཟླ་བའི་ཆ་ཤས་ཇེ་གསལ་དང་། ། ཆོས་ཅན་རྟོགས་པའི་ཡོན་ཏན་གོང་འཕེལ་འགྱུར། ། རབ་དགའི་རྟོགས་པ་སྐྱེས་ལས་གྲུབ་པའི་རྟགས། ། ཏིང་འཛིན་བརྒྱ༡་ཐོབ་དེ་ལ་སྙོམས་པར་འཇུག ། སངས་རྒྱས་བརྒྱ་མཐོང་དེ་ཡི་བྱིན་རླབས་རིག །
ཞིང་བརྒྱར་འགྲོ་ཞིང་འཇིག་རྟེན་ཁམས་བརྒྱ་བསྒུལ། ། དེ་བརྒྱ་སྣང་བྱེད་འགྲོ་བརྒྱ་སྨིན་པར་བྱེད། ། བསྐལ་པ་བརྒྱར་གནས་སྔོན་དང་ཕྱི་མཐར་འཇུག ། ཆོས་བརྒྱ་འགྱེད་ཅིང་ལུས་བརྒྱ་སྟོན་པ་དང་། ། ལུས་རེའང་བྱང་ཆུབ་སེམས་དཔའ་བརྒྱ་ཕྲག་རེའི། ། འཁོར་གྱིས་ཀུན་ནས་ཡོངས་སུ་བསྐོར་བ་སྟེ། ། རབ་དགའི་ས་ལ་གནས་པའི་བྱང་སེམས་ཀྱིས། ། དུས་གཅིག་ཉིད་ལ་ཡོན་ཏན་དེ་དག་ཐོབ། ། གཉིས་པ་ནས་བརྩམས་བཅུ་གཉིས་བར་དག་ལ། ། སྟོང་དང་འབུམ་དང་བྱེ་བ་ཕྲག་བརྒྱ་སྟོང་། །
བྱེ་བ་འབུམ་དང་བྱེ་བ་ཕྲག་ཁྲིག་འབུམ། ། འཇིག་རྟེན་ཁམས་འབུམ་རྡུལ་སྙེད་དེ་བཞིན་དུ། ། གྲངས་མེད་འབུམ་ཕྲག་བཅུ་ཡི་རྡུལ་སྙེད་དང་། ། ཐུབ་པའི་ཞིང་ཁམས་འབྱམས་ཀླས་རྡུལ་གྱི་གྲངས། ། དེས་ཀྱང་དཔེ་བྱར་མི་ནུས་ཡོན་ཏན་དང་། ། དེ་བས་ཀྱང་ནི་གྱ་ནོམ་ཡོན་ཏན་ཐོབ། ། དེ་ལྟའི་ས་ལ་གནས་སོགས་བརྡ་མཛད་པ། ། ཕྱི་རོལ་ཡུལ་ཆེན་སུམ་ཅུ་རྩ་གཉིས་ན། ། བདག་རྒྱུད་བྱིན་རློབ་སྤྲུལ་པའི་སྐུ་རྣམས་བཞུགས། ། དེ་བཞིན་ནང་ནའང་སོ་གཉིས་ཡུལ་ཚང་ཞིང་། །
གང་དེའི་རླུང་སེམས་ཐིམ་པས་ས་རེ་རེའི། ། རྟོགས་པ་སྐྱེས་པ་ནང་གི་རྟེན་འབྲེལ་ལས། ། ཕྱི་རོལ་ཡུལ་ན་གནས་པའི་མཁའ་འགྲོ་རྣམས། ། བདག་གིས་དབང་དུ་གྱུར་ལ་དེ་ལྟར་བཏགས། ། གནས་སོགས་དེ་དག་རབ་དགའ་དྲི་མ་མེད། ། འོད་བྱེད་འོད་འཕྲོ་སྦྱང་དཀའ་མངོན་དུ་གྱུར། ། རིང་དུ་སོང་དང་མི་གཡོ་ལེགས་པའི་བློ། ། ཆོས་ཀྱི་སྤྲིན་དང་དཔེ་མེད་ཡེ་ཤེས་ཆེ། ། རྡོ་རྗེའི་ས་སྟེ་དེ་རྣམས་ཡོན་ཏན་གྱི། ། རྟེན་དུ་གྱུར་ཕྱིར་ས་འམ་གནས་ཞེས་བརྗོད། །
ཉེ་རྒྱུ་ལ་བརྟེན་འབྲས་བུའི་ངོ་མཚར་ལྟས། ། ས་ཆེན་གཡོ་དང་ཚར་གཅོད་རྗེས་གཟུང་དང་། ། སྐུ་དང་ཡེ་ཤེས་མངོན་དུ་གྱུར་སོགས་འབྱུང་། ། དེ་ཡི་ངོ་བོ་རྣམ་གྲོལ་ཆོས་སྐུ་དང་། ། རྣམ་སྨིན་གཟུགས་སྐུ་གཉིས་སུ་ཉན་ཐོས་འདོད། ། མདོ་སྡེ་རྒྱན་ལས་ངོ་བོ་ཉིད་སྐུ་རྟེན། ། དེ་ལ་བརྟེན་པ་ལོངས་སྤྲུལ་གཉིས་ཞེས་བཤད། ། མངོན་རྟོགས་རྒྱན་གྱི་རྗེས་འབྲང་འགྲེལ་བྱེད་འགའ། ། སྤངས་རྟོགས་ཕུན་ཚོགས་རང་བཞིན་སྐྱེ་མེད་ཀྱི། ། མཚན་ཉིད་ཅན་ནི་ངོ་བོ་ཉིད་ཀྱི་སྐུ། །
བྱང་ཆུབ་ཕྱོགས་མཐུན་ལ་སོགས་སངས་རྒྱས་ཀྱི། ། ཡོན་ཏན་བརྒྱ་དང་ཞེ་ལྔ་ཆོས་ཀྱི་སྐུ། ། མཚན་དང་དཔེ་བྱད་ཀྱིས་བརྒྱན་ཐེག་ཆེན་གྱི། ། ཆོས་ཀྱི་ལོངས་སྤྱོད་གཞིར་གྱུར་ལོངས་སྤྱོད་རྫོགས། ། སྲིད་པ་སྙེད་དུ་གང་ལ་གང་འདུལ་གྱིས། ། འགྲོ་ལ་ཕན་མཛད་སྤྲུལ་པའི་སྐུ་ཞེས་གསུང་། ། འགའ་ཞིག་ཆོས་སྐུ་མཚོན་པར་བྱེད་པའི་ཆོས། ། མཛད་པ་ཕྲིན་ལས་དང་བཅས་རྣམ་བཞི་ཞེས། ། རང་ལུགས་སྐུ་གསུམ་ཉིད་དུ་བཞེད་པའང་ཡོད། ། བྱམས་པའི་རྗེས་འབྲང་ཐེག་པ་བསྡུས་པ་སོགས། །
གཞན་ལས་ཀྱང་ནི་གསུམ་གྱི་དྲང་ངེས་མཛད། ། འཇུག་པར་སྐྱེ་འགག་ལ་སོགས་ཀུན་ཞི་བའི། ། གནས་ལུགས་སྐྱེ་མེད་མངོན་གྱུར་ཆོས་ཀྱི་སྐུ། ། ལོངས་སྤྱོད་རྫོགས་སྐུ་བསོད་ནམས་བརྒྱའི་མཚན་ཅན། ། བྱང་སེམས་རྣམས་ཀྱི་ཆོས་ཀྱི་ལོངས་སྤྱོད་གཞི། ། གང་དེའི་མཐུ་ཡིས་སྤྲུལ་པ་སྣ་ཚོགས་ལས། ། ཆོས་ཀྱི་སྒྲ་འབྱུང་སྤྲུལ་པའི་སྐུ་ཞེས་གསུང་། ། སྔགས་ལས་ལོངས་སྤྱོད་རྫོགས་དང་ཁ་སྦྱོར་དང་། ། བདེ་ཆེན་རང་བཞིན་མེད་དང་སྙིང་རྗེས་གང་། ། རྒྱུན་མི་འཆད་དང་འགོག་མེད་ཡན་ལག་བདུན། །
དེ་ཡི་རང་བཞིན་མེད་པ་ཆོས་སྐུ་དང་། ། ཐོག་མཐའི་གསུམ་གསུམ་ལོངས་སྤྲུལ་ཡན་ལག་གོ ། སྟོབས་དང་མི་འཇིགས་མ་འདྲེས་ཆོས་བཅས་པའི། ། བྲལ་འབྲས་སུམ་ཅུ་གཉིས་ལྡན་དོན་དམ་སྐུ། ། རྣམ་སྨིན་འབྲས་བུ་མཚན་བཟང་སོ་གཉིས་ཀྱིས། ། ལེགས་པར་བརྒྱན་པ་ཀུན་རྫོབ་བརྡ་ཡི་སྐུ། ། སྤྲོས་པ་ཀུན་བྲལ་ཆོས་ཀྱི་ལོངས་སྤྱོད་གཞི། ། ཤེས་རབ་སྙིང་རྗེ་ཁ་སྦྱོར་ཟག་མེད་བདེ། ། འགྲོ་དོན་གཞིར་གྱུར་ཕྲིན་ལས་རྒྱུན་མི་འཆད། ། ཐུགས་རྗེས་མི་སྐྱོ་དང་པོའི་ཡན་ལག་བདུན། །
ཞལ་ཕྱག་རང་བཞིན་མེད་དང་འོག་མིན་བཞུགས། ། ཞལ་སྦྱོར་བརྡ་དང་དེས་མཚོན་བདེ་ཆེན་བརྡ། ། མཆོག་དམན་དོན་མཛད་གང་དེ་རྒྱུན་མི་འཆད། ། གདུལ་བྱ་འགག་མེད་ཕྱི་མའི་ཡན་ལག་བདུན། ། རྡོ་རྗེ་སེམས་དཔའ་སེམས་དཔའ་ཆེན་པོ་དང་། ། དམ་ཚིག་སེམས་དཔའ་སྙིང་པོ་ཀྱཻ་རྡོ་རྗེ། ། རིམ་བཞིན་ཆོས་ལོངས་སྤྲུལ་པ་ངོ་བོ་ཉིད། ། སྐུ་གསུང་ཐུགས་དང་སྙིང་པོ་རྡོ་རྗེ་བཞི། ། གཟུགས་སོགས་ཕུང་པོ་གནས་གྱུར་རིགས་ལྔ་དང་། ། དེ་བཞིན་ཉོན་མོངས་གནས་གྱུར་ཡེ་ཤེས་ལྔ། །
དཀྱིལ་འཁོར་རྣམ་བཞི་སྐུ་བཞི་ལུས་ངག་ཡིད། ། ཆོས་ལོངས་སྤྲུལ་པ་ཡང་ན་ཐོག་མཐའ་བཟློག ། ཀུན་གཞིའི་ཆོས་ཉིད་ཆོས་དབྱིངས་ཡེ་ཤེས་འགྱུར། ། ཀུན་གཞི་ཉིད་ནི་མེ་ལོང་ལྟ་བུ་སྟེ། ། ཉོན་ཡིད་མཉམ་ཉིད་ཡིད་ནི་སོ་སོར་རྟོག ། སྒོ་ལྔའི་རྣམ་ཤེས་བྱ་བ་ནན་ཏན་ནོ། ། ལུས་གནས་གྱུར་པ་མཚན་དཔེས་བརྒྱན་པའི་སྐུ། ། བརྙེས་ནས་ཡོན་ཏན་ཕྲིན་ལས་རྟེན་གྱུར་ཕྱིར། ། རྒྱལ་རྣམས་ཡེ་ཤེས་སྐུ་དང་ལྡན་པ་ཡིན། ། ལམ་གྱི་སྐབས་སུ་ལུས་ངག་ལས་ཀུན་གྱི། །
སྔོན་དུ་སེམས་འགྲོ་སེམས་ཀྱིས་དབང་བྱས་ཕྱིར། ། འབྲས་དུས་སྐུ་ཉིད་ཡེ་ཤེས་ཆེས་དབང་མཛད། ། དེ་བས་སྐུ་དང་ཡེ་ཤེས་དབྱེར་མེད་པའི། ། མཚན་ཉིད་ཅན་དུ་གྱུར་ཕྱིར་བེམ་པོ་མིན། ། མདོར་ན་བདེན་རྫུན་སྤྲོས་པ་དང་བྲལ་ཞིང་། ། རྒྱུ་འབྲས་ངོ་བོས་སྟོང་ཡང་གཟུགས་བརྙན་ལྟར། ། གསལ་སྣང་ཡོད་ཕྱིར་རྣམ་མེད་མ་ཡིན་ལ། ། མཚན་དཔེར་བཅས་པའི་ཡེ་ཤེས་སྐུ་ཡིན་ཕྱིར། ། བེམ་དངོས་མ་ཡིན་དེ་བཞིན་ཡེ་ཤེས་ཀྱང་། ། བརྗོད་དུ་མེད་ཕྱིར་བདེན་དངོས་མ་ཡིན་ནོ། །
མེ་ལོང་ཡེ་ཤེས་གཞན་གྱི་རྟེན་ཡིན་ཏེ། ། ཡེ་ཤེས་གསུམ་ནི་དེ་ལ་བརྟེན་པ་ཉིད། ། ཡེ་ཤེས་གང་ལ་ཆོས་ཀུན་གཟུགས་བརྙན་གྱི། ། ཚུལ་གྱིས་སྣང་ཕྱིར་མེ་ལོང་ལྟ་བུ་དང་། ། སྤང་བྱ་ཀུན་འཇོམས་སངས་རྒྱས་སྤྲུལ་པ་སྟོན། ། འཁོར་འདས་མཉམ་ཉིད་རྟོགས་ཕྱིར་མཉམ་པ་ཉིད། ། ཇི་ལྟ་ཇི་སྙེད་ཆོས་ཀུན་མ་འདྲེས་པར། ། སོ་སོར་མཁྱེན་ནས་སྟོན་ཕྱིར་སོ་སོར་རྟོག ། དཔག་མེད་སྤྲུལ་པས་རང་དང་གཞན་གྱི་དོན། ། བསྒྲུབ་ཕྱིར་བྱ་བ་སྒྲུབ་པའི་ཡེ་ཤེས་བརྗོད། །
ཡེ་ཤེས་རྣམས་དང་དབྱེར་མེད་ཆོས་དབྱིངས་ལ། ། ཆོས་དབྱིངས་ཡེ་ཤེས་ཞེས་བྱར་སྔགས་ལས་བཤད། ། ཐོས་འཛིན་མཉམ་ཉིད་སྒོམ་དང་ཆོས་རབ་སྟོན། ། སེམས་ཅན་དོན་སྒྲུབ་ཡེ་ཤེས་འབྱུང་བའི་རྒྱུ། ། ཆོས་ཀྱི་དབྱིངས་དང་ཡེ་ཤེས་རྣམ་བཞི་ཡིས། ། སངས་རྒྱས་ས་ཀུན་བསྡུས་པར་མདོ་ལས་བཤད། ། མེ་ལོང་མཉམ་ཉིད་སོར་རྟོག་ལོངས་སྤྱོད་རྫོགས། ། བྱ་གྲུབ་ཡེ་ཤེས་སྤྲུལ་སྐུར་རྒྱན་ལས་གསུངས། ། ཁ་ཅིག་མེ་ལོང་ཆོས་དབྱིངས་ཆོས་སྐུ་སྟེ། ། མེ་ལོང་ལོངས་སྐུར་བཤད་པ་རྒྱུ་ལ་དགོངས། །
སོར་རྟོག་སྤྲུལ་སྐུར་འཆད་པའང་དེ་བཞིན་ནོ། ། སྔགས་གཞུང་དགོངས་པ་མེ་ལོང་ཆོས་ཀྱི་སྐུ། ། མཉམ་ཉིད་སོར་རྟོག་ལོངས་སྤྱོད་རྫོགས་པའི་སྐུ། ། བྱ་གྲུབ་སྤྲུལ་སྐུ་ཆོས་དབྱིངས་ངོ་བོ་ཉིད། ། གལ་ཏེ་སེམས་ནི་སྤྲོས་པ་དང་བྲལ་ལ། ། ལུས་ནི་བེམ་པོ་ཡིན་ཕྱིར་དེ་གཉིས་ཀྱིས། ། ཤེས་བྱ་རྟོགས་པ་རིགས་མིན་དེ་ཡི་ཕྱིར། ། ཡེ་ཤེས་འཐད་མིན་ཞེ་ན་སེམས་ཉིད་ལས། ། གཞན་པའི་བེམ་པོ་ཞེས་བྱའི་ཆོས་མེད་ཅིང་། ། སེམས་ཉིད་སྒྱུ་མ་ལྟ་བུའི་ཡེ་ཤེས་སྐུ། །
ངོ་བོ་སྤྲོས་དང་བྲལ་ཕྱིར་འགལ་བ་མེད། ། ཆགས་པ་ཞེས་བྱ་སྐྱེ་བ་འཁོར་བ་དང་། ། འཇིག་པ་ཞི་བ་མྱ་ངན་འདས་པའི་མཐས། ། ཐབས་དང་ཤེས་རབ་གནོན་མིན་ཤེས་རབ་ཀྱིས། ། སྐྱེ་འཇིག་ངོ་བོས་སྟོང་པར་རྟོགས་ཕྱིར་རོ། ། གལ་ཏེ་གཞན་དོན་འབྱུང་དང་སངས་རྒྱས་ཀྱི། ། ཡོན་ཏན་མེད་འགྱུར་ཞེ་ན་སྙིང་རྗེ་ཡིས། ། ཞི་བ་མྱ་ངན་འདས་པའི་མཐའ་མནན་ཕྱིར། ། སེམས་ཅན་དོན་དང་སངས་རྒྱས་ཡོན་ཏན་འབྱུང་། ། སྤྲོས་དང་བཅས་འགྱུར་ཞེ་ན་ཤེས་རབ་ཀྱིས། །
འཁོར་བའི་མཐའ་ཀུན་མནན་ཕྱིར་སྤྲོས་ལས་གྲོལ། ། དེ་ལྟར་སྙིང་རྗེས་འཇིག་པ་མྱང་འདས་དང་། ། ཤེས་རབ་ཆེན་པོས་ཆགས་པ་འཁོར་བ་སྟེ། ། སྲིད་ཞི་གཉིས་ཀའི་མཐའ་ལ་མི་གནས་པ། ། འདི་ནི་ཟུང་དུ་འཇུག་ཕྱིར་སོ་སོར་མེད། ། དེ་ལྟར་སྲིད་ཞི་མཉམ་ཉིད་རྟོགས་པའི་ཕྱིར། ། རྟོགས་དང་རྟོགས་བྱ་དང་བྲལ་མཉམ་ཉིད་དེ། ། ཆོས་སྐུའི་མཚན་ཉིད་ཉི་ཤུ་རྩ་དྲུག་གིས། ། བསྡུས་ནས་གསུངས་ཀྱང་མཚན་ཉིད་ཀུན་གྱི་གཙོ། ། མཁའ་མཉམ་རྣམ་རྟོག་ལས་གྲོལ་གཉིས་མེད་དོ། །
དེ་ལྟར་སྙིང་རྗེས་འཁོར་བ་མི་གཏོང་ཕྱིར། ། ནམ་ཡང་མཛད་པ་རྒྱུན་ཆད་མི་མངའ་སྟེ། ། ཆོས་སྐུ་མཛད་པའི་རྒྱུ་ཡིན་ལོངས་སྐུ་ནི། ། ས་བཅུའི་བྱང་སེམས་དོན་མཛད་སྤྲུལ་པའི་སྐུ། ། མཆོག་གིས་གྲུབ་པའི་ས་ལ་གནས་པ་དང་། ། སྤྲུལ་པ་འབྲིང་གིས་ཉན་རང་ལ་སོགས་པ། ། ཐ་མས་གང་ལ་ཅི་འདུལ་དེ་ལ་དེའི། ། རྣམ་འཕྲུལ་སྣ་ཚོགས་བསྟན་ནས་འགྲོ་དོན་མཛད། ། དེ་ལྟར་རང་བཞིན་རྣམ་དག་རྒྱུ་ཡི་ཆོས། ། སྦྱོང་བྱེད་ཐབས་ཀྱིས་ལེགས་པར་སྦྱངས་པ་ལས། །
སྐྱོན་བྲལ་འབྲས་བུའི་ཆོས་སུ་གནས་གྱུར་པ། ། དེ་ཉིད་སྐུ་སྟེ་སྐུ་ཉིད་ཡེ་ཤེས་ལྔ། ། སྙིང་རྗེས་ཞི་ལ་མི་གནས་གཟུགས་སྐུ་གཉིས། ། ཤེས་པས་སྲིད་ལ་མི་གནས་ངོ་བོ་ཉིད། ། རྟོགས་དང་རྟོགས་བྱ་གཉིས་མེད་ཆོས་ཀྱི་སྐུ། ། དེ་བཞིན་ཡེ་ཤེས་ཆོས་སྐུ་མཛད་པའི་རྒྱུ། ། ལོངས་སྤྱོད་རྫོགས་པའི་སྐུ་ནི་མཛད་པ་པོ། ། སྤྲུལ་པའི་སྐུ་ནི་མཛད་པའི་ཚུལ་ཡིན་ལ། ། ངོ་བོ་ཉིད་སྐུ་མཛད་པའི་ངོ་བོ་སྟེ། ། མཛད་པ་པོ་ལ་སྐྱོ་དུབ་མི་མངའ་ཞིང་། །
མཛད་ཡུལ་འགྲོ་ལ་མུ་མཐའ་མེད་པའི་ཕྱིར། ། མཛད་དུས་ནམ་མཁའ་གནས་པ་དེ་སྲིད་དུ། ། མཛད་ཚུལ་དུ་མས་འགྲོ་དོན་རྟག་མཛད་དེ། ། སྐུ་ཡི་རྣམ་འཕྲུལ་སྟོན་པ་ལྷ་དབང་བཞིན། ། གསུང་གིས་གདམས་ངག་འདོམས་པ་ལྷ་ཡི་རྔ། ། མཁྱེན་བརྩེའི་སྤྲིན་ལས་འདོད་དགུའི་ཆར་ཆེན་འབེབས། ། ཚངས་བཞིན་གྲངས་མེད་སྤྲུལ་པས་འགྲོ་དོན་མཛད། ། ཡེ་ཤེས་སྣང་བ་ཉི་མའི་འོད་ལྟར་སྤྲོ། ། དགོས་འདོད་འབྱུང་བ་མི་རྟོག་ནོར་བུའི་ཐུགས། ། གསུང་དབྱངས་སྒྲ་སྙན་ལྟ་བུས་དམ་ཆོས་སྟོན། །
མཁའ་ཁྱབ་སྐུ་ནི་འདུས་བྱས་གཟུགས་དང་བྲལ། ། ཐུགས་རྗེའི་ས་འཛིན་འགྲོ་བའི་དགེ་ལེགས་གཞི། ། རྟག་པར་འབྱུང་བ་རྒྱལ་བའི་ཕྲིན་ལས་སོ།། ༈ །སྭསྟི་པྲ་ཛཱ་བྷྱཿ དུས་གསུམ་རྒྱལ་བ་ཀུན་གྱི་ཉེ་ལམ་མཆོག ། རྒྱུད་གསུམ་གསང་བ་སྟོན་མཛད་བླ་མ་རྗེའི། ། གསང་གསུམ་ཡོན་ཏན་ཡིད་ལ་དྲན་པའི་བློས། ། སྒོ་གསུམ་དྭང་བས་སླར་ཡང་ཕྱག་བགྱིའོ། ། ཨེ་མ་རྒྱུ་རྒྱུད་ནམ་མཁའི་ངོས་ཡངས་པོར། ། རྣམ་དག་སྤྱོད་པའི་འབྱུང་བཞི་བརྩེགས་པའི་སྟེང་། །
བཀོད་ལེགས་གྲུབ་མཐའ་རྣམ་བཞིའི་གླིང་ཆེན་དབུས། ། ཐེག་མཆོག་ལྷུན་པོ་རྒྱུད་སྡེའི་བང་རིམ་ཅན། ། སྨིན་བྱེད་མངོན་རྟོགས་གསེར་རིའི་ཕྲེང་མཛེས་དང་། ། མཐའ་བྲལ་ལྟ་བའི་རྒྱ་མཚོས་ལེགས་འཁྱུད་དེར། ། བསྐྱེད་རྫོགས་ཉི་ཟླའི་འོད་ཆགས་འཆི་མེད་གྲོང་། ། གཉིས་མེད་སྤྱོད་པའི་ཁང་མཛེས་དྲྭ་མིག་ཅན། ། གང་དེར་ཉེ་རྒྱུའི་བདེ་ལ་རྣམ་རོལ་བའི། ། ཐུན་མོང་དམ་ཚིག་དང་བཅས་འདོད་ལྷ་དང་། ། ས་ལམ་འབྲས་བུའི་གཟུགས་ཁམས་རིམ་བརྩེགས་སྟེང་། ། ཕྲིན་ལས་སྐྱེ་མཆེད་མུ་བཞིའི་བླ་ཁབ་ཅན། །
དེ་ལྟའི་བརྟན་གཡོ་ཀུན་ཁྱབ་ཀྱཻ་རྡོ་རྗེའི། ། གཞི་ལམ་འབྲས་བུའི་ངོ་མཚར་ལྟད་མོ་ནི། ། བལྟ་འདོད་རྣམ་དཔྱོད་གསལ་ལྡན་འགའ་ཡོད་ན། ། ལེགས་བཤད་འཕྲུལ་གྱི་མེ་ལོང་འདི་ལྟོས་ཤིག ། གང་འདི་སྡེ་སྣོད་ཀུན་གྱི་ལྡེ་མིག་སྟེ། ། སྔགས་གཞུང་རྒྱ་མཚོར་འཇུག་པའི་གྲུ་ཆེན་ཡིན། ། སྙན་བརྒྱུད་ཀུན་གྱི་ཟབ་གནད་འདི་ན་ཡོད། ། དེ་ཕྱིར་ཡོངས་རྫོགས་བསྟན་པའི་གླེགས་བམ་ཡིན། ། མང་ཐོས་རྣམ་དཔྱོད་ལག་པའི་འཕྲུལ་འཁོར་གྱིས། ། འདོད་དགུའི་དཔག་བསམ་རིན་ཆེན་ལྗོན་ཤིང་ལས། །
མགྱོགས་པར་བཏུས་པའི་ལེགས་བཤད་མེ་ཏོག་ཕྲེང་། ། འདྲེན་མཆོག་བླ་མའི་དབུ་ལ་མཆོད་པར་དབུལ། ། བདག་གིས་འདིར་འབད་འདི་ལ་ཉེས་པའི་ཆ། ། བདག་ཉིད་ཆེན་པོ་རྣམས་ཀྱིས་གཟིགས་གྱུར་ན། ། བདག་ལ་བརྩེ་བའི་ཐུགས་ཀྱིས་བཟོད་མཛད་དེ། ། བདག་མེད་རྟོགས་པའི་ཤེས་རབ་སྩལ་དུ་གསོལ། ། ལེགས་པར་བཤད་པའི་དགེ་དང་དགེ་གཞན་བཅས། ། ལེགས་ཚོགས་བསགས་པ་གང་དེས་བདག་གཞན་ཀུན། ། ལེགས་པའི་མཆོག་གྱུར་རྒྱལ་བའི་སྐུ་ཐོབ་ནས། ། ལེགས་བཤད་འབྱུང་གནས་ཐུབ་བསྟན་རྒྱས་བྱེད་ཤོག །
ཚེ་རབས་ཀུན་ཏུ་རྒྱལ་བ་སྲས་བཅས་དང་། ། ཁྱད་པར་རྣལ་འབྱོར་དབང་ཕྱུག་ས་སྐྱ་པ། ། བརྒྱུད་པར་བཅས་པའི་གསུང་གི་མཛོད་འཛིན་ཞིང་། ། རྣམ་དཀར་ཕྲིན་ལས་རྟག་ཏུ་སྐྱོང་བར་ཤོག ། ཅེས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ཞལ་སྔ་ནས་མཛད་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་ཞེས་བྱ་བའི་བསྟན་བཅོས་ཆེན་པོའི་གསལ་བྱེད་གོང་མའི་དགོངས་རྒྱན་ཞེས་བྱ་བ་སྔར་བྱས་ཟིན་པ་ལས་སླར་ཡང་དེ་གཉིས་ཀའི་ཚིག་དོན་གྱི་ཆ་ཧ་ཅང་མ་སྤྲོས་ཤིང་། ཤིན་ཏུ་བསྡུས་པ་མ་ཡིན་པར་སྐབས་སུ་བབ་པའི་ངག་གིས་ལེགས་པར་བཤད་པ། ལྗོན་ཤིང་མཛེས་པར་བྱེད་པའི་རྒྱན་ཞེས་བྱ་བ་འདི་ནི། འཛམ་གླིང་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཀྱི་གསུང་རབ་རིན་པོ་ཆེ་རྣམས་སྒོ་དུ་མ་ནས་དར་ཞིང་རྒྱས་པར་བྱ་བའི་སླད་དུ། ཁྱབ་བདག་འཁོར་ལོའི་མགོན་པོ་དང་དབྱེར་མ་མཆིས་པ་འདྲེན་མཆོག་ཆོས་ཀྱི་རྒྱལ་པོ་རཏྣ་ཝརྡྷའི་ཞལ་སྔ་ནས་གཙོ་བོར་སྨོས་པའི་ཆོས་བཞིན་དུ་སྤྱོད་པའི་ཡོངས་འཛིན་དམ་པ་རྣམས་ཀྱི་བཀའ་དྲིན་གྱིས་ལེགས་པར་བསྐྱངས་པས། ཆོས་འདིའི་རིགས་སུ་སྐྱེས་པ་ཤཱཀྱའི་དགེ་སློང་རྒྱུད་གསུམ་སྨྲ་བ་དཀོན་མཆོག་ལྷུན་གྲུབ་ཀྱིས་རང་ལོ་བཞི་བཅུ་རྩ་ལྔ་ལོན་པ་ལྕགས་མོ་གླང་གི་ལོ་ཁྲུམས་ཀྱི་ཟླ་བའི་ཉེར་ལྔའི་ཉིན་རྒྱལ་དང་ཕུར་བུ་འཛོམ་པའི་འགྲུབ་སྦྱོར་བཟང་པོ་ལ།
ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་དུ་སྦྱར་བའི་སྐུལ་བ་པོ་དང་ཡི་གེའི་ལྷན་ཅིག་བྱེད་པ་པོ་ནི། བཀའ་བཅུ་འཛིན་པ་མགོན་པོ་རིན་ཆེན་དཔལ་བཟང་ཞེས་བྱ་བས་གུས་པས་བགྱིས་ཏེ་ལེགས་པར་གྲུབ་པའོ།། །། ཤུ་བྷཾ་མསྟུ་སརྦ་ཛ་ག་ཏཾ།། །། PAGE * MERGEFORMAT 24 དཀོན་མཆོག་ལྷུན་གྲུབ། བསྟན་བཅོས་ལྗོན་ཤིང་མཛེས་པར་བྱེད་པའི་རྒྱན། PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
