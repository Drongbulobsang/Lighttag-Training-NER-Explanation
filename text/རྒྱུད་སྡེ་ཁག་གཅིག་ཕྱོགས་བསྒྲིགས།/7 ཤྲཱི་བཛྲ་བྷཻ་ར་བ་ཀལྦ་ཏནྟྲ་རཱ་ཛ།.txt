རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༧
ཤྲཱི་བཛྲ་བྷཻ་ར་བ་ཀལྦ་ཏནྟྲ་རཱ་ཛ།
༄༅། །རྒྱ་གར་སྐད་དུ། ཤྲཱི་བཛྲ་བྷཻ་ར་བ་ཀལྦ་ཏནྟྲ་རཱ་ཛ། བོད་སྐད་དུ། དཔལ་རྡོ་རྗེ་འཇིགས་བྱེད་ཀྱི་རྟོག་པའི་རྒྱུད་ཀྱི་རྒྱལ་པོ། ངག་གི་དབང་ཕྱུག་ལ་ཕྱག་འཚལ་ལོ། དེ་ནས་འདིར་ནི་བཤད་བྱ་བ། ཇི་ལྟར་འགྲོ་རྣམས་ཟད་བྱེད་ཅིང་། ། སྡུག་བསྔལ་རྣམ་ཐར་བྱེད་པ་ཡི། ། སྒྲུབ་པའི་ཐབས་ཆེན་མཆོག་གྱུར་པ། ། གསང་སྔགས་དེ་ལས་འབྱུང་བར་འགྱུར། །
དང་པོར་རྣམ་པར་སྣང་མཛད་དེ། ། དེ་དང་ཉེ་བར་ངག་དབང་ཕྱུག ། རྡོ་རྗེ་འཁོར་ལོ་སྒྱུར་བའོ། ། གདོན་གྱི་བདག་དང་འབྱུང་པོའི་རྗེ། ། མི་ཡི་ས་བོན་གཉིས་ལྡན་བྱ། ། མཆོད་རྟེན་སྲེག་བྱེད་མཐའ་དང་བཅས། ། གཞན་དུ་ཤེས་པར་མི་འགྱུར་ཏེ། ། རྡོ་རྗེ་ཅན་གྱི་མཁའ་ལ་གནས། ། ཡི་གེ་འབུམ་ཕྲག་ཁྲི་བརྗོད་ན། ། ཉམས་པ་ཐམས་ཅད་སེལ་བྱེད་ཅིང་། །
ཞི་དང་རྒྱས་དང་དབང་མངོན་སྤྱོད། ། གསོད་དང་སྐྲོད་དགུག་དབྱེ་རིངས་དང་། ། དམན་པར་བྱེད་དང་རྒྱལ་སྲིད་སོགས། ། ཐོབ་པ་ཉིད་ལ་ཐེ་ཚོམ་མེད། ། དུར་ཁྲོད་ཚང་ཚིང་ཁྲོད་ངོགས་རྩུབ། ། ཤིང་གཅིག་ཁང་སྟོང་མཚན་གཅིག་དབེན། ། གང་འདོད་གནས་སུ་བསམ་གཏན་བརྩམ། ། དེ་ནས་བཅོམ་ལྡན་འདས་འཕྲུལ་པ་ཐམས་ཅད་ལ་ཁྱབ་པ་མེ་ལོང་ལྟ་བུ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། སྐུ་དང་ཡེ་ཤེས་ཐམས་ཅད་ལ་ཁྱབ་པར་བྱ་བའི་ཕྱིར། ། སྐུ་མདོག་དཀར་པོ་ཞལ་ལྔ་དག་ལྡན་པར་བྱས་ནས།
འཇིག་རྟེན་པ་ཐམས་ཅད་ལ་གཟུགས་ནས། རང་གི་རིགས་ཀྱི་ཡེ་གེ་ཉིད་བརྗོད་པས། སྐུ་དང་གསུང་དང་ཐུགས་དང་ཡོན་ཏན་དང་། ཕྲེང་ལས་དང་། ཡེ་ཤེས་ཀྱང་གཅིག་གི་ངོ་བོར་སྤྲུལ་པའི་སྐུར་གྱུར་ཏོ། ། ཀྱེ་མ་བཅོམ་ལྡན་རྡོ་རྗེ་ཆེ། ། དོན་རྣམས་བསྐྱེད་པ་ཡང་ཉིད་དོ། ། མཁའ་དཀྱིལ་འོད་ཀྱིས་འགེངས་འགྱུར་བ། ། སླར་ཞིང་ཁ་དོག་ལྔ་ལྡན་པ། ། ས་བོན་སྔགས་ཀྱིས་བསྐུལ་བ་ཡི། །
འོད་ཀྱི་རྩེ་ཕྲག་ཐུབ་པའི་སྐུ། ། ཀུན་ཀྱང་སངས་རྒྱས་གནས་ལས་སྐྱེས། ། རང་ལ་ཞུགས་པས་སྐུ་རྫོགས་འགྱུར། ། ཞལ་དྲུག་ཁྲོ་གཉེར་རབ་བརྗིད་པ། ། མ་ཧེའི་ཞལ་ལྡན་སྟེང་གནས་པ། ། འཇམ་དཔལ་ཞལ་ནི་འཛུམ་བཅས་བཞུགས། ། ལྷག་མ་དམར་དང་སེར་དང་སྔོ། ། དུ་བའི་མདོག་མཚུངས་གྱེན་སྐྲར་ལྡན། ། ཐོད་པ་སྐམ་རློན་རྒྱུ་མ་སྦྲུལ། ། རུས་པ་རྡོ་རྗེའི་ཕྲེང་བས་བརྒྱན། །
གླང་ཆེན་སྟག་ལྤགས་གྱོན་ནས་ནི། ། ཧཱུྃ་ཕཊ྄་གླུར་ལེན་གད་མོ་ཅན། ། ནམ་མཁའི་ལུས་ཅན་ཁྲོ་བོའི་སྤྲིན། ། ཡང་དང་ཡང་དུ་སྤྲོ་བྱེད་པའི། ། ཕྱག་དྲུག་རབ་ཏུ་བརྗིད་པ་སྟེ། ། དབྱུག་པ་ཐོ་བ་གཏུན་ཤིང་དག ། གཡས་པའི་ཕྱག་གིས་རིམ་བཞིན་འཛིན། ། དགྲ་སྟ་དང་ནི་ལྕགས་ཀྱུ་དང་། ། ཞགས་པ་གཡོན་པའི་ཕྱག་གིས་འཛིན། ། པདྨ་ཉི་མ་མ་ཧེ་དང་། །
གཤིན་རྗེའི་སྟེང་ན་འགྱིང་བག་ཅན། ། ཞབས་དྲུག་གཡོན་བརྐྱང་གར་གྱིས་གནས། ། འཇིག་རྟེན་བདག་པོ་མཐར་མཛད་པའོ། ། དེ་ལྟར་གང་ཞིག་དད་པ་དང་། ། བློ་ལྡན་གཡོ་སྒྱུ་རབ་སྤངས་ཤིང་། ། ལེགས་པར་དབང་རྣམས་ཐོབ་བྱས་ནས། ། རྡོ་རྗེ་སློབ་དཔོན་མཉེས་བྱེད་པས། ། ཡང་ནས་ཡང་དུ་དྲན་བྱེད་ན། ། བརྟན་པ་ཆེན་པོ་ཐོབ་པར་འགྱུར། ། ལྷ་ཡི་དགེ་འདུན་ང་ལ་ཉོན། །
དཔའ་བོ་འཆང་ལ་རབ་དགའ་ཞིང་། ། ཤ་ཆེན་རྟག་ཏུ་མུར་བྱེད་ན། ། ལས་རྣམས་དེ་ཡིས་མྱུར་དུ་འགྲུབ། ། སྐུ་ནི་དུ་མ་འཕྲོ་བྱེད་ཅིང་། ། སྐུ་ལ་སྐུ་རྣམས་ངེས་ཐིམ་བྱེད། ། ཐམས་ཅད་སྒྱུ་མ་ཉིད་ཤེས་པས། ། འཇིག་རྟེན་རྣམས་སུ་ཡིད་སད་བྱེད། ། ཁོང་སྟོང་རྩ་ནི་ཀ་བ་སྟེ། ། རྒྱུན་དུ་བྱང་ཆུབ་སེམས་འཛག་བྱེད། ། ཆུ་སྐྱེས་དམར་པོ་ཁ་སྦྱར་གཉིས། །
ཡན་ལག་གཉིས་ཀྱིས་ལེགས་པར་བཅུན། ། ཤེས་པ་འཕེལ་བ་མེ་དང་རླུང་། ། ཉི་མ་ཟླ་བ་ཐབས་ལྡན་དང་། ། ཤེས་རབ་ལྡན་པར་ཤེས་པར་བྱ། ། གཉིས་པོ་དེ་ཉིད་རྣམས་སྤངས་ན། ། ཁོང་དུ་ཆུད་པར་མི་འགྱུར་རོ། ། ཆུ་སྐྱེས་ཁ་སྦྱོར་ལ་བརྟེན་ཏེ། ། གསུམ་གནས་པ་ཡི་ཏིང་འཛིན་ལ། ། རྡོ་རྗེ་ཆོས་ཀྱིས་རྗེས་བཏབ་པའི། ། ཐམས་དང་ཤེས་རབ་གྲོལ་བའི་རྒྱུ། །
བློ་ལྡན་འབད་པས་ཤེས་པར་འགྱུར། ། དེ་ཕྱིར་དེ་ལ་བརྩོན་པར་བྱ། ། ཆོས་རྣམས་ཆོས་ཉིད་དབྱེར་མེད་པས། ། སྟོང་པ་དེ་ཉིད་ཀྱི་ཡེ་ཤེས་ཆེ། ། མི་ཤིགས་རྟོག་བྲལ་མཚན་མ་མེད། ། བདེ་ཆེན་ཡེ་ཤེས་རྡོ་རྗེའི་སྐུར། ། ཡེ་ཤེས་ལ་མི་རྟོག་རྟོག་པ་བྲལ། ། རྟོག་པའི་མཚན་པ་ཐམས་ཅད་སྲེག ། སྤྲོས་པའི་མཚན་མ་མཐའ་དག་ནི། ། ཇི་སྙེད་སྒྱུ་མའི་རྣམ་པ་ཤེས། །
དེ་ཉིད་ཤེས་ནས་གྲོལ་བའོ། ། མི་ཤེས་པས་ནི་ཕྱིར་ཞིང་འཁོར། ། འཇིག་རྟེན་སྐྱེ་བོ་བློ་ལྡན་འགས། ། ངེས་པ་རྟོག་པ་ཐབས་ཀྱི་མཆོག ། སྡུག་བསྔལ་ཆེན་པོ་རབ་འཇིགས་ནས། ། བདེ་བ་འདོད་པས་ནན་ཏན་བྱ། ། དཔལ་རྡོ་རྗེ་འཇིགས་བྱེད་ཀྱི་རྟོག་པའི་རྒྱུད་ཀྱི་རྒྱལ་པོ་ལས། ཐབས་དང་ཤེས་རབ་ཀྱི་བསམ་གཏན་བསྟན་པའི་ལེའུ་སྟེ་དང་པོའོ།། །། དེ་ནས་ཡང་དག་བཤད་བྱ་བ། ། སྔགས་གྲུབ་པ་ལས་བྱུང་བ་ཡི། །
ལས་རྣམས་འདིར་ནི་ཤེས་བྱ་སྟེ། ། དེར་ནི་ལྷ་ཡི་སྐུ་ཡང་སྦྱར། ། ཞི་སོགས་བཟླས་པའི་རིམ་པ་ལ། ། རྡོ་རྗེའི་དབུས་སུ་རྡོ་རྗེ་ནི། ། ཉི་ཟླ་ལ་བརྟེན་ཡི་གེ་ཡི། ། ཕྲེང་བ་ཁ་དོག་ལྔར་ཤེས་པ། ། སྐྱེས་བུལ་སྤངས་ནས་བཀླག་པ་ནི། ། མཁས་པས་བཟླས་པའི་རིམ་པའོ། ། དྲག་པོའི་ལས་རྣམས་སྒྲུབ་པ་ལ། ། ཉོན་མོངས་གཅོད་པའི་འཁོར་ལོ་ནི། །
སེར་པོ་རྩེ་རྩིབས་བཅུ་པ་ལ། ། འོད་ཟེར་སྣ་ཚོགས་འཕྲོ་བ་བསམ། ། ཞི་བར་འདོད་པའི་སྐྱེས་བུ་དེས། ། སེམས་ནི་ཡང་དག་མཉམ་གཞག་ནས། ། སྔགས་ཀྱི་འོད་ཀྱང་འགྲོ་གཞན་ལ། ། ཕན་པའི་ཡིད་དང་ལྡན་པར་བྱ། ། གྲོ་བ་རས་དང་ཤིང་ཤུན་ལ། ། གུར་གུམ་གི་ཝང་དྲི་རྣམས་ཀྱིས། ། མཆོད་རྟེན་རིམ་པ་ལྔར་ལྡན་ཞིང་། ། གདུགས་དང་འཁོར་ལོ་ལྡན་པར་བྱ། །
སྒྲུབ་པ་པོ་ཡི་མིང་དང་རུས། ། དེ་ཡི་བུམ་པའི་ནང་དུ་བྲི། ། ཡེ་དྷརྨ་ལ་སོགས་པ་ཡི། ། སྔགས་ཀྱིས་གཡོན་ནས་བསྐོར་བར་བྲི། ། ཅིག་ཤོས་གཡས་ནས་གཡོན་དུ་བྲི། ། དེ་ལ་སྤེལ་ཚིག་མང་བའམ། ། ཡང་ན་འཁོར་ལོའི་བར་དུ་གཞག ། འཁོར་ལོ་ཀུན་ལ་ཁ་སྦྱོར་གནད། ། རབ་ཏུ་གནས་པར་བྱས་ནས་ཀྱང་། ། ལུས་སམ་མགུལ་ལམ་གང་བདེར་གཞག །
དེས་ནི་གདོན་དང་བྱད་སྟིམས་དང་། ། རིམས་དང་ཡམས་རྣམས་སེལ་བར་བྱེད། ། གང་ཞིག་ཡུལ་རྣམས་གཞོམ་འདོད་ན། ། ཧཱུྃ་གི་ས་བོན་དང་ལྡན་པར། ། མིང་ཡིག་ཙམ་པོ་བྲི་བར་བྱ། ། སོ་ཕག་ཕྱེ་མ་ལྡོང་རོས་དང་། ། བ་བླ་མ་ཧེའི་ཁྲག་གིས་བརྫིས། ། ཟླ་གམ་གཉིས་པའི་གཟུགས་བྱས་ཏེ། ། བར་དུ་གང་འདོད་བསྒྲུབ་བྱ་ཡི། ། གཟུགས་བརྙན་སོར་བརྒྱན་པ་ཡི་ཚད། །
བྱས་ལ་གན་རྐྱལ་དུ་གཞག་ལ། ། མ་ཧེ་གདོང་གི་སྦྱོར་བ་ཡིས། ། ཁྲོ་ཕྲག་གཅིག་ཏུ་སྔགས་བཟླས་ནས། ། དུམ་བུ་དུམ་བུར་གཏུབས་བྱས་ཏེ། ། ཆུ་བོའི་གཞུང་དུ་དོར་བྱས་ན། ། སྐད་ཅིག་དེ་ལ་དེ་དབང་འགྱུར། ། བྱ་རོག་འུག་པའི་གཟུགས་བྱས་ཏེ། ། མ་ནུ་མ་ལི་རོ་ཙ་ནས། ། ཁྱོ་ཤུག་བསྒྲུབ་བྱའི་མིང་བྲིས་ཏེ། ། གཤིན་རྗེའི་ཕྱོགས་བལྟས་གསང་སྔགས་གདོན། །
རྐང་པ་གཡོན་པས་མནན་ནས་ནི། ། མི་ཡི་རྗེ་ངར་ཕུར་པས་གདབ། ། སྐད་ཅིག་ཙམ་ལ་དེ་དག་བྱེད། ། དེ་ནས་འདིར་ནི་བསད་པ་ཡི། ། ཆོ་གའི་རིམ་པ་བཤད་པར་བྱ། ། ཞལ་དྲུག་ཕྱག་དྲུག་ཞབས་དྲུག་གམ། ། ཡང་ན་ཞལ་གཅིག་ཕྱག་བཞིའམ། ། ཞལ་གཅིག་ཕྱག་གཉིས་པ་ཡང་དུང་། ། མ་ཏེའི་གདོང་གི་སྦྱོར་བ་ཡིས། ། ཁྲོག་རྣམས་སྣ་ཚོགས་ཐ་དད་དང་། །
བསྒྲུབ་བྱའི་རྗེས་དང་དུག་གི་རིགས། ། རྟ་དང་མ་ཧེ་བོང་བུའི་ཆུས། ། སྦྲུས་པའི་བསྒྲུབ་བྱའི་ལིང་ག་བྱ། ། ལུས་ལ་ཚེར་མས་གཟུགས་བྱ་ཞིང་། ། ཏིལ་མར་གྱིས་ཀྱང་བསྐུ་བར་བྱ། ། ཡང་ནི་ཤིང་ལོ་གྲོ་གའམ། ། དུར་ཁྲོད་རས་སམ་ཤུན་པ་ལ། ། རང་ཉིད་གཅོར་བུ་སྐྲ་བཤིག་ནས། ། ལུས་ནི་ཐལ་བས་བྱུགས་བྱས་ཏེ། ། མངོན་སུམ་ཁྲོས་ནས་ཤ་ཆེན་བཟའ། །
རབ་ཏུ་ཞིམ་པའི་ཆང་འཐུང་ཞིང་། ། ནག་པོའི་ཆོས་ཀྱི་མཚན་ཕྱེད་དུས། ། འཁོར་ལོ་བྲི་བ་བརྩམ་པར་བྱ། ། ལེ་ཚེ་བཅུ་གཉིས་འཁོར་ལོ་ནི། ། ཧཱུྃ་དང་ཧྲཱིཿཥྚྲཱིཿདབུས་སུ་དགོད། ། ཎ་ཡོ་ནི་ར་རྩིབས་མཆན་ལ། ། ཡུངས་ཀར་ཏིལ་དང་སྐགས་ཁུ་དང་། ། རྟ་དང་མ་ཧེ་ར་ཁྱི་ཁྲག ། བྱ་རོག་འུག་པའི་སྒྲོ་ཡིས་བྲི། ། ཡི་གེ་ཡ་ཡི་ལྟོ་བར་ཡང་། །
མིང་དང་རུས་སུ་ལྡན་པར་བྲི། ། ཕྱོགས་བཞིར་ཡི་གེ་བཅུ་པ་ནི། ། མིང་དང་བཅས་པ་བྲི་བར་བྱ། ། བརྒྱད་པོ་དག་ལ་རིམ་པ་བཞིན། ། ཡི་གེ་འདི་དག་བྲི་བར་བྱ། ། ཨོཾ་མུ་ས་ལེ་ཙུརྣ་ར་ག་ཙར་ཤ་ན་ཙུ་ཤ་ན་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄། ཡི་གེ་ཡ་ལ་བསྐོར་ནས་ནི། ། བསྒྲུབ་བྱ་གཟུགས་དང་ལྡན་པར་བྲི། ། དེ་ཡི་མུ་ཁྱུད་དག་ལ་ནི། ། ཡི་གེ་བཅུ་ལ་མིང་བཅས་བྲི། །
ཕྱོགས་བཞིར་རྩེ་གསུམ་རྡོ་རྗེས་མཚན། ། དེ་བཞིན་རྫས་རྣམས་མ་ལུས་པས། ། འཁོར་ལོ་ལྟོ་བར་ལྡན་པ་བྲི། ། གཤིན་རྗེའི་གཟུགས་ནི་རལ་གྲི་དང་། ། དབྱུག་པ་འཛིན་པ་བྲིས་ནས་ནི། ། དེ་དང་དེ་གཉིས་ལྟོ་སྦྱར་ལ། ། མཚན་ངན་ཐོད་པའི་ནང་དུ་གཞུག ། ཚ་གསུམ་སྐེ་ཚེ་དུག་མུ་ཟི། ། རོ་ཉེས་བཀང་ནས་དཀྱིལ་འཁོར་ནི། ། གྲུ་གསུམ་དབུས་སུ་གཞག་པར་བྱ། །
ཡུངས་དང་བྲ་བར་སཱ་ལུ་ནག ། ཛབྷི་བྲ་བོ་སོགས་རྣམས་ལ། ། གསང་སྔགས་རྒྱལ་པོ་བརྗོད་བྱས་ཏེ། ། དྲོའམ་དུ་བ་འཐུལ་བར་དུ། ། རིམས་དང་རིམས་ཀྱི་ཁྲག་རྣམས་ནི། ། མ་ལུས་ཟད་པར་འཐུང་བ་ཡིས། ། མ་ཡེངས་པར་ནི་བསམ་གཏན་བྱ། ། ཡང་ན་བསྒྲུབ་བྱ་ཟ་བར་མཐོང་། ། ཤིང་གཅིག་རྩར་ནི་རེངས་པ་དང་། ། མལ་གྱི་འོག་ཏུ་ཞ་ཞིང་ལྐུགས། །
ཆུ་མདོར་འབྱེད་ཅིང་རི་རྩེར་བསྐྲད། ། གསད་པ་མེ་ཐབ་འོག་ཏུ་སྦ། ། དགུག་པ་ལ་ནི་སྒོ་ཁང་འོག ། ལྷའམ་འཁོར་ལོ་སྒྱུར་བའོ། ། བདེ་གནས་རྣམས་ཀྱིས་དབང་དུ་འགྱུར། ། མར་ཁུ་ཆེན་པོ་ཐོད་པ་ཡི། ། ནང་དུ་བླུགས་ནས་བསྐོལ་བྱས་ཏེ། ། བཞར་བས་མིག་ལ་བྱུག་བྱེད་ན། ། མངོན་ཤེས་དེ་ཉིད་མྱུར་དུ་འཐོབ། ། རིགས་ལྡན་རྒྱལ་པོ་ལས་རྙེད་ཅིང་། །
མདོག་ལྡན་ལང་ཚོ་གསར་བཀུག་ལ། ། ཙནྡན་ལྡེ་ཁུ་མང་བྱས་ཏེ། ། ལས་ཀྱི་སྦྱོར་བས་དེ་ཉིད་བཅིང་། ། ཡང་ན་མེ་ལ་གདུང་བས་འགྲུབ། ། ཨོཾ་བཛྲ་ཀྲོ་དྷ་ཡ་རཱ་མ་ཛཿབཛྲ་ཀཱི་ལི་ཀཱི་ལི། ཧ་ན་ཧ་ན་མཱ་ར་ཡ་ཕཊ྄། ཅེས་བྱའི་གསང་སྔགས་བརྗོད་བྱས་ལ། ། རུས་པའི་ཕུར་བས་གདབ་པར་བྱ། ། གསལ་ཤིང་ལ་གཙུག་སྐྱེས་བུ་ཡི། ། རྫས་ལ་བརྟེན་ཏེ་བསྒྲུབ་པར་བྱ། །
ཏིལ་མར་བྱུགས་ལ་ཐོད་པས་བཞར། ། མར་མེར་བྱས་པའི་དུད་པ་ཡིས། ། མིག་རྣོན་དག་ནི་འགྲུབ་པར་འགྱུར། ། གསང་སྔགས་རྒྱལ་པོ་ཐོགས་མེད་ལ། ། བསྟེན་པས་ཐོབ་བྱ་མང་མོད་ཀྱང་། ། འདིར་ནི་བརྗོད་པ་ཅི་ཞིག་དགོས། ། ཡང་ན་འདི་ལྟར་ཤེས་བྱ་སྟེ། ། རང་ཉིད་སྔགས་དང་ཏིང་འཛིན་ལྡན། ། བརྩོན་ཆེན་གཞན་དུ་མ་ཡེངས་པས། ། གང་དུ་བརྩམས་པ་དེ་འགྲུབ་འགྱུར། །
སྨད་འཚོད་རང་བྱུང་ཉིད་ཀྱིས་ནི། ། སྔོན་བསྟན་ཙཀྲ་ལེགས་བྲིས་ཏེ། ། ལིང་གའི་སྙིང་གར་བཅུག་བྱས་ལ། ། རང་མདུན་ཁྲག་གི་ཟླ་གམ་སྟེང་། ། ཁྲག་གིས་བྱུགས་པའི་སྟེང་དུ་གཞག ། མིའམ་རྒྱལ་པོའི་བུ་མོ་དག ། དགུག་དང་དབང་གི་ཡི་གེ་ཡིས། ། དེ་ཉིད་དུ་ནི་ངེས་པར་འགྱུར། ། ཉལ་སའི་འོག་ཏུ་མནན་པར་བྱ། ། མི་གླང་ར་ཁྱི་བསེ་ཕག་ཁྲག །
འཁོར་ལོ་བྲིས་ནས་ལིང་ག་ཡི། ། མགྲིན་པར་བཅུག་ན་བྱ་རོག་གི ། ཁྲག་གིས་ཁྲག་སྐྱུག་སྔགས་བྲིས་ནས། ། ཡི་གེ་དེ་ལྡན་ཐོད་པ་རུ། ། བཅུག་ནས་གསང་སྔགས་མང་བཟླས་ཏེ། ། དུར་ཁྲོད་མེ་ཐབ་འོག་བཞག་ན། ། ཁྲག་སྐྱག་པ་ལ་ཐེ་ཚོམ་མེད། ། བསྲོས་ན་ཚ་བའི་ནད་ཀྱིས་འཆི། ། སྦལ་ཁྲག་ཕ་ཝང་ཀླད་པ་ཡིས། ། འཁོར་ལོ་དེ་ཉིད་ལེགས་བྲིས་ནས། །
ལིང་གའི་མཆན་ཁུང་གཡོན་བཅུག་ལ། ། གཡས་གཡོན་གླང་ཁྲག་སྦལ་ཁྲག་བྱུག ། ལིང་གའི་ཕྱོགས་སུ་རང་ཉིད་ཀྱི། ། རྐང་པ་གཡོན་པའི་མཐེ་བོས་མནན། ། དེ་ཚེ་བཟླས་པ་མང་བྱས་ནས། ། རྒྱ་གྲམ་ལམ་དུ་མནན་ལ་གཞག ། དེ་ལས་ཟློག་པ་བྲིས་ནས་ནི། ། ཤིང་གཅིག་ཁང་པར་སྦས་ན་རེངས། ། རྔ་མོ་བྱ་རོག་རྒན་པོའི་ཁྲག ། འཁོར་ལོ་བྲིས་ནས་ལིང་ག་ཡི། །
རྐང་གཉིས་བར་བཅུག་རང་མདུན་དུ། ། ཁྲག་གིས་རྔ་མོ་གཟུགས་བྲིས་ཏེ། ། དེ་ཡི་སྟེང་གཞག་རང་ཉིད་ཀྱིས། ། རླུང་གི་བསམ་གཏན་ངེས་ལྡན་ན། ། བསྐྲད་པ་ཉིད་དུ་ཐེ་ཚོམ་མེད། ། རི་བོའི་རྩེ་ལ་འཛེགས་ཏེ་སྦ། ། ནེའུ་ལེ་སྦྲུལ་རྟ་མ་ཧེ་དང་། ། བྱ་རོག་འུག་པའི་ཁྲག་གིས་ནི། ། ཁྱོ་ཤུག་རྐང་པའི་རྗེས་སྦྲུས་པའི། ། ལིང་ག་སོར་བརྒྱད་པར་བྱས་ཏེ། །
ཁྲག་དེས་བྲིས་པའི་འཁོར་ལོ་དག ། སྙིང་གར་བཅུག་པ་གཉིས་བྱས་ཏེ། ། ནེའུ་ལེ་གཟུགས་བྱས་སྟེང་དུ་གཞག ། ལག་གཉིས་རྟ་དང་མ་ཧེ་ཡི། ། རུས་པས་བརྡུང་ཞིང་གསང་སྔགས་ཟློས། ། རྩེ་འདྲུད་ཤིང་རྩར་སྦས་ན་འབྱེར། ། ཙནྡན་དཀར་པོས་ལེགས་བྲིས་ནས། ། གསེར་སོགས་རིན་ཆེན་རྫས་སུ་དྲིལ། ། མདུན་དུ་ཟླ་བའི་གཟུགས་སྟེང་དུ། ། གཞག་ལ་ཉིན་རེའི་བསྐོར་བ་ནི། །
ཇི་སྲེད་བྱས་ན་བསྲུང་བར་ངེས། ། སྤྱི་བོར་བཏགས་ན་གཡུལ་ལས་རྒྱལ། ། རྐང་པར་བཏགས་ན་ཆུ་སྟེང་འགྲོ། ། བ་ཡི་འོ་མས་ཁྲུས་བྱས་ཏེ། ། ཀུ་ཤ་བ་མར་སོགས་མཆོད་ན། ། གསོལ་བཏབ་ནད་རྣམས་ཐམས་ཅད་སྲུང་། ། དེ་ནས་བཅོམ་ལྡན་འདས་ལས་ཕྲ་བ་ཐམས་ཅད་ལས་རྣམ་པར་རྒྱལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས། ལས་ཐམས་ཅད་ཀྱི་རྗེས་སུ་འགྲོ་བའི་སྔགས་འདི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། མཱ་ར་ཡ་ཕཊ྄་ཅེས་བསད་པའི་འོ། ། བི་དྭེ་ཥྤ་ཡ་དབྱེ་བའི་འོ། །
ཨུཙྪཊ་ཡ་བསྐྲད་པའིའོ། ། མོ་ཧ་ཡ་རྨོངས་པའི་འོ། ། བ་ཤྂ་ཀུ་རུ་དབང་དུ་བྱ་པའི་འོ། ། སྟམྦྷ་ཡ་མནན་པའིའོ། ། ཨཱ་ཀརྵ་ཡ་ཛཿདགུག་པའི་འོ། ། ཨོཾ་ཧྲཱིཿསྭཱ་ཧཱ་མཆོད་པའི་འོ། ། ཨོཾ་ཨི་དྃ་གྷ་སྭཱ་ཧཱ་ཞལ་བསིལ་གྱིའོ། ། ཨོཾ་དུཥྚ་སྭཱ་ཧཱ་དྲིའི་འོ། ། ཨོཾ་བྷོ་ཡྃ་ཛཿཛ་མེ་ཏོག་གིའོ། ། ཨོཾ་ཥྚི་ཧ་ཧེ་ཕཊ྄་ཕཊ྄།
བདུག་པའི་འོ། ། ཨོཾ་དཱི་པོ་དྷ་ན་མ་ཡ་སྭཱ་ཧཱ། མར་མེའི་འོ། ཨོཾ་བཛྲ་ནཻ་བིདྱ་ཨཱཿཧཱུྃ་སྭཱ་ཧཱ། ཞལ་ཟས་ཀྱི་འོ། ། ཨོཾ་ཀཱ་ལ་རཱུ་པ་ས་ཏྭ་ད་མ་ཀ མ་ཧཱ་བྷཱུ་ཏ་པ་ཏི། ཨི་དྃ་བ་ལི་གྲྀཧྣ་པ་ཡ་གྲི་ཧྣ་པ་ཡ་སྭཱ་ཧཱ། གཏོར་མའི་འོ། ། ཨོཾ་ཧྲཱིཿཡ་མ་རྭ་ཛ་ཨེ་ཧྱེ་ཧེ་ཨཱ་གཙྪ་ཨཱ་གཙྪ་བྷ་ག་བཱ་ན་སརྦྦ་མཱྃ་ས་མེ་ད་མཛྫ།
རུདྷི་ར་པྲི་ཡེ་བྷ་ཀྵ་བྷ་ཀྵ། མ་མ་སརྦྦ་ས་ཏྭ་ད་པ་ཀ ཀརྨ་ཀུ་རུ་སིངྷི་མྨེ་སྭཱ་ཧཱ་ལྷ་སྤྱན་དྲང་པའིའོ། ། ཨོཾཧྲཱིཿབཛྲ་ཛ་ཡེ་སུ་ཛ་ཡེ་མ་ཧཱ་བཛྲ་ཛ་ཡེ་མུ་ནི་བཛྲ་མུཿལྷ་ལ་སོགས་པ་གཤེགས་སུ་གསོལ་བའི་འོ། ། དེ་ནས་རྡོ་རྗེ་འཛིན་པ་ཉིད་ཆོས་ཐམས་ཅད་ཀྱི་རྗེས་སུ་འགྲོ་བ་དང་། ལྡོག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས། ། གསང་སྔགས་ཡོངས་སུ་རྫོགས་པའི་ཕྲིན་ལས་འདི་ཉིད་བཀའ་སྩལ་ཏོ། ། ནམ་མཁའི་དབྱིངས་ཀྱིས་དབུས་གནས་པར། ། ཧཱུྃ་ལས་ཡོངས་སུ་རྫོགས་པ་ཡི། ། རྡོ་རྗེ་འཇིགས་བྱེད་བསམ་པར་བྱ། །
དམར་པོ་ཞལ་གཅིག་ཕྱག་གཉིས་པ། ། ཤེས་རབ་མོ་དང་མཉམ་དུ་སྦྱོར། ། དབྱུག་པ་ཐོད་ཁྲག་ཕྱག་ན་འཛིན། ། མ་ཧེ་པདྨ་ཉི་མ་ལ། ། གཡོན་བརྐྱང་བ་ཡི་ཚུལ་གྱིས་བསྒོམ། ། ཨོཾ་ཡ་མཱནྟ་ཀྲི་ཏ་ཧཱུྃ་ཕཊ྄། གསང་སྔགས་རྒྱལ་པོ་འདི་བཟླས་ན། ། འདོད་པའི་དངོས་གྲུབ་ཐམས་ཅད་འབྱུང་། ། ནམ་མཁའི་དབྱིངས་སུ་དབུས་སུ་གནས་པར། ། ཡ་ཡིག་སྔོན་པོ་ལས་སྐྱེས་པའི། །
ཁྲོ་བོ་རྡོ་རྗེ་འཇིགས་བྱེད་ནི། ། པདྨ་ཉི་མའི་གདན་སྟེང་ན། ། སེམས་དཔའི་སྐྱིལ་ཀྲུང་གིས་གནས་པའི། ། གྲི་གུག་བི་དྷི་པ་ལ་དང་། ། དགྲ་སྟ་དང་ནི་ཐོན་ཁྲག་དང་། ། ཕྱག་བཞི་པོ་ནི་རིང་པས་འཛིན། ། མ་ཧེ་ནག་པོ་ཞལ་སྟེང་ན། ། འཇམ་དཔལ་ཞལ་ནི་སེར་ཞིང་འཛུམ། ། དཔའ་བོ་ཆེན་པོ་རང་ཉིད་བསྒོམ། ། རབ་ཏུ་ཞིམ་པའི་ཆང་བཏུང་ཞིང་། །
ཤ་ཆེན་དག་ཀྱང་མུར་བར་བྱ། ། མཚན་མོ་དུར་ཁྲོད་རྒྱུ་བྱེད་ཅིང་། ། རྟག་པར་གསང་སྔགས་བཟླ་བར་བྱ། ། ཐིག་ལེ་འདྲེན་པའི་རྣལ་འབྱོར་ནི། ། བསྒྲུབ་བྱའི་ཕྱོགས་སུ་བསམ་པར་བྱ། ། ལས་རྣམས་མྱུར་དུ་འདིས་འགྲུབ་བོ། ། ཡང་ན་འདི་ལྟར་ཤེས་བྱ་སྟེ། ། མ་ཧེ་གདོང་གི་སྦྱོར་བ་ཡི། ། སྐུ་ཡི་ཁ་དོག་སོ་སོར་ཤེས། ། ཁྱད་པར་དུ་ཡང་གསད་པ་ལ། །
ནག་པོ་མ་ཧེའི་ཞལ་ཅན་ནི། ། རྩེ་གསུམ་ལྕགས་ཀྱུ་འཛིན་པ་སྟེ། ། མ་ཧེ་ཤ་སྟེང་བསམ་བྱས་ན། ། ཁྲག་འདྲེན་པ་ཡི་མཆོག་ཏུ་གསུངས། ། རེས་འགའ་སྐུ་ལ་ཁྲོ་བོ་ནི། ། ལྕགས་ཀྱུ་འཛིན་པ་གྲངས་མེད་སྤྲོ། ། ཟླ་བ་སྤྱང་ཀིས་ཟིན་དུས་སུ། ། བྱི་ལའི་སྡེར་མོ་ར་སྙིང་དང་། ། བྱ་ཡི་ཁྲག་དང་མི་རུས་བསྲེས། ། གང་ལ་ཕོག་པ་སྨྱོ་བར་འགྱུར། །
དཔལ་རྡོ་རྗེ་འཇིགས་བྱེད་ཀྱི་རྟོག་པའི་རྒྱུད་ཀྱི་རྒྱལ་པོ་ལས་སྦྱོར་བའི་ལེའུ་སྟེ་གཉིས་པའོ།། །། དེ་ནས་ཡང་དག་བཤད་བྱ་བ། ། སྒྲུབ་པར་བྱེད་པའི་རྣལ་འབྱོར་པས། ། དུར་ཁྲོད་རས་སམ་དཔའ་བོའི་གོས། ། ཡང་ན་མཚན་གྱི་ཁེབ་མ་ལ། ། རྣམ་སྣང་མཛད་དང་རྡོ་རྗེ་ཆུས། ། དཔའ་བོའི་ཁྲག་དང་ཆང་དང་དུག ། གོ་རོ་ཙ་ནས་རས་ཚོས་བྱ། ། ལེགས་པར་དམ་པོར་དྲུད་བྱས་ཏེ། ། ལུས་ངག་ཡིད་ཀྱི་གནས་སུ་ནི། །
བདུད་རྩི་ལྔ་དང་ལྡན་པའི་ཆུས། ། ཡི་གེ་ཨོཾ་དང་ཨཱཿཧཱུྃ་བྲི། ། སྐྲ་ཕྱེད་དུར་ཁྲོད་སོལ་བ་དང་། ། ཁྲག་ཆེན་ལྡོང་རོས་བ་བླ་ཡིས། ། དབང་ཐོབ་དམ་ཚིག་སྲུང་བྱེད་ཅིང་། ། ཤིན་ཏུ་གསང་ལ་དམ་པ་པ་ཡི། ། རི་མོ་མཁན་ནི་བརྩོན་ལྡན་དེས། ། རྒྱུད་ཀྱི་དོན་ལ་མཁས་བྱས་ནས། ། དག་པོའི་ཚེས་ཀྱི་མཚན་ཕྱེད་དུས། ། གསང་བའི་གནས་སུ་རབ་བཞུགས་ནས། །
བཅོམ་ལྡན་རྡོ་རྗེ་འཇིགས་མཛད་བྲི། ། རྩ་བ་མ་ཧེ་ཁྲོས་པའི་ཞལ། ། དེ་སྟེ་འཇམ་དཔལ་འཛུམ་པའི་ཞལ། ། ལྷག་མ་དམར་དང་སེར་དང་སྔོ། ། དུ་བའི་མདོག་མཚུངས་གྱེན་སྐྲ་ཅན། ། རབ་ཏུ་བརྗིད་ཅིང་ཁྲོ་བོའི་ཞལ། ། དྲུག་དང་ལྡན་པའི་སྐུ་ལུས་ཆེ། ། ཐོད་པ་སྐམ་རློན་རྒྱུ་མ་སྤྲུལ། ། རུས་པ་རྡོ་རྗེ་ཕྲེང་བས་བརྒྱན། ། གླང་ཆེན་སྟག་ལྤགས་གྱོན་ནས་ནི། །
པདྨ་ཉི་མ་མ་ཧེ་ལ། ། གཤིན་རྗེ་མནན་ནས་ཞབས་དྲུག་གིས། ། གཡོས་བརྐྱང་གཡས་བསྐུམ་གར་གྱིས་འགྱིང་། ། ཕྱག་དྲུག་གཡས་ཀྱི་དང་པོ་ན། ། རྩེ་གཅིག་གཉིས་ཐོ་བ་སྟེ། ། གསུམ་པ་གཏུན་ཤིང་མཁའ་ལ་འཕྱར། ། དགྲ་སྟ་ལྕགས་ཀྱུ་ཞགས་པ་ནི། ། གཡོས་པའི་ཕྱག་གིས་འཛིན་པ་བྲི། ། ནམ་མཁའི་མདོག་ཅན་ཐལ་བས་བྱུགས། ། སྐུ་ལ་ཁྲོ་བོ་དུ་མ་འཕྲོ། །
སྣ་ཚོགས་མཆོད་པའི་ལྷ་མོས་བསྐོར། ། ལེགས་པར་དེ་ལྟར་བྲིས་པ་ཡིས། ། རྒྱབ་དང་ཕྱོགས་རྣམས་ཐམས་ཅན་དུ། ། དུར་ཁྲོད་ཆེན་པོས་བསྐོར་བར་བྲི། ། མགོ་རྡུམ་རྒྱུ་མ་མཁའ་ལ་ཁྱེར། ། རྐང་རྡུམ་ལག་རྡུམ་རོ་ལངས་དང་། ། ཝ་དང་སྤྱང་ཀི་གཏུམ་པོ་དང་། ། མཁའ་འགྲོ་ཕོ་མོ་ཤ་ཟའི་ཚོགས། ། བྱ་དང་གཅན་གཟན་སྣ་ཚོགས་བྲི། ། སྐྱི་བུང་རབ་ཏུ་འཇིགས་བྲིས་ནས། །
དེར་ནི་སྒྲུབ་པ་པོ་ཡང་བྲི། ། གྲི་ཐོད་བཟུང་ནས་ཤ་ཆེན་མུར། ། གོས་ནག་གྱོན་ནས་ཁྲག་ཆེན་འཐུང་། ། རྟ་དང་མ་ཧེ་རུས་པ་ཡི། ། ཕྲེང་བ་བཟུང་ནས་གསང་སྔགས་འདོན། ། བཅོམ་ལྡན་འདས་ལ་ལྟ་བར་བྲི། ། དེ་ལྟར་བྲིས་ནས་ཆང་དང་ཁྲག ། ཤ་ཆེན་གོ་རོ་ཙ་ནས་མཆོད། ། མཉམ་གཞག་ལྷ་ཡི་དགེ་འདུན་དེས། ། དུས་གསུམ་རྒྱུན་དུ་མཆོད་བྱེད་ན། །
རྡོ་རྗེ་འཛིན་པ་མྱུར་དུ་འཐོབ། ། སྐུ་ནི་རབ་ཏུ་སྦ་ཞིང་གསང་། ། ཕན་ཡོན་དམ་པ་འདི་ལས་འབྱུང་། ། དཔལ་རྡོ་རྗེ་འཇིགས་བྱེད་ཀྱི་རྟོག་པའི་རྒྱུད་ཀྱི་རྒྱལ་པོ་ལས་བྲིས་སྐུའི་ལེའུ་སྟེ་གསུམ་པའོ།། །། དེ་ནས་ཡང་དག་བཤད་བྱ་བ། ། རྟོག་པ་མ་ལུས་ཟད་བྱེད་ཅིང་། ། ལུས་རྣམས་ཐམས་ཅད་གྲུབ་འདོད་པས། ། བློ་ལྡན་སེར་སྣ་རྣམ་སྤངས་ཏེ། ། རྟུལ་ཕོད་གཡེང་པ་རྣམ་སྤངས་ནས། ། སྦྱིན་སྲེག་ལས་ལ་རབ་བརྩོན་བྱ། །
མཚལ་དང་བ་བླ་ལྡོང་རོས་དང་། ། ཤན་པའི་གོ་ཐལ་དུར་ཁྲོད་ས། ། མི་དང་མ་ཧེ་ཁྲག་གིས་བརྫི། ། ཁྲུ་དོ་པ་ལ་ཁྲུ་ཕྱེད་བརྩིག ། གྲུབ་བཞིའི་སྟེང་དུ་ཟླུམ་པོ་ནི། ། རྡོ་རྗེ་རྒྱ་གྲམ་ལྡན་བྱས་ལ། ། དེ་སྟེང་འཁོར་ལོ་རྩིབས་དྲུག་ལ། ། མཚན་མ་དྲུག་ནི་དགོད་པར་བྱ། ། ལྟེ་བར་མི་ཡི་དཀྱིལ་འཁོར་ནི། ། མཐོ་གང་ཚད་དུ་བྱས་པ་ལ། །
མ་ཧེའི་ཁྲག་གིས་ལེགས་པར་བྱུག ། བདག་ཉིད་ལྷོ་ཡིས་ཕྱོགས་བལྟས་ཏེ། ། མ་ཧེ་ཞལ་གྱི་སྦྱོར་བ་ཡིས། ། ཐབ་ཀྱི་ནང་གི་ཕྱོགས་མཚམས་སུ། ། མེ་ཡི་ས་བོན་མངོན་བལྟས་ལ། ། བསྐལ་པའི་མེ་ཆེན་ལྟ་བུར་བསྒོམ། ། དེར་ནི་མེ་ལྷའང་བསྒོམ་བྱ་སྟེ། ། ཞལ་གསུམ་ཕྱག་བཞི་གནག་ལ་རྩུབ། ། ཕྱག་གཉིས་རང་འདྲའི་ཡུམ་ལ་འཁྱུད། ། གཡས་པའི་ཕྱག་གིས་འགྲོ་རྣམས་ལ། །
སྐྱབས་སྦྱིན་མཛད་ཅིང་བགྲད་ཕྲེང་འཛིན། ། གཡོས་པས་རིལ་བ་མཆོག་སྩོལ་བརྩོན། ། ཞབས་དྲུག་རིགས་དྲུག་མཚན་མ་བརྫིས། ། ཞལ་ནས་མེ་རྣམས་རབ་འཕྲོ་ཞིང་། ། འོད་རྣམས་སྣ་ཚོགས་ཀྱིས་བརྒྱན་པ། ། དེ་ལྟར་ཤེས་ནས་རབ་བསྲེགས་ན། ། འདོད་པའི་དོན་རྣམས་རབ་ཏུ་འབྱུང་། ། དགྲ་བོའི་གཟུགས་དང་ཤ་ཆེན་དང་། ། ཆང་དང་མ་ཧེའི་ཁྲག་བཅས་པ། ། སྟོང་ཕྲག་གསུམ་དུ་བསྲེགས་བྱས་ན། །
བསྒྲུབ་བྱ་ཁྲག་ཏུ་སྐྱུགས་ནས་འཆི། ། གླང་པོ་རྟ་བོང་ཁྱི་ཤ་ལ། ། སྟོང་ཕྲག་གསུམ་གྱིས་དབང་དུ་བྱེད། ། བྱ་རོག་འུག་པ་ཁྱི་ཤ་ཆུ། ། བསྲེགས་ན་མི་རྟ་འབྱེར་བར་ངེས། ། ཏིལ་དང་ནས་དང་གྲོ་སཱ་ལུ། ། ཡུང་བ་གི་ཝང་སོ་ཕག་རྣམས། ། སྟོང་ཕྲག་དྲུག་ཏུ་གང་བསྲེགས་པ། ། ལོངས་སྤྱོད་ཐམས་ཅད་རྙེད་པར་འགྱུར། ། རྟ་དང་རྔ་མོ་བྱ་རོག་ཤ། །
མི་ཤ་རྡོ་རྗེ་ཆུར་བཅས་པ། ། གསང་སྔགས་རྣལ་འབྱོར་ལྡན་བྱས་ཏེ། ། བརྒྱ་རྩ་བརྒྱད་ཀྱིས་ངེས་པར་སྐྲོད། ། ར་ཤ་ད་ན་ཨུཏྤ་ལ། ། ཆང་དང་མ་ཧེ་ཆུར་བཅས་པ། ། གང་འདོད་བརྒྱ་རྩ་བརྒྱད་ཀྱི་ལྐུགས། ། དུག་དང་ཁྲག་དང་སྒོག་པ་དང་། ། ཤ་ཆེན་ཏིལ་མར་རབ་སྦགས་ཏེ། ། བརྒྱ་རྩ་བརྒྱད་དུ་བསྲེགས་བྱས་ན། ། ཕ་རོལ་གཞན་གྱི་རིག་སྔགས་གཅོད། །
ཙནྡན་དཀར་པོ་འབྲས་དཀར་དང་། ། ཏིལ་དཀར་འབྲས་ཆན་ཡུངས་ཀར་དང་། ། ཨུཏྤལ་དཀར་དམར་ག་བུར་དག ། ཤར་དུ་བལྟས་ཏེ་བརྒྱ་རྩ་བརྒྱད། ། བསྲེགས་ནས་དུས་རྣམས་ཀུན་ཏུ་བསྲུང་། ། གང་ཞིག་བྱ་བའི་རིམས་སོགས་དང་། ། སྔགས་རྣམས་བསམ་གཏན་ངེས་ལྡན་པས། ། སྙིང་རྗེའི་ཡིད་ནི་མ་བྲལ་ན། ། འདོད་པ་ཐམས་ཅད་འདིར་བསྒྲུབ་བྱ། ། གཞན་དུ་རྨོངས་པའི་བྱིས་པ་འགའ། །
བློ་གྲོས་མེད་གང་ཤེས་རབ་འཆལ། ། སྔགས་དང་དམ་ཚིག་དམན་གྱུར་ཅིང་། ། ཏིང་ངེ་འཛིན་ལ་མངོན་གཡེལ་བ། ། བརྩོན་པ་ཆུང་ཞིང་ལྷོད་པ་འགས། ། བསྐལ་པ་སྟོང་དུ་བསྒྲུབས་བྱ་ཀྱང་། ། འབྲས་བུ་ཡོད་པ་མ་ཡིན་ཏེ། ། ཤ་ཐང་ཆད་པ་ཉིད་དུ་འགྱུར། ། དཔེར་ན་བློ་ཞན་བྱིས་པ་རྣམས། ། འགའ་ཞིག་འབྲས་འདོད་འཁྲུལ་གྱུར་ནས། ། ཕུབ་མ་རླུང་ཁར་བྱེད་པ་ལ། །
འབྲས་ཡིད་ནམ་ཡང་མི་འགྱུར་བཞིན། ། ཇི་ལྟར་སྤྲིན་དང་ཆུ་ཟླ་དང་། ། དབང་པོའི་གཞུ་རྣམས་རྟག་མིན་ཏེ། ། ཐར་པ་འདོད་པའི་བྱ་བའང་དེ། ། སྒྱུ་མ་ཉིད་ལ་སྒྱུ་མ་རོལ། ། ཡེ་ཤེས་གཅིག་པུ་རྣམ་གྲོལ་རྒྱུ། ། སྟོང་པ་དཔག་པར་བློས་ཅི་ནུས། ། དེ་ལ་དཔྱད་ཅིང་གཞལ་བཟོད་ན། ། བརྟགས་པའི་སྙིང་པོ་དེ་ལ་མེད། ། དེ་ལ་དངོས་རྣམས་མ་གྲུབ་ན། །
བསྒྲུབ་པའི་རིམ་གཞན་སྨོས་ཅི་དགོས། ། བྱ་བ་དང་ནི་བྱེད་པ་དག ། ངེས་པར་དེ་ལ་བརྟག་མི་བཟོད། ། ངན་གྲོག་གཡང་སར་ལྷུང་ཡང་བླའི། ། ཆད་པར་རྟོག་པ་འདི་མི་བཟོད། ། རྟག་པ་ཉིད་ཀྱང་རིག་མིན་ཏེ། ། དངོས་པོ་ཡོད་པ་ག་ལ་འགྱུར། ། དཔེར་ན་བྱིས་པ་རྣམས་ལ་མས། ། ས་འདིས་སྡོད་དང་མ་ཉིད་ཀྱིས། ། འབྲས་བུ་ཤིང་ཏོག་མང་བླངས་ལ། །
ཁྱོད་ལ་བདེ་བས་སྦྱིན་ཞེས་བརྗོད། ། དེ་བཞིན་རྣམ་པ་དུ་མ་ཡང་། ། འཇིག་རྟེན་རྟོག་པ་ཐ་དད་པས། ། དེ་དག་དྲང་བར་བྱ་ཕྱིར་བཤད། ། བཅོམ་ལྡན་ལྷ་ཡི་ལྷ་མདུན་དུ། ། ཤ་ཆེན་པོ་ཡི་ཞལ་ཟས་དང་། ། ཆང་དང་ཏིལ་མར་མ་ཧེ་ཁྲག ། རབ་ཏུ་ཞིམ་པའི་ཟས་མཆོག་རྣམས། ། དུས་རྣམས་རྟག་ཏུ་དབུལ་བར་བྱ། ། གསང་སྔགས་རྒྱལ་པོ་ཡི་གེ་བཅུ། །
བདག་གིས་རྒྱུན་དུ་གདོན་བྱ་ཞིང་། ། བསམ་གཏན་རྟག་ཏུ་བརྩོན་པར་བྱ། ། དེ་ལྟར་ཤེས་ཤིང་སྒྲུབ་བྱེད་པའི། ། སྐྱེས་བུ་བློ་ལྡན་དེ་ཡིས་ནི། ། སངས་རྒྱས་ཉིད་ཀྱང་མྱུར་འགྲུབ་འགྱུར། ། ཞི་སོགས་ལས་རྣམས་སྨོས་ཅི་དགོས། ། གྲོང་ཁྱེར་དཀྲུག་ན་སྔགས་པ་དེས། ། ཁྱི་ཤ་སྦལ་ཤ་རུས་སྦལ་ཤ། ། རྔ་མོ་བྱི་ལའི་ཤ་རྣམས་ལ། ། སྟོང་རྩ་བརྒྱད་དུ་བསྲེག་པར་བྱ། །
རྟ་ཤ་དྲི་ཆེན་རབ་སྦྱར་བས། ། རིལ་བུ་བྱས་ཏེ་བདག་མདུན་དུ། ། གསང་སྔགས་རྒྱལ་པོ་བཟླས་བྱས་ནས། ། བརྒྱ་རྩ་བརྒྱད་དུ་བསྲེགས་པས་ནི། ། རྒྱལ་པོ་དབང་དུ་བྱེད་པར་འགྱུར། ། བུད་མེད་དབང་དུ་བྱེད་འདོད་ན། ། ཉ་ཤ་ཆང་དང་ཤ་ཆེན་རྣམས། ། རྡོ་རྗེ་ཆུ་ཡིས་སྦགས་བྱས་ཏེ། ། བརྒྱ་རྩ་བརྒྱད་དུ་བསྲེག་པར་བྱ། ། ཐ་མལ་དབང་དུ་བྱེད་འདོད་ན། །
ཤ་ཆེན་གླང་པོའི་ཤ་དང་བཅས། ། བྱང་ཆུམ་སེམས་དང་བསྲེས་བྱས་ཏེ། ། སྟོང་ཕྲག་བརྒྱད་དུ་བསྲེག་པར་བྱ། ། དགུག་པ་དུས་རྣམས་ཐམས་ཅད་དུ། ། ཁྱི་ཤ་ཉ་ཤ་བདུད་རྩི་ལྔ། ། ཆ་མཉམ་རིལ་བུ་བྱས་ནས་ནི། ། བརྒྱ་རྩ་བརྒྱད་དུ་བསྲེགས་ནས་འགུགས། ། སྦྱིན་སྲེག་ལས་རྣམས་ཐམས་ཅད་ཀྱང་། ། མ་ཧེ་ཞལ་གྱི་སྦྱོར་བས་ནི། ། གསང་སྔགས་རྒྱལ་པོས་འདོད་པ་སྦྱོར། །
མ་ཡེངས་རྩེ་གཅིག་སེམས་ཀྱིས་བྱ། ། གསུངས་དང་མ་གསུངས་མཐའ་དག་ཀྱང་། ། ཇི་ལྟ་བ་ཡི་རིམ་པ་ཡིས། ། རྒྱུད་ཀྱི་རྒྱལ་པོ་ཉིད་ཉེར་གནས། ། སངས་རྒྱས་འབྲས་བུ་མྱུར་དུ་འཐོབ། ། ཞི་ལ་ཞི་བའི་ཡིད་ཀྱིས་ཏེ། ། རྒྱལ་པོ་ལྟ་བུར་རྒྱས་པ་ལ། ། སྡང་བྲལ་ཆགས་པས་དབང་ལའོ། ། དྲག་པོའི་ལས་ལ་ཁྲོ་ཞིང་རྩིབ། ། རབ་ཏུ་གཏུམ་པའི་ཡིད་ཀྱིས་ནི། །
གསོད་པའི་སེམས་དང་ལྡན་པར་བྱ། ། གང་ཞིག་ལྟོས་པ་མེད་པའི་མི། ། གྲུབ་པ་མྱུར་དུ་ཚོལ་བྱེད་ན། ། སེམས་ཀྱི་རང་བཞིན་རྣམ་དག་པས། ། རྡོ་རྗེ་འཛིན་པ་དེ་འགྲུབ་འགྱུར། ། དངོས་པོ་གང་དང་གང་སྤྱོད་ཡུལ། ། དེ་དང་དེ་ཡི་རང་བཞིན་འགྲོ། ། མཉམ་གཞག་ཉམས་པར་མི་བྱ་ལ། ། དུས་རྣམས་རྟག་ཏུ་རྣལ་འབྱོར་པས། ། ཤིན་ཏུ་མཉམ་པར་གཞག་པར་བྱ། །
དེས་ནི་ཐར་པ་ཉིད་ཀྱི་རྒྱུ། ། རྒྱུད་ཀྱི་རྒྱལ་པོ་འདི་ལས་ནི། ། འདོད་པའི་དངོས་གྲུབ་མྱུར་བྱེད་དེ། ། དཀའ་བ་མེད་པའི་ཐབས་འདི་ནི། ། དཀའ་སྤྱོད་བརྟུལ་ཞུགས་རྣམས་སྤངས་ཏེ། ། ཤིང་ཏུ་བདེ་བ་སྒྲུབ་པའི་ཐབས། ། སྡུག་བསྔལ་འཇིགས་མེད་བདུད་རྩིའི་རོ། ། བློ་ལྡན་ལེགས་པར་བླང་བྱ་སྟེ། ། ཤིང་ཏུ་འབད་པས་བསྒྲུབ་པར་བྱ། ། མི་ཤེས་བློ་གྲོས་རྨོངས་པ་འགའ། །
རྟོག་པའི་དྲ་བས་བསྒྲིབས་པའི་ཚེ། ། བསོད་ནམས་དང་ནི་སྡུག་པ་ཡི། ། ཕུང་པོ་རྣམ་པ་གཉིས་སུ་བརྟགས། ། འོད་ཀྱང་འདོད་པ་ཐམས་ཅད་ནི། ། རྒྱུད་མཆོད་འདིས་ལས་འབྱུང་འགྱུར་ཕྱིར། ། དམན་ཞིང་བརྩོན་པ་ཆུང་བ་འགའ། ། འདི་ལ་ཞུགས་ན་མྱུར་དུ་འགྲུབ། ། དེ་བས་ངོ་མཚར་རྒྱུད་འདི་ནི། ། རྙེད་དཀའ་ཁྱད་པར་མཆོག་གྱུར་པ། ། ཡི་གེའི་དབྱིབས་ཀྱང་མི་བསྟན་ནས། །
བཤད་ཅིང་འགྲོལ་བ་སྨོས་ཅི་དགོས། ། དབང་རྣམས་ངེས་པར་མ་བླངས་ཤིང་། ། བླ་མ་མཉེས་པར་མ་བྱས་ཚེ། ། བསྟན་ཀྱང་ཐོབ་པར་མི་འགྱུར་ཏེ། ། ཚ་བ་ལ་སོགས་འཁོར་བར་འཁོར། ། དེ་སྐད་སྟོན་པས་བཤད་པའི་ཚེ། ། སྡེ་རྣམས་མྱོས་ཤིང་བརྒྱལ་རྨོངས་ཏེ། ། ཀུན་ཀྱང་འདུད་ཅིང་མགོ་བོ་སྨད། ། འཇིག་རྟེན་འདི་ནི་ཤིག་ཏུ་གཡོས། ། གང་ཞིག་རྒྱུད་འདི་ཉན་པ་དང་། །
ཤེས་ནས་འཆང་བར་བྱེད་པ་དང་། ། དུས་རྣམས་ཀུན་ཏུ་འདོན་བྱེད་ནས། ། ཚེ་འདི་འཇིགས་པ་ཀུན་བསལ་ཏེ། ། ཤི་ནས་མཐོ་རིས་མྱུར་དུ་འཐོབ། ། གལ་ཏེ་གཞན་དུ་རྒྱུད་མཆོག་འདི། ། བསྟན་ནམ་བཤད་དམ་གསལ་ཕྱེ་ན། ། དེ་ནི་སྡུག་བསྔལ་མང་མྱོང་ནས། ། ཤི་ནས་མྱུར་དུ་དམྱལ་བར་འགྲོ། ། རང་གིས་ཤིན་ཏུ་བཅང་བྱས་ཤིང་། ། དངོས་གྲུབ་ཉིད་བཞིན་མངོན་བྱས་ན། །
སྡུག་བསྔལ་མཐའ་དག་ངེས་ཟད་ནས། ། མྱུར་དུ་བླ་མེད་ཐོབ་པར་འགྱུར། ། དཔལ་རྡོ་རྗེ་འཇིགས་བྱེད་ཀྱི་རྟོག་པའི་རྒྱུད་ཀྱི་རྒྱལ་པོ་ལས་སྦྱིན་སྲེག་གི་རིམ་པར་ཕྱེ་བའི་ལེའུ་སྟེ་བཞི་པའོ།། །། དཔལ་རྡོ་རྗེ་འཇིགས་བྱེད་ཀྱི་རྟོག་པའི་རྒྱུན་ཀྱི་རྒྱལ་པོའི་ལས་ཀྱི་དངོས་གྲུབ་བརྟག་པ་ཞེས་བྱ་བ་རྫོགས་སོ།། །། པཎྜི་ཏ་ཆེན་པོ་ཨ་མོ་གྷའི་ཞབས་ནུས་པ་ཅན་དང་། བོད་ཀྱི་ལོཙྪ་བ་མར་བ་བནྡེ་ཆོས་ཀྱི་དབང་ཕྱུག་གྲགས་པས་བསྒྱུར་ཅིང་ཞུས་པའོ། ། སླད་ཀྱི་གྲུབ་ཐོབ་ཆེན་པོ་ཀརྞ་ཤྲཱིའི་ཞལ་སྔ་ནས་མཉན་ཏེ། ཐར་པ་ལོ་ཙྪ་བ་ཉི་མ་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། ༄༅། །དཔལ་རྡོ་རྗེ་འཇིགས་བྱེད་ལ་ཕྱག་འཚལ་ལོ། ། དེ་ནས་ཡང་དག་བཤད་བྱ་བ། །
བཅོམ་ལྡན་ཉིད་ཀྱི་སྐུ་གསུང་ཐུགས། ། རྡོ་རྗེ་རྣམས་ལས་བྱུང་བ་ཡི། ། རྡོ་རྗེ་འཇིགས་བྱེད་ཆེན་པོ་ཡིས། ། ལྷོ་ཕྱོགས་རྒྱ་མཚོའི་ཕར་རྒལ་ནས། ། དེ་ནས་གཤིན་རྗེའི་གྲོང་ཁྱེར་ནི། ། ག་ལ་བ་ཡི་གནས་སུ་བྱིན། ། མི་བཟད་ཞབས་ནི་བཅུ་དྲུག་གིས། ། ལྕགས་མཁར་སྒོ་མེད་བཅུ་དྲུག་བརྫིས། ། ཡེ་ཤེས་རྩེ་གཅིག་མཚན་མ་ཡིས། ། དབུས་ཀྱི་ལྕགས་མཁར་ཆེན་པོ་བརྫིས། །
དེ་ཚེ་བདུད་ཆེན་ལས་བརྒྱལ་ནས། ། ཧ་ཧ་ཧི་ཧིའི་སྒྲ་སྒྲོགས་པས། ། ཆོས་ཀྱི་རྒྱལ་པོ་ལ་སོགས་པ། ། གཟིར་བཞིན་དུ་ནི་རབ་སྨྲས་པ། ། དཔའ་བོ་ཆེན་པོ་ག་ལ་ཅི། ། དཔའ་བོའི་དགོས་པ་བདག་གིས་བགྱི། ། བདག་ཅག་སྲོག་གི་སྙིང་པོ་རྣམས། ། ཚུལ་བཞིན་འབུལ་གྱིས་དཔའ་བོས་བཞེས། ། ལྷ་མ་སྲིན་ནི་སྡེ་བརྒྱད་ཀྱིས། ། སྲོག་གི་ཡང་སྙིང་ཕུལ་བ་ནི། །
གཤིན་རྗེས་ཡ་ཕུལ་མ་མོས་མ། ། སྲིན་པོས་ར་ཕུལ་གནོད་སྦྱིན་ཀྵེ། ། མི་ཡིས་ཎི་ཕུལ་ས་བདག་ས། ། བཙན་གྱིས་ཙ་ཕུལ་བདུད་ཀྱིས་ད། ། དེ་རྣམས་གཅིག་དུ་དྲིལ་བ་ནི། ། བྲན་དུ་ཡང་ནི་ཁས་བླངས་སོ། ། གཏན་ཚིགས་ཆེན་པོ་དེ་ཡི་ཕྱིར། ། ཡེ་ཤེས་ལྷ་ཡི་དགོངས་པ་དང་། ། བསྙེན་པ་ཉམས་འོག་རབ་ཆུབ་ནས། ། ལྷ་ཡི་བསྙེན་པ་ལ་ཆུད་ནས། །
སྔོན་གྱི་ཐུགས་དམ་ལས་མི་འདའ། ། མི་འགྲུབ་པ་ནི་མི་སྲིད་དོ། ། ཡ་མ་རཱ་ཛ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཡ་ཀྵེ་ཡ། ཡཀྵེ་ཡཙྪ་ནི་རཱ་མ་ཡ། དེ་སྐད་ཅེས་ནི་སྨྲས་པ་དང་། ། རྡོ་རྗེ་འཇིགས་བྱེད་ཆེན་པོ་ཡིས། ། ཆོས་ཀྱི་རྒྱལ་པོ་ལ་སོགས་པ། ། གཤིན་རྗེའི་ཕོ་ཉ་ཐམས་ཅད་ཀུན། །
སྒྲོལ་བའི་གིང་དུ་བྱིན་གྱིས་བརླབས། ། མ་དང་སྲིང་མོ་བུ་མོ་རྣམས། ། འཁོར་བཅས་རྣམས་ལ་བཀའ་བསྒོ་བ། ། ལྔ་བརྒྱ་དུས་ཀྱི་ཐ་མ་ལ། ། ང་ཡི་བསྟན་པ་འབྱུང་བའི་ཚེ། ། རྣལ་འབྱོར་རིག་འཛིན་ལྡན་པ་ལ། ། བཀའ་བསྒོའི་ལས་རྣམས་ཚུལ་བཞིན་གྱིས། ། ཅེས་པས་དམ་བཅས་པ་དང་མནན་བཞིན་དུ་མནའ་བོར་རོ། ། གཏམ་རྒྱུད་ཀྱི་རྟོག་པ་རྫོགས་སོ།། ༄༅། །རྒྱ་གར་སྐད་དུ། །
ཙྪུ་ཙྪུན་དྷ་ར་ཀལྤ་ན་མཿ། བོད་སྐད་དུ། ཏེའུ་ལོ་པའི་ཆོ་ག་ཞེས་བྱ་བ་གཤིན་རྗེའི་གཤེད་པོ་ལ་ཕྱག་འཚལ་ལོ། ། དེ་ནས་ཙྪུ་ཙྪུན་དྷ་རའི་ཆོ་ག་ཞིབ་མོ་བཤད་པར་བྱ་སྟེ། ཨོཾ་ཏུ་ཏྲ་ཡ་མ་ཧེ་ཤར་ཡོ་ག་པྲཏྟ་མ་ཡ། ཡོ་ག་སིདྡྷི། དཱ་ཧཱ་ནི་མེ་སྭཱ་ཧཱ། ཧཱུ་ཧ། ད་ཧ་ད་ཧ། པ་ཙ་པ་ཙ། །
ཨུར་དྷི་ཡ་ཧཱུྃ་ཕཊ྄། རིག་སྔགས་འདིའི་བྱ་བའི་ཆོ་ག་ནི། ། ཉིན་མཚན་དུ་མི་ཉལ་བར་དྲི་དང་མེ་ཏོག་དང་། བདུག་སྤོས་ཕུལ་ནས། གཏོར་མ་བཏང་སྟེ་སྟོང་ཕྲག་བརྒྱད་བཟླས་ན་འགྲུབ་པར་འགྱུར་རོ། ། དེ་ནས་ལས་རྣམས་སུ་འགྱུར་བ་ནི། ། ཙྪུ་ཙྪུན་དྷར་ཤི་བ་བླངས་ལ། པགས་པ་དང་རུས་པ་དང་། ཤ་དང་སྤུ་རྣམས་ཕྱེ་མར་བཏགས་ཏེ་སྟོང་ཕྲག་གཉིས་བཟླས་ནས་ཕྱེ་མ་དེ་དཔྲལ་བར་བྱུགས་ན་བདག་ཉིད་དགྲས་མི་མཐོང་། ཨོཾ་མ་མ་ཧཱུ་པ་ཏི། །
ཕྱེ་མ་དེ་ལག་པ་ལ་བསྐུལ་ནས་གང་ལ་རེག་པ་དེ་དབང་དུ་འགྱུར་རོ། ། ཕྱེ་མ་དེ་རྐང་པ་ལ་བསྐུལ་ནས་དཔག་ཚད་བརྒྱར་སོང་ན་ཡང་ལྡོག་གོ ། ཕྱེ་མ་དེ་ཉིད་ཀྱི་དགྲའི་སྒོ་ལོགས་ལ་བསྐུལ་ནས་ཁྱིམ་གྱི་སྒོར་སྟོང་ཕྲག་བརྒྱར་བཟླས་ན་སྐྲོད་པར་འགྱུར་རོ། ། ཕྱེ་མ་དེ་དང་དུར་ཁྲོད་ཀྱི་རས་དགྲ་བོའི་སྒོ་རྩར་བཅད་ཅིང་སྦས་ན་དགྲ་བོའི་རིགས་རྣམས་འཇོམས་པར་འགྱུར་རོ། ། ཡང་ན་དགྲ་བོའི་རིགས་སྐྲོད་པར་འདོད་ན་ཙྪུ་ཙྪུན་དྷ་རའི་པགས་པ་ཕྱེ་མར་བཏགས་ལ། སྟོང་ཕྲག་བརྒྱད་ཡོངས་སུ་བཟླས་ནས་གཅིན་ཤུལ་གྱི་སས་བཀང་ནས་སྐུད་པ་སྔོན་པོས་བཅིངས་ཏེ་ནམ་མཁར་བཏེག་ན་གཅིན་འགགས་པར་འགྱུར་རོ། ། བཀྲོལ་ན་ནི་ཐར་རོ། ། ཙྪུ་ཙྪུན་དྷ་རའི་པགས་པ་ཕྱེ་མར་བཏགས་ནས་ལྷ་ཆེན་པོའི་མདུན་དུ་སྟོང་ཕྲག་བརྒྱད་བཟླས་ལ་ཡང་དྲི་དང་མེ་ཏོག་དང་བདུག་སྤོས་དང་གཏོར་མ་བཏང་སྟེ། སླར་ཡང་སྟོང་ཕྲག་བརྒྱད་བཟླས་ན་དེས་འགྲུབ་པར་འགྱུར་ཏེ། ། ཕྱེ་མ་དེ་སྣའི་རྩེ་མོར་བསྐུལ་ན་སྐྱེ་འགྲོ་ཐམས་ཅད་ལ་སྡུག་པར་འགྱུར་རོ། །
མགོ་བོར་བཞག་ན་དགྲ་ཐམས་ཅད་དང་འགྱེད་པའི་ལན་ཐེབས་པར་འགྱུར་རོ། ། ཕྱེ་མ་དེ་ཉིད་རང་གི་སྙིང་གར་བསྐུས་ནས་དགྲ་ལ་བསྟན་ན་སྙིང་ན་བར་འགྱུར་རོ། ། སཱ་ལུའི་ཕྱེ་མ་ལ་གཟུགས་བྱས་ནས་ཕྱེ་མ་དེ་བསྐུས་ནས་མཛེས་ཐེབས་པར་འགྱུར་རོ། ། དུར་ཁྲོད་ཀྱི་ཐལ་པ་དང་བཅས་པས་དགྲ་བོའི་ཚོགས་ལ་གཏོར་ན་གང་གིས་མནན་པ་དང་མཐོང་བ་དེ་དག་ནད་ཀྱིས་ཐེབས་པར་འགྱུར་རོ། ། ཕྱེ་མ་དེ་ལ་ལན་སྟོང་བཟླས་ནས་གང་གི་མགོ་བོར་བླུགས་པ་དེ་དབང་དུ་འགྱུར་རོ། ། ཕྱེ་མ་དེ་ཐོད་པ་དང་ལྷན་ཅིག་སྒོ་ལོགས་སུ་བཞག་ན་དགྲ་བོ་དང་དབྱེ་བར་འགྱུར་རོ། ། ཕྱེ་མ་དེ་བུད་མེད་ཀྱི་ལག་པ་ལ་བསྐུས་ན་བུད་མེད་དེ་འཆི་བར་འགྱུར་རོ། ། ཕྱེ་མ་དེ་གང་གི་སྒོར་སྦས་ན་སྐྲོད་པར་འགྱུར་རོ། ། ཕྱེ་མ་དེ་ཤ་ཆེན་པོ་དང་བསྲེས་ནས་གང་གི་བཏུང་བར་སྦྱིན་ན་ཉི་མ་བདུན་གྱིས་འཆིའོ། ། ཕྱེ་མ་དེ་དགྲ་ལ་བྱིན་ལ་དགྲ་བོ་བཀྲེས་པ་དང་།
གཞང་འབྲུམ་དང་། ཚད་པས་ཐེབས་ནས་ཕྱི་ནས་ནི་རང་ཉིད་དགའ་བར་འགྱུར་རོ། ། ཙྪུ་ཙྪུན་དྷ་རའི་རུས་པ་བླངས་ནས་གང་གི་ཁྱིམ་དུ་སྦས་ན་འཆིའོ། ། ཙྪུ་ཙྪུན་དྷ་རའི་ཤ་དང་ཉའི་ཞག་དང་བཅས་པ་ལྷ་ལ་མཆོད་པ་བྱས་ནས་དུར་ཁྲོད་དུ་ཐོད་པའི་སྟེང་དུ་འདུག་ནས་ཐོད་པ་བཟུང་ལ་བཟླས་པ་བྱ། དུར་ཁྲོད་ཀྱི་སོལ་བ་ལ་ལན་སྟོང་དུ་བླུགས་ཅིང་། སྦྱིན་སྲེག་བྱེས་ན་འགྲུབ་པར་འགྱུར་རོ། ། ཕྱེ་མ་དེ་ཚ་བ་གསུམ་དང་བསྲེས་པས་ལས་སུ་འགྱུར་བ་ནི། གང་གི་ཁྱིམ་དུ་བཞག་ན། དེ་ལ་མེའི་ཚ་བ་གསུམ་དང་འབྱུང་བར་འགྱུར་རོ། ། ཕྱེ་མ་དེ་སྐེ་ཚེ་དང་བསྲེས་པས་ཀྱང་ལས་དེ་ཉིད་དུ་འགྱུར་རོ། །
ཕྱེ་མ་དེ་དང་དུར་ཁྱོད་ཀྱི་སས་གཟུགས་བརྙན་བྱས་ཏེ་སྒོ་རྩར་སྦས་ན། ཕྲལ་དུ་ན་ཚས་གསོད་པར་འགྱུར་རོ། ། ཕྱེ་མ་དེ་ལན་ཚྭ་དང་བསྲེས་ནས་གང་ལ་བརྡེག་པ་དེ་དབང་དུ་འགྱུར་རོ། ། ཕྱེ་མ་དེ་ཡུངས་ཀར་དང་བསྲེས་ནས་རྒྱལ་པོའི་སྒོ་ལ་གཏོར་ན། རྒྱལ་པོ་དབང་དུ་འགྱུར་རོ། ཙྪུ་ཙྪུན་དྷ་རའི་རྟོག་པ་ཞིབ་མོ་རྫོགས་སོ།། །། རྒྱ་གར་གྱི་མཁན་པོ་དཱི་པྂ་ཀ་ར་དང་། བོད་ཀྱི་ལོ་ཙྪ་བ་རྭ་རྡོ་རྗེ་གྲགས་ཀྱིས་བསྒྱུར་བའོ།། །། ༄༅། །རྒྱ་གར་སྐད་དུ། ཡ་མཱ་རི་ཀྲྀཥྞ་ཀརྨྨ་སརྦྦ་ཙ་ཀྲ་སིདྡྷ་ཀ་ར་ནཱ་མ་ཏནྟྲ་ར་ཛ།
བོད་སྐད་དུ། གཤིན་རྗེའི་གཤེད་དགྲ་ནག་པོའི་འཁོར་ལོ་ལས་ཐམས་ཅད་གྲུབ་པར་བྱེད་པ་ཞེས་བྱ་བའི་རྒྱུད་ཀྱི་རྒྱལ་པོ། བཅོམ་ལྡན་འདས་རྡོ་རྗེ་མཁའ་འགྲོ་ལ་ཕྱག་འཚལ་ལོ། ། འདི་སྐད་བདག་གི་ཐོས་པ་དུ་གཅིག་ན་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཙུམ་མོའི་བྷ་ག་ལ་གཏི་མུག་རྡོ་རྗེ་དང་། སེར་སྣ་རྡོ་རྗེ་དང་། འདོད་ཆགས་རྡོ་རྗེ་དང་། ཞེ་སྡང་རྡོ་རྗེ་དང་། ཕྲག་དོག་རྡོ་རྗེ་དང་། ས་རྡོ་རྗེ་དང་། ཆུ་རྡོ་རྗེ།
མེ་རྡོ་རྗེ་དང་། རླུང་རྡོ་རྗེ་དང་། བྱང་ཆུབ་ཀྱི་སེམས་བདེ་བ་ཆེན་པོ་མ་དང་། ཡོན་ཏན་གྱི་ཕྲེང་བ་མ་དང་། སེམས་ཀྱི་རྒྱུད་ཚིམ་པར་བྱེད་པ་མ་དང་། བརྩོན་འགྲུས་ཀྱི་ངོ་བོ་མ་དང་། བདུག་སྤོས་མ་དང་། མེ་ཏོག་མ་དང་། མར་མེ་མ་དང་། དྲི་ཆབ་མ་དང་།
དེ་ལ་སོགས་པ་དཔག་ཏུ་མེད་པ་དང་། ཐབས་ཅིག་ཏུ་བཞུགས་སོ། ། དེ་ནས་ལྷ་མོ་བཻ་ལཱི་སྟན་ལས་ལངས་ཏེ་ཐལ་མོ་སྦྱར་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ད་ལྟར་འདི་ན་གདུག་པ་ཅན་རྣམས་ཀྱིས་སེམས་ཅན་ཐམས་ཅད་ལ་འཚེ་བར་བགྱིད་པ་དང་། མ་འོངས་པ་ན་ཡང་ཐེག་པ་ཆེན་པོ་པ་དང་། སེམས་ཅན་ཐམས་ཅད་ལའང་འཚེ་བར་བགྱིད་པ་དག་འབྱུང་ན་དེ་རྣམས་ཇི་ལྟར་ཚར་གཅད་པར་བགྱི། དེ་ནས་བཅོམ་ལྡན་འདས་བགེགས་ཐམས་ཅད་འཇོམས་པར་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཉིད་ཀྱི་སྐུ་གསུང་ཐུགས་རྡོ་རྗེ་ལས་སྙིང་པོ་འདི་ཕྱུང་ངོ་། ། ཧྲཱིཿདེ་མ་ཐག་ཏུ་བཅོམ་ལྡན་འདས་ཉིད་ཞལ་དྲུག་པ་ཕྱག་དྲུག་ཞབས་དྲུག་པའི་ངོ་བོར་གྱུར་ནས་མ་ཧེ་རྭ་གཉིས་པ་བརྫིས་ཏེ།
མ་ཧེའི་བདག་པོ་ཆུང་མ་བཅས་པར་ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ་ཞེས་ཞལ་བཞད་པ་དང་བཅས་པས་ཨོཾ་གསུང་ཞིང་མནན་པར་གྱུར་ཏོ། ། ལྷ་དང་ལྷ་མ་ཡིན་དང་བདུད་ཐམས་ཅད་ཀྱང་སྐྲག་ཅིང་འདར་བ་དང་བཅས་པས་འདུད་པར་གྱུར་ཏོ། ། ཚངས་པ་དང་། དབང་པ་ལ་སོགས་པ་ཐམས་ཅད་ཀྱང་ཕྱག་འཚལ་ཞིང་འདུད་པར་གྱུར་ཏོ། ། དེ་ནས་བཅོམ་ལྡན་ཁྲོ་བོ་ཡི། ། རྒྱལ་པོ་ཆེན་པོ་རབ་འཇིགས་པ། ། ཐུགས་རྗེ་ཆེན་པོ་དང་ལྡན་པས། ། གསུང་ནི་འདི་སྐད་བཀའ་སྩལ་ཏོ། ། དེ་ནས་སྒྲུབ་པ་བཤད་བྱ་བ། ། རྩིབས་བརྒྱད་དབུས་ཀྱི་ལྟེ་བ་ལ། །
བདག་ཉིད་ཕྱག་དང་ཞལ་རྣམས་ནི། ། དྲུག་དྲུག་ལྡན་པར་གྱུར་པ་བསྒོམ། ། ཞབས་ཀྱང་དེ་དང་འདྲ་བ་སྟེ། ། གཡས་ཀྱི་དང་པོའི་ཕྱག་ན་ནི། ། རྡོ་རྗེ་ཐོ་བ་གཡས་གཉིས་ན། ། རལ་གྲི་དེ་བཞིན་གཡོན་གྱི་ཡང་། ། དང་པོར་ཞགས་པ་སྡིགས་འཛིན་ལྡན། ། གཉིས་པར་གཏུན་ཤིང་ལེགས་པར་འཛིན། ། རྡོ་རྗེ་དྲིལ་བུ་ཐ་མས་བསྣམས། ། སྟེང་ཞལ་ནག་པོ་རབ་འཇིགས་པ། །
ཞབས་གཉིས་རྡོ་རྗེ་སྐྱིལ་ཀྲུང་སྟེ། ། བརྐྱང་བསྐུམ་གར་གྱིས་ཞབས་བཞིར་གནས། ། སྟག་ལྤགས་ཀྱིས་ནི་རྣམ་དཀྲིས་ཤིང་། ། སེང་གེ་སེ་རལ་རལ་པ་ནི། ། གྱེན་འགྲེད་བསྡུས་ཏེ་སྤྱི་བོར་ཡང་། ། ཐོད་པའི་ཕྲེང་བས་རྣམ་པར་བཅིངས། ། འདི་ནི་ཁྲོ་བོ་འཆོལ་པ་སྟེ། ། ལག་ཆ་སྣ་ཚོགས་དག་དང་ལྡན། ། ཤར་རྩིབས་ལ་སོགས་རྣམ་བཞི་ལ། ། གཏི་མུག་སོགས་ཏེ་བཞི་པོ་ཡང་། །
དཀར་དང་སེར་དང་དམར་བ་ཡང་། ། དེ་བཞིན་བཞི་བ་ལྗང་གུ་སྟེ། ། གཡས་ཀྱི་འཁོར་ལོར་རིན་ཆེན་འབར། ། པདྨ་སྣ་ཚོགས་རྡོ་རྗེ་སྟེ། ། གཡོས་གྱིས་དྲིལ་བུ་ལེགས་པར་འཛིན། ། མཚམས་སུ་ལྃ་སོགས་ལས་སྐྱེས་པ། ། ལྷ་མོ་བཞི་པོ་ངེས་པར་བསམ། ། བདག་པོ་འདྲ་སྟེ་སྒེག་ཉམས་འཛིན། ། གྲྭ་ཡི་ལྷ་མོ་མཚན་ལ་ནི། ། སྒེག་མོ་ཁུ་ཚུར་དཀུར་ལྡན་ནོ། །
རིན་ཆེན་ཕྲེང་བ་ཕྱག་གཉིས་བསྣམས། ། པི་ཝང་སྒྲོགས་པའི་གསུང་དབྱངས་ཅན། ། གར་གྱི་རྒྱས་པར་འགྲོ་བ་ཡི། ། དོན་ལ་རྟག་ཏུ་བརྩོན་འགྲུས་ལྡན། ། བདུག་སྤོས་སོགས་དང་བཞི་པོ་ཡང་། ། རང་གི་མཚན་མ་ངེས་པར་འཛིན། ། ཕྱག་རྒྱའི་སྔགས་རྣམས་བརྗོད་པས་སོ། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་གཏི་མུག་རྡོ་རྗེའི་སྔགས་འདི་གསུངས་སོ། ། ཨོཾ་ཛི་ན་ཛི་ཀ ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་སེར་སྣ་རྡོ་རྗེའི་སྔགས་འདི་གསུངས་སོ། །
ཨོཾ་རཏཎ་དྷྀ་ཀ ། དེ་ནས་བཅོམ་ལྡན་འདས་དེ་བཞིན་གཤེགས་ཐམས་ཅད་ཀྱི་བདག་པོས་འདོད་ཆགས་རྡོ་རྗེའི་སྔགས་འདི་གསུངས་སོ། ། ཨོཾ་ཨཱ་རོ་ལི་ཀ དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་ཕྲག་དོག་རྡོ་རྗེའི་སྔགས་འདི་གསུངས་སོ། ། ཨོཾ་པྲཛྙཱ་དྷྲྀ་ཀ དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་ས་རྡོ་རྗེའི་སྔགས་འདི་གསུངས་སོ། ། ཨོཾ་ལོ་ཙནཱ་ཧཱུྃ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་ཆུ་རྡོ་རྗེའི་སྔགས་འདི་གསུངས་སོ། ། ཨོཾ་མཱ་མ་ཀཱི་ཏྲཱཾ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་མེ་རྡོ་རྗེའི་སྔགས་འདི་གསུངས་སོ། །
ཨོཾཔཎྜ་རི་བཱ་ཧྲཱིཿ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་རླུང་རྡོ་རྗེའི་སྔགས་འདི་གསུངས་སོ། ། ཨོཾ་ཏ་རཱ་ཨཱཿ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་བདེ་བ་ཆེན་པོ་སྐྱེད་པར་བྱེད་པའི་སྔགས་འདི་གསུངས་སོ། ། ཨོཾ་ལཱ་སྱེ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡོན་ཏན་རྒྱུད་པ་མའི་སྔགས་འདི་གསུངས་སོ། ། ཨོཾ་མཱ་ལེ། དེ་ནས་ཡང་བཅོམ་ལྡན་འདས་དེ་བཞིན་གཤེགས་ཐམས་ཅད་ཀྱི་བདག་པོས་དབྱངས་ཅན་མའི་སྔགས་འདི་གསུངས་སོ། ། ཨོཾ་གཱི་ཏི། དེ་ནས་ཡང་བཅོམ་ལྡན་འདས་དེ་བཞིན་གཤེགས་ཐམས་ཅད་ཀྱི་བདག་པོས་གར་མའི་སྔགས་འདི་གསུངས་སོ། །
ཨོཾ་ནྲྀ་ཏྱེ། དེ་ནས་བཅོམ་ལྡན་འདས་དེ་བཞིན་གཤེགས་ཐམས་ཅད་ཀྱི་བདག་པོས་མཆོད་པའི་སྔགས་འདི་གསུངས་པ་ནི། ཨོཾ་བཛྲ་དྡྷཱུ་པེ། ཨོཾ་བཛྲ་པུཥྤེ། ཨོཾ་བཛྲ་དཱི་པེ། ཨོཾ་བཛྲ་གནྡྷེ། དེ་ནས་ཡང་བཅོམ་ལྡན་འདས་ཀྱིས་ཐམས་ཅད་འགུགས་པར་བྱེད་པའི་སྔགས་དང་། དེ་བཞིན་གཤེགས་པ་ཐམས་ཅད་གཞུག་པ་དང་། དེ་བཞིན་གཤེགས་པ་ཐམས་ཅད་བཅིངས་པ་དང་། དེ་བཞིན་གཤེགས་པ་ཐམས་ཅད་རྗེས་སུ་དགྱེས་པར་བྱེད་པའི་སྔགས་རྣམས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་གསུངས་པ་ནི།
ཨོཾ་བཛྲ་ཨྃ་ཀུ་ཤ་ཛ། ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བྃ། ། ཨོཾ་བཛྲ་ཨཱ་བེ་ཤ་ཧོཿ། བློ་ལྡན་མཁའ་པས་ཅི་ནུས་ཀྱི། ། ཐིག་གི་ཐིག་ནི་གདབ་པ་ལ། ། ཚད་ལྡན་འཇུར་མདུད་མེད་པ་དང་། ། གཤེར་ཞིང་སར་པ་མཛེས་པ་ཡིས། ། ཤར་དུ་བལྟས་ཏེ་གདབ་པར་བྱ། ། ཚངས་ཐིག་གཉིས་པ་གདབ་པ་ཡང་། །
ལྷོ་རུ་བལྟས་ཏེ་གདབ་པར་བྱ། ། དེ་འོག་མཐའ་ཡི་ཐིག་གདབ་པ། ། བྱིན་ཟར་གནས་ཏེ་དབང་ལྡན་བལྟ། ། རླུང་གནས་བདེན་བྲལ་ཁ་བལྟས་ཏེ། ། ནུབ་ཏུ་ལེགས་པར་བྲི་བར་བྱ། ། དེར་གནས་ཤར་དུ་ཁ་བལྟས་ཏེ། ། བྱང་དུ་བྲིས་ཏེ་བྱིན་ཟར་གནས། ། བདེན་བྲལ་མིན་པའི་མཐའ་མ་གདབ། ། བལྟ་བ་བདེན་བྲལ་ཕྱོགས་སུའོ། ། སློབ་དཔོན་ལྡན་མིན་གྲོགས་པོ་ནི། །
རི་དགས་ཞོན་པའི་ཕྱོགས་འདུག་སྟེ། ། ཚངས་ཐིག་དང་པོ་གདབ་པར་བྱ། ། གཉིས་པའང་བདེན་བྲལ་ཕྱོགས་འདུག་སྟེ། ། བགེགས་བརྐྱང་ལ་གདབ་པར་བྱ། ། དབུས་དང་མཐའ་མར་ཕྱེ་བ་ཡི། ། གཞལ་ཡས་ཁང་པའི་མཚན་ཉིད་ནི། ། གྲུ་བཞིར་བགྱི་ཞིང་སྒོ་བཞི་དང་། ། རྟ་བབས་བཞི་ནི་བརྒྱན་པ་ཡི། ། དབུས་སུ་རྩིབས་བརྒྱད་ལྟེ་བ་ལ། ། རྡོ་རྗེ་ཐོ་བ་བྲི་བར་བྱ། །
ཉི་མའི་དཀྱིལ་འཁོར་དབུས་ཉིད་དུ། ། གྲི་གུག་ཀྱང་ནི་བྲི་བར་བྱ། ། ཤར་རྩིབས་འཁོར་ལོ་ཆེན་པོ་སྟེ། ། རིན་ཆེན་ལྷོ་ཡི་ཕྱོགས་རྩིབས་ལ། ། པདྨ་དམར་པོ་ནུབ་ཏུ་བྲི། ། བྱང་དུ་རྡོ་རྗེ་ཀུན་དུ་རྩེ། ། ཤར་ལྷོ་ཕྱོགས་སུའང་དེ་དང་འདྲ། ། གྲྭ་བཞིར་བརྒྱད་པོའང་ཉིས་བརྩེག་ཏུ། ། མཚན་མ་རྣམས་ནི་ལེགས་པར་བྲི། ། སྒོ་བཞི་དག་ཏུ་བྲི་བ་ཡང་། །
ལྕགས་ཀྱུ་ཞགས་པ་ལྕགས་སྒྲོག་དྲིལ། ། གཞན་ཡང་རྒྱན་ཀུན་ལེགས་པར་བྲི། ། མཆོད་པ་ལེགས་པར་དགྲམ་པར་བྱ། ། ཁུ་ཚུལ་དཀུ་གཉིས་བཞག་པ་དང་། ། དེ་བཞིན་དཔྲལ་བར་ཉུག་པ་དང་། ། ཁ་ནས་འབྱིན་དང་གར་བསྐྱོད་དང་། ། བདུག་སྤོས་ཉུག་དང་མེ་ཏོག་འཐོར། ། མཐེ་བོང་བསྒྲེང་སྟེ་རང་ལུས་ལའང་། ། གཞན་ལ་ཉུག་ཚུལ་གནས་པ་ནི། ། བརྒྱད་པོ་མཆོད་པའི་ལྷ་མོ་དག །
བསྐྱེད་དང་ལེགས་གནས་ཕྱག་རྒྱ་ཡིན། ། སྐུ་གསུང་ཐུགས་ཀྱི་ལྷ་རྣམས་དག ། རང་ལུས་བཅུག་སྟེ་གནས་པ་ལ། ། སྔགས་ཀྱི་བྱིན་གྱིས་བརླབ་པ་ནི། ། ཨོཾ་སརྦ་ཏ་ཐཱ་ག་ཏ་ཀཱ་བཛྲ་སྭ་བྷཱ་ཨཱཏྨ་ཀོ྅ཧྃ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷ་བ་ཨཱཏྨ་ཀོ྅ཧྃ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་བ་ཨཱཏྨ་ཀོ྅ཧྃ། མིག་སོགས་བྱིན་གྱི་བརླབས་པ་ལ། ། གཏི་མུག་རྡོ་རྗེ་སོགས་ཀྱིས་བསྲུང་། ། དབང་སྒྲུབ་སྟོང་པ་ཉིད་བྱས་ཏེ། །
སྙིང་པོའམ་མིང་གི་ཡི་གེ་ཡི། ། རིགས་ཀྱི་ཕྱག་མཚན་བསྣམས་པ་ཡི། ། སྐུ་རྣམས་ངེས་པར་བསྐྱེད་པས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བདག་པོས་བདུད་རྩི་མྱང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་སྔགས་འདི་གསུངས་སོ། ། ཨོཾ་ཨཱཿཧཱུྃ། དག་ཅིང་འབར་བར་རྣམ་བརྟགས་ཏེ། ། ཉི་མའི་དཀྱིལ་འཁོར་དབུས་གནས་པར། ། ཞེ་སྡང་རྡོ་རྗེའི་བདག་པོ་སྟེ། ། ཟླ་བའི་དབུས་སུ་གཏི་མུག་བསམ། ། རིན་ཆེན་དབུས་སུ་བསམ་པ་ཡང་། །
སེར་སྣ་ཉིད་དུ་བསམ་པར་བྱ། ། པདྨའི་དབུས་སུ་འདོད་ཆགས་བསམ། ། སྣ་ཚོགས་དབུས་སུ་ཕྲག་དོག་བསམ། ། བསམ་བྱ་ལྗགས་ལ་ས་བོན་ཏེ། ། འཕྲོས་པས་བཀུག་སྟེ་ཚིམ་པར་བྱ། ། ཤར་ནི་དཀར་པོ་ཆེན་པོ་སྟེ། ། ལྷོ་ནི་སེར་པོ་ཉིད་དུའོ། ། ནུབ་ཏུ་དམར་པོར་ངེས་པར་ཤེས། ། བྱང་ནི་ལྗང་གུ་ཡང་དག་ལྡན། ། དེ་ལས་དེ་བཞིན་རེ་ཁཱའི་རིམ། །
དཀྱིལ་འཁོར་བསྒོམ་པའི་ཚེ་ན་ཡང་། ། བྱམས་དང་སྙིང་རྗེ་དགའ་བཏང་སྙོམས། ། ཚད་མེད་པ་ཡི་རིམ་པ་ཡིས། ། སེམས་ཅན་རྣམས་ལ་ཕན་གདགས་ཕྱིར། ། བརྟན་དང་གཡོ་བའི་དངོས་པོ་རྣམས། ། ཡོད་མིན་མེད་མིན་གཉིས་ཀ་མིན། ། གཉིས་ཀ་མིན་པའང་མ་ཡིན་ཏེ། ། སྤྲོས་བྲལ་ངོ་བོ་མེད་པར་བསྒོམས། ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧྃ། རྃ་ལས་ཉི་མ་རྣམ་བསྒོམས་ཏེ། །
དེ་དབུས་ལས་ཀྱི་རྡོ་རྗེ་ནི། ། ཀུན་ཏུ་རྩེ་ལྔའི་རང་བཞིན་ཏེ། ། དེ་དབུས་ཧཱུྃ་ལས་རྡོ་རྗེ་ནི། ། ཀུན་ཏུ་ཕྲ་མོས་བགེགས་བཅོམ་སྟེ། ། ར་བ་གུར་དང་ས་གཞི་ཡང་། ། དེ་ཡི་འོག་ཏུ་ངེས་པར་བསྒོམ། ། གྲུ་གསུམ་གྱེན་བསྒྲེང་དཀར་པོ་ནི། ། ཤིན་ཏུ་གསལ་བར་བདག་གིས་དམིགས། ། ཞེ་སྡང་ལས་ནི་སྔར་མ་བྱུང་། ། བྱུང་ཞིང་འབྱུང་བར་མི་འགྱུར་རོ། །
བྱང་ཆུབ་སེམས་ལ་གཞོལ་བ་དང་། ། གཏོང་ཞིང་ཐོས་པའི་ཁེངས་པ་མེད། ། ལེ་ལོ་བཅོམ་ཞིང་ཁྲོ་བ་མེད། ། སེར་སྣ་མེད་དེ་གཡོ་ཡང་མེད། ། སྒྱུ་སྤངས་ཤེས་རབ་གསལ་བ་དང་། ། གཅིག་ཏུ་ཐེག་པ་ཆེ་ལ་གཞོལ། ། དེས་ནི་དཀའ་བ་མེད་པ་ཡང་། ། གཞན་གྱི་དོན་དུ་འདི་བརྩམས་ན། ། གྲངས་ནི་བྱེ་བ་ཚང་བ་ཡི། ། བཅུ་བཞིར་ཚང་བའི་གསང་སྔགས་ཀྱིས། །
ལས་རྣམས་ཀུན་གྲུབ་ཐེ་ཚོམ་མེད། ། ཡང་ལྷ་མོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། དེ་ཡི་འཁྲུལ་འཁོར་ཇི་ལྟ་བུ། ། ཡི་གེ་རྣམས་ནི་ཇི་ལྟར་བྲི། ། བཅོམ་ལྡན་འདས་ཀྱི་བཀའ་སྩལ་པ། ། བདུན་ཚན་བདུན་དང་ལྡན་པ་ཡི། ། རེའུ་མིག་ལེགས་པར་བྲི་བར་བྱ། ། ལས་ཀུན་བྱེད་པའི་འཁོར་ལོ་ལ། ། མཆོད་པ་ཡིས་ཀྱང་ལེགས་མཆོད་ལ། ། དེ་འོག་ལས་རྣམས་བརྩམས་པར་བྱ། །
བཟླས་པའི་མཚན་མ་རྨི་ལམ་མམ། ། མངོན་སུམ་བྱུང་བར་གྱུར་ནས་ཀྱང་། ། འཁྲུལ་འཁོར་རྣམས་ནི་བྲི་བྱ་བའི། ། རྨི་ལམ་མཚན་མ་འདི་ཡིན་ཏེ། ། ཚལ་ཆེན་ཟུག་པའི་གླིང་དག་དང་། ། ལྷ་ཁང་མཆོད་རྟེན་གཞལ་ཡས་སུ། ། དམ་པ་རྣམས་དང་ངེས་ཕྲད་དེ། ། དབང་བསྐུར་རི་ལ་འཛེག་པ་དང་། ། རྒྱ་མཚོར་བཅས་པའི་ཆུ་བརྒལ་ལམ། ། ཀླ་ཀློ་བྲན་དུ་འཁོལ་རྨི་ན། །
ངེས་པ་འགྲུབ་སྟེ་འཁོར་ལོ་བྲི། ། དེ་ནས་བཅོམ་ལྡན་འདས་ཀྱིས་འབྱུང་བའི་དཀྱིལ་འཁོར་བསྒོམ་པ་གསུངས་ཏེ། ། ཡྃ་ལས་བྱུང་བའི་རླུང་དཀྱིལ་འཁོར། ། སྔོན་པོ་གཞུ་ཡི་དབྱིབས་ཅན་ལ། ། བ་དན་ལྡན་པར་ངེས་པར་བསམ། ། རྃ་ལས་བྱུང་བའི་མེ་དཀྱིལ་འཁོར། ། གྲུབ་གསུམ་དམར་པོ་བསམ་པར་བྱ། ། བྃ་ལས་བྱུང་བ་ཆུ་ཡིན་ཏེ། ། དཀར་པོ་ཟླུམ་པོ་བསམ་པར་བྱ། ། ལྃ་བྱུང་ས་ཡི་དཀྱིལ་འཁོར་ནི། །
ལྗང་སེར་གྲུ་བཞི་བསམ་བྱས་ཏེ། ། སྔོན་དུ་བསམ་བྱ་ལྟ་རིམ་བཞིན། ། ཏྭ་ར་ཕྱི་ནས་ངེས་པར་བསམ། ། བྷྲུྃ་ལས་བྱུང་བའི་འཁོར་ལོའི་རྩིབས། ། དྲུག་གཉིས་ལྡན་པའི་ལྟེ་བ་ལ། ། བྷྲུྃ་ལས་གཞལ་ཡས་ཁང་པ་སྟེ། ། གདན་དང་ལྡན་པར་སྒྲུབ་པོས་བསམ། ། དེ་ནས་ཡང་བཅོམ་ལྡན་འདས་ཀྱིས་རྡོ་རྗེ་བསྡུ་བའི་ཕྱག་རྒྱ་དང་སྔགས་ཀྱི་བདེ་བར་གཤེགས་པ་འཁོར་དང་བཅས་པ་བསྡུ་བར་བྱའོ། ། ཨོཾ་བཛྲ་ས་མཱ་ཛཿ། ལག་ངར་གཉིས་ནི་ངེས་བསྣོལ་ལ། །
མཛུབ་གཉིས་ལྕགས་ཀྱུའི་ཚུལ་བྱས་ཏེ། ། སེ་གོལ་བརྡབ་ཅིང་བསྡུ་བར་བྱ། ། ལྕགས་ཀྱུ་ལ་སོགས་རྣམ་པ་བཞིས། ། ངེས་པར་དགུག་པ་ལ་སོགས་བྱ། ། དེ་ནས་ཡང་བཅོམ་ལྡན་དེ་བཞིན་གཤེགས་པ་ཐམས་ཅད་ཀྱི་བདག་པོས་མཆོད་པའི་སྔགས་འདི་གསུངས་སོ། ། ཨོཾ་ཨརྒྷཾ་པྲ་ཏཱི་ཙྪ་སྭཱ་ཧཱ། པྲ་བར་སཏྐཱ་ར་པྲཏཱི་ཙྪ་སྭཱ་ཧཱ། ནག་པོར་ར་རི་མེད་པ་ཡི། ། བུམ་པ་ལྟོ་ཆེ་བྲེ་ཚད་པ། ། མཆུ་འཕྱང་མགྲིན་རིང་གདན་ལྡན་པར། །
སྙིང་པོར་ལྡན་པའི་སྨན་སོགས་གཞུག ། མགྲིན་པར་རས་བཟངས་དག་གིས་དཀྲི། ། འདམ་མར་ལྡན་པའི་ལྕུག་མ་ཡང་། ། དྲི་དང་ལྡན་པའི་ཁ་བརྒྱན་ཏེ། ། བདུད་རྩིར་ལྡན་པ་ཡིས་ཀྱང་མཆོད། ། བླ་རེ་གདུགས་དང་རྒྱལ་མཚན་དང་། ། བ་དན་སིལ་སྙན་རོལ་མོ་ཡིས། ། གུས་པས་དཀྱིལ་འཁོར་ལ་ཡང་མཆོད། ། འཛམ་བུའི་གླིང་ངམ་གླིང་གཞན་དག ། ནོར་བུ་རིན་ཆེན་བཀང་བ་ཡང་། །
སྟོང་གསུམ་ལ་སོགས་དེ་བཞིན་ཏེ། ། ཞུམ་པ་མེད་པར་བྱས་ཏེ་དབུལ། ། བློ་ལྡན་སྒྲུབ་པོས་སེམས་ཅན་ལ། ། ཕན་པའི་སེམས་ཀྱིས་སྲོག་མི་གཅོད། ། མ་བྱིན་པར་ཡང་མི་བླང་ངོ་། ། འདོད་པ་མི་སྤྱད་བརྫུན་མི་སྨྲ། ། གནོད་པའི་རྒྱུ་ཕྱིར་ཆང་མི་བཏུང་། ། གདུག་པ་རྣམས་ལས་བཟློག་སྟེ་བྱ། ། དངོས་སུའམ་ཡང་ན་སྔགས་དང་གཞན། ། འཁྲུལ་འཁོར་དང་ནི་ཏིང་ངེ་འཛིན། །
སྨན་གྱིས་ཀྱང་ནི་བྱ་བ་སྟེ། ། དེ་ལྟར་མི་བྱེད་དེ་ཡི་ནི། ། ངེས་པར་དམ་ཚིག་ཉམས་པར་འགྱུར། ། གདོན་དང་ལོག་འདྲེན་དག་གིས་ཀྱང་། ། ངེས་པར་འཆི་སྟེ་དམྱལ་བར་ནི། ། ཡུན་རིང་སྡུག་བསྔལ་གྱིས་སྡུག་སྟེ། ། དེ་བས་ནན་ཏན་ལྡན་པ་རུ། ། བཟོད་པ་མི་བསྐྱེད་སྙིང་རྗེ་ཡིས། ། སྔགས་ཀྱི་ངེས་པར་གསད་པར་བྱ། ། མི་ལྡོག་པ་ཡི་སེམས་སུ་གནས། །
བྱང་ཆུབ་ཆུ་ཡི་ར་རོ་ཞིང་། ། ཤེས་རབ་ཕ་རོལ་ཕྱིན་པ་ཡི། ། ཕྱག་རྒྱ་ཆེ་ལ་དེ་གཞོལ་ཏེ། ། ངོ་བོ་དང་བྲལ་དངོས་པོ་འཇིག ། མ་བྱིན་བྱང་ཆུབ་བླང་བ་ལ། ། བརྩོན་པས་ལེ་ལོ་དོར་བར་བྱ། ། བརྫུན་དུ་ཤེས་བྱ་དངོས་པོ་རྣམས། ། དེ་ནས་དེ་བཞིན་གཞན་ལ་བརྗོད། ། རྒྱས་བཏབ་པ་ཡི་དངོས་པོ་ལ། ། རྒྱ་བཤིག་ཤེས་རབ་རལ་གྲི་ཡིས། །
བཅད་ཅིང་རྣམ་པ་མེད་པ་ལ། ། བསད་པ་ཡང་ནི་ང་ཡིས་བསྒྲགས། ། ཨུ་མེད་པ་ཡི་ཡི་གེ་རྣམས། ། སྟེང་གི་གཡས་ཕྱོགས་ཉིད་ནས་བྲི། ། འོག་གི་ཡི་གེ་བྲི་བ་ནི། ། དེ་ཉིད་གཡོན་གྱི་ཕྱོགས་ནས་བྲི། ། ཨཱ་ལི་ཀཱ་ལི་ངས་བྲིས་ཏེ། ། ཀྵཿམ་གཏོགས་པར་དབུས་སྟོང་སྟེ། ། དེ་ལ་བགེགས་ཀྱི་མཚན་མའམ། ། མིང་སོགས་ངེས་པར་བྲི་བ་ཡང་། །
ལྟོ་བའི་ནང་དུ་ཆུད་པར་བྲི། ། འཁོར་ལོ་ཉིད་ཀྱང་དེ་འདྲ་བ། ། གྲྭ་བཞི་དག་ཏུ་བྲི་བ་ནི། ། མ་ནིང་འདོད་པའི་ཀཱ་ལི་དང་། ། ཨཱ་ལི་མིན་ཏེ་ལྷག་མ་ཡིན། ། གདུག་པའི་ཡི་གེ་བཅུ་བཞི་པོ། ། མིང་དང་བཅས་པ་ཕྱོགས་བཞིར་བྲི། ། དབྱིངས་ཀྱི་ཡི་གེ་བཞི་པ་ཡིས། ། བཞི་པ་གཅིག་གི་མགོ་སྟེངས་སུ། ། སུམ་སྐོར་ཉིད་ནི་ཤེས་པ་ཡིན། །
ལས་ཀུན་བྱེད་པའི་འཁོར་ལོ་དེ། ། འདྲི་བར་བྱེད་པའི་སྤྱི་དུས་དང་། ། ཁྱད་པར་དུས་ཚེས་ལྷ་ཡི་ནི། ། རྣལ་འབྱོར་མེད་པས་བྱ་བ་ནི། ། ཕྱོགས་སུ་བལྟ་བའི་བྱེ་བྲག་གིས། ། ལས་ཡི་སྒྲུབ་པོས་ཤེས་པར་བྱ། ། ལས་ཀུན་བྱེད་པའི་འཁོར་ལོ་ནི། ། བདེ་གཤེགས་ཀུན་གྱི་སྙིང་པོ་སྟེ། ། དེ་བཞིན་གཤེགས་པའི་གསང་བའང་ཡིན། ། འཁོར་ལོ་འདིར་ནི་བཅུག་པ་གང་། །
སངས་རྒྱས་ཀྱང་ནི་ངེས་པར་འཇིག ། དམ་ཆོས་སྨོད་པའང་དེ་བཞིན་ཞི། ། འཁོར་ལོས་སྒྱུར་བའང་དབང་དུ་འདུ། ། ལྷ་མིན་པྲ་ཏིའང་ཞི་བར་བྱེད། ། དགྲ་བཅོམ་གསོད་པའང་དེ་ཞི་བ་ལ། ། བརྒྱ་བྱིན་ཉིད་ཀྱི་དབང་དུ་ངེས། ། དེ་ལྟ་བུ་ཡི་འཁོར་ལོ་དེ། ། ཐོག་མར་བྲིས་ཏེ་དེ་འོག་ཏུ། ། བྱིན་རླབས་མ་ནོར་དེ་ཉིད་ལ། ། མཆོད་པ་གུས་པར་བདག་གིས་བྱ། །
མཆོད་མིན་ལས་རྣམས་བྱས་པ་ལ། ། འབྲས་བུ་འབྱུང་མིན་འཁྲུལ་པ་ལའང་། ། འབྲས་མེད་ངལ་བ་ཉིད་ཡིན་ནོ། ། ཡང་ལྷ་མོ་རོ་ལངས་མ་ཉིད་སྟན་ལས་ལངས་ཏེ་མཆོད་པ་ཆེན་པོ་བྱས་ཏེ་འདི་སྐད་ཅེས་གསོལ་བ་བཏབ་བོ། ། འཁོར་ལོ་འདྲི་བའི་སྣག་ཚ་གང་། ། བྲི་གཞི་སྨྱུ་གུ་ཇི་ལྟ་བུ། ། གཅིག་གམ་འོན་ཏེ་དེ་ཐ་དད། ། བཅོམ་ལྡན་འདས་ཀྱིས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ལེགས་སོ་ལེགས་སོ། །
དེའི་ཕྱིར་ལེགས་པར་ཉོན་ལ་ཡིད་ལ་ཟུང་ཤིག་དང་ངས་བཤད་དོ། ། ཇི་ལྟར་ལས་རྣམས་བྱེ་བྲག་ཡོད་པ་ལྟར། ། བྲི་བའི་གནས་དང་གཞུག་པའི་གནས། ། ཐ་དད་དེ་བཞིན་འཁོར་ལོ་བསྒྲུབ། ། སྣག་ཚ་ཐ་དད་འབྲུ་རྣམས་བཞིན། ། གྲོང་ཁྱེར་ཆེན་པོ་བསྲུང་འདོད་དམ། ། སྐྱེས་པ་བསྲུང་བར་འདོད་ན་ཡང་། ། གྲོ་ག་དེ་བཞིན་ཨུ་བྷི་ཤུན། ། གླ་གོར་ཞོ་ཤའི་ཤུན་པའམ། ། རས་ལ་ཁ་ཆེས་འཁོར་ལོ་ནི། །
བསྐུལ་བའི་ཚིག་དང་ལྡན་པར་རོ། ། སོ་མ་བཏང་བའི་ཁམ་ཕོར་དུ། ། སྦྲང་མར་དག་དབུས་འཁོར་ལོ་གཞུག ། སྐུད་པ་དཀར་པོས་ལེགས་པར་དཀྲི། ། ནང་པར་ཤར་དུ་ཁ་བལྟས་ཏེ། ། མེ་ཏོག་དཀར་པོ་དག་གིས་མཆོད། ། བདག་ཉིད་དཀར་པོའི་མདོག་ཏུ་བསམ། ། མདུན་དུ་སྐྱེས་པ་ཟླ་བ་ལ། ། མཐའ་དག་གནས་པ་འདུན་དུ་བསམ། ། སངས་རྒྱས་ཕྱོགས་བཅུར་བཞུགས་པ་ཡིས། །
བདུད་རྩི་ལྔས་གང་བུམ་པ་ཡི། ། ཆུ་རྒྱུན་དག་གིས་དབང་བསྐུར་ཏེ། ། དེ་འོག་བཟླས་པ་བརྩམས་པར་བྱ། ། སྭཱ་ཧཱའི་སྔོན་དུ་བསྐུལ་ཚིག་ལྡན། ། བུད་མེད་ལ་ནི་གི་ཝང་སྟེ། ། ཕྱི་རོལ་མཚམས་བཞིར་ཕུར་པ་ཡིས། ། བགེགས་བསྐྲད་སྟེང་དུ་བླ་རེ་བྲེ། ། ཕྱི་མ་སྐྱེས་པའི་ཇི་བཞིན་ནོ། ། བྱེ་བྲག་ཏུ་ཡང་སྐྱེས་པའམ། ། བུད་མེད་ཞི་བར་འདོད་ན་ཡང་། །
ག་པུར་ཙནྡན་དག་གིས་ནི། ། ཤིར་ཤ་ཤིང་གི་ཤུན་པ་ལ། ། འཁོར་ལོ་ཡི་གེ་ལེགས་བྲིས་ཏེ། ། ཤར་དུ་ནང་པར་བལྟས་ཏེ་མཆོད། ། ལས་ཀུན་བྱེད་པའི་ཐབས་ལ་ཡང་། ། སྔོན་གསུངས་ཞལ་ལྡན་དགོད་པར་བྱ། ། ཕྱི་རོལ་མཚམས་བཞིར་ཕུར་པ་ཡིས། ། བགེགས་བསྐྲད་སྟེང་དུ་བླ་རེ་བྲི། ། བུམ་པ་ཁ་རྒྱན་དང་ལྡན་ཞིང་། ། རིན་ཆེན་འབྲུ་དང་སྨན་དུ་ལྡན། །
དྲི་ཞིམ་ཆུ་དང་ལྡན་པར་བྱ། ། གོས་བཟང་ཀྱིས་ནི་མགྲིན་པར་དཀྲི། ། ཕྱོགས་བཞི་དག་དུ་གཞག་པར་བྱ། ། ཐང་ཀའམ་དཀྱིལ་འཁོར་ལ་མཆོད་དེ། ། དྲིའམ་ཆུ་དང་མེ་ཏོག་དང་། ། བསྲེས་པའི་སྐྱོར་མོས་ཆུ་ཡང་བླུགས། ། གཟར་བུ་སྟོང་གིས་སྦྱིན་སྲེག་བྱ། ། ཆུ་དེས་གཞན་ཡང་གཏོར་བར་བྱ། ། བར་མ་ཆད་པ་ཉིན་བདུན་དུ། ། དེ་ལྟར་རྒྱུན་དུ་གཏོར་མ་སྦྱིན། །
ཕྱི་ནས་འཁོར་ལོ་རིན་ཆེན་དེ། ། བུམ་པའི་ནང་ནས་རྣམ་ཕྱུང་སྟེ། ། རྒྱལ་མཚན་རྩེ་ལ་བཏགས་ནས་སུ། ། གནས་མཐོན་པོར་ཡང་གཞག་པར་བྱ། ། ཞི་བར་བྱེད་པ་ཐེ་ཚོམ་མེད། ། སྔར་བཤད་པ་ཡི་ཤིང་ཤུན་དང་། ། དུར་ཁྲོད་རས་ལ་སྒྲུབ་པོ་ཡིས། ། ཡུང་བའི་ཁུ་བས་འཁོར་ལོ་བྲི། ། སོ་མ་བཏང་བའི་ཁམ་ཕོར་དུ། ། བསྒྲུབ་བྱའི་རྐང་རྗེས་ས་དག་དང་། །
སྣང་མཛད་ཆུ་ངོགས་ས་དག་དང་། ། རི་དང་ལམ་ས་བཏགས་ནས་ནི། ། ལྡོང་རོས་དང་ནི་ཡུང་བ་ཡི། ། ཁུ་བས་སྦྲུས་ཏེ་གཟུགས་བྱས་ལ། ། འཁོར་ལོ་གཉིས་དྲིལ་ཡུང་བ་དང་། ། ལྡོང་རོས་ཀྱི་ནི་ཁུ་བས་བསྐུ། ། སྙིང་གར་བཅུག་སྟེ་གཞུག་པར་བྱ། ། སེང་ལྡེང་ཕུར་པ་སོར་བརྒྱད་པས། ། ལུས་ལ་སོགས་པ་གདམ་པ་བྱ། ། དགྲ་རྣམས་འོང་བའི་ལམ་དུ་ཡང་། །
ཁུར་བུར་བརྐོས་ཏེ་གཞུག་པར་བྱ། ། ལྃ་ལས་དབང་ཆེན་གྱིས་མནན་ཅིང་། ། སུྃ་ལས་སྐྱེས་པ་དེ་སྟེང་ན། ། སྣ་ཚོགས་ལས་ཀྱིས་མནན་པ་ཡི། ། ཁམ་ཕོར་སྐུད་སེར་དཀྲི་བར་བྱ། ། རྒྱལ་ཆེན་དག་ནི་སེར་པོ་ཡང་། ། དབང་ཆེན་ལ་གནས་ལྷོར་བལྟས་ཏེ། ། བསྒྲུབ་བྱ་སེར་པོའི་རིགས་མནན་པ། ། བསམས་ནས་བཟླས་པ་བརྩམས་པར་བྱ། ། སྭཱ་ཧཱ་མེད་པར་སྟྃ་བྷ་ཡ། །
ལྃ་གྱི་མཐའ་ཅན་ལྔ་སྟོང་བཟླས། ། གཏོར་མ་རྒྱུད་དུ་སྦྱིན་པར་བྱ། ། རེངས་པ་ཆེན་པོའི་ལན་འདི་ཡིས། ། དམག་གི་དཔུང་ཡང་ངེས་པར་རེངས། ། འགའ་ཙམ་ལ་ནི་སྨོས་ཅི་དགོས། ། སྲན་ནེ་ལན་གསུམ་བསྔགས་པ་ཡིས། ། དུར་ཁྲོད་རས་ལ་འཁོར་ལོ་བྲི། ། རིམས་དང་དུག་གིས་ཟིན་པ་དེ། ། དེ་ཡི་སྟེང་དུ་གཞག་པར་བྱ། ། བདག་ཉིད་དཀར་པོར་རྣམ་བསམས་ཏེ། །
ཆོ་གས་བྱབ་ཅིང་གདོན་པར་བྱ། ། དེ་ནི་དེ་ནས་ཞི་བར་འགྱུར། ། ངག་དག་རེངས་པར་འདོད་ན་ཡང་། ། སྨྱོ་བྱེད་ཁུ་བ་དུར་ཁྲོད་སོལ། ། བཙག་རྣམས་བསྲེས་ཏེ་སོ་མ་བཏང་། ། ཁམ་ཕོར་གཉིས་ལ་འཁོར་ལོ་འདི། ། ཕོ་དང་མོ་ཡི་སྐོར་ཕྱོགས་གཉིས། ། མ་ནོར་བྲིས་ཏེ་ཁ་སྦྱར་ལ། ། རོ་བསྲེགས་སོ་དང་ཐལ་བ་གཡོགས། ། སྟེང་དུ་བཟླས་ཤིང་སྤེལ་བ་ནི། །
སྟྃ་བྷ་ན་དང་ཀུ་རུ་ལྃ། ། སྭཱ་ཧཱ་མེད་པའི་སྔགས་འདི་ཡིས། ། ཁ་བཅིང་བ་ནི་ངེས་པར་འགྱུར། ། གང་ཞིག་གསད་པར་བྱེད་པ་ལ། ། སྙིང་རྗེར་ལྡན་པའི་གང་ཟག་གིས། ། གདུག་བྱེད་ལས་འདི་བྱེད་པ་ལ། ། གཤིན་དགྲ་ལྷ་ཡི་རྣལ་འབྱོར་གྱིས། ། ཞག་གཅིག་གིས་ནི་འགྲུབ་པར་བྱེད། ། བཅུ་བཞི་ཉི་མ་ཕྱེད་པ་ན། ། བྱ་རོག་སྒྲོ་རྩའི་སྨྱུ་གུ་ཡིས། །
དུར་ཁྲོད་ཀྱི་ནི་རས་དག་ལ། ། དུག་དང་ཚྭ་དང་སྐེ་ཚེ་དང་། ། ནིམ་པ་ཚ་བ་གསུམ་དག་དང་། ། ཚ་བའི་མར་ཁུ་དུར་ཁྲོད་སོལ། ། སྨྱོ་བྱེད་མཛུབ་མོའི་ཁྲག་གིས་བྲི། ། རོ་བསྲེགས་པ་ཡི་ཐལ་བ་དང་། ། བསྒྲུབ་བྱའི་རྐང་པའི་རྗེས་ཀྱི་ས། ། མི་ཡི་རུས་ཕྱེ་ལ་སོགས་ལ། ། གཟུགས་བྱས་དེ་ཡི་སྙིང་གར་གཞུག ། དུར་མེད་དག་ལ་དེ་འགྲོ་ཞིང་། །
ཁྲོས་པའི་སེམས་ཀྱིས་ཁྲོ་བཟླས་ན། ། སྐད་ཅིག་ཙམ་གྱིས་འཆི་བ་ནི། ། དེ་ཡི་ཁྱིམ་མམ་དུར་དུ་སྦ། ། དེ་ལྟའི་ལས་ཀྱི་དེ་འགྲུབ་སྟེ། ། མཚན་མོ་ཕྱེད་ན་ཁ་ལྷོར་བལྟ། ། བདག་ཉིད་འཇིགས་པའི་གཟུགས་ཅན་ཏེ། ། ཞལ་སོགས་སྔོན་དུ་གསུངས་པ་ལྟར། ། མ་ཧེའི་སྟེང་ན་མཆེ་བ་གཙིགས། ། གསུས་ཁྱིམ་ཆེ་ལ་གྱེན་སྐྲ་འབར། ། སྤུ་སོགས་གཞན་ཡང་དེ་འདྲའོ། །
བ་སྤུ་དག་གིས་བུ་ག་ནས། ། འཇིགས་མཚོན་སྣ་ཚོགས་ཐོགས་པ་ཡི། ། ཁྲོ་བོ་མང་པོ་འཕྲོ་བ་སྟེ། ། བདག་ཉིད་བསྐལ་བའི་མེ་ལྟར་འབར། ། བསྒྲུབ་བྱ་མདུན་དུ་བསམ་བྱ་བ། ། མཚམས་མེད་རྫོགས་པའི་སྡིག་དང་ལྡན། ། དྲི་མ་ཅན་དེ་ཕྱོགས་གོས་འཆང་། ། གྲོང་ཁྱེར་སྐྱེ་བོས་འཚེ་བ་ཅན། ། གྲང་བའི་རེག་པས་ལུས་ལ་རྒྱས། ། མཚོན་གྱིས་བཏབ་པ་བྱས་པ་ལ། །
གཅན་གཟན་སོགས་ཟ་མདུན་དུ་བསམ། ། ངག་ཏུའང་དེ་ལྟར་ཡང་ཡང་བརྗོད། ། ལྕགས་ཀྱི་འཁྱུད་མོས་ཡན་ལག་བསྡམས། ། ཚེར་མས་དབུག་པ་བྱས་པ་སྟེ། ། ལུས་ཀྱི་པགས་པ་མེད་པར་བསམ། ། སྐེ་ཚེ་ལན་ཚྭས་ལུས་བྱུགས་ཏེ། ། ཨ་ཆུ་བ་ཡི་སྒྲ་འབྱིན་བསམ། ། དེ་ཡི་མགོན་སྐྱབས་བསལ་བྱ་ནས། ། གཤིན་རྗེའི་ལྟོ་བའི་ཐ་མར་གཞག ། བེ་ཅོན་ཐོགས་པས་དེ་ཟའོ། །
འདི་ལྟར་བསད་པས་སངས་རྒྱས་ཀྱི། ། སྲས་སུ་དེ་ནི་སྐྱེ་བར་འགྱུར། ། ལས་ཀྱི་སྡིག་ལས་དེ་གྲོལ་ལོ། ། གསོད་པའི་སྔགས་དེ་སྤེལ་བ་ནི། ། ཧཱུྃ་ཆེ་གེ་མོ་མཱ་ར་ཡ་ཧཱུྃ། ། བསྒྲུབ་བྱ་ནང་དག་དབྱེ་བ་ནི། ། མ་ཧེ་རྟ་ཡི་པགས་དག ། ཡང་ན་རོ་དང་དུར་ཁྲོད་རས། ། རྟ་དང་མ་ཧེ་བྱི་ལའམ། ། ཁྱི་དང་ནིམ་པའི་འདབ་ཁུ་དང་། །
ཁྱིམ་བྱའི་ཁྲག་དང་སྐེ་ཚེ་བསྲེ། ། དེར་ནི་འཁོར་ལོ་འདི་བྲིས་ཏེ། ། རྣམ་པར་འགྲས་བ་བསྐུལ་དང་ལྡན། ། རྟ་སྦལ་དག་གི་ནང་བཅུག་སྟེ། ། མ་ཧེའི་རྨིག་པའི་ནང་བཅུག་ལ། ། སྟོང་ཕྲག་བཅུ་ནི་ཚང་བར་བཟླས། ། ནིམ་པའི་ཤིང་བསྲོས་དེ་ནང་སྦ། ། དེ་ནང་འགྲས་པ་ཉིད་དང་ནི། ། དཔག་ཚད་བརྒྱས་ཆོད་འཐབ་པར་འགྱུར། ། ཨ་ནུ་ཀི་དང་ཨ་མུ་ཀི །
བི་དྭེ་ཥ་ཡ་ཕཊ྄། རིམས་ཀྱིས་ཐེབས་པར་བྱ་བ་ལ། ། དུར་ཁྲོད་ཀོ་བ་ཆེ་བ་ལ། ། ཨརྐ་ཤིང་གི་ལོ་མ་དང་། ། ཙི་ཏྲ་ཀ་ནང་སྐེ་ཚེ་དང་། ། ཁྲག་གིས་འཁོར་ལོ་བྲི་བར་བྱ། ། བྲི་བ་བསྐོས་ལ་རི་མོས་དགང་། ། སེང་ལྡེང་འདབ་མ་དུ་མེད་ལ། ། བསྲོ་ཞིང་ཁྲོས་པས་ལྔ་བརྒྱད་བཟླ། ། ཁྱིམ་དང་ལམ་གྱི་གཞི་མདོ་དང་། །
དུར་ཁྲོད་སྦས་ན་རིམས་ཀྱིས་འཛིན། ། རྒྱས་པའི་ལས་ཀྱིས་རྒྱས་འདོད་ན། ། གིང་ཝང་གིས་ནི་གྲོ་ག་ལ། ། འཁོར་ལོ་གཉིས་ནི་རྣམ་བྲིས་ཏེ། ། བསྐུལ་ཚིག་ལྡན་པར་ཡི་གེ་བྲི། ། ཟླ་དྲུག་ཐང་ཀའི་མདུན་དག་ཏུ། ། གནོད་སྦྱིན་དང་ནི་གནོད་སྦྱིན་མོས། ། རིན་ཆེན་ཆར་ནི་འབེབས་པ་དང་། ། གཤིན་དགྲ་སེར་པོ་ཟླ་སེར་ལ། ། གནས་པར་བསམས་ཏེ་ཁྲོ་བཟླས་ན། །
འཕགས་པ་ནོར་འཛིན་འདྲ་བར་འགྱུར། ། ཨོཾ་ཆེ་གེ་མོ་པུཥྚིཾ་ཀུ་རུ་ཨོཾ། ། གྲོ་ག་སོགས་ཀྱི་ཤོག་ཤོག་ལ། ། གི་ཝང་དང་ནི་རང་བྱུང་གི ། མེ་ཏོག་དག་གིས་བྲི་བ་སྟེ། ། ཡང་ན་ཐ་ལྟག་ཁྲག་དང་ནི། ། བིལ་བའི་ལོ་མའི་ཁུ་བ་དང་། ། རས་དམར་པོ་ཡི་ཁུ་བ་དང་། ། སེན་རྩི་རྣམས་བསྲེས་བྲི་བར་བྱ། སྤྲ་ཚིལ་གྱིས་ནི་འཁོར་ལོ་དྲིལ། །
བུམ་པ་མར་སྦྲང་ལྡན་པར་གཞག ། དུས་བཞི་དག་ཏུ་མཆོད་པ་ནི། ། མེ་ཏོག་དམར་པོས་མཆོད་པའོ། ། དེ་ཚེ་བཟླས་པ་ཚུལ་དག་ནི། ། ཧོཿཝཱ་ཤཾ་ཀུ་རུ་ཧོཿ། ། དེ་མ་ཐག་ཏུ་ལྷ་རྣམས་ཀྱང་། ། དབང་དུ་བྱེད་པར་ངེས་འགྱུར་རོ། ། གྲོ་ག་དག་ལ་བྲི་བ་ནི། ། ཟླ་བ་གཟས་ཟིན་དུས་དག་གམ། ། རྒྱལ་གྱི་ཉིན་པར་བྲི་བྱ་སྟེ། །
སྐུད་པ་དམར་པོས་འཁོར་ལོ་དཀྲི། ། མེ་ཏོག་དམར་པོས་མཆོད་པར་བྱ། ། ཐོད་པ་ཁ་སྦྱར་ནང་གཞག་སྟེ། ། བཟླས་པ་ཁྲིས་ནི་བརྒྱ་བྱིན་གྱི། ། བུ་མོའང་རྙེད་པར་ངེས་འགྱུར་རོ། ། དུར་ཁྲོད་ཀྱི་ནི་རས་དག་ལ། ། གུར་གུམ་སོགས་ཀྱིས་འཁོར་ལོ་བྲི། ། ཡི་གེ་ཐིག་ལེས་རྣམ་བསྐོས་ཏེ། ། ཨ་མུ་ཀི་དང་མཱ་མ་ཀཱི། ། མོ་ཧ་ན་དང་རྣམ་སྤེལ་ལ། །
བསྒྲུབ་བྱའི་གོས་ཀྱི་མཐའ་མ་ལ། ། ལེགས་བཏགས་ཆོས་ཀྱི་དབྱིངས་ཉིད་དུ། ། བསྒོམས་ནས་ཟློས་ཤིང་འགྲོ་ན་ཡང་། ། ལྷ་དང་ལྷ་མིན་གྱིས་མི་མཐོང་། ། བདག་ཉིད་གཤིན་དགྲ་ཉིད་བསྒོམས་ནས། ། ཆུ་ཡི་སྟེང་ནས་འགྲོ་འདོད་ན། ། རྡུལ་ཕྲན་ལྷ་ཡི་རྣམ་པར་ཏེ། ། ཨོ་ཌྱན་དུ་ནི་བདག་རང་ཉིད། ། ངེས་པར་སྟེང་འགྲོ་གཞན་དག་ཀྱང་། ། བུ་མོས་ནགས་ཀྱི་རས་བལ་བ། །
སྐུད་པ་བཀའ་བ་གཞོན་ནུ་མས། ། སུམ་སྒྲོལ་དུ་ཡང་དེ་ཡིས་བྱ། ། གདུག་སྔགས་སྟོང་དུ་ཚང་བར་ཏེ། ། བཟླས་ཚུལ་སྔོན་དུ་གསུངས་པ་བཞིན། ། སྐར་མ་རྒྱལ་གྱི་དུས་ལ་བཟླ། ། བྲི་བའི་ཉི་མོའང་དེ་ལའོ། ། དཀྱིལ་འཁོར་གྱི་ནི་ལྷར་བརྟག་པ། ། གཡོན་གྱིས་མདུད་བྱས་གཞན་ལ་གདགས། ། མ་ལུས་མཚོན་ངག་རེངས་བྱེད་དེ། ། གཅེར་བུ་བ་ལང་རེངས་པར་བྱེད། །
མེ་ཏོག་ལས་ནི་གཞན་དུ་མིན། ། ཤ་ལྔ་སོགས་ཀྱི་རིལ་བུ་ནི། ། ལེགས་པར་གྲིབ་མ་དག་ལ་བསྐམ། ། ལྕགས་གསུམ་དག་གིས་དཀྲི་བར་བྱ། ། བཟླས་ཤིང་མཆོད་པ་བྱེད་པའི་ཚེ། ། དངུལ་དག་གི་ནི་རང་བཞིན་བྱ། ། འབར་བར་གྱུར་པ་ཉིད་ན་ཡང་། ། མཆོད་པ་ལེགས་པར་རྣམ་བྱས་ཏེ། ། སྐོར་བ་བརྒྱ་ཕྲག་དུ་མ་བྱ། ། དེ་ནས་བློ་ལྡན་སྒྲུབ་པ་པོས། །
ཁར་བཅུག་ཙམ་གྱིས་འདོད་པ་བསྒྲུབ། ། ཕྱུང་ན་སྔོན་ལྟར་རྣལ་མ་ཉིད། ། གསོ་བ་འདྲ་བར་འོ་མས་ཀྱང་། ། ངེས་པར་འཁྲུལ་འཁོར་བཀྲུ་བར་བྱ། ། རིག་སྔགས་འཁྲུལ་འཁོར་ལས་གྲོལ་ཏེ། ། རྣལ་མ་ཉིད་གནས་པ་ཡིན། ། སྣུམ་སྟེར་དག་གིས་ས་བོན་ལ། ། ཉ་ལྕིབས་དང་ནི་བྱི་ཏང་ཀ ། ཁུ་བས་ཡང་དེ་བྱུགས་པ་ལ། ། ཐོད་པས་ས་ནི་རྣམ་བཀང་བར། །
སྦས་ཏེ་བཟླས་པ་གྲངས་མེད་བྱ། ། དེ་ཚེ་མཆོད་དང་གཏོར་མ་དག ། ཡོངས་རྒྱས་འབྲས་བུ་རྣམ་བླངས་ཏེ། ། ཁར་བཅུག་མཁའ་འགྲོའི་བྱར་འགྱུར་རོ། ། དེ་ལ་འདི་སྐད་ཅེས་བྱ་སྟེ། ། ཞུས་དང་འདས་དུས་བྱུང་གདུག་པ། ། མངོན་པར་རྟོགས་པའི་ཏིང་ངེ་འཛིན། ། དཀྱིལ་འཁོར་རྣམ་པར་སྤྲོས་པ་དང་། ། ཐིང་གིས་གཞལ་ཡས་མཚོན་པ་དང་། ། རྡུལ་ཚོན་ཕྱོགས་ལས་རྣམ་པར་བརྟགས། །
ཡང་དག་བྱིན་གྱིས་བརླབས་པ་དང་། ། བདུད་རྩི་མྱང་བར་བྱ་བ་དང་། ། ཚངས་བའི་གནས་བཞི་བསྒོམ་པ་དང་། ། སྔགས་ཀྱི་དངོས་མེད་དེ་བཞིན་མཚམས། ། ཆོས་འབྱུང་དང་ནི་སྒྲུབ་པོ་དང་། ། བཟླས་དང་དེ་ཡི་གྲངས་ཚད་དང་། ། འཁོར་ལོ་དང་ནི་ཡི་གེ་གཉིས། ། ངེས་པར་ཞུས་དང་མཆོད་པ་དང་། ། འཁོར་ལོ་འདྲི་བའི་མཚན་མ་དང་། ། འབྱུང་བ་བཞི་དང་བསྡུ་སོགས་དང་། །
སྡོམ་པ་འཁོར་ལོའི་ཡི་གེ་བྲི། ། གཞི་དང་དེ་བཞིན་སྣག་ཚ་དང་། ། སོ་སོ་ལས་ཀྱི་བྱེ་བྲག་སྟེ། ། བསྡུས་ཏེ་ང་ཡིས་བསྟན་པ་ཡི། ། དེ་ནས་བཅོམ་ལྡན་འདས་ཀྱི་འབྱུང་པོ་རྣམས་ལ་གཏོར་མས་ཚིམ་པར་བྱ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། སྐུ་དང་། གསུང་དང་། ཐུགས་རྡོ་རྗེ་ལས་སྔགས་འདི་ཕྱུང་ངོ་། ། ཨོཾ་ཧྲཱིཿཥྜིརའཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། ། འབྱུང་པོ་རྣམས་དང་རྣམ་སྤེལ་ཏེ། །
ཐ་མར་སྦྱར་བ་བྱས་པ་ནི། ། ཧི་ཧི་ཧི་ཧཱུྃ་ཕེ་ྃཕེ་ྃཕེ་ྃསྭཱ་ཧཱ། ། དུར་ཁྲོད་རྒྱན་གྱིས་རྣམ་བཞུགས་པའི། ། ཞེ་སྡང་གཤིན་གཤེད་རྡོ་རྗེ་ནི། ། སྤྲོས་མེད་ནམ་མཁའ་ལྟ་བུ་ལས། ། སྙིང་རྗེའི་ཐབས་ཀྱིས་སྐུ་སྤྲུལ་པ། ། ཡེ་ཤེས་ཁྲོ་རྒྱལ་རབ་འཇིགས་པའི། ། དུད་པ་མུན་ཆེན་སྐུ་ལ་འདུད། ། གར་དགུ་ཉམས་དང་ལྡན་པ་ཡི། ། གཏི་མུག་རྡོ་རྗེ་གཤིན་རྗེའི་གཤེད། །
སྐྱེ་མེད་དོན་དམ་ངང་ཉིད་ལས། ། ཐབས་ཀྱིས་སྤྲུལ་པའི་སྐུར་བསྟན་པ། ། འཇིགས་བྱེད་དྲག་པོའི་ཆ་ལུགས་ཅན། ། ཟླ་བ་ཉ་འདྲ་ཁྱོད་ལ་འདུད། ། བསྐལ་པའི་མེ་ལྟར་འབར་བ་ཡི། ། སེར་སྣ་གཤིན་རྗེའི་རྡོ་རྗེ་ནི། ། འཛིན་པ་པོ་ལས་གྲོལ་བ་ཡིས། ། གདུག་པ་འདུལ་ཕྱིར་ཁྲོ་བོར་སྤྲུལ། ། གཏེར་འཆང་སེར་སྣ་གྲོལ་མཛད་པ། ། བཙོ་མ་གསེར་འདྲ་ཁྱོད་ལ་འདུད། །
ཆགས་པས་མ་ལུས་དབང་མཛད་པའི། ། འདོད་ཆགས་གཤིན་རྗེའི་རྡོ་རྗེ་ནི། ། སྐྱེ་མེད་རྣམ་དང་ཆོས་དབྱིངས་ལས། ། ཁམས་གསུམ་པ་དག་ཁྲོ་བར་སྤྲུལ། ། མ་ཆགས་སྤྱན་ལྡན་ཐུགས་རྗེ་ཅན། ། བན་བུ་ལྟ་བུའི་སྐུ་ལ་འདུད། ། ཤེས་རབ་ཕ་ཐམས་ལྡན་ཧེ་རུ་ཀ ། ཕྲག་དོག་གཤིན་རྗེ་གཤེད་རྗེའི་རྡོ་རྗེ་ནི། ། རྣམ་རྟོག་དཔེ་དང་བྲལ་བ་ལས། ། ཐུགས་རྗེ་སྤྲུལ་པའི་ཁྲོ་བོ་ནི། །
འགྲོ་དོན་བརྩོན་པའི་རལ་གྲི་ཅན། ། སྣ་ཚོགས་མདོག་ཅན་ཁྱོད་ལ་འདུད། ། ཐམས་ཅད་བསྐྱེད་པའི་ལྷ་མོ་ཆེ། ། དབང་པོ་ལྟ་བུར་སྒྱུར་མཛད་པ། ། ཁམས་གསུམ་གཟུགས་པའི་སྤྱན་དང་ལྡན། ། རྣམ་སྣང་ཅན་གྱིས་བདུད་བཞི་འཇིགས། ། བདེ་བ་ཆེན་པོས་རྟག་ཏུ་དགྱེས། ། ཡེ་ཤེས་སྤྱན་ཅན་ཁྱོད་ལ་འདུད། ། ཀུན་སྡུད་ལྷ་མོ་རིན་པོ་ཆེ། ། རྣམ་རྟོག་སྐྱོན་ལས་རྣམ་གྲོལ་ཡང་། །
དུས་གསུམ་བདེ་གཤེགས་བདག་གིར་བྱེད། ། རིན་ཆེན་ཏོག་ཅན་མཛེས་པའི་སྐུ། ། དོན་དམ་ཐུགས་ཆུད་འཁོར་བ་སེལ། ། མ་ལུས་ཀུན་གྱི་བདག་ལ་འདུད། ། འདུས་བྱས་མ་ལུས་སྲེག་བྱེད་པ། ། རྣམ་རྟོག་ཞི་བའི་རང་བཞིན་ལས། ། ཁམས་གསུམ་མ་ལུས་སྒྲོལ་བར་བྱེད། ། འོད་དཔག་མེད་ཀྱི་རབ་མཛེས་པ། ། མ་ཆགས་ཕྱག་ན་བསྣམས་པ་ཡི། ། ཕྲིན་ལས་དག་བྱེད་ཅན་ལ་འདུད། །
ཐུགས་རྗེས་གཡོ་བའི་རང་བཞིན་ཅན། ། འཇིག་རྟེན་གསུམ་དག་སྒྲོལ་བར་བྱེད། ། གཉིས་མེད་བདེ་ཆེན་ངང་ཉིད་ལས། ། ཕྲིན་ལས་གྲུབ་པའི་རང་བཞིན་ཅན། ། བཏང་སྙོམས་བཞུགས་པས་འགྲོ་བ་འདུལ། ། ཀུན་ཏུ་ལས་ཀྱི་རྒྱལ་ལ་འདུད། ། ཅེས་གཟུགས་རྡོ་རྗེ་ལ་སོགས་པ་ལ་སོ་སོར་ཡོངས་སུ་བསྟོད་དོ། ། དེ་ནས་ཡང་ཐམས་ཅད་ཀྱི་བདག་པོས་ལེགས་སོ་ཞེས་བྱ་བ་བྱིན་ཏེ། ། ལྷ་མོ་རྣམས་ཀྱི་སྐུ་ལ་བཏུད་དེ། ། གདུག་པ་འཇིགས་པའི་ཡི་གེ་ནི། །
བཅུ་བཞི་པ་ལ་དམིགས་པ་ཡང་། ། འཁོར་བར་དམིགས་པར་བྱ་བའམ། ། ཉི་མའི་སྟེང་ན་སྐྱེས་པ་ལྟར། ། དམིགས་ཏེ་མ་ཡེངས་བརྗེད་པ་མེད། ། བཟླས་པ་ཉིད་ནི་དེ་ལྟར་བྱ། ། བྱེ་བ་ཚང་བར་བཟླས་པ་ཡིས། ། རབ་འབྱམ་ལས་ལ་མི་འགྲུབ་པ། ། མེད་དེ་དེ་ཡི་ཐམས་ཅད་འགྲུབ། ། འབུམ་དང་ས་ཡ་བཟླས་པས་ཀྱང་། ། ཕྲ་མོའི་ལས་རྣམས་འགྲུབ་པར་བྱེད། །
གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་དུ་བཟླས་པ་བྱ། ། ཡུལ་གཞན་བློ་ནི་འགྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། ། མི་འཕྲོ་སེམས་ཀྱིས་འདི་ཟློས་ཤིང་། ། ལམ་དུ་ཞུགས་པའི་སྐྱེས་བུ་ལ། ། སྟག་སོགས་ཆུ་ཡིས་མི་འཇིགས་སོ། ། དེ་ནས་ཡང་དག་བཤད་བྱ་བ། ། དབང་གི་བློ་སྦྱངས་རབ་ལྡན་པས། ། འབྲས་ཐོབ་དེ་མེད་མི་འགྲུབ་སྟེ། །
དེ་བས་དེ་ནི་བཤད་པར་བྱ། ། བུམ་པའི་དབང་གིས་ཐོག་མར་སྦྱང་། ། གསང་བའི་དབང་གིས་གཉིས་པ་སྟེ། ། གསུམ་པར་བྱ་བ་དེ་ཉིད་ནི། ། ཤེས་རབ་ཡེ་ཤེས་དེ་ཡིན་ཏེ། ། དེ་ལྟར་དེ་བཞིན་བཞི་པ་ཡིན། ། བརྟན་གཡོ་དངོས་པོ་མ་ལུས་པ། ། བསྒོམ་པར་བྱ་བའི་དུས་ཉིད་ལ། ། བློས་ནི་ཡོངས་སུ་མི་བསྒོམ་སྟེ། ། ཀུན་གྱི་མཚན་ཉིད་མ་ཤེས་ན། །
བསྒོམ་པ་ཁོ་ན་དེ་མིན་ཏེ། ། ཐམས་ཅད་དངོས་ཉིད་ཡོངས་ཤེས་ན། ། དེ་ནི་བསྒོམ་པར་ཡོངས་སུ་བསྒྲགས། ། དེ་ཉིད་བླ་མའི་ཁ་ཡིས་ཏེ། ། འབད་པས་མཉེས་བྱ་དེ་མི་སྨད། ། དེ་ལ་ཐམས་ཅད་འབྱུང་བ་སྟེ། ། བླ་མ་ལ་སྨོད་གཡོ་སྒྱུ་ཅན། ། ངེས་པར་དེ་ནི་དུག་དང་ཡང་། ། གདོན་ཆེན་དག་ནི་མ་ལུས་པས། ། འཆི་ཞིང་བརླགས་པར་དེ་གྱུར་ནས། །
དམྱལ་བ་དག་ཏུ་ཡུན་རིང་ལྟུང་། ། བསྐལ་པ་དུ་མར་སྡུག་བསྔལ་ཏེ། ། རྟག་ཏུ་ཆོ་ངེས་འདེབས་པར་བྱེད། ། དེ་བས་བློ་གྲོས་ཆེན་པོ་ལ། ། ནམ་དུའང་མི་སྨད་གཞན་དུ་ན། ། བཀུར་སྟི་ཕུ་དུད་འགྲོ་བ་ལ། ། ཕན་པའི་སེམས་ཀྱི་དེ་ལྟར་བྱ། ། གཞན་ཡང་བསྒོམ་པར་བྱ་བ་ཉིད། ། གང་དག་དབང་པོའི་ལམ་འགྲོ་བ། ། དེ་དེའི་གོ་བོར་བདག་གིས་བྱ། །
བསམ་གཏན་མི་བྱེད་དེ་བློ་ཡི། ། ཀུན་ཏུ་བློ་ཡིས་བསྒོམ་པར་བྱ། ། བཅོམ་ལྡན་བདག་པོ་ཆེན་པོ་ཡིས། ། གསང་དབང་ལག་ན་རྡོ་རྗེ་ལ། ། བོས་ནས་གསང་བའི་དབྱངས་འདི་གསུངས། ། གཟུགས་སྒྲ་ལ་སོགས་དྲུག་པོ་རྣམས། ། དངོས་མེད་མཁའ་དང་འདྲ་བ་ལས། ། ལོངས་སྤྱོད་ཡུལ་དུ་དུ་མར་སྣང་། ། ཤེལ་ལ་ཚོན་ནི་ཇི་བཞིན་དུ། ། འདོད་པ་ལྔ་དང་ཆོས་རྣམས་ལ། །
རྟག་ཏུ་རྣལ་འབྱོར་སྤྱོད་པར་ཤོག ། ཨ་ལ་ལ་ཧོ། རོལ་དུ་གསོལ། བསྣམས་པར་མཛོད། ། མི་འཛིན་སྒྱུ་མ་ལྟ་བུ་ལ། ། གར་གྱིས་དགྱེས་པའི་རོལ་པ་མཛོད། ། རིག་བྱ་དགག་པ་མེད་པ་ལ། ། མི་གཡོ་བཞིན་དུ་རོལ་པར་མཛོད། ། ཧོ་ཆགས་པ་མེད་པས་ཆགས་པར་མཛོད། ། དེ་ནས་ཡང་དག་རབ་བཤད་པ། །
སྔགས་དང་ཕྱག་རྒྱ་དབང་བསྐུར་བའི། ། དེ་ཡི་མཚན་ཉིད་བཤད་པའི་ཕྱིར། ། གསུང་ནི་འདི་སྐད་བཀའ་སྩལ་ཏོ། ། ལྕེ་ལ་སྒོམ་པའི་རྡོ་རྗེ་ནི། ། རྡོ་རྗེ་གནོད་མཛེས་ནག་པོ་སྟེ། ། ཁ་ནི་ཀུན་དུ་གྱེས་པ་ཡི། ། ལག་གཉིས་ཐལ་མོ་ངེས་སྦྱར་ཏེ། ། གུང་མོའི་རྩ་བའི་ཚིགས་ཉིད་ལ། ། མཐེ་བོང་ངེས་པར་སྦྱར་བར་བྱ། ། མཛུབ་མོ་གུང་མོའི་རྒྱབ་རྩིར་སྦྱར། །
འདི་ནི་དམ་ཚིག་ཕྱག་རྒྱ་སྟེ། ། སྙིང་ག་དཔྲལ་པ་ལྐོག་མ་དང་། ། སྤྱི་བོར་བྱིན་གྱིས་བརླབ་པར་བྱ། ། ཨོཾ་ཧྲཱིཿཥྚྲཱིཿབི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཨ་དྷི་ཏིཥྛ་སྭ་མཱཾ། ། གཞན་ཡང་རྡོ་རྗེ་སེམས་མ་སོགས། ། ཕྱག་རྒྱས་དབང་བསྐུར་དབུ་རྒྱན་བརྟག ། གཏི་མུག་རྡོ་རྗེ་སོགས་པ། ། སོ་སོའི་བདག་པོས་དབུ་བརྒྱན་ཅིང་། ། དབང་བསྐུར་ཚེ་ན་བུམ་པ་ཆེ། ། ཕྱག་གིས་བསྣམས་ཏེ་དབང་བསྐུར་རོ། །
འཁོར་ལོ་ལས་ཀུན་བྱེད་པ་ལ། ། གསང་དབང་ལག་ན་རྡོ་རྗེ་ཡིས། ། བསྟོད་པའི་རྒྱལ་པོ་འདི་ཡིས་བསྟོད། ། གུག་པ་སྐྲག་བྱེད་འཁོར་ལོ་མེ་ལྟར་འབར། ། དུས་གསུམ་ཁྲོ་རྒྱལ་ཧེ་རུ་ཀ་ཡི་ཐུགས། ། ལས་རྣམས་དག་བྱེད་ཕྲག་དོག་རྡོ་རྗེ་སྟེ། ། མ་ལུས་ཚེམས་གཅོད་གསོལ་བས་སྐུ་ཡི་ངང་། ། ཧཱུྃ་དང་ཕཊ྄་ཀྱི་གདུག་རྩུབ་སྦྱོར་བས་གསུང་། ། ཀུན་གྱི་རང་བཞིན་ཁྱོད་ཀྱིས་གཤིན་རྗེ་ཡི། ། ལྟོར་འཛུད་བཀའ་ལས་ངས་ཀྱང་མི་འདའ་ཞིང་། །
ཕྱོགས་བཅུའི་སྤྲུལ་པས་གནས་ནས་འགུགས་མཛད་པ། ། མ་ལུས་ཀུན་བྱེད་འཁོར་ལོ་ཆེ་མཆོག་ལ། ། གཞན་གྱི་དོན་རྫོགས་གུས་པས་ཕྱག་འཚལ་ལོ། ། ཁྱོད་ནི་དཔའ་བོ་ཐུབ་ཆེན་ཀུན་གྱི་བདུད། ། ང་ཡིས་ལམ་བསྟན་བདུད་རྣམས་མི་ཕྱེད་ཀྱང་། ། དམ་ལས་འདའ་ཞིང་ལོག་པ་ཀུན་བསྐྱེད་ལ། ། ཁྱོད་ཀྱང་བཀའ་ལས་མ་འདའ་ལས་རྣམས་སྒྲུབས། ། ཚེ་དང་སྲོག་བསྡུས་ཡན་ལག་རྣམ་པར་བཅིངས། ། བདུད་རྩི་ཆུ་རྒྱུན་རྣལ་འབྱོར་ང་ལ་འདོད་སྒྲུབ་ན། ། ངས་ནི་སྦྱིན་བྱ་ཁྱོད་ནི་དམ་ལས་མ་འདའ་ཞིག །
ཅེས་དཔལ་གཤིན་རྗེའི་དགྲ་ནག་པོའི་འཁོར་ལོ་གཞན་གྱི་ལྟོ་བ་ལ་གནས་འཆའ་བར་འདོད་པའི་གཏན་འཕོ་བ་མ་ཡིན་པའི་ཚེ་བྱའོ། ། འཁོར་ལོ་སྙིང་གར་ལྟ་བའི་ཚེ། ། ས་བོན་ཚུལ་ཏེ་ལྟེ་བ་ལ། ། ཡི་གེ་མ་ལུ་འདོད་པ་ཡང་། ། མཚན་ཉིད་ངན་པའི་རྟོག་པ་ལས། ། གྲོལ་ཏེ་མཐའ་གསུམ་ངོ་བོ་ལས། ། ཀྵཿནི་ཟད་པའི་བདག་ཉིད་ལ། ། ཨུ་ནི་ཧཱུྃ་གི་བདག་ཉིད་དེ། ། དེ་ནི་སེམས་ཀྱི་རང་བཞིན་ཉིད། ། དགའ་ལས་འདས་པའི་ཡེ་ཤེས་ཏེ། །
ཐབས་ནི་ཤེས་རབ་ལྡན་པ་ལས། ། དུས་ཐབས་བསྟན་པའི་བདག་ཉིད་ཀྱིས། ། འཐོབ་སྟེ་གཞན་དུ་དེ་མི་འཐོབ། ། ཆུ་འགྲམ་ཆེན་པོ་བས་མཐའ་དང་། ། དུར་ཁྲོད་ཤིང་དྲུང་དགོན་པ་སྟེ། ། དབེན་པའི་ཡུལ་དང་མ་མོའི་ཁྱིམ། ། དེར་ནི་མགོན་པོ་འདི་ལ་འབད། ། གཞན་དུ་བསྒྲུབས་ཀྱང་དེ་མི་འགྲུབ། ། སྐད་ཅིག་དེ་ལ་རང་བཞིན་ཀུན། ། ངེས་པར་མི་སྣང་རིག་པ་ཡི། །
ལམ་དུ་གྱུར་པ་མེད་པར་ཤེས། ། འབྲས་བུ་དེ་ནི་རྒྱ་ཆེན་ཏེ། ། མཐའ་ཡི་འཐོབ་པ་དེ་ཡིན་ནོ། ། དེ་ནས་ཡང་ཐམས་ཅད་ཀྱི་བདག་པོ་བདེ་བར་གཤེགས་པས་རྡོ་རྗེ་སའི་ཆོ་ག་གསུངས་པ་ན་སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱིས། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། བསྲུང་བའི་དཀྱིལ་འཁོར་རབ་གནས་པས། །

སྡང་བའི་ལོག་འདྲེན་སྐྱེ་བོ་དང་། ། བགེགས་རྣམས་བསལ་བ་འདི་སྐད་གསུངས། ། དཔལ་ལྡན་བདག་ནི་རྡོ་རྗེ་འཛིན། ། བསྲུང་བའི་འཁོར་ལོ་རབ་སྦྱོར་བས། ། བདག་གིས་ཡེ་ཤེས་རྡོ་རྗེ་ཡིས། ། ལུས་ངག་ཡིད་དུ་བཅས་པ་དག ། སངས་རྒྱས་ཀུན་གྱི་བདག་ཉིད་ནི། ། ཁྲོ་བོ་གཤིན་རྗེ་ནག་པོའི་བདག ། སློབ་དཔོན་གྱིས་ནི་དཀྱིལ་འཁོར་བྲི། ། ཞེས་ལན་གསུམ་གྱི་བར་དུ་བརྗོད་པར་བྱའོ། ། དཀྱིལ་འཁོར་གྱི་ནི་དྲུང་ཉིད་དུ། །
དར་གྱིས་གདོང་ནི་བཀབ་པ་ལ། ། སྒོ་དྲུང་ གནས་པ་ཁྱོད་གང་ཡིན། ། སློབ་དཔོན་གྱིས་ནི་རབ་བརྗོད་དེ། ། དེས་བདག་སྐལ་བ་ལྡན་པར་བརྗོད། ། ཇི་ལྟར་བླ་མེད་དཔའ་བོ་ཡིས། ། མགོན་ལ་དབང་ནི་བསྐུར་བ་བཞིན། ། བླ་མེད་བྱང་ཆུབ་གནས་བྱའི་ཕྱིར། ། བདག་ལའང་མགོན་པོས་དབང་བསྐུལ་གསོལ། ། མེ་ཏོག་སོགས་ཏེ་མཆོད་པའི་མཆོག ། རབ་འབྱམ་རྒྱ་མཚོ་མ་ལུས་པས། །
སློབ་དཔོན་དཔའ་བོ་དེ་ཉིད་ལ། ། ཡང་ཡང་མཆོད་ཅིང་བསྟོད་པའི་ཚོགས། ། རྒྱས་པར་མཉེས་བྱ་དེ་འོག་ཏུ། ། དཔའ་བོས་དེ་ལ་དབང་རྣམས་སྦྱིན། ། དེ་ནས་རྒྱལ་པོ་བདེ་ཆེན་པོ། ། དཔའ་བོ་ལོངས་སྤྱོད་ཀུན་ལྡན་པ། ། འགྲོ་དོན་བརྩོན་པའི་སྐུ་གསུམ་བདག ། ཉིད་ཀྱི་འདི་སྐད་བཀའ་སྩལ་ཏོ། ། སྦྱིན་སྲེག་མེད་ན་འབྲས་མི་འབྱིན། ། དེ་བས་བདག་ཉིད་དམ་པ་ཡིས། །
དེ་ཡི་ལས་ལ་འབད་པར་བྱ། ། གོས་ནག་རྒྱན་གྱིས་རྣམ་བརྒྱན་ལ། ། གཤིན་རྗེ་རྣམ་བལྟས་རྣལ་འབྱོར་པས། ། ཁྲོ་བོའི་སྐྱིལ་ཀྲུང་བཅས་པ་ཡིས། ། སྲ་བའི་སྟན་ལ་བདག་འདུག་ནས། ། ལས་རྣམས་བསྒྲུབ་པར་བྱ་བ་ནི། ། མཚན་མོའམ་ཉི་མ་ཕྱེད་ཉིད་ན། ། རྂ་བྱུང་མེ་ཡི་དཀྱིལ་འཁོར་དུ། ། ཧཱུྃ་ཕཊ྄་མཐའ་ན་ཡོད་པ་ཡི། ། སྔགས་ཀྱི་ཐོག་མ་བར་ཐ་མར། །
སྦྱིན་སྲེག་བྱ་སྟེ་དེ་མེ་ནི། ། དུར་ཁྲོད་མེའམ་རུས་པའམ། ། རྡོ་ཉིད་ལས་ནི་བྱུང་བའམ། ། ཙནྜ་ལཱི་ཡི་ཁྱིམ་ཉིད་ནས། ། ཐབ་ཁུང་གྲུབ་གསུམ་ཅན་དེར་ནི། ། ཚེར་མ་ཅན་གྱི་བུད་ཤིང་བརྫང་། ། རླུང་གཡབ་སྦར་ཏེ་ཧཱུྃ་ཛྭ་ལ་རྃ། ། ཛྭ་ལ་ཧཱུྃ་བརྗོད་མེ་སྦར་བརྗོད། ། ལག་གཡས་ཀུ་ཤ་བཅས་པ་ཡིས། མཐེ་བོང་སྲིན་ལག་རྩ་རུ་གཟུགས། །
ཨོཾ་ཨེ་ཧྱེ་ཧི་མ་ཧཱ་བྷཱུ་ཏེ་དེ་བ་རྀ་ཥི་དྭི་ཛ་སཏྟ་མ་གྲྀ་ཧཱི་ཏྭཱ་ཨཱ་ཧཱ་ཏི་ཨཱ་ཧཱ་རྃ་ཨ་སྨིན་སྃ་ནི་ཧི་ཏོ་བྷ་བ་ཞེས་བརྗོད་ལ་སྤྱན་དྲང་ངོ་། ། འབར་བ་མེ་ཡི་དབུས་ཉིད་དུ། ། མིང་དེ་ཟད་བྱེད་ཅེས་བྱ་བ། ། ཁྲོ་བོ་མེ་ལྟར་ཕུན་སུམ་ཚོགས། ། བ་སྤུ་ཁམ་པ་དེ་བཞིན་དུ། ། དུ་མདོག་ཟུར་མིག་སྟེང་དུ་གཟིགས། ། སྒྲ་ཆེ་མཆེ་བཞི་ལྡན་སྟོབས་ཆེ། ། ཡྃ་ལས་རླུང་གི་དཀྱིལ་འཁོར་ཏེ། ། བཞུགས་ནས་དྲག་པོའི་ཡི་གེ་བརྗོད། ། སྤྱན་གསུམ་པ་ལ་ཕྱག་བཞི་པ། །
རིག་པའི་གནས་ལ་ལེགས་པར་བཞུགས། ། ཞལ་བདུན་རྣམ་གཙུགས་མ་ཧེ་ལ། ། ཆིབས་པ་དུ་བའི་ཕྲེང་རྣམས་འཁྲིགས། ། ཕྱག་གཉིས་མདུང་དང་རྡོ་རྗེ་འཛིན། ། གཉིས་ཀྱིས་རལ་གྲི་གྲི་གུག་འཛིན། ། དེ་ཡི་གཡས་ཀྱི་ཕྱོགས་ཉིད་དུ། ། དེ་བཞིན་མདུན་གྱི་ཕྱོགས་ཉིད་དམ། ། སྤྱན་དྲངས་བྱིན་བརླབས་ལྡན་པ་ལ། ། ཨརྒྷཾ་སོགས་ཀྱིས་མཆོད་པ་བྱ། ། ཨོཾ་ཨརྒྷཾ་པྲ་ཏཱི་ཙྪ་སྭཱ་ཧཱ། །
ལག་གཡས་མཛུབ་མོ་མཐེ་བོང་དག ། སྐམ་པ་ལྟ་བུར་རྣམ་བྱས་པས། ། ཆུ་བླངས་བསྐྱོད་པས་དབུལ་བར་བྱ། ། ཨོཾ་པཱ་ཏྱཾ་མཐར་ནི་སྔོན་གྱི་བརྗོད། ། ཞབས་བཀྲུ་བ་ལ་ཤིས་པ་ཡིས། ། དགང་གཟར་ཡུ་བ་སོར་བཅུ་དྲུག ། དེ་མིན་སོར་བཞི་ཟབས་སོར་གཉིས། ། ཟུར་གསུམ་དབུས་སུ་སོར་གཉིས་ཚད། ། རྩེ་གསུམ་ཕྲེང་བས་ཡོངས་སུ་བསྐོར། ། དེ་ཡི་དབུས་སུའང་མཚན་མ་སྟེ། །
སྟག་སྦྲུལ་གང་འདོད་པས་མཚན་བྱ། ། ཁུ་བཅུག་འཛག་པ་སོར་གཅིག་གོ ། ཁྲོ་བོ་རྡོ་རྗེ་མཆུ་ཡི་དབྱིབས། ། བྱིན་བརླབས་སོར་གཅིག་ཚད་ཅན་ནོ། ། བླུགས་གཟར་ཡུ་བ་སོར་བཅུ་བཞི། ། ཟབས་སུ་སོར་གཅིག་གྲུ་གསུམ་དང་། ། ཡུ་བའི་མཐར་ནི་རྩེ་གསུམ་པ། ། གདེངས་པ་བྱིན་བརླབས་མངོན་སྤྱོད་ཀྱི། ། གཟར་བུ་ཡིན་པར་ང་ཡིས་བསྟན། ། གནམ་ལྕགས་ཚེར་མ་ཅན་སོགས་ཤིང་། །
དེ་ལ་དེ་བྱས་སངས་རྒྱས་འཇིགས། ། བསྲེག་རྫས་གཟུགས་བརྙན་ལ་སོགས་བསྲེག ། སྟོང་དུ་ཚང་པས་འབྲས་བུ་ནི། ། ངེས་པར་འབྱིན་པར་བྱེད་མ་ཡིན། ། གཡོན་གྱི་རྩ་དེར་དགང་གཟའ་ལ། ། གཡས་པ་བླུགས་པའི་གཟར་བུ་ཡིན། ། ཁ་ནི་པདྨའི་འདབ་མ་ཡིན། ། སོར་མོ་གཉིས་པར་དེ་རྒྱས་སོ། ། རྡོ་རྗེ་བར་གྱི་ཐོད་པ་དག ། བསྲེག་རྫས་ཀྱི་ནི་སྣོད་ཡིན་ལ། །
རྫས་རྣམས་རྡོ་རྗེ་རིང་ཆེན་དཔལ། ། ཧཱུྃ་ཕཊ྄་ཀྱི་ནི་མཐའ་ཅན་གྱིས། ། བསྲེག་བྱ་ས་ཆུ་མེ་དང་རླུང་། ། ནམ་མཁའ་ལྟ་བུའི་དབུས་སུ་གནས། ། ཁ་བྱེ་གནས་པ་རྟག་ཏུའོ། ། ཀུན་ཏུའང་ཁ་ཕྱེ་བསྐོར་བར་བྱ། ། བཞི་གཉིད་འདབ་མའི་སྟེང་དུ་སྟེ། ། ལྟེ་བ་དང་ནི་ཡང་དག་ལྡན། ། ལྷན་ཅིག་རྣམ་པར་ཤེས་པའི་ལྷ། ། ནམ་མཁའི་ཉིད་དུ་ངེས་པར་འབར། །
དེ་ཡི་མཚན་མར་ཤེས་བྱ་བ། ། རྡུལ་གྱི་རྣམ་པར་དེ་ཉིད་དོ། ། ཐིག་ལེ་ཡི་གེ་མེད་པ་སྟེ། ། རྒྱུན་མི་འཆད་པར་འོད་ཀྱིས་གནས། ། བརྒྱར་གཤགས་སྐྲ་ཡི་ཚད་ཀྱིས་སོ། ། ཨརྒྷས་རབ་ཏུ་སྦར་བར་བྱ། ། སྔར་གསུངས་འབྱུང་བ་རྣམ་བཞི་དང་། ། ནམ་མཁའ་ཡང་དག་ལྡན་པ་ཡི། ། སོར་མོ་ལྔ་དང་ངེས་ལྡན་པས། ། གང་གི་སྦྱིན་སྲེག་དེས་བྱའོ། །
གཞན་དག་སོར་མོ་གསུམ་གྱིས་བསྲེག ། དམིགས་པ་ཐམས་ཅད་འགག་པར་འགྱུར། ། རྟེན་མེད་སྟོང་པ་ནམ་མཁའ་འདྲ། ། ཤེས་རབ་ཕ་རོལ་ཕྱིན་པ་ཡི། ། ཕྱག་རྒྱ་ཆེན་པོ་དབང་དུ་འགྱུར། ། བདེ་གཤེགས་ཀུན་དང་མཉམ་འགྱུར་བ། ། ཤེས་རབ་དང་ནི་སྙིང་རྗེ་ཆེས། ། འགག་པ་མེད་པའི་ཆོས་འགྱུར་རོ། ། བདེ་ཆེན་ནམ་མཁའ་ལྟ་བུ་སྟེ། ། རྣལ་འབྱོར་པ་ཡི་དམིགས་པ་ཡིན། །
མདོག་ནག་འདབ་བརྒྱད་ལྟ་བུ་ལ། ། རྒྱ་དང་ཟབས་སུ་སོར་མོ་ནི། ། ཉི་ཤུ་དེ་བཞིན་བཅུ་པའི་ཐབ། ། བྱང་དུ་རྩེ་མོ་བསྟན་པ་ལ། ། རྡོ་རྗེ་ཐོ་བའི་མཚན་མ་དེ། ། སོར་ནི་བཞི་པར་བྲི་བར་བྱ། ། དེ་སྟེང་སོར་མོ་གསུམ་བོར་བར། ། ཁ་ཁྱེད་ཀྱང་ནི་དེ་ཡི་ཚད། ། ས་ནག་བོང་བུ་རྔ་མོའི་སྤངས། ། མི་རུས་འབྲས་ཀྱི་ཕུབ་མ་དང་། །
སོལ་བའི་ཕྱེ་མས་རྣམ་བྱུགས་ལ། ། མི་ཞིབ་དྲི་དང་བདུག་པས་མཆོད། ། དུར་ཁྲོད་ཤིང་ངམ་བོང་བུ་དང་། ། རྔ་མོའི་སྤངས་སྐམ་བུད་ཤིང་ངོ་། ། སོར་གཅིག་གིས་ནི་དམའ་བ་ཡིན། ། ནིམ་པ་དེ་བཞིན་སེང་ལྡེང་དང་། ། སེ་བ་དེ་བཞིན་བསེ་ཤིང་དང་། ། དུར་ཁྲོད་ཤིང་བུ་སོར་བཅུ་པ། ། ཙ་བའི་ཆ་ལས་རྣམ་བྱུང་བ། ། དུར་ཁྲོད་མར་ཁུ་རྣམས་བསྙུགས་ལ། །
དེ་ཡིས་ཡམ་ཤིང་བྱ་བ་ཡིན། ། བྱ་རོག་འུག་པའི་གཤོག་པ་དང་། ། ནིམ་པའི་འདབ་མ་ཐལ་བ་དང་། ། རྐང་རྗེས་ས་དང་བོང་བུ་དང་། ། རྔ་མོ་སོགས་ཀྱི་སྦངས་དང་ནི། ། སྐྲ་དང་ཞག་དང་བཤང་བ་དང་། ། གཅི་བ་མི་རུས་ཡུངས་ཀར་དང་། ། ཡུངས་མར་ཁྲག་དང་ལན་ཚྭ་དང་། ། དེ་ལ་སོགས་པ་རེ་རེ་ཞིང་། ། ཇི་ལྟར་རྙེད་པའི་རྫས་རྣམས་ནི། །
དུག་དང་ཁྲག་དང་སྨྱོ་བྱེད་ཀྱི། ། འདབ་ཁུ་ཐལ་བ་སོལ་བ་དག ། འབྲས་ཀྱི་ཕུབ་མ་ལ་སོགས་ལ། ། དགྲ་བོ་དག་གི་གཟུགས་བྱས་ལ། ། མགོ་ནས་བརྩམས་ཏེ་རལ་གྲི་ཡིས། ། དུམ་བུར་གཏུབ་ཅིང་ལྕགས་ཕོར་དུ། ། ཁྲག་དང་ཆུ་དང་མི་རྣམས་དང་། ། བོང་བུའི་གཅིན་ལ་ཕཊ྄་ལྡན་པའི། ། གདུག་པའི་ཡི་གེ་རྣམས་བཟླས་པའི། ། རྫས་ལ་བསང་གཏོར་བྱས་ནས་ཀྱང་། །
སློབ་དཔོན་ལ་སྡང་རྨོངས་པ་འདི། ། བརྗོད་ཅིང་སྦྱིན་སྲེག་དབུལ་བར་བྱ། ། དེ་ལ་འདི་སྐད་ཅེས་བྱ་སྟེ། ། འབྱུང་པོ་ཚིམ་བྱ་གཏོར་མ་དང་། ། བསྟོད་བཟླས་མཉེས་པར་བྱ་བ་དང་། ། དབང་གི་དབྱེ་བ་བསྟན་པ་དང་། ། དཀྱིལ་འཁོར་འཇུག་པར་བྱ་བ་དང་། ། དེ་ཡི་ས་ལ་མཆོད་པ་སོགས། ། ཅོད་པན་དུ་ནི་བདེ་གཤེགས་གཞག ། མངོན་སྤྱོད་ཧོམ་གྱི་ཆོ་ག་དང་། །
བསྡུས་ནས་བར་དུ་རྣམ་པ་བརྒྱད། ། པདྨ་དཀར་འདྲ་མགྲིན་པ་རིང་། ། གཟུགས་མཛེས་ཧ་ཅང་རིང་བ་མིན། ། ལུས་ལ་རྡུལ་བྱུང་ཡིད་འཕྲོག་མ། ། དྲི་ནི་ཤིན་ཏུའང་ཞིམ་པ་ཡིན། ། ལྟ་སྟངས་མིག་སོགས་རི་དགས་འདྲ། ། མགྲིན་དང་ལྟར་བའང་རི་དགས་ཀྱི། ། སྐལ་བཟང་རྐེད་པའང་རི་དགས་ཀྱི། ། གླང་ཆེན་དྲི་ལྡན་བཞིན་འཕེལ་ཆེ། ། མྱོས་ཤིང་དུ་མ་རབ་ཏུ་རྒྱས། །
གཞན་ཡང་ཀུན་རྫོབ་བདེན་པ་ནི། ། བོང་ཐུང་དེ་ཡི་སྐྲ་ཡང་ཐུང་། ། རྐང་ལག་རིང་ཞིང་བཞིན་རིང་མ། ། ཉ་ཡི་དྲི་བྲོ་བོང་རིང་མ། ། ཟླ་འདྲ་སྐྱེ་གནས་རབ་ཏུ་རིང་། ། སྐྱེས་གནས་ཆུང་ཞིང་ཡན་ལག་རྩུབ། ། བོང་རིང་དེ་བཞིན་ནུ་མ་མཁྲང་། ། སྐྲ་སྲབ་དལ་སྨྲ་ཡན་ལག་ཆུང་། ། སྔོ་བསངས་རི་མོ་མཉམ་པ་དེ། ། གསང་བ་ཤེས་རབ་རྣམ་གཉིས་ལ། །
རིག་མར་ང་ཡིས་བསྒྲགས་པ་ཡིན། ། ངང་པའི་འགྲོས་ཅན་སྐྲ་འཁྱིལ་མ། ། བཞིན་ཟླུམ་ནུ་རྒྱས་ལུས་ཀྱང་རྒྱས། ། ཤིན་ཏུ་རིང་མིན་དལ་བར་སྨྲ། ། དབུས་ནས་རྣ་འཕྱང་གཉེར་གསུམ་ཅན། ། མཚན་ཉིད་ངན་ཞིང་ལེ་ལོ་ཆེ། ། ཡན་ལག་ནག་ཅིང་སྐྲ་འཁྱིལ་མ། ། ཁང་པར་གནས་ཤིང་ལུས་རྩུབ་མ། ། ས་ལིའི་དྲི་འབྱུང་ས་ལི་བྲོ། ། ནུ་ཡངས་དེ་ནི་སྐྱེས་བུ་བཞིན། །
ཆང་གིས་མྱོས་པའི་དཔའ་མོ་སྟེ། ། ཆང་ལ་ཤིན་ཏུ་ཆགས་པ་ཡིན། ། དེ་གཉིས་དེ་ལ་ཤིས་པ་ཡིན། ། ཐ་མ་ཐ་མར་ངེས་པར་ཡིན། ། འཆི་བའི་བསམ་གཏན་དེ་ཉིད་ནི། ། བདེ་བ་དམ་པ་ཁོ་བོས་འདོད། ། འདི་ལའང་བདེ་བ་དེ་ཉིད་ཡིན། ། ཀ་སོགས་སྤངས་པའི་ཨཱ་ལི་ནི། ། བཅུ་དྲུག་ཡིན་ཏེ་ཕྲག་གཉིས་པོ། ། འཁོར་ལོ་སོགས་པའི་ས་བོན་ཡིན། །
ཟླ་བ་དེ་དག་སུམ་ཅུ་གཉིས། ། ཨཱ་སོགས་སྤངས་པའི་ཀཱ་ལི་སྟེ། ། བཅུ་བདུན་གཉིས་པ་དེ་སྟེང་དུ། ། ཡ་སོགས་སྤངས་པ་མིན་པ་ཉིད། ། གསུམ་པའི་གསུམ་དང་བཞི་པའི་གཉིས། ། བཅུ་ཕྲག་བཞི་སྟེ་དེ་ཕྲག་གཉིས། ། སེན་མོ་ཟངས་སོངས་ས་བོན་ཏེ། ། ཉི་མར་རྣམ་བསྒྲགས་དེ་དབུས་གནས། ། ཧཱུྃ་དང་ཨ་ཡི་རང་བཞིན་ལས། ། རྡོ་རྗེ་ཐོ་སོགས་སོ་སོར་རྟོག །
ཐིམ་པས་ནན་ཏན་ཡེ་ཤེས་ཏེ། ། ཆོས་ཀྱི་དབྱིངས་ཉིད་དག་པ་སྟེ། ། གཤིན་དགྲར་བདག་ཉིད་འདོད་པ་ཡིན། ། རྒྱན་གྱི་བྱེ་བྲག་ལུས་ལ་གནས། ། དེ་ནི་འདི་སྐད་བྱ་བ་སྟེ། ། རིག་པ་ཤེས་རབ་བསྟན་པ་དང་། ། བསྐྱེད་པའི་རྒྱུ་ཡི་བྱེ་བྲག་ནི། ། ཐ་མར་བསྟན་ཏེ་སྡོམ་གསུམ་མོ། ། མཚོན་པར་བྱེད་པའི་བདག་ཉིད་དེ། ། མཚོན་བྱ་སྔོན་བསྟན་ཉིད་ཡིན་ནོ། །
གཤིན་རྗེའི་གཤེད་ནག་པོའི་ལས་ཐམས་ཅད་གྲུབ་པར་བྱེད་པའི་འཁོར་ལོའི་རྒྱུད་ཀྱི་རྒྱལ་པོ་རྫོགས་སྷོ།། །། པནྜི་ཏ་བཱ་རོ་ཕྱག་རྡུམ་གྱི་ཞལ་སྔ་ནས། ། རྭ་རྡོ་རྗེ་གྲགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། །། ༄༅། །རྒྱ་གར་སྐད་དུ། ཤྲཱི་རཀྟ་ཡ་མཱ་རི་ཏནྟྲ་རཱ་ཛ་ནཱ་མ། བོད་སྐད་དུ། དཔལ་གཤིན་རྗེའི་གཤེད་དམར་པོ་ཞེས་བྱ་བའི་རྒྱུད་ཀྱི་རྒྱལ་པོ། བཅོམ་ལྡན་འདས་གཤིན་རྗེའི་གཤེད་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ། །
དེར་བཅོམ་ལྡན་འདས་ཀྱི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བ། ཨེ་མའོ་བྱང་ཆུབ་སེམས་དཔའ་ཆེན་པོ་སྙིང་རྗེ་ཆེན་པོ་ཕྱག་ན་རྡོ་རྗེ་ལེགས་སོ་ལེགས་སོ། ། ཞེ་སྡང་རྡོ་རྗེའི་རྡོ་རྗེ་བྱང་ཆུབ་སེམས་དཔའ་ཆེན་པོའི་སྙིང་པོ་གཤིན་རྗེ་གཤེད་དམར་པོའི་རང་བཞིན་ཉོན་ཅིག ཕྱག་ན་རྡོ་རྗེས་གསོལ་པ། འདིར་གསུངས་པའི་གཤིན་རྗེ་འཇོམས་པར་བྱེད་པ་ཇི་ཙམ་ཞིག་མཆིས། གཏི་མུག་རྡོ་རྗེའི་གཤིན་རྗེའི་གཤེད་དང་། ཕྲ་མ་རྡོ་རྗེ་གཤིན་རྗེའི་གཤེད་དང་། འདོད་ཆགས་རྡོ་རྗེ་གཤིན་རྗེའི་གཤེད་དང་། ཕྲག་དོག་རྡོ་རྗེ་གཤིན་རྗེའི་གཤེད་ཅེས་བྱའོ། རྡོ་རྗེ་ཙ་རྩ་ཀཱ་དང་།
རྡོ་རྗེ་ཕག་མོ་དང་། རྡོ་རྗེ་དབྱངས་ཅན་མ་དང་། རྡོ་རྗེ་གཽ་རཱི་མ་རྣམས་ཀྱང་ངོ་། ། མཚམས་རྣམས་ལ་བུམ་པ་རྣམས་སོ། ། དེ་ལྟ་བུ་ལ་སོགས་པའི་གཤིན་རྗེ་འཇོམས་པའི་ཚོགས་རྣམས་ཀྱིས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་བདུད་ཐམས་ཅད་འཇོམས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཉིད་ཀྱི་སྐུ་དང་གསུང་ཐུགས་རྡོ་རྗེ་རྣམས་ལས་ཕྱུང་བར་མཛད་པ་ནི། ། སྔགས་ཀྱིས་འགུགས་དང་དབང་བྱེད་ཆེ། ། དེ་བཞིན་མཐུ་ཡི་ཆོ་ག་མང་། ། རལ་གྲི་བསྒྲུབ་དང་རྒྱལ་པོ་དང་། ། ཕ་རོལ་དམག་ཚོགས་རྣམ་འཇོམས་དང་། །
མི་སྣང་མིག་སྨན་བཅུད་ལེན་དང་། ། དེ་བཞིན་གྲིབ་གནོན་རིག་པ་དང་། ། རོ་ལངས་གནོད་སྦྱིན་སྒྲུབ་པ་དང་། ། སྦྲུལ་གདུག་ལ་སོགས་བསྲུང་པ་དང་། ། སྦྱིན་སྲེག་དཀྱིལ་འཁོར་ལས་རྣམས་དང་། ། བྱང་ཆུམ་སེམས་ཀྱི་རྣམ་དཔྱོད་དང་། ། ཐབས་རྣམས་ཀུན་གྱི་སྤྱོད་པ་དང་། ། ཕ་རོལ་གྲོང་དུ་འཇུག་རྣམས་ལ། ། འོད་ཟེར་རྣམ་ལྔ་འཁྲིགས་པ་ཡི། ། རྡོ་རྗེ་བསྲུང་བའི་དོན་དུ་བསྒོམ། །
རྡོ་རྗེ་ས་གཞིའི་ཆ་རྣམས་ལ། ། ར་བ་གུར་རྣམས་དེ་བཞིན་ནོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བསྐྱེད་པར་མཛད་པ། བདུད་ཐམས་ཅད་རྣམ་པར་འཇོམས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་ཞུགས་ནས་གཏི་མུག་གཤིན་རྗེ་གཤེད་ལ་སོགས་པ་ཐམས་ཅད་ཀྱི་ས་བོན་འདི་ཉིད་ཀྱི་སྐུ་དང་གསུང་དང་ཐུགས་རྣམས་ལས་ངེས་པར་ཕྱུང་ངོ་། ། ཡ་ནི་དབུས་སུ་སྟེ། ཀྵེ་མ་མེ་ད་ཡ་ཙྪ་ནི་རཱ་ཛ་ས་དོ་རུ་ཎ་ཡོ་ནི་ར། ། དང་པོར་ཡ་ལས་གཤིན་རྗེའི་གཤེད། ། ཀྵེ་ཡིག་ལས་ནི་རྨོངས་པར་བརྗོད། ། མ་ཡིག་ལས་ནི་ཕྲ་མར་བཤད། ། མེ་ཡིག་ལས་ནི་འདོད་ཆགས་ཉིད། །
ད་ཡིག་ལས་ནི་ཕྲག་དོག་སྟེ། ། གཤིན་རྗེའི་གཤེད་རྣམས་ལྔ་རུ་གྲགས། ། ཛ་ཡིག་ཙ་རྩི་ཀཱར་བཤད་དོ། ། ས་ཡིག་ལས་ནི་ཕག་མོའོ། ། དོ་ཡིག་དབྱངས་ཅན་མར་བཤད་དོ། ། རུ་ཡིག་གཽ་རཱི་མར་འདོད་དོ། ། ཎ་ཡོ་ནི་ར་མཚམས་བཞི་ལ། ། མི་ཡི་ཐོད་པ་རྣམ་པ་བཞི། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་གཤིན་རྗེའི་གཤེད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས་ཞེ་སྡང་ཆེན་པོའི་རིགས་བསྒོམ་པའི་རྣམ་འབྱོར་གསུངས་པ། སྦྱིན་དང་ཚུལ་ཁྲིམས་བཟོད་པར་ལྡན། །
རོ་གཅིག་མཁས་པས་སེམས་ཅན་དོན། ། བྱམས་སོགས་ཡོན་ཏན་ཀུན་ཏུ་རྫོགས། ། ཐོས་པའི་རྒྱུན་གྱིས་རྣམ་པར་བརྒྱན། ། དང་པོར་ཁ་སོགས་ཡོངས་སུ་གསང་། ། སྔ་བར་སྙིང་རྗེའི་བདག་ཉིད་ཅན། ། རབ་ཏུ་བརྩོན་པ་དབེན་པའི་ཕྱོགས། ། དུར་ཁྲོད་སོགས་སུ་བདེ་བའི་གདན། ། དབེན་ཞུགས་ཉིན་ཀྱི་ཐུགས་ཀར་ནི། ། པད་ཉིད་བལྟ་ཞིང་འོད་རབ་འབར། ། དེ་ཡི་འོད་ཀྱིས་བཀུག་བྱས་ནས། །
སེམས་ཅན་དོན་རྣམས་ཕུན་སུམ་ཚོགས། ། བསྒོམ་བྱ་བླ་མ་སངས་རྒྱས་རྣམས། ། ཇི་སྙེད་མ་ལུས་དམ་མཁའི་མཐིལ། ། དམིགས་ཏེ་ཕྱག་འཚལ་དེ་རྣམས་ཀྱི། ། སྐུ་ཡི་བཀོད་པ་རྣམ་པར་བསྒྲུབ། ། ཙ་རྩི་ཀཱ་སོགས་རྣམས་ཀྱིས་མཆོད། ། དེ་ལས་སྡིག་པ་རབ་ཏུ་བཤགས། ། ལུས་དང་ངག་དང་ཡིད་རྣམས་ཀྱིས། ། ཡང་དག་སྡིག་གྱུར་བྱས་དེ་བཞིན། ། བདག་གིས་དེ་བཤགས་གང་ཞིག་ཡང་། །
དུས་གསུམ་མགོན་མཛོད་རྗེས་ཡི་རང་། ། རྫོགས་པའི་སངས་རྒྱས་མཚུངས་རྣམས་ཀྱིས། ། བསོད་ནམས་ཚོགས་ལ་རྗེས་ཡི་རང་། ། རྫོགས་པའི་སངས་རྒྱས་དམ་ཆོས་དང་། ། ཚོགས་མཆོག་རྣམས་ལ་བདག་སྐྱབས་མཆི། ། ཡོན་ཏན་རྒྱ་མཚོ་ཁྱེད་རྣམས་ལ། ། བདག་གིས་ལུས་འདི་དབུལ་བར་བགྱི། ། གནས་དང་ཆོས་ཀུན་སྟོན་པ་དང་། ། ཤིན་ཏུ་མཐར་ཡང་མཛེས་པ་དང་། ། ཡང་དག་རྫོགས་པའི་སངས་རྒྱས་ཀྱི། །
དེ་ཉིད་སྦྱིན་སོགས་གཟུགས་ཅན་གྱི། ། སྐུ་གསུམ་ཡེ་ཤེས་ཐོབ་བྱའི་ཕྱིར། ། བསྟེན་ཅིང་འདི་ལ་རབ་ཏུ་དད། ། སེམས་ཅན་རྣམས་ཀྱི་དོན་བྱེད་ཕྱིར། ། བྱང་ཆུབ་སེམས་དག་བདག་གིས་བསྐྱེད། ། གང་ཞིག་བསོད་ནམས་ཉེར་བསགས་རྣམས། ། རྫོགས་པའི་བྱང་ཆུབ་བདག་གིས་བསྔོ། ། འགྲོ་འདི་ཀུན་ལ་ཕན་མཛད་ཕྱིར། ། དཔལ་ལྡན་གཤིན་རྗེ་མཐར་བྱེད་གྱུར། ། ལྷག་པར་སྨོས་ལམ་འདི་བྱས་པས། །
དེ་རྣམས་ལ་ནི་གཤེགས་སུ་གསོལ། ། བརྩེ་བས་བྱང་ཆུབ་བཞིན་དུ་བལྟ། ། ཁམས་གསུམ་རྣམས་ནི་སྟོང་པར་བསམ། ། རང་བཞིན་གྱིས་ནི་སྦྱོར་བྲལ་བས། ། རྒྱུ་དང་དེ་བཞིན་མཚན་ཉིད་ལ། ། རྣམ་པར་རྟོག་པ་བྲལ་བ་དང་། ། ལྷ་དང་སྨོས་ལམ་རྣམས་པར་སྤངས། ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧྃ། ཡྃ་རྃ་བྃ་ལྃ་བཞི་ལ་དཀྱིལ་འཁོར་བསྡུས་ནས་བྷྲུྃ་ཡིག་ལས་སྐྱེས་པའི་གཞལ་ཡས་ཁང་བསྒོམ་པར་བྱའོ། ། ཟུར་བཞི་པ་དང་སྒོ་བཞི་པ། །
རྟ་བབས་བཞི་ཡིས་བརྒྱན་པ་ལ། ། དྲ་བ་དྲ་ཕྱེད་ཀྱིས་སྤྲས་པ། ། ལྷ་དང་ལྷ་མོས་ཤིན་ཏུ་མཛེས། ། བ་དན་དྲིལ་བུ་བཅས་པ་རྣམས། ། སྣ་ཚོགས་རྩེ་མོ་རླུང་གིས་བསྐྱོད། ། བྃ་ཡིག་ལས་ནི་དེ་དབུས་གནས། ། སྣ་ཚོགས་པདྨ་རྣམ་པར་བསམ། ། དེ་ཡི་ཟེ་འབྲུའི་དབུས་གནས་ལ། ། སྣ་ཚོགས་རྡོ་རྗེ་དབྱུག་པར་བཅས། ། ཡོངས་སུ་གྱུར་ལས་མཐའ་དག་རྟགས། །
ཞེ་སྡང་བདག་ཉིད་རྣམ་པར་བསྒོམ། ། རིམ་མཚུངས་པདྨ་ཉི་མ་ལ། ། མ་ཧེ་དམར་པོའི་སྟེང་དུ་ནི། ། སྤྲུལ་པས་བདུད་རྣམས་མ་ལུས་པ། ། གཡོན་བརྐྱང་ཞབས་ཀྱིས་མནན་པར་བྱ། ། ཉི་མ་བྱེ་བའི་འོད་འབར་ལྷ། ། རོ་ལངས་མ་ཡིས་མགུ་ནས་འཁྱུད། ། དཔའ་བོ་ཞལ་གཅིག་ཕྱག་གཉིས་པ། ། ཀླུ་བརྒྱད་ཀྱི་ནི་རྣམ་པར་བརྒྱན། ། སྤྱན་གསུམ་དམར་ཞིང་འཇིགས་སུ་རུང་། །
མགོ་བོ་དམར་པོ་བརྒྱ་ཡི་ཕྲེང་། ། གཡས་ན་རྡོ་རྗེའི་དབྱུག་པ་དང་། ། གཡོན་ན་ཐོད་པ་བསྣམས་པའོ། ། ཁྲོ་བོའི་མཚུངས་པར་ལྡན་པ་དང་། ། ལྗགས་ནི་བསྐྱོད་ཅིང་མཆེ་བ་གཙིགས། ། ཁྲོ་གཉེར་སྐུ་མཁྲེགས་རྐེད་པ་ལ། ། སྟག་གི་པགས་པས་རྣམ་པར་བརྒྱན། ། ཐུང་ཞིང་ལྟོ་འཕྱང་རྔམ་ཞིང་འབར། ། ཤིན་ཏུ་རྣམ་དག་དྲི་མ་བྲལ། ། རོ་ལངས་མ་ཡི་གཡས་གྲི་གུག །
གཡོན་ན་མི་ཡི་ཐོད་པའོ། ། སྤྱན་གསུམ་སྐྲ་ནི་གྲོལ་བ་དང་། ། ཕྱག་རྒྱ་ལྔ་ཡིས་རྣམ་པར་བརྒྱན། ། མགོ་བོའི་ཕྲེང་བ་མཚངས་པར་ལྡན། ། རོ་བཅུད་འཛིན་པ་གཙོ་བོ་ཡི། ། ཤར་གྱི་འདབ་མ་ལ་གཏི་མུག་རྡོ་རྗེ་དཀར་པོ། རྡོ་རྗེ་ཙ་རྩི་ཀཱ་དང་སྙོམས་པར་འཇུག་པའོ། ། ལྷོའི་འདབ་མ་ལ་ཕྲ་མ་གཤིན་རྗེའི་གཤེད་ཁ་དོག་སེར་པོ། རྡོ་རྗེ་ཕག་མོ་དང་སྙོམས་པར་ཞུགས་པའོ། ། ནུབ་ཀྱི་འདབ་མ་ལ་འདོད་ཆགས་གཤིན་རྗེའི་གཤེད་ཁ་དོག་དམར་པོ།
རྡོ་རྗེ་དབྱངས་ཅན་མ་དང་སྙོམས་པ་ཞུགས་པའོ། ། བྱང་གི་འདབ་མ་ལ་ཕྲག་དོག་གཤིན་རྗེའི་གཤེད་ཁ་དོག་ལྗང་གུ་རྡོ་རྗེ་གཽ་རཱི་དང་སྙོམས་པ་ཞུགས་པའོ། ། ཙ་རྩི་ཀཱ་ནག་མོའོ། ། ཕག་མོ་སེར་མོའོ། ། དབྱངས་ཅན་མ་དཀར་མོའོ། ། གཽ་རཱི་སྔོན་མོའོ། ། གཡོན་པ་ན་ཐོད་པ་དང་གཡས་པ་ན་གྲི་གུག་གོ ། ཕྱག་དང་ཞལ་དང་སྐུ་མདོག་ཡང་དག་པར་གནས་པ་ནི་དཔའ་བོ་ཇི་ལྟ་བ་བཞིན་ནོ། ། མེའི་མཚམས་ན་མུ་མེན་གྱི་བུམ་པ་བཞི་མཉམ་གྱིས་གང་བའོ། ། བདེན་བྲལ་དུ་གསེར་གྱི་བུམ་པ་གླ་བ་ཡིས་གང་བའོ། །
རླུང་དུ་བྱི་རུའི་བུམ་པ་སིཧླས་གང་བའོ། ། དབང་ལྡན་དུ་དངུལ་གྱི་བུམ་པ་ག་བུར་གྱིས་གང་བའོ། ། ཐོད་པ་ཡིས་ཁ་གཡོགས་པ་རྣམ་པར་བསྒོམ་པར་བྱའོ། ། ཁྲོ་བོའི་རྒྱལ་པོ་ལ་སོགས་པ་དཔའ་བོ་གཙོ་བོའི་སྔགས་གསུངས་པ་ནི། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། སྙིང་པོ་སྔགས་སོ། ། ཨོཾ་ཧཽཾ་ཀྵཽཾ་ཀྵ་ཡྃ་ཀཱ་རཱ་ཡ་གྲྀཧྣགྲྀཧྣ་ཕཊ྄་ཕཊ྄་སྭཱ་ཧཱ། ཉེ་བའི་སྙིང་པོའི་སྔགས་སོ། ། ཨོཾ་མ་ཧཱ་ཡཀྵེ་སེནཱ་དྷི་པ་ཏ་ཡེ་མ་ཧཱ་དུ་ར་དཱ་ན་ཏ་ད་མ་ཀཱ་ཡ་ནཱ་ཤ་ཡ། བི་དྲཱ་པ་ཡ་བི་དྲཱ་པ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ།
ཕྲེང་སྔགས་སོ། ། ཨོཾ་དྭེ་ཥ་ར་ཏི་ནུ་ད་ནུ་ད་ཏྲུ་ཊ་ཏྲུ་ཊ་ཧཱུྃ་ཛཿསྭཱ་ཧཱ། རྗེ་བཙུམ་མའི་སྔགས་སོ། ། ཨོཾ་མོ་ཧཱ་ན་ཏ་ཀྲྀ་ཏ་ཧཱུྃ་ཧཱུྃ་ཕ྄ཊ། ཨོཾ་བི་ཤུ་ནཱ་ན་ཏ་ཀྲྀ་ཏ་ཧཱུྃ་ཧཱུྃ་ཕཊ། ཨོཾ་རཱ་གཱ་ན་ཏ་ཀྲྀ་ཏ་ཧཱུྃ་ཧཱུྃ་ཕཊ྄། ཨོཾ་ཨཱི་ར་ཥྱཱན་ཏ་ཀྲྀ་ཏ་ཧཱུྃ་ཧཱུྃ་ཕཊ྄། དཔའ་བོ་བཞིའི་སྔགས་སོ། ། ཨོཾ་མོ་ཧཱ་ར་ཏི་ཧཱུྃ་ཛཿ། ཨོཾ་མོ་ཧཱ་ར་ཏི་ཧཱུྃ་ཛཿ།
ཨོཾ་པི་ཤུ་ན་ར་ཏི་ཧཱུྃ་ཛཿ། ཨོཾ་རཱ་ག་ར་ཏི་ཧཱུྃ་ཛཿ། ཨོཾ་ཨཱི་རཥྱཱ་ར་ཏི་ཧཱུྃ་ཛཿ། དཔའ་བོའི་དབང་ཕྱུག་མ་བཞིའི་སྔགས་སོ། ། ཨོཾ་མར་མེ་མར་མཱ་བི་གྷཱ་ཏེ་ཨོཾ་བཛྲ་ཙ་རྩི་ཀེ་ཧ་ར་ཧ་ར་བུཀྐ་མ་རཱ་ཡ་ཆེ་གེ་མོ་ལ་ཛཿ། ཨོཾ་གྷོ་ཎེ་སུ་གྷོ་ཎེ་བཛྲ་མཱ་མ་ཀཱི། བྷ་ར་བྷ་ར། སམྦྷ་ར་སམྦྷ་ར་ཧཱུྃ་ཛཿ། ཨོཾ་མར་མེ་མར་མཱ་ཀྵོ་བྷཎཱི་བཛྲ་ས་ར་སྭ་ཏི་ད་ར་ད་ར། ཐ་ར་ཐ་ར།
ཕ་ར་ཕ་ར། ཀྃ་པ་ཀྃ་པ། དྷུ་ན་དྷུ་ན་ཧཱུྃ། ། ཆེ་གེ་མོ་ལ་ཛཿ། ཨོཾ་གམྦྷཱི་རེ་བཛྲ་ཀཱ་ར་ཏི་ཀེ་གྷ་གྷ། རཀྟ་ཤོ་ཎ་ཏི་པྲི་ཡེ་གཽ་རཱི་ཆེ་གེ་མོ་ལ་ཛཿ། གདེངས་ཀའི་དབང་པོ་དགའ་བོ་ནི། ། སྔོན་པོས་སྐྲ་བཅིངས་འཇིགས་པར་བྱེད། ། ཀླུ་འཇོག་དམར་པོས་རྣ་བ་ལ། ། བརྒྱན་ཅིང་རྩེ་མོ་འཁྱིལ་བ་སྟེ། །
རིག་ལྡན་ཁྲ་བོས་དཔུང་པ་བརྒྱན། ། ལག་གདུབ་གདེངས་ཀ་དུང་སྐྱོང་སེར། ། ཤིན་ཏུ་དཀར་བ་པད་དོ་ཤལ། ། མཐའ་ཡས་སྔོན་པོ་མཆོད་ཕྱིར་ཐོགས། ། ཤིན་ཏུ་མཛེས་པར་བྱས་པའོ། ། བདུད་རྩིའི་ཁ་དོག་གདེངས་ཀ་ནི། ། ནོར་རྒྱས་ཀྱིས་ནི་ཅོད་པན་བྱས། ། པདྨའི་སྡོང་བུའི་ཁ་དོག་དཀར། ། རྐང་གདུང་པདྨ་ཆེན་པོ་ཡིས། ། ཐམས་ཅད་ཕུ་ཏཱའི་ཡི་གེ་སྒྲོགས་ཕྱག་གཉིས་པ་དང་མཆེ་བ་གཙིགས། །
འཁོར་བ་དང་ནི་མྱ་ངན་འདས། ། གཤིན་རྗེ་འཇིགས་པ་ཞེས་བྱ་ལ། ། རྣམ་རྟོག་ཐམས་ཅད་འཇོམས་པ་ཡི། ། སྔགས་ཀྱིས་བྱིན་གྱིས་བརླབ་པར་བྱ། ། མཁའ་ཁྱབ་རྫོགས་པའི་སངས་རྒྱས་ཀུན། ། རང་གི་སྙིང་གའི་ས་བོན་གྱི། ། ལྕགས་ཀྱུས་ཀུན་བཀུག་ཁར་ཞུགས་ནས། ། བདེ་བ་སྙིང་ཁར་ཞུགས་ཤིང་ཞུ། ། དེ་ལས་སྤྲོས་བྱས་ས་བོན་རྣམས། ། དེ་ཞུ་རྡོ་རྗེའི་ལམ་ནས་ནི། །
རང་འོད་པདྨའི་ན་མཐར་གནས། ། དེ་བལྟས་ས་བོན་རང་གཟུགས་ལ། ། དེ་ཡི་ས་བོན་ལས་སྐྱེས་པའི། ། འཁོར་ལོ་ས་བོན་ཀུན་བྱིན་བརླབ། ། མེ་སྟག་འཕྲོ་བའི་ཚོགས་གསལ་བ། ། ཆོ་ག་བཞིན་དུ་མཁས་པས་བསྒོམ། ། བལྟ་ཞིང་སྙིང་གར་བཞུ་བྱས་ལ། ། རྡོ་རྗེའི་ལམ་ནས་དབྱུང་བར་བྱ། ། རང་རིག་པདྨའི་ཟེ་འབྲུ་ལ། ། ལྷ་ཡི་ཚོགས་རྣམས་བལྟ་བྱས་ལ། །
སྣ་ཚོགས་མེ་ཏོག་ལ་སོགས་དབུལ། ། ལག་ན་ལོ་མ་འཛིན་རྣམས་ཀྱིས། ། ལེགས་པར་མཆོད་པར་བྱ་བ་སྟེ། ། མཆོད་པའི་གླུ་ནི་ཡིད་འོང་དང་། ། སྣ་ཚོགས་གར་གྱི་རང་བཞིན་དང་། ། དེ་བཞིན་བདེ་བ་ཆེན་པོས་མཆོད། ། ཨེ་མ་གཤིན་རྗེའི་གཤེད་དམར་པོ། ། བླ་མ་སྲོན་པོའི་རང་བཞིན་ཏེ། ། བདག་ནི་ཁྱེད་མཐོང་འཇིགས་པས་ན། ། བླ་མ་སྲིན་པོའི་རང་བཞིན་སྤངས། །
མཐོ་རིས་ས་སྟེངས་ས་འོག་རྣམས། ། ཁྱོད་ཀྱི་གར་གྱིས་གཡོ་བར་བྱེད། ། ཁྲག་གི་མིག་སྨན་ཁྲོ་བོའི་སེམས། ། གར་མཛད་ཁྱོད་ནི་རོ་ལངས་གཟུགས། ། དམར་ཞིང་ཐུང་བའི་ཚད་ལྡན་པ། ། རྣམ་པ་མང་པོའི་སྤྲུལ་གཟུགས་བྱེད། ། རྡོ་རྗེ་དབྱངས་ཅན་མ་ཡིས་ཞུས། ། ཁྱོད་ཀྱི་གར་མཛད་བདེ་བ་ཆེ། ། ཁྱོད་ཀྱི་ཧྲཱིཿཥྚྲཱིཿའི་སྔགས་ཀྱི་གར། ། ས་གསུམ་པོ་ཡི་འཁྲུལ་པ་སེལ། །
བརྩེ་བས་ཁྲོ་བའི་རྗེ་བཙུན་ཁྱོན། ། འགྲོ་ལ་ལྟ་ཞིང་གར་མཛད་དོ། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཨཱཏྨ་ཀོ྅ཧྃ། སྒྲ་ཡི་ཚོགས་པ་ཐམས་ཅད་ལ། ། སྒྲ་སྙན་དང་ནི་མཚུངས་པར་བལྟ། ། འཁོར་ལོ་ཡི་ནི་འདྲེན་པ་ལ། ། དེ་ཡི་དེ་ལ་དེ་བཞིན་བསྟོད། ། གཏི་མུག་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཤིན་ཏུ་འཇིགས། ། སྟོན་པ་སངས་རྒྱས་ཀུན་རང་བཞིན། །
རྡོ་རྗེའི་སྐུ་ལ་ཕྱག་འཚལ་བསྟོད། ། ཕྲ་མ་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཤིན་ཏུ་འཇིགས། ། རྡོ་རྗེའི་ཐུགས་དང་རབ་མཚུངས་པའི། ། རིན་ཆེན་རྡོ་རྗེའི་ཕྱག་འཚལ་བསྟོད། ། འདོད་ཆགས་རྡོ་རྗེའི་རང་བཞིན་ཁྱོད། ། འདོད་ཆགས་ཆོས་ཀྱི་འབྱུང་གནས་གཙོ། ། གསུང་མཆོག་ཀུན་གྱི་རབ་མཆོག་སྟེ། ། གསུང་གི་རྡོ་རྗེ་ཕྱག་འཚལ་བསྟོད། ། ཕྲག་དོག་རྡོ་རྗེའི་རང་བཞིན་ཁྱོད། །
གཤིན་རྗེའི་གཤེད་པོ་ལས་ཀུན་པ། ། རྡོ་རྗེའི་སྐུ་དང་རབ་མཚུངས་པ། ། ཕྱག་ན་རལ་གྲི་ཕྱག་འཚལ་བསྟོད། ། སངས་རྒྱས་ཀུན་གྱི་རང་བཞིན་ཁྱོད། ། སངས་རྒྱས་ཐམས་ཅད་གཅིག་བསྡུས་པ། ། སངས་རྒྱས་ཀུན་གྱི་རབ་མཆོག་གཙོ། ། དཀྱིལ་འཁོར་དབང་ཕྱུག་འཚལ་བསྟོད། ། ཨཱཿཡིག་ལས་སྐྱེས་རྣམ་དག་པ། ། མགོ་བོ་གསུམ་གྱི་སྟེང་དུ་གནས། ། པདྨའི་སྣད་ནི་གང་བ་ཡི། །
དེ་འོག་མེ་ཡི་དཀྱིལ་འཁོར་ཏེ། ། རཾ་ཡིག་ལས་བྱུང་གྲུ་གསུམ་མོ། ། དེ་འོག་རླུང་གི་དཀྱིལ་འཁོར་ཏེ། ། ནག་ཅིང་གཡོ་བ་གཞུ་ཡི་དབྱིབས། ། ཡྃ་ལས་བྱུང་བ་བ་དན་མཚན། ། དེ་ལ་རྣམ་པར་སྣང་མཛད་སོགས། ། ད་ཡིག་ལ་སོགས་ལས་བྱུང་བ། ། གླང་པོ་ལ་སོགས་ལྔ་རྣམས་སོ། ། ཧཱུྃ་སྐྱེས་རྡོ་རྗེའི་དགབ་བྱ་འདིས། ། བཀབ་པ་མཁས་པས་བསྒོམ་པར་བྱ། །
རླུང་གིས་བསྐྱོད་ཅིང་མི་ཡིས་ཞུ། ། དེ་ལ་རྣམ་པར་བསྒོམ་པར་བྱ། ། རྡོ་རྗེ་མཚུངས་པར་རོ་གཅིག་གྱུར། ། ཤིན་ཏུ་དྲི་མེད་དག་པར་བལྟ། ། ཧཱུྃ་ཡིག་འོད་ཀྱིས་སངས་རྒྱས་རྣམས། ། ཡེ་ཤེས་གཟུགས་ཀྱིས་དགུག་པར་བྱ། ། རབ་ཞུགས་སྔགས་ཀྱི་གཟུགས་ཀྱིས་ནི། ། མཆོག་གི་བདུད་རྩི་ལྔ་རྣམས་བལྟ། ། དེ་ཉིད་གསུམ་གྱིས་བྱིན་གྱིས་བརླབ། ། དཀྱིལ་འཁོར་བདག་པོ་རྣམས་ལ་མཆོད། །
ལྕེ་ལ་རྣམ་དག་རྡོ་རྗེ་ཉིད། ། ཧཱུྃ་ཡིག་ལས་བྱུང་དེ་ལ་བལྟ། ། དེ་ཡི་འོད་ཟེར་སྦུབས་རྣམས་ལས། ། མཚུངས་པར་དགུག་ཅིང་དེ་ཡིས་ནི། ། ཁམས་གསུམ་བཞུགས་པའི་རྫོགས་སངས་ཀུན། ། དེ་བཞིན་དཀྱིལ་འཁོར་མཆོག་འདི་ལ། ། སྙིང་གའི་ཡེ་ཤེས་དགུག་གཞུག་བྱ། ། རྣམ་པར་རྟོག་པ་ཐམས་ཅད་སྤངས། ། ཐོག་མཐའ་དབུས་མའི་དབྱེ་བ་ཡིས། ། དཔང་མེད་གཟུགས་བྱེ་དེ་ལ་ཡང་། །
འཁྲུལ་པའི་གཟུགས་ལ་དེ་ཉིད་མེད། ། གང་ལས་འཁྲུལ་བ་གཉིས་ལ་གནས། ། འཁྲུལ་མེད་ཐམས་ཅད་སེམས་ལ་སྦྱིན། ། འཕྲོ་དང་བསྡུ་བ་རྣམ་པར་གཟུང་། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེའི་གཤེད་དམར་པོའི་རྒྱུད་ལས་མངོན་རྟོག་ཀྱི་རིམ་པར་ཕྱེ་བ་སྟེ་དང་པོའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་རྡོ་རྗེ་སེམས་དཔའ་ཆེན་པོ་ལ་བསྟོད་པའི་རྒྱལ་པོ་འདིས་གསོལ་བ་བཏབ་པ་དང་། ཇི་ལྟར་སེམས་ཅན་རབ་འཇུག་ལ། ། ལས་ཀྱི་དབྱེ་བའི་རབ་དབྱེ་ལས། ། ཡེ་ཤེས་ཀྱི་ནི་རྒྱ་མཚོ་རྣམས། ། རྡོ་རྗེ་ཆེན་པོ་བཤད་ཀྱིས་ཉོན། །
དེ་ནས་རྡོ་རྗེ་འཛིན་རྒྱལ་པོ། ། ལས་ཀུན་ཐམས་ཅད་རབ་བསྒྲུབ་པ། ། ཉེས་ཀུན་གསོ་བའི་བདག་ཉིད་ཀྱིས། ། ཚིག་འདི་ཉིད་ནི་བཀའ་སྩལ་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྣམས་དེ་བཞིན་གཤེགས་ཐམས་ཅད་ཀྱི་ཐུགས་རྡོ་རྗེ་རབ་ཏུ་གསལ་བར་མཛད་པ་ལ། བཅོམ་ལྡན་འདས་མཆོད་ཅིང་ཕྱག་འཚལ་ཏེ། གཡས་ཕྱོགས་སུ་ལན་གསུམ་བསྐོར་བ་བྱས་ནས། ། ཡང་དང་ཡང་དུ་ཕྱག་འཚལ་ཏེ་བཅོམ་ལྡན་འདས་ཀྱི་བཀའ་ཉན་པ་མཛད་དོ། ། དེ་ནས་རྡོ་རྗེ་འཛིན་རྒྱལ་པོས། ། དབང་དུ་བྱ་བའི་འཁྲུལ་འཁོར་གསུངས། །
འཁྲུལ་འཁོར་མཐའ་ཐུག་གཤིན་རྗེ་གཤེད། ། མ་བྱུང་འབྱུང་བ་མི་འགྱུར་རོ། ། ངུད་མེད་དབང་དུ་བྱ་བ་དང་། ། བསྲུང་བའི་དོན་དང་དེ་བཞིན་དུ། ། ཞི་བ་ལ་ནི་གི་ཝང་གཟུང་། ། དེ་བཞིན་གྲོ་གའམ་སྨྱུག་ཤུན་ལ། ། འཁོར་ལོ་གཉིས་ནི་མངོན་པར་བྲི། ། མིང་ནི་ནཱ་མཿབརྟེན་པར་བྱ། ། ནག་པོའི་རྩ་སོགས་དང་བྲལ་བའི། ། ཁམ་ཕོར་གཉིས་ནི་ཡང་དག་སྦྱར། །
དབུས་སུ་ཞུམ་མར་སྦྲང་རྩི་བླུགས། ། སྲད་བུ་དཀར་པོ་དཀྲི་བར་བྱ། ། མེ་ཏོག་དཀར་པོས་ཐུན་མཚམས་གསུམ། ། མཆོད་བྱ་ཁ་ནི་ཤར་རུ་ཕྱོགས། ། གཤིན་རྗེ་མཐར་བྱེད་ཆུ་ཤེར་བཞིན། ། བདག་ཉིད་བསྒོམས་ནས་བསྒྲུབ་བྱ་ནི། ། མདུན་དུ་ཟླ་བའི་དཀྱིལ་འཁོར་སྟེང་། ། བལྟས་ལ་མངོན་པར་དབང་བསྐུར་རོ། ། བུམ་པ་དཀར་པོ་ཟླ་བ་བཞིན། ། བདུད་རྩི་ལྔ་ཡིས་ཡོངས་སུ་གང་། །
སངས་རྒྱས་རྣམས་ཀྱིས་ཁྲུས་མཛད་པ། ། ཡང་དག་བལྟ་ཞིང་བཟླས་པ་བརྩམས། ། ཨོཾ་ཧྲཱིཿཥྚཱིཿཝིཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄། ། ན་མ་ཿལྷ་སྦྱིན་ལ་ཤཱནྟཾ་ཀུ་རུ་ན་མཿ། ཞི་བའི་དམ་ཚིག་འདི་ལྟ་སྟེ། ། སྐྱེས་བུ་རྣམས་ཀྱི་ཞི་བ་ལ། ། གུར་གུམ་གྱིས་བྲི་རྒྱས་པ་ཡང་། ། འཁོར་ལོ་གཉིས་བྲི་ཁ་ཆེ་ཡིས། ། སྭཱ་ཧཱའི་དབུས་སུ་མིང་བཅུག་སྟེ། ། བསྒྲུབ་བྱའི་མིང་བླང་དེ་རྣམས་ལ། །
བུ་ཡིས་མངོན་པར་གཏོར་བར་བྱ། ། ཁམ་ཕོར་ཁ་སྦྱོར་ནང་བཅུག་ནས། ། སྲད་བུ་སེར་པོས་དཀྲི་བར་བྱ། ། ཁ་ནི་བྱང་བལྟས་ཐུན་མཚམས་གསུམ། ། མེ་ཏོག་སེར་པོས་མཆོད་པར་བྱ། ། ཁ་དོག་སེར་པོ་གཤིན་རྗེ་གཤེད། ། བདག་ཉིད་ངེས་པར་བལྟ་བར་བྱ། ། བསྒྲུབ་བྱ་ཟླ་བ་སེར་ལ་གནས། ། བུམ་པ་སེར་པོ་ཆུ་ཡིས་བཀྲུ། ། མངོན་པར་དབང་བསྐུར་བསྒོམ་པར་བྱ། །
རྒྱས་པར་བྱ་ཕྱིར་ཡང་དག་བཟླ། ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ནཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། ། ལྷ་སྦྱིན་གྱི་པུཥྚིཾ་ཀུ་རུ་སྭཱ་ཧཱ། བཽ་ཋ་ཊ་ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄། ལྷ་སྦྱིན་གྱི་པུཥྚིཾ་ཀུ་རུ་བཽ་ཥ་ཊ། ། ཅེས་པ་ནི་བཅོམ་ལྡན་འདས་ཀྱིས་རྒྱས་པའི་དམ་ཚིག་ཏུ་གསུངས་སོ། ། གྲོ་གའམ་ནི་རས་དག་ལ། ། རྒྱ་སྐྱེགས་དག་གི་ཁུ་བའམ། ། ཡང་ན་ཙནྡན་དམར་པོ་ལ། ། མིང་མེད་དག་གི་ཁྲག་བསྲེས་ནས། །
འཁོར་ལོ་གཉིས་ནི་ཡང་དག་བྲི། ། ཧོཿཡིག་གིས་བརྟེན་བྱས་པ་ཡི། ། འཁྲུལ་འཁོར་ནག་སོགས་དང་བྲལ་བ། ། ཁམ་ཕོར་གཉིས་ནི་ཡང་དག་སྦྱར། ། མར་དང་སྦྲང་རྩི་བཅུག་བྱས་ལ། ། སྲང་བུ་དམར་པོས་དཀྲི་བར་བྱ། ། ཁ་ནི་ནུབ་ཏུ་མངོན་ཕྱོགས་གནས། ། མེ་ཏོག་དམར་པོས་མཆོད་པར་བྱ། ། ཁ་དོག་དམར་པོ་འབར་བ་ཆེ། ། བདག་ཉིད་གཤིན་རྗེ་འཇོམས་བྱེད་ལ། །
བསྒྲུབ་བྱ་ཟླ་བ་དམར་པོའི་སྟེང་། ། དེ་བཞིན་དུ་ནི་བསམ་པར་བྱ། ། རང་གི་ལུས་ལས་མཐོན་གྱུར་ཏེ། ། འོད་ཟེར་དམར་པོའི་ལྕགས་ཀྱུ་ཡིས ། བསྒྲུབ་བྱ་འགུགས་པར་བསྒོམ་པར་བྱ། ། སྔགས་ནི་ཁྲི་ཙམ་སྤྲོ་ཞིང་བཟླས། ། དེས་ནི་བསྒྲུབ་བྱ་མྱོས་གྱུར་ཏེ། ། རྐང་པ་དག་ནི་དེ་བཞིན་འགྱེལ། ། གོས་བྲལ་སྐྲ་ནི་གྲོལ་བ་རུ། ། བསམ་ཞིང་བཟླས་པ་བརྩམ་བར་བྱ། །
གལ་ཏེ་དབང་དུ་མ་གྱུར་ན། ། བརྟུལ་ཞུགས་ཅན་གྱིས་འཁོར་ལོ་བསྲོ། ། མར་སོགས་བྲལ་བར་བྱས་ནས་ནི། ། དུ་མེད་སེང་ལྡེང་མེ་ལའོ། ། ཨོཾ་ཧྲཱིཿཥྚྲཱིཾཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཧོཿ ལྷ་སྦྱིན་གྱི་མཆོད་སྦྱིན་དབང་དུ་གྱིས་ཤིག་སྭཱ་ཧཱ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄། བཽ་ཥ་ཊ་ལྷ་སྦྱིན་གྱི་མཆོད་སྦྱིན་དབང་དུ་གྱིས་ཤིག བཽ་ཥ་ཊ་ཞེས་པ་ནི་འདིར་བཅོམ་ལྡན་འདས་ཀྱིས་དབང་གི་དམ་ཚིག་ཏུ་གསུངས་སོ། ། ཡང་ན་དུར་ཁྲོད་གོས་དག་གམ། །
རང་བྱུང་གིས་བྱུགས་རས་དག་ལ། ། རྒྱ་སྐྱེགས་ཁྲག་དང་བསྲེས་པ་ཡི། ། འཁོར་ལོ་གཉིས་ནི་ཡང་དག་བྲི། ། ཛ་ཡིག་དང་ནི་ཧྲཱིཿཡིག་གིས། ། བསྒྲུབ་བྱའི་མིང་ནི་བརྟེན་བྱས་ལ། ། བུད་མེད་པདྨའི་སྣོད་དག་ནི། ། ཁ་སྦྱར་ནང་བཅུག་མཆོད་པར་བྱ། ། སྲང་བུ་དམར་པོས་དཀྲི་བྱས་ལ། ། མེ་ཏོག་དམར་པོས་མཆོད་པར་བྱ། ། ཉི་མ་འཆར་ཀ་དང་མཚུངས་དམར། །
བདག་ཉིད་གཤིན་རྗེ་འཇོམས་བྱེད་དོ། ། ཁ་དོག་དམར་པོ་ལྕགས་ཀྱུ་ཡིས། ། བསྒྲུབ་བྱ་འགུགས་པར་བསྒོམ་པར་བྱ། ། སྙིང་གར་ལྕགས་ཀྱུས་དགུག་བྱ་ཞིང་། ། མགྲོན་པ་ཞགས་པས་བཅིང་བར་བྱ། ། སེང་གེ་དམར་པོ་ལ་ཞོན་ནས། ། རླུང་གི་དཀྱིལ་འཁོར་སྦྱར་བ་ཡིས། ། འོང་བ་དག་ནི་བསམ་བྱ་ཞིང་། ། བདུད་རྩི་ལྔ་ཡི་ཆུ་ཡིས་བཀྲུ། ། གལ་ཏེ་བསྒྲུབ་བྱ་མ་འོངས་ན། །
བརྟུལ་ཞུགས་ཅན་གྱིས་འཁྲུལ་འཁོར་བསྲོ། ། སེང་ལྡེང་ཤིང་གི་མེ་ལའོ། ། དེ་ནས་བཟླས་པ་ཡང་དག་བརྩམ། ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཆེ་གེ་མོ་ཁུག་ཅིག་ཧྲཱིཿ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཛཿལྷ་སྦྱིན་ཁུག་ཛཿཞེས་པ་ནི་འདིར་བཅོམ་ལྡན་འདས་ཀྱིས་འགུགས་པའི་དམ་ཚིག་ཏུ་གསུངས་སོ། ། བློ་ལྡན་གང་གིས་དུར་ཁྲོད་གོས། ། ཡུང་བ་དག་གི་ཁུ་བ་ཡིས། ། འཁོར་ལོ་གཉིས་ནི་ཡང་དག་བྲི། ། ལཾ་ཡིག་དག་གིས་བརྟེན་བྱས་ལ། ། བསྒྲུབ་བྱའི་མིང་ནི་ཡང་དག་གཟུང་། །
ཁམ་ཕོར་ཁ་སྦྱོར་དབུས་སོའོ། ། ཁམ་ཕོར་སེར་པོ་སྟེང་དུ་གཞག ། དེ་ལ་མཁས་པས་རེ་ཁཱ་བྲི། ། བདུན་དང་བཞི་པའི་རེ་ཁཱ་སོགས། ། ཡང་དག་བྲིས་ཏེ་ཏིང་འཛིན་བྱ། ། རི་རབ་རྩེ་མོ་བརྒྱད་པར་གྲགས། ། དེ་ཡིས་སྟེང་དུ་དག་བྲི། ། ཧཱུྃ་ཡིག་དང་ནི་བྃ་ཡིག་སྟེ། ། དེ་ཡི་དབུས་སུ་རི་རབ་བོ། ། དེ་ཡི་སྟེང་དུ་ལཾ་ཡིག་གིས། །
དབང་ཆེན་དཀྱིལ་འཁོར་དགོད་པར་བྱ། ། སྣ་ཚོགས་རྡོ་རྗེས་མནན་བྱ་ཞིང་། ། སྲད་བུ་སེར་པོས་བཅིང་བར་བྱ། ། གཤིན་རྗེ་འཇོམས་བྱེད་ཁ་དོག་སེར། ། བདག་ཉིད་རྣམ་པར་བསམ་པར་བྱ། ། བདག་ཉིད་ཁ་ནི་ལྷོ་རུ་ཕྱོགས། ། དབང་ཆེན་དཀྱིལ་འཁོར་གྱིས་མནན་པའི། ། བསྒྲུབ་བྱ་སེར་པོ་རྣམ་པར་བསམ། ། མྱུར་དུ་རི་བོ་དགོད་ཅིང་གནོན། ། སྣ་ཚོགས་རྡོ་རྗེས་མནན་བྱས་ལ། །
དབང་ཆེན་དཀྱིལ་འཁོར་འོག་དག་ཏུ། ། མནྡ་ར་སོགས་རི་འཇིགས་དང་། ། གངས་རི་མི་གཡོར་གྱུར་པ་ཡིས། ། བསྒྲུབ་བྱ་མནན་པར་བསྒོམ་པར་བྱ། ། དེ་ལ་འདི་བཞིན་བཟླས་བར་བྱ། ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄། ལཾ་ལྷ་སྦྱིན་རང་གནས་སུ་རེངས་ལཾ་སྭཱ་ཧཱ། ཞེས་པ་ནི་བཅོམ་ལྡན་འདས་ཀྱི་རེངས་པ་ཆེན་པོའི་དམ་ཚིག་གོ ། ངག་ནི་རེངས་པར་འདོད་པ་ཡིས། ། འཁོར་ལོ་གཉིས་པོ་དེ་བཞིན་བྲི། །
ནང་དུ་བསྒྲུབ་བྱའི་མིང་བྱས་ནའང་། ། དེ་ལ་སྔགས་ནི་སྤྲོ་ཞིང་བཟླས། ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ལྃ་ལྷ་སྦྱིན་གྱི་འདོད་པའི་དོན་གྱི་ཕྱིར་འགོག་ཅིང་ངན་པར་སྨྲིས་ཤིག མཆོད་སྦྱིན་གྱི་ངག་སྟྃ་བྷ་ནྃ་ཀུ་རུ་ལྃ་ཞེས་པ་ནི་འདིར་བཅོམ་ལྡན་འདས་ཀྱིས་ངག་རེངས་པའི་དམ་ཚིག་ཏུ་གསུངས་སོ། ། ཤིན་ཏུ་མཐར་ཐུག་ལེགས་པར་སྦ། ། ཇི་ལྟར་འདི་ཡི་བྱ་བ་བཤད། ། ཉི་མ་གཅིག་གིས་འགྲུབ་པར་འགྱུར། ། གཤིན་རྗེ་གཤེད་དམར་སྦྱོར་བས་སོ། ། དུར་ཁྲོད་རས་ལ་སྔོན་བཞིན་དུ། ། འཁོར་གཉིས་བྲི་བརྟུལ་ཞུགས་ཅན། །
སྐེ་ཚེ་བ་དང་ཚྭ་དང་ནི། ། དུག་དང་ནིམ་པ་ཀ་འམ་ནི། ། ཚ་བ་གསུམ་དང་ཚྭ་རྐྱང་ངོ་། ། དེ་བཞིན་དུར་ཁྲོད་སོལ་བ་དང་། ། དྷ་དུར་ཡི་ལོ་མའི་ཆུ། ། ཙནཊའི་ས་བོན་དེ་བཞིན་དུ། ། མཛུབ་མོ་ཡི་ནི་ཁྲག་བླངས་ཏེ། ། མཛུབ་མོ་ཡི་ནི་ཁྲག་བླངས་ཏེ། ། ཙིཏྲ་ཀ་ཡི་ཁུ་མས་སམ། ། ཚ་སྒོ་ཙན་གྱི་ས་བླངས་ཏེ། །
གདོལ་པའི་རྫ་ཡི་དྲག་པ་དང་། ། བྱ་རོག་སྒྲོ་ཡི་སྨྱུ་གུ་ཡིས། ། བཅུ་བཞི་ལ་བྲི་བརྟུལ་ཞུགས་ཅན། ། གུང་ཐན་ཁྲོ་བོའི་སེམས་ཀྱི་ནི། ། གདུག་པ་ཅན་རྣམས་གསད་པའི་ཕྱིར། ། སྣ་ཚོགས་སེམས་ཅན་རྣམ་འཇོམས་པ། ། ཧཱུྃ་གི་ཡི་གེས་མཐའ་རྟེན་ལ། ། རྣལ་འབྱོར་ཁ་ནི་ལྷོ་རུ་ཕྱོགས། ། བདག་ཉིད་གཤིན་རྗེ་འཇོམས་བྱེད་དེ། ། ཁྲོ་བོའི་གཟུགས་ཅན་བཏུམ་པོ་ཆེ། །
མགོ་བོའི་དུམ་བུས་རྣམ་པར་བརྒྱན། ། མ་ཧེ་ལ་བཞུགས་ལྗགས་བསྐྱོད་ཅིང་། ། གསུས་ཆེན་འཇིགས་པར་བྱེད་པ་པོ། ། མཆེ་གཙིགས་སྐྲ་ནི་གྱེན་དུ་བརྫེས། ། སྨིན་མ་དམར་སེར་དེ་བཞིན་དུ། ། གཡས་ན་རྡོ་རྗེའི་དབྱུག་ཆེན་ལ། ། དེ་བཞིན་གཡོན་ན་ཐོད་པའོ། ། མི་སྡུག་མཆེ་བ་རབ་ཏུ་གཙིགས། ། བསྐལ་པའི་མེ་ནི་འབར་བ་བཞིན། ། དེ་བཞིན་བདག་ཉིད་རྣམ་པར་བསྒོམ། །
མྱུར་དུ་བསྒྲུབ་བྱ་དེ་མདུན་གཟུང་། ། དྲི་མ་དང་ནི་རྨ་དག་དང་། ། གདུག་པའི་ནད་ཀྱི་བཟུང་ཞིང་འཇོམས། ། གོས་དང་བྲལ་ཞིང་འདར་བར་བྱེད། ། ངལ་ཞིང་ལུས་ནི་རྨ་དང་ལྡན། ། ཕོལ་གྱི་ཕྲེང་བས་ལུས་ལ་བཟུང་། ། མཚོན་གྱིས་རྨ་ནི་དོད་པར་བྱེད། ། གྲང་བ་དང་ནི་རླུང་གིས་གཙེས། ། མེ་ཡི་དབུས་སུ་ཡང་དག་བརྟེན། ། མ་ཧེ་སྟག་དང་ཁྱི་རྣམས་དང་། །
མཆུ་རིངས་རྣམས་ཀྱིས་ཟ་བར་བྱེད། ། སངས་རྒྱས་སྡེ་རྣམས་འཇོམས་བྱེད་པའི། ། མ་རུངས་ཆེན་པོ་རྣམས་ཀྱི་ནི། ། ལྟོ་བའི་ནང་ནས་རྒྱུ་མ་དང་། ། ལུས་ལ་ཚེར་མས་གང་བ་དང་། ། རྐང་པ་གདོས་དང་སྒྲོག་གིས་བསྡམས། ། དེ་བཞིན་དུམ་བུ་དུམ་བུར་བྱས། ། པགས་པ་ངེས་པར་བཤུ་བར་བསམ། ། སྐེ་ཚེ་ཚྭ་ཡིས་བྱུག་པར་བྱ། ། གྲང་བ་ཡིས་ནི་ལུས་འདོན་བསྒོམ། །
དེ་ཡི་ལུས་ཀྱི་བསྲུང་སོགས་རྣམས། ། བཅད་ཅིང་བདག་ཉིད་མདུན་དུ་གཟུང་། ། དེ་ཡི་གོ་ཆ་གཅད་པར་བྱ། ། ལུས་ནི་དེ་བཞིན་སྟོང་པར་བསྒོམ། ། བདག་གི་ལས་ལས་སྐྱེས་པ་ཡི། ། ཁྲོ་བོ་གཤིན་རྗེ་གཤེད་གཟུགས་ཀྱིས། ། འཇོམས་པ་དག་ཏུ་བསྒོམ་བྱ་ཞིང་། ། རྐང་དང་ཚིལ་རྣམས་འཐུང་བ་སྟེ། ། དེ་ཡི་མདུན་དུ་གཤིན་རྗེ་བསྒོམ། ། ལག་ན་དབྱུག་པ་སྟོབ་ཆེན་ལྡན། །
མ་རུངས་དེ་ཡིས་གདུག་པ་དེ། ། རྣམ་པར་འཇོམས་པ་བསྒོམ་པར་བྱ། ། དེ་ཡི་རྒྱུ་མ་རྩ་རྣམས་ནི། ། བྱ་རྒོད་ཀྱིས་བཟུང་མཁའ་ལ་འགྲོ། ། ཀླུ་ཡིས་ས་འོག་འགུགས་པར་བྱེད། ། ལྷ་མ་ཡི་ལ་སོགས་པས་བཙིར། ། དེ་ལྟར་བསྒྲུབ་བྱ་བསམ་པར་བྱ། ། སྙེང་རྗེའི་སེམས་ཀྱི་རབ་བཅིངས་ནས། ། འཁོར་བ་ལས་ནི་ཕ་རོལ་བྱས། ། སངས་རྒྱས་རྣམས་ཀྱི་ཞིང་དུ་འགྲོ། །
དེ་ནས་བཅོམ་ལྡན་འདས་དེ་བཞིན་གཤེགས་པ་རྣམས་ཐུགས་དགྱེས་ནས་གསུངས་པ། འདི་ལྟ་སྟེ། ཀྱེ་མ་གསད་བྱ་ལེགས་པར་བྱས། ། གསད་པར་བྱ་བ་མ་བསད་དེ། ། ཇི་སྲིད་སྡིག་རྣམས་གྲོལ་བར་བྱས། ། ཤི་བ་དེ་ཡང་མ་ཤི་སྟེ། ། སྡིག་པ་སྟོང་ཕྲག་བྱས་པ་ཡི། ། མནར་མེད་ལ་སོགས་མི་སྐྱེའོ། ། ཨེ་མ་བདག་ཉིད་ཆེན་པོ་སྟེ། ། བསད་པས་སངས་རྒྱས་བྱང་ཆུབ་ཐོབ། །
སླར་ཡང་བརྩེ་བས་སེམས་ཅན་རྣམས། ། གསད་པར་བྱ་བས་གསད་པར་བྱ། ། ཨེ་མ་སྙེང་རྗེའི་སྟོབས་ཀྱིས་ཏེ། ། སྙེང་རྗེ་དམན་པས་འགྲུབ་མི་འགྱུར། ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཧཱུྃ་ལྷ་སྦྱིན་སོད་ཧཱུྃ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཧཱུྃ་ཕཊ་ལྷ་སྦྱིན་མཱ་ར་ཡ་ཧཱུྃ་ཕཊ་ཅེས་པ་ནི། བཅོམ་ལྡན་འདས་ཀྱི་རྟོག་པ་ཆེན་པོ་གསད་པའི་རྡོ་རྗེའི་འཁྲུལ་འཁོར་དང་སྔགས་རྒྱུད་ཀྱི་གསད་པ་ལ་སོགས་པའི་དམ་ཚིག་ཏུ་གསུངས་སོ། ། དེ་ནས་འཁོར་ལོ་གཉིས་བྲིས་ཏེ། ། ཕཊ྄་ཀྱི་ཡི་གེའི་ནང་དུ་ནི། ། བསྒྲུབ་བྱའི་མིང་དང་བཅས་པ་གཟུང་། །
ཐོད་པ་ཡང་དག་སྦྱར་བྱས་ཏེ། ། སྲད་བུ་ནག་པོས་དཀྲི་བར་བྱ། ། ཞེ་སྡང་སེམས་ཀྱིས་ཉིན་གུང་ལ། ། དུར་ཁྲོད་དུ་ནི་གཞུག་པར་བྱ། ། གཤིན་རྗེ་མཐར་བྱེད་མཚུངས་བལྟས་ནས། ། བསྒྲུབ་བྱ་རང་གི་མདུན་དུ་བྱ། ། རྟ་དང་མ་ཧེའི་སྟེང་ན་གནས། ། གཉིས་པོ་དེ་ཡི་ལག་ན་མཚོན། ། ཁྲོ་བོའི་ཚོགས་ཀྱིས་ཀུན་ནས་བསྐོར། ། གཉིས་པོའི་ཕྱོགས་ལ་བསམ་པར་བྱ། །
གཉིས་པོ་དག་ནི་འཐབ་བྱེད་ཅིང་། ། ཁྲོ་བས་སེམས་ནི་བཅིངས་པ་སྟེ། ། འཐབ་མོ་བྱེད་པར་བསྒོམ་བྱས་ལ། ། སྒོམ་ཞིང་བཟླས་པ་བརྩམས་པར་བྱ། ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ལྷ་སྦྱིན་དང་མཆོད་སྦྱིན་དག་རྣམ་པར་ཞེ་སྡང་བར་གྱིས་ཤིག་ཕཊ྄་ཅེས་པ་ནི་བཅོམ་ལྡན་འདས་ཀྱིས་ཞེ་སྡང་ཆེན་པོའི་དམ་ཚིག་ཏུ་གསུངས་སོ། ཆོ་ག་དེ་ཡིས་སྔོན་མ་བཞིན། ། འཁོར་ལོ་གཉིས་པོ་ཀུན་ཏུ་བྲི། ། ཧཱུྃ་ཕཊ྄་ཡི་གེ་དག་གིས་བརྟེན། ། ཐོད་པ་གཉིས་ནི་ཡང་དག་སྦྱར། ། སྲད་བུ་ནག་པོས་ཡང་དག་དཀྲི། །
ཕ་གཤིན་ནགས་སུ་བཞག་བྱས་ལ། ། གཤིན་རྗེ་གཤེད་ཀྱི་རྣལ་འབྱོར་གྱིས། ། བསྒྲུབ་བྱ་སྔོན་དུ་གཟུང་བར་བསྒོམ། ། ཡྃ་ལས་བྱུང་བ་གཞུ་ཡི་དབྱིབས། ། རླུང་གི་དཀྱིལ་འཁོར་ནག་པོ་ལ། ། རྔ་མོ་ཆེན་མོ་ཁ་དོག་སྔོ། ། དེ་ཡི་སྟེང་དུ་བསྒོམ་པར་བྱ། ། དེ་ལ་མ་རུངས་ཆེན་པོ་སྟེ། ། རྡེག་ཅིབ་ལྷོ་ཕྱོགས་འདོད་པ་དང་། ། ཁྲོ་བོ་རྣམས་ཀྱིས་འཇོམས་པ་དང་། །
སངས་རྒྱས་ཡིན་ཡང་བཟློག་པར་དཀའ། ། ཨོཾ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ལྷ་སྦྱིན་སྐྲོད་པར་གྱིས་ཤིག་ཧཱུྃ་ཕཊ྄་ཅེས་པ་ནི་བཅོམ་ལྡན་འདས་ཀྱི་བསྐྲད་པ་ཆེན་པོའི་དམ་ཚིག་ཏུ་གསུངས་སོ། ། རྣལ་འབྱོར་ཁྲོ་ཞིང་ལྷོར་ཕྱོགས་ལ། ། ཁྲག་བཅས་དུར་ཁྲོད་ཐལ་བ་དང་། ། དུག་དང་ཚྭ་དང་སྐེ་ཚེ་དང་། ། ཚ་བའི་མར་ཁུ་སྨྱོ་ལོ་མས། ། དེ་བཞིན་དུར་ཁྲོད་གོས་ལ་ནི། ། འཁོར་ལོ་གཉིས་པ་དེ་བཞིན་བྲི། ། གསད་བྱ་གཤིན་རྗེའི་ལུས་ལ་གནས། ། སྡང་སེམས་མ་ཧེ་རྟ་དག་ལ། །
བསྐྲད་པ་རྔ་མོའི་ལུས་ལ་གནས། ། ཞི་བ་ཟླ་བའི་དཀྱིལ་འཁོར་དཀར། ། རྒྱས་པ་ཟླ་བ་སེར་པོ་ལ། ། བུད་མེད་སྙིང་གར་དབང་དུ་བྱ། ། ངག་བཅིང་ར་ཡི་ལུས་ལ་གནས། ། རེངས་པ་རི་རབ་དབུས་སུ་སྟེ། ། དགུག་པ་སེང་གེ་སྟག་ལ་གནས། ། དེ་བཞིན་གཞན་ཡང་མཚོན་པར་བྱ། ། གི་ཝང་དང་ནི་རྒྱ་སྐྱེགས་དང་། ། དེ་བཞིན་ཁ་ཆེའི་བྱེ་བྲག་གིས། །
དབང་བྱ་གྲོ་ག་ཤིང་ཤུན་བྲི། ། འགྲུབ་འགྱུར་འདི་ལ་ཐེ་ཚོམ་མེད། ། ཁམ་ཕོར་ཁ་སྦྱར་ནང་ཏུ་གཞུག ། དགེ་བའི་སེམས་ཀྱི་ཡང་དག་གཟུང་། ། བྱ་རོག་སྒྲོ་ཡིས་བྲི་བར་བྱ། ། པདྨ་ཁ་སྦྱོར་དུར་ཁྲོད་ལ། ། ཉི་མའི་གུང་ལ་སྦ་བར་བྱ། ། གཤིན་རྗེ་གཤེད་ཀྱི་རྣལ་འབྱོར་བདག ། ཨོཾ་ཧྲཱིཿཥྚྲཱིཿསོགས་སྔགས་བཟླས་ལ། ། ལྷོ་ཕྱོགས་གནས་ཏེ་ཚར་གཅད་དོ། །
ཞི་བའི་ཁ་དོག་ཡ་ཡིག་དབྱི། ། ནི་གཉིས་ཀྱང་ནི་དེ་བཞིན་ནོ། ། ཕྱི་ནས་དབུས་སུ་ཡ་ཡིག་ལས། ། ལྷག་མའི་ཡི་གེ་ཅི་བདེ་བར། ། སྔོན་དུ་བསྙེན་པ་ཁྲི་བཟླས་ལ། ། ལས་འདི་རབ་ཏུ་བསྒྲུབ་པར་བྱ། ། ཡེ་ཤེས་རྡོ་རྗེ་བྱ་བ་སྟེ། ། གཤིན་རྗེ་གཤེད་ཀྱི་སྦྱོར་བ་ཡིས། ། དྲག་པོ་ཆེན་པོའི་དཀྱིལ་འཁོར་འདི། ། གང་དུ་བྲིས་ཤིང་གནས་པ་དང་། །
ཡི་གེ་བྲིས་པར་གྱུར་པ་ཡིས། ། ཁྱིམ་དེ་རྟག་ཏུ་འཐབ་མོར་འགྱུར། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་འཁྲུལ་འཁོར་གྱི་སྐབས་རིམ་པར་ཕྱེ་བ་གཉིས་པའོ།། །། རི་དང་སྐྱེ་བོས་དབེན་པའི་ཕྱོགས། ། གསང་ཞིང་ཡིད་བརྟགས་ས་གཞི་ལ། ། རི་མོ་གསལ་བྲིས་རྣལ་འབྱོར་བདག ། སྔགས་ཀྱིས་འགུགས་པ་བརྩམ་པར་བྱ། ། དཀར་ཞིང་ཞལ་གཅིག་ཕྱག་གཉིས་པ། ། གྲི་གུག་ཐོད་པ་འཛིན་པ་ཡི། ། ཙ་རྩི་ཀཱ་ནི་བསྒོམ་པར་བྱ། །
རྣལ་འབྱོར་ཁྲག་འགུགས་རབ་སྦྱོར་བ། ། དེ་ནས་བཅོམ་ལྡན་འདས་གཤིན་རྗེ་གཤེད་ཆེན་པོ་དཀྲུག་པ་རྡོ་རྗེ་ཁྲག་འགུགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་སོ། ། རྡོ་རྗེ་ཙ་རྩི་ཀཱའི་སྔགས་གསུངས་པ། འདི་ལྟ་སྟེ། ། ཨོཾ་བཛྲ་ཙ་རྩེ་ཀཱེ་སི་དྷ་ན་ཏྲ་ནཱ་ལ་ཧཱ་ཎི་རཏྣ་ཏྲ་ཡཱ་པ་ཀ་རི་ཎོ་རུ་དྷི་ར་མཱ་ཀརྵ་ཡ་ཛ། ཞལ་ནི་རབ་ཏུ་བསྐྱོད་མཛད་ནས། ། སྔགས་འདི་རྗེས་སུ་དྲན་བྱས་ལ། ། ཁམས་གསུམ་པ་ཡི་ཁྲག་ཆེན་པོ། ། འགུགས་འགྱུར་འདི་ལ་ཐེ་ཚོམ་མེད། ། དེ་ནས་གཤིན་རྗེ་གཤེད་ཆེན་པོ་རྡོ་རྗེ་མྱོས་པ་འགུགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་སོ། །
རྡོ་རྗེ་ཕག་མོས་ཆང་དགུག་པའི་དམ་ཚིག་གསུངས་པ་འདི་ལྟ་སྟེ། ། ཨོཾ་གྷོ་ནེ་སུ་གྷོ་ནེ་བཛྲ་མཱ་མ་ཀཱི་བྷ་ར་བྷ་ར། སྃ་བྷ་ར་སྃ་བྷ་ར། ཏྲཻ་དྷཱ་ཏུ་ཀ་མདྱཱ་ཀརྵ་ཡ་ཛ། རྫ་མཁན་ལག་པ་ཕྱིས་པའི་སས། ། བུམ་པ་ཁ་ནི་མཛེས་བྱས་ཏེ། རྐུན་པོའི་སྐྲ་ཡི་སྟེང་དུ་གཞག ། སྔགས་ནི་རྗེས་སུ་དྲན་པར་བྱ། ། སྔགས་འདིའི་བདག་ཉིད་ཆེ་བ་ནི། ། མཆོད་རྟེན་པ་ཏ་ན་རུ་བསྟན། །
མཁས་པས་འབད་པས་དམིགས་བྱས་ན། ། ཆང་ནི་འགུགས་པར་རབ་ཏུ་གྲགས། ། དེ་ནས་བཅོམ་ལྡན་འདས་གཤིན་རྗེ་གཤེད་ཀྱི་རྡོ་རྗེ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་སོ། ། དབྱངས་ཅན་མས་སྔགས་འདི་གསུངས་སོ། ། ཨོཾ་པི་ཙུ་པི་ཙུ་པྲཛྙཱ་བར་དྷ་ནི། ཛྭ་ལ་ཛྭ་ལ་མེ་དྷཱ་བར་དྷ་ནི། དྷི་རི་དྷི་རི། བུད་དྷི་བར་དྷ་ནི་སྭཱ་ཧཱ། ཚེས་གཅིག་ནས་ནི་བཟུང་ནས་ནི། ། ཇི་སྲིད་བཅོ་ལྔའི་མཐར་ཐུག་ཀུན། །
ལེགས་པར་སྦྱར་བ་བརྩམས་པར་བྱ། ། ཇི་སྲིད་ཟླ་པའི་རྗེས་འབྲངས་ནས། ། གསུང་གི་དབང་ཕྱུག་མ་ནི་འགྲུབ། ། འདི་ཡིས་ཚིགས་བཅད་བརྒྱ་ཕྱེད་དོ། ། ཁམས་གསུམ་པ་ནི་མ་ལུས་ཤིང་། ། མ་ལུས་ལུས་པ་མེད་པ་འགྲུབ། ། དེ་ནས་བཅོམ་ལྡན་འདས་གཤིན་རྗེ་མཐར་བྱེད་ཆེན་པོ་དཀྲུག་པ་རྡོ་རྗེ་ཁུ་བ་འགུགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། ། ཁུ་བ་འགུགས་པ་གཽ་རཱིའི་སྔགས་གསུངས་པ་འདི་ལྟ་སྟེ། ཨོཾ་ཀརྜིཧྲ་ཀརྵ་ཎི་གཽ་རཱི་ཛཿདུཥྚ་པྲཥྚཱ། ཡཱཿཤུ་ཀྲ་མཱ་ཀརྵ་ཡ་ཛཿཛཿཛཿཧཱུྃ་སྭཱ་ཧཱ། །
ནམ་མཁའི་གདོང་དང་རྡོ་རྗེའི་ལམ། ། རླུང་དང་དྲིལ་སྦྱོར་ལྕགས་ཀྱུ་ཡིས། ། ཁུ་བའི་ཚོགས་རྣམས་འགུགས་པར་བྱེད། ། བསྒོམ་དང་བཟླས་པ་རབ་སྦྱོར་བས། ། སྐྱེ་བོས་དབེན་དང་ནགས་ཚལ་དུ། ། ལས་འདི་རབ་ཏུ་བསྒྲུབ་པར་བྱ། ། མཚན་མོ་བདུན་གྱི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ནས་བཅོམ་ལྡན་འདས་རྡོ་རྗེ་གཤིན་རྗེ་གཤེད་ཆེན་པོ་དུས་ཀྱི་དབྱེ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། ། འདིར་མཆོག་གི་དབང་བསྐུར་བའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་རྣམས་ལས་སྤྲོ་བར་མཛད་ནས།
ཨུ་དུམ་བཱ་ར་མན་དཱ་ར། ། ཡོངས་སུ་སྐྱེས་དང་སྣ་མ་དང་། ། ཀརྞ་ཀ་ཡི་ཕྲེང་བ་རྣམས། ། བུ་ཁྱོད་ཟུང་ལ་བྱིན་གྱིས་རློབས། ། ཁམས་གསུམ་རལ་གྲི་ཆེན་པོ་ལ། ། སངས་རྒྱས་ཀུན་གྱིས་ཕྱག་བྱས་པ། ། བཟུང་ན་བདུད་ལས་རྒྱལ་བར་འགྱུར། ། ལས་ཀྱི་རལ་གྲི་དམ་པ་འདི། ། ཐབས་དང་ཤེས་རབ་རང་བཞིན་གྱི། ། རྡོ་རྗེ་དྲིལ་བུ་བསྒྲུབ་པའི་ཕྱིར། །
བུ་ཁྱོད་གསང་བའི་རྡོ་རྗེ་ཟུངས། ། སློབ་མ་ཡང་དག་གཟུང་བར་གྱིས། ། འདི་ནི་བཏུང་བ་རིན་ཆེན་ཏེ། ། རྡོ་རྗེའི་ལུས་སུ་རབ་བསྒྲུབ་པ། ། མི་ཡི་བཏུང་བྱ་ཡེ་ཤེས་ཆུ། ། བུ་ཁྱོད་ཀྱིས་ནི་ཐམས་ཅད་དུ། ། སློབ་མའི་ཁར་ཡང་བླུད་པར་བྱ། ། གཤིན་རྗེ་གཤེད་ཀྱིས་རབ་ཏུ་གསུངས། ། སེམས་ནི་རབ་ཏུ་དགའ་བ་ཡིས། ། རྡོ་རྗེ་སློབ་མ་བདག་ཉིད་ཆེ། །
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྔགས་ཀྱིས་འགུགས་པ་རབ་ཏུ་སྦྱོར་བ་སྟེ་རིམ་པར་ཕྱེ་བ་གསུམ་པའོ།། །། དེ་ནས་དཔལ་ལྡན་རྡོ་རྗེ་འཆང་། ། རལ་གྲི་སྒྲུབ་བ་གསུང་པར་མཛད། ། སྐྱོབ་པ་སངས་རྒྱས་ཐམས་ཅད་ཀྱི། ། ལྷ་མོ་ཁྱོད་ནི་དཔང་དུ་གྱུར། ། གཤིན་རྗེ་གཤེད་ཀྱི་དཀྱིལ་འཁོར་གྱི། ། སློབ་དཔོན་རྣམས་གསུངས་རྒྱུར་བསྒྲུབ་ཕྱིར། ། ཁབ་ལེན་ལྕགས་ཀྱི་རལ་གྲི་ཉིད། ། དེ་རྣམས་ཡང་ན་བཅུད་ཅན་གྱི། ། རལ་གྲི་ཁྲུ་གང་ཚད་བཅས་ཚད། །
བརྟུལ་ཞུགས་ཅན་གྱིས་རྣམ་པར་བསམ། ། བཅུ་བཞི་འམ་ནི་བརྒྱད་དག་ལ། ། དུར་ཁྲོད་དབུས་སུ་སྦ་བར་བྱ། ། བདུད་རྩི་ལྔ་དང་མཚུངས་པར་ལྡན། ། ཐུན་མཚམས་གསུམ་དུ་བཟླས་པ་ཁྲི། ། ཟླ་བ་སོ་སོའི་བཅུ་བཞི་ལ། ། གཏོར་མས་སྔོན་དུ་མཆོད་པར་བྱ། ། ཟླ་བ་རེ་ལ་བཟླས་པ་འབུམ། ། འབུམ་ཕྲག་ལྔ་ཡིས་འགྲུབ་པར་འགྱུར། ། གྲུབ་ན་རལ་གྲི་རབ་ཏུ་འབར། །
འོད་ཟེར་ལྔ་ཡི་གློག་ཆེན་འཁྱུག ། གྲུབ་པ་དེ་ནི་གཟུང་གྱུར་པ། ། མི་རྣམས་ཁམས་གསུམ་ལས་རྒྱལ་འགྱུར། ། རྣལ་འབྱོར་གང་གིས་རལ་གྲི་གྲུབ། ། གཤིན་རྗེ་གཤེད་པོ་འཇིགས་བྱེད་སྦྱོར། ། བདེ་བར་འགྲུབ་བཅིང་ས་ཆེན་གྱིས། ། དེ་ཡིས་འཐབ་པ་བཟོད་མི་ནུས། ། རྐང་གཉིས་པ་དང་རྐང་བཞི་ཀུན། ། མཐོང་བས་གནས་སྐབས་བཅུ་རུ་འགྱུར། ། ལྷ་དང་ལྷ་མིན་གྱིས་མི་བཟོད། །
མི་ཡི་འཇིག་རྟེན་སྨོས་ཅི་དགོས། ། རྒྱ་མཚོའི་ས་ནི་བླངས་བྱས་ལ། ། ཀླུ་ཡི་གཟུགས་ནི་སྦྱར་བ་བྱ། ། ཨོཾ་ཕུཿཡི་གེ་ཧཱུྃ་ལ་དགོད། ། ཧྲཱིཿཥྚྲཱིཿལ་སོགས་སྔགས་རྣམས་བཟླ། ། ཆར་མི་འབབ་པའི་དུས་རྣམས་ལ། ། ཁྲི་ནི་བཟླས་པས་འབབ་པར་འགྱུར། ། སྦྲུལ་ནག་ཤ་དང་ནིམ་པ་ཡི། ། ལོ་མ་དག་ནི་བསྲེས་པ་ཡིས། ། དེ་ཡི་རིལ་བུ་ལེགས་པར་བྱ། །
བརྟུལ་ཞུགས་ཅན་གྱིས་རྒྱ་མཚོར་འཕང་། ། ཁྲི་ཕྲག་བཟླས་པར་གྱུར་པ་ཡིས། ། དབའ་ཀློང་རེངས་བྱེད་མཆོག་ཡིན་ནོ། ། ཙཎྜའི་ས་བོན་བརྒྱ་གཟུང་ཞིང་། ། མོན་སྲན་གྲེའི་འབྲས་བསྲེས་ཏེ། ། འབུམ་ཕྲག་བརྒྱད་བཟླས་སྦྱིན་སྲེག་གིས། ། དེ་ཡིས་ལྷ་རྣམས་མཐོང་བར་འགྱུར། ། དུར་ཁྲོད་རོ་བསྲེགས་མགལ་བའི་ཤིང་། ། བརྟུལ་ཞུགས་ཅན་གྱིས་གཟུགས་བརྙན་བྲི། ། སྨྱོ་བྱེད་ཁུ་བས་བྱུགས་བྱས་ཏེ། །
ཁྲི་ཕྲག་བཟླས་ན་མཛེས་ཡིས་འཁྱེར། ། ཡུངས་ཀར་ས་བོན་བསྡུས་པ་ལ། ། འབུམ་ཕྲག་བཞི་ནི་བཟླས་བྱས་ཏེ། ། སྦྲུལ་གྱིས་གཟུངས་ནས་འགྱེལ་བ་ལ། ། གཏོར་ན་འཚོ་བར་ཐེ་ཚོམ་མེད། ། རི་བོ་ཆུས་བཀས་ས་བླངས་ནས། ། སྔགས་ནི་འབུམ་དུ་བཟླས་པ་ཡིས། ། མགོ་ལ་བྱུག་པ་ཙམ་གྱིས་ནི། ། མགོ་ཡི་ཟུག་རྣམས་འཇོམས་པར་འགྱུར། ། བདུན་ཉིན་མངོན་པར་སྔགས་བྱས་ཏེ། །
ལག་པས་མགོ་བོ་མཉེས་བྱས་ན། ། མགོ་ཡི་ཟུག་རྔུ་མི་འབྱུང་ཞིང་། ། ཉམས་པར་འདི་ལ་ཐེ་ཚོམ་མེད། ། བྲམ་ཟེ་ཡི་ནི་ཤ་དག་དང་། ། དུར་ཁྲོད་ས་དང་ཐལ་བ་ལ། ། གཤིན་རྗེ་གཤེད་ཀྱི་སྐུ་གཟུགས་བྱ། ། ཞལ་གཅིག་ཕྱག་ནི་གཉིས་པ་སྟེ། ། གཡས་ན་རྡོ་རྗེ་ཆེན་པོ་སྟེ། ། གཡོན་ན་མགོ་བོ་དེ་བཞིན་དུ། ། ཁ་དོག་དཀར་པོ་འཇིགས་ཆེན་པོ། །
དེ་ཡིས་གདུག་པ་འཇོམས་པར་བྱེད། ། བདུད་རྩི་རྣམ་པ་ལྔ་ཡིས་ནི། ། ཉི་མ་སོ་སོར་གཏོར་མ་སྦྱིན། ། བདག་གི་དགྲ་བོ་སོད་ཅིག་ཅེས། ། རྣལ་འབྱོར་པ་ཡིས་རྟག་གསོལ་གདབ། ། འདི་སྨྲས་མཚན་མོ་ཉལ་བ་ལས། ། དགྲ་བོ་ཐོ་རངས་འཆི་བར་འགྱུར། ། ཡང་ན་ནད་ཀྱིས་འདེབས་འགྱུར་ཏེ། ། ཆུ་འགགས་ལ་སོགས་ཀྱིས་ཁྱབ་འགྱུར། ། དགྲ་ལས་རྣམ་པར་སྣང་མཛད་བླང་། །
མི་ཡི་རྐང་སྦུབས་ཡོངས་བཀང་སྟེ། ། སྔགས་ནི་འབུམ་དུ་བཟླས་ནས་ནི། ། ཤིང་གི་དྲུང་དུ་མངོན་པར་འགྱེལ། ། ཡི་དྭགས་ནངས་སུ་རྟག་ཏུ་འཁྱམ། ། རྣལ་འབྱོར་དབང་ཕྱུག་ཚིམ་པས་བདེ། ། སྣ་ཚོགས་དོན་རྣམས་རབ་ཏུ་འགྲུབ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་འཇིགས་པར་བྱེད་པ་ཞེས་བྱ་བ་སྟེ་རིམ་པར་ཕྱེ་བ་བཞི་པའོ།། །། དེ་ནས་རྒྱལ་པོ་རབ་སྒྲུབ་པ། ། བདག་གིས་ཡང་དག་བཤད་པར་བྱ། ། མ་ཉམས་དེ་བཞིན་རྨ་མེད་པ། །
ལྗོན་ཤིང་དག་ལ་སྦྱངས་པ་བླངས། ། ཕབ་ནས་ལེགས་པར་ཁྲུས་བྱས་ཏེ། ། ཕྲེང་བའི་བཟླས་པས་བསྒྲུབ་པར་བྱ། ། ཟླ་བ་ཟླ་བའི་བཅུ་བཞི་ལ། ། བདུད་རྩི་ལྔ་དང་ལྡན་པ་ཡི། ། ཤ་ལྔ་ཡིས་ནི་བྱུགས་བྱས་ལ། ། མཆོག་གི་བཟླས་པས་བཟླས་པར་བྱ། ། འདི་ནི་བྱེ་བ་བཟླས་པ་ཡི། ། རྒྱལ་པོ་ངེས་པར་འགྲུབ་འགྱུར་ཏེ། ། ཨེ་མ་སྔགས་ཀྱི་ནུས་པ་ཡིས། །
རོ་ནི་སྒྲོགས་པར་བྱེད་འགྱུར་ན། ། གཤིན་རྗེ་གཤེད་ཀྱི་རྣལ་འབྱོར་ལྡན། ། ཅིང་ཟད་འཇིགས་པར་མི་བྱའོ། ། རྣལ་འབྱོར་གང་དང་གང་འདོད་པ། ། དེ་རྣམས་ཐམས་ཅད་སྟེར་བར་འགྱུར། ། མ་ཧེ་དང་ནི་ཆུ་སྲིན་ནམ། ། སྟག་གམ་དེ་བཞིན་གཞན་ཡང་ནི། ། དྲེད་དང་སྤྲེའུའི་ཁྱེད་པར་ཅན། ། དུག་དང་སྐེ་ཚེ་ཚྭ་དང་ནི། ། ཤཽ་བྷཱཉྫ་ནཾ་ཚ་བ་གསུམ། །
དེ་རྣམས་ལས་ནི་གཟུགས་བརྙན་ནི། ། གཤིན་རྗེ་གཤེད་ཀྱི་གཟུགས་འཇིགས་བྱེད། ། ཧྲཱིཿཥྚྲཱིཿལ་སོགས་སྔགས་བཟླས་ལ། ། རྣལ་འབྱོར་པ་ཡིས་གསོལ་བ་གདབ། ། རྒྱལ་པོ་ཆེ་གེ་མོ་སོད་ལ། ། བདག་ལ་དེ་ཡི་བྱ་བ་གྱིས། ། བསྙེན་པ་བྱེ་བ་བཟླས་པས་འགྲུབ། ། ངེས་པར་བདེན་པར་ཐེ་ཚོམ་མེད། ། དེ་ནས་གཞན་ཡང་རྒྱལ་ཟླ་ཡི། ། དཀར་ཕྱོགས་ཉི་མ་སྣྲུབས་ལྡན་ཚེ། །
རྡུལ་གྱི་གོས་ནི་ཡང་དག་བླང་། ། རི་མོ་མཆོག་ཉིད་བྲི་བར་བྱ། ། སྣག་ཚ་ཆེན་པོ་མཚུངས་སྦྱོར་བས། ། དཀྱིལ་འཁོར་གྱི་ནི་བདག་པོ་ཉིད། ། ཁ་དོག་དཀར་པོ་འཇིགས་ཆེན་པོ། ། མཆོག་ནི་ཞལ་གཅིག་ཕྱག་གཉིས་པ། ། གཡས་ན་རྡོ་རྗེ་འབར་བ་དང་། ། གཡོན་ན་ཁྲག་བཅས་མགོ་བོ་འཛིན། ། གཡོན་བརྐྱང་ཞབས་དང་འཇིགས་པ་སྟེ། ། རིན་ཆེན་ཅོད་པན་རྣམ་བརྒྱན་ཅིང་། །
རིན་ཆེན་རྒྱན་རྣམས་ཡོངས་རྫོགས་ལ། ། འོད་ཟེར་ཕྲེང་བས་འཁྲིགས་པ་སྟེ། ། རྒྱལ་པོ་གསོད་པར་བྱེད་པ་ནི། ། འོག་གི་ཆ་ལ་ངེས་པར་སྦྱར། ། མིང་བཅས་ཁ་དོག་ཡང་དག་ལྡན། ། ཇི་ལྟ་བ་ཡི་རྣམ་པར་གནས། ། ལྷ་ལ་ཡོངས་སུ་རྫོགས་པར་བྱ། ། ཇི་ལྟར་བ་ཡི་དངོས་པོའི་ཚད། ། དཀྱིལ་འཁོར་གྲུ་གསུམ་ངེས་པར་ནི། ། དེ་ཡི་མདུན་དུ་སྦྱིན་སྲེག་བྱ། །
སྦྱིན་སྲེག་འབུམ་གྱིས་རྒྱལ་པོ་ནི། ། ཐུབ་འགྱུར་འདི་ལ་ཐེ་ཚོམ་མེད། ། དེ་ནས་གཞན་ཡང་ཟླ་གཟས་གཟུང་། ། ཡང་ན་ཉི་མ་མ་མཐོང་ཚེ། ། དུར་ཁྲོད་ཐལ་བ་བླངས་ནས་ནི། ། བརྟུལ་ཞུགས་ཅན་གྱིས་གཟུགས་བརྙན་བྱ། ། རྭ་ཅན་སྐེ་ཚེ་ཤ་ལྔ་དང་། ། ནིམ་པ་དྷ་དུ་རའི་ལོ་མ། ། ཆོ་ག་འདི་ཡིས་གཅིག་བྱས་ནས། ། མཁས་པ་ཡིས་ནི་གཟུགས་བརྙན་བྱ། །
ཁ་དོག་སྔོན་པོ་འཇིགས་ཆེན་པོ། ། ཞལ་གཅིག་པ་ལ་ཕྱག་ནི་གཉིས། ། མ་ཧེ་ལ་གནས་ཞལ་ནི་གདངས། ། རྡོ་རྗེ་དང་ནི་ཐོད་པ་འཛིན། ། སྐུ་གཟུགས་རྫོགས་པར་བྱས་ནས་ནི། ། རྣམ་པ་མང་པོས་མཆོད་པར་བྱ། ། ཧྲཱིཿཥྚྲཱིཿལ་སོགས་སྔགས་ནི་བཟླས། ། བཟླས་པ་འབུམ་གྱིས་རིག་པར་བྱ། ། རྒྱལ་པོ་ཆེ་གེ་མོ་ཡི་ནི། ། སྡེ་དང་ཡོངས་སུ་འཛིན་བཅས་ཆོམས། །
རྣལ་འབྱོར་བདག་ཉིད་བཟླས་པ་འབུམ། ། འབུམ་དུ་བཟླས་པའི་ཁྱད་པར་ལས། ། ཆོ་ག་འདི་ཡིས་སྦྱིན་སྲེག་དང་། ། མཆོད་པའི་ལས་རྣམས་ལྡན་པར་བསམ། ། སེམས་ཅན་དོན་བྱེད་བློ་ལྡན་གྱིས། ། རྒྱལ་པོ་ཐོབ་འགྱུར་ཐེ་ཚོམ་མེད། ། དེ་ནས་གཞན་ཡང་རྡུལ་གྱི་གོས། ། ནམ་མཁའི་རང་བཞིན་ཆུ་ཡིས་ནི། ། གཟའ་ནི་བཀྲ་ཤིས་ལ་བཀྲུས་ཏེ། ། རི་མོ་མངོན་པར་བྲི་བར་བྱ། །
ཞལ་གཅིག་པ་དང་ཕྱག་ནི་གཉིས། ། ཁ་དོག་ནག་པོ་འཇིག་ལྡན་པ། ། སྐྲ་ནི་འོད་ཟེར་ཡང་དག་ལྡན། ། མགོ་བོའི་ཕྲེང་བ་རབ་ཏུ་འཕྱང་། ། གྲི་གུག་ཐོད་པ་ལག་ལྡན། ། མ་ཧེའི་སྟེང་དུ་བྲི་བྱས་ནས། ། འདི་ཡི་བསྒོམ་པ་བརྩམ་པར་བྱ། ། དགྲ་ནི་མདུན་དུ་བསལ་བྱ་སྟེ། ། གྲི་གུག་གིས་ནི་གཅོད་བྱེད་ཅིང་། ། རྐང་དང་ཞག་རྣམས་འཐུང་བར་བྱ། །
རྒྱུ་མ་རྣམས་ནི་ཟ་བ་དང་། ། ཁྲག་ནི་མང་པོ་འཐུང་བར་བྱེད། ། འབུམ་དུ་གྱུར་པ་ཙམ་གྱིས་ནི། ། ཞའམ་རྨ་ཡིས་སྙིང་ལ་གཟེར། ། དེ་ནས་གཞན་ཡང་མིའི་རུས་པ་སོར་བཞི་པ་བླངས་ལ། ། ཧྲཱིཿཥྚྲཱིཿལ་སོགས་པའི་སྔགས་ཀྱི་ནང་དུ་བྱས་ཏེ་དགྲའི་སྒོ་ལ་སྦས་ན་འཁོར་དང་བཅས་པ་སྐྲོད་པར་བྱེད་དེ། གལ་ཏེ་བརྒྱ་བྱིན་དང་མཚུངས་པ་ཡིན་ཡང་འགྱུར་རོ། ། སྐྱེ་བོས་དབེན་པའི་ས་ཕྱོགས་སུ་གཅིག་པུར་གྱུར་པས་རྗེ་བཙུན་གྱི་ཐད་ཀ་གསར་བར་བྱས་ཏེ། ཕྱོགས་བཅུ་ན་བཞུགས་པའི་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་བལྟས་ཏེ། མིའི་རུས་པ་བཅད་པའི་ཁྲག་ཆེན་པོ་བྱ་རོག་གི་ཁྲག་དང་བསྲེས་ནས།
སོར་བཅུ་གཉིས་པའི་ཚད་ཀྱི་འཁོར་ལོ་རྩིབས་བཅུ་གཉིས་པོའི་དབུས་སུ་ས་བོན་བཅུ་གཉིས་པོ་དེ་ལ་དགྲའི་མིང་མང་དུ་ཚེག་དྲག་དང་བཅས་པ་ཡང་དག་པར་སྦྱར་ཏེ། ཋ་ཡིག་གསུམ་གྱིས་ཕྱི་སྐོར་ཏེ་བྱ་རོག་གི་སྐེ་ལ་བཏགས་ནས་གལ་ཏེ་རྒྱུན་རབ་ཏུ་འབབ་པ་ལ་བསྐུར་ན་དེ་གཟུང་དུ་མེད་དོ། ། དེ་བཞིན་དུ་ས་བོན་བཅུ་གཉིས་བྲིས་ཏེ། ཕཊ྄་ཕཊ྄་ཧཱུྃ་ཧཱུྃ་ན་ན་ཏཱ་ཀྲྀ་ཝིཥྚྲཱིཿཧྲཱིཿཨོཾ། ཇི་ལྟ་བའི་དངོས་པོས་མཆོད་པ་བྱས་ཏེ། སྟོབས་ཆེན་པོའི་སྤོས་བྱིན་ཏེ་རྒྱུན་རབ་ཏུ་འབབ་པ་ལ་བསྐུར་ན་དེ་གཟུང་དུ་མེད་དོ། ། མི་འདོད་ན་བྱ་རོག་གི་གཤོག་པ་ལ་ལན་བདུན་དུ་མངོན་པར་བསྔགས་ཏེ། མིང་ནང་དུ་བྱས་ཏེ་དགྲའི་སྒོ་ལ་སྦས་ན་འཁོར་དང་བཅས་པ་ངེས་པར་སྐྲོད་པར་འགྱུར་རོ། ། དེ་བཞིན་དུ་འཁོར་ལོ་རྩིབས་བཅུ་གཉིས་པའི་དབུས་སུ་ཚ་བ་གསུམ་དང་དུག་དང་སྐེ་ཚེ་རྣམས་རུས་པ་ཆེན་པོའི་སྨྱུ་གུས་མེའི་ས་བོན་གྱི་དབུས་ཀྱི་དབུས་སུ་ཚེག་དྲག་དང་བཅས་ཤིང་གྷ་ཡིག་གཉིས་ཡང་དག་པར་སྦྱར་ཏེ། ཋ་ཡིག་གསུམ་གྱིས་ཕྱི་བསྐོར་ཏེ་ལྕི་བའི་མེ་ལ་བསྲེགས་ན་བུ་དང་ཆུང་མ་དང་འཁོར་དང་བཅས་པ་དེའི་སྐད་ཅིག་ལ་འཆི་བར་འགྱུར་རོ། །
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་དམར་པོའི་རྒྱུད་ལས་རྒྱལ་པོ་སྒྲུབ་པ་སྟེ་རིམ་པར་ཕྱེ་བ་ལྔ་པའོ།། །། དེ་ནས་ཕ་རོལ་དམག་ཚོགས་རྣམས། ། ཉམས་བྱ་བདག་གིས་བཤད་པར་བྱ། ། བྲམ་ཟེ་མོ་ཡི་རྡུལ་གོས་ལ། ། རྒྱལ་ཟླ་ཉིད་ལ་ཡང་དག་བརྩམ། ། མ་ཧེའི་གདོང་ཅན་རི་མོ་བྲི། ། ལག་པ་བརྒྱ་ནི་རབ་གསལ་ལ། ། མཚོན་ཆ་ཤིན་ཏུ་རྣོ་བ་རྣམས། ། ཐམས་ཅད་དུ་ནི་བྲི་བར་བྱ། ། རི་མོ་དཀར་པོ་རྫོགས་པ་ལ། །
པདྨ་དཀར་པོས་མཆོད་པར་བྱ། ། སྔགས་ནི་འབུམ་དུ་བཟླས་བྱས་ཏེ། ། པདྨ་ཡང་ནི་དེ་བཞིན་ནོ། ། རི་མོ་མདུན་དུ་གཞག་བྱ་སྟེ། ། བ་དན་སྟེང་དུ་བཟུང་བྱས་ན། ། སྐྱེ་བོ་གང་གིས་མཐོང་རྣམས་ཀྱི། ། རྐང་གཉིས་རྐང་བཞི་ལ་སོགས་རྣམས། ། ཐམས་ཅད་དེ་ལ་ལྟ་མི་ནུས། ། སེང་གེ་གླང་ཆེན་མཐོང་བ་བཞིན། ། དེ་ནས་གཞན་ཡང་ཚངས་ས་བོན། །
ཁྲོ་བཟླས་ཞག་ཆེན་སྟ་རེས་བཅད། ། རྔ་མོའི་ཆུ་དང་སྦྱར་བྱས་ཏེ། ། བརྟུལ་ཞུགས་ཅན་གྱིས་རི་མོ་བྱ། ། རང་གི་དམག་གདོང་ཐིག་ལེ་བྱ། ། ཕ་རོལ་དམག་རྣམས་རྣམ་པར་འཇིག ། མྱ་ངན་མེད་ཀྱི་ལྗོན་ཤིང་འོག ། འགྲོ་ཞིང་བརྒྱད་དམ་བཅུ་བཞི་ལ། ། ཟླ་བ་གཅིག་གི་ཐུན་མཚམས་གསུམ། ། སྔོན་བསྙེན་འབུམ་ཕྲག་གཅིག་བྱས་ན། ། ཨོཾ་སིདྷཱ་ན་ཏ་ནཱ་ལ་ཧཱ་རི་ཎི་པ་ར་སཻ་ནྱ་བི་ནཱ་སི་ནི་ཧྲཱིཿསྭཱ་ཧཱ།
དེ་རྣམས་ཀྱིས་ནི་འགྲུབ་འགྱུར་ཏེ། ། མཐོང་བར་གྱུར་པ་ཙམ་གྱིས་ནི། ། ཕ་རོལ་དམག་རྣམས་རྣམ་པར་འཇིག ། གཤིན་རྗེ་ཡི་ནི་སྣང་བ་ཡིས། ། དེ་རྣམས་ཀྱང་ནི་འབྲོས་པར་འགྱུར། ། དེ་ནས་གཞན་ཡང་ཤིང་གཅིག་དྲུང་དུ་སོང་ནས་ནི། ། རོ་ནི་སྦྱངས་པ་མཆོག་ལ་ནི། ། གཡས་ན་རལ་གྲི་བཟུང་བྱས་ནས། ། གཡོན་བརྐྱང་བ་ཡི་ཞབས་ཀྱིས་སོ། ། ཧྲཱིཿཥྚྲཱིཿལ་སོགས་སྔགས་རྣམས་ནི། །
མཐའ་དག་མཚན་མོ་བཟླས་པར་བྱ། ། དེ་ལ་རལ་གྲི་འཕྲོ་བ་སྟེ། ། དེ་ཡིས་ཕ་རོལ་དམག་རྣམས་འཇོམས། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཕ་རོལ་གྱི་དམག་ཉམས་པར་བྱ་བ་སྟེ་རིམ་པར་ཕྱེ་བ་དྲུག་པའོ།། །། དེ་ནས་རྒྱལ་པོ་རྡོ་རྗེ་འཆང་། ། མི་སྣང་སྒྲུབ་པར་རབ་བཤད་དེ། ། དང་པོ་རྣལ་འབྱོར་པ་མི་སྣང་བ་བསྒྲུབ་པའི་ཕྱིར་རྒྱལ་གྱི་ཉི་མའི་ཉི་མ་ལ་བརྩམ་པར་བྱའོ། ། ཡང་དག་པའི་བསམ་པས་སྔོན་དུ་འབུམ་བཟླས་པས་དེ་གྲོལ་བར་འགྱུར་རོ། ། ཉི་མ་བཟུང་བའི་དུས་ལ་པ་ཎི་ཊ་ག་རའི་རྩ་བ་དང་། དངུལ་ཆུ་དང་།
ཁྃ་གཱ་རི་དང་། ད་ཎ་ཌའི་རྩ་བ་དང་ཐམས་ཅད་གཅིག་ཏུ་རིལ་བུ་བྱས་ཏེ་ཁར་བཅུག་པས་མི་མཐོང་བར་འགྱུར་རོ། ། དེ་ནས་གཞན་ཡང་ཁོ་ཊཱི་ཛཱ་ལ་ཀི་ཛ་ཡན་ཏི་དང་། རྒན་པོ་འཇོམས་པའི་རྩ་བ་དང་། ཐམས་ཅད་སྦལ་པའི་ཤ་དང་ཆ་མཉམ་དུ་བྱས་ཏེ་ཉི་མ་གསུམ་བསྐམས་ནས་རིལ་བུ་ཁར་བཅུག་ན་མི་སྣང་བར་འགྱུར་རོ། ། དེ་ནས་གཞན་ཡང་ཉི་མ་གཟས་བཟུང་བའི་དུས་སུ་ཨུ་ཀ་ནུ་ཁྃ་དང་། དངུལ་ཆུ་དང་གསེར་དང་དྷ་དུ་ར་ཞེས་པ་རྣམས་རྟ་རྒོད་མའི་ཆུ་དང་ཡང་དག་པར་སྦྱར་ནས་རིལ་བུ་བྱས་ཏེ་ཁར་བཅུག་ན་མཆོག་ཏུ་མི་སྣང་ངོ་། ། དེ་ནས་གཞན་ཡང་བྱི་བའི་མིག་དང་བྱ་རྒོད་ཀྱི་མིག་དང་འོག་སྐྱོང་གི་མིག་དང་ཆ་མཉམ་དུ་རིལ་བུ་གཅིག་ཏུ་བྱས་ཏེ་ཁར་བཅུག་ན་དེའི་སྐད་ཅིག་ལ་མི་སྣང་བར་འགྱུར་རོ། ། དེ་ནས་གཞན་ཡང་གཟའ་ཉི་མའི་ལ་བྱི་བའི་མིག་རབ་ཏུ་བླངས་ཏེ། རམས་དང་ཙི་ཏྲ་ཀའི་རྩ་བ་དང་།
བྱ་རྒོད་ཀྱི་ཁྲག་དང་སྦྱར་ཏེ་རུལ་བུ་ཁར་བཅུག་ན་མི་སྣང་བའི་མཆོག་གོ ། དེ་ནས་གཞན་ཡང་པཱ་ཤཱིའི་ཤ་དང་། བ་ཧུ་རའི་འབྲས་བུ་མཉམ་དུ་དར་གོས་ཀྱིས་དྲིལ་ནས་བྲམ་ཟེའི་ཐོད་པ་ལ་མིག་སྨན་བྱའོ། ། དེའི་མིག་སྨན་གྱིས་གཉིས་ལས་བྱུགས་ན་མི་སྣང་བར་འགྱུར་རོ། ། དེ་ནས་གཞན་ཡང་ཙཎ་ཊ་ལཱིའི་མེ་ཏོག་དང་། ཤ་ཏཱ་བར་ཏྃ་དང་བྷ་དྲ་པ་ཀྵིའི་མིག་དང་དེ་རྣམས་རུལ་བུར་བྱས་ནས་ཁར་བཅུག་ན་མི་སྣང་བར་འགྱུར་རོ། ། དེ་ནས་གཞན་ཡང་བྷ་དྲ་པ་ཀྵ་ཎྃ་བཟུང་སྟེ་ཉི་མ་བདུན་གྱི་མཐར་ཐུག་པ་དངུལ་ཆུ་མ་ཤ་གཅིག་ཟས་སུ་བྱས་ནས་དེའི་བྲུན་གང་ཡིན་པ་དང་། དེ་ཡིས་བདག་ཉིད་ཀྱི་ཁུ་བ་དང་ལྷན་ཅིག་ཏུ་བྱས་ན་མི་སྣང་བར་འགྱུར་རོ། ། འདི་ནི་མི་སྣང་བའི་རབ་ཏུ་བྱ་བའོ། ། མིང་སྣང་བཤད་པར་བྱ་བ་ལ།
རེ་ཞིག་དང་པོ་མིག་སྨན་གྱི་ཕྱིར་བཅོམ་ལྡན་འདས་ཀྱི་སྔགས་འབུམ་ཕྲག་ལྔ་ཡོངས་སུ་བཟླས་ཏེ་མིག་སྨན་སྒྲུབ་པ་བརྩམས་པར་བྱའོ། ། སྲམ་དང་བྱ་རྒོད་དང་ཀུ་ར་རཱ་རྣམས་ཀྱི་མིག་བླངས་ནས་ཚད་མཉམ་པར་བྱས་ཏེ་ས་འོག་གི་སྦྲང་གི་ཁུ་བ་ལ་དར་གོས་ཀྱི་སྡོང་བུས་མིག་སྨན་བྱའོ། ། འདིའི་མིག་སྨན་གྱིས་སའི་མཐོངས་མཐོང་བར་འགྱུར་རོ། ། སྐར་མ་ལག་ལ་བྲྀ་ཧ་ཏཱི་དཀར་པོའི་རྩ་བ་དང་། ནག་པོ་ཛ་ཡན་ཏིའི་རྩ་བ་དང་། ཅེ་སྤྱང་གི་མིག་རྣམས་མཉམ་དུ་དོང་གི་སྦྲང་རྩི་དང་ལྷན་ཅིག་ཏུ་བྱས་ཏེ་ཐིག་ལེ་བྱས་ན་སའི་མཐོངས་ལས་མཐོང་བར་འགྱུར་རོ། ། སའི་འཁྲི་ཤིང་དང་བི་ཥཾ་ཀ་རཱིའི་རྩ་བ་དང་ཙ་སེ་ན་དང་། རྡུལ་དང་ལྷན་ཅིག་ཏུ་དར་གོས་ལ་གཞོན་ནུ་མས་བཀལ་པའི་སྲད་བུས་དཀྲིས་ནས་སྡོང་བུ་བྱས་ཏེ་མིའི་ཐོད་པ་ལ་དྲེག་པ་བྲུས་པའི་མིག་སྨན་གྱིས་གཏེར་རྣམས་ངེས་པར་མཐོང་ངོ་། ། དེ་ནས་གཞན་ཡང་རྒྱལ་གྱི་ཟླ་བ་སྐར་མ་སྣྲུབས་ལ་རྡུལ་གྱི་གོས་བཟུང་སྟེ། བརྒྱད་དམ་ཡང་ན་བཅུ་བཞི་ལ་རྡོ་རྗེ་ཙ་རྩི་ཀཱི་རི་མོ་མངོན་པར་བྲིས་ནས་མཆོད་པ་ཆེན་པོ་བྱས་ཏེ།
མཚན་མོ་གཅིག་ཁྲི་བཟླས་ན་རྨི་ལམ་དུ་གཏེར་ངེས་པར་མཐོང་ངོ་། ། གཞན་ཡང་ནིམ་པའི་ཤིང་ལྗོན་པའི་འོག་ཏུ་ཕྱིན་ཏེ་བརྒྱད་དང་ཡང་ན་བཅུ་བཞི་ལ་རི་མོའི་མདུན་དུ་ཙ་རྩི་ཀཱ་བསྒོམ་པར་བྱ་ཞིང་། ཅེ་སྤྱང་གི་མགོ་བོའི་སྟེང་དུ་ཁྲི་བཟླས་སོ། ། ཙ་རྩི་ཀཱ་འོངས་ནས་བདག་གིས་ཅི་བྱ་ཞེས་འདྲི་བར་འགྱུར་རོ། ། སྒྲུབ་པ་པོས་སྨྲ་བར་བྱ་སྟེ། བདག་ལ་མིག་སྨན་གྱི་དངོས་གྲུབ་གནང་བ་མཛོད་ཅིག དངུལ་ཆུ་དང་བཅུད་ཀྱིས་ལེན་ཡང་སྩོལ་ཅིག་ཅེས་སོ། ། གི་ཝང་དང་ཤ་ལའི་མིག་དང་དངུལ་ཆུ་དང་ཤཱི་ཏ་ལཱིའི་ཁུ་བ་དང་དོང་གི་སྦྲང་རྩི་རྣམས་མཉམ་དུ་རིལ་བུ་བྱས་ཏེ་འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ། ། ཅེ་སྤྱང་གི་མིག་དང་བྱ་རྒོད་ཀྱི་མིག་དང་ཀུ་ར་རཱའི་མིག་རྣམས་དེ་བཞིན་དུ་གཡོན་ལ་གཡོན་དང་། གཡས་ལ་གཡས་བླངས་ཏེ་ཞག་ཆེན་པོའི་དྲེག་པ་བྱའོ། །
འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ། ། དེ་ནས་གཞན་ཡང་གི་ཝང་དང་མིའི་མཁྲིས་པ་དང་ག་བུར་དང་དངུལ་དང་དེ་བཞིན་དུ་ཟས་སྦྱིན་པར་བྱའོ། ། འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ། ། དེ་ནས་གཞན་ཡང་སྣ་ཚོགས་པའི་དངོས་གྲུབ་ཀྱི་དོན་དང་ནོར་དང་འབྲུ་ལ་སོགས་པའི་ཕུན་སུམ་ཚོགས་པ་རྣམས་དང་། རིང་བྱེད་བརྒྱད་རྨོངས་པ་དང་། མཁའ་ལ་སྤྱོད་པ་སྟེར་བར་བྱེད་དོ། ། སྔོན་དུ་བསྙེན་པའི་དོན་ལ་སྔགས་འབུལ་ཕྲག་གཅིག་བཟླས་ནས་དངུལ་ཆུ་བསྒྲུབ་པ་བརྩམས་པར་བྱའོ། ། དང་པོ་དངུལ་ཆུ་བླངས་ནས་ཙིཏྲ་ཀ་དམར་པོའི་ཁུ་བས་མཉེ་བར་བྱའོ། ། དེའི་རྗེས་ལ་ཟངས་ཀྱི་ཕྱེ་མ་དང་། གསེར་གྱི་ཕྱེ་མ་བཞི་ཆ་སྦྱིན་ཏེ་ཤཱ་ཁོ་ཌའི་ཁུ་བས་བསྡུ་བར་བྱའོ། །
གླང་པོ་ཆེའི་ཤ་དང་ལྷང་ཚེར་མཉམ་དུ་བྱས་ཏེ་ལུགས་ཀོང་གི་དབུས་སུ་ར་ཛྃ་ལ་བྱིན་ནས་སྦྱར་ཞིང་བཅིངས་པས་རྡོག་པོར་འགྱུར་རོ། ། འདིའི་ཕྱེ་མ་ར་ཏི་ཡིས་སྲང་ལ་བསྣུན་པར་འགྱུར་ན་གསེར་དུ་འགྱུར་རོ། ། འདིར་དངུལ་ཆུ་ཞག་ཆེན་ལ་མཉེས་ནས་ལྷང་ཚེར་དང་མུ་ཟི་ཞག་ཆེན་པོ་ལ་ཉི་མ་གསུམ་དུ་བཙོ་ཞིང་། ཡང་ཇི་སྲེག་རྡོག་པོར་མ་གྱུར་གྱི་བར་དུའོ། ། སྦྲང་དང་ལྷག་ཅིག་ཟེགས་མ་རེ་ཟོས་ན་མི་དེ་ལོ་སྟོང་དུ་འཚོའོ། ། དངུལ་ལ་བསྣུན་ན་གསེར་དུ་འགྱུར་རོ། ། དེ་ནས་གཞན་ཡང་པཱཧླཱ་པའི་ཁུ་བ་ནས་དངུལ་ཆུ་མཉེ་བར་བྱ་སྟེ་རྡོག་པོར་མ་སོང་གི་བར་དུའོ། ། ཤཱི་ཏ་ལི་དང་ཛམྦྷི་རའི་ཁུ་བ་ལ་ཤཱ་ཁོ་ཌའི་འབྲས་བུ་བ་གུ་ལ་ལ་སོ་སོར་མཉམ་དུ་བྱིན་ནས་ལུགས་ཀོང་གི་ནང་དུ་བཅུག་སྟེ་དེ་བཞིན་དུ་ཡོངས་སུ་བྱུགས་ཏེ་ལུགས་ཀོང་བསྐམ་པར་བྱའོ། ། ཕྱི་ནས་ལྕི་བའི་མེ་ལ་བསྲེགས་པས་རྡོབ་པོར་འགྱུར་རོ། ། ར་ཏི་གཉིས་ཀྱི་ཚད་ཀྱིས་ཉི་མ་ཉི་ཤུ་རྩ་གཅིག་ཏུའོ། །
ཇི་སྲེག་དུ་ལོ་མ་དང་སྐྱུར་རྣམས་སྤོང་ངོ་། ། ཐམས་ཅད་དུ་བུད་མེད་བསྟེན་པ་སྤངས་པས་མི་དེ་ལོ་སྟོང་ཕྲག་བཅུ་གཉིས་འཚོ་ཞིང་། མཁའ་སྤྱོད་འཐོབ་བོ། ། སྤྱང་ཚེ་བསྣུན་ན་གསེར་དུ་འགྱུར་རོ། ། དེ་ནས་གཞན་ཡང་རཉྫ་ནཱི་ལའི་ཁུ་བ་ལ་སུ་པར་ཎ་མཱ་ཀྵི་ཀྃ་དང་སྦྱར་བའི་སྙིང་པོ་དང་། དཱི་སྣ་ནེ་ན་དང་མཉེ་བར་བྱའོ། ། ལྷང་ཚེར་དང་ན་ར་ཤེ་ཎའི་ཁུ་བ་བསྲེས་ཏེ་ལུགས་ཀོང་གི་ནང་དུ་བཅུག་ནས་ས་ཧ་རཱིའི་མར་ཁུས་སྦྱར་ན་ཟླ་བ་དྲུག་གིས་རྡོག་པོར་འགྱུར་རོ། ། ལྕགས་བརྒྱད་ལ་བྱུགས་ན་ངེས་པར་གསེར་དུ་འགྱུར་རོ། ། ཟོས་ན་མཁའ་སྤྱོད་ཐོབ་པར་འགྱུར་རོ། ། མིག་ལ་བྱུགས་པ་ཙམ་གྱིས་ལོ་ལྔ་བརྒྱར་འཚོ་བར་འགྱུར་རོ། །
དེ་ནས་གཞན་ཡང་དངུལ་ཆུ་ཀུ་མཱ་རཱའི་ཁུ་བས་མཉེས་ནས་སོ་མ་ལ་ཏ་དང་བ་ལཱ་ཤའི་རྩ་བ་དང་ནཱ་ག་གེ་སར་དང་བ་ཀུ་ལཾ་དང་བཙག་དང་ཀ་ཐི་ནཱི་དང་དེ་བཞིན་དུ་ནྱ་གྲོ་དྷའི་ལོ་མ་དང་། དེ་བཞིན་དུ་ཡང་མཉམ་དུ་ལུགས་ཀོང་གིས་ཁ་བཀབ་ཅིང་སྦྱར་བར་བྱའོ། ། ཐུན་ཚོད་གཉིས་ཀྱིས་རྡོག་པོར་འགྱུར་རོ། ། གཟེགས་མ་ཟོས་པ་ཙམ་གྱིས་ས་གསུམ་ལ་ངེས་པར་འགྲོ་བར་འགྱུར་རོ། ། ར་ཏི་ཙམ་གྱིས་ཟངས་སྲང་གསེར་དུ་ངེས་པར་འགྱུར་རོ། ། དེ་ནས་གཞན་ཡང་དངུལ་ཆུ་ཤི་རི་ཁན་དའི་འོ་མས་དར་ཙམ་མཉེས་ལ་མུ་ཟི་དང་མཉམ་དུ་ཟངས་ཀྱི་སྣོད་དུ་ཛཾ་བི་རའི་ཁུ་བས་མཉེས་ཏེ་ཉི་མ་ལ་བསྐམ་པར་བྱས་ན་རྡོག་པོར་འགྱུར་རོ། ། ལུགས་ཀོང་གི་ནང་དུ་བཅུག་ཅིང་སྦྱར་ཏེ་ཐུན་ཚོད་གཉིས་ཀྱིས་སོ། ། ཤིན་ཏུ་གྲངས་པ་དང་བཏོན་ནས་ར་ཏིའི་ཚད་ཀྱི་མནན་ཏེ་ཟངས་ལ་བསྣུན་ན་གསེར་དུ་འགྱུར་རོ། ། ལུས་ལ་བྱུག་ན་སྐྲ་དཀར་གཉེར་མ་དང་བྲལ་བར་འགྱུར་རོ། ། དེ་ནས་གཞན་ཡང་དངུལ་ཆུ་དང་བཱ་ལཱའི་རྩ་བ་མཉེ་བར་བྱའོ། །
སླར་ཡང་ཙཎྜཱ་ལིའི་མེ་ཏོག་དངུལ་ཆུ་དང་མཉེ་བར་བྱའོ། ། རྩབས་དང་རྣམ་པར་སྣང་མཛད་ཀྱི་ཁུ་བས་སླར་ཡང་མཉེ་བར་བྱའོ། ། དེའི་རྗེས་སུ་བཞི་ཆའི་ཚད་ཀྱིས་གསེར་གྱི་ཕྱེ་མ་ལ་བྱིན་པས་རྡོག་པོར་འགྱུར་རོ། ། འདབ་མ་བདུན་པའི་ལུགས་ཀོང་གི་ནང་དུ་གླང་པོ་ཆེའི་རྐང་པའི་ཚད་ཀྱི་ཐུམ་པོ་ལ་བྱིན་པ་ལས་རྡོག་པོར་འགྱུར་རོ། ། དེ་བཏོན་ནས་ར་ཏིའི་ཚད་ཀྱིས་ཟངས་ལ་བསྣུན་ན་གསེར་དུ་འགྱུར་རོ། ། ལུས་ལ་ཡང་ར་ཏིའི་ཚད་ཀྱིས་ཉེས་པ་གསུམ་འཇོམས་པར་འགྱུར་རོ། ། རྣལ་འབྱོར་ཆེན་པོ་རྣམས་ཀྱི་འདུ་བའི་ནད་འཚོ་བར་འགྱུར་རོ། ། ཟོས་པ་ཙམ་གྱིས་རྒྱང་གྲགས་བརྒྱར་འགྲོ་ནུས་སོ། ། དེ་ནས་གཞན་ཡང་དངུལ་ཆུ་ཙམ་གནས་པ་ལ་རྡོ་རྗེ་དང་ངེས་པར་ཏི་ཥ་དང་ཏྲི་ཧཱིའི་རྩ་བ་དང་། ཀ་རཉྫཉྩ་དང་མ་ནུའི་རྩ་བ་དང་མཉེ་བར་བྱའོ། །
པ་ཎི་ཊ་པ་ཤཱུ་ར་ཎ་སྦྱར་ཏེ་ལུགས་ཀོང་ནང་དུ་སྦྱར་བར་བྱའོ། ། མཚན་མོ་རིལ་པོ་བསྲེགས་པས་དེ་འགྲུབ་སྟེ། ར་ཏིའི་ཚད་བླངས་ནས་ཟངས་ལ་བསྣུན་པས་དེ་འགྲུབ་བོ། ། ར་ཏི་ཙམ་གྱིས་བཟའ་བས་སྐྲ་དཀར་དང་གཉེར་མ་དང་བྲལ་བར་འགྱུར་རོ། ། ཟླ་བ་དྲུག་ཏུ་རབ་ཏུ་སྦྱོར་བས་ལོ་སྟོང་འཚོ་བར་འགྱུར་རོ། ། དེ་ནས་གཞན་ཡང་སྦྱོར་བ་དེ་བཞིན་དུ་དངུལ་ཆུ་སྲང་གཅིག་བཟུང་ནས་ཤྲིང་གཱིའི་ཁུ་བ་དང་མཉེ་བར་བྱོ། ། ཨ་བྷྲ་ཊཾ་དང་གསེར་གྱི་གཟེགས་མ་སྦྱར་ལ། ། ཤྲིང་གཱི་དམར་པོ་དང་མཉམ་སྟེ་ཙི་ཊི་པཱའི་ཁུ་བ་བླངས་ཏེ། ཉི་མ་བཅུ་གཉིས་དེའི་རྗེས་སུ་ལུགས་ཀོང་གི་ནང་དུ་བཅུག་ནས་སྦྱར་བར་བྱའོ། ། གླང་པོ་ཆེའི་རྐང་པའི་ཚད་ལས་ཕྱུང་སྟེ་མཉམ་དུ་བླངས་ནས་ར་ཏིའི་ཚད་གཞུག་པར་བྱའོ། །
ཟངས་མ་ལ་བསྣུན་ན་མ་ལུས་པ་ངེས་པར་གསེར་དུ་འགྱུར་རོ། ། ཟོས་པས་ཡུན་རིང་དུ་འཚོ་ཞིང་མཁའ་སྤྱོད་དུ་འགྲོ་བར་ཐེ་ཚོམ་མེད་དོ། ། གནོན་སྦྱིན་དང་མིའམ་ཅིའི་བདག་པོ་རྣམས་ཞམ་རིང་བྱེད་པར་འགྱུར་ཞིང་གཤིན་རྗེའི་འཇིག་རྟེན་དུ་མི་འགྲོའོ། ། དེ་ནས་གཞན་ཡང་ལྷང་ཚེར་ནག་པོ་སྲང་གཅིག་དང་སྦལ་པའི་ལོ་མའི་ཁུ་བས་སྦྱར་བའི་དངོས་པོ་ཟླ་བ་ཕྱེད་མཚལ་དང་རོ་མཉམ་པར་བྱས་ཏེ་ཟླ་བ་གཅིག་གི་ཚད་ཀྱིས་ཆུ་གྲང་མོ་དང་བཅས་ཏེ་བཟའ་བར་བྱའོ། ། ཟླ་བའི་སྦྱོར་བས་རྣལ་འབྱོར་གྱི་བདག་ཉིད་ནད་དང་འཆི་བ་མེད་པར་འགྱུར་རོ། ། དེ་ནས་གཞན་ཡང་ལྕགས་སྲང་ཙམ་བཟུང་སྟེ་རེ་ཏྱའི་ཕྱེ་མའི་རབ་ཏུ་བྱེད་པ་དང་། ཀ་ཤཱིའི་ཁུ་བ་དང་མཉམ་དུ་སྦྱར་ཏེ་ཉི་མའི་འོད་ཟེར་ལས་བསྐམ་པར་བྱའོ། ། དངུལ་ཆུ་དང་ལྷང་ཚེར་དང་མུ་ཟི་རྣམས་དེའི་བཞི་ཆའི་ཚད་སྦྱོར་བ་ལས་ཀ་ཀོ་ལ་དང་ལི་ཤིའི་ཕྱེ་མ་རྣམས་སྔོན་མའི་ཚད་ལས་ཕྱེད་དང་གཉིས་སོ། ། ཐམས་ཅད་གཅིག་ཏུ་བྱས་ཏེ། ལྕགས་དང་མཉེ་བར་བྱ་སྟེ་རྡོ་བརྟན་པོ་ལའོ། །
ལུགས་ཀོང་གི་ནང་དུ་བཅུག་སྟེ་ཁ་བཅད་ནས་སྦྱར་ཏེ་ལྕི་བའི་མེ་ལ་བསྲེག་པར་བྱའོ། ། དེ་ནས་ཕྱུང་སྟེ་ལྕགས་ཆེན་པོ་དང་མཱ་ཤའི་ཚད་ཀྱིས་ཟོས་ན་སྐྲ་དཀར་གཉེར་མ་རྣམ་པར་འཇོམས་ཤིང་ནད་དང་འཆི་བས་མི་ཚུགས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་མི་སྣང་བ་དང་མིག་སྨན་དང་བཅུད་ལེན་སྒྲུབ་པ་སྟེ་རིམ་པར་ཕྱེ་བ་བདུན་པའོ།། །། དེ་ནས་རྡོ་རྗེ་འཛིན་པའི་རྒྱལ་པོས་གྲིབ་གནོན་གྱི་རབ་ཏུ་བྱེད་པ་གསུངས་པའི་འདི་ལྟ་སྟེ། དགྲ་བོ་རྐང་བཞི་པ་རྣམས་ཀྱི་ཆད་པའི་རབ་ཏུ་སྦྱོར་བ་འདི་གསུངས་ཏེ། དང་པོར་རེ་ཞིག་གཤིན་རྗེ་གཤེད་འཇིགས་སོ། ། སེམས་ཅན་ཀུན་གྱི་རྨོངས་བྱེད་བསྒོམ་པར་བྱ། ། རང་གི་ཁྱིམ་དུ་མཚར་མོའི་དུས། ། སྟག་གི་པགས་པའི་སྟན་ལ་གནས། ། ཞལ་གཅིག་དམར་པོ་ཤིན་ཏུ་རྔམ། །
ཞགས་པ་དང་ནི་ལྕགས་ཀྱུ་འཛིན། ། རོ་ཡི་སྟེང་དུ་འཇིགས་ཆེན་གནས། ། སྤྱན་གསུམ་ཤིན་ཏུ་འཇིགས་པར་བྱེད། ། ལྷ་རྣམས་ཐམས་ཅད་རྨོངས་བྱེད་པ། ། མེ་སྟག་ཚོགས་པས་འཁྲིགས་པ་སྟེ། ། དེ་བཞིན་བསྒོམ་ཞིང་བཟླས་པ་འབུམ། ། ཕྱི་ནས་ཆོ་གས་སྤྱད་པར་བྱ། ། ཀ་ར་བཱི་ར་དཀར་པོའི་རྩ། ། དེ་བཞིན་དནྟི་དམར་པོའི་རྩེ། ། སྦལ་པའི་ཁྲག་གིས་སྦྱར་བྱས་ཏེ། །
བརྟུལ་ཞུ་ཅན་གྱིས་ཐིག་ལེ་གཟུང་། ། གང་གི་གྲིབ་མ་རྐང་པས་མནན། ། དེ་ནི་བརྒྱལ་བར་བྱེད་འགྱུར་ཏེ། ། རྐང་གཉིས་པ་དང་རྐང་བཞི་དག ། ཐམས་ཅད་རྨོངས་པར་ཐེ་ཚོམ་མེད། ། གཟའ་ནི་ཉི་མའི་དཀར་ཕྱོགས་ལ། ། ལྟོ་བ་ལས་བྱུང་སྲིན་བུ་ལ། ། དེ་རྙེད་ནས་ནི་འབད་པ་ཡི། ། ཤྲིང་གཱི་ཎ་ཡིས་ཐིག་ལེ་བྱ། ། དཔྲལ་བར་ཐིག་ལེ་བྱིན་པ་ཡིས། །
གང་གི་གྲིབ་མ་འཕྲོ་བར་བྱེད། ། གལ་ཏེ་མྱོས་ཐོབ་གྲོལ་བྱེད་ན། ། འོ་མས་གཏོར་བས་བདེ་བར་བྱེད། ། དནྟཱི་རོ་ཧ་ལུང་ཐང་ནག ། དེ་རྣམས་རྩ་བ་གཅིག་ཏུ་བྱས། ། བྱ་རོག་ཁྲག་གིས་སྦྱར་བྱས་ཏེ། ། བརྟུལ་ཞུགས་ཅན་གྱིས་ཐིག་ལེ་བྱ། ། ཐེག་ལེ་འདི་ཡི་མཐུ་ཡིས་ནི། ། ལྷ་རྣམས་ཀྱང་ནི་རབ་ཏུ་གཡོ། ། ཕྱག་ནི་བཙལ་བར་མི་བྱ་སྟེ། །
བྱས་ན་དེ་ནི་བརྒྱལ་བར་འགྱུར། ། དེ་བཞིན་གཞན་ཡང་རབ་སྦྱོར་ཏེ། ། ར་ས་ཤྲང་གཱི་ཀུ་ཐཱ་རི། ། ཕ་ཎི་ནཱ་ག་པ་ཎི་དང་། ། དེ་རྣམས་ཐམས་ཅད་ཟླ་བ་ཡིས། ། བརྟུལ་ཞུགས་ཅན་གྱིས་རིལ་བུ་བྱ། ། ནམ་མཁའི་རང་བཞིན་ཆུ་ཡིས་ནི། ། ཐིག་ལེ་སྤྱི་བོར་གཟུང་བར་བྱ། ། ཕྱག་འཚལ་གདོང་དུ་བལྟས་པ་ཡིས། ། མི་དེ་ཁྲག་ཏུ་སྐྱུག་པར་འགྱུར། །
ཀཱ་མ་ཙཱ་དང་མ་དྷུ་དཀར། ། ཁུ་བྱུག་དཀར་པོའི་མིག་རྣམས་ནི། ། ནམ་མཁའི་ཆུ་དང་ཡང་དག་ལྡན། ། སྤྱི་བོ་རུ་ནི་ཐིག་ལེ་བྱ། ། ཐིག་ལེ་དེ་ཡི་མཐུ་ཡིས་ནི། ། དགྲ་རྣམས་དབང་དུ་འདུ་བར་འགྱུར། ། གང་ལ་ཕྱག་ནི་བཙལ་གྱུར་ན། ། དེ་ནི་ངེས་པོ་རྨོངས་འགྱུར་ཏེ། ། དེ་ནས་གཞན་ཡང་རབ་སྦྱོར་ཏེ། ། ལྟོ་འགྲོ་ནག་པོའི་ལྕེ་དང་ནི། །
དེ་བཞིན་ན་ཀུ་ལ་ཡི་ལྕེ། ། བྱི་བའི་མཁྲིས་པ་ཡང་དག་བསྲེས། ། རིལ་བུ་ཁྲི་ཕྲག་ལྔ་བྱས་ནས། ། འདི་ཡི་ཐིག་ལེའི་མཐུ་ཡིས་ནི། ། ཁྲོ་བོའི་སྔགས་འཇུག་དེ་ལ་འགྲོ། ། རྒྱལ་པོ་རྟག་ཏུ་རྨོངས་འགྱུར་ཏེ། ། གདུག་པ་ཅན་དང་ལྷན་ཅིག་གོ ། དེ་ནས་གཞན་ཡང་དག་རབ་སྦྱོར་ཏེ། ། བདུད་རྩི་རྩ་བ་ཨརྐ་དཀར། ། བ་ཀུ་རི་ཡི་འབྲས་དེ་བཞིན། །
དེ་རྣམས་ཆ་ནི་མཉམ་པོ་རུ། ། མཁས་པ་ཡིས་ནི་རིལ་བུ་བྱ། ། འདི་ཡི་ཐིག་ལེ་རྟག་བཟུང་ན། ། འཇིག་རྟེན་གསུམ་ནི་རྨོངས་པར་འགྱུར། ། ཁ་ཡི་བདུད་རྩི་བླངས་ནས་ནི། ། གཡོན་པ་ཡི་ནི་མིང་མེད་ཀྱིས། ། སྔགས་འདིས་རིལ་བུ་ཐམས་ཅད་ལ་བྱིན་གྱིས་བརླབ་པར་བྱའོ། ། ཨོཾ་མ་ཧཱ་ཡཀྵ་སེ་ནཱ་དྷེ་པ་ཏ་ཡེ་མ་ཧཱ་དུ་ར་དམཏཾ་ད་མ་ཀཱ་ཡ། ནཱ་ཤ་ཡ་ནཱ་ཤ་ཡ། བི་ནཱ་ཤ་ཡ་བི་ནཱ་ཤ་ཡ།
བི་ཏྲཱ་པ་ཡ་བི་ཏྲཱ་པ་ཡ། ཧཱུྃ་ཧཱུྃ་སརྦ་དུཥྚཱྂ་ཌཱྂ་ཕཊ྄། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་གྲིབ་གནོན་བསྒྲུབ་པ་སྟེ། རིམ་པར་ཕྱེ་བ་བརྒྱད་པའོ།། །། འདིར་བཅོམ་ལྡན་འདས་ཀྱིས་རོ་ལངས་ལ་སོགས་པའི་སྒྲུབ་ཐབས་གསུངས་པ་ནི། ཨོཾ྄་ཧཱུྃ་ཛཿཨ་པ་རཱ་ཛི་ཏཿཨོཾ་ཧཱུྃ་ཛཿཨ་ཛི་ཏཿཨོཾ་ཧཱུྃ་ཛཿཔཱུ་ར་ཎ། ཨོཾ་ཧཱུྃ་ཛཿཨ་པཱུ་ར་ཎ། ཨོཾ་ཤྲཱཾ་ཛཿཤྨ་ཤཱ་ནཱ་དྷི་པ་ཏིཿ། ཨོཾ་རྻུཾཛ་ཀུ་ལེ་ཤྭ་རཿ། ཨོཾ་ཧཱུྃ་ཛཿབྷཱུ་ཏེ་ཤྤ་རཿ།
ཨོཾ་ཨཾ་ཛཿ།

ཀིཾ་ཀ་རོ་ཏ་ཏ་མཿཞེས་པ་འདི་རྣམས་འབྱུང་པོའི་བདག་པོ་ཆེན་པོ་རྣམས་སོ། ། གཞན་གྱིས་མི་ཐུབ་པ་སྒྲུབ་པར་གྱུར་ན་དཔལ་ལྡན་རྡོ་རྗེ་དབྱུག་པ་འཛིན་པའི་མདུན་དུ་སྔོན་དུ་བསྙེན་པ་འབུལ་བཟླས་པ་བྱས་ནས་དེ་རྫོགས་པ་དང་མཆོད་པ་རྒྱ་ཆེན་པོ་བྱས་ནས་ཟས་དཀར་པོ་དང་ཞོ་དང་བུ་རམ་དང་འོ་མའི་ཐུགས་པས་ཇི་ལྟར་གསུང་བའི་མཆོད་པ་བྱའོ། ། གུ་གུལ་གྱི་སྤོས་ཕུལ་ནས་མཚན་མོ་ཧྲིལ་པོ་བཟླས་པ་བྱའོ། ། ཤིན་ཏུ་སྔ་བ་ན་ངས་པར་འོང་བར་འགྱུར་རོ། ། གལ་ཏེ་མ་འོངས་ན་དེའི་སྐད་ཅིག་ལ་མཆི་བར་བྱེད་དོ། ། འོངས་ནས་གནང་བ་ཞུ་བར་བྱེད་དེ། བདག་གིས་ཅི་བྱ་ཞེས་སོ། ། སྒྲུབ་པ་པོས་སྨྲ་པར་བྱ་སྟེ། བདག་གིས་གང་བསྒོ་བ་གྱིས་ཤིག་ཅེས་སོ། ། དེ་ནས་བཟུང་སྟེ་གང་བསྒོ་བའི་ལས་རྣམས་བྱེད་དོ། ། རིག་པ་འཛིན་པ་དང་རྒྱལ་པོ་ཡང་སྟེར་རོ། །
དགྲ་རྣམས་ལ་ཆད་པས་གཅོད་པར་བྱེད་དོ། ། ཟླ་བའི་ལྷ་མོ་ཡང་བླངས་ནས་སྟེར་རོ། ། རྒྱབ་ལ་ཞོན་པས་ལྷའི་འཇིག་རྟེན་དུ་འགྲོ་ཞིང་བརྒྱ་བྱིན་ཡང་སྟེར་རོ། ། བསྐལ་བ་བདུན་དུ་འཚོ་བར་འགྱུར་རོ། ། དེ་ནས་ཨ་ཛི་ཏ་སྒྲུབ་པར་གྱུར་ན་མཆོད་རྟེན་གྱི་མདུན་དུ་མཚན་མོ་སྟོང་ཕྲག་བརྒྱད་བཟླས་པ་བྱས་ཏེ། ཉི་མ་བདུན་པའམ་བརྒྱད་པ་ལ་མཆོད་པ་རྒྱ་ཆེན་པོ་བྱས་ཏེ་གཏོར་མ་ཕུལ་ན་གུ་གུལ་གྱི་སྤོས་ཕུལ་ཏེ་བཟླས་པ་བྱའོ། ། བཟླས་པའི་མཐའ་ལ་ངེས་པར་འོང་བར་འགྱུར་ཏེ། ། ཀྱཻ་སྒྲུབ་པ་པོ་བདག་གིས་ཅི་བགྱི་ཞེས་སོ། ། སྒྲུབ་པ་པོས་སྨྲ་བར་བྱ་སྟེ། བདག་གི་བྱ་བ་གང་ཡིན་པ་བྱ་དགོས་སོ་ཞེས་སོ། །
དེ་ནས་བཟུང་ནས་བསྒོ་བའི་ལས་རྣམས་བྱེད་པར་འགྱུར་རོ། ། སླར་ཡང་རྒྱལ་པོ་སྟེར་ཞིང་ལོ་སྟོང་དུ་འཚོ་བར་འགྱུར་རོ། ། དེ་ནས་གང་སྒྲུབ་པར་གྱུར་ན་རྡོ་རྗེ་འཛིན་པའི་ཁང་པར་ཞུགས་ཏེ་སྟོང་ཕྲག་བརྒྱད་བཟླ་བར་བྱའོ། ། ཉི་མ་བདུན་པའམ་ཉི་མ་བརྒྱད་པ་ལ་གཏོར་མ་དང་མཆོད་པ་རྒྱ་ཆེན་པོ་བྱས་ཏེ། ཁ་ཟས་དཀར་པོ་དང་ཞོ་དང་ཇི་ལྟར་བཤད་པའི་མཆོད་པ་ཕུལ་ནས་ཇི་སྲིད་ནམ་ཕྱེད་ཀྱི་བར་དེ་སྲིད་བཟླ་བར་བྱའོ། ། ཇི་སྲིད་ནམ་ཕྱེད་དུ་གྱུར་པ་ན་རང་ཉིད་འོང་བར་འགྱུར་རོ། ། མེ་ཏོག་དང་མཆོད་ཡོན་ཕུལ་ཏེ་ཚིམ་པར་བྱས་པས་རྒྱལ་པོ་སྟེར་བར་འགྱུར་རོ། ། འདོད་པ་ཐམས་ཅད་ཡོངས་སུ་རྫོགས་པར་བྱེད་དོ། ། ལོ་སྟོང་དུ་འཚོ་བར་འགྱུར་རོ། ། ཇི་སྲིད་འཚོའི་བར་དུ་གང་བཅོལ་བའི་ལས་རྣམས་བྱེད་དོ། །
ཆེ་གེ་མོ་སོད་ཅིག་ཅེས་པ་དང་། ཆེ་གེ་མོ་འཚོ་བར་གྱིས་ཤིག་ཅེས་པ་ཡང་བྱེད་དོ། ། དེ་ནས་མ་གང་བསྒྲུབ་པར་གྱུར་ནས་བདུད་དང་བཅས་པའི་མཆོད་རྟེན་གྱི་དྲུང་དུ་སྔོན་དུ་ཁྲི་བཟླས་ཏེ་བསྙེན་པ་བྱས་པར་གྱུར་པས་དེ་ནས་ཟླ་བ་ཡོངས་སུ་རྫོགས་པ་ལ་འདི་སྐད་བཤད་པའི་དངོས་པོས་མཆོད་པ་བྱས་ནས་ཇི་སྲིད་ནམ་ཕྱེད་དུ་གྱུར་པ་དེ་སྲིད་དུ་བཟླས་པ་བྱའོ། ། དེ་ནམ་ཕྱེད་ན་མྱུར་དུ་འོང་བར་འགྱུར་ཏེ་འོངས་ནས་མདུན་དུ་བསྡད་དེ་ཀྱཻ་བུ་ཅི་བྱ་ཞེས་སྨྲ་བར་འགྱུར་རོ། ། སྒྲུབ་པ་པོས་སྨྲ་བར་བྱ་སྟེ་བདག་གི་བྱ་བ་གང་ཡིན་པ་བྱ་དགོས་སོ་ཞེས་སོ། ། དེ་ནས་བཟུང་སྟེ་ཅི་བཅོལ་བའི་ལས་རྣམས་བྱེད་དོ། ། གནོད་སྦྱིན་གྱི་བུ་མོ་མཆོག་རྣམས་བླངས་ནས་སྟེར་བ་དང་། འདོད་པའི་ཁ་ཟས་མཆོག་རྣམས་སྟེར་བ་དང་། ཉི་མ་སོ་སོ་ལ་གུས་ཟུང་དང་དོང་ཙེ་ལྔ་རབ་ཏུ་སྟེར་བར་འགྱུར་རོ། ། ལོ་ལྔ་བརྒྱར་འཚོ་བར་འགྱུར་རོ། །
དེ་ནས་དུར་ཁྲོད་ཀྱི་བདག་པོ་སྒྲུབ་པར་གྱུར་ན་མཚན་མོ་དུར་ཁྲོད་དུ་ཕྱིན་ནས་བཟླས་པ་སྟོང་ཕྲག་གཅིག་བྱའོ། ། ཉི་མ་བདུན་པ་དང་བརྒྱད་པ་ལ་རབ་ཏུ་མང་པོའི་ཉ་དང་ཏིལ་དང་ཛཾ་བུ་ལི་ཀ་དང་དཀར་བའི་ཟས་དང་ཞོ་དང་བུ་རམ་དང་དྷཱུ་པ་དང་འབྲས་བུ་དང་ཉེ་བར་སྤྱོད་པ་རྣམས་དང་ཇི་སྐད་གསུངས་པའི་གཏོར་མ་བྱིན་ཏེ་གུ་གུལ་གྱི་སྤོས་ཕུལ་ཏེ་ཇི་སྲིད་ནམ་ཕྱེད་ཀྱི་བར་དེ་སྲིད་བཟླས་པ་བྱའོ། ། དེའི་ནམ་ཕྱེད་ན་ཧཱ་ཧཱ་སྒྲོག་པ་ཐོས་པར་འགྱུར་ཏེ། ། དེ་ལ་འཇིགས་པར་མི་བྱའོ། ། དེ་འཁོལ་གྱི་ཚོགས་ཀྱིས་ཡོངས་སུ་བསྐོར་ནས་འོང་བར་འགྱུར་རོ། ། འོངས་པ་དང་གཏོར་མ་བྱིན་པས་ཚིམ་པར་འགྱུར་རོ། ། འབྱུང་པོ་ཐམས་ཅད་གང་བསྒོ་བ་བྱེད་དོ། ། ཉི་མ་རེ་རེ་ཞིང་དོང་ཙེ་བརྒྱད་བླང་བར་འགྱུར་རོ། ། དགྲ་ཐམས་ཅད་འཇོམས་ཤིང་ལོ་སྟོང་དུ་འཚོ་བར་འགྱུར་རོ། ། དེ་ནས་རིགས་ཀྱི་དབང་ཕྱུག་སྒྲུབ་པར་གྱུར་ན་ལྷའི་གནས་སུ་ཕྱིན་ནས་དྲི་དམར་པོ་དང་།
མེ་ཏོག་དམར་པོ་དང་གུ་གུལ་ཕུལ་ནས་སྔོན་དུ་བསྙེན་པ་ཁྲི་བཟླ་བར་བྱའོ། ། ནག་པོའི་ཕྱོགས་ཀྱི་བཅུ་བཞིའི་མཚན་མོ་ལ་ཉ་ཤ་དང་། ཏིལ་དང་། ཛཾ་བུ་ལི་ཀ་དང་། ཁ་ཟས་དམར་པོ་དང་། ཇི་ལྟར་བའི་མཆོད་པས་གཏོར་མ་དབུལ་བར་བྱ་ཞིང་སིཧླའི་སྤོས་ཕུལ་ནས་ཇི་སྲིད་ནམ་ཕྱེད་ཀྱི་བར་བཟླས་པ་བྱའོ། ། དེ་ནས་འབར་བ་ཆེན་པོ་མཐའ་མེད་པ་ཤིན་ཏུ་འཇིགས་པའི་གཟུགས་འོང་བར་འགྱུར་རོ། ། དེ་ལ་འཇིགས་པར་མི་བྱ་སྟེ། བུ་བདག་གིས་ཅི་བྱ་ཞེས་སྨྲ་བར་འགྱུར་རོ། ། སྒྲུབ་པ་པོས་སྨྲ་བར་བྱ་སྟེ།
བདག་གིས་གང་བསྒོ་བ་གྱིས་ཤིག་ཅེས་སོ། ། དེ་ཇི་སྲིད་འཚོའི་བར་དུ་གང་བཅོལ་བའི་ལས་བྱེད་པར་འགྱུར་རོ། ། ཉི་མ་རེ་རེ་ལ་དོང་ཙེ་ལྔ་ཐུན་མཚམས་གསུམ་དུ་སྟེར་བར་བྱེད་དོ། ། འདོད་པའི་ཁ་ཟས་མཆོག་སྟེར་ཞིང་ལོ་ལྔ་བརྒྱ་འཚོ་བར་འགྱུར་རོ། ། དེ་ནས་འབྱུང་པོའི་དབང་ཕྱུག་སྒྲུབ་ན་ལིངྒ་གཅིག་པའི་དྲུང་དུ་ཕྱིན་ཏེ། ཉིན་མཚན་གསུམ་དུ་དམར་བའི་ཟས་དང་ཉ་ཤ་དང་ཏིལ་དང་། ། ཛཾ་བུ་ལི་ཀའི་གཏོར་མ་བྱིན་པས་ཉི་མ་གསུམ་པ་ལ་བདག་ཉིད་མྱུར་དུ་འོངས་ནས་མདུན་དུ་འཁོར་དེ་བདག་གིས་ཅི་བྱ་ཞེས་སྨྲ་བར་འགྱུར་རོ། ། སྒྲུབ་པ་པོས་སྨྲ་བར་བྱ་སྟེ། བདག་གིས་གང་བསྒོ་བ་གྱིས་ཤིག་ཅེས་སྨྲས་པས་རྟག་ཏུ་རྗེས་སུ་འབྲང་ཞིང་ལྷའི་བུ་མོ་བླངས་ནས་སྟེར་བར་བྱེད་ཅིང་། ། རང་གིས་ཟས་བླངས་ཏེ་སྟེང་གཡོགས་ནས་རྣམ་པ་སོ་སོར་སྟེར་བར་བྱེད་དོ། །
ལོ་ཉིས་སྟོང་དུ་འཚོ་བར་འགྱུར་རོ། ། དེ་ནས་མངག་གཞུག་པ་མཆོག་སྒྲུབ་པར་གྱུར་ན་རྡོ་རྗེ་འཛིན་པའི་ཁང་པར་ཞུགས་ནས་ནག་པོའི་བཅུ་བཞི་ལ་བཟླས་བ་ ཁྲི་ཕྲག་གཅིག་བྱའོ། ། སྔོན་དུ་བསྙེན་པ་བྱས་ནས་ཉི་མ་བདུན་པ་ལ་དེ་ནས་སྒྲུབ་པ་བརྩམ་པར་བྱའོ། ། དཀྱིལ་འཁོར་ལ་ཙནྡན་གྱིས་བྱུགས་ཏེ་གུ་གུལ་གྱི་སྤོས་ཕུལ་ནས་དཀར་བའི་ཟས་དང་། ཞོ་དང་། མར་དང་། འོ་མ་དང་། ཀུ་ཤ་ཆུང་པོའི་སྟེང་དུ་མར་གྱི་མར་མེས་རབ་ཏུ་སྦ་ཏེ། མཚན་མོ་ཇི་སྲིད་པ་དེ་སྲིད་དུ་བཟླས་པ་བྱའོ། ། ནམ་ཕྱེད་ན་མངག་པ་གཞུག་མཆོག་ཉིད་འོང་བར་འགྱུར་རོ། །
འོངས་པ་ན་ཙནྡན་གྱི་མཆོད་ཡོན་ཕུལ་བས་ཚིམ་པར་བྱའོ། ། བདག་གིས་ཅི་བྱ་ཞེས་འདྲི་བར་འགྱུར་རོ། ། སྒྲུབ་པ་པོས་སྨྲ་བར་བྱ་སྟེ། བདག་གིས་གང་བསྒོ་བ་གྱིས་ཤིག་ཅེས་སོ། ། དེ་ནས་བཟུང་སྟེ་གང་བཅོལ་བའི་ལས་རྣམས་བྱེད་པར་འགྱུར་རོ། ། འདོད་པའི་འབྲས་བུ་ཐམས་ཅད་སྟེར་ཞིང་འདོད་པའི་དོན་ཐམས་ཅད་ཕུན་སུམ་ཚོགས་པར་བྱེད་དོ། ། དེ་ནས་འདོད་པའི་དབང་ཕྱུག་མ་སྒྲུབ་པར་གྱུར་ན་གྲོ་གའི་ལོ་མ་ལ་གི་ཝང་གིས་གཟུགས་བརྙན་བྲིས་ཏེ། རང་གཅིག་པུ་ཉལ་བའི་སྟེང་དུ་བསྡད་ལ་སྟོང་ཕྲག་གཅིག་བཟླས་པ་བྱའོ། ། དེ་ནས་ཟླ་བའི་མཐར་མཆོད་པ་རྒྱ་ཆེན་པོ་བྱས་ལ་མར་གྱི་མར་མེ་རབ་ཏུ་སྦར་ཏེ་མི་སྨྲ་བར་གྱུར་པས་བཟླས་པ་བྱའོ། ། དེའི་ནམ་ཕྱེད་ན་ངེས་པར་འོང་བར་འགྱུར་རོ། །
འོངས་པ་ན་འདོད་པ་བྱས་པས་ཆུང་མར་འགྱུར་རོ། ། མཛེས་པའི་རྒྱན་དང་བཟའ་བ་དང་བཅས་ཤིང་ཉལ་ཏེ་ཉིན་མོ་ཡོངས་སུ་སྤངས་ཤིང་འགྲོའོ། ། བུད་མེད་གཞན་དང་འགྲོགས་པ་སྤང་བར་བྱ་སྟེ། གཞན་དུ་ན་རྣམ་པར་འཇིག་པར་བྱེད་དོ། ། དེ་ནས་ཀ་ན་མ་ནཱི་སྒྲུབ་པར་གྱུར་ན་ནྱ་གྲོ་དྷའི་ཤིང་དྲུང་དུ་ཕྱིན་ཏེ་ཆོ་གས་ཉ་ཤའི་གཏོར་མ་སྦྱིན་ནོ། ། བདག་ཉིད་འཐུངས་པའི་ལྷག་མས་མཆོད་ཡོན་བྱིན་ལ་བཟླས་པ་སྟོང་ཕྲག་གཅིག་བྱའོ། ། དེ་བཞིན་དུ་ཉི་མ་བདུན་པའི་མཚན་མོ་བདག་ཉིད་འོང་བར་འགྱུར་ཏེ། ། རྒྱན་ཐམས་ཅད་ཀྱིས་བརྒྱན་ཅིང་འཁོར་བརྒྱ་ཕྲག་གསུམ་དང་ལྷན་ཅིག་ཏུ་ནམ་ཕྱེད་ན་ངེས་པར་འོང་བར་འགྱུར་རོ། ། འོངས་པ་ན་འདོད་པ་བྱས་པས་ཆུང་མར་འགྱུར་རོ། ། སྐྱེ་བ་བཅུ་གཉིས་ཀྱི་གོས་དང་རྒྱན་དང་བཟའ་བ་རྣམས་སྟེར་བར་བྱེད་དོ། །
ཉི་མ་སོ་སོ་ལ་དོང་ཙེ་བརྒྱད་རབ་ཏུ་བྱེད་དོ། ། དེ་ནས་དགའ་མ་སྒྲུབ་པར་གྱུར་ན་ཐང་ཀ་ལ་ནི་རི་མོ་བྲི་བར་བྱ་སྟེ། གསེར་གྱི་མདོག་ཅན་རྒྱན་ཐམས་ཅད་ཀྱིས་བརྒྱན་པ་ལག་ན་ཨུཏྤལ་དང་ལྡན་པའོ། ། ཛ་ཏིའི་མེ་ཏོག་གིས་མཆོད་པར་བྱའོ། ། གུ་གུལ་གྱི་སྤོས་བྱིན་ནས་སྟོང་ཕྲག་བརྒྱད་བཟླས་པ་བྱའོ། ། ཟླ་བའི་མཐའ་ལ་ཇི་ལྟར་བའི་དངོས་པོས་མཆོད་པ་བྱ་སྟེ། ། མར་གྱི་མར་མེ་རབ་ཏུ་སྦར་ལ་ཇི་སྲིད་ནམ་ཕྱེད་ཀྱི་བར་དུ་དེ་སྲིད་བཟླས་པ་ན་རང་ཉིད་འོང་བར་འགྱུར་རོ། ། འོངས་པ་ན་མི་སྨྲ་བར་བསྒོམ་ཞིང་འདོད་པ་བྱས་པས་ཆུང་མར་འགྱུར་རོ། ། སྒྲུབ་པ་པོའི་འཁོར་ལོ་རྣམས་ནི་སྐྱོང་བར་འགྱུར་རོ། ། འདོད་པའི་བཟའ་བ་མཆོག་རྣམས་དང་དངུལ་ཆུ་དང་བཅུད་ལེན་རྣམས་སྟེར་ཞིང་དོང་ཙེ་ཉི་ཤུ་རྩ་ལྔ་རབ་ཏུ་སྟེར་བར་བྱེད་དོ། །
དེ་ནས་པདྨ་ནི་སྒྲུབ་པར་གྱུར་ན་རང་གི་ཁང་པར་སྤྱི་བོའི་གནས་སུ་དཀྱིལ་འཁོར་ལ་ཙནྡན་བྱུགས་ཏེ་གུ་གུལ་གྱི་སྤོས་ཕུལ་ལ་ཟླ་བ་གཅིག་ལ་སྟོང་ཕྲག་གཅིག་བཟླས་སོ། ། དེ་ནས་ཟླ་བ་ཡོངས་སུ་གང་བ་ན་ཇི་ལྟ་བའི་དངོས་པོས་མཆོད་པར་བགྱིས་ཏེ། ཇི་སྲིད་ནམ་ཕྱེད་པ་དེ་སྲིད་དུ་བཟླས་པས་ངེས་པར་འོང་བར་འགྱུར་རོ། ། འོངས་པ་ན་འདོད་པ་བྱས་པས་ཆུང་མར་འགྱུར་རོ། ། འདོད་པའི་མཆོག་རབ་ཏུ་སྟེར་ཞིང་དངུལ་ཆུ་དང་བཅུད་ལེན་དང་དངོས་གྲུབ་ཀྱི་རྫས་ཀྱང་སྟེར་བར་འགྱུར་རོ། ། དེ་ནས་རལ་པ་གཅིག་མའི་སྒྲུབ་ཐབས་བདག་གིས་ཡང་དག་པར་རབ་ཏུ་བཤད་པར་བྱའོ། ། གནོད་སྦྱིན་མོ་རྣམས་སྒྲུབ་པའི་དུས་སུ་རལ་བ་གཅིག་མ་རྣམ་པར་བསྒོམ་པར་བྱའོ། ། ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་ཁ་དོག་སྔོན་མོ། འཇིགས་པ་ཆེན་མོ་བྷ་གའི་དཀྱིལ་འཁོར་ལ་བསྒོམ་པར་བྱའོ། ། ཤར་གྱི་འདབ་མ་ལ་ཛམྦྷ་ལ་བསྒོམ་པར་བྱའོ། །
ནོར་བུ་འཛིན་པ་ནི་ལྷོ་རུའོ། ། ཆུ་དབང་ནི་ནུབ་ཏུའོ། ། ཙིའི་འཁྱིལ་པ་ནི་བྱང་དུའི། མེ་ལར་སོགས་པའི་མཚམས་བཞི་ལ་གནོད་སྦྱིན་མོ་བཞི་བསྒོམ་པར་བྱ་སྟེ། ཀུཎྜ་ལཱཾ་དང་། ཧ་ཌྷི་ནཱི་དང་། རོ་ཧྲཾ་དང་། མཛེས་མ་རྣམས་ཆོ་གས་དགོད་པར་བྱའོ། ། དེ་ནས་སྒོ་སྐྱོང་བསྒོམ་བྱ་ཞིང་། ། དབྱུག་པ་ལ་སོགས་མཐའ་དག་ལ། །
སྔོན་དུ་འཁོར་ལོ་ཇི་ལྟར་བཞིན། ། དེ་བཞིན་ཁ་དོག་རབ་ཏུ་སྦྱོར། ། ཀུན་ལ་བདག་པོའི་མཚན་མ་འཛིན། ། ཕྱི་ནས་ཀྱང་ནི་སྔགས་བཟླས་ཏེ། ། ཨོཾ་ཨེ་ཀ་ཛ་ཊི་བ་སུ་སཱ་དྷ་ནེ་སྭཱ་ཧཱ། ། དེ་ནས་པུཀྐ་སཱི་ཡི་ནི། ། སྒྲུབ་ཐབས་བདག་གིས་བཤད་པར་བྱ། ། གང་གིས་བསྒོམས་ཙམ་སྐད་ཅིག་ལས། ། འཇིག་རྟེན་གསུམ་ལ་པུཀྐ་སཱི། ། ཁ་དོག་དམར་སེར་ཞལ་བཞི་པ། །
ཕྱག་བཞི་བོང་བུ་ལ་ཞོན་སྒོམ། ། ལས་ཀྱི་པུཀྐ་སཱི་ཡི་ནི། ། བྱ་རོག་དང་ནི་ཐོ་བ་དང་། ། མདའ་གཞུ་བརྟུལ་ཞུགས་ཅན་གྱིས་བསྒོམ། ། སྔགས་བཟླ་བར་བྱའོ། ། ཨོཾ་བུཀྐ་སཱི་ཨོཾ། དེ་ནས་འཇམ་དཔལ་རྡོ་རྗེ་ཡི། ། སྒྲུབ་ཐབས་བདག་གིས་རབ་བཤད་བྱ། ། འཇམ་པའི་རྡོ་རྗེ་གྲུབ་པ་ལས་སྐད་ཅིག་གཅིག་ལས་མི་མཐོང་པར་འགྱུར་རོ། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་རོ་ལངས་གནོད་སྦྱིན་མོ་བསྒྲུབ་པ་སྟེ་རིམ་པར་ཕྱེ་བ་དགུ་པའོ།། །།
དེ་ནས་རྡོ་རྗེ་འཛིན་པའི་རྒྱལ་པོས་རོ་ལངས་དང་། གཅན་གཟན་གདུག་པ་ཅན་ལ་སོགས་པ་བསྲུང་བའི་སྔགས་བཤད་པར་བྱའོ། ། འབུམ་ཕྲག་བཞི་ནི་བཟླས་པ་ཡིས། ། དོན་གྲུབ་ས་བོན་གཏོར་བྱས་ན། ། རོ་ནི་དོན་བྱེད་ལངས་གྱུར་ཏེ། ། འཚོ་བར་ཡང་ནི་ཐེ་ཚོམ་མེད། ཞི་ལ་གཤིན་རྗེ་གཤེད་དཀར་པོ། ། རྣལ་འབྱོར་བསྒོམ་བྱར་རྟག་ཏུ་རིག ། ལག་ན་དོན་འགྲུབ་ས་བོན་ལ། ། འབུམ་ཕྲག་བཞི་ནི་བཟླས་པ་ཡིས། །
རོ་ནི་མདུན་དུ་ཕྱོགས་བྱས་ནས། ། ཡུངས་ཀར་གྱིས་ནི་བསྣུན་གྱུར་ན། ། དེ་ཉིད་ལྡང་བར་ཐེ་ཚོམ་མེད། ། གལ་ཏེ་ནག་པོས་བཟུང་གྱུར་ན། ། ཧཱུྃ་མཛད་དཀར་པོ་དང་མཚུངས་པ། ། བསྒྲུབ་བྱ་ཡི་ནི་སྙིང་གར་བསྒོམ། ། ཧྲཱིཿཥྚྲཱིཿལ་སོགས་སྔགས་རྣམས་བཟླས། ། འོད་ཟེར་གྱིས་ནི་དུག་རྣམས་དགུག ། ལག་པ་གཡས་དང་དེ་བཞིན་གཡོན། ། པདྨ་འདབ་མ་བརྒྱད་པ་འཛིན། །
དེ་དབུས་ཧཱུྃ་མཛད་དཀར་པོ་སྟེ། ། འོད་ཟེར་གྱི་ནི་བདུད་རྩི་འབབ། ། དེ་མགོ་བོའི་སྟེང་དུ་ཡང་། ། བསིལ་ཟེར་བྱེད་པའི་དཀྱིལ་འཁོར་དབུས། ། མཁས་པས་ཧཿཡིག་བསམ་པར་བྱ། ། ཧྲཱིཿཥྚྲཱིཿལ་སོགས་སྔགས་དེ་ཡི། ། རྒྱུར་ཀྱི་དུག་རྣམས་དྲང་བྱ་སྟེ། ། ཨོཾ་ཧྲཱིཿཥྚྲཱིཿཧཿཧྲཱྃཿཛཿཕུཿཞེས་པའི་སྔགས་ཀྱི་ཡི་གེས་མགོ་བོ་ནས་བརྩམས་ནས་རྐང་པའི་མཐའ་ཐུག་པ་སྔགས་ཀྱིས་བྱ་བ་པར་བྱའོ། ། བདུད་རྩི་ཆར་རྒྱུད་འབབ་པར་བསྒོམ། ། དེ་ཡིས་འཚོ་བར་ཐེ་ཚོམ་མེད། །
ས་བོན་ཡི་གེ་ལས་གྲུབ་པའི། ། གཟུགས་ཀྱིས་འཆིང་བ་མཆོག་དུ་གྱུར། ། རྨ་ཡི་གནས་ལ་འདི་བསྒོམ་སྟེ། ། ཁ་དོག་སེར་པོ་ལས་བྱུང་བའི། ། ཨོཾ་ཡིག་ལ་སོགས་མཐར་ཚེག་དྲག ། ཧ་ཋའི་རྣམ་པ་སྦྱར་བྱས་ལ། ། སྦྱོར་བ་ཡིས་ཀྱང་བཟླ་བར་བྱ། ། མགོ་གཟེར་རབ་བཞི་བློ་མཆོག་ལྡན། ། དེ་བཞིན་གཞན་ཡང་སྒོམ་དང་ནི། ། བི་ཀ་ཊ་དང་རྐང་ཤུ་སོགས། །
རབ་ཏུ་སྦྱོར་བ་མང་པོ་རྣམས། ། ལག་པས་ངེས་གཟུང་འཚོ་བར་བྱེད། ། དེ་ནས་རྒྱལ་པོ་རྡོ་རྗེ་འཆང་། ། བསྲུང་བའི་འཁོར་ལོ་རབ་སྦྱོར་བ། ། བགེགས་དང་ལོག་འདྲེན་གདུག་པ་རྣམས། ། བརྟུལ་ཞུགས་ཅན་གྱིས་གཞོམ་བྱའི་ཕྱིར། ། བདག་ཉིད་དཔལ་ལྡན་དབྱུག་འཛིན་གྱི། ། སྤྲུལ་བའི་འཁོར་ལོ་རབ་ཏུ་སྦྱོར། ། དབྱུག་པའི་འོད་ཀྱིས་རང་ལུས་ཁྱབ། ། སྐུ་གསུམ་ལས་ནི་སྐྱེས་པའོ། །
སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང་། ། ས་དང་ཕ་རོལ་ཕྱིན་བ་ལ། ། ལྷ་མོ་ཁྱོད་ནི་དཔང་དུ་གྱུར། ། གཤིན་རྗེའི་གཤེད་ཀྱི་དཀྱིལ་འཁོར་དུ། ། སློབ་དཔོན་བདག་གིས་དཀྱིལ་འཁོར་བྲི། ། གོས་ཀྱིས་གདོང་ནས་བཅིངས་བྱས་ལ། ། དཀྱིལ་འཁོར་ཁང་པའི་སྒོ་དྲུང་དུ། ། ཀྱེ་མ་འབོད་པ་སུ་ཞིག་ལགས། ། སྐལ་བཟང་བདག་ཅེས་བརྗོད་པར་བྱ། །
ཡོལ་བ་ཡི་ནི་ནང་བྱས་ནས། ། བླ་མ་མགོན་ལ་མཁས་པས་ཞུ། ། གུས་པ་ཆེན་པོས་དབང་གི་ཕྱིར། ། རྗེས་སུ་མགོན་བྱེད་ལན་གསུམ་བརྗོད། ། ཇི་ལྟར་སངས་རྒྱས་བདེ་ཆེན་གྱིས། ། རྡོ་རྗེ་སེམས་དཔའ་དབང་བསྐུར་ལྟར། ། བདག་ཀྱང་མགོན་པོས་དབང་བསྐུར་ནས། ། མཆོག་ཀྱང་བདག་ལ་སྩལ་དུ་གསོལ། ། གླུ་དང་རོལ་མོས་དེ་བཞིན་མཆོད། ། མཆོད་ཡོན་ཞབས་བསིལ་དེ་བཞིན་དུ། །
སློབ་མས་གུས་དང་བཅས་ཏེ་དབུལ། ། བསྟོད་པ་ཡང་ནི་དེ་ལ་བྱ། ། དེ་ནས་རྒྱལ་པོ་རྡོ་རྗེ་འཆང་། ། སྟོང་ཉིད་གསུངས་པ་འདི་ལྟ་སྟེ། ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོོཾ་པཱུ་ཛྲ་སྭ་བྷཱ་ཨཱཏྨ་ཀོ྅ཧཾ། ཨོཾདྷ་རྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅ཧཾ། དེ་ནས་ཞི་བ་ལ་སོགས་པའི། ། སྦྱིན་སྲེག་རབ་དབྱེ་བདག་གིས་བཤད། ། གང་གིས་ལས་ཀུན་རབ་སྒྲུབ་པ། །
སྦྱིན་སྲེག་གིས་ནི་འགྲུབ་པར་འགྱུར། ། ཞི་ལ་ཞི་བའི་སེམས་ཀྱིས་ཏེ། ། རྒྱས་ལ་རྒྱས་པའི་སེམས་ཀྱིས་སོ། ། དབང་ལ་རྗེས་སོ་ཆགས་སེམས་ཏེ། ། གསང་པ་ལ་ནི་ཁྲོ་སེམས་ཀྱིས། ། ཞི་ལ་མཎྜལ་རྣམ་པ་སྟེ། ། རྒྱས་ལ་རྫིང་གི་རྣམ་པ་འོ། ། དབང་ལ་ཟླ་བ་ཕྱེད་པ་སྟེ། ། ནམ་མཁའི་ཁམས་ནི་གསད་པ་ལ། ། ཞི་ལ་ཁྲུ་གང་ཚད་ཡིན་ཏེ། །
རྒྱས་ལ་དེ་བཞིན་གྲུ་དོ་འོ། ། རྒྱས་པ་ཇི་ལྟར་དེ་བཞིན་དབང་། ། གསད་ལ་སོར་མོ་ཉི་ཤུ་འོ། ། ཞི་ལ་ཁྲུ་ཕྱེད་གཏིང་དུ་འོ། ། ཁྲུ་ཡི་ཚད་ཀྱིས་རྒྱས་པ་ལ། ། གསད་པ་ལ་ནི་ལྔ་གཉིས་སོ། ། རྒྱས་པ་ཇི་ལྟར་དེ་བཞིན་དགུག ། ཞི་བའི་སྦྱིན་སྲེག་ཚེས་གཅིག་ལ། ། རྒྱས་པ་ཟླ་བ་གང་བ་ལ། ། བཅུ་བཞི་ལ་ནི་མངོན་སྤྱོད་དོ། །
བརྒྱད་ལ་དབང་གི་ལས་ཡིན་ནོ། ། ཉ་སྐྱོགས་དང་ནི་ཤེལ་དག་དང་། ། ཞི་ལ་མུ་ཏིག་འབྲས་བུ་མཆོག ། དུང་གི་བུ་ནི་འཚོ་བ་ལ། ། ནད་མེད་པ་ལ་མུ་མེན་ནོ། ། ཙནྡན་དམར་པོ་དག་དང་ནི། ། བྱི་རུ་དམར་པོའི་ཁྱད་པར་དང་། ། རག་ཤ་དང་ནི་ལུང་ཐང་ནག ། མི་ཡི་རུས་དང་དེ་བཞིན་དུ། ། ནཱ་ག་ཕ་ཎཱི་ཞེས་བྱ་རྣམས། །
ཞི་བ་ལ་ནི་བརྒྱ་ཕྲག་གཅིག ། རྒྱས་པ་བརྒྱད་ཀྱིས་ལྷག་དེ་བཞིན། ། དབང་དགུག་ཉི་ཤུ་རྩ་ལྔའོ། ། མངོན་སྤྱོད་དྲུག་ཅུ་རྩ་བཞིའོ། ། རྡོག་པོ་རྣམས་ནི་སྔགས་ཀྱིས་བསྐུ། ། བརྒྱ་ཕྱེད་སྔགས་ཀྱིས་བསྒྲུབ་པར་བྱ། ། ཕྲེང་བ་ཀུན་ལ་མཐར་མདུད་བྱ། ། དེ་བཞིན་དུ་ནི་རི་རབ་གཉིས། ། མཛུབ་མོའི་སྟེང་ནས་ཞི་བ་ལ། ། གུང་མོ་ལ་ནི་རྒྱས་པའོ། །
དབང་དགུག་དག་ལ་མིང་མེད་ལས། ། ཆད་པས་བཅད་ལ་མཐེ་ཆུང་ལས། ། ཞི་ལ་ཁ་དོག་དཀར་པོ་དང་། ། ཁ་དོག་སེར་པོ་རྒྱས་པ་ལ། ། དམར་པོ་དབང་ལ་རྟག་ཏུ་བསྒོམ། ། ནག་པོ་ཤུན་ཏུ་གསད་ལ་འདོད། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྦྱིན་སྲེག་གི་ཆོ་ག་སྟེ་རིམ་པར་ཕྱེ་བ་བཅུ་པའོ།། །། རྣལ་འབྱོར་བཞི་དང་ལྡན་པའི་རྣལ་འབྱོར་པས་སྣ་ཚོགས་པའི་བཅའ་བ་ལ་སོགས་པ་དང་། བཟའ་བ་དང་། མྱང་བ་དང་།
བཏུང་བ་དང་། བལྡག་པ་ལ་སོགས་པ་དང་ཡང་དག་པར་ལྡན་པའི་དྲི་དང་། ཕྲེང་བ་དང་། བྱུག་པ་དང་། ཕྱེ་མ་དང་། གོས་དང་། གདུགས་དང་། རྒྱལ་མཚན་དང་། དྲིལ་བུ་དང་། བ་དན་ལ་སོགས་པ་རྣམས་ཀྱིས་རབ་ཏུ་གང་བ་ལ་རོལ་མོའི་སྒྲ་ཆེན་པོ་ལྔ་བསྒོམ་པར་བྱའོ། །
མདུན་དུ་གཏོར་མ་བཞི་ཁྱོགས་དང་ཁུར་དང་དཔུང་ཐེགས་དང་མཐའ་ན་ཟན་ཙམ་ཆུ་དང་བཅས་པ་ཁྱོར་བ་གསུམ་དང་ཇི་ལྟར་སྙེད་པའི་དམ་ཚིག་གི་རྫས་དང་ལྡན་པ་བཤམས་ནས་དེ་སྟོང་པར་དམིགས་ཏེ་བརྩམས་པར་བྱའོ། ། ནམ་མཁའི་ཁམས་སུ་པདྨ་འདབ་མ་བརྒྱད་པ་བསྒོམ་པར་བྱ་སྟེ། གེ་སར་དང་བཅས་པའི་ཟེའུ་འབྲུ་ལ་ཡྂ་ཡིག་ལས་རླུང་གི་དཀྱིལ་འཁོར་ཁ་དོག་ནག་པོ་གཞུའི་རྣམ་པ་ལ་རྩེ་མོ་གཉིས་ལ་གཡོ་བའི་བ་དན་དཀར་པོ་བརྒྱད་ཀྱིས་སྤྲས་པའོ། ། དེའི་སྟེང་དུ་རྃ་ཡིག་ལས་མེའི་དཀྱིལ་འཁོར་ཟུར་གསུམ་དམར་པོ་ཟུར་གསུམ་ན་ར་ཡིག་གིས་སྤྲས་པའོ། ། དེའི་སྟེང་དུ་རུ་ཡིག་གསུམ་ཡོངས་སུ་གྱུར་པ་ལས་མགོ་བོ་དམར་པོའི་སྒྱེད་པུ་གསུམ་གྱི་སྟེང་དུ་ཨཱཿཡིག་ལས་སྐྱེ་པའི་པདྨའི་སྣོད་ཕྱི་དཀར་ལ་ནང་དམར་བ་དེ་ལ་ཆུ་སྐྱེས་འདབ་མ་བརྒྱད་པའི་རྣམ་པར་བསམ་པར་བྱའོ། ། དེའི་ཤར་ལ་སོགས་པའི་འདབ་མ་ལ་ཨཱོཾ་ཛྲཱི་ཁྂ་ཧཱུྃ་གི་ཡི་གེ་རྣམས་ལས་རྣམ་པར་སྣང་མཛད་ལ་སོགས་པའི་རང་གཟུགས་རྣམས་སོ། ། དེ་བཞིན་དུ་མེ་ལ་སོགས་པའི་མཚམས་རྣམས་ལ་ལཱྃ་མཱྃ་པཱྃ་ཏཱྃ་བཱྃ་གི་ཡི་གེ་རྣམས་ལས་སྤྱན་མ་ལ་སོགས་པའི་རང་གཟུགས་རྣམས་བསྒོམ་པར་བྱའོ། ། ཡི་གེ་བཅུ་པོ་འདི་རྣམས་ཡོངས་སུ་གྱུར་པ་ནི་གོ་ཀུ་ད་ཧ་ན་རྣམས་དང་། བི་ར་ཤུ་མཱ་མཱུ་ཞེས་པ་སྟེ། འདི་རྣམས་ཀྱི་ས་བོན་གྱི་ཡི་གེས་མཚན་པའི་དམ་ཚིག་གི་རྫས་བཅུ་པོ་དེ་པདྨའི་སྣོད་དུ་བལྟས་ཏེ།
དེའི་སྟེང་དུ་ཨོཾ་ཡིག་ཁ་དོག་དཀར་པོས་བཀབ་པའི་གཟུགས་སུ་བསྒོམ་མོ། ། ཨོཾ་ཡིག་ལས་སྐྱེས་པའི་ཟླ་བའི་དཀྱིལ་འཁོར་དེའི་སྟེང་དུ་ཧཱུྃ་ཡིག་དཀར་པོ་ལས་བྱུང་བའི་རྡོ་རྗེ་དབྱུག་པ། དེ་ས་བོན་གྱིས་མཚན་པ་བལྟས་ཏེ། དེ་ཡང་པདྨའི་སྣོད་ལས་འོག་ན་སྒྱེད་བུ་ལ་ཨོཾ་ཨཱཿཧཱུྃ་ལན་གསུམ་བཟླས་ཤིང་བརྗོད་པར་བསྒོམས་ཏེ་སྔོན་མ་རྒྱུན་མ་ཆད་པར་རླུང་གི་དཀྱིལ་འཁོར་རྒྱ་ཆེན་པོ་དང་། རབ་ཏུ་འབར་བ་མེའི་དཀྱིལ་འཁོར་བསྒོམས་ཏེ། རྒྱ་ཆེན་པོ་འབར་ཞིང་བར་མ་ལུས་པའི་རང་གཟུགས་གོ་ཀུ་ལ་སོགས་པའི་དམ་ཚིག་གི་རྫས་བཅུ་ཞུ་བ་ལས་རྡོ་རྗེ་དབྱུག་པས་དཀྲུགས་པར་བལྟའོ། ། དེ་ཡང་རྡོ་རྗེ་དབྱུགས་པས་བདུད་རྩི་ཞུ་སྟེ་ཉི་མ་གསར་པའི་ཁ་དོག་གམ། དངུལ་ཆུའི་རྣམ་པར་བསམ་པར་བྱའོ། ། དེ་ལ་ཡང་ཨོཾ་ཨཱ་ཧཱུྃ་གསུམ་གྱི་ཡི་གེ་བལྟས་ཏེ། ། དེ་ལས་ཡི་གེ་གསུམ་གྱི་འོད་ཟེར་གྱི་ཚོགས་ཆེན་པོ་རྣམ་པར་འཕྲོས་ཏེ་འཇིག་རྟེན་གསུམ་ན་གནས་པའི་བདུད་རྩི་རབ་ཏུ་མང་པོ་འོད་ཟེར་གྱི་བཀུག་སྟེ།
དེ་ལ་རབ་ཏུ་གཞུག་པར་བྱའོ། ། དེ་རབ་ཏུ་ཞུགས་པས་ཟླ་བའི་འོད་ཟེར་ཚོགས་པ་ཤིན་ཏུ་ལྷག་པ་ཡོངས་སུ་གྱུར་པ་ལས་ཁ་བ་ལྟ་བུ་སྦྲང་རྩིའི་ཚོགས་པའི་གཟུགས་ཀྱིས་མནན་པར་བྱའོ། ། ཕྱི་ནས་ཡི་གེ་གསུམ་གྱིས་བྱིན་གྱིས་བརླབ་པར་བྱ་སྟེ། ཁ་དོག་དང་དྲི་དང་རོ་བཅུད་དང་ལྡན་པ་སྟོན་ཀའི་ཟླ་བ་དྲི་མ་མེད་པའི་འོད་ལྟ་བུ་ཡེ་ཤེས་ཀྱི་བདུད་རྩིའི་སྦྱོར་བས་གཏོར་མར་གྲུབ་པར་འདུན་པ་བྱའོ། ། གཤིན་རྗེ་གཤེད་ཀྱི་གཟུགས་འཛིན་པའི་སྔགས་ཀྱིས་ཁྲོ་བོ་རྣམས་ལ་ཕྱག་ན་ཞགས་པ་དང་ལྕགས་ཀྱུ་འཛིན་ཅིང་འཕྲོ་བས་ཕྱོགས་སྐྱོང་རྣམས་ཀྱི་སྙིང་ག་གནས་ལྕགས་ཀྱུས་འབིགས་ཤིང་མགྲིན་པ་ལ་ཞགས་པས་བཅིངས་ཏེ་འགུགས་པར་བསྒོམས་པར་བྱའོ། ། དེ་ ནས་ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་དུཥྚཱནྡྲས་པ་རི་ཝཱ་ར་མཱ་ཀརྵ་ཡཛཿསྔགས་འདིས་དབང་པོ་མིག་སྟོང་སེར་སྐྱ་གླང་པོ་ཆེ་དཀར་པོ་ལ་ཞོན་པ། ལག་པ་གཡས་པ་དང་གཡོན་པ་རྡོ་རྗེ་དང་སྡིགས་མཛུབ་ཅན་བཀུག་སྟེ་ཤར་དུ་རྣམ་པར་དགོད་པར་བྱའོ། ། དེ་བཞིན་དུ་དེའི་སྔགས་ཀྱིས་ཉེ་བའི་དབང་པོ་བྱ་ཁྱུང་ལ་གནས་པ། རིན་པོ་ཆེའི་ཅོད་པན་ཅན། གཡས་ན་དབྱུག་པ་དང་འཁོར་ལོ།
གཡོན་ན་དུང་དང་ནོར་བུ་འཛིན་པ། དེའི་གཡོན་མི་རིང་བ་ན་གནས་པའོ། ། ཡང་དེ་བཞིན་དུ་གཤིན་རྗེ་ནག་པོ་མ་ཧེ་ལ་ཞོན་པ། དབྱུག་པ་འཛིན་པ་ལྷོར་གནས་པའོ། ཡང་དེ་བཞིན་དུ་ཆུ་བདག་ཁ་དོག་དཀར་པོ་སྦྲུལ་ལ་གནས་པ། ལག་ན་ཀླུའི་ཞགས་པ་འཛིན་པ། ནུབ་ཏུ་རྣམ་པར་གནས་པའོ། ། ཡང་དེ་བཞིན་དུ་ལུས་ངན་པོ་སེར་པོ་གཏེར་ལ་གནས་པ། ལག་པ་བཱི་ཛ་པཱུ་ར་ཀ་དང་ན་ཀུ་ལི་བསྣམས་པ། བྱང་དུ་རྣམ་པར་གནས་པའོ། །
དེ་བཞིན་དུ་སྣ་ལྡན་དཀར་པོ་བྱི་བ་ལ་གནས་པ། གཡས་ན་བགྲང་ཕྲེང་དང་དགྲ་སྟ་འཛིན་པ། གཡོན་པ་ལ་ཕུག་དང་ལ་དུའོ། དེ་བཞིན་དུ་དབང་ལྡན་དཀར་པོ་ཁྱུ་མཆོག་དཀར་པོ་ལ་གནས་པ། རལ་བ་འཛིན་པ་རྩེ་གསུམ་དང་ཐོད་པ་ལག་ན་བསྣམས་པ། ལག་པ་གཉིས་གཽ་རཱི་ལ་འཁྱུད་པ། དབང་ལྡན་དུ་རྣམ་པར་གནས་པའོ། ། ཡང་དེ་བཞིན་དུ་མེ་ལྷ་དམར་པོ་ར་ལ་གནས་པ། ལག་ན་བགྲང་ཕྲེང་དང་སྤྱི་བླུགས་བསྣམས་པ། མེའི་ཕྱོགས་སུ་རྣམ་པར་གནས་པའོ། །
ཡང་དེ་བཞིན་དུ་སྲིན་པོ་ནི་རོ་ལ་ཞོན་པ། ། ལག་ན་གྲི་གུག་དང་ཐོད་པ། ཁ་དོག་སྔོན་པོ་ཁྲོ་ཞིང་གཏུམ་པ་བདེན་བྲལ་གྱི་ཕྱོགས་སུ་རྣམ་པར་གནས་པའོ། ། ཡང་དེ་བཞིན་དུ་རླུང་ལྷ་དུ་བའི་ཁ་དོག་རི་དྭགས་སེར་པོ་ལ་གནས་པ། ། རླུང་གི་བ་དན་བསྣམས་པ། རླུང་གི་ཕྱོགས་སུ་རྣམ་པར་གནས་པའོ། ། ཡང་དེ་བཞིན་དུ་ཉི་མ་ནི་དམར་པོ། ལག་པ་གཉིས་ན་པདྨ་འཛིན་པ། རྟ་བདུན་གྱི་སྟེང་གི་ཕྱོགས་སུ་རྣམ་པར་གནས་པའོ། ཡང་དེ་བཞིན་དུ་ཟླ་བ་ནི་དཀར་པོ།
ལག་པ་གཉིས་ན་ཀུ་མུ་ད་བསྣམས་པ། ཤིན་རྟ་ཤ་ཞོན་པ། སྟེང་གི་ཕྱོགས་ན་རྣམ་པར་གནས་པའོ། ། ཡང་དེ་བཞིན་དུ་ཚངས་པ་ནི་སེར་སྐྱ་གདོང་བཞི་པ། ། སྤྱི་བླུགས་དང་མི་འཇིགས་པ། དབྱུག་པ་དང་བགྲང་ཕྲེང་བསྣམས་པ། ངང་པ་ལ་ཞོན་པ། སྟེང་གི་ཕྱོགས་ན་རྣམ་པར་གནས་པའོ། ། ཡང་དེ་བཞིན་དུ་སའི་ལྷ་མོ་ཕྱག་གཡོན་ན་བུམ་པ་བསྣམས་པ། གཡས་ན་དམ་འཆའ་དང་ཁས་ལེན་གྱི་ཕྱག་རྒྱ་སྟེ།
འོག་གི་ཕྱོགས་སུ་རྣམ་པར་གནས་པའོ། ། ཡང་དེ་བཞིན་དུ་ཐགས་ཟངས་རིས་སྔོན་པོ་ཤིང་རྟ་ལ་གནས་པ། གཡས་དང་གཡོན་ན་རལ་གྲི་དང་སྡིག་མཛུབ་འཛིན་པ། དེ་ཡང་དེ་བཞིན་དུ་རྣམ་པར་གནས་པའོ། ། དེ་རྣམས་ཁྲོ་བོ་གཤིན་རྗེ་གཤེད་ཀྱི་གཟུགས་ལ་ལག་ན་ཕུར་བུ་འཛིན་པས་ཁྲོ་བོའི་མགྲོན་པ་དང་སྙིང་གའི་ས་བོན་གྱི་འོད་ཟེར་གྱིས་བཀུག་སྟེ། དེ་རྣམས་ཀྱི་སྙིང་ག་དང་མགྲིན་པ་དང་སྤྱི་བོ་དང་རྐང་པའི་མཐར་ཐུག་འདིས་ཕུར་བུས་གདབ་པར་བྱ་སྟེ། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་ཧཱུྃ་སརྦཱེནྟ་དི་ན་ཀི་ལ་ཡ་ཧཱུྃ་ཕཊ྄་ཅེས་པ་ནི་ཕུར་བུ་བར་མ་ཆད་པར་གྲུབ་པའི་ཁུ་བའི་ཚོགས་པ་ལ་སོགས་པས་དེ་ཐམས་ཅད་ཀྱང་གཤིན་རྗེ་མཐར་བྱེད་ཀྱི་རྣམ་པར་གྲུབ་པའི་མཐར་བྱང་ཆུབ་སེམས་ཀྱི་ཁུ་བའི་གཟུགས་རླུང་གི་ས་བོན་གྱི་རྟགས་ཀྱི་གོ་རིམ་ཀྱིས་གྲུབ་པའི་མཐའ་ལ། དེ་ལ་ཧྲཱིཿཡིག་གིས་ས་བོན་ལས་གྲུབ་པ་ནི་དབང་པོའོ། ། ཥྚྲཱིཿཡིག་གིས་ས་བོན་ལས་གྲུབ་པ་ནི་གཤིན་རྗེའོ། ། བི་ཡིག་གིས་ས་བོན་ལས་གྲུབ་པ་ནི་ཆུ་བདག་གོ །
ཀྲྀ་ཡིག་གི་ས་བོས་ལས་གྲུབ་པ་ནི་ལུས་ངན་ནོ། ། ཏཱ་ཡིག་གི་ས་བོན་ལས་གྲུབ་པ་ནི་དབང་ལྡན་ནོ། ཨ་ཡིག་གིས་ས་བོན་ལས་གྲུབ་པ་ནི་མེའོ། ། ན་ཡིག་གི་ས་བོན་ལས་གྲུབ་པ་ནི་བདེན་བྲལ་ལོ། ། ན་ཡིག་གི་ས་བོན་ལས་གྲུབ་པ་ནི་རླུང་ངོ་། ། ཧཱུྃ་ཡིག་གི་ས་བོན་ལས་གྲུབ་པ་ནི་ཟླ་བའོ། ། ཧཱུྃ་ཡིག་གིས་ས་བོན་ལས་གྲུབ་པ་ནི་ཉི་མའོ། ། ཕཊ྄་ཡིག་གི་ས་བོན་ལས་གྲུབ་པ་ནི་ཚངས་པའོ། ། ཕཊ྄་ཡིག་གི་ས་བོན་ལས་གྲུབ་པ་ནི་ནོར་རྒྱུན་མའོ། ། སྭཱ་ཡིག་གི་ས་བོན་ལས་གྲུབ་པ་ནི་ཐགས་ཟངས་རིས་སོ། །
ཧཱ་ཡིས་གིས་ས་བོན་ལས་གྲུབ་པ་ནི་འབྱུང་པོ་ཐམས་ཅད་དོ་ཞེས་ཏེ། དེ་བཞིན་དུ་གྲུབ་པར་བསམས་པར་བྱའོ། ། དེ་རྣམས་ཀྱི་མིག་ལ་སོགས་པ་རྣམས་ལ་ཇི་ལྟར་གནས་པ། ཡང་མིག་ལ་སོགས་པ་རྫོགས་པའི་སྐུ་ལ་སོགས་པ་རྣམས་ལ་ཡང་སྐུ་རྡོ་རྗེ་ལ་སོགས་པ་ཇི་ལྟར་མངོན་པར་དབང་བསྐུར་བ་བཞིན་དུ་གཤིན་རྗེ་མཐར་བྱེད་ཀྱི་དབུ་རྒྱན་པ་ཉིད་དོ། ། ཡང་མཆོག་ཡོན་ལ་སོགས་པའི་བསང་གཏོར་དང་། ཞལ་བསིལ་ལ་སོགས་པ་དབུལ་བར་བྱའོ། ། ཕྱི་ནས་གཏོར་མ་ཉེ་བར་དབུལ་བ་ནི་བདུད་རྩི་སྒྲུབ་པའི་གོ་རིམ་སྔོན་དུ་རྫོགས་པ་ལ་དེ་ཉིད་གསུམ་གྱིས་མངོན་པར་བསྔགས་ཏེ་ཡང་དེ་རྣམས་ཀྱི་ལྗགས་རབ་ཏུ་སྦྱོར་བར་བསྒོམ་པར་བྱའོ། ། སྔགས་འདིས་འདུད་རྩི་དབུལ་བར་བྱ་སྟེ། ཨོཾ་རཀྟ་མུ་ཀུ་ཊཱ་ཡ། རཀྟ་ཛ་ཊཱ་ཡ།
རཀྟ་མུ་ཁཱ་ཡ། རཀྟ་ཤ་རཱི་རཱ་ཡ། རཀྟ་བྷུ་ཛཱ་ཡ། རཀྟ་མུཎྜ་མཱ་ལཱ་བྷ་ར་ཎཱ་ཡ། རཀྟ་ར་ཐ་ས་མཱ་རཱུ་ཌྷཱ་ཡ། རཀྟ་པདྨཱ་ས་ནཱ་ཡ། རཀྟ་བྷ་ར་ཎ་བྷཱུ་ཥ་ཎཱ་ཡ། ཨི་དཾ་བ་ལིཾ་གྲྀཧྞ་གྲྀཧྣ། མ་མ་བི་གྷྣཾ་ཧ་ར་ཧ་ར། ཙ་ཏུ་ར་མཱ་རཱ་ནྣི་བཱ་ར་ཡ།
ནི་བཱ་ར་ཡ། ཏྲཱ་ཤ་ཡ་ཏྲཱ་ཤ་ཡ། བྷྲཱ་མ་ཡ་བྷྲཱ་མ་ཡ། ཙྪིནྡ་ཙྪིནྡ། བྷིནྡྷ་བྷིནྡྷ། ནཱ་ཤ་ཡ་ནཱ་ཤ་ཡ། ཤོ་ཥ་ཡ་ཤོ་ཥ་ཡ། ཙྪི་ད་ཙྪི་ད། བྷེ་ད་བྷེ་ད། ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ།
ཕྱི་ནས་སོ་སོའི་ཆ་ཡིས་སྤྱད་པར་བྱ། ཨོཾ་ཨིནྡྲཱ་ཡ་ན་མཿཧྲཱིཿ། ཡ་མཱ་ཡ་ན་མཿཥྚྲཱིཿ། བ་རུ་ཎཱ་ཡ་ན་མཿཝི། ཀུ་བེ་རཱ་ཡ་ན་མཿཀྲྀ། ཨི་ཤྭ་རཱ་ཡ་ན་མཿཏ། ཨགྣ་ཡེ་ན་མཿཨཱ། ནཻ་རྀ་ཏྱཱ་ཡ་ན་མ་ན། བཱ་ཡ་བེ་ན་མཿན། ཙདྲཱ་ཡ་ན་མཿཧཱུྃ།
ཨརྐཀ་ན་མ་ཧཱུྃཿ། བྲཧྨ་ཎེ་ན་མཿཕ྄ཊ། བ་སུ་དྷ་རཱ་ཡཻ་ན་མཿཕ྄ཊ། བེ་མ་ཙི་ཏྲི་ཎེ་ན་མཿསྭཱ། སརྦྦ་བྷཱུ་ཏེ་བྷྱ་ན་མཿཧཱ། ཧ་ཧ་ཧ་ཧི་ཧི་ཧི་ཧཱུྃ་ཧཱུྃ་ཧཱུྃ། ཕེྂ་ཕེྃ་ཕེྂ། ཕྱི་ནས་མེ་ཏོག་དང་སྤོས་དང་མར་མེ་དང་ཞལ་ཟས་ལ་སོགས་པ་ཡང་དབུལ་བར་བྱའོ། ། དེ་རྣམས་ཀྱང་སྒྲུབ་པ་པོའི་མངོན་པར་རབ་ཏུ་དད་པས་རོ་བཅུད་ཐམས་ཅད་མྱོས་ཞིང་ལོངས་སྤྱོད་པར་འགྱུར་རོ། ། རྡོ་རྗེ་གསོར་ཞིང་དྲིལ་བུ་དལ་གྱིས་འཁྲོལ་བས་གནས་དེ་ལ་བསྟོད་པར་བྱའོ། །
གཏི་མུག་དགའ་མ་ལ་སོགས་པ་རྣམས་ལ་ཕྱི་ནས་མངོན་པར་འདོད་པ་ཞུས་ཏེ་མཆོད་པའི་མཐར་བཞད་པ་སྔགས་རྣམ་པ་བརྒྱད་བརྗོད་པར་བྱ་སྟེ། ། དེ་ལ་སྔགས་འདིས་གཤེགས་སུ་གསོལ་ལོ། ། ཧ་ཧཱ་ཧེ་ཧཻ་ཧོ་ཧཽ་ཧཱུྃཧཱུྃ། བི་ས་རཛྫ་ཡེ་ཏེ། ཨོཾ་ཨཱཿམུ་ཞེས་པས་ཀྱང་ངོ་། ཕྱི་ནས་སྒྲུབ་པ་པོའི་མངོན་པར་འདོད་པས། ། སེམས་ཅན་ཀུན་གྱི་དོན་མཛད་ཕྱིར། ། ཇི་ལྟར་རྗེས་འཇུག་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འདིར་ནི་འབྱོན་པར་ཞུ། །
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་གཏོར་མའི་རིམ་པར་ཕྱེ་བ་སྟེ་བཅུ་གཅིག་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བཅོམ་ལྡན་འདས་རྡོ་རྗེ་སེམས་དཔའ་ཆེན་པོ་ལ་བསྟོད་པ་མཛད་དེ། ། གཏི་མུག་རྡོ་རྗེ་རང་བཞིན་ཁྱོད། ། གཤིན་རྗེ་གཤེད་པར་ཤིན་ཏུ་འཇིགས། ། སྟོན་པ་སངས་རྒྱས་ཀུན་རང་བཞིན། ། རྡོ་རྗེའི་སྐུ་ལ་ཕྱག་འཚལ་བསྟོད། ། ཕྲ་མ་རྡོ་རྗེའི་རང་བཞིན་ཁྱོད། ། གཤིན་རྗེ་གཤེད་པོ་ཤིན་ཏུ་འཇིགས། ། རྡོ་རྗེ་ཐུགས་དང་རབ་མཚུངས་པ། ། རིན་ཆེན་རྡོ་རྗེ་ཕྱག་འཚལ་བསྟོད། །
འདོད་ཆགས་རྡོ་རྗེའི་རང་བཞིན་ཁྱོད། ། འདོད་ཆགས་ཆོས་ཀྱི་འབྱུང་གནས་གཙོ། ། དབྱངས་མཆོག་ཀུན་གྱི་མཆོག་གི་མཆོག ། རྡོ་རྗེའི་གསུང་ལ་ཕྱག་འཚལ་བསྟོད། ། ཕྲག་དོག་རྡོ་རྗེའི་རང་བཞིན་ཁྱོད། ། གཤིན་རྗེ་གཤེད་པོ་ལས་ཀུན་པ། ། རྡོ་རྗེའི་སྐུ་དང་རབ་མཚུངས་པ། ། ཕྱག་ན་རལ་གྲི་ཕྱག་འཚལ་བསྟོད། ། སངས་རྒྱས་ཀུན་གྱི་རང་བཞིན་ཁྱོད། ། སངས་རྒྱས་ཐམས་ཅད་གཅིག་བསྡུས་པ། །
སངས་རྒྱས་ཀུན་གྱི་རབ་མཆོག་གཙོ། ། དཀྱིལ་འཁོར་དབང་ཕྱུག་ཕྱག་འཚལ་བསྟོད། ། རྡོ་རྗེའི་མིག་དང་རྡོ་རྗེའི་རྣ་བ་དང་རྡོ་རྗེའི་སྣ་དང་རྡོ་རྗེའི་ལྕེ་དང་རྡོ་རྗེའི་ལུས་དང་རྡོ་རྗེའི་ཡིད་ཅེས་བཅོམ་ལྡན་འདས་ཀྱིས་གསུངས་པ་ནི་མིག་ལ་སོགས་པ་བྱིན་གྱིས་བརླབ་པའི་དམ་ཚིག་གོ ། དེ་ནས་གཤིན་རྗེ་གཤེད་འཇིགས་ཀྱི། ། དཀྱིལ་འཁོར་བདག་གིས་རབ་བཤད་བྱ། ། གཤིན་རྗེ་གཤེད་པོ་དང་མཚུངས་པ། ། དོན་རྣམས་ཐམས་ཅད་སྒྲུབ་བྱེད་པ། ། སྲད་བུ་གསར་པ་ལེགས་བསྒྲིམས་ཤིང་། ། མཛེས་ཤིང་ཚད་དང་ཡང་དག་ལྡན། ། གཤིན་རྗེ་གཤེད་ཀྱི་དཀྱིལ་འཁོར་ལ། །
ཤེས་རབ་ཅན་གྱིས་ཐིག་གདབ་བོ། ། མཚན་ཉིད་ཐམས་ཅད་ཡོངས་རྫོགས་པ། ། དོན་མེད་ཐམས་ཅད་རྣམ་པར་འཇིག ། ཞི་བ་ལ་སོགས་རབ་སྒྲུབ་པའི། ། མཎྜལ་དཀྱིལ་འཁོར་རྣམ་པ་ལ། ། ལས་ཀྱི་རྡོ་རྗེ་བྲི་བྱ་སྟེ། ། དེ་ལ་རྩེ་ལྔ་མཐའ་དག་ལ། ། དེ་ཡི་དབུས་སུ་རྡོ་རྗེ་བྲི། ། རྡོ་རྗེ་འབར་བ་ཀུན་ཏུ་འཁྲིགས། ། ཤར་གྱི་རྩིབས་ལ་འཁོར་ལོ་བྲི། །
འཁོར་ལོའི་འོད་ཟེར་ཀུན་ཏུ་འཁྲིགས། ། ལྷོ་རུ་རིན་ཆེན་བྲི་བྱ་སྟེ། ། འོད་ཟེར་ཕྲེང་བས་ཀུན་ཏུ་ཁྱབ། ། ནུབ་ཏུ་པདྨ་བྲི་བྱ་སྟེ། ། པདྨ་རཱ་གའི་འོད་ཟེར་མཛེས། ། བྱང་དུ་རལ་གྲི་བྲི་བྱ་སྟེ། ། སྤྲིན་གྱི་ཁ་དོག་འོད་ཟེར་མཚུངས། ། ཤར་གྱི་མཚམས་སུ་འཁོར་ལོ་བྲི། ། ལྷོ་རུ་རྡོ་རྗེ་བྲི་བར་བྱ། ། ནུབ་ཏུ་པདྨ་བྲི་བྱ་སྟེ། །
པདྨ་གདོང་བཅས་རྒྱས་པའི་ཞལ། ། བྱང་དུ་རལ་གྲི་བྲི་བྱ་སྟེ། ། འོད་ཟེར་ལྔ་དང་མཚུངས་པར་ལྡན། ། ཤར་གྱི་སྒོ་རུ་ཐོ་བ་སྟེ། ། རྡོ་རྗེ་དབྱུག་པ་ལྷོ་རུ་འོ། ། ནུབ་ཀྱི་སྒོ་རུ་ཆུ་སྐྱེས་ཏེ། ། རྡོ་རྗེ་རལ་གྲི་བྱང་དུ་འོ། ། དཀྱིལ་འཁོར་རྫོགས་པར་ཤེས་བྱས་ལ། ། ཁྱད་པར་ཅན་གྱིས་མཆོད་བྱ་བ། ། འདོད་པའི་ཡོན་ཏན་ལྔ་རྣམས་ཀྱིས། །
ཐེ་ཚོམ་མེད་པས་སངས་རྒྱས་མཆོད། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་དཀྱིལ་འཁོར་ཆེན་པོའི་རིམ་པར་ཕྱེ་བ་སྟེ་བཅུ་གཉིས་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་ལ་བསྟོད་པའི་རྒྱལ་པོ་འདིས་གསོལ་བ་གདབ་བོ། ། ཕྱག་རྒྱ་གསུངས་པས་རབ་སྦྱོར་བ། ། གང་གིས་རྡོ་རྗེ་རྣམས་ལ་བསྟོད། ། ཕྱག་རྒྱ་རྡོ་རྗེ་ཕྱག་རྒྱ་ཡིས། ། དངོས་གྲུབ་མང་པོ་སྒྲུབ་པར་མཛོད། ། དེ་ནས་རྒྱལ་པོ་རྡོ་རྗེ་འཆང་། ། ཚིག་འདི་དག་ནི་གསུང་བར་མཛད། ། དཀྱིལ་འཁོར་པ་རྣམས་ཐམས་ཅད་ཀྱི། །
སྤྱི་བོར་གཤིན་རྗེ་གཤེད་པོ་བསྒོམ། ། རྟག་ཏུ་དཀྱིལ་འཁོར་ཟླུམ་བྱས་ལ། ། རྟག་ཏུ་སྦྱོར་སྲེག་མཆོད་པ་དང་། ། རྟག་ཏུ་དམ་ཚིག་བསྒྲུབ་བྱ་ཞིང་། ། དེ་ཡི་སྡོམ་པ་གཟུང་བར་བྱ། ། དང་པོ་ཅོད་པན་དབང་བསྐུར་ཏེ། ། གཉིས་པ་རལ་གྲི་སྦྱིན་པར་བྱ། ། གསུམ་པ་རྡོ་རྗེ་དྲིལ་བུ་སྟེ། ། བཞི་བ་ཟླ་བའི་བཟའ་བ་འོ། ། དབང་བསྐུར་ཆེན་པོ་བཞི་པ་ནི། །
དམར་པོའི་ཞལ་ནས་འབྱུང་བ་སྟེ། ། དབང་བསྐུར་འདི་ཡི་མཐུ་ཡིས་ནི། ། བྱང་ཆུབ་རྒྱལ་བའི་རོ་བཅུད་འཐོབ། ། དེ་ནས་བདག་གི་སྔགས་བཤད་པས། ། འབྱུང་པོ་ཀུན་ལ་གཏོར་མ་བྱ། ། སྔགས་ཆེན་པོ་ནི་བརྗོད་པ་ཡིས། ། འབྱུང་པོ་ཐམས་ཅད་རབ་ཏུ་འབར། ། སྔགས་ཀྱི་ས་བོན་ཧྲཱིཿཥྚྲཱིཿསོགས། ། མཐར་ནི་སྭཱ་ཧཱ་ངེས་པར་སྦྱར། ། བི་ཊ་མ་ཊ་ཆུ་བསྲེས་ཀྱི། །
མཎྜལ་ཟུར་གསུམ་བྱས་ནས་ནི། ། ལྷ་རྣམས་མཉེས་བྱ་རྣལ་འབྱོར་པས། ། ཧཱ་ཧཱ་ཞེས་སྒྲོག་སླར་དྲན་བྱ། ། འཁོར་ལོ་རིམ་གསུམ་བྱ་བ་ནི། ། བརྒྱད་དང་བཅུ་གཉིས་བཅུ་དྲུག་དང་། ། མཁས་པས་ཆོ་ག་བཞིན་དུ་བྲི། ། སྔགས་ནི་ཀུན་དུ་དགོད་པར་བྱ། ། བརྟུལ་ཞུགས་ཅན་གྱིས་བཅུ་གཉིས་པར། ། གྲུབ་པའི་སྔགས་རྣམ་དགོད་པར་བྱ། ། ཁམས་གསུམ་གཡོ་དང་མི་གཡོ་བ། །
མ་ལུས་ལུས་པ་མེད་པ་འགྲུབ། ། ཡ་མ་རཱ་ཛཱ་དོ་མེ་ཡ། ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ཡ་ཀྵེ་ཡ། ཡ་ཀྵེ་ཡཙྪ་ནི་རཱ་མ་ཡ། ཡ་དབུས་ཀྵེ་ནི་ཤར་ད་སྟེ། ། མ་ཡིག་འཇམ་པའི་རྡོ་རྗེ་ལྷོར། ། མེ་ཡིག་ནུབ་ཏུ་བྲི་བར་བྱ། ། བྱང་དུ་ད་ནི་དཀར་པོ་སྟེ། ། བསྒྲུབ་བྱའི་མིང་ནི་བཟུང་བྱས་ནས། །
སྟོང་པའི་མཚམས་ལ་དགོད་པར་བྱ། ། ཧཱུྃ་གཉིས་དག་གིས་བརྟེན་པར་བྱ། ། དགོས་པ་ཐམས་ཅད་སྒྲུབ་པར་བྱེད། ། ཡཙྪ་ནི་ར་ཛཱ་ས་དོ་རུ། ཎ་ཡ་ནི་ཞེས་པས་ཀྱང་ནི་ཕྱི་རོལ་ཏུ། ། གཡོན་ནས་བརྩམས་ཤིང་ཡང་དག་བྲི། ། དོན་ཀུན་རབ་ཏུ་བསྒྲུབ་པའི་ཕྱིར། ། རེའུ་མིག་གསུམ་པའི་མདུན་ནས་ནི། ། རེའུ་མིག་ཆ་རེ་སྤངས་པར་ནི། ། ཤར་ནས་བརྩམས་ཏེ་བྲི་བར་བྱ།
ཧྲཱིཿཥྚྲཱིཿཞེས་པའི་སྔགས་རྣམས་ཀྱིས། ། རེའུ་མིག་བརྒྱད་ཀྱི་བར་བར་དུ། ། རེའུ་མིག་རྣམས་ལ་ཡང་དག་བྲི། ། ཆེ་གེ་མོ་ཀུ་རུ་མཱ་ར་ཡ། ཨུཙྪ་ཊ་ཡ། བ་ཤཾ་ཀུ་རུ། བི་དྭེ་ཥ་ཡ་ཤཱནྟིཾ་ཀུ་རུ། པུཥྚིཾ་ཀུ་རུ། ཞེས་པ་ལ་སོགས་པ་ནི་ལས་ཀྱི་རྗེ་སུ་འབྲངས་ཏེ། ཨོཾ་ནི་དང་པོར་ན་མཿམཐར། །
མཐར་ནི་བ་ཤཾ་བཽ་ཥ་ཊ། ཧཱུྃ་ཕཊ྄་ཡི་གེ་དང་ལྡན་པས། ། ཞི་རྒྱས་དབང་དུ་བྱེད་པ་འོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་དབང་བསྐུར་བ་དང་འཁྲུལ་འཁོར་གྱི་སྣང་བ་ཞེས་བྱ་བའི་རིམ་པར་ཕྱེ་བར་སྟེ་བཅུ་གསུམ་པའོ།། །། བཅོམ་ལྡན་འདས་ཀྱི་བརྩེ་བར་མཛད། ། གཤིན་རྗེ་གཤེད་ཆེན་ཡང་དག་གཟུགས། ། ཞེ་སྡང་གིས་མནན་འགྲོ་ལ་གཟུགས། ། ཞེ་སྡང་ཐམས་ཅད་ཟད་པར་མཛད། ། བཅོམ་ལྡན་འདས་ཀྱི་བརྩེ་བར་མཛད། ། གཏི་མུག་གཤིན་རྗེ་གཤེད་མཆོག་གཟུགས། །
གཏི་མུག་གིས་མནན་འགྲོ་ལ་གཟིགས། ། གཏི་མུག་ཐམས་ཅད་ཟད་པར་མཛད། ། བཅོམ་ལྡན་འདས་ཀྱི་བརྩེ་བར་མཛད། ། ཕྲ་མ་གཤིན་རྗེ་གཤེད་མཆོག་གཟུགས། ། ཕྲ་མས་མནན་པའི་འགྲོ་ལ་གཟུགས། ། ཕྲ་མ་ཐམས་ཅད་ཟད་པར་མཛད། ། བཅོམ་ལྡན་འདས་ཀྱི་བརྩེ་བར་མཛད། ། འདོད་ཆགས་གཤིན་རྗེ་གཤེད་མཆོག་གཟུགས། ། འདོད་ཆགས་ཀྱིས་མནན་འགྲོ་ལ་གཟིགས། ། འདོད་ཆགས་ཐམས་ཅད་ཟད་པར་མཛད། །
བཅོམ་ལྡན་འདས་ཀྱི་བརྩེ་བར་མཛད། ། ཕྲག་དོག་གཤིན་རྗེ་གཤེད་མཆོག་གཟུགས། ། ཕྲག་དོག་གིས་མནན་འགྲོ་ལ་གཟིགས། ། ཕྲག་དོག་ཐམས་ཅད་ཟད་པར་མཛད། ། བྱམས་པ་ཙ་རྩི་ཀཱར་གསུངས་ཏེ། ། ཕག་མོ་དེ་བཞིན་སྙིང་རྗེ་འོ། ། དབྱངས་ཅན་དགའ་བར་ཤེས་བྱ་སྟེ། ། བཏང་སྙོམས་གཽ་རཱིའི་གཟུགས་སུ་འོ། ། བདག་ཉིད་དངོས་པོ་ཐམས་ཅད་ཀྱིས། ། སླར་ཡང་དཀྱིལ་འཁོར་ཡོངས་རྫོགས་པ། །
རྣལ་འབྱོར་སྙིང་གའི་ས་བོན་སྤྲོ། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ནས་སྤྱོད་པའི་མཚན་ཉིད་མཆོག ། བདག་གིས་ཡང་དག་བཤད་པར་བྱ། ། གཤིན་རྗེ་གཤེད་པོའི་འཇིགས་གཟུགས་ཀྱི། ། སྐུ་དང་གསུང་དང་ཐུགས་རྣམས་དག ། དགོན་པ་ཆེན་པོའི་ཕྱོགས་རྣམས་ལ། ། མ་ཧེ་མཆོག་ལ་ཞོན་བྱས་ཏེ། ། སྦྲུལ་གྱི་རྒྱན་གྱི་རྣམ་པར་བརྒྱན། ། ལྕགས་ཀྱི་རྡོ་རྗེ་བསྒོམས་པར་བྱ། །
སྐྲ་ནི་དམར་སེར་གྱེན་དུ་འཁྱིལ། ། ཁྱད་དུ་འཕགས་པའི་གཟུགས་ཅན་བྱ། ། མགོ་ལ་ཐོད་པས་ཡང་དག་བསྐོར། ། སྨ་ར་དམར་སེར་བརྫེས་པ་སྟེ། ། ཧྲཱིཿཥྚྲཱིཿལ་སོགས་སྔགས་རྣམས་བརྗོད། ། རྡོ་རྗེ་དབྱུག་པ་ཡང་དག་གསོར། ། གཤིན་རྗེ་གཤེད་ཀྱི་རྣལ་འབྱོར་པས། ། སེང་གེའི་སྒྲ་ནི་བསྒྲག་པར་བྱ། ། ཅུང་ཟད་མཐུ་ནི་ཐོབ་པ་ཡིས། ། གྲོང་ཁྱེར་ཞུགས་ཏེ་རོལ་བར་བྱ། །
རབ་མཛེས་གར་ནི་བྱ་བ་དང་། ། དྲུག་འགྱུར་ལ་སོགས་གླུ་བླང་ངོ་། ། སྲང་དུ་རྒྱལ་མཚན་དེ་བལྟ་ཞིང་། ། དེ་ལ་འོ་མ་རབ་ཏུ་བསྒྲུབ། ། འོ་མ་ལ་འདྲིས་རྩེ་གཅིག་སེམས། ། ཕྱག་རྒྱ་ཆེན་པོ་རབ་བསྒྲུབ་བྱ། ། ཕག་མོའི་གཟུགས་སུ་བསྒོམ་བྱས་ལ། ། འདོད་པའི་མཐའ་ལ་བཙུན་མོ་ཀུན། ། སེང་གེ་བཞིན་དུ་འཇིགས་མེད་པས། ། འདོད་དོན་ཀུན་འགྲུབ་རྣལ་འབྱོར་པའི། །
དེ་ནས་ཕྱག་རྒྱ་རབ་བསྒྲུབ་པ། ། བདག་གིས་ཡང་དག་རབ་བཤད་བྱ། ། ཡི་གེ་གཅིག་གི་སྔགས་ཆེན་ཏེ། ། དེ་ཡི་བཟླས་པ་ངེས་པར་བཤད། ། ཥྚྲཱིཿཡིག་ས་བོན་ལས་བྱུང་བའི། ། མ་ཧེའི་གདོང་པ་རྣམ་པར་བསྒོམ། ། རྡོ་རྗེའི་དཀྱིལ་འཁོར་ལ་གནས་པ། ། མ་ཧེའི་སྟེང་དུ་བསྒོམ་པར་བྱ། ། གང་ཞིག་ས་ལ་གནས་པ་ཡི། ། སྣ་ཚོགས་མཚོན་ཆའི་རང་གཟུགས་རྣམས། །
བློ་དང་ལྡན་པས་ལག་ན་བསྒོམ། ། མ་ཧེའི་གདོང་ཅན་སྒྲུབ་པ་འོ། ། དེ་ནས་རྡོ་རྗེ་དབྱུག་པ་ཡི། ། སྒྲུབ་ཐབས་བདག་གིས་རབ་བཤད་བྱ། ། ཡི་གེ་ཧྲཱིཿནི་གསང་སྔགས་ཆེ། ། མ་ཧེ་ཆེན་པོ་ལ་ཞོན་པ། ། འབུམ་ཕྲག་གཉིས་ནི་རྫོགས་པའི་ཕྱག ། ཐལ་བའི་རྡུལ་གྱིས་ལུས་ལ་བྱུགས། ། རི་རབ་བཞིན་དུ་མཐོ་བ་ལ། ། རོ་ལྡན་འོག་ཏུ་ཡང་དག་གནོན། །
དེ་ནས་ཕྱག་ནི་བྱེ་བ་ཡི། ། སྒྲུབ་ཐབས་བདག་གིས་རབ་བཤད་བྱ། ། ཝི་ཀྲྀ་ཏཱ་ན་ན་གསང་སྔགས་ཆེ། ། ཧཱུྃ་ཡིག་ལས་བྱུང་གཙོ་བོ་སྟེ། ། ཨོཾ་ཝི་ཀྲྀ་ཏཱ་ན་ན་ཧཱུྃ་ཧཱ་ཧི་ཧོཿཧཱུྃ་ཧཱུྃ་ཧེ་ཧེཿཧོཿཧཿསྭཱ་ཧཱ། དགོས་པ་ཐམས་ཅད་རབ་སྒྲུབ་པའི། ། དམ་ཚིག་སྒྲུབ་པ་འདིར་བཤད་དོ། ། སྔགས་ཀྱིས་དུབ་ལ་ཁ་ཟས་བཟའ། ། ཁ་ན་མ་ཐོ་མེད་རྙེད་བླང་། ། ཤ་ཆེན་དེ་བཞིན་རྟ་དང་ནི། །
དེ་བཞིན་གླང་ཆེན་ཁྱད་པ་ཅན། ། བ་ལང་གཟུགས་དང་ཁྱི་དང་ནི། ། བོང་བུ་རྔ་མོ་ཅེ་སྤྱང་ངོ་། ། རམས་དང་བསྲེས་ཤིང་བཙོ་བྱས་ནས། ། ཞག་ཆེན་ལུས་ལ་མངོན་པར་བྱུག ། འདི་ཡིས་ལུས་ལ་བྱུགས་ཙམ་གྱིས། ། འགྲོ་བ་ཐམས་དག་དབང་དུ་བྱེད། ། རྣམ་སྣང་སིན་དུ་བཱ་རཉྩ། ། དེ་བཞིན་བིལ་བའི་ལོ་མ་དང་། ། སོ་ཕག་ཕྱེ་མ་ལྷན་ཅིག་ཏུ། །
གསེར་ཤིང་ལོ་མའི་ཁུ་བ་རྣམས། ། འདི་ཡི་ལུས་ལ་དྲིལ་ཕྱིས་བྱ། ། རྡོ་རྗེ་ཆེན་པོའི་བདུད་རྩི་བཞིན། ། རང་འབྱུང་མེ་ཏོག་བཏུང་བ་བཞིན། ། འདི་ནི་རྣལ་འབྱོར་རབ་མཆོག་གོ ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྤྱོད་པའི་དམ་ཚིག་སྒྲུབ་པའི་རིམ་པར་ཕྱེ་བ་སྟེ་བཅུ་བཞི་པའོ།། །། དེ་ནས་བཅོམ་ལྡན་འདས་སྐྱེས་བུ་ཆེན་པོའི་དམ་ཚིག་ཙ་རྩི་ཀཱའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་དང་། རྡོ་རྗེ་ཕག་མོའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་དང་། དབྱངས་ཅན་མའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་དང་། གཽ་རཱི་མའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་ལས་མཆོད་པའི་གླུ་འདིས་གསོལ་བ་གདབ་བོ། །
ཨེ་མ་གཤིན་རྗེ་གཤེད་དམར་པོ། ། བླ་མ་སྲིན་པོའི་རང་བཞིན་ཏེ། ། བདག་ནི་ཁྱོད་མཐོང་བས་འཇིགས་པས། ། བླ་མས་ཁྲོ་བོའི་རང་བཞིན་སྤངས། ། མཐོ་རིས་ས་སྟེང་ས་འོག་རྣམས། ། ཁྱོད་ཀྱི་གར་གྱིས་གཡོ་བར་བྱེད། ། ཁྲག་གི་མིག་སྨན་ཁྲོ་བའི་སེམས། ། གར་མཛད་ཁྱེད་ནི་རོ་ལངས་གཟུགས། ། དམར་ཞིང་ཐུང་བའི་ཚད་ལྡན་པ། ། རྣམ་པ་མང་པོའི་སྤྲུལ་གཟུགས་བྱེད། །
རྡོ་རྗེ་དབྱངས་ཅན་མ་ཡིན་ཞུས། ། ཁྱོད་ཀྱི་གར་མཛད་བདེ་བ་ཆེ། ། ཁྱོད་ཀྱི་ཧྲཱིཿཥྚྲཱིཿའི་སྔགས་ཀྱི་གར། ། ས་གསུམ་པོ་ཡི་འཁྲུལ་པ་སོལ། ། བརྩེ་བས་ཁྲོ་བའི་རྗེ་བཙུན་ཁྱོད། ། འགྲོ་ལ་བལྟ་ཞིང་གར་མཛད་དོ། ། དེ་ནས་བཟླས་པའི་མཚན་ཉིད་མཆོག ། བདག་གིས་ཡང་དག་རབ་བཤད་བྱ། ། གང་གིས་བཟླས་པ་རབ་སྦྱོར་བས། ། མང་པོ་ཡིས་ནི་དངོས་གྲུབ་འཐོབ། །
མྱུར་བ་མ་ཡིན་བུལ་བ་མིན། ། རིང་པོ་མ་ཡིན་ཐུང་བ་མིན། ། ཅུང་ཟད་སྔགས་ནི་ཐོས་པར་རོ། ། གཤིན་རྗེ་གཤེད་ཀྱི་སློབ་དཔོན་མཆོག ། མི་དང་མ་ཧེ་གཉིས་འཐུང་དང་། ། བ་ལང་གཟུགས་དང་རྟ་དང་ནི། ། བོང་བུ་རྔ་མོའི་རུས་བཟུང་ནས། ། བཟླས་པའི་ཕྲེང་བས་རབ་བསྒྲུབ་བྱ། ། ཟླ་བ་ཟླ་བའི་བཅུ་བཞི་ལ། ། བདུད་རྩི་ལྔ་དང་ལྡན་པ་ཡི། །
ཤ་ལྔ་ཡིས་ནི་བྱུག་པར་བྱ། ། བཟླས་པ་ཡིས་ནི་དངོས་གྲུབ་མཆོག ། སོ་སོའི་རྐང་པའི་རིལ་བུ་ལ། ། གཤིན་རྗེ་གཤེད་སྒོམ་རྣལ་འབྱོར་པས། ། མཁས་པས་ཡང་ན་མི་མགོ་ནི། ། ཁྲག་འཛག་རློན་པ་བསྒོམ་པར་བྱ། ། ཁྲི་ཡི་སྔགས་ཀྱིས་འབྱུང་པོ་རྣམས། ། མཁའ་འགྲོ་མ་རྣམས་སྟོང་གིས་ཏེ། ། གཤིན་རྗེ་གཤེད་པོ་རབ་སྦྱོར་བས། ། ཡི་དྭགས་རྣམས་ནི་གཞོན་ཞིང་བསད། །
རྣལ་འབྱོར་བདག་ཉིད་འབུམ་བཟླས་ན། ། ལས་ཀུན་དེ་ཡིས་བྱེད་པར་འགྱུར། ། བྱེ་བ་བཟླས་ན་དངོས་གྲུབ་སྟེ། ། བྱེ་བ་ལྔ་ཡིས་སྨོན་ཅི་དགོས། ། ཉི་མ་སོ་སོའམ་ཡང་ན་ཟླ། ། ཡང་ནི་ལོ་ནི་སོ་སོ་ལ། ། མཁས་པས་དབྱུག་གུ་དྲུག་ཅུ་བཞིའི། ། གཏོར་མ་དྲུག་ཅུ་རྩ་བཞི་སྦྱིན། ། འགའ་ཞིག་རྟག་ཏུ་བཟའ་བ་དང་། ། འགའ་ཞིག་དེ་བཞིན་བཏུང་བ་དང་། །
གཞན་ཡང་བཟའ་བ་ཐམས་ཅད་ཀྱི། ། དང་པོ་གཤིན་རྗེ་གཤེད་ལ་དབུལ། ། དེ་ནས་བླ་མར་ཡོན་གྱི་མཆོག ། དབུལ་བར་བྱ་བ་དང་བཤད་བྱ། ། བདག་ཉིད་ཞི་བའི་ཕྱིར་དང་ནི། ། དེ་བཞིན་ལས་ཀུན་སྒྲུབ་པའི་ཕྱིར། ། བདག་གིས་ལུས་དབུལ་ངེས་པར་བདུད། ། རྟ་དང་བ་ལང་གླང་པོ་དང་། ། གསེར་དང་ནོར་དང་མ་མ་དང་། ། རང་གི་ཆུང་མ་དེ་བཞིན་བུ། །
མ་དང་སྲིང་མོ་ཚ་མོ་དང་། ། གོས་ནི་རྣམ་པ་སྣ་ཚོགས་དང་། ། གདུགས་དང་མཛེས་པའི་རྔ་ཡབ་དང་། ། ཁྱིམ་དང་ཁྲི་དང་དྲི་བཟང་དང་། ། གླུ་དང་དེ་བཞིན་རོལ་མོ་དང་། ། རལ་གྲི་རྒྱན་རྣམས་དེ་བཞིན་དུ། ། བརྟུལ་ཞུགས་ཅན་གྱིས་བླ་མར་དབུལ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཐབས་ཐམས་ཅད་སྒྲུབ་པའི་རིམ་པར་ཕྱེ་བ་སྟེ་བཅོ་ལྔ་པའོ།། །། དེ་ནས་སེམས་ཐམས་ཅད་ཀྱི་བདུད་དང་འདོད་ཆགས་ལ་སོགས་པའི་ཉོན་མོངས་པ་གཅོད་ཅིང་གཞོན་པའི་དོན་གྱི་ཕྱིར་སྐུ་མདོག་དམར་པོའོ། ། སྤྱན་གསུམ་ནི་འདས་པ་དང་།
མ་འོངས་དང་ད་ལྟར་གྱི་དུས་གསུམ་མོ། ། ཕྱག་གཉིས་ནི་དངོས་པོ་དང་དངོས་མེད་པའི་རྣམ་པར་རྟོག་པ་རྣམས་འཇོམས་པའོ། ། ཤེས་རབ་མ་ལ་འཁྱུད་པ་ནི་སྟོང་བ་ཉིད་དང་སྙིང་རྗེ་ཐ་མི་དད་པར་སྦྱོར་བའོ། ། ཀླུ་བརྒྱད་ནི་རྣམ་པར་ཤེས་པར་བརྒྱད་དུ་གསུངས་སོ། ། མགོ་བོའི་བརྒྱ་ཕྱེད་ཕྲེང་བ་ནི་ཡི་གེ་ལྔ་བཅུ་སྦྱོར་བའོ། ། གཡོན་ན་ཐོད་པ་ནི་ཡེ་ཤེས་ལྔའི་བདུད་རྩིའི་བཅུད་ཀྱིས་ཡོངས་སུ་གང་ཞིང་སྟོང་པ་ཉིད་ཀྱི་རང་བཞིན་ནོ། ། གཡས་ན་དབྱུག་པ་ནི་ཕུང་པོ་དང་ཉོན་མོངས་པ་དང་ལྷའི་བུ་དང་འཆི་བའི་བདུད་རྣམས་འཇོམས་ཤིང་སྙིང་རྗེའི་རང་བཞིན་ནོ། ། ཞབས་གཡོན་བརྐྱངས་པ་ནི་ཁམས་གསུམ་དུ་བཤད་དོ། ། ལྷ་མོའི་ཕྱག་གཡོན་ན་ཐོད་པ་བདུད་བཞིའི་ཁྲག་དཔག་ཏུ་མེད་པ་དངུལ་ཆུ་དང་བཅུད་ལེན་དང་རོ་བཅུད་དོ། ། གཡས་ན་དངོས་པ་དང་དངོས་པོ་མེད་པའི་རྣམ་པར་རྟོག་པ་གཅོད་པའི་གྲི་གུག་གོ །
ཁྲོ་བོའི་གཟུགས་ཕྱལ་རྒྱས་པ་ནི་གདུག་པ་ཅན་རྣམས་འདུལ་བའོ། ། སྐྲ་དམར་སེར་གྱེན་དུ་བརྫེས་པ་ནི་སྤྲུལ་པ་དཔག་ཏུ་མེད་པའི་ཕྱིར་རོ། ། གྲུ་བཞི་ནི་སྡུག་བསྔལ་དང་ཀུན་འབྱུང་དང་འགོག་པ་དང་ལམ་གྱི་བདེན་པར་བཤད་དོ། ། སྒོར་བཞིའི་ནི་བདུད་བཞི་སྐྲག་པར་བྱེད་པའོ། ། ཟུར་བཞི་ན་ཚངས་པའི་གནས་བཞི་རབ་ཏུ་རྫོགས་པའི་ཕྱིར་རོ། ། ཀ་བ་བརྒྱད་ནི་སྒྱུ་མའི་དཔེ་བརྒྱད་ཀྱི་ཕྱིར་ཏེ། ། སྤྲུལ་པའི་གྲོང་ཁྱེར་དང་སྒྲ་བརྙན་དང་སྒྱུ་མ་དང་སྤྲིན་དང་རི་དྭགས་སྲེད་དང་མེ་ལོང་དང་གཟུགས་བརྙན་དང་ཆུ་ཟླའོ། ། ནམ་མཁའ་ནི་དངོས་པོ་དང་དངོས་པོ་མེད་པའི་ཉོན་མོངས་པ་འཇོམས་པའི་ཕྱིར་རོ། ། ཡང་དག་པར་སྤོང་བ་ནི་དྲ་བ་དྲ་ཕྱིད་དོ། ། རྟ་བབས་བཞི་ནི་སྦྱིན་པ་དང་སྙན་པར་སྨྲ་བ་དང་དོན་སྤྱོད་པ་དང་དོན་མཐུན་པ་བཞིའི་རྣམ་པར་དག་པའོ། །
དེ་ནས་རྡོ་རྗེ་མཁའ་འགྲོ་མའི། ། སྒྲུབ་ཐབས་བདག་གིས་རབ་བཤད་བྱ། ། ནམ་མཁའི་ཁམས་ཀྱི་དབུས་སོང་ནས། ། ཉི་མའི་དཀྱིལ་འཁོར་མཆོག་བསམས་ཏེ། ། རྩེ་ལྔ་པ་ནི་རྣམ་པར་བསྒོམ། ། དེ་ཡི་སྟེང་དུ་པདྨ་དགོད། ། འདི་མདོག་ནག་ལ་འཇིགས་ཆེན་མོ། ། ཕྱག་དྲུག་མཛེས་པའི་གཟུགས་ལྡན་མ། ། ཕྱག་ན་རྡོ་རྗེ་རྣམ་པར་བསྒོམ། ། ལྷག་མའི་ཕྱག་ཏུ་གཞན་དགོད་དོ། །
ཤར་དུ་སངས་རྒྱས་མཁའ་འགྲོ་མ། ། ཕྱག་དྲུག་གཏི་མུག་དང་མཚུངས་པ། ། ཕྱག་ན་འཁོར་ལོ་འཇིགས་ཆེན་མོ། ། རྣལ་འབྱོར་དཀྱིལ་འཁོར་ལ་བསྒོམ་བྱ། ། ལྷོ་རུ་རིན་ཆེན་མཁའ་འགྲོ་མ། ། ཕྲ་མ་དང་མཚུངས་ཕྱག་དྲུག་མ། ། ཕྱག་ན་རིན་ཆེན་འཇིགས་ཆེན་མོ། ། ཉི་མའི་དཀྱིལ་འཁོར་ལ་བསྒོམ་བྱ། ། ནུབ་ཏུ་ཆོས་ཀྱི་མཁའ་འགྲོ་མ། ། ཕྱག་དྲུག་པདྨ་འཛིན་པ་མོ། །
བྱང་ན་ལས་ཀྱི་མཁའ་འགྲོ་མ། ། སྙིང་པོའི་དཀྱིལ་འཁོར་རལ་གྲི་མ། ། མེ་ལ་སོགས་པའི་མཚམས་བཞི་ལ། ། བརྟུལ་ཞུགས་ཅན་གྱིས་ལྷ་མོ་བསྒོམ། ། དྲི་མ་དེ་བཞིན་གར་མ་དང་། ། གླུ་མ་སྒེག་མོ་ཁྱད་པར་ཅན། ། དེ་ནས་སྒོ་སྐྱོང་བསྒོམ་པར་བྱ། ། ཆོ་ག་བཞིན་དུ་ལས་རྣམས་བལྟ། ། ཐོ་བ་དབྱུག་པ་པད་རལ་གྲི། ཨོཾ་བུདྡྷ་ཌཱ་ཀི་ནཱི།
ཨོཾ་བཛྲ་ཌཱ་ཀི་ནཱི། ། ཨོཾ་དྷ་རྨྨ་ཌཱ་ཀི་ནཱི། ཨོཾ་རཏྣ་ཌཱ་ཀི་ནཱི། ལཱྃ་མཱྃ་ནཱྃ་གཱྃ་མཚམས་སུ་འོ། ། ཨོཾ་མུངྒ་ར་ཛཿ། ཨོཾ་དཎྜ་ཧཱུྃ། ཨོཾ་པདྨ་བྂ། ཨོཾ་ཁཌྒ་ཧོཿ། ཞེས་པ་ནི་བཅོམ་ལྡན་འདས་རྡོ་རྗེ་ཅན་གྱི་རྡོ་རྗེ་མཁའ་འགྲོ་མའི་སྒྲུབ་ཐབས་གསུངས་པའོ། ། རིང་པོ་ནས་ཐོས་པ་བསྒྲུབ་པའི་ཕྱིར་རྡོ་རྗེ་མཁའ་འགྲོ་མ་བསྒོམ་པར་བྱའོ། །
དེའི་སྔགས་ཀྱི་ཚིག་རྣམས་ནི་འདི་ཡིན་ཏེ། ། ཨོཾ་ཨཱ་ཀཱ་ཤ་ཙ་ར་བཛྲ་ཌཱ་ཀི་ནཱི་སྭཱ་ཧཱ། དེ་ནས། གཞན་ཡང་རྡོ་རྗེ་ས་འོག་གི ། སྒྲུབ་ཐབས་བདག་གིས་རབ་བཤད་བྱ། ། ས་འོག་བུ་ག་བསྒྲུབ་པའི་ཕྱིར། ། གནོད་མཛེས་རྡོ་རྗེ་བསྒོམ་པར་བྱ། ། ཕྱག་དྲུག་ཁ་དོག་སྔོན་པོ་ལ། ། ཕྱག་ན་གཏུན་ཤིང་འཛིན་པ་བྱེད། ། སྙིང་པོའི་དཀྱིལ་འཁོར་དབུས་སུ་ནི། །
འདི་ནི་རབ་ཏུ་སྤྱོད་པར་བྱེད། ། ཤར་ལ་སྤྱན་མ་དགོད་བྱ་སྟེ། ། ལྷོ་རུ་དེ་བཞིན་མཱ་མ་ཀཱི། ། ནུབ་ཏུ་ལྷ་མོ་གོས་དཀར་མོ། ། བྱང་དུ་སྒྲོལ་མ་དགོད་པར་བྱ། ། མེ་ཏོག་སྤོས་དང་མར་མེ་དང་། ། དྲི་རྣམས་མེ་སོགས་རྣམས་ལ་དགོད། ། སྒོ་ལ་ཐོ་བ་ལ་སོགས་ཏེ། ། སྦྲུལ་གྱི་རྒྱན་གྱིས་སྐེ་རགས་བྱས། ། དེ་བཞིན་འཁོར་ལོ་བསྒོམ་བྱ་ཞིང་། །
ཆོ་ག་བལྟ་བས་ལས་རྣམས་སོ། ། རྡོ་རྗེ་ས་འོག་སྦྱོར་ལྡན་པས། ། རྨི་ལམ་དུ་ནི་བུ་ག་ཤེས། ། དེ་ནས་རྒྱལ་པོ་བདུན་གྱི་ནི། ། དཀྱིལ་འཁོར་བདག་གིས་རབ་བཤད་བྱ། ། མཁའ་སྤྱོད་རབ་ཏུ་བསྒྲུབ་བྱའི་ཕྱིར། ། རྟ་མཆོག་རབ་ཏུ་བསྒྲུབ་པར་བྱ། ། ཞལ་གཅིག་པ་དང་ཕྱག་གཉིས་པ། ། སྐུ་མདོག་སྔོན་པོ་འཇིགས་པར་བྱེད། ། ཉི་མའི་སྟེང་དུ་གནས་པ་སྟེ། །
ཤིན་ཏུ་འཇིགས་བྱེད་རྟ་ཡི་གདོང་། ། གཡས་ན་རལ་གྲི་ཁུ་ཚུར་ཏེ། ། ཕྱག་དྲུག་གཡོན་པ་ཐོད་པ་འོ། ། ཨོཾ་ཕུ་ཕུ་ཧཱི་ཧཱི། ཤེས་རབ་ཅན་གྱིས་སྔགས་འདི་བཟླ། ། རྟ་མཆོག་རབ་ཏུ་བསྒྲུབ་པའི་ཕྱིར། ། ཤར་ལ་བྷི་ད་བཱི་བསྒོམ་བྱ། ། ལྷོ་ཕྱོགས་སུ་ནི་མྱུར་འགྲོ་མ། ། ནུབ་ཏུ་བདུན་པའི་རྒྱལ་མོ་སྟེ། ། རྟ་མཆོག་མ་ནི་བྱང་དུ་དགོད། །
བདག་པོའི་ཞལ་དང་ཕྱག་བཞིན་དུ། ། ཐམས་ཅད་དེ་བཞིན་མཚུངས་པར་བསྒོམ། ། སྔགས་འདིས་ཐམས་ཅད་མཚུངས་པ་དང་། ། སྤྲོ་བ་རུ་ནི་རབ་ཏུ་གྲགས། ། གླིང་བུ་པི་ཝང་རྔ་ཟླུམ་དང་། ། རྔ་བྲན་རྣམས་ཀྱང་ཟུར་ལ་དགོད། ། བ་ལང་སྣ་དང་གླང་ཆེན་སྣ། ། དེ་བཞིན་བཞིན་བཟང་བཞིན་ངན་མ། ། གཏུན་ཤིང་དང་ནི་སྟ་རེ་དང་། ལྕགས་ཀྱུ་དང་ནི་ཞགས་པ་འོ། །
གར་ལ་སོགས་པའི་རྣལ་འབྱོར་གྱིས། ། སྒོ་བཞི་ལ་ནི་རྟག་ཏུ་བསྒོམ། ། ནས་ལྗང་སྙེ་མ་དང་བཅས་བསམ། ། རང་གི་རྟགས་རྣམས་དེ་བཞིན་གཡས། ། ཇི་ལྟར་རྟ་མཆོག་གི་ནི་སྔགས། ། རྡོ་རྗེ་ས་འོག་གི་ཡང་ངོ་། ། རྟ་མཆོག་བསྒོམ་པའི་སྦྱོར་བ་ལས། ། ཁམས་གསུམ་མཁའ་ལ་རྒྱུ་བར་བྱེད། ། དེ་བཞིན་གཤེགས་པ་ཐམས་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་དངོས་གྲུབ་ངེས་པའི་རིམ་པོ་ཕྱེ་བ་སྟེ་བཅུ་དྲུག་པའོ།། །། དེ་ལ་འདིར་ཐིག་གདབ་པའི་དམ་ཚིག་མཆོག་ནི།
ཨ་ཀཱ་རོ་མུ་ཁཾ་སརྦ་དྷ་རྨཱ་ཎཱ་མཱ་དྱ་ནུ་ཏྤ་ནྣ་ཏྭཱ་ཏ། དཔལ་ལྡན་གཤིན་རྗེ་མཐར་བྱེད་གཟུགས། ། སློབ་མ་རྣམ་པར་སྣང་མཛད་བྱ། ། ཡེ་ཤེས་ཐིག་མཆོག་རྩེ་དག་གཟུང་། ། མཉམ་གཞག་ནས་ནི་ལེགས་པར་གདབ། ། དེ་ལ་འདི་ནི་དཀྱིལ་འཁོར་ཆེན་པོར་རབ་ཏུ་འཇུག་པའི་དམ་ཚིག་གོ ། ཨོཾ་ཨཱཿཧཱུྃ། དཀྱིལ་འཁོར་ཉིས་འགྱུར་རིང་བ་ལ། ། སྒོ་ཡི་ཉི་ཤུ་ཆ་ཡིས་སྦོམ། ། བ་ཡི་རྣམ་ལྔས་ལེགས་པར་བྱུག །
སྐུད་པ་གཉིས་སུ་མེད་པར་བརྟག ། དེ་ལ་འདི་ནི་རྡོ་རྗེ་ཆེན་པོར་རབ་ཏུ་འཇུག་པའི་དམ་ཚིག་སྟེ། ། ཀྱེ་མ་སངས་རྒྱས་སློབ་དཔོན་ཆེ། ། ཀྱེ་མ་ཆོས་དང་ཚོགས་ཀྱི་གཙོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་བྱིན། ། དེ་ལ་འདི་ནི་ས་ཆེན་པོ་ཡོངས་སུ་གཟུངས་བའི་དམ་ཚིག་གོ ། རྡོ་རྗེ་ས་ཡི་ལྷ་མོ་སྤྱན་དྲངས་ལ། ། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང་། །
ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། སྒོ་ནི་དཀྱིལ་འཁོར་བརྒྱན་ཆ་རུ། ། བདག་ཉིད་ཆེན་པོས་ཤེས་བྱ་སྟེ། ། ཁམས་ཆེན་པོ་ནི་མ་གཏོགས་པའི། ། ཚད་ལྡན་ཤིན་ཏུ་མཛེས་པ་འོ། ། སྒོ་དང་སྒོ་ཁྱུད་དེས་ཤེས་བྱ། ། དེ་ཡི་ཕྱེད་ཀྱིས་སྣམ་བུ་སྟེ། ། གླུ་མ་རྔ་མ་གར་མ་སོགས། ། རྡོ་རྗེའི་ལྷ་མོ་ཡང་དག་ལྡན། །
དེ་ཡི་ཕྱེད་ཀྱིས་རྡུལ་ཚོན་ས། ། སྒོ་ཡི་ཕྱེད་ཀྱིས་འགྲམ་དང་ལོགས། ། འདིར་ཡང་དྲ་བ་དྲ་ཕྱེད་དང་། ། ཉི་མ་ཟླ་བ་མེ་ཏོག་ཕྲེང་། ། ལྷ་ཡི་སྣམ་བུ་དང་པོའི་ཚད། ། དེ་བཞིན་ཕྱི་ཡི་དཀྱིལ་འཁོར་རོ། ། དེ་ལ་སྙིང་པོ་ཆེན་པོ་འདི། ། བདག་གིས་འཁོར་ལོ་ནམ་མཁར་དགོད། ། རང་གི་ཕྱག་རྒྱའང་དེ་རུ་བརྟེན། ། དམ་ཚིག་ཡེ་ཤེས་གཞུག་བྱས་ནས། །
དཀྱིལ་འཁོར་རབ་ཏུ་བསྒྲུབ་པར་བྱ་། ། ཤར་དུ་དཀར་པོ་ཆེན་པོ་སྟེ། ། ལྷོ་རུ་སེར་པོ་དང་ལྡན་པ། ། དམར་པོ་ནུབ་ཀྱི་ཆ་ལ་སྟེ། ། བྱང་དུ་མ་ར་ཀ་ཏ་ལྡན། ། ཨིནྡྲ་ནཱི་ལའི་འོད་མཚུངས་པ། ། དབུས་ཀྱི་ས་གཞིར་ཡང་དག་བྲི། ། ལས་ཀྱི་ཆོ་ག་མཐོང་བ་ཡིས། ། དེ་ཡི་ཕྱག་རྒྱ་དགོད་པར་བྱ། དབུས་སུ་རྡོ་རྗེ་ཡང་དག་བྲི། །
ཤར་ལ་འཁོར་ལོ་ལེགས་པར་བྲི། ། དེ་ལྟ་བུ་ལ་སོགས་པར་བལྟ། ། ཕྱག་རྒྱ་རྟག་ཏུ་ནམ་མཁའ་མཚུངས། ། དེ་ལ་བླུགས་གཟར་དགང་གཟར་ཚད། ། འདི་ཡི་ཚད་ཀྱིས་ཡུ་བ་བྱ། ། ཁྲུ་གང་ཚད་དང་ལྡན་པ་ལ། ། དེ་ཡི་རྩེ་མོར་དཀྱིལ་འཁོར་བྱ། ། སོར་མོ་བཞི་ཡི་ཚད་ལྡན་ལ། ། གཏིང་དུ་སོར་གཉིས་ཟ་པ་ལ། ། དེ་ལ་སོར་ཕྱེད་བཅུད་ཁུང་དུ། །
བླུགས་གཟར་པདྨའི་རྣམ་པ་བཞིན། ། མཐེ་བོའི་ལྟོ་གང་ཚད་ལ་ནི། ། གཏིང་དུ་སོར་མོའི་ཚད་ལྡན་ནོ། ། རྒྱུད་འདི་ལ་ནི་རབ་ཏུ་བསྔགས། ། དཀྱིལ་འཁོར་དུ་ནི་མ་ཞུགས་ཤིང་། ། མཚམས་མེད་ལྔ་ནི་བྱས་པ་དང་། ། གང་གིས་སྲོག་ཆགས་གསོད་པ་དང་། ། ཉ་དང་ཤ་སོགས་ཟ་བ་དང་། ། ཆང་དང་འདོད་མ་ལ་ཆགས་དང་། ། ཆད་ལྟའི་བརྟུལ་ཞུགས་འཛིན་པ་དང་། །
མངོན་པར་དབང་ནི་མ་བསྐུར་དང་། ། བྱ་བ་མ་ཡིན་བྱེད་སྤྲོ་དང་། ། གྲོང་ཁྱེར་དབྱེན་བྱེད་བས་ཀྱང་ནི། ། དམར་པོའི་གསུང་ནི་ཇི་ལྟ་བར། ། གཤིན་རྗེ་གཤེད་རྒྱུད་མཆོག་ལ་གཞོལ། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ནས་བྱམས་པ་ལ་སོགས་པའི་རྡོ་རྗེའི་བྱང་ཆུབ་སེམས་དཔའ་ཀུན་གྱི་རྡོ་རྗེའི་ཆེན་པོའི་སྔོན་མེད་པའི་གསུང་ཐོས་པས་ཅང་མི་སྨྲ་བར་གྱུར་ཏོ། ། དེ་ལ་འདི་ནི་རྡོ་རྗེ་དབབ་པའི་དམ་ཚིག་སྟེ། ། དེ་ཡང་འབྱུང་བའི་ས་བོན་ཆེ། ། འཁོར་ལོ་བཞི་པོ་རབ་བསྒྲུབ་བྱ། །
གནས་བཞི་རབ་ཏུ་སྦྱོང་བ་ཡིས། ། ནམ་མཁའ་ཡང་ནི་གཡོ་བར་བྱེད། ། རྐང་པ་དག་གི་འོག་ཏུ་ཡྂ། ། ལྟེ་བར་རྂ་སྟེ་སྙིང་གོ་ལྃ། ། མགོ་བོ་ལ་ནི་བྃ་ཡིག་གོ ། གཞུ་ཡི་རྣམ་པ་ནག་པོ་ཆེ། ། གཏུམ་པོའི་རླུང་ནི་འཇིགས་བྱེད་པ། ། སྲེག་བྱེད་ཟུར་གསུམ་མེ་བཞིན་འབར། ། ཉི་མ་དམར་པོའི་འོད་དང་མཚུངས། ། རྡོ་རྗེའི་ས་གཞིའི་རིམ་པ་ནི། །
སེར་པོ་ཆེན་པོ་གྲུ་བཞི་པ། ། རི་རབ་རི་ཡིས་མནན་པ་ཡི། ། ནོར་འཛིན་དེ་ནི་བསྒོམ་པར་བྱ། ། དཀར་པོ་ཟླུམ་པོ་བུམ་པ་བཞིན། ། སྤྲིན་བཞིན་དུ་ནི་ཆར་པ་ནི། ། སྟོང་གིས་རབ་ཏུ་གང་བ་ཡིས། ། གངས་ཀྱི་རི་བོ་ལྟ་བུར་བསིལ། ། གནས་བཞི་རབ་ཏུ་སྦྱོར་བ་ཡིས། ། སློབ་མ་རྡོ་རྗེ་ཅན་ལ་བསྒོམ། ། རྡོ་རྗེ་སྣང་བ་མཐའ་ཡིས་སྦྱོར། །
མྱུར་བ་ཉིད་དུ་འབེབས་པར་བྱེད། ། དེ་ལ་འདི་ནི་དྲི་བའི་དམ་ཚིག་གོ ། རྡོ་རྗེ་ཆོས་ནི་མགོན་ཆེན་པོ། ། སྣང་བ་མཐའ་ཡས་བདེ་བ་ཆེ། ། གསུངས་ཤིག་འདོད་ཆགས་ཆོས་ཆེན་པོ། ། དགེ་དང་མི་དགེ་ལེགས་པར་འདྲི། ། ཁྲུ་གང་ནས་ནི་བཟུང་ནས་ནི། ། ཇི་སྲིད་ཁྲུ་ནི་སྟོང་གི་བར། ། སློབ་མ་ཆེན་པོ་འཕར་བར་འགྱུར། ། འདི་ནི་དབབ་པའི་དམ་ཚིག་གོ །
རི་མོ་བྲི་བའི་མཚན་ཉིད་རྣམས། ། བདག་གིས་ཡང་དག་བཤད་པར་བྱ། ། ས་ནི་སྣུམ་པ་བླངས་བྱས་ལ། ། བརྟུལ་ཞུགས་ཅན་གྱིས་མནན་པར་བྱ། ། སྲན་གྲེ་དེ་བཞིན་འོ་མ་ཤ། ། བུ་རམ་བསེ་ཡབ་ལ་སོགས་པ། ། ཏིལ་དང་ནིམ་པའི་ལོ་མ་དང་། ། དེ་བཞིན་ནཱ་ཊཱིའི་ས་བོན་ནོ། ། བར་པོ་དཀར་པོ་བྲི་བར་བྱ། ། དེ་ལ་ཁ་དོག་གཞན་གྱིས་བྲི། །
ཐོད་ལོ་ཀོར་དང་བཙག་དག་ལ། ། ཆུ་ཡིས་སྦྱར་བས་རྒྱ་སྐྱེགས་བཞིན། ། ཡུང་བ་དང་ནི་རམས་དག་ལ། ། དེ་བཞིན་ཁ་དོག་ལྗང་གུར་འགྱུར། ། སྔོན་པོ་རྟག་ཏུ་རམས་ཀྱིས་སོ། ། དེ་བཞིན་མེ་དྲག་ནག་པོ་སྟེ། ། སྐྱ་བོ་དེ་བཞིན་བ་བླ་ཡིས། ། དེ་བཞིན་དམར་པོ་མཚལ་གྱིས་སོ། ། ཀ་པེད་ཁུ་བ་དེ་ལ་སྦྱིན། ། ཆུང་ངུས་མ་ཡིན་ལྷག་དེ་བཞིན། །
ལྷག་པས་ནག་པོ་དམན་པ་ཡིས། ། སྐྱ་བོ་རུ་ནི་འགྲོ་བར་བྱེད། ། ཁྲོ་དང་ཞི་བ་རྣམ་གཉིས་ཀྱི། ། གཟུགས་ཀྱི་མཚན་ཉིད་བཤད་པར་བྱ། ། ཞི་བ་སྒེག་པོར་གསུངས་པ་སྟེ། ། ཁྲོ་བོ་སྦོམ་བ་ཐུང་བར་ཐོས། ། སོར་མོ་བཞི་ཡི་ཚད་ཀྱིས་ནི། ། དཔྲལ་བ་དེ་བཞིན་ཁ་ལ་འོ། ། མགྲིན་པ་དེ་བཞིན་འགྲམ་པ་དང་། ། གསང་གནས་ལ་ནི་སོར་བཞིའི་ཚད། །
སོར་མོ་ཉེ་ཤུ་བཞི་ཡིས་ལག ། སོར་མོ་ཉི་ཤུ་བར་ལྷུ་འོ། ། ལག་པ་རྐང་པ་དེ་བཞིན་གདོང་། ། མིག་ལ་མཐེ་བོའི་ཚད་ཡིན་ཏེ། ། རྣ་བ་ལ་ནི་སོར་གཉིས་གསུངས། ། སྒོ་མའི་སྦུབས་ལ་དེ་བཞིན་བཞི། ། མཆུ་གཉིས་དག་ལ་སོར་གཉིས་སོ། ། ལྟེ་བའི་ཟབས་སུ་སོར་མོ་སྟེ། ། མགྲིན་པ་མ་གཏོགས་ལུས་ལ་ནི། ། གདོང་གི་སུམ་འགྱུར་དག་ཏུ་འདོད། །
རལ་པ་རྣམས་ནི་གདོང་གི་ཚད། ། རིན་ཆེན་དབུ་རྒྱན་སོར་མོ་དྲུག ། དེ་ནས་འཕགས་མ་སོར་མོ་ཡི། ། སྒྲུབ་ཐབས་བདག་གིས་རབ་བཤད་བྱ། ། གང་གི་བསྒོམ་པ་ཙམ་གྱིས་ནི། ། ཆུ་ཡི་སྟེང་དུ་འཆགས་པར་བྱེད། ། སེར་མོ་ཞལ་གསུམ་ཕྱག་དྲུག་པ། ། ཕུ་ཡིག་ས་བོན་ལས་བྱུང་བ། ། ཕྱག་ལ་སྦྲུལ་དང་གཟུགས་ཆེན་མོ། ། རྨ་བྱ་ལ་ནི་ཞོན་པར་དགྱེས། །
ཤར་ལ་རྨ་བྱ་མ་དགོད་དོ། ། ལྷོ་རུ་དེ་བཞིན་ཁྲོ་གཉེར་ཅན། ། ནུབ་ཏུ་རི་ཁྲོད་ལོ་མ་ཅན། ། བྱང་དུ་རྡོ་རྗེ་ལྕགས་སྒྲོག་མ། ། རྨ་བྱའི་སྒྲོ་དང་སྤྱི་བླུགས་དང་། ། ཡལ་ག་དེ་བཞིན་ལྕགས་སྒྲོག་སྟེ། ། དེ་རྣམས་རྣམ་པར་བསྒོམ་པར་བྱ། ། སེར་པོ་དམར་པོ་ལྗང་གུ་དང་། ། ཁ་དོག་སྔོན་པོའི་དབྱེ་བ་ཉིད། ། ཤེས་རབ་ཅན་གྱིས་དེ་བཞིན་བསྒོམ། །
དེ་བཞིན་དུ་ནི་སྔགས་འདི་བཟླས། ། ཨོཾ་ཕུ་ཛཿར། ཐོ་བ་ལ་སོགས་སྒོ་ལ་དགོད། ། མེ་ཏོག་ལ་སོགས་མཚམས་སུའོ། ། ཨཱརྻ་ཛཾ་གུ་ལིའི་སྦྱོར་ལྡན་པས། ། ཆུ་ཡི་སྟེང་དུ་རྟག་ཏུ་འགྲོ། ། དེ་ནས་ཀུ་རུ་ཀུལླེ་ཡི། ། སྒྲུབ་ཐབས་བདག་གིས་རབ་བཤད་བྱ། ། གང་གིས་བསྒོམ་པ་ཙམ་གྱིས་ནི། ། ཀླུ་ཡི་བུ་མོ་འགུགས་པར་བྱེད། །
ཁ་དོག་དམར་པོ་ཞལ་བཞི་པ། ། ཕྱག་བརྒྱད་དང་ནི་ཡང་དག་ལྡན། ། ཧྲཱིཿཡིག་ས་བོན་ལས་བྱུང་བ། ། ཀླུ་རྣམས་འགུགས་པར་བྱེད་པའོ། ། མཐའ་ཡས་ལ་སོགས་ཀླུ་རིགས་བརྒྱད། ། ཕྱག་བརྒྱད་དུ་ནི་དགོད་པར་བྱ། ། སྦྲུལ་གྱི་རྒྱན་གྱིས་སྐུ་ལ་བརྒྱན། ། བརྟུལ་ཞུགས་ཅན་གྱིས་མཛེས་མ་བསྒོམ། ། སྔགས་ནི་ཀུ་རུ་ཀུལླེ་ཧྲཱིཿཕུཿསྭཱ་ཧཱ། དེ་ནས་རྒྱལ་མིན་མདོར་བསྡུས་པས། །
གསང་བ་པ་ནི་བཤད་པར་བྱ། ། གང་གིས་ཤེས་པ་ཙམ་གྱིས་ནི། ། ལྷ་ཡི་བུ་མོ་འགུགས་པར་བྱེད། ། ཞལ་གཅིག་མ་དང་ཕྱག་གཉིས་མ། ། ཕྱག་ན་མདའ་དང་གཞུ་བསྣམས་པ། ། ལུས་ནི་སེར་པོ་ཆེན་པོ་ཡི། ། ལུས་མེད་རྣམ་པར་བསྒོམ་པར་བྱ། ། ཤར་དུ་དགའ་མ་བསྒོམ་པར་བྱ། ། མྱོས་བྱེད་མཛེས་མ་ལྷོ་རུ་བསྒོམ། ། ནུབ་ཏུ་འདོད་པའི་ལྷ་མོ་སྟེ། །
བྱང་དུ་མྱོས་པར་སྤྲོ་མའོ། ། འདོད་པའི་ལྷ་མོ་ཐམས་ཅད་ཀྱི། ། ལག་ན་མདའ་དང་གཞུ་བསྒོམ་མོ། ། སེར་དང་དམར་དང་དེ་བཞིན་ལྗང་། ། དཀར་དམར་ཉིད་རྣམས་བསྒོམ་པར་བྱ། ། མཚམས་སུ་རྟག་ཏུ་རྒོད་མ་དང་། ། མ་འགགས་མ་དང་དབང་བྱེད་མ། ། ཆུ་སྲིན་རྒྱལ་མཚན་ཞེས་པ་རྣམས། ། སྒོ་ཡི་ཆ་ལ་རབ་ཏུ་བཤད། ། འདོད་འགྱིང་དང་ནི་སྙེམས་ཅན་དང་། །
དྲན་པ་དེ་བཞིན་མཚམས་ཀྱི་བདག ། ལྷ་རྣམས་དེ་དག་ཐམས་ཅད་ཀྱི། ། སྤྱི་བོར་གཤིན་རྗེ་གཤེད་པོ་བསྒོམ། ། བུད་མེད་རྣམས་ཀྱིས་ནམ་མཁའི་གདོང་། ། མཐའ་ལ་རྡོ་རྗེ་ལུས་མེད་སྒོམ། ། ཤཱི་ཏ་ཡིག་སྔགས་ལས་ཡང་དག་བྱུང་། ། ཀུན་དུ་རྣམ་པར་འཕྲོ་བ་སྟེ། ། བསླུས་ཤིང་གཡེང་བ་བསྒོམ་པར་བྱ། ། མྱོས་པས་བདེ་བ་འདོད་ཡིད་ཀྱིས། ། གོས་ནི་དམར་པོས་ཡོངས་དཀྲིས་ཏེ། །
རྐང་པ་དག་གི་དྲུང་དུ་ལྷུང་། ། དེ་ལ་སྔགས་ནི་ཤིན་ཏུ་བཟླ། ། ཨོཾ་ཡིག་དབྱངས་ཀྱི་དབྱེ་བ་དང་། ། སྭཱ་ཧཱའི་ཡི་གེ་མཐར་མར་སྦྱིན། ། ཤཱི་ཏ་ཡི་གེའི་སྔགས་རྣམས་བརྗོད། ། ཆེ་གེ་མོ་ནི་བདག་དབང་གིས། ། དམར་པོའི་གསུང་ནི་ཇི་བཞིན་དུ། ། ཐམས་ཅད་དུ་ནི་བསྒོམས་བྱས་ན། ། རྣལ་འབྱོར་པ་ཡི་འདོད་པ་འཐོབ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་ལུས་མེད་པ་ལ་སོགས་པའི་རིམ་པར་ཕྱེ་བ་སྟེ་བཅུ་བདུན་པའོ།། །།
དེ་ནས་ཧེ་རུ་ཀ་ཆེན་གྱི། ། སྒྲུབ་ཐབས་བདག་གིས་རབ་བཤད་བྱ། ། རྣལ་འབྱོར་འཁོར་བས་བཅིངས་པ་ལས། ། གང་ཞིག་ཤེས་པས་མྱུར་གྲོལ་བ། ། ཞལ་གཅིག་པ་ལ་ཕྱག་གཉིས་ཏེ། ། སྐུ་མདོག་སྔོན་པོ་གཏུམ་པོ་ཆེ། ། ཕྱག་ན་རྡོ་རྗེ་བསྒོམ་པར་བྱ། ། གཞན་ལ་ཐོད་པ་དགོད་པར་བྱ། ། སྤྱན་གསུམ་སྐྲ་ནི་གྱེན་དུ་བརྫེས། ། ཕྱག་རྒྱ་ལྔ་ཡིས་རྣམ་པར་བརྒྱན། །
ཁ་ཊྭཱྂ་ག་ནི་གཡོན་གྱི་ཆར། ། རྐང་གདུབ་ཆེན་པོས་རྣམ་པར་བརྒྱན། ། ཧཱུྃ་ཡིག་ས་བོན་ལས་བྱུང་བ། ། ཡི་དྭགས་སྟེང་བཞུགས་རྟག་ཏུ་འཛུམ། ། སངས་རྒྱས་ལྔ་ནི་རབ་སྦྱོར་བས། ། ཐོད་པ་ལྔ་ཡིས་དབུ་ལ་བརྒྱན། ། མི་བསྐྱོད་པ་ཡི་ཅོད་པན་བསམ། ། ཧེ་རུ་ཀར་གྲགས་རྣམ་པར་བསྒོམ། ། ཤར་དུ་ཆོས་ཀྱི་འཁོར་ལོ་བྲི། ། སངས་རྒྱས་བྱང་ཆུབ་ལྷོ་རུ་འོ། །
འདོད་ལྔའི་ཁྲོ་ཤིང་ནུབ་ཏུ་སྟེ། ། བྱང་དུ་ཧེ་རུ་ཀ་དང་མཚུངས། ། སྣ་ཚོགས་གཟུགས་ཅན་སྒེག་པ་ལ། ། རྒྱན་རྣམས་ཀུན་གྱིས་རྣམ་པར་བརྒྱན། ། གཟུགས་མཛེས་ཡི་དྭགས་སྟེང་དུ་སྟེ། ། གཏི་མུག་ཐམས་ཅད་ཉེར་འཇོམས་མ། ། ཆོས་ཀྱི་འཁོར་ལོ་དེ་བཞིན་གཞན། ། ཡིད་བཞིན་ནོར་དང་དཔག་བསམ་ཤིང་། ། བུམ་པ་བཟང་པོ་དེ་བསྒོམ་བྱ། ། ལྷ་མོ་རྣམས་ནི་ཕྱག་གཡས་ན། །
རྡོ་རྗེ་ཡང་ནི་བསྒོམ་པར་བྱ། ། དཀྱིལ་འཁོར་དཀྱིལ་འཁོར་ཐམས་ཅད་ལ། ། ཐོད་པའི་སྣོད་ནི་གཡོན་དུ་འོ། ། སྤྱན་དང་མཱ་མ་ཀཱི་སྒྲོལ་མ། ། གོས་དཀར་ཤིན་ཏུ་ཡིད་འོང་རྣམས། ། མེ་ལ་སོགས་པའི་མཚམས་བཞི་ལ། ། ཕྱི་ཡི་འཁོར་ལོར་གཤིན་རྗེ་གཤེད། ། ཤེས་རབ་མཐར་བྱེད་རྟ་མགྲིན་དང་། ། བདུད་རྩི་འཁྱིལ་བཅས་བསྒོམ་པར་བྱ། ། འཁོར་ལོ་ཡི་ནི་སྒོ་སྲུང་ཏེ། །
ལས་རྣམས་ཆོ་ག་མཐོང་བ་ཡིས། ། རྣམ་པ་ལྔ་ནི་བསྒོམས་བྱས་ནས། ། སངས་རྒྱས་བྱང་ཆུབ་རྣམ་པར་བསྒོམ། ། འཁོར་ལོ་བསྒོམ་བྱ་རྣལ་འབྱོར་པས། ། གླུ་བཞི་རབ་ཏུ་སྦྱོར་བ་ཡིས། ། འཁོར་ལོ་ཅན་ནི་བསྐུལ་བར་བྱ། ། ཙ་རྩི་ཀཱ་སོགས་སྙན་པའི་གླུ། ། དྲུག་འགྱུར་ལ་སོགས་གླུ་རྣམས་ཀྱིས། ། བརྩེ་བས་ཁྲོ་བའི་རྗེ་བཙུན་བཞེངས། ། ས་གསུམ་པོ་ཡི་གཏི་མུག་སོལ། །
བསམ་དུ་མེད་པའི་རྗེ་བཙུན་བཞེངས། ། བདུད་བཞི་རྣམས་ལས་རྒྱལ་བར་མཛད། ། འཇིག་རྟེན་མགོན་པོས་སྟོད་པར་བཞུགས། ། འཇིག་རྟེན་བསོད་ནམས་རྗེ་བཙུན་བཞེངས། ། བྱང་ཆུབ་དངོས་ལ་འཇིག་རྟེན་མགོན། ། ཁྱོད་ནི་སྟོང་ཉིད་སེམས་པར་མཛད། ། ཇི་ལྟར་སྐར་མ་འཕྲོ་བ་ལྟར། ། བྱང་ཆུབ་སེམས་ནི་དེ་ལ་ཞུགས། ། བརྩེ་བས་ཆགས་པའི་སེམས་ཞུ་སྟེ། ། རྡོ་རྗེ་འཛིན་པ་རང་ཉིད་དོ། །
དང་པོར་རྣལ་འབྱོར་བསྒོམ་པར་བྱ། ། རྗེས་སུ་རྣལ་འབྱོར་གཉིས་པ་འོ། ། ཤིན་ཏུ་རྣལ་འབྱོར་གསུམ་པའོ། ། རྣལ་འབྱོར་ཆེན་པོ་བཞི་པའོ། རྡོ་རྗེ་སེམས་དཔའ་རྫོགས་པ་ལ། ། རྣལ་འབྱོར་ཞེས་ནི་མངོན་པར་བརྗོད། ། ལྷ་ཡི་སྐུ་ནི་རྫོགས་པ་ལ། ། རྗེས་སུ་རྣལ་འབྱོར་ཞེས་གྲགས་སོ། ། འཁོར་ལོ་ཐམས་ཅད་རྫོགས་པ་ལ། ། ཤིན་ཏུ་རྣལ་འབྱོར་ཡིན་པར་འདོད། །
ལྷ་ཡི་མིག་སོགས་བྱིན་བརླབ་དང་། ། སྐུ་དང་གསུང་དང་ཐུགས་རྣམས་དང་། ། ཡེ་ཤེས་འཁོར་ལོ་རབ་གཞུག་དང་། ། དེ་བཞིན་བདུད་རྩི་མྱང་བ་དང་། ། མཆོད་དང་བསྟོད་པ་ཆེན་པོ་ནི། ། རྣལ་འབྱོར་ཆེན་པོ་ཞེས་འདོད་དོ། ། སློབ་དཔོན་ལ་ནི་བརྙས་མི་བྱ། ། བདེ་གཤེགས་བཀའ་ལས་མི་འདའ་སྟེ། ། དེ་བཞིན་སྤུན་ལ་ཁྲོ་བ་དང་། ། ཉེས་པ་བསྒྲག་པར་མི་བྱའོ། །
སེམས་ཅན་ཀུན་ལ་བྱམས་པའི་སེམས། ། ནམ་ཡང་གཏང་བར་མི་བྱ་འོ། ། བྱང་ཆུབ་སེམས་ཀྱང་གཏང་མི་བྱ། ། བདག་གཞན་ཆོས་ལ་སུན་མི་དབྱུང་། ། ཡོངས་སུ་མ་སྨིན་སེམས་ཅན་ལ། ། གསང་བ་བསྒྲག་པར་མི་བྱའོ། ། བདག་གི་ཕུང་པོ་སྨད་མི་བྱ། ། བཅོམ་ལྡན་ཆོས་ནི་སུན་མི་དབྱུང་། ། གདུག་པའི་བྱམས་པ་རྟག་ཏུ་སྤང་། ། ཆོས་ལ་ཚད་གཞལ་མི་བྱ་འོ། །
སེམས་ཅན་དད་པ་ཅན་མི་བསླུ། ། རྟག་ཏུ་དམ་ཚིག་བསྟེན་པར་བྱ། ། བུད་མེད་ཤེས་རབ་རང་བཞིན་ལ། ། སྨོད་པའི་ཉེས་པ་དེ་བཞིན་ནོ། ། རྣལ་འབྱོར་སློང་མོས་རྒྱུ་མི་བྱ། ། རྣལ་འབྱོར་སྤང་བར་མི་བྱ་སྟེ། ། རྟག་པར་ཀུན་དུ་གསང་སྔགས་བཟླ། ། རྟག་ཏུ་དམ་ཚིག་ལ་སོགས་བསྟེན། ། གལ་ཏེ་བག་མེད་གྱུར་པ་ཡིས། ། བླ་མའི་དམ་ཚིག་ལས་ཉམས་ན། །
དེས་ནི་དཀྱིལ་འཁོར་ཟླུམ་པོ་བྲི། ། བདེ་གཤེགས་རྣམས་ལ་ཉེས་པ་བཤགས། ། དད་པས་བླ་མའི་ནམ་ཚིག་བསྲུང་། ། སྙིང་རྗེ་ཅན་གྱིས་མི་རྟོག་པར། ། ཉེས་པ་མ་ལུས་སྤང་སེམས་ཀྱིས། ། བསམ་གཏན་ལ་གཞོལ་བཟླས་མཆོག་གཞོལ། ། བརྟན་ཞིང་དུལ་ལ་བརྩེ་བའི་སེམས། ། དད་དང་ལྷག་པའི་བསམ་པ་དང་། ། མཆོག་ཏུ་བཟོད་པ་འཛིན་པ་ཡི། ། སྐྱེས་བུ་རྟག་ཏུ་བླ་མར་བྱ། །
སློབ་མ་བླ་མ་ལ་གུས་དང་། ། གཤིན་རྗེ་གཤེད་ལ་རབ་གུས་པ། ། བརྟུལ་ཞུགས་ཅན་གྱིས་ཡོངས་སྨོན་བྱ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདེ་བ་ཆེན་པོ་མཆོག་ཏུ་དགའ་བའི་ངོ་བོ་ཉིད་རྡོ་རྗེ་སེམས་དཔའི་གསུང་ཉེ་བར་ཐོས་ནས་ཅང་མི་སྨྲ་བར་གྱུར་ཏོ། ། འདི་ལྟ་བུའི་ཆེད་དུ་བརྗོད་དོ། ། འཁྲུལ་འཁོར་མཐར་ཐུག་གཤིན་རྗེ་གཤེད། ། བརྟུལ་ཞུགས་མཐར་ཐུག་ཐོད་པ་ཆེ། ། རྒྱུད་ཀྱི་མཐར་ཐུག་འདུས་པ་སྟེ། ། མ་བྱུང་འབྱུང་བར་མི་འགྱུར་རོ། ། ཨེ་མ་ཞི་བ་ཆེན་པོའི་ཆོས། །
ཨེ་མ་ཁྲོ་བོའི་འཇིགས་མཛད་པ། ། ཨེ་མ་མྱ་ངན་འདས་པའི་མཆོག ། ཨེ་མ་འཁོར་བ་ཞི་བ་ཉིད། ། ཨེ་མ་འདི་ནི་རབ་ཏུ་མཚར། ། ཉེས་པ་གང་དེ་ཡོན་ཏན་འགྱུར། ། བྱང་ཆུབ་མེད་ཅིང་མངོན་རྟོགས་མེད། ། དངོས་པོ་མེད་ཅིང་སྒོམ་པའང་མེད། ། ཁམས་ཀྱང་མེད་ཅིང་རྣམ་ཤེས་མེད། ། ནམ་མཁའི་དཀྱིལ་དང་མཚུངས་པ་ཉིད། ། ནམ་མཁའ་བཞིན་དུ་བདག་མེད་པ། །
ཆོས་འདི་བདེ་བ་ཆེན་པོ་འོ། ། ས་ཡང་མེད་ཅིང་ཆུ་ཡང་མེད། ། མེ་མེད་རླུང་མེད་ནམ་མཁའ་མེད། ། རྡོ་རྗེ་སེམས་དཔའ་རབ་སྦྱོར་བས། ། བསྐྱེད་པ་འདི་ནི་རབ་ཏུ་གནས། ། དངོས་པོ་ཐམས་ཅད་དངོས་མེད་བཤད། ། དེས་ནས་རང་བཞིན་མེད་ཅེས་བསྒྲགས། ། རྣལ་འབྱོར་སྦྱོར་བ་དང་ལྡན་པས། ། ཆད་པ་མ་ཡིན་རྟག་པ་མིན། ། ཡན་ལག་མེད་ཅིང་ཁ་དོག་མེད། །
དངོས་པོ་ཐམས་ཅད་བདེན་པར་མེད། ། ཐོག་མ་བར་དང་མཐའ་མ་སྤངས། ། མཆོག་ཏུ་དགའ་བའི་མཚན་ཉིད་དོ། ། དེ་ནས་ཙ་རྩི་ཀཱ་ལ་སོགས་པས་ཆེད་དུ་བརྗོད་པ་འདི་བརྗོད་དོ། ། བསོད་ནམས་སྡིག་པ་དག་དང་མ་འབྲེལ་བས། ། མཆོག་ཏུ་དགའ་བ་དྲི་མེད་རྣམ་དག་པ། ། དེ་བཞིན་ཉིད་ཀྱི་གཏེར་ཆེན་གཅིག་པུ་ནི། ། ཀུན་ནས་སྙིང་རྗེའི་སེམས་ཀྱི་རབ་ཏུ་གནས། ། མཆོག་ཏུ་དགའ་བ་འདི་ཡི་ངོ་བོ་ནི། ། ཆོས་རྣམས་ངོ་བོ་བདེ་བ་ཆེན་པོའི་དངོས། །
གཟུགས་མེད་བསོད་ནམས་མེད་ཅིང་སྡིག་པ་མེད། ། སྐྱེ་དང་འགག་པ་དག་ནི་ཡོད་མ་ཡིན། ། དེ་བཞིན་གཤེགས་པ་ཐམས་ཅད་ཀྱི། སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་བྱང་ཆུབ་སེམས་ཀྱི་རིམ་པར་ཕྱེ་བ་སྟེ་བཅོ་བརྒྱད་པའོ།། །། དེ་ནས་གཏན་རྒྱུད་རབ་ཏུ་བཤད་པར་བྱ་སྟེ། བཅོམ་ལྡན་མངོན་པར་བྱང་ཆུབ་པའི་དུས་སུ་བཅོམ་ལྡན་འདས་ཐུབ་པ་ཆེན་པོ་ལ་བྱང་ཆུབ་ལ་བར་དུ་གཅད་པའི་ཕྱིར་ཤིན་ཏུ་འཇིགས་སུ་རུང་བའི་འཇིགས་པ་ཆེན་པོ་སྟོན་ཅིང་བདུད་ཀྱི་དཔུང་གི་ཚོགས་ཆེན་པོ་དཔག་ཏུ་མེད་པ་ལྷགས་ཏེ། དེའི་དུས་ན་བདུད་ཆེན་པོ་ལས་མཆོག་ཏུ་རྒྱལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བཅོམ་ལྡན་འདས་ཉིས་ཀྱི་སྐུ་གསུང་ཐུགས་རྡོ་རྗེ་རྣམས་པ་ལས་གཤིན་རྗེ་གཤེད་ཁྲོ་བོ་ངེས་པར་ཕྱུང་སྟེ། ངེས་པར་ཕྱུང་ནས་ཀྱང་ཕྱག་ན་རྡོ་རྗེ་བཅོམ་ལྡན་འདས་ཐུབ་པ་ཆེན་པོའི་བཀའ་བཞིན་བྱེད་པ་ལ། ཕྱག་ན་རྡོ་རྗེ་ཁྱོད་འདི་ལྟ་བའི་གཤིན་རྗེ་གཤེད་ཀྱི་ཁྲོ་བོའི་གཟུགས་སུ་བསྒྱུར་ཏེ།
བདུད་དང་། གནོད་སྦྱིན་དང་། ལྷ་མ་ཡིན་དང་། ལྷ་དང་། སྲིན་པོ་རྣམས་སྐྲག་ཅིང་འཇིགས་པ་དང་སོད་ཅིག་ཅེས་གསུངས་སོ། ། དེའི་དུས་ན་ཇི་ལྟར་བདག་གིས་བཅོམ་ལྡན་འདས་ཀྱི་གསུངས་པ་ཐོས་ཏེ། སྐད་ཅིག་ལ་བཟུང་ཞིང་དོན་བཟུང་སྟེ། བསྡུས་ནས་ཤིན་ཏུ་དགའ་བས་ལེགས་པར་སེམས་བསྐྱེད་དོ། ། གསང་བའི་བདག་པོ་ཆེན་པོ་ལ། ། འདི་སྐད་ཅེས་ནི་བཀའ་སྩལ་ཏོ། །
ཕ་རོལ་གྲོང་དུ་རབ་འཇུག་པའི། ། ཐབས་རྣམས་རབ་ཏུ་གསལ་བྱ་སྟེ། ། འགྲོ་དང་འོང་བར་འདོད་པར་ཡིས། ། ཏིང་ངེ་འཛིན་དང་གསང་སྔགས་བཟླ། ། བྱེ་བ་བཟླས་པས་འགྲུབ་གྱུར་ཏེ། ། བྱེ་བ་ལྔ་ཡིས་སྨོས་ཅི་དགོས། དང་པོ་དེ་ནས་བརྩམས་པར་བྱ། ། བདག་ཉིད་ནམ་མཁའ་ལྟ་བུ་སྟེ། ། དང་པོར་གོམས་པར་བྱ་བའི་དུས། སེམས་ལ་སེམས་ཉིད་གཞུག་པར་བྱ་དཔེར་ན་སེམས་འདི་རྨི་ལམ་ན། །
འགྲོ་དང་སླར་ཡང་བཟློག་པར་བྱ། ། སྐད་ཅིག་ལ་ནི་དེ་བཞིན་གནས། ། རྒྱུན་མི་འཆད་པར་སྦྱོར་གོམས་པས། ། དཔེར་ན་མཚོན་ན་གནས་བྱས་ནས། ། གཞུ་ཡིས་མདའ་ནི་འཕེན་པ་སྟེ། ། དེ་བཞིན་འདིར་ཡང་ཡིད་ཀྱི་གཞུས། ། རྒྱུན་མི་འཆད་པར་འགྲོ་བར་བྱེད། ། ཟླ་བ་ཉི་མ་སྦྱོར་བ་ཡིས། ། རླུང་གིས་སེམས་ནི་གཞུག་པར་བྱ། ། ལུས་ནི་རྣམ་པར་སྤངས་ནས་ནི། །
དེ་ལ་ཡིད་ནི་འགྲོ་དང་འཇུག ། ཅུང་ཟད་དྲོད་ནི་སྙེད་པ་ཡིས། ། ཐོབ་པའི་ཕྱོགས་སུ་སྒོམ་པ་པོ། ། ལུས་ཀྱི་ནང་དུ་འཇུག་པ་ནི། ། དཔེར་ན་གྲོང་གཞན་ལས་འགྲོ་ཞིང་། ། ཟླ་བ་ཉི་མའི་འགྲོས་འཇོམས་ཤིང་། ། སྒྲ་གཅན་འཇུག་པ་སྦྱོར་བ་ཡིས། ། བགྲོད་པའི་གནས་ནི་ཐོབ་པ་ན། ། རླུང་གི་བཞོན་པའི་སྦྱོར་བ་ཡིས། ། འཆི་ལྟས་མཚན་ཉིད་ཤེས་བྱས་ལ། །
ཆོ་ག་མཚན་ཉིད་ལྡན་པས་བགྲོད། ། ཇི་ལྟར་འདོད་པ་གཡོ་མི་གཡོ། ། རང་འདོད་ཀུན་ཏུ་སྐྱེ་བར་འགྱུར། ། ཐུར་སེལ་འོག་ལམ་གསང་བའི་མཐའ། ། གཏོང་ཞིང་ལྟེ་བར་རྩོམ་པར་བྱེད། ། སྙིང་ག་མགྲིན་པར་སོང་ནས་ནི། ། སྲོག་ནི་སྣ་བུག་དག་ནས་འགྲོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཕ་རོལ་གྱི་གྲོང་དུ་འཇུག་པ་སྟེ། རིམ་པར་ཕྱེ་བ་བཅུ་དགུ་པའོ།། །། དཔལ་ལྡན་གཤིན་རྗེ་གཤེད་དམར་པོའི་རྒྱུད་ཀྱི་རྒྱལ་པོ་རྫོགས་སྷོ།། །།
བླ་མ་ཆོས་ཀྱི་རྒྱལ་པོའི་གསུང་གི་འོད་ཟེར་དང་། བྷོ་ཊ་པཎྜི་ཏའི་གསུང་དང་། མིའི་དབང་པོ་ཀུན་དགའ་བཟང་པོའི་གསུང་དང་། དཔོན་ཀུན་གཞོན་གྱིས་གསེར་གནང་བ་ལ་བརྟེན་ནས། ། ཤཱཀྱའི་དགེ་སློང་ཙནྡྲ་ཤྲཱིའི་ཞལ་སྔ་ནས་ཞུས་ཤིང་། པཎྜི་ཏ་ཆེས་པོ་ཙནྡྲ་ཀཱིརྟི་དང་། ཡར་ལུངས་པ་གྲགས་པ་རྒྱལ་མཚན་གྱིས། བལ་ཡུལ་ཡམ་བུའི་གྲོང་ཁྱེར་དུ་བསྒྱུར་རོ།། །། PAGE * MERGEFORMAT 2 རྡོ་རྗེ་འཆང་། རྡོ་རྗེ་འཇིགས་བྱེད PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
