རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༦
འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བ་བརྟག་པ་གཅིག་པ་ལེའུ་བཅོ་ལྔ་པ་ཤླཽ་ཀ་སྟོང་དང་ཉི་ཤུ་ལྔ་པའོ།
༄༅། །འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བ་བརྟག་པ་གཅིག་པ་ལེའུ་བཅོ་ལྔ་པ་ཤླཽ་ཀ་སྟོང་དང་ཉི་ཤུ་ལྔ་པའོ།། རྒྱ་གར་སྐད་དུ། ཨརྻ་ཌཱ་ཀི་ནི་བཛྲ་པ་ནྫ་ར་མ་ཧཱ་ཏན་ཏྲ་ར་ཛ་ཀལྤ་ནཱ་མ། བོད་སྐད་དུ། འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བ། རྒྱུད་ཀྱི་རྒྱལ་པོ་ཆེན་པོའི་བརྟག་པ། ཀྱཻ་རྡོ་རྗེ་ལ་ཕྱག་འཚལ་ལོ། ། ནམ་མཁའ་བེམ་བཅས་དྭངས་པ་དང་། ། གོ་སྐབས་མེད་དང་འབྱེད་པ་དང་། ། སྣ་ཚོགས་རྡོ་རྗེ་གཞི་གནས་ཁང་། །
སེམས་ཅན་ཁམས་དང་ཡིད་འོང་དང་། ། སེམས་ཅན་སྣོད་དང་འཇིག་རྟེན་དང་། ། ས་དང་ས་འོག་བར་སྣང་དང་། ། ཡིད་དང་ལུས་དང་ངག་དང་ནི། ། གཅིག་ལ་གཉིས་དང་མཁའ་བདེ་དང་། ། དྲུག་དང་ལྔ་དང་དྲུག་གཉིས་དང་། ། ཞི་དང་སྐྱེ་འགྲོ་རྣམས་དང་ནི། ། གཅིག་གིས་ཉི་ཤུར་མ་ཚང་དང་། ། ཁམས་གསུམ་མ་ལུས་པ་དང་ནི། ། ཕ་དང་བུ་དང་མ་མོ་དང་། །
ཕྱི་རོལ་དང་ནི་ནང་དང་ངམ། ། བཙུན་མོ་ཀུན་དང་ཆོས་དང་ནི། ། ཐམས་ཅད་ལས་དང་བདག་མེད་དང་། ། འབྲས་བུ་རྒྱུ་དང་བྱ་བ་ཞེས། ། བསྒྲུབ་བྱ་སྒྲུབ་ཐབས་རྡོ་རྗེ་དང་། ། དེ་བཞིན་ཀུན་གཞི་རྣམ་པར་ཤེས། ། ཆོས་ཀྱི་དབྱིངས་དང་མ་བྱུང་དང་། ། ནམ་མཁའ་མཁའ་དང་རང་དབྱིངས་དང་། ། བདག་མེད་པ་དང་བདག་ཅེས་དང་། ། དངོས་པོ་མེད་དང་དངོས་མེད་མིན། །
བདེ་བ་ཅན་དང་གྲུ་གསུམ་དང་། ། ཨ་སྐྱེས་དང་ནི་སྐྱོན་བྲལ་དང་། ། རྡུལ་བྲལ་དང་ནི་སྡིག་བཅོམ་དང་། ། རྦ་རླབས་མེད་པའི་རང་བཞིན་དང་། ། མཐར་ནི་ཞི་བའི་བདེ་རིག་དང་། ། གསང་བ་མཆོག་དང་དགྱེས་པ་ལ། ། སངས་རྒྱས་ཀུན་ཁྱབ་སེམས་དཔའ་ནི། ། མཁའ་འགྲོ་མ་ཡི་རྡོ་རྗེ་གུར། ། འདི་ནི་རང་བྱུང་བཅོམ་ལྡན་འདས། ། ལྷ་ཡི་བདག་པོ་གཅིག་པུ་ཉིད། །
ཐམས་ཅད་བདག་ཉིད་རྟག་ཏུ་བཞུགས། ། འབུམ་ཕྲག་ལྔ་བདག་ཀྱཻ་རྡོ་རྗེ། ། ལས་ནི་དཀྱིལ་འཁོར་ལྔ་གསུངས་པ། ། རྡོ་རྗེ་ཅན་དང་ཕན་པའི་དང་། ། དེ་བཞིན་རྡོ་རྗེ་གཟི་བརྗིད་ཉིད། ། པད་མ་གར་གྱི་དབང་ཕྱུག་དང་། ། རྟ་བདུན་རྒྱལ་པོ་ལྔ་པ་འོ། ། རྡོ་རྗེ་མཁའ་འགྲོའི་དཀྱིལ་འཁོར་དུ། ། དཀར་མོ་རྐུན་མ་རོ་ལངས་མ། ། གྷསྨ་རི་དང་པུཀྐ་སི། །
རི་ཁྲོད་གདོལ་པ་གཡུང་མོའོ། ། རྡོ་རྗེ་ཕན་པའི་དཀྱིལ་འཁོར་དུ། ། སྐམ་པ་ཞགས་པ་མ་ཉིད་དང་། ། དོལ་མ་དང་ནི་ལྕགས་ཀྱུ་འཛིན། ། མེ་ཏོག་མ་སོགས་མཚམས་ཀྱི་ཆར། ། རྡོ་རྗེ་ཉི་མའི་དཀྱིལ་འཁོར་དུ། ། ཉི་ལག་མ་དང་མར་མེ་མ། ། རིན་ཆེན་སྒྲོན་མ་གློག་ལག་མ། ། ལཱ་སྱཱེ་ལ་སོགས་མཚམས་ཆར་རོ། ། པད་མ་ཆོས་འབྱུང་ལྕག་སྒྲོག་དང་། །
འཁྱུད་མ་གར་གྱི་དཀྱིལ་འཁོར་དུ། ། གླིང་བུ་མ་སོགས་མཚམས་ཀྱི་ཆར། ། བདག་ཉིད་ཆ་བྱད་སྦྱོར་བས་སོ། ། རྟ་ཡི་རྒྱལ་པོའི་དཀྱིལ་འཁོར་དུ། ། རྡོ་རྗེ་སྒོ་ལྕགས་ལྡེ་ཀྱོག་མ། ། སྒོ་མ་དང་ནི་གོས་འཛིན་མ། ། དེ་བཞིན་མཚམས་སུ་སྤྱན་ལ་སོགས། ། རྡོ་རྗེ་མཁའ་འགྲོ་དེ་རྣམས་ཀུན། ། རྐང་པ་གཡོན་པ་བརྐྱངས་པས་གནས། ། སྙིང་ཁར་གཡོན་བཅངས་སྡིགས་མཛུབ་སྟེ། །
ཁ་དོག་སྣ་ཚོགས་ཆེར་འབར་བའོ། ། ཤིན་ཏུ་ཞེ་སྡང་ཞེ་སྡང་ཆེ། ། གཽ་རཱི་ལ་སོགས་རབ་ཏུ་གྲགས། ། ཤིན་ཏུ་གཏི་མུག་རྨོངས་ཆེན་ལས། ། སྐམ་པ་མ་སོགས་ཆེས་བཟུང་ངོ་། ། ཤིན་ཏུ་གཟི་བརྗིད་ཆེར་གསལ་བ། ། ཉི་མ་ལ་སོགས་རབ་ཏུ་གྲགས། ། ཤིན་ཏུ་འདོད་ཆགས་ཆགས་ཆེན་ལས། ། པད་སོགས་ཆོས་ཀྱི་དཀྱིལ་འཁོར་དུའོ། ། ཕྲག་དོག་ཆེན་པོའི་སྒྲིབ་ཆེན་ལས། །
སྒོ་ལྕགས་མ་སོགས་མྱུར་འགྲོ་བདག ། ཤིན་ཏུ་ཞེ་སྡང་ཆགས་ཆེན་ལས། ། དཀར་མོ་ལ་སོགས་རབ་ཏུ་གྲགས། ། རྒྱལ་བ་མགོན་པོ་ཕན་པ་ནི། ། གཏི་མུག་ཐམས་ཅད་ཟད་པར་བྱེད། ། རྡོ་རྗེ་ཉི་མ་རྒྱལ་པོ་ཆེ། ། རྣམ་པར་རྟོག་པའི་རབ་རིབ་འཕྲོག ། རྟ་མགྲིན་འདོད་པ་ཆེན་པོ་ནི། ། འདོད་ཆགས་ཅན་གྱི་བྱང་ཆུབ་སྟེར། ། རྡོ་རྗེ་མགྱོགས་འགྲོ་ཕྲག་དོག་ཆེ། །
ཐེག་པ་གཞན་ནི་རྣམ་པར་སྤངས། ། རྡོ་རྗེ་སེམས་དཔའ་རྒྱལ་པོ་ཆེ། ། མི་བསྐྱོད་ཡེ་ཤེས་འབྱུང་པའི་གནས། ། སྐྱེ་མེད་མི་བཟད་མགྲོན་གཉེར་ཕྱིར། ། སྒྲིབ་པ་ལྔ་ནི་འཇོམས་པ་པོ། ། དེ་བཞིན་གཤེགས་པའི་རྣམ་པར་དག་པར་དག་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ཞེ་སྡང་གཏི་མུག་ང་རྒྱལ་དང་། ། འདོད་ཆགས་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེ་གཟུགས་ནི་དུ་མ་འཛིན། །
ཤིན་ཏུ་གདུག་པ་དྲག་པོ་ལ། ། ཞི་བ་ཉེ་བར་མི་སྦྱར་ཏེ། ། འདི་མཁྱེན་རྡོ་རྗེ་ཅན་ཆེན་ནི། ། རང་གིས་ཀྱཻ་རྡོ་རྗེར་གྱུར། ། ཤིན་ཏུ་སྟོང་པར་ཞེན་རྣམས་ཀྱི། ། ཡོད་མིན་བརྟུལ་ཞུགས་འཛིན་རྣམས་ཀྱི། ། སངས་རྒྱས་གཏི་མུག་སྤྱོད་དོན་དུ། ། རྡོ་རྗེ་རྫོགས་པའི་སངས་རྒྱས་གྱུར། ། ཤིན་ཏུ་ང་རྒྱལ་གདུག་རྣམས་ཀྱི། ། སྐྱེ་འགྲོའི་ང་རྒྱལ་ཟད་པར་མཛད། །
རྡོ་རྗེ་ཉི་མ་བདག་ཉིད་རྒྱལ། ། ང་རྒྱལ་ཆེན་པོའི་མུན་པ་འཇོམས། ། བྱང་ཆུབ་ཆགས་བྲལ་ལས་སྐྱེས་སྤངས། ། སེམས་ཅན་གང་ཞིག་བདེ་བྱེད་པ། ། ཆགས་པས་བྱང་ཆུབ་རབ་གྲུབ་ཕྱིར། ། པད་མ་གར་གྱི་དབང་ཕྱུག་གྱུར། ། ཐམས་ཅད་མཁྱེན་པའི་ལམ་གནས་ཤིང་། ། གང་ཞིག་ལམ་གཞན་ནས་འགྲོ་བ། ། དེ་རྣམས་བྱང་ཆུབ་རབ་སྦྱིན་ཕྱིར། ། རྡོ་རྗེ་མགྱོགས་འགྲོ་རང་གཙོ་བོ། །
དབང་པོ་གང་དང་གང་ལམ་ཉིད། ། དེ་དང་དེ་ཡི་ངོ་བོར་འགྲོ། ། མཆོག་ཏུ་ཕན་པའི་རྣལ་འབྱོར་གྱིས། ། སངས་རྒྱས་ཀུན་གྱི་བདག་ཉིད་འགྱུར། ། གང་དང་གང་གི་དངོས་པོ་ཡིས། ། སྐྱེས་པ་རྣམས་ཀྱི་ཡིད་སྦྱོར་བ། ། དེས་ན་དེ་ཡི་རང་བཞིན་འགྱུར། ། སྣ་ཚོགས་གཟུགས་ནོར་ཇི་བཞིན་ནོ། ། གང་དང་གང་གིས་འདུལ་བ་ཡིས། ། སེམས་ཅན་འདུལ་བར་འགྱུར་བ་སྟེ། །
དེ་དང་དེ་ཡི་རྣམ་པ་ཡིས། ། ཆོས་ཀྱི་བཤད་པ་བྱ་བ་འོ། ། སེམས་ཀྱི་རྡོ་རྗེ་ལས་བྱུང་བའི། ། སེམས་ཅན་སྣ་ཚོགས་རང་བཞིན་ཅན། ། སེམས་ནི་བདག་གི་རྣམ་རྟོག་གིས། ། སྐྱེ་བོ་དྲི་མས་ནག་པོར་བྱས། ། དེ་བས་ཀུན་ཏུ་རབ་འབད་པས། ། སེམས་ཀྱི་རྡོ་རྗེ་རྣམ་པར་སྦྱང་། ། སེམས་དག་པ་ནི་བདེ་བ་ཡིན། ། ཉོན་མོངས་དུག་ནི་ཐམས་ཅད་འཕྲོག །
གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མིན་ཕྱིར། ། ཐབས་ནི་སྟོང་པ་ཉིད་མ་ཡིན། ། ལྟ་བ་རྣམས་ལས་ལོག་རྣམས་དང་། ། བདག་ཏུ་ལྟ་བ་འཚོལ་རྣམས་ཀྱིས། ། བདག་ཞེན་བསམ་པ་བཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། །
སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་མྱུར་བར་འགྱུར། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་བཅུར་ལྡན། ། དེ་ཕྱིར་ཐབས་ཀྱི་བསྒྲུབ་བྱ་དང་། ། དེ་ནི་ཐབས་ཀྱི་གཟུགས་ཅན་ནོ། ། ཐམས་ཅད་ཀྱི་རྣམ་པ་མཆོག་ཏུ་ཞི་བའི་སེམས་ཅན་འཇུག་པའི་ལེའུ་སྟེ་དང་པོའོ།། ༈ །།དེ་ནས་རྡོ་རྗེ་ཁམས་གསུམ་ཐོབ། ། རྣལ་འབྱོར་མ་ཡི་རྡོ་རྗེ་གུར། ། དམ་ཚིག་མཆོད་པ་ཡིད་འོང་བ། །
འཁོར་ལ་རབ་ཏུ་བཀའ་སྩལ་པ། ། གླུ་ནི་རྡོ་རྗེ་ཅན་ལ་འབུལ། ། གར་ནི་སངས་རྒྱས་རྣམས་ལ་འབུལ། ། ཧི་ར་མཆོག་ལ་དེ་བཞིན་དྲི། ། འཇིག་རྟེན་རྗེ་ལ་བཟའ་དང་བཏུང་། ། གོས་ཀྱི་མཆོད་པ་རྟ་མཆོག་ལ། ། འདི་རྣམས་དམ་ཚིག་དམ་པ་སྟེ། ། རྡོ་རྗེ་མཆོད་པ་བྱས་པ་ཡིས། ། རྡོ་རྗེ་ཅན་ཀུན་མཉེས་པར་བྱེད། ། ཨ་ཀ་རུ་ནག་ཀྱཻ་རྡོ་རྗེ། །
ཕན་པ་ལ་ནི་ཙན་དན་དཀར། ། དམར་པོ་འཇིག་རྟེན་རྗེ་ལ་འབུལ། ། ཁ་ཆེ་རྡོ་རྗེ་སྣང་བ་ལ། ། བདུན་གྱི་རྒྱལ་པོའི་ཐམས་ཅད་དེ། ། ཧཱུྃ་རྡོ་རྗེ་ལས་བྱུང་པའི་དྲི། ། འདི་རྣམས་དྲི་ཡི་རབ་སྦྱོར་བས། ། དམ་པའི་སངས་རྒྱས་ཉིད་འཐོབ་བོ། ། ཁ་བ་ཚ་བ་རྡོ་རྗེར་དབུལ། ། མངར་བ་རྡོ་རྗེ་རྟག་པ་ལ། ། སྐྱུར་བ་རྡོ་རྗེ་ཉི་མ་ལ། །
དེ་བཞིན་ལན་ཚ་འཇིག་རྟེན་རྗེར། ། རྟ་ཡི་རྒྱལ་པོ་ཐམས་ཅད་དམ། ། སྐ་བ་རབ་ཏུ་བརྟག་པར་བྱ། ། ཀྱཻ་རྡོ་རྗེ་རྡོར་ཅན་གྱི། ། མེ་ཏོག་མདོག་གནག་རྐང་ཐུང་འབྱུང་། ། མ་ལཱི་ཀ་དང་མ་ལ་ཏི། ། ཀུན་ད་རྟག་ཏུ་སངས་རྒྱས་དབུལ། ། ཤིང་གི་དབང་མཆོག་དྲི་མེད་མདོག ། སྣང་བྱེད་ལ་ནི་སྦྱར་བར་བྱ། ། དབང་མཆོག་དམར་པོ་ཆུ་སྐྱེས་དང་། །
བན་དྷ་དམར་པོ་བྷ་ཊ་ལཾ། ། པད་མ་གར་གྱི་དབང་ལ་དབུལ། ། རྟ་མཆོག་རྡོ་རྗེ་ཅན་ལ་ཀུན། ། རྡོ་རྗེ་ཅན་གྱི་ཁྲུ་གསུམ་སྟེ། ། སངས་རྒྱས་དཀྱིལ་འཁོར་ཁྲུ་བཞི་པ། ། སྣང་བྱེད་ལ་ནི་ཁྲུ་ལྔ་ཉིད། ། པད་མ་གར་དབང་དྲུག་པ་སྟེ། ། ལྕགས་ཀྱི་རྒྱལ་པོ་དེ་བཞིན་བདུན། ། བཟའ་ལས་རྡོ་རྗེ་ཉི་མ་ཡི། ། ལམ་དུ་ལྕགས་ཀྱི་མཆོག་གི་དང་། །
གཉིད་ལས་སངས་རྒྱས་མགོན་པོ་ཡི། ། ཤིན་ཏུ་བདེ་ལ་གར་དབང་གི ། གླུ་གར་དེ་བཞིན་རོལ་མོའི་སྒྲ། ། ས་གཞི་ཡོངས་བཟུང་དུས་སུ་ནི། ། རྡོ་རྗེའི་གཟུགས་སུ་གཞག་ནས་ནི། ། བདག་གི་རྣལ་འབྱོར་རབ་ཏུ་བསྒྲུབ། ། རྡོ་རྗེའི་དབང་པོ་སྔོན་པོ་སྟེ། ། ཟླ་བ་ཆུ་ཤེལ་ཐུབ་ཆེན་གྱི། ། མཁར་ཕྱིན་སྐྱེས་པའི་མེ་ཏོག་དམར། ། པད་མ་དམར་པོ་སྤྱན་རས་གཟིགས། །
རྟ་ཡི་ཡང་མར་ག་ཏ་སྟེ། ། རིན་ཆེན་ལྔ་ཡི་རྡུལ་ཚོན་མཆོག ། དེ་ནས་བཅོམ་ལྡན་འདས་རྡོ་རྗེ་ཆེན་པོ་མཁའ་འགྲོ་མའི་རྡོ་རྗེའི་གུར་འབྱུང་པོ་འདུལ་བའི་ཏིང་ངེ་འཛིན་ལ་བཞུགས་སོ། ། དམ་ཚིག་ཡང་དག་རབ་ཕྱེ་བ། ། ཀུན་ཏུ་བཟང་པོའི་ས་བོན་བདག ། དབང་པོ་སྔོན་པོ་ལྟ་བུའི་འོད། ། ཕྱག་བཞི་འཇིགས་བྱེད་ཆེན་པོ་སྟེ། ། མཛེས་པའི་ཁྲོ་བོ་ཡི་ནི་ལུས། ། དབང་ལྡན་འབྱུང་པོ་མནན་པ་སྟེ། ། གཡས་པར་རིགས་ཀྱི་བདག་པོ་འཛིན། །
ལག་པ་གཡོན་པ་སྐྱི་ལྤགས་ཉིད། ། གཉིས་པོ་དག་གིས་ཕྱག་རྒྱར་སྦྱོར། ། ཞབས་གཡོན་བརྐྱངས་པས་ཡང་དག་གནས། ། ཅུང་ཟད་མཆེ་བས་འཇིགས་པར་བྱེད། ། མགོ་བོའི་ཕྲེང་བ་རྒྱན་མཆོག་སྟེ། ། མགོ་འཛིངས་བྱེད་དུ་བཅིང་བར་ནི། ། རི་ཡི་རྩེ་མོར་བསྒོམ་པར་བྱ། ། འབྱུང་པོ་འདུལ་བ་འགྲུབ་པར་འགྱུར། ། གནོད་སྦྱིན་དུ་མ་འབྱུང་པོ་དང་། ། གནོད་སྦྱིན་མོ་དང་ཀླུ་མོ་དང་། །
མི་མོ་ལྷ་ཡི་མཛེས་མ་ནི། ། བསྒྲུབ་པ་པོ་ཡིས་ངེས་པར་འགྲུབ། ། སྔགས་ནི་ཨོཾ་བྷུ་ཏ་ཌཱ་མ་རཱ། བྷུ་ད་ཨཱ་དྷི་པ་ཏི་ཨ་ཤོ་བྷྱོ་ཀི་རི་ཏི་ན་སརྦ་བྷུ་ཏ་པྲེ་ཏ་པི་སཱ་ཙ་ན། ས་དྷ་ཡ་ཧཱུྃ་ཕཊ྄། དེ་ནས་རྡོ་རྗེ་ཆེན་པོ་རྡོ་རྗེ་ཅན་མཁའ་འགྲོ་མའི་རྡོ་རྗེ་གུར་སྟོབས་པོ་ཆེའི་ཏིང་ངེ་འཛིན་ལ་བཞུགས་སོ། ། ཆར་ཆེན་རབ་ཏུ་དབབ་བྱ་སྟེ། ། པད་མ་འདབ་མ་བརྒྱད་པ་བསམ། ། དེར་ནི་ཀླུ་བརྒྱད་དགོད་པར་བྱ། ། སྟོབས་པོ་ཆེར་ནི་རབ་སྦྱར་བས། །
དེ་རྣམས་སྔ་མ་ཡང་དག་མནན། ། ཆར་མེད་སྟོབས་པོ་ཆེ་ལས་ནི། ། ཆུ་ཡི་ཚོགས་ནི་དབབ་པར་བྱ། ། ཁ་དོག་གནག་ཅིང་ཆེར་གསལ་བ། ། འཇིགས་པ་ཡང་ནི་འཇིགས་པར་མཛད། ། ཕྱག་བརྒྱད་ཞལ་ནི་བཞི་པ་སྟེ། ། མཁའ་ལྡིང་རྡོ་རྗེས་མནན་མཛད་པ། ། ཕྱག་རྣམས་ཀྱིས་ནི་ཀླུ་བདག་བསྣམས། ། ཕུཿཞེས་པ་ཡི་སྔགས་ཟློས་ཤིང་། ། ཧཱུྃ་དག་ནང་དུ་ཆུད་བྱས་ཏེ། །
ཕཊ྄་ནི་མཐའ་རུ་སྦྱར་བར་བྱ། ། དང་པོའི་ཞལ་ནི་ནག་པོ་སྟེ། ། གཉིས་པ་ཟླ་འོད་བཟང་པོ་ཉིད། ། གསུམ་པ་སེར་པོའི་མདོག་ལྟ་བུ། ། བཞི་པ་དམར་པོ་ཉིད་དུ་བརྗོད། ། སྦྲུལ་གྱི་རྒྱན་གྱིས་ཡན་ལག་བརྒྱད། ། རྡོ་རྗེ་སེམས་དཔས་རྣམ་པར་བརྒྱན། ། ཀླུ་རྣམས་ཀྱིས་ནི་ཆར་དབབ་ཕྱིར། ། སྟོབས་པོ་ཆེ་ནི་རབ་བསྒྲུབ་བྱ། ། དེ་ནས་རྡོ་རྗེ་འཛིན་པའི་རྒྱལ་པོ་སངས་རྒྱས་ཐམས་ཅད་ཀྱི་རང་བཞིན་འཛིན་པ་རྡོ་རྗེའི་གུར་སྨྲ་བ་པོས་སངས་རྒྱས་ཀྱི་དེ་ཁོ་ན་དབྱེ་བར་བྱའོ།།
༈ །།རྡོ་རྗེ་པད་མ་འོ་བྱས་དང་། ། རི་དྭགས་བརྒྱན་པ་ཟོས་པ་དང་། ། རྡོ་རྗེ་ཆུ་འཐུངས་ནོར་ལྡན་པ། ། སངས་རྒྱས་དེ་ཉིད་འདི་རིག་དང་། ། དག་པའི་གནས་ནི་གནས་ཆེན་པོ། ། སངས་རྒྱས་ཀུན་གྱིས་རབ་གང་པ། ། རྡོ་རྗེ་རིན་ཆེན་ཀུན་ཁྱབ་པར། ། གང་འགྱུར་ང་ཡིས་བཤད་པར་བྱ། ། ཕན་པའི་གྲོང་ཁྱེར་ཡིད་འོང་བར། ། མཁའ་འགྲོ་རྡོ་རྗེ་ལུ་གུ་རྒྱུད། །
ཞེན་པ་ཆེན་པོས་སངས་རྒྱས་ཀུན། ། ལྕགས་སྒྲོག་རྡོ་རྗེས་བཅིང་པར་བྱ། ། དགའ་ལྡན་དུ་ནི་ལྡེག་པར་འགྱུར། ། སངས་རྒྱས་རྣམས་ཀྱི་འདོད་པ་འཐོབ། ། རྒྱལ་བ་མགོན་པོ་བྱམས་པ་ནི། ། ཡེ་ཤེས་སྤྱན་གྱིས་རྣམ་པར་གཟིགས། ། རྡོ་རྗེ་ལུ་གུ་རྒྱུད་བཅིངས་པས། ། རྒྱལ་བའི་ཚོགས་རྣམས་བཅིང་པར་བྱ། ། གང་ཞིག་དངོས་གྲུབ་མི་སྟེར་ན། ། སྒྲོག་གིས་བཅིངས་ནས་དགུག་པར་བྱ། །
རྡོ་རྗེ་ཀྱོ་བ་དཀར་མོ་ཆེ། ། རྡོ་རྗེ་ཞགས་པ་ཆོམ་རྐུན་མ། ། རྡོ་རྗེ་ལྕགས་སྒྲོག་རོ་ལངས་མ། ། རྡོ་རྗེ་དྲིལ་བུ་གྷསྨ་རི། ། སངས་རྒྱས་རྣམས་ནི་དབང་དུ་བྱེད། ། བཟླས་དང་བསྒོམ་ལ་མངོན་དགའ་བའི། ། དངོས་གྲུབ་གལ་ཏེ་མི་སྟེར་ན། ། དེ་ཚེ་མཁའ་འགྲོ་མ་བཞི་ཡིས། ། སངས་རྒྱས་རྣམས་ནི་དྲག་ཤུལ་བསྒྲུབ། ། མཁའ་འགྲོ་མའི་རྡོ་རྗེ་གུར་གྱིས་རྒྱུད་ཀྱི་ནང་དུ་འབུམ་ཕྲག་ལྔ་བྲིས་པ་ཡང་དག་པར་བཤད་པར་བྱའོ། །
སངས་རྒྱས་ཀྱི་ནི་དཀྱིལ་འཁོར་འབུམ། ། རྡོ་རྗེ་ཅན་གྱི་དེ་བཞིན་འབུམ། ། འབུམ་གྱིས་རྡོ་རྗེ་ཉི་མ་ཡི། ། འབུམ་གྱིས་རྡོ་རྗེ་ཆོས་ཀྱི་འོ། ། འབུམ་ཕྲག་ཕྱེད་ཀྱིས་རྡོ་རྗེ་རྟ། ། འབྱུང་པོ་འདུལ་བ་སྟོང་ཕྲག་ལྔས། ། ལྔ་ཡིས་ལས་ནི་རབ་རྒྱས་པ། ། ལྔ་ཡིས་སངས་རྒྱས་གར་མཁན་ཉིད། ། སྟོང་ཕྲག་སུམ་ཅུ་དག་གིས་ནི། ། ཀུ་རུ་ཀུ་ལ་བརྟག་པ་འོ། །
ལྷག་མ་སྟོང་ཕྲག་ལྔ་ཡིས་ནི། ། ཆོ་གའི་རིམ་པ་རྒྱུད་ཀུན་གྱིའོ། ། རྡོ་རྗེ་མཁའ་འགྲོ་ཀྱཻ་རྡོ་རྗེ། ། འབུམ་ཕྲག་ལྔ་ནི་བྲིས་པ་འོ། ། དེ་ནས་རྡོ་རྗེ་འཛིན་པ་བློ་དང་ལྡན་པ་མཁའ་འགྲོ་མའི་རྡོ་རྗེ་གུར་སངས་རྒྱས་རྣམས་ཀྱི་གར་གྱི་ཏིང་ངེ་འཛིན་ལ་བཞུགས་སོ། ། གར་དང་གླུ་ལ་རབ་ཞེན་པའི། ། སེམས་ཅན་རྣམས་ནི་བསྡུ་བའི་ཕྱིར། ། སངས་རྒྱས་གར་མཁན་རོལ་པ་མཛད། ། སངས་རྒྱས་གར་མཁན་རྡོ་རྗེ་ཡིས། ། འདོད་ཆགས་ཅན་གྱིས་བྱང་ཆུབ་བསྒྲུབ། །
དེ་ནས་རྡོ་རྗེ་ཅན་བྱུང་སྟེ། ། མེ་ཏོག་སྙིམ་པར་རབ་སྦྱོར་བས། ། སེམས་ཅན་ཀུན་ལ་ཕན་ལྡན་པའི། ། དམ་ཚིག་དེར་ནི་བཤད་པར་བྱ། ། སེམས་ཅན་ཇི་སྙེད་པ་རྣམས་ནི། ། སེམས་ཅན་དུ་བསྡུ་བས་བསྡུས་པ། ། སྒོང་ང་ལས་སྐྱེས་པའམ། མངའ་ལས་སྐྱེས་པའམ། དྲོད་བཤེར་ལས་སྐྱེས་པའམ། རྫུས་ཏེ་སྐྱེས་པའམ།
གཟུགས་ཅན་རྣམས་སམ། གཟུགས་མེད་པ་ཅན་རྣམས་སམ། འདུ་ཤེས་ཅན་རྣམས་སམ། འདུ་ཤེས་མེད་པ་ཅན་ཉིད་རྣམས་སམ། འདུ་ཤེས་མེད་པ་པ་རྣམས་སམ། སེམས་ཅན་དེ་དག་ཐམས་ཅད་བདག་གིས་ཕྱག་རྒྱ་ཆེན་པོའི་གོ་འཕང་ལ་དགོད་པར་བྱའོ། ། དམ་ཚིག་ཆེ་བཤད་དེ་ནས་ནི། ། ཟུར་མིག་མི་གཡོ་མགོན་ཕྱུང་སྟེ། ། མི་བསྐྱོད་ཡེ་ཤེས་བརྙེས་ལྡན་པའི། ། སྟོན་པ་ལ་ནི་རྣམ་པར་སྨོད། །
ཅི་ཁྱོད་དམ་ཚིག་ཧཱུྃ་ཞེས་བྱ། ། ཐུབ་པ་ཆེན་པོ་གཞུ་ཅན་ཡིན། ། ང་མིན་སྙིང་རྗེའི་སྟོབས་དཔལ་ལྡན། ། བདག་སྟོབས་བཅོམ་པ་མིན་ནམ་ཅི། ། ཅི་ཁྱོད་དམ་ཚིག་ཨོཾ་ཞེས་བྱ། ། ཁྱོད་ནི་ཚངས་པ་ཐུབ་པ་རྣམས། ། ང་མིན་རྣམ་པར་སྣང་མཛད་དཔལ། ། ཁྱོད་ནི་མེ་བཅོམ་འདོད་པ་བྲལ། ། ཅི་ཁྱོད་དམ་ཚིག་ཨ་ཞེས་བྱ། ། མངའ་བདག་མཁའ་ལྡིང་མཁྱེན་ནམ་ཅི། །
ང་མིན་པད་མ་གར་དབང་དཔལ། ། ཁྱོད་ནི་གར་མཁན་ཉེར་བཞད་མཁན། ། ཅི་ཁྱོད་དམ་ཚིག་ཏྲཾ་ཞེས་བྱ། ། ཁྱོད་ནི་གདུགས་ཏེ་ཚ་བ་འཕྲོག ། ང་མིན་རྡོ་རྗེ་ཉི་མ་དཔལ། ། གདུགས་ཀྱི་འཁོར་ལོའི་རྣམ་ཁྱོད་ཅི་ལྟར་མིན། ། ཅི་ཁྱོད་དམ་ཚིག་ཁཾ་ཞེས་བྱ། ། ཁྱོད་ནི་མཁའ་སྟོང་རང་བཞིན་ནོ། ། ང་མིན་རྡོ་རྗེ་མགྱོགས་འགྲོ་ཡིན། ། ཁྱོད་ནི་རྟ་སྟེ་ཕ་རོལ་འགྲོ། །
ཅི་ཁྱོད་དམ་ཚིག་སྙིང་རྗེ་ཆང་། ། ཨེ་མ་ཆང་འཚོང་མཛེས་མ་འོ། ། མི་གཡོ་བདག་མིན་མཱ་མ་ཀི ། ཞང་པོའི་གྲོང་ཁྱེར་འཛིན་ནམ་ཅི། ། ཅི་ཁྱོད་དམ་ཚིག་ཞི་བ་ཉིད། ། བུད་མེད་གཡོ་རྒྱུ་འཛིན་ནམ་ཅི། ། བདག་ནི་མ་ཡིན་ལྷ་མོ་སྤྱན། ། སྤྱན་ཡིན་ན་ནི་གཡོ་དང་བཅས། ། ཅི་ཁྱོད་དམ་ཚིག་འདོད་ཆགས་ཆེ། ། སྨད་འཚོང་མ་ལ་ཅི་སྨྲར་ཡོད། །
བདག་མིན་ལྷ་མོ་གོས་དཀར་མོ། ། ཅི་ལྟར་དྲི་མ་དཀར་བ་ཡིན། ། ཅི་ཁྱོད་དམ་ཚིག་དབང་བྱེད་ཆེ། ། བཙུན་མོའི་ཕོ་ཉ་ཡིན་ནམ་ཅི། ། བདག་མིན་ཟུར་མིག་སྒྲོལ་མ་འོ། ། སྒྲོལ་མ་མིག་ནི་བཅོམ་པ་ཡིན། ། མིག་ཡོན་བདག་ནི་ནོར་དཔལ་ལྡན། ། དེ་ལྟར་ངོ་ཚ་མེད་པས་ལེགས། ། ངོ་ཚ་མེད་པས་སངས་རྒྱས་མིན། ། མཐོང་དང་མི་མཐུན་ཉུང་དུ་སྨྲོས། །
དེ་ནས་རྡོ་རྗེ་མིག་ཡོན་པོ་སྨོད་པ་པོས་གསུངས་པ། རྡོ་རྗེ་སེམས་དཔའ་ཞེ་སྡང་ཆེ། ། ཐུབ་པ་རྣམ་པར་སྣང་མཛད་རྨོངས། ། འདོད་ལ་ཞེན་པ་འཇིག་རྟེན་བདག ། སེར་སྣ་རྡོ་རྗེ་སྣང་བྱེད་དེ། ། སྐྱོན་ནི་དོན་ཡོད་ཐམས་ཅད་བྱེད། ། འདྲེན་པ་ལྔ་ནི་སྐྱོན་ལྡན་ནོ། ། སྒོང་སྐྱེས་མངལ་ནས་སྐྱེས་པ་འམ། ། དྲོད་གཤེར་སྐྱེས་དང་མཐའ་འཁོབ་བཞིན། ། གཟུགས་ཅན་རྣམས་དང་གཟུགས་མེད་དམ། །
རྫུས་ནས་སྐྱེས་པ་ཉིད་དང་ནི། ། ཐམས་ཅད་སངས་རྒྱས་བྱ་འོ་ཞེས། ། ཁྱོད་ཀྱིས་དང་པོར་གསུངས་པ་ནི། ། ཁྱོད་ཉིད་སངས་རྒྱས་གྱུར་ནས་ནི། ། དེ་རྣམས་ཇི་ལྟར་རྒྱལ་མ་མཛད། ། དེ་ཉིད་ཕྱིར་ན་བརྫུན་གསུངས་པ། ། མངའ་བདག་ཇི་ལྟར་འདི་མ་གསུངས། ། སེམས་ཅན་བསླུས་ནས་ཁྱོད་ཀྱིས་གང་། ། སངས་རྒྱས་ཉིད་དེ་ངོ་མཚར་རྨད། ། འཆི་བའི་ཚེ་འམ་མུ་གེ་འམ། །
ཕས་ཀྱི་འཁོར་ལོའི་གནོད་པ་འམ། ། རབ་གནས་དཀྱིལ་འཁོར་སྦྱིན་སྲེག་དང་། ། ཆར་པ་མེད་དང་ཞི་བ་ལ། ། སྔགས་དང་བསྒོམ་པར་ལྡན་པར་ནི། ། གང་ཞིག་བདག་ནི་རྟག་རོལ་བ། ། དེ་ཡི་མདུན་དུ་བདག་འདུག་སྟེ། ། དེར་ནི་བརྫུན་དུ་མི་འགྱུར་རོ། ། སློབ་དཔོན་ལྔ་དང་ལྷ་མོ་བཞི། ། མི་གཡོའི་བདག་ཉིད་སྨོད་པ་པོ། ། དཀྱིལ་འཁོར་ཁང་པའི་གནས་ཉིད་དུ། །
སངས་རྒྱས་གར་མཁན་རོལ་པར་མཛད། ། ཁམས་འདུལ་དེ་བཞིན་རྩ་བ་འམ། ། མ་དག་པ་ཡི་རྒྱན་རྣམས་ཀྱིས། ། སངས་རྒྱས་རྣམས་ཀྱི་གར་མཁན་གར། ། བདེ་བ་དགའ་བར་བྱེད་དང་བཅས། ། ཆོས་འབྱུང་གྲོང་ཁྱེར་ཉམས་དགའ་བར། ། རྡོ་རྗེ་དམ་ཚིག་གླུ་ཡིས་དང་། ། རྡོ་རྗེ་རྐང་པའི་གོམས་པའི་གར། ། མཐར་ནི་རྫ་རྔ་ལ་སྱཱེ་སོགས། ། ཕྱག་རྒྱ་ཆེན་པོ་རབ་སྟེར་བའི། །
དེ་ཉིད་འདི་ནི་ཆེས་གསང་ངོ་། ། རྡོ་རྗེ་སེམས་དཔའི་བཀའ་ཇི་བཞིན། ། རབ་ཏུ་འབད་པས་བསྲུང་བར་བྱ། ། གླུ་སྣ་ཚོགས་དང་། རོལ་མོའི་སྒྲ་དང་། གར་དང་འདུལ་བར་འཇུག་པ་དང་། ཆར་དབབ་པ་དང་། མི་གཡོ་བའི་བདག་ཉིད་ཆེ་བའི་ལེའུ་སྟེ་གཉིས་པའོ།། ༈ །།དེ་ནས་རྡོ་རྗེ་འཛིན་པའི་རྒྱལ་པོ། མཁའ་འགྲོ་མ་རྡོ་རྗེ་གུར་རྡོ་རྗེ་གུར་གྱི་ཏིང་ངེ་འཛིན་ལ་ཞུགས་ཏེ།
འབྱུང་པོ་ཆེན་པོའི་གཏོར་མ་གསུངས་པ། ནམ་མཁའི་ཁམས་ཀྱི་དབུས་གནས་པར། ། པད་མ་འདབ་བརྒྱད་བསྒོམ་པར་བྱ། ། དབང་པོ་ཤར་གྱི་འདབ་མར་བསམ། ། མཐར་བྱེད་ལྷོར་ནི་དགོད་པར་བྱ། ། ཆུ་བདག་ནུབ་ཀྱི་པད་མ་ལ། ། བྱང་དུ་གནོད་སྦྱིན་དགོད་པར་བྱ། ། མེར་ནི་བྱིན་ཟ་ཆེན་པོ་ཉིད། ། བདེན་བྲལ་མཚམས་སྐྱོང་དེ་བཞིན་ནོ། ། རླུང་དུ་གནས་མེད་བསམ་པར་བྱ། །
དབང་ལྡན་དུ་ནི་འབྱུང་པོ་གཙོ། ། ཉི་ཟླ་ཚངས་པ་ལ་སོགས་དང་། ། ཚངས་པའི་རིགས་ནི་དམ་པ་དང་། ། ཚངས་པ་འདུན་ན་འདོན་ཉིད་དང་། ། དགའ་ལྡན་འཐབ་བྲལ་གནས་པ་དང་། ། རྒྱལ་པོ་ཆེན་པོར་གྱུར་པ་དང་། ། གཞན་འཕྲུལ་དབང་བསྒྱུར་ཉིད་དང་ནི། ། གང་ཞིག་འཕྲུལ་དགའི་ལྷ་རྣམས་དང་། ། གཙང་མའི་གནས་སུ་གང་གནས་དང་། ། བདེ་བ་ཅན་ན་འདུག་པ་དང་། །
འོག་མིན་དུ་ནི་གནས་པ་དང་། ། འོད་ཟེར་ཅན་གྱི་འཇིག་རྟེན་ཁམས། ། སུམ་ཅུ་རྩ་གསུམ་གནས་པ་དང་། ། དེ་ཀུན་སྟེང་དུ་གནས་པར་བྱ། ། ཆོས་འབྱུང་ནང་དུ་སོན་པ་ནི། ། སྟོབས་ཀྱི་རྒྱུ་དང་དུང་སྐྱོང་དང་། ། དེ་བཞིན་མཐའ་ཡས་ནོར་རྒྱས་བུ། ། འཇོག་པོ་དང་ནི་རིགས་ལྡན་ཉིད། ། པད་ཆེན་པད་མ་བཟང་པོ་ཅན། ། ལྷ་མིན་སེམས་ཅན་དམྱལ་བ་རྣམས། །
ཆོས་ཀྱི་འབྱུང་གནས་འོག་ཏུ་འོ། ། ཨོཾ་ལས་ཚངས་པ་ལ་སོགས་ལྷ། ། ཧཱུྃ་ལས་མ་ཆགས་པ་ལ་སོགས། ། ཨ་ལས་སྟོབས་ཀྱི་རྒྱུ་ལ་སོགས། ། ལག་གཉིས་གདོང་གཅིག་ལྡན་རྣམས་ཏེ། ། སྟེང་གི་ལྷ་རྣམས་དཀར་པོ་ཆེ། ། དབང་པོ་ལ་སོགས་ནག་པོ་མཚུངས། ། རང་མཚུངས་རིག་མས་ལུས་སྤྲས་ནས། ། རྡོ་རྗེ་དྲིལ་བུས་ལག་པ་བྲེལ། ། གཡས་བརྐྱངས་པས་ནི་སྟན་ལ་གནས། །
ཚངས་སོགས་རྟག་པས་ཕྱག་རྒྱས་གདབ། ། མཆོད་སྦྱིན་བརྒྱ་སོགས་རྡོ་རྗེ་ཡིས། ། སྟོབས་ཀྱི་རྒྱུ་སོགས་གར་དབང་གིས། ། ཐམས་ཅད་རིགས་གསུམ་ལས་སྐྱེས་པའོ། ། དཀར་མོས་དགུག་པར་བྱས་ནས་ནི། ། ཆོམ་རྐུན་མས་ནི་ཞགས་འཆིང་བས། ། རོ་ལངས་མས་ནི་སྒྲོག་བཅིང་བས། ། གྷསྨ་རི་ནི་དྲིལ་བུས་དབང་། ། དེ་ནས་མཆོད་ཡོན་ཞབས་བསིལ་དབུལ། ། སྔགས་འདི་ཡིས་ནི་བསང་གཏོར་བྱ། །
ཨོཾ་ཨཱཿཧཱུྃ། ཕྱིས་ནི་འཐོར་འཐུང་དབུལ་བར་བྱ། ། སྔགས་འདི་ཡིས་ནི་གཤེགས་སུ་གསོལ། ། ཨོཾ་བཛྲ་སྭ་ཏྭ་ས་མ་ཡཱ། མ་ནུ་པ་ལ་ཡ། དྲི་ཌྷཱོ་མེ་བྷ་བ། སུ་པོ་ཥྱོ་མེ་བྷ་བ། སུ་ཏོ་ཥྱོ་མེ་བྷ་བ། སཱ་སྭ་ཏོ་མེ་བྷ་བ། ཨ་ནུ་རཀྟོ་མེ་བྷ་བ།
ཧྲི་ད་ཡ་མྨེ་ཨ་དྷི་ཏིཥྛ་སརྦ་སིད་དྷི་མྨེ་པྲ་ཡ་ཙྪ། སརྦ་ཀཱ་རྻེ་ཥུ་ཙ་མྨེ་ཙི་ཏ་པྲེ་ཡ་ཀུ་རུ་ཧཱུྃ་ཧཱུྃ་ཧ་ཧ་ཧ་ཧ་ཧོ། བྷ་ག་ཝན་སརྦ་ཏ་ཐཱ་ག་ཏ་མ་མཱེ་མུཉྩ་བཛྲི་བྷ་བ་ས་མ་ཡ་སྭ་ཏྭ་ཨཱཿ མུཿ། ། དེ་ནས་རྡོ་རྗེ་འཛིན་པའི་རྒྱལ་པོ། མཁའ་འགྲོ་མའི་རྡོ་རྗེ་གུར་རྡོ་རྗེ་མིང་གི་ཏིང་ངེ་འཛིན་ལ་ཞུགས་ཏེ། རྡོ་རྗེའི་མིང་ཕྱེ་བའོ། ། མིང་གི་དབང་གི་དུས་སུ་ནི། ། སློབ་མ་བདག་ཉིད་དབང་བསྐུར་བྱ། ། རྡོ་རྗེའི་མིང་གིས་དབང་བསྐུར་བ། །
སྐྱེ་བ་འདིར་ནི་སངས་རྒྱས་ཉིད། ། བཞད་པའི་རྡོ་རྗེ་དང་། སྒེག་པའི་རྡོ་རྗེ་དང་། མཛེས་པའི་རྡོ་རྗེ་དང་། རོལ་པའི་རྡོ་རྗེ་དང་། ཤིན་ཏུ་དགའ་བའི་རྡོ་རྗེ་དང་། ཤིན་ཏུ་དགའ་བ་མྱུ་གུའི་རྡོ་རྗེ་དང་། པད་མ་རྡོ་རྗེ་དང་། པད་མ་མྱུ་གུ་རྡོ་རྗེ་དང་། ཨ་ལ་ལ་རྡོ་རྗེ་དང་།
པད་མ་ལྕགས་ཀྱུ་རྡོ་རྗེ་དང་། ཡེ་ཤེས་རྡོ་རྗེ་དང་། ཡིད་བཞིན་གྱི་ནོར་བུའི་རྡོ་རྗེ་དང་། ཡན་ལག་མེད་པའི་རྡོ་རྗེ་དང་། ཤེས་རབ་མྱུ་གུའི་རྡོ་རྗེ་དང་། སྙིང་རྗེའི་མྱུ་གུའི་རྡོ་རྗེ་དང་། དམ་པར་དགའ་བའི་རྡོ་རྗེ་དང་། ཤིན་ཏུ་བདེ་བར་དགའ་བའི་རྡོ་རྗེ་དང་། སྤྱན་རས་གཟིགས་ཀྱི་རྡོ་རྗེ་དང་། འཇུག་པའི་རྡོ་རྗེ་དང་།
ནམ་མཁའ་རྡོ་རྗེ་དང་། ཤེས་རབ་རྡོ་རྗེ་དང་། ཕ་རོལ་ཕྱིན་པའི་རྡོ་རྗེ་དང་། འདོད་ཆགས་རྡོ་རྗེ་ནི་དག་པའི་གནས་སུ་ཕྱག་རྒྱ་ཆེན་པོ་གྲུབ་པ་རྣམས་ཀྱི་རྡོ་རྗེའི་མིང་ནི་འདི་རྣམས་སོ། ། བུད་མེད་རྣམས་ཀྱི་འབྱུང་སྟེ། རྡོ་རྗེ་སྙེམས་མ་དང་། རྡོ་རྗེ་མཚོན་ཆ་མ་དང་། རྡོ་རྗེ་ཨེ་མའོ་བདེ་མ་དང་། རྡོ་རྗེ་བདག་མེད་མ་དང་། རྡོ་རྗེ་སྤྱན་མ་དང་།
རྡོ་རྗེ་མཁའ་འགྲོ་མ་དང་། རྡོ་རྗེ་དཀར་མོ་དང་། རྡོ་རྗེ་སྒྱུ་མ་དང་། རྡོ་རྗེ་འབར་མ་དང་། རྡོ་རྗེ་འཁྲི་ཤིང་མ་དང་། རྡོ་རྗེ་མགྱོགས་མ་དང་། རྡོ་རྗེ་རོ་ལངས་མ་དང་། རྡོ་རྗེ་ལྕགས་ཀྱུ་མ་དང་། རྡོ་རྗེ་ཨ་བ་ལི་དང་། རྡོ་རྗེ་འཕྲེང་མ་དང་།
རྡོ་རྗེ་ལ་སྱཱེ་མ་དང་། རྡོ་རྗེ་བཞད་མ་དང་། རྡོ་རྗེ་འཁྱུད་མ་དང་། རྡོ་རྗེ་ཕྱེ་མ་དང་། རྡོ་རྗེ་པད་མ་དང་། རྡོ་རྗེ་འབྱུང་མ་དང་། རྡོ་རྗེ་ཆེན་མོ་དང་། རྡོ་རྗེ་འདོད་ཆགས་མ་དང་། རྡོ་རྗེ་སྒྲོལ་མ་དང་། རྡོ་རྗེ་དོ་ཤལ་མ་དང་།
རྡོ་རྗེ་སྒེག་མོ་དང་། རྡོ་རྗེ་བློ་གྲོས་མ་དང་། རྡོ་རྗེ་ཀོང་ཀ་ན་དང་། རྡོ་རྗེ་ལཱ་ལཱ་མ་དང་། རྡོ་རྗེ་དབུགས་དབྱུང་མ་དང་། རྡོ་རྗེ་རྣམ་པ་མ་ནི་མཁའ་འགྲོ་མ་རྣམས་ཀྱིའོ། ། དེ་ནས་དེ་བཞིན་གཤེགས་པ་རྣམས་ཀྱི་མཚན་དུ་གྱུར་པ། ཀྱཻ་རྡོ་རྗེ་རྡོ་རྗེ་སེམས་དཔའ་དང་། ། རྣམ་སྣང་ཆེན་པོ་དང་ནི་རང་འབྱུང་དང་། ། རྡོ་རྗེ་ར་ལི་སྐེམ་པའི་ཁྲོ་བོ་དང་། །
དེ་བཞིན་དུ་ཡང་རྡོ་རྗེ་ཁྲོ་བོ་ཉིད། ། རྡོ་རྗེ་བདུད་རྩི་བདུད་རྩི་ཐལ་སྦྱོར་དང་། ། ཧེ་རུ་ཀ་དང་སྙིང་རྗེའི་སྟོབས་ཉིད་དོ། ། རྟག་པ་དང་ནི་གཏི་མུག་རྡོ་རྗེ་དང་། ། རྣམ་པར་སྣང་མཛད་དང་ནི་ཐམས་ཅད་སྐྱོབ། ། སྒྱུ་འཕྲུལ་དང་ནི་དེ་ནས་ཨོཾ་མཛད་དང་། ། སྐུ་ཡི་རྡོ་རྗེ་རབ་ཏུ་གྲགས་པ་དང་། ། ས་སྙིང་དང་ནི་གཏི་མུག་ཆེན་པོ་དང་། ། གཤིན་རྗེ་གཤེད་དང་ཐོ་བའི་དབང་ཕྱུག་དང་། ། དེ་བཞིན་གཤེགས་དང་ཤཱཀྱ་ཐུབ་པ་དང་། །
སངས་རྒྱས་ཞེས་བྱར་རབ་ཏུ་གྲགས་པ་འོ། ། རྡོ་རྗེ་ཉི་མ་དེ་ནས་རིན་ཆེན་བདག ། དེ་བཞིན་དུ་ཡང་རིན་ཆེན་རྒྱལ་པོ་ཉིད། ། རྡོ་རྗེ་གཟི་བརྗིད་དང་ནི་རྒྱལ་པོ་ཆེ། ། རྡོ་རྗེ་བདུད་ཟིལ་ནོན་དང་ནི་སྣང་བྱེད་དོ། ། རྟ་མགྲིན་དང་ནི་འཇིག་རྟེན་བདག་པོ་དང་། ། རྡོ་རྗེ་ཆོས་དང་སྤྱན་རས་གཟིགས་དང་ནི། ། པད་མ་གར་དབང་དང་ནི་འདོད་ཆགས་དང་། ། འཇིག་རྟེན་མགོན་པོར་རབ་ཏུ་གྲགས་པ་འོ། ། དམ་པའི་རྟ་དང་རྟ་ཡི་རྒྱལ་པོ་དང་། །
བདུན་གྱི་རྒྱལ་པོ་དེ་ནས་ལྕགས་རྒྱལ་དང་། ། དམ་ཚིག་རྡོ་རྗེ་དང་ནི་རྟ་མཆོག་དང་། ། དེ་བཞིན་དུ་ཡང་ལས་ཀྱི་རྡོ་རྗེ་ཉིད། ། དོན་ཡོད་དང་ནི་དོན་ཡོད་གྲུབ་པ་དང་། ། རྡོ་རྗེ་མགྱོགས་འགྲོར་རབ་ཏུ་གྲགས་པའོ། ། རྡོ་རྗེ་སེམས་དཔའ་དེ་ནས་རྡོ་རྗེ་ཅན། ། རྣམ་པར་རྒྱལ་བ་ཕྱག་ན་རྡོ་རྗེ་དང་། ། དཔེ་མེད་རོ་མཉམ་ཤིན་ཏུ་དགའ་བ་དང་། ། དམ་པ་དང་པོ་བདེ་བ་ཆེན་པོ་འོ། ། འདོད་ཆགས་ཞེ་སྡང་གཏི་མུག་དང་། །
དམ་ཚིག་སེམས་དཔའ་ནོར་བུ་ནི། ། འདི་རྣམས་རིགས་ནི་དྲུག་ཏུ་བརྗོད། ། འདོད་པའི་ཐར་པ་བསྒྲུབ་པ་འོ། ། དེ་བཞིན་གཤེགས་པ་ཐམས་ཅད་ཀྱི་མཚན་གྱི་ལེའུ་སྟེ་གསུམ་པའོ།། ༈ །།རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཉིད། ། སྒྱུ་མའི་བརྟག་པ་གཉིས་པ་སྟེ། ། རྡོ་རྗེ་གར་ནི་གསུམ་པ་འོ། ། བཞི་པ་སྣ་ཚོགས་བརྟག་པ་ཞེས། ། རྡོ་རྗེའི་བརྟག་པ་ལྔ་པ་འོ། །
བརྟག་པ་དྲུག་པ་སྟོབས་པོ་ཆེ། ། བརྟག་པ་བདུན་པ་མི་གཡོ་མགོན། ། བརྒྱད་པ་གཟུངས་ཀྱི་བརྟག་པ་སྟེ། ། མཁའ་འགྲོ་ཀུ་རུ་ཀུལླེ་དགུ། ། བཅུ་པ་འདུལ་བའི་བརྟག་པ་སྟེ། ། རྣམ་པར་སྣང་མཛད་བཅུ་གཅིག་པ། ། དངོས་གྲུབ་བརྟག་པ་བཅུ་གཉིས་པ། ། སྒྲོལ་མའི་བརྟག་པ་བཅུ་གསུམ་པ། ། རྡོ་རྗེ་ཕག་མོ་བཅུ་བཞི་པ། ། བཅོ་ལྔ་པ་ནི་གཟི་བརྗིད་ཆེ། །
བདག་མེད་བརྟག་པ་བཅུ་དྲུག་པ། ། གཤིན་རྗེ་གཤེད་ཀྱི་བཅུ་བདུན་པ། ། ཧཱུྃ་མཛད་ལ་ནི་བཅོ་བརྒྱད་པ། ། དབྱངས་ཅན་གྱི་ནི་བཅུ་དགུ་པ། ། སྦྱིན་སྲེག་བརྟག་པ་ཉི་ཤུ་པ། ། རབ་གནས་ཉི་ཤུ་རྩ་གཅིག་པ། ། དཀྱིལ་འཁོར་ཆེན་པོའི་བརྟག་པ་ནི། ། ཉི་ཤུ་རྩ་གཉིས་སུ་ནི་བརྗོད། ། གཏོར་མའི་བརྟག་པ་ཉི་ཤུ་གསུམ། ། ཉི་ཤུ་བཞི་པ་སྟ་གོན་གནས། །
མངོན་པར་རྟོགས་པ་ཉི་ཤུ་ལྔ། ། དེ་བཞིན་ཕྱག་རྒྱ་ཉི་ཤུ་དྲུག ། བྱེད་པ་ཉི་ཤུ་རྩ་བདུན་པ། ། གླུ་ནི་ཉི་ཤུ་རྩ་བརྒྱད་པ། ། གར་གྱི་དབང་ཕྱུག་བརྟག་པ་ནི། ། སུམ་ཅུར་གཅིག་མེད་སུམ་ཅུ་པ། ། བརྟག་པ་སུམ་ཅུ་པར་ནི་བཤད། ། སྟོང་ཕྲག་སུམ་ཅུའི་གྲངས་ཀྱིས་ནི། ། མཁའ་འགྲོ་མཁའ་འགྲོ་མ་རྣམས་ཀྱི། ། འབུམ་ཕྲག་ལྔ་ཡི་རྒྱ་མཚོ་ཆེ། །
ཀྱཻ་རྡོ་རྗེ་རྡོར་འཆང་གི ། རྒྱུད་ནི་ཨེ་མ་རྒྱས་བསྟན་པ། ། འབུམ་ཕྲག་ལྔ་བདག་ཀྱཻ་རྡོ་རྗེའི། ། དག་པའི་སྙིང་པོས་ཡོངས་བཟུང་པ། ། རྡོ་རྗེ་མཁའ་འགྲོས་གསུངས་པ་སྟེ། ། འདི་ནི་རྒྱུད་ཀྱི་ངེས་པ་འོ། ། ཀྱཻ་རྡོ་རྗེ་རྣལ་འབྱོར་རྒྱུད། ། དང་པོར་རྒྱལ་བ་རྣམས་ཀྱིས་བཤད། ། ཕྱི་ནས་རྣལ་འབྱོར་མ་རྒྱུད་ནི། ། དེ་ཉིད་བུད་མེད་གཟུང་ཕྱིར་རོ། །
བཅོམ་ལྡན་འདས་ཇི་ལྟར་ན་སྤྲོས་པ་ལས་བསྡུས་པ་ལགས། བསྐལ་པ་བཟང་པོ་ལ་བྱང་ཆུབ་སེམས་དཔའ་རྣམས་དང་སོ་སོའི་སྐྱེ་བོ་རྣམས་ཚེ་ཐུང་བར་འགྱུར་ན། ཇི་ལྟར་ན་དེ་རྣམས་འཛིན་པར་འགྱུར། ཇི་ལྟར་ན་དེ་རྣམས་ཐོས་པར་འགྱུར། ཇི་ལྟར་ན་དེ་རྣམས་སེམས་པར་འགྱུར། བཅོམ་ལྡན་འདས་ཇི་ལྟར་ན་སྐྱེ་བོ་ཕལ་པ་ཚེ་ཐུང་བར་འགྱུར་བ་ལགས། རྡོ་རྗེ་འཛིན་པས་བཀའ་སྩལ་པ། རེ་ཞིག་གང་དག་སློབ་དཔོན་རྣམས་སུ་འགྱུར་བ་དེ་རྣམས་རྩ་བའི་ལྟུང་བར་འགྱུར་བ་དང་། གང་དག་སྤྱོད་པ་པོ་དེ་རྣམས་ནི་མི་དགེ་བ་བཅུའི་ལས་ཀྱི་ལམ་ལ་སྤྱོད་པར་འགྱུར་བ་དང་། གང་དག་སོ་སོའི་སྐྱེ་བོ་དེ་དག
སྲོག་ཆགས་གསོད་པར་འགྱུར་བ་དང་། གང་དག་མ་མོའི་ཚོགས་རྣམས་གཅིག་ཏུ་འདོད་པ་ལ་ཞེན་པར་འགྱུར་བ་སྟེ། དེའི་ཕྱིར་ན་རྒྱུད་ཐམས་ཅད་ཀྱི་བསྟན་པ་རྒྱས་པ་མ་ཡིན་ནོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྡོ་རྗེ་འཛིན་པའི་རྡོ་རྗེའི་གསུང་ཐོས་ནས། མཉེས་པར་གྱུར་ཅིང་དགྱེས་པ་རྙེད་ནས་ཚིག་འདི་གསུངས་པ། སྙིང་རྗེ་ཆེན་པོ་རྡོ་རྗེ་ཆེ། ། ང་ནི་དུར་ཁྲོད་ཆུ་འགྲམ་དང་། ། ནགས་ཚལ་སྐྱེ་བོ་མེད་གྲོང་དུ། ། བསྙེན་བསྐུར་ཅན་ལ་དངོས་གྲུབ་སྟེར། ། མཚོ་སྐྱེས་རྣམ་པའི་འགྲམ་ཡིད་འོང་། །
སྐུ་གདུང་ཟབ་མོའི་མཆོད་རྟེན་དང་། ། རྐང་འཐུང་རློན་པའི་འོག་ཏུ་ནི། ། ང་ནི་སངས་རྒྱས་དངོས་གྲུབ་སྟེར། ། ཚོང་དུས་གྲོང་བརྡལ་ཉིད་དང་ནི། ། ཡང་ཐོག་རྣམ་པའི་ཁྱིམ་དུ་ནི། ། རྡོ་རྗེ་ཉི་མ་བརྟན་པ་དང་། ། བསྙེན་བསྐུར་ཅན་ལ་དངོས་གྲུབ་སྟེར། ། གླུ་གར་རབ་ཏུ་འཆིང་བ་དང་། ། ཆང་འཚོང་མ་ཡི་ཁྱིམ་དུ་ནི། ། འདི་ལྟར་པད་མ་གར་མཁན་ང་། །
བསྙེན་བསྐུར་ཅན་ལ་དངོས་གྲུབ་སྟེར། ། རྟག་ཏུ་མགྱོགས་འགྲོ་ཞོན་འགྱུར་དང་། ། རེས་འགའ་ལམ་དུ་འགྲོ་བ་ན། ། རྟ་ནི་དོན་ཡོད་བརྟན་པ་ང་། ། དངོས་གྲུབ་རྡོ་རྗེ་རྣམས་སྟེར་རོ། ། དེ་ནས་བཅོམ་ལྡན་འདས་རྡོ་རྗེ་ཅན་ཆེན་པོ་མཁའ་འགྲོ་མ་རྡོ་རྗེ་གུར་ཕྱག་རྒྱ་རྣམ་པར་རྒྱལ་བའི་ཏིང་ངེ་འཛིན་ལ་ཞུགས་ཏེ། ཕྱག་རྒྱ་དང་ཕྱག་མཚན་ཡང་དག་པར་བཤད་པ། སྐུ་གསུང་ཐུགས་ཀྱི་བརྟག་པ་ལས། ། ཕྱག་རྒྱ་རྣམ་གསུམ་ཤེས་པར་བྱ། ། སྐུ་ལ་ལག་པའི་ཕྱག་རྒྱ་ཡིན། །
སྔགས་བཟླས་པ་ལས་ངག་ཕྱག་རྒྱ། ། སེམས་ལ་མཚན་མའི་ཕྱག་རྒྱ་ཡིན། ། དེ་ཉིད་བསམ་གཏན་དཀྱིལ་འཁོར་ལོ། ། ལག་པ་གཡས་པ་སྐམ་པ་སྟེ། ། གཡོན་ན་སྡིགས་མཛུབ་དེ་བཞིན་ནོ། ། མཁའ་འགྲོ་སྐམ་པ་མ་འཇིགས་མ། ། གདུག་པ་རྣམས་ཀྱི་འཁུར་བ་འདོན། ། གཡས་པའི་ལག་ན་ཞགས་པ་སྟེ། ། གདུག་པ་རྣམས་བཅིངས་རྣམ་པར་དགུག ། དེ་འདི་ཞགས་པ་མ་ཞེས་བཤད། །
གཡོན་པས་གདུག་པ་སྡིགས་མཛུབ་མ། ། གཡས་ན་ཉ་རྒྱ་ཟླུམ་པོ་སྟེ། ། གདུག་པ་རྣམས་ནི་བཀྲི་བར་འདོད། ། འདི་ནི་རྟག་ཏུ་དོལ་ཟླུམ་བཤད། ། གཡོན་པས་གདུག་པ་སྡིགས་མཛུབ་མཛད། ། ལག་པ་གཡས་པར་ལྕགས་ཀྱུ་སྟེ། ། གདུག་པ་རྣམས་ནི་དགུག་པར་འདོད། ། འདི་དེ་རྡོ་རྗེ་ཀྱོ་མར་བཤད། ། གཡོན་པས་གདུག་ལ་སྡིགས་མཛུབ་མ། ། ལག་པ་གཡས་པར་ཉི་མ་སྟེ། །
གཏི་མུག་མུན་པ་རྣམ་པར་འདྲལ། ། གཡོན་པ་སྡིགས་མཛུབ་མར་ནི་བཤད། ། འདི་ནི་རྡོ་རྗེ་ཉི་མར་འདོད། ། ལག་གཡས་མར་མེའི་སྡོང་སྣོད་དེ། ། དེ་བཞིན་གཡོན་པར་སྡིགས་མཛུབ་བོ། ། འདི་དེ་རྡོ་རྗེ་མར་མེར་བཤད། ། རྣམ་པར་རྟོག་པའི་རབ་རིབ་བརྗོད། ། ལག་པ་གཡས་ན་རིན་པོ་ཆེ། ། སེམས་ཅན་རྣམས་ལ་སྦྱིན་པ་སྟེར། ། གཡོན་པར་སྡིགས་མཛུབ་འཛིན་པ་མོ། །
རིན་ཆེན་སྒྲོན་མར་འདི་རབ་བརྗོད། ། གློག་ནི་ལག་པ་གཡས་པར་ཏེ། ། རྣམ་པར་རྟོག་པའི་ཆུ་སྦྱིན་འཇོམས། ། དེ་འདི་གློག་ལག་མར་ཤེས་བྱ། ། དེ་བཞིན་གཡོན་པར་སྡིགས་མཛུབ་མ། ། ལག་པ་གཡས་པར་པད་མ་སྟེ། ། པད་མའི་འདོད་ཆགས་བརྗོད་པར་བྱ། ། གཡོན་པས་སྡིགས་མཛུབ་མ་ཉིད་དེ། ། འདི་ནི་མཁའ་འགྲོ་པད་མར་བཤད། ། གཡས་པར་བ་གའི་པད་མ་སྟེ། །
བདེ་བ་ཆེན་པོ་རྣམ་པར་འཕེལ། ། གཡོན་ན་སྡིགས་མཛུབ་འཛིན་མ་སྟེ། ། འདི་ནི་ཆོས་འབྱུང་མར་ནི་བརྗོད། ། གཡས་པའི་ལག་ན་ལྕགས་སྒྲོག་སྟེ། ། བྱང་ཆུབ་ཞེན་པས་ཀུན་འཆིང་བ། ། གཡོན་ན་སྡིགས་མཛུབ་འཛིན་མ་སྟེ། ། འདི་ནི་རྡོ་རྗེ་སྒྲོག་མར་བརྗོད། ། སངས་རྒྱས་རྗེས་ཆགས་འཆིང་བ་ཡིས། ། བདག་ཉིད་འཁྱུད་མར་འདོད་པ་སྟེ། ། བྱང་ཆུབ་ཆགས་པས་རབ་བསྒྲུབ་མ། །
འདི་ནི་རྡོ་རྗེ་འཁྱུད་པར་བཤད། ། གཡས་པའི་ལག་ན་སྒོ་ལྕགས་ཏེ། ། ཡེ་ཤེས་ཀུན་གྱི་བསྲུང་བ་མོ། ། གཡོན་ན་སྡིགས་མཛུབ་འཛིན་པ་མོ། ། འདི་དེ་རྡོ་རྗེ་སྒོ་ལྕགས་བརྗོད། ། གཡས་པའི་ལག་ཏུ་ལྡེ་ཀྱོག་སྟེ། ། ཡེ་ཤེས་བླངས་ནས་གཅོད་པ་མོ། ། གཡོན་ན་སྡིགས་མཛུབ་འཛིན་པ་མོ། ། འདི་དེ་རྡོ་རྗེ་ལྡེ་ཀྱོག་བརྗོད། ། གཡས་པའི་ལག་པས་སྒོ་མ་ནི། །
ཡེ་ཤེས་སྐྱེས་པ་མ་སྤངས་པ་འོ། ། གཡོན་ན་སྡིགས་མཛུབ་འཛིན་པ་མོ། ། འདི་ནི་རྡོ་རྗེ་སྒོ་མར་བརྗོད། ། ལག་པ་གཡས་པར་ཡོལ་བ་ནི། ། རང་མཚུངས་བཙུན་མོ་བསྲུང་བ་ཉིད། ། གཡོན་ན་སྡིགས་མཛུབ་འཛིན་པ་མོ། ། རྡོ་རྗེ་ཡོལ་བ་མོར་ནི་བརྗོད། ། དེ་འདི་སངས་རྒྱས་ཐམས་ཅད་ཀྱི། ། མཁའ་འགྲོ་མ་ཡི་དམ་པའི་ཚོགས། ། མཁའ་འགྲོ་ལྔ་ནི་རབ་བསྒྲུབ་ཕྱིར། །
མཁའ་འགྲོ་མ་ཡི་རྒྱུད་གསུངས་སོ། ། དེ་ནས་བྱང་ཆུབ་སེམས་དཔའ་དེ་རྣམས་ཐམས་ཅད་མཁའ་འགྲོ་མའི་རྡོ་རྗེའི་གསུང་ཐོབ་ནས་ངོ་མཚར་སྐྱེས་པར་གྱུར་ཏེ། བཅོམ་ལྡན་འདས་ཕྱག་རྒྱ་འཕྲོག་པ་འདི་ནི་ཅི་ཉི་ཚེ་བའི་དམ་ཚིག་ཕྱག་རྒྱ་འཕྲོག་པ་ལགས་སམ། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམས་ལ་འདི་སྐད་ཅེས་བཀའ་བསྩལ་པ། བཅོམ་ལྡན་འདས་བྱང་ཆུབ་སེམས་དཔའ་རྣམས་འོད་ཟེར་ཅན་གྱི་འཇིག་རྟེན་གྱི་ཁམས་ན་རྡོ་རྗེ་ངེས་པར་བརྗོད་པ་ཞེས་བྱ་བའི་ལུང་བསྟན་པ་ཡོད་དེ་འདི་ནི་དེའི་ཡིན་ཏེ། ཌཻ་བཱཻ་ཧཱ་ཡ་ས་ག་མ་ནེའི་སྐད་ཀྱི་དབྱིངས་འདིས་རྣམ་པར་བརྟགས་པ་སྟེ། ཐམས་ཅད་ཀུན་ཏུ་ནམ་མཁར་སྤྱོད་པར་གྲུབ་པས། འདི་ནི་མཁའ་འགྲོ་མར་རབ་ཏུ་གྲགས་སོ། ། དེ་ནས་བྱང་ཆུབ་སེམས་དཔའ་དེ་རྣམས་ཐམས་ཅད་ཚིག་འདི་ཐོས་ནས་དགའ་བ་མགུ་བ་ཉེ་བར་ཐོབ་པར་གྱུར་ནས། ཚིག་འདི་དག་གསོལ་པ། །
ཨེ་མ་མཁའ་འགྲོ་མ་ཡི་རྒྱུད། ། རྒྱུད་ཀུན་ལས་ནི་ཕྱི་མ་དང་། ། རྟོགས་སླ་རྟོགས་པར་དཀའ་བ་དང་། ། རིག་དང་མི་རིག་པ་ཉིད་དོ། ། དེ་ནས་དེ་བཞིན་གཤེགས་པ་མི་བསྐྱོད་པ་ལ་སོགས་པ་རྡོ་རྗེ་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་རྣམས་ཀྱི་སེམས་བསྐུལ་བའི་ཕྱིར་འདི་སྐད་གསུངས་སོ། ། བཅོམ་ལྡན་འདས་བྱང་ཆུབ་སེམས་དཔའ་ཐམས་ཅད་འདི་ལ་རྡོ་རྗེའི་གུར་རྒྱུད་ཀྱི་རྒྱལ་པོ་ཆེན་པོ་འདིར་ཇི་ལྟར་རྣལ་འབྱོར་མ་རྣམས་དང་མཁའ་འགྲོ་མ་རྣམས་ཀྱི་བསྡུ་བ་ཡིན། བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ཀྱིས་གསོལ་པ། སྒོ་ང་ལས་སྐྱེ་བ་ལ་སོགས་པ་མཐའ་ཡས་པ་ངས་སྲིད་པ་ལས་བསྒྲལ་བར་བྱའོ་ཞེས་སྨོན་ལམ་སྔོན་དུ་འགྲོ་བའི་བྱང་ཆུབ་གོང་དུ་རྡོ་རྗེ་འཛིན་པས་གསུངས་ན། ཅིའི་ཕྱིར་སྲོག་ཆགས་རྣམས་གསད་པ་དང་། གཅིག་ཏུ་འདོད་པའི་བཙུན་མོ་རྣམས་སྤངས་ལགས།
ལྟ་བ་ལས་ནི་ལོག་རྣམས་དང་། ། བཙུན་མོ་རྣམས་ནི་བསྡུ་བའི་ཕྱིར། ། མཁའ་འགྲོ་མ་ཡི་རྒྱུད་བཤད་དོ། ། བདེ་བའི་ཐབས་ནི་མདོར་བསྡུས་པ། ། གཞུང་ཉུང་དོན་ནི་རྒྱས་པ་སྟེ། ། བློ་དམན་རབ་ཏུ་སད་བྱེད་པ། ། རྒྱུད་ཀུན་གྱི་ནི་སྙིང་པོར་ངེས། ། སྔགས་རྣམས་ཀྱི་ནི་ཁྱད་པར་དུའོ། ། རྡོ་རྗེ་ངེས་པར་བརྗོད་པ་ཞེས་བྱ་བའི་ཏིང་ངེ་འཛིན་ཏོ། ། འདི་ནི་བཤད་པ་ཙམ་གྱིས་ནི། །
བདག་མེད་རྣལ་འབྱོར་མ་ཉིད་ཀྱིས། ། སྔོན་དུ་གར་གྱིས་མཆོད་བྱས་ཏེ། ། རང་གི་འཁོར་ལ་འདི་གསུངས་པ། ། སངས་རྒྱས་རྡོ་རྗེ་སེམས་དཔའ་དང་། ། གལ་ཏེ་རྡོ་རྗེ་ཆོས་དང་ནི། ། རྟ་མཆོག་རྡོ་རྗེ་ཉི་མ་ཡང་། ། བདག་གིས་སྤངས་ན་མི་འགྲུབ་སྟེ། ། ང་ཉིད་སངས་རྒྱས་ཐམས་ཅད་ཀྱི། ། ཡུམ་གྱི་གཟུགས་ཀྱིས་སྐྱེད་པར་བྱེད། ། དེ་རྣམས་ཀྱི་ནི་མཛེས་མ་ང་། །
དེ་ལ་ང་ནི་དངོས་གྲུབ་སྟེར། ། མིག་སྨན་དང་ནི་རྐང་བྱུག་དང་། ། རལ་གྲི་ས་འོག་སྒྲུབ་པ་དང་། ། རི་ལུ་མཁའ་ལ་སྤྱོད་པ་དང་། ། མི་སྣང་བ་དང་བཅུད་ཀྱིས་ལེན། ། རིག་འཛིན་འཁོར་ལོ་བསྒྱུར་བ་ཉིད། ། བུ་མོ་དམ་པ་འགུགས་པ་ནི། ། བདག་མཉེས་པས་ནི་སྒྲུབ་པ་པོས། ། དངོས་གྲུབ་རྡོ་རྗེ་རྣམས་འཐོབ་བོ། ། སྤྲོས་པ་རྣམ་པ་མང་པོར་ནི། །
སྨྲས་པ་འདིས་ནི་ཅི་ཞིག་བྱ། ། བདག་སྤངས་ངེས་པར་མི་འགྲུབ་ཅིང་། ། བྱང་ཆུབ་མེད་ཅིང་བསྒོམ་པ་མེད། ། གང་ཞིག་རྟག་ཏུ་བདག་དྲན་ཞིང་། ། རྟག་ཏུ་ཀློག་ཅིང་སེམས་དཔའ་དང་། ། སྔགས་ཀྱི་ཕྲེང་བ་བཟླས་པ་དང་། ། ང་ཡི་སྐུ་ནི་བསྒོམ་བྱེད་པ། ། གལ་ཏེ་སྒྱུ་མའི་ཚུལ་གྱིས་སམ། ། གལ་ཏེ་རྨི་ལམ་འདྲ་བར་བལྟ། ། ཤིན་ཏུ་བསྒོམ་པའི་རིམ་པ་ལས། །
མངོན་སུམ་དུ་ནི་མཐོང་བར་འགྱུར། ། གཟུགས་བརྙན་རབ་ཏུ་སྦྱོར་བ་ལས། ། དེ་ཡི་དངོས་གྲུབ་སྦྱིན་པར་བྱ། ། རྡོ་རྗེ་པད་མ་རབ་སྦྱོར་བས། ། ཤིན་ཏུ་བདེ་ཆེན་སྦྱོར་བ་ལས། ། གང་ཞིག་བདག་ལ་འདོད་སྟེར་བ། ། ལུས་ཅན་དེ་ལྟ་སྨོས་ཅི་དགོས། ། གང་ཞིག་ཉི་མ་གཅིག་བསྒོམ་པ། ། རྡོ་རྗེ་མཆོད་པའི་སྦྱོར་བ་ལས། ། ཤེས་རབ་ཕ་རོལ་ཕྱིན་དངོས་གྲུབ། །
སྟེར་ཏེ་འདི་ལ་ཐེ་ཚོམ་མེད། ། བདག་ཉིད་ཧེ་རུ་ཀར་བྱས་ཤིང་། ། རང་གི་བཙུན་མོ་ངར་བསྒོམས་ནས། ། གང་ཞིག་རྣལ་འབྱོར་ཆེས་འདོད་པ། ། དེ་རྣམས་ལ་ནི་ང་མཉེས་འགྱུར། ། འདོད་པའི་ཡོན་ཏན་ལྔ་ལྡན་ཞིང་། ། སྤྲོ་བ་དགའ་བར་ལྡན་པ་དང་། ། གླུ་དང་རོལ་སྒྲའི་རྣམ་པ་དང་། ། འདོད་ཀུན་བདེ་བ་སྤྲོ་བ་དང་། ། སྣ་ཚོགས་སྒེག་པར་ལྡན་པ་དང་། །
སྣ་ཚོགས་རོ་ཡི་བཏུང་བ་དང་། ། སྣ་ཚོགས་གོས་ཀྱི་རི་མོ་ཅན། ། སྣ་ཚོགས་དྲི་ཡི་བྱུག་པ་ཡིས། ། གང་ཞིག་བདག་དང་རྟག་ཉལ་བ། ། དེ་ཡི་དངོས་གྲུབ་སྟེར་བ་ང་། ། ཕྱག་རྒྱ་ཆེན་པོའི་གནས་འདུག་པ། ། དེ་ཡི་འདོད་པ་མར་འགྱུར་རོ། ། ཨོཾ་ཨ་ཨཱ་ཨི་ཨཱི་ཨུ་ཨཱུ་རི་རཱི་ལི་ལཱི་ཨེ་ཨཻ་ཨོ་ཨཽ་ཨཾ་ཨ་སྭཱཧཱ། གང་ཞིག་འདིས་ང་སྐུལ་བར་བྱེད་པའི་རྒྱལ་བའི་སྲས་དེ་རྣམས་ཀྱི་ཡན་ལག་ཏུ་བུད་མེད་ཀྱི་སྒྱུ་མའི་བདེ་བ་ཡང་དག་པའི་གནས་ཀྱིས་འདུག་གོ ། རྡོ་རྗེ་མ་ནི་ཤར་དུ་སྦྱིན་པར་བྱའོ། །
ལྷོ་ཕྱོགས་སུ་ནི་དཀར་མོའི་གཟུགས་ཅན་མའོ། ། ནུབ་ཕྱོགས་སུ་ནི་ཆུའི་མཁའ་འགྲོ་མའོ། ། བྱང་དུ་ནི་རྡོ་རྗེ་མཁའ་འགྲོ་མའོ། ། ང་དབུས་སུ་གཞག་སྟེ། སྙིང་པོ་དང་བཅས་པའི་དཀྱིལ་འཁོར་དུ་གང་ཞིག་བསམ་པར་བྱེད་པ་དེའི་བདག་མཛེས་མ་སྟེ། ཕྱག་གཉིས་ཞལ་གཅིག་མའོ། ། གྲི་གུག་དང་སྐྱེས་པའི་ཐོད་པས་བྲེལ་བ། སྟག་གི་པགས་པ་བགོས་པ། སྤྱན་གསུམ་པ། སྐྲ་གྱེན་དུ་བརྫེས་པ།
ཕྱག་རྒྱ་ལྔས་རྣམ་པར་བརྒྱན་པ། ཤར་གྱི་སྒོར་ནི་དཀར་མོ་ཆེན་མོའོ། ། ལྷོར་ནི་ཆོམ་རྐུན་མའོ། ། ནུབ་ཀྱི་སྒོར་ནི་ཆུ་མའོ། ། དེ་བཞིན་དུ་བྱང་དུ་ནི་གྷསྨ་རིའོ། ། དབང་ལྡན་དུ་ནི་པུ་ཀྐ་སིའོ། ། འཚེད་པའི་མཚམས་སུ་རི་ཁྲོད་མའོ། ། སྲིན་པོའི་མཚམས་སུ་གདོལ་པ་མོའོ། ། རྟག་ཏུ་འགྲོ་བར་ནི་གཡུང་མོའོ། ། འདི་སོགས་རྣམས་ནི་མཚམས་དང་མཚམས་བྲལ་དུ་སྦྱིན་ནོ། །
གང་ཞིག་བདག་རབ་ཏུ་སྒོམ་པར་བྱེད་པ་དེའི་ཡན་ལག་མཐིལ་དུ་ཕྱིན་པའི་དཔལ་སུས་ཀྱང་དབྲོག་པར་མི་ནུས་སོ། ། ཐམས་ཅད་ཀྱང་ཁ་དོག་ནག་པོར་མཚུངས་པ། རབ་ཏུ་སོན་པའི་སྟེང་དུ། གར་དང་བཅས་པ། ཁྲོ་མོ་ཆེན་མོ། དཔའ་མོ། གཡོན་ན་ཁ་ཊྭཱཾ་ག་འཛིན་པ་མོའོ། ། དེ་ནས་བཅོམ་ལྡན་འདས་རྡོ་རྗེ་ཅན་མཁའ་འགྲོ་མའི་རྡོ་རྗེ་གུར་མཆོག་ཏུ་དགའ་བའི་ཏིང་ངེ་འཛིན་ལ་བཞུགས་ཏེ། རིག་མའི་དབང་ཡང་དག་པར་བཤད་པ། རང་གི་རིག་མ་སྐྱེས་བུའི་ཆུས། །
བུམ་པ་བརྒྱད་པོ་ཐམས་ཅད་ཀྱིས། ། རྡོ་རྗེ་ཐུགས་ནི་རབ་བསྒོམས་པས། ། རྡོ་རྗེ་ཅན་རྣམས་དབང་བསྐུར་བྱ། ། རྡོ་རྗེ་ཉི་མ་རབ་བསྒོམས་ལ། ། དེར་ནི་དབུ་རྒྱན་སྦྱིན་པར་བྱ། ། ཐམས་ཅད་སྔོན་བཞིན་ངེས་བསམས་ནས། ། རྡོ་རྗེ་ཚིགས་བཅད་སྦྱོར་བ་ལས། ། རྡོ་རྗེ་ཆེན་པོ་རྩེ་དགུ་པ། ། སྙིང་ཀར་རང་གི་ལག་པ་བྱ། ། སློབ་མ་འཇིག་རྟེན་དབང་ཕྱུག་བྱས། །
རྡོ་རྗེ་སེམས་དཔས་དབང་བསྐུར་བྱས། ། སངས་རྒྱས་རྡོ་རྗེའི་དབང་འདིས་ནི། ། དེ་རིང་ཁྱོད་ནི་དབང་བསྐུར་འགྱུར། ། འདི་དེ་སངས་རྒྱས་ཐམས་ཅད་ཉིད། ། བཟང་གྲུབ་ཕྱིར་ནི་རྡོ་རྗེ་ཟུངས། ། སློབ་མ་ལྕགས་མཆོག་ལྷ་མོ་ནི། ། སྒྲོལ་མས་འཁྱུད་པ་བསམ་པར་བྱ། ། ལག་པས་རྡོ་རྗེ་དྲིལ་འཁྲོལ་ཞིང་། ། རྡོ་རྗེ་བདག་པོས་དབང་བསྐུར་བྱ། ། ཨོཾ་བཛྲ་ཨཱ་དྷཱི་པ་ཏི་ཏྭཾ་ཨབྷཱི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ།
སློབ་མ་རྣམ་སྣང་བྱས་ནས་ནི། ། མིང་གིས་ཀྱང་ནི་དབང་བསྐུར་བྱ། ། ཨོཾ་བཛྲ་སཏྭ་ཏྭཾ་ཨ་བྷཱི་ཥིཉྩ་མི་བཛྲ་ན་མ་ཨ་བྷི་ཥེ་ཀ་ཏ། ཀྱེ་ཆེ་གེ་མོ་རྡོ་རྗེ། གང་གང་ཀུན་གྱི་རང་གཙོར་འགྱུར། ། དེ་དེ་བདག་ཉིད་ཧེ་རུ་ཀ། ། སངས་རྒྱས་ཡེ་ཤེས་འབྱུང་བའི་ཕྱིར། ། ཆོས་ཀྱི་རང་བཞིན་དག་པ་འོ། ། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའི་ཕྱག་ན་གནས། །
རྡོ་རྗེ་སྙིང་པོའི་བརྟུལ་ཞུགས་བརྟན། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སཏྭཾ། དྷ་ར་ཡ་མི་ཧཱིཿཧི་ཧི་ཧི་ཧི་ཧཱུྃ། ཀུན་ཀྱང་ཆོ་ག་གཅིག་པ་ཡིས། ། རྟག་ཏུ་བླ་མེད་ཆོས་ནས་ནི། ། སློབ་མ་རྡོ་རྗེ་བརྟུལ་ཞུགས་སྦྱིན། ། ཕྱིས་ནི་རྡོ་རྗེ་ལག་ནས་ལག ། སེམས་དཔའ་ཐོག་མ་མཐའ་མེད་པ། ། རྡོ་རྗེ་སེམས་དཔའ་དགའ་ཆེན་པོ། །
ཀུན་ཏུ་བཟང་པོ་ཀུན་གྱི་བདག ། རྡོ་རྗེ་སྙེམས་མའི་བདག་པོའི་བདག ། ཡང་ནི་དེར་ནི་དྲིལ་བུ་སྦྱིན། ། ཤེས་རབ་ཕ་རོལ་ཕྱིན་སྐྱེས་པའི། ། རྡོ་རྗེ་དྲིལ་བུ་ཞེས་བྱ་བ། ། སེམས་ཅན་ཀུན་གྱི་དོན་གྱི་ཕྱིར། ། འདི་དེ་སངས་རྒྱས་ཐམས་ཅད་ཀྱི། ། ཤེས་རབ་དབྱངས་ཀྱི་རྗེས་འགྲོར་བརྗོད། ། རྒྱལ་བས་བྱང་ཆུབ་མཆོག་བརྗོད་པ། ། ཁྱོད་ཀྱིས་ཀྱང་ནི་རྟག་ཏུ་ཟུངས། །
དབུགས་འབྱིན་ཐམས་ཅད་བྱིན་ནས་ནི། ། ཤཱཀྱ་ཐུབ་པར་རང་གྱུར་ནས། ། སློབ་མ་ཆེན་པོ་ལུང་བསྟན་ཏེ། ། སངས་རྒྱས་ཉིད་དུ་ཐེ་ཙོམ་མེད། ། ཁྱོད་ཀྱི་འཆི་འཇིགས་མྱ་ངན་མེད། ། དེ་བཞིན་ནད་དང་ཚ་བ་མེད། ། བདེ་ཆེན་ཐེག་པ་ཆེན་པོ་ནི། ། འདི་ལས་ང་ཡིས་ལུང་བསྟན་བུ། ། ཨོཾ་ཨེ་ཤོ་ཧཾ་བྷྱ་ཀ་རོ་མི་ཏྭཱཾ་བཛྲ་ས་ཏྭ་ཏ་ཐཱ་ག་ཏ། སྲིད་པའི་ངན་འགྲོ་ལས་བསྒྲལ་ཏེ། །
ཤིན་ཏུ་སྲིད་པའི་དངོས་གྲུབ་ཕྱིར། ། ཀྱེ་གྲུབ་འགྱུར་དེ་བཞིན་གཤེགས་པ་ཡི། ། མིང་ནི་རྡོ་རྗེ་ཞེས་བྱར་འགྱུར། ། དེ་ལྟར་བཅོམ་ལྡན་འདས་ཀྱིས་རིག་མ་ཆེན་མོའི་དབང་གི་དམ་ཚིག་བཀའ་སྩལ་ཏོ། ། དེ་ནས་བཅོམ་ལྡན་འདས་རྡོ་རྗེ་ཅན་ཆེན་པོ་ཏིང་ངེ་འཛིན་རྡོ་རྗེ་སྟོན་པ་པོས་དམ་ཚིག་རྡོ་རྗེ་ཞེས་བྱ་བ་འབྱུང་སྟེ། ཚིག་འདི་བཀའ་སྩལ་པ། བླ་མ་རྡོ་རྗེ་རྣམས་མཆོད་ཅིང་། ། བདུན་པོ་རྣམ་པར་དག་པར་བྱ། ། བྱང་ཆུབ་སེམས་ནི་བསྐྱེད་ནས་སུ། ། ཆོས་ཀྱི་འབྱུང་གནས་རྣམ་པར་བསྒོམ། །
དེ་ལ་སངས་རྒྱས་གནས་བསམས་ནས། ། རྣམ་པ་ལྔ་ནི་བསྒོམ་པར་བྱ། ། དང་པོའི་སྐྱེས་བུ་བསམས་དེ་ནས། ། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་མཉམ་པར་ཞུགས་ནས་ནི། ། ཁུ་བར་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་བར་བྱ། ། འཁོར་ལོའི་འདྲེན་པ་འདྲེན་པ་བསྐུལ་ནས་ནི། ། མིག་ལ་སོགས་པའི་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། །
ཕྱི་ནས་རྗེས་ཆགས་རྡོ་རྗེ་སྟེ། ། ཡེ་ཤེས་རྣམ་པར་ཞུགས་པ་ཡང་། ། དབང་ནི་རིག་མ་བརྒྱད་རྣམས་ཀྱི། ། ཡང་ནི་བདུད་རྩི་མྱང་བ་དང་། ། ལྷ་མོ་བརྒྱད་ཀྱིས་མཆོད་པ་ཉིད། ། འཁོར་ལོའི་འདྲེན་པ་བསྟོད་པ་འོ། ། རང་བྱིན་བརླབ་པས་བྱིན་བརླབས་ཏེ། ། དེ་ལ་ཡན་ལག་དྲུག་བསྒོམ་བྱ། ། ཕྱི་ནས་ཡང་ནི་དམ་ཚིག་གོ ། ཆོ་གའི་གོ་རིམ་རིམ་པ་ཡིས། །
མཚན་མ་ཡང་དག་མཚོན་པར་བྱ། ། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་ཉིད། ། དེ་ནི་ཐམས་ཅད་མཁྱེན་པའི་རྒྱུ། ། དངོས་གྲུབ་ཉེ་བར་འགྱུར་བ་ཡིན། ། རྗེས་ནས་སྒྱུ་མའི་རྣམ་པ་བལྟར། །
རྨི་ལམ་རྣམ་པ་སྐད་ཅིག་འགྱུར། ། ཁམས་གསུམ་རྒྱུ་དང་མི་རྒྱུ་བའི། ། མ་ལུས་ལུས་པ་མེད་པ་འགྲུབ། ། འཇིག་རྟེན་ཁམས་ནི་ཐམས་ཅད་དུ། ། ཇི་སྲིད་རྡོ་རྗེ་ལུས་ཅན་རྣམས། ། ཡེ་ཤེས་ཕུང་པོའི་བློ་ལྡན་པ། ། དེ་ཡི་རྗེས་སུ་ཐམས་ཅད་འབྲང་། ། ཇི་སྲིད་སྐྱེ་གནས་ལས་བྱུང་པ། ། ཁམས་གསུམ་ལམ་ནི་ཉམས་དགའ་བར། ། ཕྱག་རྒྱ་ཆེན་པོ་རབ་སྦྱོར་བ། །
དེ་རྣམས་ཐམས་ཅད་བཟའ་བར་བྱ། ། བྱང་ཆུབ་སེམས་དཔའ་དེ་བཞིན་གཤེགས། ། ཚིག་གི་རྡོ་རྗེ་རྣམས་ཐོས་ནས། ། དགའ་ཞིང་དྲངས་པར་གྱུར་ནས་ནི། ། སྨྲ་བའི་རྡོ་རྗེའི་མཛད་པར་ལྡན། ། རིག་མ་ཆེན་མོ་བདག་མེད་དང་། ། རྡོ་རྗེ་རྣམ་སྣང་མངའ་བདག་དང་། ། རྡོ་རྗེ་སེམས་དཔའ་རྒྱལ་ཆེན་དང་། ། རྟ་མཆོག་ཐུབ་པ་ཆེན་པོ་དང་། ། རྡོ་རྗེ་ཉི་མ་གཟི་བརྗིད་ཆེ། །
རྟ་མགྲིན་མངའ་བདག་ཆེན་པོ་ནི། ། སྐུ་གསུང་ཐུགས་ནི་ཉིད་དང་ཡང་། ། ལུས་ཀྱི་གོང་བུ་འགུལ་བར་འགྱུར། ། ལན་ཅིག་རྒྱལ་པོ་བཏོན་པ་ཡིས། ། འཕྲལ་དུ་མངོན་སུམ་བྱེད་པ་པོ། ། དེ་ནས་རྡོ་རྗེ་འཛིན་པའི་རྒྱལ་པོ་སྐུ་གསུམ་མཆོག་གི་རྡོ་རྗེ་འཛིན་པ་པོ་མཉམ་པ་ཉིད་ཀྱི་རྡོ་རྗེའི་ཏིང་ངེ་འཛིན་ལ་བཞུགས་ཏེ་ཚིག་འདི་གསུངས་སོ། ། མ་མོའི་དཀྱིལ་འཁོར་ལ་བཞུགས་པ། ། ཞལ་བརྒྱད་པ་ལ་སྟོབས་པོ་ཆེ། ། ཕྱག་ནི་བཅུ་དྲུག་རྣམས་དང་ལྡན། ། དབང་པོའི་སྔོན་པོ་མཚུངས་པའི་འོད། །
གཟི་བརྗིད་ཆེན་པོ་ཞབས་བཞི་པ། ། སྒེག་ཅིང་ཁྲོ་བོའི་གཟུགས་ཅན་ཏེ། ། སྐྱིལ་ཀྲུང་ཕྱེད་པའི་གར་གྱིས་གནས། ། རུས་པའི་རྒྱན་གྱིས་རྣམ་པར་བརྒྱན། ། དང་པོའི་ཞལ་ནི་ནག་པོ་སྟེ། ། དཀར་པོ་དམར་པོས་རྣམ་པར་བརྒྱན། ། བདུད་བཞི་མཉམ་པར་མནན་པ་སྟེ། ། སྤྱི་བོར་རྡོ་རྗེ་འཛིན་པ་མཆོག ། དེར་ནི་རྡོ་རྗེ་མདོག་ནག་པོ། ། འོད་ཟེར་ཆེན་པོ་བསྒོམ་པར་བྱ། །
དབང་བསྐུར་བ་ཡི་གནས་ཉིད་དུ། ། སངས་རྒྱས་ལྔས་ནི་རྣམ་པར་བརྒྱན། ། གླང་པོ་རྟ་བོང་གླང་རྔ་མོ། ། མི་དང་ཤཱ་ར་བྷ་བྱི་ལ། ། གཡས་པའི་ཐོད་པ་བརྒྱད་དུ་ནི། ། གཉིས་འཐུང་ལ་སོགས་རིམ་ཤེས་བྱ། ། ས་དང་ཆུ་དང་རླུང་དང་ནི། ། དྲོད་དང་ཟླ་བ་ཉི་མ་ཉིད། ། མཐར་བྱེད་དང་ནི་ནོར་སྦྱིན་ཉིད། ། གཡོན་པའི་ཐོད་པ་བརྒྱད་ནའོ། །
སྐྱེས་བུ་ཆེན་པོ་བཞེངས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གཏི་མུག་རྡོ་རྗེ་མིག་ལ་འགོད། ། ཞེ་སྡང་རྡོ་རྗེ་རྣ་བ་ལ། ། སེར་སྣ་འདོད་ཆགས་དེ་བཞིན་དུ། ། རེག་དང་བདག་མེད་བསྒོམ་པར་བྱ། ། ཕྱག་གཉིས་ཞལ་ནི་གཅིག་པ་ཡིན། ། སྣ་ཚོགས་གཟུགས་མ་བཙུན་མོ་ཉིད། ། ལག་པ་གྲི་གུག་ཐོད་པས་བྲེལ། ། སྲོག་སོན་སྟེང་དུ་ཡང་དག་གནས། ། ས་སྤྱོད་མཁའ་སྤྱོད་མ་ཉིད་དང་། །
དེ་བཞིན་རྐང་འོག་གནས་པ་མོ། ། འདི་ཉིད་ཀྱི་ནི་ཆོ་ག་ཡིས། ། གནས་གསུམ་དུ་ནི་གནས་པར་བསྒོམ། ། ཨོཾ་མཛད་རྒྱལ་པོ་ཆེན་པོ་ནི། ། སྐུ་ཡི་རྡོ་རྗེས་རྣམ་པར་བརྒྱན། ། ཐུགས་ཀྱི་རྡོ་རྗེ་རྒྱལ་པོ་ཆེ། ། རྡོ་རྗེ་སེམས་དཔའི་གནས་ན་བཞུགས། ། ཨ་ནི་མཆོག་གི་དེ་ཉིད་དེ། ། ངག་གི་ལམ་ནི་གསལ་བྱེད་བརྗོད། ། སྐུ་གསུང་ཐུགས་ཀྱི་རྡོ་རྗེ་ཡི། །
ཆོས་ཅན་ལ་ནི་རིགས་གསུམ་འབྱུང་། ། ཉི་མའི་དཀྱིལ་འཁོར་དབུས་གནས་པར། ། དཀར་མོའི་གཟུགས་ཅན་བསྒོམ་པར་བྱ། ། ལྕགས་ཀྱུ་སྡིགས་མཛུབ་འཛིན་པ་མོ། ། ཁ་དོག་དཀར་མོ་འོད་ཆེན་མོ། ། དཀར་མོ་རྡོ་རྗེ་ཅན་ཞེས་བྱ་བའི་ཏིང་ངེ་འཛིན་ཏོ། ། དམར་མོའི་དཀྱིལ་འཁོར་དབུས་གནས་པར། ། ཆོམ་རྐུན་མ་ཡི་གཟུགས་ཅན་བསྒོམ། ། བཙོ་མ་གསེར་གྱི་མདོག་འདྲ་བ། ། རྡོ་རྗེ་ཞགས་པ་མཚོན་ཆེན་མོ། །
རྡོ་རྗེ་དཀྱིལ་འཁོར་དབུས་གནས་པར། ། རོ་ལངས་མ་ནི་ཁྲག་དང་མཚུངས། ། རྡོ་རྗེ་ལྕགས་སྒྲོག་ང་རྒྱལ་བྱེད། ། བྱང་ཆུབ་འཆིང་པར་མཛད་པ་མོ། ། འོད་ཀྱི་དཀྱིལ་འཁོར་དབུས་གནས་པར། ། དེ་ནས་གྷས་སྨ་རི་བསྒོམ་བྱ། ། རྡོ་རྗེ་དྲིལ་བུས་ལག་པ་བྲེལ། ། མར་གད་ཨུཏྤལ་འདྲ་བ་འོ། ། རྡོ་རྗེ་སྒོ་སྐྱོང་མ་རྡོ་རྗེ་བརྩོན་མ་ཞེས་བྱ་བའི་ཏིང་ངེ་འཛིན་ཏོ། ། མཚམས་སུ་ལྷ་མོ་བཞི་རྣམས་ནི། །
ཆོ་གའི་སྦྱོར་བས་བསྒོམ་པར་བྱ། ། བྱང་སེམས་བུམ་པ་རི་རབ་དང་། ། མེ་ཡི་ཐབ་ཁུང་རྒྱལ་མཚན་རྩེ། ། གཉིས་བཅས་གཉིས་མེད་རྣལ་འབྱོར་ལས། ། མགོན་པོ་དེ་ལྟར་བསྒོམ་པར་བྱ། ། འདོད་ཆགས་ཆེན་པོ་རྗེས་ཆགས་པས། ། རྦ་རླབས་མེད་པའི་བདེ་བ་འཐོབ། ། འབྱུང་པ་བཞིའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།དེ་ནས་རྡོ་རྗེ་འཛིན་པའི་རྒྱལ་པོ་ཐེག་པ་གསུམ་གྱི་དམ་པ་སྟོན་པ་པོ་ཐམས་ཅད་ཀྱི་རྣམ་པ་ཏིང་ངེ་འཛིན་ལ་བཞུགས་ཏེ། དབྱངས་འདི་གསུངས་པ།
ཧཱུྃ་ལས་བྱུང་པའི་ཁྲོ་བོ་ནི། ། རྟག་ཏུ་ཞེ་སྡང་ལྡན་པ་འོ། ། ནང་དུ་མ་རུངས་སེམས་ཀྱིས་ནི། ། རབ་ཏུ་འབད་པས་བསྒྲུབ་པར་བྱ། ན་མཿ ས་མནྟ་བུད་དྷེ་བྷྱོ་ན་མོཿ བཛྲ་མུད་ཀ་ར་ཧསྟ་ཡ་ཙཎྜ་མཎྜ་ལ་ཨ་ཀྵེ་པ་ཀ་ར་ཡ་ཧཱུྃ་ཕཊ྄། དེ་ནས་འདིར་ཁྲོ་བོ་ཆེན་པོ་བཤད་པ་ཙམ་གྱིས་སངས་རྒྱས་ཐམས་ཅད་དང་བྱང་ཆུབ་སེམས་དཔའ་རྣམས་འཇིགས་ཤིང་འདར་བར་གྱུར་ནས། མངའ་བདག་རྡོ་རྗེ་འཛིན་པ་དྲན་པར་བྱེད་དོ། ། སྐྱེས་པའི་པད་མ་ཆག་གས་མེད། །
སྲུབ་གཅིག་པ་དང་སྲུབ་གཉིས་པ། ། རིག་མ་བཞི་ནི་རབ་སྦྱོར་བས། ། སངས་རྒྱས་ཀུན་གྱིས་རབ་ཏུ་དགང་། ། རྐང་རྗེས་རྡུལ་གྱི་ཆོ་ག་ཡིས། ། རྐང་པས་མནན་ཅིང་བསྡིག་པར་བྱ། ། སྐུ་གསུམ་བསྐྱེད་པའི་བསྒོམ་པ་ཡིས། ། བུ་མོ་ཆེན་མོ་དགུག་པར་བྱ། ། གཤིན་རྗེ་གཤེད་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།ན་མཿས་མནྟ་བུད་དྷེ་བྷྱོ་མཧཱ་ཌཎྜ་དྷ་ར་བི་བི་དྷ་ར་སུ་རཱ་ཨ་སུ་རཱ་མརྷ་ན་བྷུ་ཏཱ་ནྣཱིརྨྨ་ཐ་ཧཱུྃ་ཕཊ྄། དེ་ནས་ཁྲོ་བོ་གཞན་གྱིས་མི་ཐུབ་པ་སྟོབས་པོ་ཆེ་བཤད་པས།
བྱང་ཆུབ་སེམས་དཔའ་རྣམས་དང་དེ་བཞིན་དུ་གཞན་རྣམས་ཀྱང་འདར་བར་གྱུར་ཅིང་དེ་དྲན་པར་བྱེད་དོ། ། འབྱུང་པོ་ཡི་དྭགས་ཤ་ཟ་ཉིད། ། མཁའ་འགྲོ་གྲུལ་བུམ་ཟིན་པ་ལ། ། ཧཱུྃ་གིས་དྲེགས་བྱས་ཕྱག་རྒྱས་གདབ། ། རྡོ་རྗེ་བཙིར་བས་བདེ་བ་ཉིད། ། གཞན་གྱིས་མི་ཐུབ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།ན་མཿས་མནྟ་བུདྡྷེ་བྷྱོ་ཧུ་ལུ་ཧུ་ལུ། མཧཱ་པདྨ་མ་ཨ་མྲི་ཏེ་ཀུ་རུ་མཧཱ་བི་ཥ་ན་ཨཿ བཙན་དུག་ཆེན་པོ་དགུག་པར་བྱ། ། བརྒྱལ་བ་བསླང་པ་དེ་བཞིན་ནོ། །
པད་མའི་དྲེགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།ན་མཿས་མནྟ་བུདྡྷེ་བྷྱོ་ན་མོ་བཛྲ་ཀྲོ་དྷ་ཡ་མཧཱ་དཾ་ཥྚྲོ་ཏྐ་ཊ་བྷཱཻ་ར་ཝ་ཡ་བཛྲ་སནྡོ་ཧ་དརྤ་པཱ་ཡ་ཨ་མྲི་ཏ་ཀུཎྜ་ལི་ཧཱུྃ་ཕཊ྄། དེ་ནས་ཁྲོ་བོ་ཆེན་པོ་བགེགས་འཇོམས་རྡོ་རྗེ་ཅན་བཤད་པས། སངས་རྒྱས་ཐམས་ཅད་དང་བྱང་ཆུབ་སེམས་དཔའ་ཆེན་པོ་རྣམས་ཡིད་མི་དགའ་བར་གྱུར་ཏོ། ། རླུང་གིས་བཏེག་པ་པོ་དང་། རྐང་རྗེས་ཀྱི་རྡུལ་བླངས་ནས། བསྒྲུབ་བྱ་དེའི་མིང་ཡང་བཟུང་སྟེ། ཚོགས་ཀྱི་བདག་པོའི་རྐང་པའི་འོག་ཏུ་དགོད་ཅིང་ཧཱུྃ་ཕཊ྄་ཅེས་བྱ་སྟེ། ཧཱུྃ་གི་ང་རྒྱལ་བྱས་ནས་རྡོ་རྗེ་བདུད་རྩི་ཏིང་ངེ་འཛིན་ལས་སྐྱེས་པའི་ཁྲོ་བོའི་སྔགས་ཀྱི་སྦྱོར་བས་སངས་རྒྱས་རྣམས་ཀྱང་སྐྲོད་པར་བྱེད་དོ། ། བདུད་རྩིའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།།
༈ །།ཤིན་ཏུ་ལེགས་པར་གསང་བ་ནི། ། བྱ་བ་འདི་ནི་རབ་བསྐུལ་བ། ། ཡེ་ཤེས་རྡོ་རྗེས་བྱ་བས་ཏེ། ། ཉི་མ་བདུན་གྱིས་འགྲུབ་པར་འགྱུར། ། ན་མཿས་མནྟ་བུདྡྷེ་བྷྱོ་ཨོཾ་ཡ་མ་དཎྜཱ་ཡ་ནཱི་ལཱ་ཡ་ཎི་ལ་དཎྜཱ་ཡ་ཏུ་རུ་ཏུ་རུ་མུ་རུ་མུ་རུ་སརྦ་དུཥྚན་མ་རཱ་ཡཱ་མ་རཱ་ཡ་ཧཱུྃ་ཕཊ྄། དེ་ནས་ཁྲོ་བོ་ཆེན་པོ་དབྱུག་པ་སྔོན་པོ་སྐྱེས་བུ་ཆེན་པོ་བཤད་པས། སེམས་ཅན་ཐམས་ཅད་དང་སངས་རྒྱས་རྣམས་སྲོག་ལ་ཐེ་ཚོམ་དུ་གྱུར་ཏོ། ། བརྒྱ་ཕྲག་བརྒྱད་བཟླས་པ་ཙམ་གྱིས་དང་ཤིན་ཏུ་སྐོམ་བས་སྦྱོར་བའི་ཆོ་གས་བསྐུལ་བ་ལས། གདུག་པ་ཐམས་ཅད་འཆི་བར་འགྱུར་རོ། ། དབྱུག་པས་མནན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།།
༈ །།ན་མཿས་མནྟ་བུདྡྷེ་བྷྱོ་ན་མོ་མཧཱ་བ་ལ་ཡ་ཨུ་ཙྪུ་ཥྨ་ཀྲོ་དྷ་རཱ་ཛཱ་ཡ་སརྦ་ནཱ་གཱ་ནཱཾ་ཧྲི་ད་ཡཾ་ཏཱ་ཌ་ཡ་ཧཱུྃ་ཕཊ྄། དེ་ནས་གཏུམ་པོ་ཆེན་པོ་བཤད་པས་དུག་གི་གདོང་འཇིགས་ཤིང་སྟོབས་དང་བྲལ་བ་དང་། སྐྲག་ཅིང་འདར་བར་གྱུར་ཏེ། སྟོབས་པོ་ཆེ་དྲན་པར་བྱེད་དོ། ། རྡོ་རྗེ་སྟོབས་ཀྱི་སྤྱན་རས་གཟིགས་ཞེས་བྱ་བའི་ཏིང་ངེ་འཛིན་ཏོ།། ༈ །།ན་མཿས་མནྟ་བུདྡྷེ་བྷྱོ་ན་མོ་ཨ་ཙ་ལ་ཀཱ་ནཱ་ཙེ་ཊྚ་ཙེ་ཊྚ་མོ་ཊྚ་མོ་ཊྚ་ཏུ་ཊྚ་ཏུ་ཊྚ་གྷ་གྷ་གྷ་ཏ་ཡ་གྷ་ཏ་ཡ་ཧཱུྃ་ཕཊ྄། དེ་ནས་ཁྲོ་བོ་ཆེན་པོ་མི་གཡོ་བ་སྐྱེས་བུ་ཆེན་པོ་བཤད་པས། ལྷ་དང་ཀླུ་དང་གནོད་སྦྱིན་ཆེན་པོ་བརྒྱལ་ཏེ་ས་ལ་འགྱེལ་ཏོ། ། འདིས་ནི་ཁྲོ་བོའི་རྒྱལ་པོ་ཡིས། ། སེང་གེ་ཞོན་པའི་ཆོ་ག་ཡིས། །
རྡོ་རྗེ་དཀྱིལ་འཁོར་རྣལ་འབྱོར་ལས། ། སྐྱེས་པ་དང་ནི་ལྷ་རྣམས་ཞུགས། ། ཨོཾ་སུམྦྷ་ནི་སུམ་བྷ་ཧཱུྃ་གྷྲིཧྞ་གྷྲིཧྞ་ཧཱུྃ་གྷྲིཧྣ་པ་ཡ་གྷྲིཧྞ་པ་ཡ་ཧཱུྃ་ཨ་ན་ཡ་ཧོ་བྷ་ག་ཝན་བིདྱ་རཱ་ཛཱ་ཧཱུྃ་ཕཊ྄། རྡོ་རྗེ་ས་འོག་གནས་པ་ཡི། ། ཁྲོ་བོ་ཆེན་པོ་བཤད་པ་ཡིས། ། ལྷ་མིན་བུ་མོ་ཀླུ་མོར་བཅས། ། ནུ་མ་འདར་ཞིང་ནར་པ་མ། ། རྡོ་རྗེ་ཞགས་པས་ངེས་བཅིངས་ཏེ། ། ལྕགས་ཀྱུ་ཡིས་ནི་དྲལ་ནས་ནི། ། སྐུ་གསུང་ཐུགས་ནི་བསྒོམས་པ་ཡིས། །
བུ་མོ་ཐམས་ཅད་དགུག་པར་བྱ། ། འཇིག་རྟེན་གསུམ་དགུག་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།རྡོ་རྗེ་ཆོས་ནི་ཆར་སྤྲིན་ཆེ། ། རྡོ་རྗེ་སེམས་དཔའ་ཆར་མཆོག་སྟེ། ། རྡོ་རྗེ་ཉི་མ་དགེ་འདུན་ཆེ། ། རྟ་མཆོག་ཚོགས་ནི་ཆེན་པོ་དང་། ། ཕན་པའི་ཡང་ནི་ཆར་སྤྲིན་གྱིས། ། ཞགས་པ་ལྕགས་ཀྱུའི་བསྒོམ་པ་ཡིས། ། སངས་རྒྱས་རྣམས་དང་འགུགས་བརྗོད་ན། ། ས་ཡི་སྐྱེ་བོ་སྨོས་ཅི་དགོས། །
རང་གི་རིག་མ་སྐྱེས་བུ་བསམས། ། སྐུ་གསུང་རྡོ་རྗེས་རྣམ་པར་བརྒྱན། ། ལྕགས་ཀྱུ་ལ་སོགས་སྦྱོར་བ་ཡིས། ། བུ་མོ་བཀུག་ལ་བཟའ་བར་བྱ། ། དེ་ནས་བཅོམ་ལྡན་འདས་ཀྱིས་རྡོ་རྗེ་ཆེན་པོས་དགུག་པའི་དམ་ཚིག་བཀའ་བསྩལ་ཏོ། ། ན་མཿས་མནྟ་བྷུད་དྷཱེ་བྷྱོ་ཨོཾ་ཌཿཀྐི་ཧཱུྃ་ཛ། ཁ་ཏི་དང་ནི་བཙག་ལ་ཡང་། ། རྡོ་རྗེ་ལྕགས་ཀྱུའི་སྦྱོར་བ་ལས། ། ཟླ་བ་ཉེ་བར་ཆགས་དུས་སུ། ། ཁར་བཅུག་ནས་ནི་བསྒྲུབ་པར་བྱ། །
མིང་ནི་བྲིས་པ་ཙམ་གྱིས་དང་། ། བརྒྱ་ནི་གསལ་བར་བཟླས་པ་ཡིས། ། སྐྲ་ལྡན་གནས་མེད་དབང་པོ་དྲག ། ཆུང་མར་བཅས་པ་དགུག་པར་བྱ། ། དམ་ཚིག་ལྕགས་ཀྱུ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།བསམ་གཏན་སྔགས་དང་ཏིང་འཛིན་གནས། ། རང་གི་རིག་མ་སྐྱེས་བུ་བདག ། དགུག་པའི་གནས་སུ་གཟུང་བར་བྱ། ། ཐུབ་པ་གཞན་དུ་མི་འགྱུར་རོ། ། ན་མཿས་མནྟ་བུདྡྷཱ་ནཾ།
ན་མཿས་མནྟ་དྷཱརྨཱ་ནཱཾ། ན་མཿས་མནྟ་སཾ་གྷཱ་ནཱཾ། ཨོཾ་སི་ཏཱ་ཏ་པ་ཏྲཿ ཨོཾ་བི་མ་ལ་ཨོཾ་ཤཾ་ཀ་ར་ཨོཾ་པྲ་ཏྱདྒི་ར་བཛྲ་ཨུཥྞི་ཥ་ཙཀྲ་བརྟྟི་སརྦ་ཡནྟྲ་མནྟྲ་མུ་ལ་ཀརྨྨ་བྷནྡྷ་ན་ཏཱ་ཌ་ན་ཀི་ལ་ནཾ་མ་མ་ཀྲི་ཏེ་ཡེ་ན་ཀཱཻ་ན་ཙི་ཏ་ཀྲི་ཏཾ་ཏ་ཏ་སརྦནྟུ་ཚིནྡྷ་ཚིནྡྷ་བྷིནྡ་བྷིནྡ། ཙི་རི་ཙི་རི་གི་རི་གི་རི་མ་ར་མ་ར། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄། བདག་ཉིད་བསྲུང་པའི་སྦྱོར་བ་ལས། ། སྦྱོར་བ་རྒྱུད་སོགས་གཞིག་པ་ལ། ། དཔུང་པ་རིག་མས་འཁྱུད་བྱས་ནས། །
འཇིག་རྟེན་གསུམ་གྱིས་འདའ་མི་ནུས། ། ཁྲོ་བོ་ཆེན་པོའི་འཁོར་ལོ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།དབེན་པའམ་ནགས་ཚལ་ཉིད་དུ་ཡང་། ། ཡིད་གཉིས་ཐམས་ཅད་རྣམ་སྤངས་ལ། ། རྣལ་འབྱོར་མཆོག་ནི་འདི་བསྒྲུབས་ན། ། ཐུབ་པ་གཞན་དུ་མི་འགྱུར་རོ། ། ཁྲོ་བོ་ཆེན་པོའི་སྙིང་པོའི་འཁོར་ལོའི་སྙིང་པོའི་སྔགས་ལ་འཇུག་པའི་རྡོ་རྗེ་ཞེས་བྱ་བའི་ལེའུ་སྟེ་བཞི་པའོ།། ༈ །།དེ་ནས་བཅོམ་ལྡན་རྡོ་རྗེ་ཅན། ། སེམས་ཅན་ཀུན་གྱི་སྙིང་ལ་བཞུགས། ། ཀུན་མཁྱེན་ཡེ་ཤེས་ལས་བྱུང་པ། །
ཡང་དག་རབ་ཏུ་ངེས་པར་དབྱེ། ། སངས་རྒྱས་གཟུགས་བརྙན་རབ་བསྒོམས་ཏེ། ། རྡོ་རྗེ་སེམས་དཔའ་རབ་བསྒོམ་བྱ། ། སངས་རྒྱས་གཟུགས་བརྙན་རབ་བསྒོམས་ནས། ། རྡོ་རྗེ་རྣམ་སྣང་དྲན་པར་བྱ། ། སངས་རྒྱས་གཟུགས་བརྙན་རབ་བསྒོམས་ཏེ། ། རྡོ་རྗེ་ཉི་མ་རབ་བསྒོམ་བྱ། ། སངས་རྒྱས་གཟུགས་སུ་རབ་བསྒོམས་ནས། ། འདོད་ཆགས་རྡོ་རྗེ་རྣམ་པར་བསྒོམ། ། སེམས་ཅན་གཟུགས་བརྙན་རྣམ་བསྒོམ་སྟེ། །
རྟ་ཡི་དོན་ཡོད་རབ་བསྒོམ་བྱ། ། སངས་རྒྱས་གཟུགས་བརྙན་ལས་བྱུང་པའི། ། དཀྱིལ་འཁོར་རྣམས་ནི་རྟག་བསྒོམ་བྱ། ། ཐམས་ཅད་རྣམས་ཀྱི་སྔགས་འདི་ཡིས། ། སྙིང་ཀར་ཡེ་ཤེས་གནས་སུ་དགོད། ། ཡེ་ཤེས་སེམས་དཔར་རབ་སྦྱོར་བས། ། སངས་རྒྱས་བྱང་ཆུབ་ཐོབ་པར་འགྱུར། ། རང་སྔགས་ཡི་གེ་རྫོགས་པ་དང་། ། ཕྱག་རྒྱ་དང་ནི་ཕྱག་མཚན་བརྟག ། སྤྲོ་དང་བསྡུ་བ་བྱས་པས་ནི། །
དཀྱིལ་འཁོར་རྣམས་ཀྱི་འབྱུང་གནས་ཉིད། ། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་རྡོ་རྗེ་ཅན། ། རྡོ་རྗེ་སེམས་དཔའ་གྲགས་ཆེན་པོ། ། གཟུགས་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་རྒྱལ་པོ་ནི། ། རྡོ་རྗེ་རྣམ་སྣང་མངའ་བདག་ཉིད། ། དྲི་ལ་རྣམ་གསུམ་ཤེས་བྱས་ནས། །
ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སངས་རྒྱས་ནི། ། རིན་ཆེན་ཕུང་པོ་རབ་ཏུ་གྲགས། ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་འདོད་ཆགས་ཉིད། ། རྡོ་རྗེ་ཆོས་ནི་དེ་བཞིན་གཤེགས། ། རེག་ལ་རྣམ་གསུམ་རྣམ་ཤེས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། །
འདོད་ཡོན་འབྲས་བུ་སྟེར་བ་པོ། ། བསྲུང་པའི་དམ་ཚིག་དབུས་གནས་པའི། ། དཀྱིལ་འཁོར་ལྔ་ནི་བསྒོམ་པར་བྱ། ། ལྔ་ལྔའི་བདག་ཉིད་རྫོགས་སངས་རྒྱས། ། ཡེ་ཤེས་ལྔ་ཡི་རྣམ་པར་བསྒོམ། ། འདོད་པའི་ཡོན་ཏན་ལྔ་དང་ལྡན། ། འོད་ཟེར་སྣ་ཚོགས་ཀུན་ཏུ་ཁྱབ། ། སྣ་ཚོགས་ལས་ནི་བྱེད་པར་བརྗོད། ། ཐམས་ཅད་བསྡུས་པའི་དཀྱིལ་འཁོར་ནི། ། ཉི་ཤུ་རྩ་ལྔའི་དབྱེ་བ་ཡི། །
རྡུལ་ཚོན་གྱིས་ཀྱང་བྲི་བར་བྱ། ། སངས་རྒྱས་ལྔ་ཡི་རང་བཞིན་གྱིས། ། ཕུང་པོ་ལྔར་ནི་རབ་ཏུ་གྲགས། ། སངས་རྒྱས་མགོན་པོའི་དཀྱིལ་འཁོར་ནི། ། ཤར་གྱི་ཆར་ནི་རབ་ཏུ་གྲགས། ། གཡས་སུ་རྡོ་རྗེ་ཉི་མ་འོ། ། ནུབ་ཏུ་འདོད་ཆགས་རྡོ་རྗེ་ཡི། ། བྱང་དུ་རྟ་ཡི་རྒྱལ་པོ་ཡི། ། དབུས་སུ་རྡོ་རྗེ་སེམས་དཔའ་ཡི། ། ཤར་དུ་དཀར་པོ་ཆེན་པོ་སྟེ། །
ལྷོར་ནི་སེར་པོ་ཡང་དག་ལྡན། ། དམར་པོ་ནུབ་ཀྱི་ཆ་ཉིད་དུ། ། བརྩོད་ནི་བྱང་དུ་ཡང་དག་ལྡན། ། མཚམས་ཀྱི་ཆ་ནི་ཐམས་ཅད་དང་། ། སྒོ་ཡི་ལོགས་དང་ཡ་ཕུབས་སུ། ། རྡོ་རྗེ་རིན་ཆེན་རྣམས་ཀྱིས་བརྒྱན། ། སྣ་ཚོགས་སྣང་བ་རྣམས་ཀྱིས་མཛེས། ། སངས་རྒྱས་མགོན་པོ་གང་ཉིད་ཀྱི། ། དཀྱིལ་འཁོར་དབུས་སུ་གྱུར་པ་ནི། ། དེ་ཉིད་ཀྱི་ནི་དཀྱིལ་འཁོར་བརྗོད། །
སྙིང་པོ་ཡོངས་བཟུང་དཀྱིལ་འཁོར་ཏེ། ། དཀྱིལ་འཁོར་རེ་རེ་བསྒོམ་པའམ། ། ཡང་ན་བསྡུས་པའི་དཀྱིལ་འཁོར་རོ། ། བརྒྱད་བརྒྱད་དབུས་སུ་གནས་པ་འམ། ། ཡང་ན་ཉི་ཤུ་རྩ་ལྔ་རུ། ། གང་ཚེ་དཀྱིལ་འཁོར་བསྡུས་པ་ཡི། ། སྒོར་ནི་ལྕགས་ཀྱུ་ཞགས་པ་དང་། ། ལྕགས་སྒྲོག་དེ་བཞིན་རྡོ་རྗེ་ཉིད། ། འཇུག་པའི་སྒོ་སྲུང་དགོད་པར་བྱ། ། བཅོམ་ལྡན་འདས་ཀྱིས་བསྡུས་པའི་ཆེན་པོའི་དམ་ཚིག་དེ་སྐད་བཀའ་སྩལ་ཏོ། །
དོམ་དང་བྱ་རྒོད་དེ་བཞིན་བསེ། ། བསྙུག་གླང་དང་ནི་སྟག་ཉིད་དང་། ། སྤྲེའུ་དང་སྣས་འཐུང་བ་ལང་ཚེ། ། རྡོ་རྗེ་ཆོས་ཀྱི་གཡས་ན་འོ། ། ཁྭ་འུག་བྱ་དཀར་སེང་གེ་དང་། ། མཚོར་གནས་དེ་བཞིན་ར་དང་ནི། ། རི་དྭགས་ཕག་དང་ཡང་དག་ལྡན། ། གཡས་མིན་པར་ནི་རྟག་ཏུ་གནས། ། རྨ་བྱ་མ་ཧེ་ཆུ་སྲིན་དང་། ། ཉ་ཡི་རྒྱལ་པོ་རུས་སྦལ་དང་། །
འོག་གི་ཀླུ་དང་ངང་པ་དང་། ། རི་བོང་ཕན་པའི་གཡས་པ་ན། ། སྦལ་བ་ཐུ་བོ་སྤྲིན་ཤུགས་ཀྱི། ། ཁ་ཆུ་མིག་སྨན་མཚུངས་བྱི་བ། ། གཡག་དང་དྲི་ལྡན་དེ་བཞིན་བཤད། ། གཡོན་པའི་ཐོད་པ་བརྒྱད་ན་འོ། ། ཀ་རན་ཏ་དང་འཁོར་ལོ་ངག ། ལུག་དང་ཙ་གོ་ར་དང་ནི། ། བྱེ་ཁྲ་ཧོར་ཁྲ་འོལ་བ་དང་། ། ཀུ་རར་ཉི་མའི་གཡས་ན་འོ། །
སྟོབས་ཀྱི་རྒྱུ་དང་དུང་སྐྱོང་དང་། ། རིགས་ལྡན་པད་མ་པད་བཟང་ཅན། ། འཇོག་པོ་ནོར་རྒྱས་མཐའ་ཡས་ནི། ། རིན་ཆེན་རྒྱལ་པོའི་གཡོན་ན་འོ། ། གཟའ་ལག་ཕུར་བུ་མཇུག་རིང་དང་། ། སྒྲ་གཅན་མིག་དམར་པ་བ་སངས། ། སྤེན་པ་ཁྱབ་འཇུག་རྟ་རྒྱལ་གྱི། ། གཡས་པ་ཉིད་དུ་རབ་ཏུ་གྲགས། ། དབང་པོ་ཚངས་པ་དེ་བཞིན་དྲག ། འདོད་ལྷ་དེ་བཞིན་ཐོང་པ་ཅན། །
གཅེར་བུ་དང་ནི་ཐག་བཟངས་རིས། ། སྟོབས་ལྡན་ཞེས་བྱ་གཡོན་ན་འོ། ། གློ་དང་དབུགས་དང་དེ་བཞིན་འབོག ། ཁོང་སྐེམས་མཛེ་དང་རྐང་ཤུ་དང་། ། མཆིན་པ་མཆེར་པའི་རང་བཞིན་ཡང་། ། གླང་པོ་ལ་སོགས་རབ་ཏུ་གྲགས། ། ལྕགས་རྟགས་དང་ནི་རྗེད་བྱེད་དང་། ། ཁྲག་རྡོ་གཅོང་ནད་རྒྱལ་པོ་དང་། ། གཞང་འབྲུམ་སྐྲན་དང་བཀྲེས་རབ་དང་། ། མིག་སེར་དོམ་ལ་སོགས་པ་འོ། །
རྫི་མ་བྱི་དང་སོ་ནད་དང་། ། མཁྲིས་པ་ཁྲག་དང་དེ་བཞིན་རླུང་། ། བད་ཀན་འཛག་དང་ལུས་གས་དང་། ། སྐྱ་རྦབ་འབྲས་ནི་རྨ་བྱ་སོགས། ། རྐང་འབམ་ཚིལ་ནད་གླིག་སྐྲངས་དང་། ། རྒྱུ་མ་འཕེལ་དང་གསུད་པ་དང་། ། ཚད་པ་རིམས་དང་རབ་གས་ནི། ། ཀ་རན་སྒྲ་སོགས་རབ་ཏུ་གྲགས། ། རླུང་མཁྲིས་དེ་བཞིན་མ་ཞུ་བ། ། སྒྲིབ་གཡོགས་རབ་རིབ་གཅིང་སྲི་བ། །
གཞོགས་ཕྱེད་ན་དང་ལྐོག་འབྲས་དང་། ། རླུང་རྒྱས་གཟའ་ལྷག་ལ་སོགས་པ་འོ། ། མི་ཡི་འགྲོ་བའང་དམ་པ་ནི། ། རབ་མཆོག་དེ་ལྟ་བུ་འགྲོ་བ། ། འགྲོ་བ་རྣམས་ཀྱི་རབ་མཆོག་ནི། ། མི་རྣམས་ཀྱི་ནི་འགྲོ་བ་སྟེ། ། ཐམས་ཅད་ནད་ཀྱིས་ཁྱབ་མཐོང་ནས། ། སངས་རྒྱས་ལྔར་ནི་ཆེར་གྲགས་པ། ། བདག་གི་ལུས་ལ་གཞུག་པར་བྱ། ། སེམས་ཅན་རྣམས་ལ་གདུངས་མ་གྱུར། །
ནད་རྣམས་ཞི་ཕྱིར་སངས་རྒྱས་ནི། ། གླང་པོ་ལ་སོགས་ནད་འཛིན་ཏོ། ། དེ་ལྟར་བསྒོམས་པར་གྱུར་པ་ལ། ། ནད་མེད་རུ་ཙ་ཏྲེད་གྲུམ་མེད། ། འཆི་མེད་ངེས་པར་ཁོང་ནད་མེད། ། ང་རྒྱལ་མེད་ཅིང་གཏི་མུག་མེད། ། བཀྲེས་པ་མེད་ཅིང་སྐོམ་པ་མེད། ། སྡུག་བསྔལ་ངན་འགྲོ་དེ་བཞིན་མེད། ། ལྷ་དང་ལྷ་མིན་མི་རྣམས་སམ། ། གང་གིས་ཀྱང་ནི་ནད་མེད་མིན། །
ནད་ཐམས་ཅད་རབ་ཏུ་ཞི་བ་དབུགས་དབྱུང་བ་རྡོ་རྗེ་ཞེས་བྱ་བའི་ལེའུ་སྟེ་ལྔ་པའོ།། ༈ །།དེ་ནས་རྡོ་རྗེ་འཛིན་པའི་རྒྱལ་པོ་ལུས་ཐམས་ཅད་འཛིན་པ་པོ་མཁའ་འགྲོ་མའི་ཡིད་འཕྲོག་པ་ཚིག་འདི་བཀའ་སྩལ་པ། སེམས་ཀྱི་རྗེས་དྲན་དམིགས་ནས་ནི། ། སངས་རྒྱས་རྗེས་སུ་དྲན་པ་བསྒོམ། ། སེམས་ཀྱི་རིན་ཆེན་བསམས་ནས་ནི། ། ཆོས་ནི་རྗེས་སུ་དྲན་པ་བསྒོམ། ། ལས་རྗེས་དྲན་པའི་རྣལ་འབྱོར་པས། ། འཁོར་ལོ་ཆེན་པོ་རབ་བསྒོམ་བྱ། ། རྣལ་འབྱོར་འདི་ནི་མཆོག་རབ་སྟེར། ། མ་བྱུང་འབྱུང་བར་མི་འགྱུར་རོ། །
རྡོ་རྗེ་སེམས་དཔའ་རབ་བསྒོམས་ནས། ། ཕྱག་རྒྱ་བཞི་ཡིས་ཕྱག་རྒྱས་གདབ། ། རྡོ་རྗེ་རྣམ་སྣང་བསམས་ནས་ནི། ། ཕྱག་རྒྱ་བསྒོམས་པས་ཕྱག་རྒྱས་གདབ། ། རྡོ་རྗེ་ཕྱག་རྒྱའི་སྦྱོར་བ་ཡིས། ། རིན་ཆེན་ཕུང་པོ་རབ་བསྒོམ་བྱ། ། ཆོས་ཀྱི་ཕྱག་རྒྱ་རབ་སྦྱོར་བས། ། ལས་ཀྱི་རྡོ་རྗེས་ཕྱག་རྒྱས་གདབ། ། ཞེ་སྡང་རྒྱལ་པོ་རྒྱལ་པོ་ཆེ། ། སྐྱོན་རྣམས་ཐམས་ཅད་ཟད་པར་མཛད། །
སྤྲོ་ཞིང་སྦྱོར་བས་བསྒོམ་པར་བྱ། ། བསྡུ་བ་ཡང་ནི་ཡང་དག་བཤད། ། སངས་རྒྱས་མགོན་པོ་རབ་བསྒོམས་ནས། ། སངས་རྒྱས་སྤྲིན་གྱིས་ཀུན་ཏུ་ཁྱབ། ། སྤྲོ་དང་བསྡུ་བའི་རྣལ་འབྱོར་གྱིས། ། སངས་རྒྱས་བྱང་ཆུབ་རབ་བསྒོམ་བྱ། ། སེམས་ཀྱི་རིན་ཆེན་རིན་པོ་ཆེ། ། བདུད་ཀྱི་སྐྱོན་རྣམས་ཟད་པར་མཛད། ། སེམས་ཀྱི་ཆར་སྤྲིན་སྦྱོར་བ་ཡིས། ། ཡང་ནི་བསྡུ་བ་བསྟན་པར་བྱ། །
ཆོས་ཀྱི་རྒྱལ་པོ་གཏི་མུག་ཆེ། ། སྤྲོ་དང་བསྡུ་བའི་གཟུགས་ཅན་ཏེ། ། ཐུན་ཚོད་བཞིར་ནི་བྱིན་གྱིས་བརླབ། ། བསྒོམས་ན་མྱུར་དུ་འགྲུབ་པར་འགྱུར། ། སེམས་ནི་མགྱོགས་འགྲོ་ལྟར་བསམས་ནས། ། གཞལ་མེད་འབྲས་བུ་སྩོལ་བ་པོ། ། རྟ་མཆོག་ཆར་སྤྲིན་ཆེན་པོ་ཡིས། ། བསྡུ་བ་ཡང་ནི་བསྒོམ་པར་བྱ། ། བཅོམ་ལྡན་འདས་ཀྱིས་སྤྲོ་བ་དང་བསྡུ་བའི་དམ་ཚིག་ཆེན་པོ་དེ་སྐད་ཅེས་བཀའ་སྩལ་ཏོ། ། ཉི་མའི་དཀྱིལ་འཁོར་དབུས་གནས་པར། །
སེམས་ཀྱི་རྣམ་པར་བསྒོམ་པར་བྱ། ། རྙོག་མེད་དཀྱིལ་འཁོར་དབུས་གནས་པར། ། སྐུ་ཡི་ཡི་གེ་རྣམ་པར་བསྒོམ། ། ཁྲག་གི་དཀྱིལ་འཁོར་དབུས་གནས་པར། ། སེམས་ཀྱི་རིན་ཆེན་ཡི་གེར་དགོད། ། ཆོས་ཀྱི་དཀྱིལ་འཁོར་དབུས་གནས་པར། ། གསུང་གི་ཡི་གེ་རྣམ་པར་བསྒོམ། ། ལས་ཀྱི་དཀྱིལ་འཁོར་དབུས་གནས་པར། ། དོན་ཡོད་ཡི་གེའི་གཟུགས་ཅན་ཏེ། ། སྐུ་གསུམ་མི་ཕྱེད་བསྒོམས་པ་ཡིས། །
ཡེ་ཤེས་རྡོ་རྗེས་བསྒོམ་པར་བྱ། ། རྡོ་རྗེ་སེམས་དཔའ་མི་ཕྱེད་པ། ། ཆོས་ཀྱི་འཁོར་ལོ་རྣམ་སྣང་ལ། ། རིན་ཆེན་སེམས་ཀྱི་རིན་པོ་ཆེ། ། པད་མ་བཟང་པོའི་པད་མ་དམར། ། ཤེས་རབ་རལ་གྲི་དོན་ཡོད་ཀྱི། ། ཤེས་རབ་རྣོན་པོའི་རང་བཞིན་གྱི། ། རྣམ་རྟོག་རི་བོ་བཅད་ནས་ནི། ། ཕྱག་རྒྱ་ཆེན་པོ་ལྡན་པར་འགྱུར། ། དཔག་ཚད་བྱེ་བ་རྒྱས་པར་ནི། །
རྡོ་རྗེ་དཀྱིལ་འཁོར་བསྒོམ་པར་བྱ། ། ཕན་པའི་དཀྱིལ་འཁོར་ཉིད་དང་ཡང་། ། རིན་ཆེན་ཕུང་པོ་འོད་ཆེན་དང་། ། ཆོས་ཀྱི་ཕུང་པོའི་མགོན་ཆེན་དང་། ། དེ་བཞིན་གཤེགས་པའི་རྡོ་རྗེ་ལས། ། སྣ་ཚོགས་འོད་ཟེར་ཆེར་འབར་བ། ། སངས་རྒྱས་སྤྲིན་གྱིས་རྣམ་པར་བརྒྱན། ། ནམ་མཁའི་ཁམས་ཀྱི་དབུས་གནས་པར། ། ཡེ་ཤེས་དཀྱིལ་འཁོར་བསྒོམ་པར་བྱ། ། འདོད་པའི་ཡོན་ཏན་ལྔ་ཡིས་གང་། །
ཐམས་ཅད་དུ་ནི་སྣ་ཚོགས་གཟུགས། ། མཆོད་པ་ཀུན་གྱིས་མཆོད་པར་བྱ། ། མཚམས་ཀྱི་ལྷ་མོའི་སྦྱོར་བ་ཡིས། ། ཡེ་ཤེས་རྒྱ་མཚོ་རབ་བསྒྲུབ་བྱ། ། དམ་ཚིག་འཁོར་ལོར་བཅུག་པ་ཡི། ། ཡེ་ཤེས་རྡོ་རྗེ་ཆེན་པོ་འབར། ། སངས་རྒྱས་ཀུན་མཉམ་རྣལ་འབྱོར་པ། ། སྐད་ཅིག་ལ་ནི་གཉིས་མེད་འགྱུར། ། རུ་ཏྲཱ་ར་ཀྵ་དུང་རལ་གྲི་དང་། ། བུ་ཡི་འཚོ་བ་པད་འབྲས་དང་། །
མུ་ཏིག་ལ་སོགས་བྱི་རུ་སོགས། ། བསམ་གཏན་ལྡན་པར་སྔགས་བཟླས་བྱ། ། སངས་རྒྱས་བྱང་ཆུབ་སེམས་དཔའ་དང་། ། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་ཆེན་ལ་ལ་ཞིག ། སྐད་ཀྱི་ང་རྒྱལ་བོས་པ་ན། ། ཐོས་པ་ཙམ་གྱིས་འོང་འགྱུར་བ། ། དེ་ལྟར་སྐད་ཅིག་སངས་རྒྱས་གཤེགས། །
འཇིག་རྟེན་ཁམས་ནི་སྟོང་ཕྲག་དང་། ། ནམ་མཁའི་ཁམས་ཀྱི་མཁའ་གྲོང་དུ། ། ཕྱག་རྒྱ་ཆེན་པོའི་བདེ་གནས་ཀྱི། ། མཁའ་དང་མཉམ་པའི་སངས་རྒྱས་བཞུགས། ། དེ་རྣམས་སྔགས་རིག་དྲུང་མི་གཤེགས། ། རྡོ་རྗེའི་སྤྱན་གྱིས་རྣམ་པར་གཟིགས། ། གང་གིས་སྔགས་ཀྱི་རིམ་ཐོབ་པ། ། ཨེ་མ་དེ་ཡིས་བྱང་ཆུབ་ཐོབ། ། སངས་རྒྱས་བྱང་ཆུབ་སེམས་དཔའ་ཡང་། ། སྔགས་ཀྱི་སྤྱོད་པ་དང་པོར་འཛིན། །
རྡོ་རྗེ་སྔགས་ནི་རབ་བསྒོམས་པས། ། མཚུངས་པ་མེད་པའི་ཡེ་ཤེས་འཐོབ། ། དེ་ལྟར་ཤེས་པའི་སངས་རྒྱས་དེ། ། སྔགས་ཀྱི་སྤྱོད་པའི་རིམ་གནས་པ། ། འབྲས་བུ་ཉིད་ལ་མི་གཟིགས་ཏེ། ། དེ་ནི་སངས་རྒྱས་མཉམ་པར་བརྗོད། ། སངས་རྒྱས་ང་རྒྱལ་དམིགས་ནས་ནི། ། ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམ་པ་དེ་བས་ན། ། སེམས་ཅན་སངས་རྒྱས་མཉམ་པར་འགྱུར། །
འཇིག་རྟེན་ཇི་ལྟར་སངས་རྒྱས་དེ། ། ཇི་ལྟར་ཆོས་ནི་རྙོག་པ་མེད། ། སེམས་ཅན་ཁམས་ནི་དེ་ལྟར་བཤད། ། ནམ་མཁའ་ལྟ་བུར་དྲི་མ་མེད། ། ངན་པར་བརྟགས་པའི་རྣམ་རྟོག་གིས། ། རིན་ཆེན་སེམས་ནི་ཅི་དྲན་བྱས། ། སེམས་དག་པས་ནི་དག་པར་འགྱུར། ། ཇི་ལྟར་ནམ་མཁའ་མི་འཇིག་པ། ། ནམ་མཁའ་ཇི་བཞིན་དེ་བཞིན་སེམས། ། སེམས་ཀྱི་རིན་ཆེན་བསྐུལ་བ་ལས། །
སེམས་ཉིད་བསྒོམས་པས་སངས་རྒྱས་ཏེ། ། སྐྱེ་བར་སངས་རྒྱས་དམ་པ་ཉིད། ། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་དམ། ། ཕྱི་རོལ་གྱུར་པའང་ཅུང་ཟད་མེད། ། ཡིད་ཀྱིས་སངས་རྒྱས་ཐམས་ཅད་ཉིད། ། ཁམས་གསུམ་དབང་ཕྱུག་ཆེན་པོ་སྟེ། ། འཇིག་རྟེན་གསུམ་གྱི་རྒྱལ་པོ་ཆེ། ། སེམས་གཅིག་གིས་ནི་ཐོབ་པར་འགྱུར། །
གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱའི་རང་བཞིན་སྐྱེས། ། ཆོས་ཀྱི་དབྱིངས་ནི་མཆོག་ཏུ་ཞི། ། འདི་ནི་རིན་ཆེན་མཆོག་ཏུ་བརྗོད། ། གཟུགས་དང་ཚོར་བ་འདུ་ཤེས་དང་། ། འདུ་བྱེད་དང་ནི་རྣམ་ཤེས་ཉིད། ། འདི་དག་ཐམས་ཅད་སེམས་ལ་སྐྱེ། ། ཐུབ་པ་འདི་ནི་གཞན་མི་འགྱུར། ། ཡིད་བཞིན་ནོར་བུ་རིན་པོ་ཆེ། ། འདོད་དོན་འབྲས་བུ་རབ་སྟེར་བ། །
སེམས་ཀྱི་དེ་ཉིད་རང་བཞིན་དག ། སངས་རྒྱས་བྱང་ཆུབ་འབྲས་བུ་སྟེར། ། དེ་ཉིད་ཕྱིར་ན་སྔགས་རྒྱལ་གྱི། ། སེམས་ཀྱི་རྡོ་རྗེ་བསྐུལ་བ་ཡིས། ། ཟབ་མོའི་རྣམ་པ་རྙེད་ལྡན་པའི། ། ཕྱེད་པར་དཀའ་བའི་དངོས་གྲུབ་སྟེར། ། རྡོ་རྗེ་སེམས་དཔའི་སྙིང་པོ་སྣང་བའི་ལེའུ་སྟེ་དྲུག་པའོ།། ༈ །།དེ་ནས་རྡོ་རྗེ་ཅན་ཆེན་པོ་རྡོ་རྗེ་ཅན་མཁའ་འགྲོ་མའི་རྡོ་རྗེ་གུར་བསྐྱེད་པའི་རྣལ་འབྱོར་གྱི་ཏིང་ངེ་འཛིན་ལ་བཞུགས་ཏེ། བདག་ཉིད་ཀྱི་རྣལ་འབྱོར་གསུངས་པ། ། སངས་རྒྱས་གནས་ནི་རྣམ་རྫོགས་དང་། །
རྣམ་པ་ལྔ་པོ་བསྒོམ་པ་དང་། ། ཀུན་ཏུ་བཟང་པོའི་རང་བཞིན་དང་། ། རང་གི་ལྷག་པའི་ལྷར་སྒྲུབ་དང་། ། དཀྱིལ་འཁོར་རྣམས་ཀྱི་དགོད་པ་དང་། ། མཆོད་བསྟོད་བདུད་རྩི་ལ་སོགས་པ། ། རིམ་པས་རྗེས་སུ་བསྒོམ་པར་བྱ། ། རྣལ་འབྱོར་ཡན་ལག་དྲུག་ཏུ་འདོད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་བཛྲ་སྭ་བྷཱ་བ་ཨཱཏྨ་ཀོ྅ཧཾ། བཅོམ་ལྡན་འདས་དེ་བཞིན་གཤེགས་པ་མི་བསྐྱོད་པས་དེ་སྐད་ཅེས་བཀའ་སྩལ་ཏོ། ། ཨོཾ་སརྦ་ཏ་ཐཱ་ག་ཏ་ཨ་མྲི་ཏ་སྭ་ད་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཚེ་དཔག་ཏུ་མེད་པས་དེ་སྐད་ཅེས་བཀའ་སྩལ་ཏོ། ། ཨོཾ་སརྦ་ཏ་ཐཱ་ག་ཏ་སྟུ་སྟི་བཛྲ་སྭ་བྷཱ་བ་ཨཱཏྨ་ཀོ྅ཧཾ། བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་གིས་དེ་སྐད་ཅེས་བཀའ་སྩལ་ཏོ། ། ཨོཾ་སརྦ་ཏ་ཐཱ་ག་ཏ་པུ་ཛ་བཛྲ་སྭ་བྷཱ་བ་ཨཱཏྨ་ཀོ྅ཧཾ། བཅོམ་ལྡན་འདས་དེ་བཞིན་གཤེགས་པ་རྟ་མཆོག་གིས་དེ་སྐད་ཅེས་བཀའ་སྩལ་ཏོ། ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ། བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཉི་མས་དེ་སྐད་ཅེས་བཀའ་སྩལ་ཏོ། ། རྣམ་པར་སྣང་མཛད་རྒྱལ་པོ་ཆེ། ། སྤྲོ་བ་དང་ནི་བསྡུ་བའི་ལུས། ། ཆོས་ཀྱི་དབྱིངས་ཀྱི་ཡི་གེས་བསྐྱེད། །
དེས་ནི་སངས་རྒྱས་གནས་དགོད་བྱ། ། ཨོཾ་སརྦ་ཏ་ཐཱ་ག་ཏ་ནི་ལ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། ནམ་མཁའི་ཁམས་ཀྱི་དབུས་གནས་པར། ། འབྱུང་བཞིའི་བདག་ཉིད་དཀྱིལ་འཁོར་ཉིད། ། དེ་ཡི་སྟེང་དུ་སངས་རྒྱས་བསམ། ། སྤྲོས་ནས་གཞལ་ཡས་གནས་དགོད་བྱ། ། རྡོ་རྗེ་ལྟ་བུར་མི་ཕྱེད་ཕྱིར། ། དེས་ན་མི་བསྐྱོད་བསྒོམ་པར་བྱ། ། མ་སྐྱེས་རྗེས་སུ་དྲན་པ་ལས། །
རྣམ་པར་སྣང་མཛད་ཕན་པ་ཉིད། ། རིན་ཆེན་རྣམས་ཀྱི་མཆོག་གི་མཆོག ། འདི་ནི་རིན་ཆེན་སེམས་སུ་བཤད། ། རྡོ་རྗེ་ཆོས་ནི་རྒྱལ་པོ་ཆེ། ། འདོད་ཆགས་མཚན་ཉིད་འཛིན་པ་ལས། ། རྡོ་རྗེ་སེམས་དཔའ་གནས་འདུག་པའི། ། སེམས་ནི་འདོད་ཆགས་ཞེས་བྱར་བཤད། ། གང་ཕྱིར་འབྲས་བྲལ་མིན་སྒྲུབ་ལྟར། ། དེ་ཕྱིར་དོན་ཡོད་རབ་ཏུ་གྲགས། ། རིག་མ་མཛེས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།།
༈ །།བུམ་པའི་དབང་ནི་དང་པོ་སྟེ། ། གཉིས་པ་ལས་ནི་གསང་པའི་དབང་། ། གསུམ་པ་ཤེས་རབ་ཡེ་ཤེས་ཏེ། ། ཇི་ལྟར་ལུས་ནི་དེ་བཞིན་གཤེགས། ། དཀྱིལ་འཁོར་དམ་པ་བྲིས་ནས་ནི། ། དམ་ཚིག་ཁུ་བའི་ཆོ་ག་ཡིས། ། ཧོམ་དང་བསམ་གཏན་བསྐྱེད་བྱས་ནས། ། དེ་ཚེ་དབུགས་དབྱུང་སྦྱིན་པར་བྱ། ། མཁའ་འགྲོ་ལྔ་དང་ལྡན་པ་དང་། ། དམ་ཚིག་ལྔ་ཡིས་བཀང་པ་དང་། །
མཁའ་འགྲོ་ལྔ་ཡི་ཚོགས་ལྡན་པས། ། སློབ་མ་རྡོ་རྗེ་ཅན་ལ་བསྐུར། ། རྡོ་རྗེ་ས་བོན་རབ་སྦྱོར་བས། ། རང་གི་ལྷག་པའི་ལྷར་སྦྱར་ནས། ། སློབ་མ་རྟག་པར་ངེས་བསམས་ཏེ། ། རྒྱུན་གྱིས་རིགས་ཀྱི་མིང་གིས་སོ། ། སློབ་མ་རྡོ་རྗེ་ཅན་དབང་བསྐུར། ། སྤྱན་དང་བདག་མ་སྒྲོལ་མ་དང་། ། དཀར་མོ་ལ་སོགས་བདག་གཟུགས་ཀྱིས། ། རྡོ་རྗེ་བཙུན་མོ་རབ་སྦྱོར་བས། །
རྡོ་རྗེ་བླ་མེད་བཤད་པར་བྱ། ། བླ་ན་མེད་པའི་དེ་ཉིད་འདི། ། གཉིས་སུ་མེད་ཅིང་ཡི་གེ་མེད། ། ཆོས་ཀྱི་དབྱིངས་ནི་འོད་གསལ་བྱེད། ། བདེ་བ་བཟང་པོའི་རོ་མྱང་གིས། ། སྒྲིབ་པ་མེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།ག་དང་ཧ་ཞེས་བྱ་བ་དང་། ། དང་པོའི་མཐར་ཡང་ཤ་ལྡན་པའི། ། རབ་ཏུ་གསལ་བ་དམ་པ་ཉིད། ། དངོས་གྲུབ་ཐམས་ཅད་རབ་སྟེར་བ། །
ཆོ་གས་རྡོ་རྗེ་བདུད་རྩི་མྱང་། ། འདི་དག་ཟོས་པ་ཙམ་གྱིས་ནི། ། སངས་རྒྱས་ཀུན་མཉམ་རྣལ་འབྱོར་པ། ། རྡོ་རྗེ་དང་ནི་མཉམ་པར་འགྱུར། ། ནད་རྣམས་ཐམས་ཅད་རབ་ཏུ་ཞི། ། དེ་ནི་གཟི་བརྗིད་ལུས་པོ་ཆེ། ། འཇིག་རྟེན་ཀུན་གྱི་ཡིད་འཕྲོག་པ། ། ཕས་ཀྱི་རྒོལ་བ་ཀུན་ལས་རྒྱལ། ། འཇིག་རྟེན་ཀུན་གྱི་བདག་པོས་བརྒྱན། ། ལྷ་རྣམས་ཀྱི་ནི་འདྲེན་པས་རྗེད། །

མཁའ་འགྲོ་ལྔའི་བདག་ཉིད་འགྱུར། ། ཆོས་ཀྱི་ཟས་ནི་ཟ་བ་པོ། ། དམ་ཚིག་ཆེན་པོའི་བསམ་གཏན་ཟོས་པ་ཞེས་བྱ་བའི་ཏིང་ངེ་འཛིན་ཏོ།། ༈ །།མི་བསྐྱོད་བརྟེན་པའི་རྣལ་འབྱོར་པ། ། ནད་རྣམས་ཐམས་ཅད་རྣམ་པར་སྤངས། ། རྟག་པས་ཆུ་ཤེལ་ཆེན་པོར་ལྡན། ། རྡོ་རྗེ་ཉི་མས་རྒས་པ་མེད། ། དོན་ཡོད་རྒྱལ་པོ་ཆེན་པོ་ནི། ། རྡོ་རྗེ་སྲོག་གིས་ཡན་ལག་འབྱུང་། ། དོན་ཀུན་བསྒྲུབ་ཅིང་དཔལ་དང་ལྡན། ། དེས་ན་རྣལ་འབྱོར་པར་ནི་བརྗོད། །
མི་བསྐྱོད་བཏུང་པའི་སྦྱོར་བ་ལས། ། སྟོང་ཕྲག་ལྔར་ནི་འཚོ་བར་འགྱུར། ། ཕན་པ་ཡིས་ནི་ཁྲི་རུ་བརྗོད། ། རྡོ་རྗེ་ཉི་མ་རྡོ་རྗེའི་འབུམ། ། ཚེ་དཔག་མེད་ཀྱིས་དཔག་མེད་དང་། ། བདུན་གྱིས་ནམ་མཁའ་ཇི་སྲིད་བཤད། ། རྡོ་རྗེ་ཉི་མ་དཔག་མེད་དང་། ། འཁོར་བའི་སྒྲུབ་ཐབས་རྩ་བ་གཉིས། ། འདི་དག་བསྟེན་པས་རྣལ་འབྱོར་པས། ། ཀུན་ཏུ་བཟང་པོ་འདྲ་བར་འགྱུར། །
ཤེས་རབ་ཕ་རོལ་ཕྱིན་ཡེ་ཤེས། ། འདི་ནི་རྡོ་རྗེ་ཉི་མར་བརྗོད། ། ཆོས་རྣམས་ཐམས་ཅད་ཀྱི་ནི་ཐབས། ། དེ་བཞིན་གཤེགས་པ་ཚེ་དཔག་མེད། ། སངས་རྒྱས་རྡོ་རྗེ་ཅན་ཉིད་ཀྱི། ། ཐབས་དང་ཤེས་རབ་ཞོན་པ་དག ། ཁམས་གསུམ་དག་ནི་ཐམས་ཅད་དུ། ། ས་དང་ས་འོག་བར་སྣང་ལ། ། ཁྲག་དང་ཁུ་བས་ཁྱབ་པའི་ལུས། ། རིགས་ཀྱི་དབང་ཕྱུག་གིས་འདི་གསུངས། །
སེན་མོ་བ་སྤུ་དེ་བཞིན་ཁམས། ། ཁུ་བ་ལ་ནི་རྣམ་པར་གཟིགས། ། ལྤགས་དང་ཁྲག་ལ་གཟི་བརྗིད་ཆེ། ། ཚིལ་དང་རྐང་ལ་རྡོ་རྗེ་འཛིན། ། ཐམས་ཅད་མགོན་པོ་རྣམ་སྣང་མཛད། ། རྩ་དང་ཤ་ལ་བདུན་རྒྱལ་པོ། ། འདི་རྣམས་ལྔ་ནི་སངས་རྒྱས་ལྔར། ། རྡོ་རྗེ་མཁའ་འགྲོས་རྣམ་པར་བཤད། ། ས་ཡི་ཁམས་ནི་རྣམ་དག་པ། ། སྤྱན་ནི་འཁོར་ལོ་མཛེས་པ་ཉིད། །
རྡོ་རྗེའི་བཙུན་མོ་དྭངས་པ་སྟེ། ། པད་མའི་བུ་མོ་ཚ་བ་ཉིད། ། སྒྲོལ་མ་རླུང་ནི་རྣམ་དག་པ། ། རྡོ་རྗེའི་བཙུན་མོ་བཞི་རྣམས་ནི། ། རྡོ་རྗེ་མཁའ་འགྲོ་ཞེས་བྱ་བའི། ། གུར་གྱིས་དེ་རྣམས་བཀའ་སྩལ་ཏོ། ། སྔགས་ཐམས་ཅད་རྣམ་པར་དག་པ་བདུད་རྩི་ལྔ་མཆོག་ཏུ་གྱུར་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏེ་ལེའུ་བདུན་པའོ།། ༈ །།ཁྱོད་ནི་ཞེ་སྡང་རྡོ་རྗེས་ཡོངས་སྐྱོང་བ། ། ཐུགས་དག་ཆོས་ནི་ཤིན་ཏུ་རྣམ་དག་པས། ། ལྷ་ཡི་ལུས་ནི་ཡང་དག་རྒྱན་མཛད་པ། །
པུཀྐ་སཱི་ནི་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་དོན་གྱི་ཕྱིར། ། སྟོང་པ་ཉིད་སྤངས་སྐྱེ་བ་བཞེངས་པར་མཛོད། ། ཁྱོད་ནི་གཏི་མུག་རྡོ་རྗེས་ཡོངས་སྐྱོང་བ། ། སྐུ་ཡི་དག་པ་ཆོས་ཀྱི་གཟུགས་བརྙན་གྱིས། ། ལྷ་ཡི་ལུས་ནི་ཡང་དག་བརྒྱན་མཛད་པ། ། མགོན་པོ་རི་ཁྲོད་མ་ནི་བདག་ལ་མྱུར་དུ་གཟིགས། ། རྣམ་པར་འདྲེན་པའི་འཇིག་རྟེན་སྨན་སླད་དུ། ། སྟོང་པ་ཉིད་སྤངས་སྐྱེ་བ་བཞེངས་པར་མཛོད། ། ཁྱོད་ནི་འདོད་ཆགས་རྡོ་རྗེས་ཡོངས་སྐྱོང་བ། །
གསུང་དག་ལེགས་པར་སོ་སོར་རྟོགས་པ་ཡིས། ། ལྷ་ཡི་ལུས་ནི་ཡང་དག་བརྒྱན་མཛད་པ། ། གཏུམ་པར་ལྡན་པ་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་སྨན་སླད་དུ། ། སྟོང་པ་ཉིད་སྤངས་སྐྱེ་བ་བཞེངས་པར་མཛོད། ། ཁྱོད་ནི་སངས་རྒྱས་ཐམས་ཅད་ཡོངས་སྐྱོང་བ། ། གཟུགས་ཀུན་ནན་ཏན་ཐམས་ཅད་མཉམ་ཉིད་ཀྱིས། ། ལྷ་ཡི་ལུས་ནི་ཡང་དག་བརྒྱན་མཛད་པ། ། ཌོཾ་བྷི་བདག་ལ་མགོན་པོ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་སྨན་སླད་དུ། །
སྟོང་པ་ཉིད་སྤངས་སྐྱེ་བ་བཞེངས་པར་མཛོད། ། ཐམས་ཅད་བཞེངས་པར་མཛད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།འཁོར་ལོ་ཅན་རྣམས་ཐམས་ཅད་ཀྱི། ། འདིས་ནི་བསྐྱེད་པར་འགྱུར་བར་ནི། ། ཡེ་ཤེས་རྡོ་རྗེ་ཅན་གྱིས་བྱ། ། དཀྱིལ་འཁོར་བདག་པོས་དེ་སྐད་གསུངས། ། ཨོཾ་སརྦ་ཏ་ཐཱ་ག་ཏ་ཁེ་ཙ་རི་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་བྷུ་ཙ་རི་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་པཱ་ཏཱ་ལ་ཝ་སི་ནི་བཛྲ་སྭ་བྷ་ཝ་ཨཱཏྨ་ཀོ྅ཧཾ། སྐུ་གསུང་ཐུགས་ཀྱི་ཆོས་རྣམས་ཀྱི། །
བྱིན་བརླབས་གནས་སུ་རྟག་པར་ནི། ། ཡེ་ཤེས་རྡོ་རྗེ་ཅན་གྱིས་བྱ། ། འདི་ནི་བྱང་ཆུབ་རིམ་བརྟན་པའོ། ། བཅོམ་ལྡན་འདས་སྐུ་དང་གསུང་དང་ཐུགས་ཀྱི་བདག་པོས་དེ་སྐད་ཅེས་བཀའ་སྩལ་ཏོ། ། ཕྱག་རྒྱ་ཆེན་པོ་རབ་སྦྱོར་བས། ། སྐུ་ཡི་རིན་ཆེན་སྦྱང་པར་བྱ། ། བསམ་གཏན་རྡོ་རྗེ་བསམས་ནས་ནི། ། སེམས་ཀྱི་རིན་ཆེན་རབ་སྒྲུབ་བྱེད། ། རྡོ་རྗེ་བཟླས་པའི་ཁྱད་པར་གྱིས། ། ངག་གི་རྡོ་རྗེ་དྲི་མ་མེད། །
གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱང་། ། ཞེ་སྡང་རྡོ་རྗེའི་བསམ་པ་ཡིས། ། སྒྲ་ཡི་སྒོ་ཡི་བསམ་པ་འོ། ། སྣ་ནི་སེར་སྣ་རྡོ་རྗེ་ཡིས། ། རོ་དྲུག་འདོད་ཆགས་རྡོ་རྗེ་ཡིས། ། ལུས་ནི་ཕྲག་དོག་རྡོ་རྗེ་ཡིས། ། ཡིད་ལ་ཀུན་ཏུ་བཟང་པོ་ཡིས། ། དེ་ཉིད་མཁའ་འགྲོ་བདག་མེད་མ། ། འདི་རྣམས་ཀྱིས་ནི་ཐམས་ཅད་སྦྱང་། །
གལ་ཏེ་འགལ་བ་ཡོད་པ་མ་ཡིན་ཡང་། ། དེ་ཚེ་རྒྱལ་བའི་དངོས་པོས་སྦྱང་པ་ཡོད། ། ཀུན་རྫོབ་བདེན་པར་ཡང་དག་གནས་ནས་ནི། ། འཁོར་ལོའི་གཟུགས་ཀྱིས་ཆོས་ཙམ་རྣམ་པར་བསྒོམ། ། ཆོས་ཀྱི་དངོས་པོ་མ་བྱུང་སྤྱད་པ་ལས། ། གང་ཟག་ཐམས་ཅད་རྣམ་སྤངས་འཇིག་རྟེན་པ། ། འཇིག་རྟེན་འགྲོ་བ་བསམ་པར་མི་ནུས་ཏེ། ། ཆོས་ཀྱི་ཚུལ་གྱིས་ཐམས་ཅད་རྣམ་པར་དག ། ཚིག་པ་རྣམས་ཀྱིས་གདུང་དང་དུག་ཁྱབ་པའི། ། ལུས་ཀྱི་སྨན་ནི་གཞན་པའི་དུག་ཉིད་དེ། །
ཇི་ལྟར་ཆུ་ནི་རྣ་བར་ཞུགས་པ་ལ། ། ཡང་ནི་ཆུ་ནི་ཐབས་སུ་འགྱུར་བ་ཉིད། ། ཇི་ལྟར་རླུང་གིས་དཀྲུགས་པའི་སེམས་རྣམས་ཀྱི། ། དེ་བཞིན་མཁས་པས་མོན་སྲན་གྲེའུ་སྦྱིན། ། འདོད་ཆགས་ཀྱིས་ཀྱང་རྨོངས་པ་ཡི། ། སྐྱེ་བོ་འདོད་ཆགས་མེ་ཡིས་གདུང་། ། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་སྨད་པས་ཟད་པར་འགྱུར། ། འདོད་ཆགས་རྡོ་རྗེར་ཡོངས་ཤེས་པས། ། ཡིད་ནི་རྡོ་རྗེ་སེམས་དཔར་འགྱུར། །
འདོད་ཆགས་ཞགས་པས་འཆིང་པ་ཡིས། ། འཇིག་རྟེན་ཆགས་པས་ཁྱབ་པར་བརྗོད། ། འདོད་ཆགས་བྲལ་བས་མངོན་བྱང་ཆུབ། ། འདོད་ཆགས་མཐར་ཕྱིན་རྣམས་མི་འདོད། ། དེ་ནས་རྡོ་རྗེ་སྒྲོལ་མ་ཡི། ། སྒྲུབ་ཐབས་སྦྱིན་སྲེག་ལས་ཀྱི་ནི། ། ཆོ་གས་འདོད་དོན་ཐམས་ཅད་ནི། ། སྒྲུབ་པ་ཡང་དག་རབ་བཤད་བྱ། ། དེ་ལ་འདི་རྣམས་ནི་སྔགས་ཀྱི་རྐང་པ་རྣམས་ཡིན་ཏེ། ཨོཾ་ན་མོ་ཨརྻ་ཨ་ཝ་ལོ་ཀི་ཏེ་ཤྭ་ར་ཡ།
བྷོ་དྷི་སྭ་ཏྭཱ་ཡ། མཧཱ་སྭ་ཏྭཱ་ཡ། མཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་ཏ་རེ་ཏུཏྟ་རེ་ཏུ་རེ་སརྦ་དུཥྚན་མ་མ་ཀྲི་ཏེ་ཛཾ་བྷ་ཡ། མོ་ཧ་ཡ། བནྡྷ་ཡ། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄། སརྦ་སྟམྦྷ་ནི་ཏྲ་ཡ་སྭཱཧཱ།
མ་མོའི་དཀྱིལ་འཁོར་དབུས་གནས་པར། ། ལྷ་མོ་སྒྲོལ་མ་བསྒོམ་པར་བྱ། ། ཕྱག་རྒྱ་ཞལ་ནི་བཞི་པ་སྟེ། ། རྒྱན་རྣམས་ཀུན་གྱིས་རྣམ་པར་བརྒྱན། ། གསེར་གྱི་ཁ་དོག་འདྲ་བར་བསྒོམ། ། གཞོན་ནུ་མ་ཡི་མཚན་ཉིད་འབར། ། རྡོ་རྗེ་ཉི་མའི་དབང་སྐྱེས་པའི། ། སངས་རྒྱས་བཞི་ཡི་དབུ་རྒྱན་ཅན། ། ལང་ཚོ་ལ་ནི་བབ་པའི་ལུས། ། གཡོ་བ་གསེར་གྱི་རྣ་ཆ་མ། །
སྣ་ཚོགས་པདྨའི་གདན་ལ་བཞུགས། ། འོད་ཟེར་དམར་པོས་རྣམ་པར་བརྒྱན། ། རྡོ་རྗེ་ཞགས་པས་དེ་བཞིན་དུང་། ། གཡས་པས་མདའ་ནི་འགེངས་པ་འོ། ། རྡོ་རྗེ་ལྕགས་ཀྱུས་ཨུཏྤལ་གཞུ། ། སྡིགས་མཛུབ་གཡོན་པས་འཛིན་པ་མོ། ། རྡོ་རྗེ་སྐྱིལ་ཀྲུང་སྦྱོར་བ་ཡིས། ། གནས་གསུམ་པོ་ནི་བསྒྲུབ་པར་བྱ། ། ཤར་དུ་མེ་ཏོག་སྒྲོལ་མ་སྟེ། ། ཁ་དོག་དཀར་ཞིང་ཡིད་འོང་མ། །
ཡི་གེ་ཨོཾ་ལས་སྐྱེས་པ་མོ། ། མེ་ཏོག་ཕྲེང་པས་ལག་པ་བརྒྱན། ། ཕྱག་གཉིས་ཞལ་ནི་གཅིག་པ་ཉིད། ། རྒྱན་རྣམས་ཀུན་གྱིས་རྣམ་པར་བརྒྱན། ། གཡས་སུ་བདུག་སྤོས་སྒྲོལ་མ་སྟེ། ། མདོག་ནག་མཛེས་པའི་གཟུགས་ཅན་མ། ། སྤོས་དང་དུང་གིས་ལག་པ་བྲེལ། ། རྒྱན་རྣམས་ཀུན་གྱིས་རྣམ་པར་བརྒྱན། ། ནུབ་ཏུ་མར་མེ་སྒྲོལ་མ་སྟེ། ། མར་མེ་སྡོང་པོས་ལག་པ་ཁྱབ། །
མདོག་སེར་རྣམ་པར་རྒྱན་ཆེན་མོ། ། གཡོ་བ་གསེར་གྱི་རྣ་ཆ་མ། ། བྱང་དུ་དྲི་ཡི་སྒྲོལ་མ་སྟེ། ། དྲི་ཡི་དུང་གིས་ལག་པ་ཁྱབ། ། ཁྲག་གི་མདོག་ལྟར་ལྷ་མོ་ནི། ། དཀྱིལ་འཁོར་སྙིང་པོར་བསྒོམ་པར་བྱ། ། ལྕགས་ཀྱུ་ལ་སོགས་རབ་དབྱེ་བས། ། དེར་ནི་སྒོ་ཡི་སྲུང་མ་བསམ། ། སྟེང་དུ་གཙུག་ཏོར་རྣམ་རྒྱལ་མ། ། འོག་ཏུ་སྣོད་མཛེས་མ་རབ་བསྒོམ། །
འཁོར་ལོ་ཀླུ་ཞགས་བསམས་ནས་ནི། ། སྤྲོ་ཞིང་སྔགས་ནི་བཟླ་བར་བྱ། ། ཨོཾ་ཏ་རེ་ཏུཏྟ་རེ་ཏུ་རེ་སྭཱཧཱ། ཡི་གེ་བཅུ་ཡིས་ལྷ་མོ་བཅུ། ། ཕ་རོལ་ཕྱིན་བཅུ་ལ་གནས་མ། ། འབྲས་བུ་ཐམས་ཅད་རབ་གྲུབ་ཕྱིར། ། རབ་ཏུ་འབད་པས་བསྒོམ་པར་བྱ། ། སྔགས་འདི་མཆོག་དང་ཕུལ་དུ་ཕྱིན། ། སངས་རྒྱས་ཀུན་གྱིས་ཕྱག་མཛད་པ། ། བཀླགས་པ་གྲུབ་བྱེད་དྲག་པོ་སྟེ། །
རྡོ་རྗེ་གུར་གྱིས་བཤད་པ་འོ། ། སྔགས་འདིས་གོས་ཀྱི་ཐུ་བར་བདུན་མངོན་པར་བསྔགས་པ་བྱ་སྟེ། མདུད་པ་བཅིངས་ནས་ནགས་ཚལ་དུ་འགྲོ་ན་ཡང་སུས་ཀྱང་མི་འཁྱེར་ཏེ། སྟག་དང་ཆོམ་རྐུན་དང་། ཆུ་སྲིན་སྣ་འཐུང་དང་། སེང་གེ་དང་། སྦྲུལ་དང་། མཆེ་བ་ཅན་དང་། མ་ཧེ་དང་། དོམ་དང་།
སྨྱུག་གླང་ལ་སོགས་པ་མིང་དྲན་པ་ཙམ་གྱིས་ཉམས་ཤིང་ཡིབ་བོ། ། སྔགས་འདིས་ཨུཏྤ་ལའི་སྦྱིན་སྲེག་ཇི་སྲིད་དུ་ལན་བརྒྱ་རྩ་བརྒྱད་ཇི་ཙམ་པར་བསྐྱུར་བར་བྱ་སྟེ། ཨོཾ་ཏ་རེ་ཏུཏྟ་རེ་ཏུ་རེ་ཨ་མུ་ཀེ་མེ་ཝ་ཤྨམཱ་ན་ཡ་སྭཱཧཱ། ཡང་ན་སྔགས་དེ་ཉིད་ཀྱིས་ཁྭའི་སྒྲོ་ལ་ལན་སུམ་ཅུ་རྩ་གཉིས་ཡོངས་སུ་བཟླས་ཏེ། དགྲའི་ཁྱིམ་དུ་སྦས་ན་ཉི་མ་བདུན་གྱིས་སྐྲོད་པར་བྱེད་དོ། ། ཨོཾ་ཏ་རེ་ཏུཏྟ་རེ་ཏུ་རེ་ཙ་ལ་པྲ་ཙ་ལ་ཤི་གྷྲ་ག་མི་ནཱི་དེ་ཝ་ཏཏྟ་ཨུ་ཙ་ཏ་ཡ་ཧཱུྃ་ཕཊ྄། དེ་ནས་གཞན་ཡང་སྦྱོར་འགྱུར་བ། ། ཨོཾ་ཏ་རེ་ཏུཏྟ་རེ་ཏུ་རེ་ཨ་མུ་ཀཱ། བྷི་དྷ་ན་ཀུ་མ་རི་མ་ཧྱ་མུརྦཱ་ཧེ་ན་ཏ་སྱ་བི་ཏཱ་པྲ་ཡ་ཙྪ་ཏུ་མེ་སྭཱཧཱ། སྤྲ་ཚིལ་དང་གཏུམ་པའི་ས་བོན་དང་།
མྱོས་བྱེད་དང་། ཨ་ཤོ་ཀའི་ལོ་མ་དང་། མེ་ཏོག་བསྲེག་བླུགས་བྱ་ཞིང་། མར་དང་སྦྲང་རྩི་དང་བུ་རམ་དུ་བཅས་པ་སྟོང་ཕྲག་ལྔའི་སྦྱིན་བསྲེག་ནི་བུ་མོའི་དངོས་གྲུབ་ལ་རབ་ཏུ་བསྔགས་ཏེ། ཉི་མ་བདུན་གྱིས་དེའི་ཚེ་རྣལ་འབྱོར་པས་རང་འདོད་པའི་བུ་མོ་འཐོབ་བོ། ། དེ་ནས་གཞན་ཡང་རབ་ཏུ་སྦྱོར་བར་འགྱུར་བ། ཨོཾ་ཏ་རེ་ཏུཏྟ་རེ་ཏུ་རེ་ཨ་མུ་ཀཱ་བྷི་དྷ་ནཾསྭ་སྡྱ་ནཱ་ཏ་ཨ་ཀརྵ་ཡ་མ་མནྟ་ཀེ་ཛཿ སྔགས་འདིས་འབའ་དྷ་རའི་ཚེར་མ་སྟོང་ཕྲག་ལྔ་རང་འབྱུང་གི་མེ་ཏོག་དང་། བསྲེག་བླུགས་བྱ་བར་བརྗོད་པ་འདི་བྱས་པས། སྐྱེས་པ་སྐྱོང་པ་རྣམས་ཀྱི་བུ་མོ་ཡང་འགུགས་པར་བྱེད་དོ། །
དེ་ནས་གཞན་ཡང་སྦྱོར་བར་འགྱུར་བ། ཟླ་མཚན་འཛག་པའི་རས་ལ་བཅོམ་ལྡན་འདས་མ་ཕྱག་གཉིས་མ་ཞལ་གཅིག་མ། ལག་པ་ལྕགས་ཀྱུ་དང་ཨུཏྤ་ལ་དང་ཞགས་པར་བཅས་པ་རྣམ་པར་བྲིས་སྟེ། དེའི་མདུན་དུ་མཆོད་པ་བྱས་ན། མེ་ཏོག་འདི་རྣམས་བཟང་ཞིང་ལེགས་ཞེས་བྱ་བ་ལ་སོགས་པས་མཆོད་ནས། ཕྱི་ནས་བསྒོམ་པ་དང་ལྡན་པར་སྔགས་བཟླས་བྱའོ། ། ཨོཾ་ཏ་རེ་ཏུཏྟ་རེ་ཏུ་རེ་ཨ་མུ་ཀཱ་མ་མ་ཨི་བི་ཏཾ་ས་པྣཾ་ཀཱ་ཡ་ཧཱུྃ་ཕཊ྄། སྟོང་ཕྲག་ལྔས་འོང་བར་འགྱུར་རོ། ། ཞགས་པས་མགྲིན་པར་བཅིངས་ཏེ། ལྕགས་ཀྱུས་དྲངས་ནས་བསྒྲུབ་བྱ་རྐང་པའི་འོག་ཏུ་བསམས་ཏེ་ཁོལ་མོའི་ཚུལ་གྱིས་བཟའ་བར་བྱའོ། །
དེ་ནས་གཞན་ཡང་སྦྱོར་བར་འགྱུར་བ། སྒྲོལ་མའི་གཟུངས་བདུན་མངོན་པར་བསྔགས་པར་བྱས་ཏེ། བདག་གི་མིག་གཉིས་མིག་སྨན་གྱིས་བསྐུ་བར་བྱ་ཞིང་། རྒྱལ་པོའི་རིགས་ཀྱི་དྲུང་དུ་འཇུག་པར་བྱའོ། ། དེ་ནས་རྒྱལ་པོ་སློབ་མ་དང་འདྲ་བར་གུས་པར་བྱེད་ཅིང་འགལ་བར་མི་བྱེད་པ་དང་། བཀའ་དྲིན་སྩོལ་ཅིང་སྙན་པར་བརྗོད་པ་བྱེད་པ་དང་། བྲན་དུ་ཡང་དག་པར་འགྲོ་ཞིང་ཁྲོས་པ་ཡང་དབང་དུ་འགྱུར་བ་སྟེ། འདི་ནི་མངོན་སུམ་དུ་མཐོང་བ་ངོ་མཚར་དང་བཅས་པའོ། ། དེ་ནས་གཞན་ཡང་སྦྱོར་བར་འགྱུར་སྒྲོལ་མའི་གཟུངས་ལན་བརྒྱ་རྩ་བརྒྱད་བཟླས་ཏེ་ཁ་གཉིས་པའི་སོ་དུག་ཐལ་བར་བྱས་ནས། བ་ཁ་དོག་དམར་མོའི་མར་དང་།
ཨ་རྐཀའི་ཤིང་བལ་ལས་སྡོང་བུ་རབ་ཏུ་སྦར་ལ། མིག་སྨན་བསྡུ་བར་བྱའོ། ། མིག་སྨན་དེ་རྡོ་རྗེ་ཉི་མ་དང་། རྡོ་རྗེ་ཆོས་དག་དང་མཉེས་ལ། རྟ་མཆོག་གིས་བདུག་པར་བྱའོ། ། ཐལ་བ་དང་ལྷན་ཅིག་མིག་བསྐུ་བར་བྱ་སྟེ། རྡོ་རྗེ་མིག་གིས་གང་བལྟས་པ་དེ་གལ་ཏེ་པད་མ་གར་གྱི་དབང་ཕྱུག་མི་འབབ་ན། དེའི་ཚེ་བདག་སྒྲོལ་མ་མ་ལགས་ཏེ། བདག་གིས་སངས་རྒྱས་བཅོམ་ལྡན་འདས་རྣམས་བཀྲོངས་པ་ལགས་སོ། ། དེ་ནས་གཞན་ཡང་རབ་ཏུ་སྦྱོར་བར་འགྱུར་བ།
བྱིས་པ་སོ་མེད་པའི་ལྕེ་བླངས་ལ། སྒྲོལ་མའི་གཟུངས་བདུན་མངོན་པར་བསྔགས་པ་བྱས་ནས། བུང་བའི་རྒྱལ་པོའི་རྩ་བ་དང་བ་ལང་གི་གི་ཝང་ལྷན་ཅིག་བྱས་པས་དཔྲལ་བར་ཐིག་ལེ་ཡོངས་སུ་བཟུང་སྟེ། གང་བལྟས་པ་དེ་དབང་དུ་བྱེད་དོ། ། དེ་ནས་གཞན་ཡང་རབ་ཏུ་སྦྱོར་བར་འགྱུར་བ། ལྟོ་བའི་སྲིན་བུ་ལ་གཟུངས་བདུན་དུ་མངོན་པར་བསྔགས་པ་བྱ་སྟེ། རྡོ་རྗེ་ཆོས་དང་ལྷན་ཅིག་སོ་རྩི་བྱས་ལ་བུ་མོ་ལ་བྱིན་ཏེ། འབྱོར་པ་མཆོག་ཟོས་པ་ན་མི་སྤོང་པ་དང་། གཞན་དུ་མི་དགའ་བ་དང་། གཞན་དུ་མི་འགྲོ་བ་དང་།
རང་གི་བདག་པོ་ཡང་སྤོང་ངོ་། ། དེ་ནས་གཞན་ཡང་སྦྱོར་བར་འགྱུར་བ། མར་ཁུ་ཆེན་པོ་ཉེ་བར་བྱུགས་ལ། སྒྲོལ་མའི་གཟུངས་བཟླས་ལ་བསྒོམ་པར་བྱའོ། ། བཟླས་པའི་མཐར་ས་ལུ་བཏགས་པས་ལྡེ་གུའི་དྲི་མ་ལ་ཁུར་བ་བྱས་ཏེ་གང་ལ་བྱིན་པ་དེ་ལྔ་པོར་ཡང་མི་སྤོང་ངོ་། ། དེ་ནས་གཞན་ཡང་སྦྱོར་བར་འགྱུར་བ། ཟླ་བ་ལ་ཉེ་བར་ཆགས་པའི་དུས་སུ་སྒྲོལ་མའི་གཟུངས་བཟློས་ཤིང་བརྟེན་པར་བྱས་ལ། དེ་ལས་བྱུང་པའི་འཇིག་རྟེན་དབང་ཕྱུག་བླངས་ཏེ། དུང་གི་ཐལ་བ་དང་མཉེ་བར་བྱ་ཞིང་། རབ་ཏུ་གྲགས་མ་ཉིད་ལ་བྱིན་ཏེ་ཇི་སྲིད་དུ་ལྔར་ཡང་རྗེས་སུ་འབྲང་ངོ་། །
དེ་ནས་གཞན་ཡང་སྦྱོར་བར་འགྱུར་བ། སྒྲོལ་མའི་གཟུངས་ཀྱིས་མ་ད་ན་ཕ་ལ་ལ་ལན་བརྒྱ་རྩ་བརྒྱད་ཡོངས་སུ་བཟླས་ཏེ། འདོད་པའི་འབྲས་བུ་དེས་རྟ་མགྲིན་དང་ལྷན་ཅིག་པས་བསྐུས་ན་དབང་དུ་འགྱུར་རོ། ། ཨོཾ་ཏ་རེ་ཏུཏྟ་རེ་ཏུ་རེ། ཨ་མུ་ཀ་སྱ་བནྡྷཾ་མུ་ཏཱི་ཀུ་རུ་མུ་སྭཱཧཱ། ཞེས་བྱ་བའི་སྔགས་འདིས་ཨརྐཀའི་ལོ་མ་ལ་བསྒྲུབ་བྱའི་མིང་ནང་དུ་ཆུད་པར་བྲིས་ལ། ནེའུ་ལེའི་ཁུང་བུར་སྦས་ན་བཅིངས་པ་ལས་གྲོལ་བར་འགྱུར་རོ། ། དེ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་འབྱུང་གནས་ཡང་དག་པར་རབ་ཏུ་བཤད་པར་བྱའོ། ། གང་གིས་བསྒོམས་པ་ཙམ་གྱིས་ཕས་ཀྱི་རྒོལ་བ་ཐམས་ཅད་ཚར་གཅད་པར་འགྱུར་རོ། ། ལྷ་མོ་ཕྱག་གཉིས་མ་ཞལ་གཅིག་མ་མདོག་དཀར་བ་ཡིད་འཕྲོག་མ་སྐྲ་ཕྱེད་དུ་ལི་བ།
ཆུ་སྐྱེས་ཤིན་ཏུ་དཀར་བ་ལ་ཡང་དག་པར་གནས་མ། ལག་པ་གཡས་པར་པད་མ་མདོག་དཀར་བ་ཡང་དག་པར་བསྒོམས་ཤིང་། གཡོན་ན་ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་སྐྱིལ་ཀྲུང་དུ་གནས་པ། རྒྱན་ཐམས་ཅད་ཀྱིས་རྣམ་པར་བརྒྱན་མ་ལྟེ་བའི་དཀྱིལ་འཁོར་དུ་བསྒོམ་པར་བྱའོ། ། ཨོཾ་ལས་སྐྱེས་མ་མཆོག་ཏུ་དགའ་བར་བྱེད་མ། དམ་ཚིག་སེམས་མ་བསྐྱེད་ནས་ཡེ་ཤེས་སེམས་དཔའ་བསྒོམ་པར་བྱ་ཞིང་། རྣལ་འབྱོར་ཟླ་བ་དྲུག་ཏུ་གོམས་པས་ཤེས་རབ་ཀྱི་ཕ་རོལ་ཏུ་ཕྱིན་པར་འགྱུར་རོ། ། མཚན་མོ་བདུན་དུ་སྦྱོར་བས་བསྟན་བཅོས་ཐམས་ཅད་ཤེས་པར་བྱེད་དོ། ། འབུམ་བཟླས་པའི་སྦྱོར་བས་ཉི་མ་རེ་རེ་ལ་ཚིགས་བཅད་བརྒྱ་བྱེད་པར་འགྱུར་རོ། ། རབ་ཏུ་འབད་པ་མེད་པར་གཞུང་བརྒྱ་ཡང་འཛིན་པར་བྱེད་དོ། །
དེ་ལ་སྔགས་ཀྱི་རྐང་པར་འགྱུར་བ། ཨོཾ་པི་ཙུ་པི་ཙུ་པྲ་ཛྙཱ་བརྡྷཱ་ནི། ཛྭ་ལ་ཛྭ་ལ་མེ་དྷ་བརྡྡ་ནི། དྷི་རི་དྷི་རི་བྷུ་དྷ་བརྡྡ་ནི་སྭཱཧཱ། ཁྭ་མི་ཟེར་བ་ན་སྔགས་བདུན་དུ་མངོན་པར་བསྔགས་པ་བྱས་ཏེ། མ་བསླངས་པའི་སིངས་པོ་སྐྱུར་པོ་ལ་ལན་བདུན་དུ་སྔགས་ཀྱིས་བཏབ་པར་བྱ་ཞིང་། ཇི་སྲིད་ཟླ་བ་དྲུག་ཏུ་གང་འཐུང་བ་དེ་ཤེས་རབ་ཆེན་པོར་འགྱུར་རོ། ། དེ་ནས་རྡོ་རྗེ་སློབ་དཔོན་གྱི། ། མཚན་ཉིད་ཡང་དག་བཤད་པར་བྱ། ། དེ་ཡིས་ཉེ་བར་བསྟན་པའི་སྔགས། །
སྒྲུབ་པ་པོ་ཡིས་ངེས་པར་འགྲུབ། ། དལ་ཞིང་ཟབ་མོའི་ཆོས་དང་ལྡན། ། རིག་པ་ཐམས་ཅད་མཁས་པར་བཅས། ། སྦྱིན་སྲེག་དཀྱིལ་འཁོར་སྔགས་ཤེས་ཤིང་། ། རབ་གནས་གཏོར་མའི་ཕ་རོལ་སོན། ། དེ་ཉིད་བཅུ་ནི་རྣམ་པར་རིག ། ཉན་ཐོས་སྤྱོད་པ་བསྲུང་པ་པོ། ། སྔགས་སྤྱོད་རིམ་པར་གུས་པ་དང་། ། གཟུགས་ལྡན་མཐོང་ན་དགའ་བ་དང་། ། དཀྱིལ་འཁོར་འབྲི་ཞིང་བཟླས་པར་ལྡན། །
རྩ་བའི་ལྟུང་བ་འཇོམས་པ་པོ། ། སྔགས་དང་ལུས་སྐྱོབ་སྦྱོར་བ་ཡིས། ། འཇིག་རྟེན་རྣམས་ནི་བདེ་བར་བྱེད། ། དེ་ལྡན་བླ་མར་བྱས་ནས་ནི། ། གང་ཞིག་བླ་མ་སྨོད་བྱེད་ཅིང་། ། སྐྱེ་བོ་བླ་མ་སྨོད་པ་གང་། ། དམྱལ་བ་ཆེན་པོར་འཚེད་པར་འགྱུར། ། ཇི་ལྟར་རྡོ་རྗེ་འཛིན་རྒྱལ་ནི། ། སངས་རྒྱས་ཀུན་གྱིས་དང་པོར་མཆོད། ། རྡོ་རྗེ་གུར་གྱིས་འགྲོ་བ་ཡིས། །
དེ་ལྟར་བླ་མའི་ནན་ཏན་བྱ། ། བླ་མའི་གྲིབ་མ་བུད་མེད་དང་། ། ལྷམ་དང་སྟན་དང་མལ་སྟན་རྣམས། ། རྨོངས་ཆེན་གང་གིས་འགོམ་བྱེད་པ། ། སྐྱེས་པ་དེ་ནི་པུ་གྲི་འཛིན། ། ལེགས་པར་དབང་བསྐུར་སློབ་མ་གང་། ། བླ་མའི་བཀའ་ལས་འདའ་བྱེད་པ། ། འཇིག་རྟེན་འདིར་ནི་འོན་པར་འགྱུར། ། འཇིག་རྟེན་ཕ་རོལ་དམྱལ་བར་གནས། ། གཡོ་དང་རྒྱུ་ཡི་སྦྱོར་བ་ཡིས། །
བརྫུན་གྱིས་མི་ནུས་སྨྲ་བ་ལ། ། ཁོམ་སྐམ་མཛེ་ནད་ཆེན་པོ་ཅན། ། དམྱལ་བ་ལ་སོགས་སྐྱེ་བར་འགྱུར། ། དེ་ལྟར་ཤེས་པའི་སློབ་མ་ཡིས། ། བླ་མའི་བསྙེན་བསྐུར་ཕ་རོལ་འགྲོ། ། བླ་མའི་བཀའ་ནི་རབ་བསྲུངས་ན། ། དངོས་གྲུབ་རྒྱས་པ་འགྲུབ་པར་འགྱུར། ། ཚོགས་ཀྱི་ཟས་ནི་རྟག་ཏུ་བྱ། ། ཞི་བ་ལ་སོགས་རྟག་ཏུ་བསྐུལ། ། སྔ་བར་དགེ་འདུན་ཆོས་སྟོན་བྱ། །
བླ་མ་སངས་རྒྱས་ཀྱང་མཉེས་བྱ། ། བླ་མ་ལ་ནི་ཡོན་དབུལ་ཞིང་། ། དེ་ཡི་རྗེས་སུ་ཚོགས་ཀུན་ལའོ། ། བདག་གི་ལས་ནི་བརྩམས་ནས་ནི། ། ཆོ་ག་འདིས་ནི་བསྒྲུབ་པར་བྱ། ། ཡན་ལག་རྒྱན་རྣམས་ཀུན་གྱིས་བརྒྱན། ། རྡོ་རྗེའི་རྒྱན་གྱིས་རྣམ་པར་བརྒྱན། ། རྡོ་རྗེ་དྲིལ་བུ་བླངས་ནས་ནི། ། ལམ་གྱི་བཞི་མདོར་གཏོར་མ་བཏང་། ། མེ་ཏོག་བདུག་སྤོས་མར་མེ་དང་། །
དེ་བཞིན་དྲི་ཡི་དུང་སོགས་གཡས། ། གཡོན་དུ་སྔགས་ཀྱི་མཆོད་ཡོན་སྣོད། ། མདུན་དུ་སྣོད་ནི་གཞག་པར་བྱ། ། ཞབས་བསིལ་གོང་མའི་ཆོ་ག་ཡིས། ། མེ་ཏོག་སྤོས་སོགས་རིམ་པ་བཞིན། ། ལ་སྱེ་ལ་སོགས་མཆོད་པ་ཡིས། ། མཆོད་པ་བྱས་ན་བཟང་པོ་སྦྱིན། ། མེ་ཏོག་བསྐྱུར་བའི་ཚུལ་གྱིས་དང་། ། དྲི་ནི་འཐོར་བའི་ཚུལ་གྱིས་དང་། ། སྡོང་པོ་མར་མེའི་མཆོད་པ་དང་། །
བྱུག་པའི་ལུགས་ཀྱི་རྗེས་སུ་དྲིས། ། ལ་སྱེའི་ལག་པས་ལ་སྱེ་སྟེ། ། ཕྲེང་པས་ཕྲེང་པའི་མཁའ་འགྲོ་མ། ། ཧཱུྃ་གིས་གླུ་ཡི་དམ་ཚིག་གླུ། ། བརླ་བསྐུམས་པས་ནི་གར་ཉིད་དེ། ། མཆོད་པ་འདི་ནི་བླ་ན་མེད། ། སངས་རྒྱས་ཐམས་ཅད་མཉེས་པར་བྱེད། ། སངས་རྒྱས་རྣམས་ནི་མཆོད་པས་མཆོད། ། འདོད་པའི་དངོས་གྲུབ་བྱེད་པར་གྱུར། ། བཟླས་དང་བསྒོམ་ལ་མངོན་དགའ་ཞིང་། །
རྟག་ཏུ་འཁོར་ལོའི་ཕ་རོལ་འགྲོ། ། རྡོ་རྗེ་མཁའ་འགྲོའི་བཀའ་ཇི་བཞིན། ། འདི་རྣམས་བླ་མེད་མཆོད་པ་འོ། ། མེ་ཏོག་སྤོས་སོགས་མངོན་སུམ་དུ། ། འཇིག་རྟེན་སྤྱོད་པར་གནས་པ་ཡིས། ། སྣ་ཚོགས་མཆོད་པ་མཆོག་ཉིད་མིན། ། དེ་ཉིད་བྱང་ཆུབ་ཡན་ལག་མིན། ། དཀར་པོ་ཞི་བར་བྱེད་པར་བརྗོད། ། སེར་པོ་རྒྱས་པའི་སྒྲུབ་ཐབས་ལ། ། དབང་དང་དགུག་པར་དམར་པོ་ཆེ། །
ཐ་མའི་ལས་ལ་ནག་པོ་འོ། ། ཞི་བ་ལ་ནི་མེ་ཏོག་དཀར། ། སེར་པོ་རྒྱས་པའི་རྡོ་རྗེ་ལ། ། མེ་ཏོག་ནག་པོ་ཐ་མ་ལ། ། དབང་དང་དགུག་པ་དམར་པོ་བཟང་། ། རྣལ་འབྱོར་པ་གང་དབང་བསྐུར་མེད། ། དཀྱིལ་འཁོར་དུ་ནི་མ་ཞུགས་དང་། ། གང་ཞིག་རབ་གནས་མ་མཐོང་དང་། ། གང་ཞིག་སྦྱིན་སྲེག་མ་བྱས་པ། ། འཇིག་རྟེན་འདི་དང་ཕ་རོལ་ཏུ། །
དེ་ཡི་དངོས་གྲུབ་མཆོག་ཉིད་མེད། ། གང་གིས་སློབ་དཔོན་གསོལ་མ་བཏབ། ། འདིར་ནི་རིགས་སུ་སྐྱེ་བ་མེད། ། སངས་རྒྱས་ཐམས་ཅད་བསྒོམ་པར་བྱ། ། གང་གིས་བྱང་ཆུབ་མ་ཐོབ་ན། ། འཁོར་ལོས་བསྒྱུར་བའི་གནས་སུ་དེའི། ། སྐྱེ་ཞིང་སྐྱེ་བར་སྐྱེ་བར་འགྱུར། ། ཡང་ན་ས་ཡི་བདག་པོ་ཉིད། ། དག་པའི་གནས་སུ་མངོན་པར་འགྲོ། ། བདེ་བ་ཅན་དང་མཁའ་གྲོང་དང་། །
དགའ་ལྡན་དུ་ནི་བློ་ལྡན་སྐྱེ། ། འཇིག་རྟེན་འདིར་ནི་གང་འགྲུབ་པ། ། སངས་རྒྱས་དེ་ནི་སྨོས་ཅི་དགོས། ། ཁམས་གསུམ་བདག་པོ་ཆེན་པོ་ཉིད། ། འཆི་མེད་རྒས་པས་ཁྱབ་པ་མེད། ། ཚངས་པ་བརྒྱ་བྱིན་དེ་བཞིན་དྲག ། སྒྲ་གཅན་མེ་དང་རླུང་དང་ནི། ། འདོད་པའི་ལྷ་དང་ཐོང་ལྡན་ཉིད། ། འདི་རྣམས་དེ་ཡི་འཁོར་དུ་འགྱུར། ། ལྷ་ཀླུ་དེ་བཞིན་གནོད་སྦྱིན་དང་། །
དྲི་ཟ་ལྷ་མ་ཡིན་དང་མི། ། མི་འམ་ཅི་དང་མཁའ་སྤྱོད་རྣམས། ། དེ་རྣམས་འཁོར་འགྱུར་ཐེ་ཙོམ་མེད། ། འདི་ནི་རང་བྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་བྱེད་པ་དང་། ། དེ་བཞིན་དུ་ནི་ལྷར་གཤེགས་དང་། ། ཁྱིམ་ནས་འབྱུང་བར་བྱེད་པ་དང་། ། རབ་ཏུ་བྱུང་པ་འཛིན་པ་དང་། ། སྐྱེ་བ་ཡོངས་སུ་ལེན་པ་དང་། །
ཡོངས་སུ་མྱ་ངན་འདས་པ་སྟོན། ། འདུལ་བའི་འཇིག་རྟེན་མཐོང་ནས་ནི། ། འདི་ནི་གཟུགས་ནི་དུ་མ་བྱེད། ། སངས་རྒྱས་སེམས་ཅན་བསྐྱབ་བཞེད་པས། ། སངས་རྒྱས་གར་ནི་རོལ་པ་མཛད། ། རི་བོང་སྟག་དང་སེང་གེ་དང་། ། གླང་པོ་རྣམས་ཀྱི་རིགས་སུ་ཡང་། ། སྙིང་རྗེས་ཕན་པའི་སེམས་ཀྱིས་ནི། ། ཕྱག་རྒྱས་གྲུབ་པ་སྐྱེ་བར་འགྱུར། ། བུད་མེད་སྒྱུ་མའི་སྤྲོས་པ་ཡིས། །
འདོད་ཆགས་ཅན་ལ་ཆོས་གསུང་ངོ་། ། བུད་མེད་སྒྱུ་མ་སངས་རྒྱས་ཉིད། ། སྒྱུ་མ་ཐམས་ཅད་སེལ་བར་བྱེད། ། ཤེས་རབ་ཕ་རོལ་ཕྱིན་གཟུགས་སུ། ། བུད་མེད་རྟག་ཏུ་ཡང་དག་གནས། ། སྒྱུ་མ་ཆེན་མོའི་གནས་འདུག་ནས། ། སངས་རྒྱས་བྱང་ཆུབ་རབ་ཏུ་སྟེར། ། གཡོ་ཞིང་དད་ཆེ་ངོ་ཚ་མེད། ། རྟག་ཏུ་འདོད་ཆགས་ཕ་རོལ་འགྲོ། ། ཕྱག་རྒྱ་ཆེན་པོའི་གནས་འདུག་ནས། །
དངོས་གྲུབ་ཀྱང་ནི་རབ་ཏུ་སྟེར། ། གཟུགས་དང་ཡོན་ཏན་ནོར་ལ་ཡང་། ། འདོད་པ་གང་ཡང་བཙུན་མོ་མེད། ། རྡོ་རྗེར་འདོད་ཆགས་ཡིད་འདོད་པས། ། རང་གི་བདེ་བ་མྱང་བར་ལྡན། ། སྐྱེས་བུ་ཚུལ་ཁྲིམས་ལྡན་པ་དང་། ། བདེ་གཤེགས་བཀའ་ལས་མི་འདའ་ཞིང་། ། བླ་མ་བསྙེན་བསྐུར་སྙིང་རྗེ་ཅན། ། ཀྱཻ་རྡོ་རྗེས་རབ་ཕྱེ་བའོ། ། དེ་ནས་རྣལ་འབྱོར་མ་བདག་མེད་མ་གཙོ་མོ་དང་མཁའ་འགྲོ་མ་རྣམས་ཀྱིས་བསྟོད་པའི་རྒྱལ་པོ་འདིས་གསོལ་བ་བཏབ་པ།
ཞེ་སྡང་རྡོ་རྗེ་ཕྱག་འཚལ་བསྟོད། ། གཏི་མུག་རྡོ་རྗེ་ཕྱག་འཚལ་བསྟོད། ། སེར་སྣ་རྡོ་རྗེ་བདག་ལ་སྐྱོབས། ། འདོད་ཆགས་རྡོ་རྗེས་བདག་ལ་སྩོལ། ། ཡིད་དང་ཕྲག་དོག་ཆེན་པོ་དང་། ། རྡོ་རྗེ་ཀུན་གྱི་དམ་ཚིག་མགོན། ། ལས་རྣམས་ཐམས་ཅད་སྒྲུབ་པ་པོ། ། རྡོ་རྗེ་ཅན་ཀུན་བདག་དགྱེས་མཛོད། ། དེ་ནས་བཅོམ་ལྡན་འདས་མཁའ་འགྲོ་མ་ཐམས་ཅད་ཀྱི་དམ་ཚིག་ལ་གནས་ཏེ་དབྱངས་འདི་གསུངས་པ། ཐིག་སྐུད་སར་པ་མཛེས་པར་ལྡན། །
ཤིན་ཏུ་ཚད་མ་གཙང་མ་ཡིས། ། ཧེ་ཞེས་བྱ་བའི་དཀྱིལ་འཁོར་གྱི། ། ཤེས་རབ་ཅན་གྱིས་ཐིག་གདབ་བྱ། ། དེ་ལ་འདི་ནི་སློབ་མ་ཆེན་པོའི་གསོལ་བ་གདབ་པའི་དམ་ཚིག་གོ ། དེ་བཞིན་གཤེགས་པ་ཐམས་ཅད་ཞི། ། དེ་བཞིན་གཤེགས་པ་ཀུན་གྱི་གནས། ། རྡོ་རྗེ་སེམས་དཔའ་ལས་བྱུང་པའི། ། དཀྱིལ་འཁོར་འདྲེན་པས་བཤད་དུ་གསོལ། ། དཀྱིལ་འཁོར་གྱི་རྡོ་རྗེ་ལ་གསོལ་བ་གདབ་པ་རྣམ་པར་རྒྱལ་བ་ཞེས་བྱ་བའི་ཏིང་ངེ་འཛིན་ཏོ།། ༈ །།ང་ནི་དཔལ་ལྡན་སྙིང་རྗེའི་སྟོབས། །
བསྲུང་པའི་འཁོར་ལོ་སྦྱོར་བ་པོ། ། རྡོ་རྗེ་ཡིས་ནི་གསལ་བའི་ལུས། ། སྐུ་གསུམ་ལས་ནི་སྐྱེས་པ་སྤྲོ། ། གལ་ཏེ་ལ་ལ་འདའ་བྱེད་ན། ། འཇིག་པར་འདི་ལ་ཐེ་ཙོམ་མེད། ། ལུས་སྲུལ་པོ་དང་ཁ་ཅིག་གང་། ། བདེ་ཆེན་ཡེ་ཤེས་བྱུང་པ་དང་། ། རྡོ་རྗེ་སེམས་དཔའི་རང་བཞིན་སྐྱེས། ། ཟུར་ཅིག་བགེགས་ནི་ཆེན་པོ་རྣམས། ། འཁོར་ལོ་ཡི་ནི་བརྒྱད་ཉིད་ཀྱི། །
ཆ་ཡིས་སྒོ་ནི་རབ་ཏུ་གྲགས། ། སྒོ་ཁང་ལྷ་ཡི་སྣམ་བུ་ནི། ། སྒོ་ཡི་ཚད་ཀྱིས་ཚད་དུ་བྱ། ། སྒོ་ཡི་ཕྱེད་ཀྱི་ཆ་རུ་ནི། ། ཡ་ཕུབས་དང་ནི་འགྲམ་ཉིད་དོ། ། མཆོད་སྣམ་ཉིད་ཀྱང་དེ་བཞིན་བྱ། ། དྲ་བའི་སྣམ་བུ་རིག་བྱེད་ཕྱེད། ། དང་པོར་ཚངས་པའི་ཐིག་དང་ནི། ། གཉིས་པར་མཚམས་ཀྱི་ཐིག་དང་ཡང་། ། གསུམ་པར་ངོས་བཞི་ཡི་ནི་བཞི། །
ཐིག་ནི་རབ་ཏུ་གདབ་པར་བྱ། ། ཚངས་ཐིག་ཆ་གཉིས་བོར་ནས་ནི། ། ཆ་དྲུག་ཏུ་ནི་གདབ་པར་བྱ། ། དེ་ནས་སྒོ་ཡི་ཚད་བོར་ནས། ། དགུ་ཡི་ཆར་ནི་རབ་ཏུ་གདབ། ། དེ་ལ་འདི་ནི་སྦྱང་པའི་དམ་ཚིག་གོ ། ཨོཾ་ཁཾ་ཧཱུྃ་བྷྲཱུྃ། དེ་ལ་འདི་ནི་ཡེ་ཤེས་སྤྱན་དྲང་པ་སྟེ། ཨོཾ་མེ་དི་ནི་བཛྲི་བྷ་ཝ་བཛྲ་བྷནྡྷ་ཧཱུྃ། དེ་ལ་འདི་ནི་ཐིག་གདབ་པའི་དམ་ཚིག་སྟེ།
ཨོཾ་ས་མ་ཡ་སུ་ཏྲ་མ་ཏི་ཀྲ་མ་ཧཱུྃ། དེ་ལ་འདི་ནི་རྡུལ་ཚོན་བྲི་བའི་དམ་ཚིག་སྟེ། འདི་ནི་ཆོས་དབྱིངས་གདབ་པ་སྟེ། ། སེམས་ཅན་ཁམས་ནི་ཐར་པར་བྱེད། ། ཀྱཻ་རྡོ་རྗེ་རྒྱལ་པོ་ཆེས། ། དཀྱིལ་འཁོར་དམ་པ་བཞེངས་པར་བྱ། ། དབང་ལྡན་དུ་ནི་ཤ་ར་བྷ། ། མེ་ཡི་མཚམས་སུ་དགེ་སྦྱོང་བྲི། ། ཆོས་ཀྱི་འཁོར་ལོ་བདེན་བྲལ་དུ། ། རླུང་དུ་རྡོ་རྗེ་བྲི་བར་བྱ། །
ཤར་དུ་ལྕགས་ཀྱུ་བྲི་བར་བྱ། ། ལྷོ་ཡི་སྒོར་ནི་ཞགས་པ་ཉིད། ། ནུབ་སྒོར་དེ་བཞིན་ལྕགས་སྒྲོགས་ཏེ། ། བྱང་དུ་རྡོ་རྗེ་དྲིལ་བུ་འོ། ། དབུས་སུ་ཐོད་པ་དཀར་པོ་ནི། ། སྣ་ཚོགས་རྡོ་རྗེས་མཚན་པ་བྲི། ། དེ་ནས་རྡོ་རྗེ་འཛིན་པའི་རྒྱལ་པོས་སྦྱིན་སྲེག་གི་གྲོང་ཁྱེར་རབ་ཏུ་ཕྱེ་བ། རྡོ་རྗེ་ཐབ་ཁུང་སྦྱོར་བ་ཡིས། ། རྡོ་རྗེའི་སྲེག་རྫས་སྦྱོར་བ་ལས། ། ཟླུམ་པོ་ཞི་བར་བྱེད་པར་བརྗོད། །
རྒྱས་པ་ར་བའི་རྫིང་བུ་གཟུགས། ། དབང་ནི་ཟླ་བ་ཕྱེད་པ་འདྲ། ། དགུག་པ་ལ་ནི་ལྕགས་ཀྱུའི་དབྱིབས། ། གསད་དང་ཞེ་སྡང་ལས་ལ་ནི། ། ནམ་མཁའི་ཁམས་དང་མཚུངས་པ་འོ། ། དེ་བཞིན་སྐྲོད་བྱེད་སྐལ་ངན་དང་། ། ཡན་ལག་གཡོ་བའི་སྦྱོར་བ་ལས། ། ཙན་དན་ཨ་ཀ་རུ་ཤིང་དང་། ། གཞན་ཡང་དྲི་ཡི་རྐང་འཐུང་ཉིད། ། སྦྱིན་སྲེག་ཡན་ལག་མེས་སྦར་ནས། །
ཕྱིས་ནི་ཡང་ནི་གུག་པར་བྱ། ། ཨོཾ་ཨཱེ་ཧྱི་མཧཱ་བྷུ་ཏ་དེ་བ་རི་ཤྭི་ཏྭི་ཛ་ས་མན་ཏ་གྲི་ཧི་ཏྭཱཾ་ཨ་ཧུ་ཏི་མཧཱ་ན་མ་ཨསྨིནྶ་ནི་ཧི་ཏོ་བྷ་བ། ལྕགས་ཀྱུ་ཉིད་ཀྱིས་དགུག་པར་བྱ། ། ཞགས་པ་ཉིད་ཀྱིས་གཞུག་བྱ་ཞིང་། ། ལྕགས་སྒྲོག་གིས་ནི་ཞབས་དག་བཅིང་། ། དྲིལ་བུ་འཁྲོལ་བས་དབང་དུ་བྱ། ། ལ་སྱེ་ལ་སོགས་མཆོད་བརྒྱད་དང་། ། མཆོད་ཡོན་སྣ་ཚོགས་བྱས་ནས་ནི། ། མར་ལ་སོགས་པའི་སྦྱོར་བ་ལས། ། ཡང་ནི་མེ་ནི་མཉེས་པར་བྱ། །
དེ་ལ་འདི་ནི་རྡོ་རྗེ་མཆོད་ཡོན་གྱི་དམ་ཚིག་སྟེ། ཨོཾ་པྲ་ཝ་ར་སཏྐཱ་ར་པྲ་ཏི་ཙྪ་སྭཱཧཱ། དེ་ལ་འདི་ནི་ཞབས་བསིལ་གྱི་དམ་ཚིག་སྟེ། ཨོཾ་སརྦ་པ་པཾ་ད་ཧཱ་ན་བཛྲ་ཡ་བཛྲ་སྭ་ཏྭཱ་སྱ་སརྦ་པ་པཾ་ད་ཧ་ན་སྭཱཧཱ། དེ་ལ་འདི་ནི་བསྲེག་རྫས་ཐམས་ཅད་འཆུ་བའི་དམ་ཚིག་གི་སྔགས་ཏེ། ཨོཾ་བཛྲ་ཨ་ན་ལ་མཧཱ་བྷུ་ཏ་ཛྭ་ལ་ཡ། སརྦ་བྷསྨི་ཀུ་རུ་སརྦ་དུཥྚན་ཧཱུྃ་ཕཊ྄། དྲཱི་ཤ་ཡ་ཛ་ཧཱུྃ་བཾ་ཧོ་ས་མ་ཡ་སཏྭཾ་ཧཾ། ཕྱི་ནས་རང་འདོད་པའི་ལྷ་སྤྱན་དྲངས་པ་སྟེ། ཨོཾ་ཨེ་ཧེ་ཧྱི་ཝ་ག་ཝནྣི་ཧ་བྷྱ་ཀབྷྱ་ན་ས་མ་ཡེ་ན་ཙ་ཨ་གནྷཾ།
སམྤྲ་ཏིཙྪ་ཏཾ་པུ་ཛཱ་ཉྩ་དྭ་པྲ་སི་ད་མེ། དེ་ལ་འདི་ནི་དགྱེས་པར་བྱེད་པའི་དམ་ཚིག་སྟེ། ཨོཾ་ཀྲི་ཏི་ཝ་སརྦ་ས་ཏྭཱ་ཨརྠ་སིདྡྷི་དྷ་ཏྟ་ཡ་ཐ་ཨ་ནུ་ག་གཙྪ་དྷཾ་བུདྡྷ་བི་ཥ་ཡཾ་པུ་ན་ར་ག་མ་ན་ཡ་མུཿ བཞེངས་པ་དང་ལས་སྣ་ཚོགས་ཀྱི་སྦྱོར་བ་དང་། སྦྱིན་སྲེག་གི་ལེའུ་སྟེ་བརྒྱད་པའོ།། ༈ །།དེ་ནས་རྡོ་རྗེ་འཛིན་རྒྱལ་གྱིས། ། རྡོ་རྗེ་སེམས་དཔའི་རབ་གནས་ནི། ། འཇིག་རྟེན་ཐ་སྙད་ལ་གནས་ཏེ། ། མདོར་བསྡུས་ནས་ནི་བསྟན་པར་བྱ། ། དང་པོར་རེ་ཞིག་རིག་མ་འཛིན། །
དྲིལ་བུ་འཁྲོལ་བར་འདོད་པ་དང་། ། རྐང་གཡས་རྐྱང་པའི་སྦྱོར་བ་ལས། ། གཡས་པས་རྡོ་རྗེ་གསོར་བ་དང་། ། སྲོད་ཐུན་སྐད་ནི་ཆག་པ་དང་། ། གོས་ཀྱིས་མགྲིན་པ་བཅིངས་པ་དང་། ། རིན་ཆེན་སྨན་གྱིས་ཡོངས་གང་པའི། ། བུམ་པ་སྟ་གོན་གནས་པར་བྱ། ། ཨོཾ་དེ་ཝ་པི་ཙུ་བཛྲ་ཨ་དྷི་ཏིཥྛ། ཨོཾ་མོ་ཧ་ར་ཏི་ཨ་དྷི་ཏིཥྛ། ཨོཾ་དྭེ་ཤྭ་ར་ཏི་ཨ་ཏི་ཏིཥྛ།
ཨོཾ་ར་ག་ར་ཏི་ཨ་དྷི་ཏིཥྛ། ཨོཾ་བཛྲ་ར་ཏི་ཨ་དྷི་ཏིཥྛ། ཨོཾ་བཛྲ་གཽ་རཱི་ཨ་ཀར་ཤ་ཡ་ཛཿ ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། ཨོཾ་བཛྲ་བཻ་ཏ་ལཱི་བྷནྡྷ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོ། འདི་ནི་ཡེ་ཤེས་དགུག་པའི་ཆོ་གའོ། ། ཤུན་པ་ལྔ་དང་བ་ཡུ་ལྔ། ། ཁྱད་པར་དུ་ཡང་དྲི་ལྔ་དང་། ། ལུས་ཅན་ལ་ནི་བླུགས་པ་དང་། །
མཆོད་ཡོན་ལྔ་ནི་སྔོན་བཞིན་བྱ། ། ཡང་ནི་དེ་ཉིད་སྦྱོར་བར་བྱ། ། སྔ་བར་བླུགས་ཤིང་བྱིན་གྱིས་བརླབ། ། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། དབང་ནི་རང་གི་རིགས་ཉིད་ཀྱིས། ། མཆོད་པ་ལ་སོགས་རིམ་པས་བརྩམ། ། རང་སྙིང་གནས་སུ་ཡེ་ཤེས་བསམ། ། སངས་རྒྱས་བཞུགས་པར་བསང་གཏོར་བྱ། ། ཡེ་ཤེས་བདུད་རྩིའི་སྦྱོར་བ་ཡིས། །
རིམ་པས་མཆོད་པའི་ལྷ་མོ་སྤྲོ། ། བྱང་ཆུབ་སེམས་མཆོག་བསམས་ནས་ནི། ། སངས་རྒྱས་བསྟོད་པ་ཡང་དག་བརྩམ། ། དངོས་པོ་ཀུན་གྱི་རང་བཞིན་གྱིས། ། སྟོང་པ་སྙིང་རྗེ་ཐ་དད་མེད། ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱིས་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བསྒྲུབས་ཤིང་། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པས་རྡོ་རྗེ་འཕེན་མཛད་པ། །
ཧེ་རུ་ཀ་དཔལ་རྡོ་རྗེའི་ཡིད་ཀྱིས་དགྱེས། ། རྡོ་རྗེ་སེ་གོལ་སྦྱོར་བ་ཡིས། ། རྡོ་རྗེ་བསྒོམ་པས་བསྒོམ་པར་བྱ། ། རྡོ་རྗེ་ཡི་གེ་བླངས་ནས་ནི། ། རྡོ་རྗེ་དཀྱིལ་འཁོར་བསྒོམ་པར་བྱ། ། རྡོ་རྗེ་དཀྱིལ་འཁོར་དབུས་གནས་པར། ། རྡོ་རྗེ་ཕུང་པོར་རྣམ་པར་བསྒོམ། ། དེ་ནས་རྡོ་རྗེ་འཚེད་པ་བསམ། ། རྡོ་རྗེ་ལྕེ་ཡི་སྦྱོར་བ་ལས། ། སངས་རྒྱས་རྡོ་རྗེའི་རྗེས་བཅུག་ཉིད། །
རྡོ་རྗེའི་སྔགས་ཀྱིས་བསང་གཏོར་བྱ། ། བཅོམ་ལྡན་འདས་ཀྱིས་རྡོ་རྗེ་བདུད་རྩི་རོ་མྱང་པའི་རྡོ་རྗེ་དེ་སྐད་ཅེས་བཀའ་སྩལ་ཏོ། ། ནམ་མཁའི་ཁམས་ཀྱི་དབུས་སོན་པར། ། རྩེ་མོ་ལྔ་པ་བྲིས་པ་ཡིས། ། སངས་རྒྱས་དངོས་གྲུབ་འདོད་པ་ཡིས། ། སྟོབས་ཀྱིས་སངས་རྒྱས་ཕུར་བུས་གདབ། ། ཆོས་འབྱུང་གྲོང་ཁྱེར་ཡིད་འོང་བར། ། རྡོ་རྗེ་མཛུབ་མོའི་སྦྱོར་བ་ལས། ། གལ་ཏེ་དངོས་གྲུབ་མི་སྟེར་ན། ། རྡོ་རྗེ་སེམས་དཔའང་གསད་པར་བྱ། །
ཨོཾ་དུ་རུ་དུ་རུ། ཚིནྡྷ་ཚིནྡྷ། ཧཱུྃ་ཧཱུྃ། བཅོམ་ལྡན་འདས་ཀྱིས་ཕུར་བུས་གདབ་པ་ཆེན་པོ་རྡོ་རྗེས་དེ་སྐད་ཅེས་བཀའ་སྩལ་ཏོ། ། མ་མོའི་དཀྱིལ་འཁོར་དབུས་གནས་པར། ། རྟ་མགྲིན་རྣམ་པར་བསྒོམ་པར་བྱ། ། དབུ་རྒྱན་ལ་ནི་རྡོ་རྗེ་ཆོས། ། ཕྱག་རྒྱ་ཆེན་པོའི་སྦྱོར་བ་ལས། ། པད་མ་དམར་པོ་སྤྱི་བོར་འཛིན། ། སྐུ་མདོག་དམར་པོ་སྟོབས་པོ་ཆེ། །
གོས་དཀར་གཉིས་མེད་སྦྱོར་བ་ཡིས། ། བཅུ་དྲུག་ཕྱག་གིས་རྣམ་པར་བརྒྱན། ། གཡས་པའི་ཞལ་ནི་ནག་པོ་སྟེ། ། གཡོན་པ་ཟླ་མཛེས་དྲི་མ་མེད། ། དང་པོ་དམར་པོ་ཤེས་པར་བྱ། ། ལྷག་མའི་ཞལ་ནི་བུང་བ་མཚུངས། ། ཞལ་བརྒྱད་པ་ལ་ཞབས་བཞི་པ། ། རྡོ་རྗེ་ཆོས་ནི་གཟི་བརྗིད་ཆེ། ། འདོད་ཆགས་ཆེན་པོ་རྗེས་ཆགས་པས། ། བདུད་བཞི་མཉམ་པར་མནན་པ་པོ། །
མ་མོའི་དཀྱིལ་འཁོར་དབུས་གནས་པར། ། རྡོ་རྗེ་རྣམ་སྣང་དྲན་པར་བྱ། ། དབུ་རྒྱན་རྡོ་རྗེ་འཛིན་པ་བསམ། ། སྐུ་མདོག་དམར་པོ་གཟི་བརྗིད་ཆེ། ། ཕྱག་ནི་བཅུ་དྲུག་ཞལ་བརྒྱད་དང་། ། ཞབས་བཞི་པ་སྟེ་འཇིགས་པ་པོ། ། ཆོས་ཀྱི་འཁོར་ལོ་སྤྱི་བོར་འཛིན། ། འདོད་ཆགས་ཆེན་པོ་རྗེས་ཆགས་པས། ། སྤྱན་དང་གཉིས་མེད་སྦྱོར་བ་ཡིས། ། འཇིགས་པ་ཡང་ནི་འཇིགས་པར་མཛད། །
དང་པོའི་ཞལ་ནི་དཀར་པོ་སྟེ། ། ནག་པོ་དམར་པོས་རྣམ་པར་བརྒྱན། ། ལྷག་མའི་ཞལ་ནི་བུང་བ་མཚུངས། ། མ་མོའི་དཀྱིལ་འཁོར་དབུས་གནས་པར། ། རྡོ་རྗེ་ཉི་མ་རྣམ་པར་བསྒོམ། ། ཅོད་པན་རིན་ཆེན་འཛིན་པར་བསམ། ། རྡོ་རྗེ་གཟི་བརྗིད་འོད་ཆེན་པོ། ། ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་སྟེ་འཇིགས་པ་པོ། ། སེམས་ཀྱི་རིན་ཆེན་སྤྱི་བོར་འཛིན། །
བཙོ་མ་གསེར་ལྟར་གཟི་བརྗིད་ཆེ། ། དང་པོའི་ཞལ་ནི་སེར་པོ་སྟེ། ། གཡས་པ་སྔོན་པོ་འདྲ་བ་འོ། ། གཡོན་པ་ཟླ་འོད་བཟང་པོ་སྟེ། ། ལྷག་མའི་ཞལ་ནི་བུང་བ་མཚུངས། ། མ་མོའི་དཀྱིལ་འཁོར་དབུས་གནས་པར། ། རྟ་མཆོག་རྣམ་པར་བསྒོམ་པར་བྱ། ། དབུ་རྒྱན་རལ་གྲི་འཛིན་པ་བསམ། ། མརྒད་ཨུཏྤལ་མཚུངས་པ་འོ། ། ཞལ་བརྒྱད་པ་ལ་ཞབས་བཞི་པ། །
བཅུ་དྲུག་ཕྱག་གིས་རྣམ་པར་བརྒྱན། ། དང་པོའི་ཞལ་ནི་སྔོ་བསང་སྟེ། ། རྟ་ཡི་གཟུགས་ཏེ་འཇིགས་པ་པོ། ། གཡས་པ་ཁ་དོག་ནག་པོ་སྟེ། ། གཡོན་པ་ཟླ་མཛེས་དྲི་མ་མེད། ། རལ་གྲི་དངོས་གྲུབ་སྤྱི་བོར་འཛིན། ། ལྷག་མའི་ཞལ་ནི་བུང་བ་མཚུངས། ། རྡོ་རྗེ་ཉི་མ་རྟ་ཉིད་ཀྱི། ། ཕྱག་རྒྱ་འདི་ནི་སྒྲོལ་མའི་གཟུགས། ། ལྷ་མོ་རྣམས་ནི་ཕྱག་གཉིས་བརྗོད། །
གྲི་གུག་དང་ནི་ཐོད་པ་ཉིད། ། ཀྱེ་རྡོ་རྗེ་ལ་དཀྱིལ་འཁོར་མཆོག ། ཕན་པར་མེ་ལོང་དེ་བཞིན་ནོ། ། རྟ་མགྲིན་ལ་ནི་གོས་བཟང་སྟེ། ། རྡོ་རྗེ་ཉི་མ་ལ་ནི་གསེར། ། རྟ་མཆོག་ཉིད་ལ་འགྲོ་མགྱོགས་ཏེ། ། མཆོག་ཏུ་ཕན་པ་ཉིད་ཀྱི་ཡོན། ། སངས་རྒྱས་འབྲས་བུ་འདོད་པ་ཡིས། ། བླ་མ་ལ་རྟག་རྒྱུན་དུ་དབུལ། ། སྐལ་བཟང་རྡོ་རྗེ་སེམས་དཔའ་བདག །
སྐལ་བཟང་ཐུབ་པ་རྣམ་སྣང་མཛད། ། སྐལ་བཟང་དཔལ་ལྡན་འཇིག་རྟེན་དབང་། ། སྐལ་བཟང་ཉི་མ་བདུན་རྒྱལ་པོ། ། དེ་ནས་རྡོ་རྗེ་འཛིན་པའི་རྒྱལ་པོ་སྐུ་གསུམ་མཆོག་གི་རྡོ་རྗེ་འཛིན་པ་པོས། མངའ་བདག་རྡོ་རྗེ་སེམས་དཔའི་དམ་ཚིག་གི་མཆོག་གསུངས་པ། ཨོཾ་དྷ་ར་དྷ་ར། དྷ་ར་ཡ་དྷ་ར་ཡ། མ་དྡྷ་མ་དྡྷ། བཛྲ་དྷྲིག་ཕཊ྄་སྭཱཧཱ། དེ་ནས་སྔགས་ཆེན་བཤད་པ་ན། །
རྡོ་རྗེ་སྐྱེ་བ་སྙིང་རྗེ་ཆེ། ། འཇིགས་ཤིང་སྐྲག་པར་གྱུར་ནས་ནི། ། རྡོ་རྗེའི་དངོས་གྲུབ་རབ་ཏུ་སྩོལ། ། དེ་ནས་བཅོམ་ལྡན་འདས་རྡོ་རྗེ་ཆོས་ཀྱི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་ཏེ། རྟ་མགྲིན་གྱི་སྔགས་འདི་གསུངས་པ། ཨོཾ་བཛྲ་དྷརྨ་ས་མ་ཡ་སྟཾ། ཧུ་ལུ་ཧུ་ལུ། ཨ་རོ་ལི་ཀ་ཕཊ྄་སྭཱཧཱ། དེ་ནས་འདི་ནི་བཤད་ཙམ་ན། ། རྡོ་རྗེ་ཆོས་ནི་གྲགས་ཆེན་པོ། །
འཇིགས་ཤིང་སྐྲག་པར་གྱུར་ནས་ནི། ། ཆོས་ཀྱི་དངོས་གྲུབ་རབ་ཏུ་སྩོལ། ། དེ་ནས་བཅོམ་ལྡན་འདས་རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཕན་པའི་སྔགས་འདི་གསུངས་པ། ཨོཾ་སྭཱ་ཤྭཱ་ཏ་པ་ར་མ་སྭཱ་ཤྭཱ་ཏ་ཨེ་ཧྱེ་ཧི་ཛི་ན་ཛིག་ཕཊ྄་སྭཱཧཱ། དེ་ནས་འདི་ནི་བཤད་ཙམ་གྱིས། ། སངས་རྒྱས་ཀུན་དང་དེ་བཞིན་གཤེགས། ། བརྒྱལ་ཞིང་འཇིགས་པར་གྱུར་ནས་ནི། ། དེ་རྣམས་སངས་རྒྱས་དངོས་གྲུབ་སྩོལ། ། དེ་ནས་བཅོམ་ལྡན་འདས་རིན་ཆེན་ཉི་མ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།
རྡོ་རྗེ་གཟི་བརྗིད་ཀྱི་སྔགས་འདི་གསུངས་པ། ཨོཾ་བཛྲ་སུརྻ་ཏ་མོ་བི་དྷ་མ་ཧ་ས་མ་ཡ་སཏྭཾ་ཧཾ་རཏྣ་དྷྲིཀ་ཕཊ྄་སྭཱཧཱ། དེ་ནས་འདི་ནི་བཤད་ཙམ་གྱིས། ། རྡོ་རྗེ་གཟི་བརྗིད་འོད་ཆེན་པོ། ། འཇིགས་ཤིང་བརྒྱལ་བར་གྱུར་ནས་ནི། ། ཉི་མའི་དངོས་གྲུབ་རབ་ཏུ་སྩོལ། ། དེ་ནས་བཅོམ་ལྡན་འདས་དོན་ཡོད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྟ་མཆོག་རྡོ་རྗེའི་སྔགས་འདི་གསུངས་སོ། ། ཕུཿ ཕུཿ
ཕུཿ ཧི་ཧི་ཧི། པྲ་ཛྙ་དྷྲིཀ་ཕཊ྄་སྭཱཧཱ། དེ་ནས་འདི་ནི་བཤད་ཙམ་གྱིས། ། རྡོ་རྗེ་དོན་ཡོད་རིགས་འབྱུང་བ། ། འཇིགས་ཤིང་བརྒྱལ་བར་གྱུར་ནས་ནི། ། དེ་རྣམས་དོན་ཡོད་དངོས་གྲུབ་སྩོལ། ། སངས་རྒྱས་དཀྱིལ་འཁོར་དཀྱིལ་ཉིད་དེ། ། རྡོ་རྗེ་ཅན་གྱི་ཟླ་ཕྱེད་མཚུངས། ། རྡོ་རྗེ་ཆོས་ཀྱི་པད་མ་འདྲ། །
ཉི་མ་ཡིད་བཞིན་ནོར་བུ་བཞིན། ། རྟ་མཆོག་ཞེས་བྱ་དེ་ཡི་ནི། ། ཐམས་ཅད་དུ་ནི་གྲུ་གསུམ་མོ། ། རྡོ་རྗེ་སེམས་དཔའི་ཕྱག་རྒྱ་ཆེ། ། ཕན་པའི་ཕྱག་རྒྱ་ཉིད་དང་ནི། ། རྡོ་རྗེ་ཆོས་ཀྱི་ཕྱག་རྒྱ་ཆེ། ། རིན་ཆེན་ཏོག་གི་འོད་བྱེད་མ། ། དོན་ཡོད་གྲུབ་པའི་ཕྱག་རྒྱ་ཆེ། ། རུས་པའི་རྒྱན་གྱིས་བརྒྱན་པར་ལྡན། ། སྟག་གི་པགས་པ་བསྣམས་པ་དང་། །
དབུ་སྐྲར་ཐོད་པ་ཕྱེད་པ་སྟེ། ། མཆོད་པར་བརྩོན་པའི་སེམས་པ་ཡིས། ། ཆགས་པས་མིག་དམར་མཐོང་ནས་ནི། ། ཕྱག་རྒྱ་ཆེན་པོའི་སྦྱོར་བ་ལས། ། ཆགས་པའི་སྦྱོར་བས་བསྒོམ་པར་བྱ། ། ལས་སྣ་ཚོགས་སྒྲུབ་པའི་ལེའུ་སྟེ་དགུ་པའོ།། ༈ །།དེ་ནས་རྡོ་རྗེ་འཛིན་རྒྱལ་གྱིས། ། སྤྱོད་པའི་མཚན་ཉིད་བཤད་པར་བྱ། ། རྡོ་རྗེ་སྤྱོད་པའི་སྦྱོར་བ་ཡིས། ། རྡོ་རྗེ་ཕྱག་རྒྱ་ཡང་དག་བརྩམ། །
མེ་ཏོག་འབྲས་སོགས་ཀྱིས་བརྒྱན་པའི། ། ནགས་ཚལ་ཆེན་པོའི་མཐའ་ཉིད་དུ། ། སེམས་དཔའ་ཆེན་པོ་འགྲོ་བར་བྱ། ། ནགས་ཚལ་དུ་ནི་སློང་མོས་རྒྱུ། ། ཟས་ནི་བཟང་པོས་བརྒྱན་པ་ཉིད། ། དེ་རྣམས་འཇིགས་ཤིང་སྐྲག་ནས་སྟེར། ། ནགས་ཚལ་བདག་པོའི་རིགས་ཀུན་ནི། ། རྡོ་རྗེ་ཅན་དེའི་འཁོར་དུ་འགྱུར། སྐྱེས་པ་དང་ནི་སྐྱེ་བ་ཀུན། ། སྐྱེ་བོ་གང་ཞིག་སྐྱེ་འགྱུར་བ། །
གཏི་མུག་རྡོ་རྗེའི་སྦྱོར་བ་ལས། ། རྡོ་རྗེའི་མིག་གིས་མཐོང་བར་འགྱུར། ། ཁམས་གསུམ་ལམ་ནི་ཉམས་དགའ་བར། ། སྒྲ་ནི་གང་ཞིག་རབ་གྲགས་པ། ། རྣ་བའི་དྲུང་ན་གནས་པ་བཞིན། ། ཞེ་སྡང་རྡོ་རྗེའི་སྦྱོར་བ་ལས། ། དྲང་སྲོང་མངོན་པར་ཤེས་པས་ཐོས། ། སེམས་ཅན་ཀུན་གྱི་སེམས་ཆེན་པོ། ། མཚོན་དཀའ་ལྟ་བུའི་མཚན་ཉིད་ནི། ། ལག་མཐིལ་སྐྱུ་རུ་ར་ལྔ་བཞིན། །
རྡོ་རྗེའི་སེམས་ཀྱིས་ཤེས་པར་འགྱུར། ། སྐྱེ་བ་བྱེ་བ་སྟོང་ཕྲག་ཏུ། ། རང་གིས་རིགས་ནི་སྟོང་ཕྲག་གཅིག ། རྡོ་རྗེ་སྦྱོར་བས་དྲན་འགྱུར་ཏེ། ། ཉི་མ་གསུམ་བཞིན་དྲན་པར་འགྱུར། ། སྒྱུ་འཕྲུལ་དྲ་བ་དུ་མ་ཡིས། ། འདིས་ནི་སྣང་བར་བྱེད་པར་འགྱུར། ། མངོན་ཤེས་ལྔ་ཡི་སྦྱོར་བ་ཡིས། ། སངས་རྒྱས་མངོན་ཤེས་ཐོབ་པར་འགྱུར། ། རྡོ་རྗེ་སྐྱེ་མཆེད་རྣམ་པར་དག་པའི་ལེའུ་སྟེ་བཅུ་པའོ།།
༈ །།ཕན་པ་ཉིད་ཀྱིས་ཞི་བ་སྟེ། ། རྡོ་རྗེ་ཉི་མས་རྒྱས་པ་འོ། ། རྡོ་རྗེ་ཆོས་ཀྱིས་དབང་ཞེས་བྱ། ། རྡོ་རྗེ་སེམས་དཔས་གསད་པར་བྱ། ། ཞི་བའི་སེམས་ཀྱིས་ཞི་བ་སྟེ། ། དབང་ནི་ཡང་དག་བརྩམ་པར་བྱ། ། རྒྱས་པའི་སེམས་ཀྱིས་རྒྱས་པ་སྟེ། ། རྡོ་རྗེ་ཆར་སྤྲིན་རབ་བསྒོམ་བྱ། ། རྗེས་སུ་ཆགས་པའི་སེམས་ཀྱིས་ནི། ། བུ་མོ་བཀུག་ནས་བཟའ་བར་བྱ། །
མེའི་ཆར་སྤྲིན་འབབ་པ་དང་། ། གདུག་པའི་སེམས་ཀྱིས་གསད་པར་བྱ། ། འཕྲོག་པ་ལས་ནི་དཀར་མོ་སྟེ། ། སྐྱེ་གཉིས་པ་ལས་ཚངས་མ་ཉིད། ། དཔལ་ནི་སྲེད་མེད་བུ་ལས་ཀྱང་། ། མ་བཅག་པ་ལས་རམ་བྷ་ཉིད། ། མརྒ་ཆུ་སྲིན་རྒྱལ་མཚན་ལས། ། ཕྱག་རྒྱ་ཆེན་པོའི་སྦྱོར་བ་ཡིས། ། དེ་རྣམས་ཐམས་ཅད་ཉེ་བར་བཟའ། ། ཤིན་ཏུ་དགའ་བའི་སེམས་ཀྱིས་བརྩེ། །
འདོད་པས་གོས་པར་མི་འགྱུར་རོ། ། མཐར་ནི་སྭ་ཧཱས་ཞི་བ་སྟེ། ། རྒྱས་པའི་དུས་སུ་བྷོ་ཥ་ཊ། ། མཐར་ནི་ཧཱུྃ་ཕཊ྄་གསད་པ་ལ། ། དབང་དང་དགུག་པ་ཛ་དང་ཧྲི། ། ལས་ཐམས་ཅད་པའི་ལེའུ་སྟེ་བཅུ་གཅིག་པའོ།། ༈ །།དེ་ནས་རྡོ་རྗེ་འཛིན་རྒྱལ་ནི། ། མཁའ་འགྲོ་མ་ཡི་རྡོ་རྗེ་གུར། ། རྡོ་རྗེ་མཁའ་འགྲོ་རབ་གྲུབ་ཕྱིར། ། ཐུབ་པས་ཚིག་འདི་བཀའ་སྩལ་ཏོ། །
མེ་ཏོག་འབྲས་བུས་བརྒྱན་པ་དང་། ། རི་ཁྲོད་དང་ནི་སྨན་ལྗོངས་སུ། ། རྡོ་རྗེ་སྐྱིལ་ཀྲུང་བཅས་ནས་ནི། ། བླ་མ་སངས་རྒྱས་མཆོད་པར་བྱ། ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། །
རང་གཞན་དོན་ནི་རབ་གྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱི་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་གྲུབ་པར་ཤོག ། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཕྱི་ནས་བྱང་ཆུབ་སེམས་གནས་ཏེ། ། དེ་རྗེས་བསྲུང་བའི་དམ་ཚིག་གོ །
བདེན་དང་བརྫུན་པར་དཔྱད་པ་ཡིས། ། བརྟགས་པས་ཉེ་བར་མི་གོས་ཏེ། ། མ་སྐྱེས་པ་ཡི་སྦྱོར་བ་ཡིས། ། སྐྱེ་བ་འདིར་ནི་རབ་ཏུ་བརྗོད། ། ཨོཾ་ཤུ་ནྱ་ཏ་ཛྙ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་པས་དགོད། ། གཤིན་རྗེ་མཐར་བྱེད་ཤེས་རབ་མཐར། །
པད་མ་མཐར་བྱེད་བགེགས་མཐར་བྱེད། ། ཌ་ཀི་ཁྲོ་བོ་དབྱུག་པ་སྔོན། ། མི་གཡོ་བ་དང་སྟོབས་ཆེན་དང་། ། གཙུག་ཏོར་གདུགས་ནི་དཀར་པོ་དང་། ། རྡོ་རྗེ་ཞབས་འོག་གནས་པ་ནི། ། བདུད་རྩིའི་སྦྱོར་བས་ཐམས་ཅད་དུ། ། ཁྲོ་བོའི་བསྒོམ་པས་བསྒོམ་པར་བྱ། ། དཔག་ཚད་བརྒྱ་ནི་ཁྱབ་པ་རུ། ། བསམས་ནས་བགེགས་ནི་བསྐྲད་པར་བྱ། ། ནམ་མཁའི་ཁམས་ཀྱི་དབུས་གནས་པར། །
རྡོ་རྗེའི་དཀྱིལ་འཁོར་བསྒོམ་པར་བྱ། ། རྡོ་རྗེའི་དཀྱིལ་འཁོར་དབུས་གནས་པར། ། འོད་ཀྱི་དཀྱིལ་འཁོར་བསྒོམ་པར་བྱ། ། མེ་ཡི་དཀྱིལ་འཁོར་དབུས་གནས་པར། ། ཡང་ནི་ཆུ་ནི་བསྒོམ་པར་བྱ། ། ཆུ་ཡི་དཀྱིལ་འཁོར་དབུས་གནས་པར། ། བརྟུལ་ཞུགས་ཅན་གྱིས་དབང་ཆེན་བསྒོམ། ། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་བསྒོམ་པར་བྱ། ། བྷྲཱུྃ་ལས་གནས་ནི་བསམས་ནས་སུ། །
རྣམ་པ་ལྔ་ནི་རབ་བརྟག་བྱ། ། ཡེ་ཤེས་ལྔ་ལས་བྱུང་པ་ཡི། ། སེམས་དཔའི་གཟུགས་བརྙན་བསྒོམ་པར་བྱ། ། རྡོ་རྗེ་སེམས་དཔའ་ལས་བྱུང་བའི། ། རིག་མའི་སྐྱེས་བུ་བསྒོམ་པར་བྱ། ། ཨོཾ་དྷརྨ་དྷ་ཏུ་སྭ་བྷ་ཝ་ཨཱཏྨ་ཀོ྅ཧཾ། རྡོ་རྗེ་བཞེངས་པ་ཞེས་བྱ་བའི་ཏིང་ངེ་འཛིན་ཏོ། ། མིག་ལ་སོགས་པ་གཏི་མུག་སོགས། རྡོ་རྗེ་གསུམ་ནི་གནས་གསུམ་དགོད། ། ཐུགས་ཀྱི་རྡོ་རྗེ་མཁའ་སྤྱོད་མ། །
གསུང་གི་རྡོ་རྗེ་ས་སྤྱོད་མ། ། སྐུ་ལ་ཞབས་འོག་གནས་མ་སྟེ། ། ཧཱུྃ་ཨཱཿཨོཾ་ལས་བྱུང་པ་འོ། ། རྡོ་རྗེ་དཀར་མོ་ཆུ་བདག་མ། ། རྡོ་རྗེ་མཁའ་འགྲོ་བདག་མེད་མ། ། ཞེ་སྡང་རྡོ་རྗེའི་གནས་མནན་ཅིང་། ། དཀྱིལ་འཁོར་སྙིང་པོར་བསྒོམ་པར་བྱ། ། དཀར་མོ་ཆོམ་རྐུན་རོ་ལངས་མ། ། གྷསྨ་རི་ནི་སྒོ་སྲུང་མ། ། པུ་ཀྐ་སི་དང་རི་ཁྲོད་མ། །
གདོལ་པ་གཡུང་མོ་མཚམས་སུ་དགོད། ། སྟེང་དུ་མཁའ་སྤྱོད་མ་ཞེས་བཤད། ། འོག་ཏུ་དེ་བཞིན་ས་སྤྱོད་མ། ། དབུས་སུ་བདག་མེད་མཁའ་འགྲོ་མ། ། མཁའ་འགྲོ་དཀྱིལ་འཁོར་ཉིད་དུ་བསྒོམ། ། བྱང་ཆུབ་རྡོ་རྗེས་སངས་རྒྱས་ལ། ། ཇི་ལྟར་ཆེན་པོའི་ཆེ་བསྩལ་བ། ། བདག་ཀྱང་རབ་ཏུ་བསྐྱབ་པའི་ཕྱིར། ། ནམ་མཁའི་རྡོ་རྗེ་བདག་ལ་སྩོལ། ། དབང་བསྐུར་རྡོ་རྗེ་ཆེན་པོ་ནི། །
ཁམས་གསུམ་ཀུན་གྱིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་པ་སྩོལ་བར་མཛད། ། ཡེ་ཤེས་ཀྱི་དབང་ལ་གསོལ་བ་གདབ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། རིག་མའི་སྐྱེས་བུ་དབང་ཆེན་ལ། ། ཅོད་པན་རང་གི་ལྷག་པའི་ལྷ། ། དེས་ནི་དཀྱིལ་འཁོར་དབང་དང་ནི། ། བསྟོད་དང་མཆོད་པ་ལ་སོགས་བྱ། ། ཡེ་ཤེས་གཞུག་པ་དེ་བཞིན་ཡང་། ། ལྕེ་ཡིས་རྡོ་རྗེ་བདུད་རྩི་མྱང་། །
ནང་དུ་བརྗོད་པའི་སྦྱོར་བ་ལས། ། བརྟུལ་ཞུགས་ཅན་གྱིས་སྔགས་བཟླས་བྱ། ། རྣལ་འབྱོར་མ་འབྱུང་བ་ཞེས་བྱ་བའི་ལེའུ་སྟེ་བཅུ་གཉིས་པའོ།། ༈ །།དེ་ནས་བྱམས་པ་ལ་སོགས་པའི་རྡོ་རྗེ་བྱང་ཆུབ་སེམས་དཔའ་རྣམས་ཀྱིས་རང་རང་གི་རྣམ་པར་རྟོག་པ་སྐྱེས་པར་གྱུར་ཏེ། བཅོམ་ལྡན་འདས་ཇི་ལྟར་ན་རྣལ་འབྱོར་མའི་རྒྱུད་ཅེས་སྤྱད་པར་བགྱི། རྡོ་རྗེ་འཛིན་པས་བཀའ་སྩལ་པ། ། ཤེས་རབ་ཕ་རོལ་ཕྱིན་པའི་ཐབས། ། རྣལ་འབྱོར་མ་ཞེས་མངོན་པར་བརྗོད། ། ཕྱག་རྒྱ་ཆེན་པོའི་སྦྱོར་བ་ལས། ། གང་ཕྱིར་དེ་ཉིད་བརྟེན་པ་ཡི། །
རྣལ་འབྱོར་མ་ཡི་རྡོ་རྗེ་གུར། ། རྣལ་འབྱོར་མ་ཡི་རྒྱུད་ཅེས་བཤད། ། ཕ་རོལ་ཕྱིན་པ་ཀུན་གྱི་ཐབས། ། བསམ་གཏན་ཙམ་གྱིས་འགྲུབ་པར་འགྱུར། ། དགའ་མཛེས་མཁའ་འགྲོ་བདེ་བའི་མཚོ། ། མཁའ་དང་གསེར་གྱི་ཆར་པ་དང་། ། དགའ་ཆེན་མ་དང་གྷསྨ་རི། ། ཤིན་ཏུ་དགྱེས་རོལ་གསང་ཡིད་འཕྲོག ། རྡོ་རྗེ་མཁའ་འགྲོ་ཕན་རྒྱུད་བརྒྱད། ། ཀྱཻ་རྡོ་རྗེའི་དཀྱིལ་འཁོར་སངས་རྒྱས་ཀུན། །
གསང་མཛོད་རྡོ་རྗེ་བདུད་རྩི་འབྱུང་བ་དང་། ། འཁོར་ལོ་སྡོམ་པ་གུར་གྱི་འབྱུང་གནས་ནི། ། རྣལ་འབྱོར་མ་རྒྱུད་དྲུག་ཏུ་རབ་ཏུ་གྲགས། ། སྐྱེས་བུ་རྣམས་ནི་གདུལ་བའི་ཕྱིར། ། རྣལ་འབྱོར་རྒྱུད་ནི་ཡང་དག་བཤད། ། བཙུན་མོ་རྣམས་ནི་བསྡུ་བའི་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག །
རྣལ་འབྱོར་གོང་མར་དེ་ལྟག་ལ། ། དེ་ནས་བྱང་ཆུབ་སེམས་དཔའ་རྣམས་ཀྱིས་བཅོམ་ལྡན་འདས་ལ་གསོལ་པ། རེ་ཞིག་བདག་ཅག་གིས་ཡུལ་རྣམས་ནི་འཚལ་ན། སེམས་ཅན་གཞན་རྣམས་ཀྱིས་སངས་རྒྱས་ཀྱིས་ཇི་ལྟར་གསུངས་པ་འཚལ་བ་ལགས། བཅོམ་ལྡན་འདས་ཀྱིས་བཀའ་སྩལ་པ། ། སྟོང་པ་སྙིང་རྗེ་ཐ་དད་མེད། ། གང་དུ་སེམས་ནི་རབ་བསྒོམས་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། མུ་སྟེགས་ཅན་སུན་དབྱུང་པ་དང་། །
རྒོལ་བ་ཚར་གཅད་པ་དང་། རང་གི་སྡེ་པའི་གཞུང་ལུགས་བརྗོད་པ་ཞེས་བྱ་བའི་ཏིང་ངེ་འཛིན་ཏོ།། །། བདག་གིས་བྱང་ཆུབ་ཐོབ་ཕྱིར་དང་། ། གང་ཕྱིར་གཞན་དག་བསྒྲལ་བའི་ཕྱིར། ། དེས་ན་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། བདག་འཛིན་ཞེན་པ་བཟློག་པའི་ཕྱིར། ། ཆོས་དབྱིངས་བདག་ཉིད་སྒྲུབ་ཐབས་ནི། ། ཐབས་དང་ཤེས་རབ་འདུས་པ་ཡིས། ། དེས་ནི་སངས་རྒྱས་བསྟན་པ་འོ། །
དེ་ནས་བཅོམ་ལྡན་འདས་རྣམས་དང་། ། རྒྱལ་བའི་སྲས་པོ་རྣམས་བཅོམ་ལྡན་འདས་ཀྱི་གསུང་འདི་ཐོས་ནས་དགའ་བར་གྱུར་ཏེ་ཚིག་འདི་སྨྲས་པ། ཨེ་མ་ཀུན་ཏུ་བཟང་པོ་ཡི། ། བསྟན་པ་ནམ་མཁའ་ལས་བྱུང་བ། ། ནམ་མཁའི་གནས་སུ་སྦྱོར་བ་ཡིས། ། ཡེ་ཤེས་རྒྱ་མཚོ་ཉན་པར་འགྱུར། ། དེ་ནས་རྡོ་རྗེ་འཛིན་རྒྱལ་ནི། ། བདེ་བ་ཆེན་པོ་རྣམས་འཕེལ་བས། ། དམ་ཚིག་ཐམས་ཅད་བཤད་པར་བྱ། ། སངས་རྒྱས་འབྲས་བུ་འདོད་པ་ཡིས། །
བདེ་དང་རངས་ཤིང་གར་དང་ནི། ། གླུ་དང་རོལ་མོའི་སྒྲ་བྱེད་པས། ། དྲི་དང་ཕྲེང་པ་བྱུག་པ་ཡིས། ། རིག་པའི་རྒྱལ་པོ་རབ་ཏུ་འགྲུབ། ། ཇི་ལྟར་བདེ་བར་བདེ་བཟུང་ན། ། ཇི་ལྟར་འདོད་པར་སྤྱད་པར་བྱ། ། ཇི་ལྟར་གནས་སུ་གནས་ནས་ཀྱང་། ། ཡི་གེ་དམ་པ་འགྲུབ་པར་འགྱུར། ། བཟའ་དང་བཏུང་བའི་སྦྱོར་བ་དང་། ། བཟང་པོའི་རྒྱན་གྱིས་བརྒྱན་པ་ཡི། །
ཉི་མ་གཅིག་ཏུ་བསྐུལ་བ་ཡིས། ། དམ་པའི་དེ་ཉིད་འགྲུབ་པར་འགྱུར། ། རྟག་ཏུ་རང་གིས་དམ་ཚིག་མྱང་། ། རྟག་ཏུ་དེ་བཞིན་གཤེགས་པ་མཆོད། ། རྟག་ཏུ་བླ་མ་ལ་ཡང་དབུལ། ། བླ་མ་སངས་རྒྱས་ཀུན་དང་མཉམ། ། ཇི་ལྟར་མགོན་པོ་རྣམ་སྣང་མཛད། ། རྡོ་རྗེ་འཛིན་བཞིན་བླ་མ་ཉིད། ། ཇི་ལྟར་ནམ་མཁའ་རྒྱལ་པོ་ཆེ། ། ཇི་ལྟར་ཐུབ་པ་རྡོ་རྗེ་ཆོས། །
ཇི་ལྟར་མགོན་པོ་བདུན་རྒྱལ་པོ། ། དེ་ལྟར་རྡོ་རྗེ་སློབ་དཔོན་བརྗོད། ། དེ་བས་འབད་པ་ཐམས་ཅད་ཀྱིས། ། རྡོ་རྗེ་སློབ་དཔོན་བླ་མ་ཆེ། ། དགེ་བ་མཆོག་ཏུ་གསལ་བ་པོ། ། ནམ་ཡང་སྨད་པར་མི་བྱ་འོ། ། རྡོ་རྗེ་སྡོམ་པའི་ལེའུ་སྟེ་བཅུ་གསུམ་པའོ།། ༈ །།དེ་ནས་བཅོམ་ལྡན་འདས་རྡོ་རྗེ་ཆེན་པོ་རྡོ་རྗེ་གསོར་བར་བཞེད་པ། མཁའ་འགྲོ་མ་བདག་མེད་མས་འཁྱུད་པས། བཟང་པོ་སྤྱོད་པ་དབྱེ་བར་བྱ། །
རྡོ་རྗེའི་གཟུགས་སུ་བཞག་ནས་ནི། ། ཇི་ལྟར་འདོད་པར་འདོད་པ་ཡིས། ། རིག་འཛིན་འཁོར་ལོ་བསྒྱུར་བ་ཉིད། ། དོགས་པ་མེད་པར་འགྲུབ་པར་འགྱུར། ། དྲི་ལྔ་ཡང་དག་བླངས་ནས་སུ། ། རྫས་ལྔ་དང་ནི་བསྲེ་བར་བྱ། ། ལྕགས་གསུམ་གྱིས་ནི་དཀྲིས་ནས་ནི། ། རི་ལུའི་རིག་པ་འཛིན་པར་འགྱུར། ། གུར་གུམ་ཨ་ཀ་རུ་ལྡན་པ། ། ཉི་མ་འཆར་ཀའི་མདོག་འདྲ་བའི། །
རི་ལུ་ཁ་རུ་བཅུག་བྱས་ནས། ། ཉི་མའི་རིག་པ་འཛིན་པར་འགྱུར། ། ཤ་ལྔ་དང་ནི་ལྡན་པ་རུ། ། ལྕགས་གསུམ་གྱིས་ནི་དཀྲིས་ནས་ནི། ། རྡོ་རྗེ་ཉི་མ་རབ་སྦྱོར་བས། ། ཉི་མ་གཅིག་གིས་འགྲུབ་པར་འགྱུར། ། ཙན་དན་དམར་པོ་ཁ་ཆེ་དང་། ། དགའ་བ་སྦས་པ་སྦྱར་བ་ནི། ། ལྕགས་གསུམ་གྱིས་ནི་དཀྲིས་བྱས་པ། ། རྟ་ཡི་རིག་པ་འཛིན་པར་འགྱུར། །
འཇིག་རྟེན་མགོན་པོ་རྣམས་བསྒོམས་ནས། ། ཙ་ནའི་རུས་པའི་ཚད་ཙམ་ལས། ། གུ་གུལ་ལྕགས་ཀྱིས་དཀྲིས་པ་ནི། ། མགོན་པོའི་རིག་པ་འཛིན་པར་འགྱུར། ། རི་ལུའི་སྒྲུབ་ཐབས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། ཀླུའི་རྒྱལ་པོའི་མགོ་བསྲེགས་ནས། ། རང་བྱུང་ཁྲག་གིས་བསྒོ་བར་བྱ། ། རྡོ་རྗེ་ཕན་པའི་རྣལ་འབྱོར་གྱིས། ། མིག་སྨན་རིག་པ་འཛིན་པར་འགྱུར། ། བ་བླའི་ས་བོན་ལྡན་པ་དང་། །
སྟག་གི་པགས་པའི་ཚིལ་བུ་མཉེ། ། སྐུ་ཡི་རྡོ་རྗེའི་རྣལ་འབྱོར་གྱིས། ། རྐང་པའི་བྱུག་པས་འགྲུབ་པར་འགྱུར། ། ཡན་ལག་མེད་པའི་དཀྱིལ་འཁོར་དབུས། ། དབང་པོའི་བྲག་ཕུག་འགྲམ་དུ་ནི། ། རྡོ་རྗེ་རྐང་འོག་རྣལ་འབྱོར་གྱིས། ། ལྷ་ཡི་བུ་མོ་རབ་བསྒྲུབ་བྱ། ། ཨོ་དྱན་ཡུལ་དུ་ཉེ་བ་ན། ། ཨ་མྲ་ཆེན་པོའི་རི་ལ་ནི། ། རྡོ་རྗེ་གནོད་མཛེས་སྦྱོར་བ་ཡིས། །
རྐང་འོག་རིག་པ་འཛིན་པར་འགྱུར། ། རྡོ་རྗེ་སེམས་དཔའ་རྒྱལ་པོ་ཆེ། ། ཡང་ནས་ཡང་དུ་བསྐུལ་བར་བྱ། ། དེ་ཉིད་དངོས་གྲུབ་ཐམས་ཅད་ཀྱི། ། ཡིད་བཞིན་ནོར་བུ་ལྟ་བུར་མཚུངས། ། རྡོ་རྗེ་གནོད་མཛེས་སྐུ་ཆེན་པོ། ། ཕྱག་གཉིས་ཞལ་ནི་གཅིག་པ་ཅན། ། སྡིགས་མཛུབ་ཀླུ་ཡི་ཞགས་པ་ཅན། ། ཁ་དོག་ནག་པོ་བསྒོམ་པར་བྱ། ། རྡོ་རྗེ་མཛོད་ནི་བླངས་ནས་ནི། །
རྣམ་པ་ཐམས་ཅད་བསྒོམ་པར་བྱ། ། མི་བསྐྱོད་པ་ཡིས་ཡང་དག་མནན། ། ཕུ་ཞེས་བྱ་བའི་སྔགས་བརྗོད་དོ། ། རབ་ཏུ་བྱུག་པ་དང་མིག་སྨན་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། དེ་ནས་དེ་བཞིན་གཤེགས་པ་དེ་རྣམས་ཐམས་ཅད་བཅོམ་ལྡན་འདས་ཀྱི་གསུང་ཐོས་ནས། དགའ་ཞིང་མགུ་བ་སྐྱེས་པར་གྱུར་ཏེ། ཚིག་འདི་སྐད་སྨྲས་སོ། ། ཨེ་མའོ་རྡོ་རྗེ་ཨེ་རྡོ་རྗེ། ། ཨེ་མའོ་རྡོ་རྗེའི་བསྟན་པ་ནི། ། ཆོས་རྣམས་ཐམས་ཅད་སྟོང་པ་ལ། །
གང་ཕྱིར་དངོས་གྲུབ་རབ་གནས་པ། ། སྙིང་པོ་མེད་པའི་ཆུ་ཤིང་ལ། ། ཇི་ལྟར་སྙིང་པོ་འབྲས་ཞིམ་པ། ། དེ་ལྟར་སྙིང་པོ་མེད་ལུས་ལ། ། དངོས་གྲུབ་འབྲས་ཞིམ་དེ་བཞིན་ནོ། ། ནམ་མཁའ་འབྱུང་པོ་ཐམས་ཅད་དང་། ། ཆོས་རྣམས་ཀུན་གྱི་གནས་ཡིན་ཏེ། ། སེམས་ནི་ནམ་མཁའ་ལྟ་བུར་དག ། དག་པའི་སེམས་ནི་མཆོག་ཏུ་བདེ། ། དོན་དང་དབང་པོའི་རང་བཞིན་གྱིས། །
སེམས་ལས་ཕྱི་རོལ་གྱུར་པ་མེད། ། གཟུགས་སོགས་སོ་སོར་འདོད་པ་ཡིས། ། སེམས་ཉིད་དུ་ནི་འདོད་པ་བྱ། ། དེ་ནས་བྱང་ཆུབ་སེམས་དཔའ་ཕྱག་ན་རྡོ་རྗེས་བཅོམ་ལྡན་འདས་ལ་གསོལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཇི་ལྟར་ན་སེམས་སྟོང་ལ། སེམས་ལས་ཕྱི་རོལ་གྱི་སེམས་མི་སྟོང་པ་རབ་ཏུ་འབྱུང་ཞེས་བགྱི། དེ་བཞིན་གཤེགས་པས་བཀའ་སྩལ་པ། ཐོག་མེད་སྲིད་པའི་བག་ཆགས་ཀྱིས། ། ཕྱི་རོལ་དོན་ནི་རྣམ་པར་བརྟགས། ། སེམས་ཀྱིས་ཐམས་ཅད་རྣམ་པར་བརྟགས། །
སེམས་ནི་ཀུན་ཏུ་འགྲོ་བར་བརྗོད། ། བྱང་ཆུབ་ཀྱི་སེམས་རབ་ཏུ་འབྱུང་བ་བསྟན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། ཤིན་ཏུ་བཞིན་བཟང་མིག་ཡངས་མ། ། སིཧླ་ག་པུར་འབྱུང་པའི་གནས། ། པང་དུ་གཞག་པར་བྱས་ནས་ནི། ། སྐྲ་ནས་བཟུང་པ་ཡང་དག་བརྩམ། ། རྡོ་རྗེ་འོ་ཡིས་འོ་བྱ་ཞིང་། ། རྡོ་རྗེ་མཉེད་པས་མཉེ་བར་བྱ། ། རྡོ་རྗེ་འཁྱུད་པས་ཡང་དག་བླང་། ། རྡོ་རྗེ་མ་མཆུ་རབ་བཙིར་བྱ། །
རྡོ་རྗེ་མཛུབ་མོའི་སྦྱོར་བ་ཡིས། ། རྡོ་རྗེ་གནས་ནི་རབ་བསྐུལ་བྱ། ། རྡོ་རྗེ་སེམས་ནི་ཕྱུང་བས་ནི། ། རྡོ་རྗེ་ལྕེ་ཡིས་བཟའ་བར་བྱ། ། ཕྱི་ནས་དེ་ཡི་བདེ་ཅན་དུ། ། རྡོ་རྗེ་སེམས་དཔའ་གཞུག་པར་བྱ། ། རྡོ་རྗེ་འཆིང་བའི་རིམ་པ་ཡིས། ། རྡོ་རྗེ་མཆོད་པ་ཡང་དག་བརྩམ། ། རྡོ་རྗེ་སེམས་དཔའ་བྱུང་པ་ལ། ། སེམས་ནི་བརྟུལ་ཞུགས་ཅན་གྱིས་འཕྲོག །
པད་མ་མེ་ཏོག་ལྡན་པ་ཡི། ། པད་མ་དམར་པོས་མཆོད་པར་བྱ། ། པད་མས་མཉེས་པའི་རྡོ་རྗེ་ཅན། ། པད་མ་དམར་པོས་ཁྱད་པར་དུ་འོ། ། དྲི་ལྔའི་རབ་ཏུ་སྦྱོར་བ་ཡིས། ། རྒྱལ་མཚན་ག་པུར་མཆོད་པ་ནི། ། འདིས་ནི་བརྩོན་འགྲུས་བདེ་ཆེན་དང་། ། སྟོབས་དང་རྒྱས་པར་འགྱུར་བ་དང་། ། མཐོང་བ་ཉིད་ཀྱིས་བསྐུལ་བ་ཡིས། ། འཇིག་རྟེན་འདི་ནི་དབང་དུ་བྱེད། །
གང་གིས་དཀོན་མཆོག་གསུམ་བསད་དང་། ། གང་གིས་སེམས་ཅན་ཟད་བྱས་དང་། ། གང་གིས་སློབ་དཔོན་སྨོད་པ་དང་། ། སངས་རྒྱས་ལམ་ལ་འཕྱ་བ་རྣམས། ། ལྕགས་ཀྱུ་ཡིས་ནི་ཡང་དག་དགུག ། ལྕགས་སྒྲོག་གིས་ནི་རྐང་པ་བཅིང་། ། ཞགས་པས་མགྲིན་པ་དམ་པར་བཅིང་། ། རྡོ་རྗེ་བདག་གིས་དགུག་པར་བྱ། ། མཁའ་འགྲོ་སངས་རྒྱས་བསམས་ནས་ནི། ། དེ་རྣམས་དཔང་པོར་གསོལ་བར་བྱ། །
འདིས་ནི་སངས་རྒྱས་དཔའ་བོ་དང་། ། རྡོ་རྗེ་སེམས་དཔའ་བཀྲོངས་པ་སྟེ། ། འདི་དེ་སྡིག་པ་ཆེན་པོ་ཅན། ། མནར་མེད་འགྲོ་བའི་བདག་ཉིད་དེ། ། འདི་ནི་དམྱལ་བ་ཆེན་པོར་ལྟུང་། ། དེ་ལྟར་བསམས་ནས་གསད་པར་བྱ། ། རྡོ་རྗེའི་གཟུགས་ནི་བསམས་ནས་སུ། ། ནམ་མཁའི་དབྱིངས་ནི་བསྒོམ་པར་བྱ། ། རྡོ་རྗེ་དབྱུག་པས་བརྡུང་བྱས་ན། ། རྡོ་རྗེ་ཅན་གྱི་གནས་སུ་སྐྱེ། །
ལྕགས་ཀྱུ་ལ་སོགས་མི་ནུས་ན། ། ཟན་གྱིས་ཀྱང་ནི་འདུ་བྱ་ཞིང་། ། དེ་ཉིད་ཀྱི་ནི་གཟུགས་བསམས་ནས། ། རྡོ་རྗེ་དཀྱིལ་འཁོར་ཉིད་དུ་གཞག ། ཊ་ཀྐིའི་རྒྱལ་པོའི་ལྕགས་ཀྱུ་སྟེ། ། དབྱུག་སྔོན་ཅན་ལ་རང་གི་མིང་། ། སྟོབས་ཀྱི་རྒྱལ་པོའི་རྩེ་གསུམ་པ། ། རྣམ་པར་རྟོག་པ་ཆེན་པོ་གསོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། དེ་ནས་རྡོ་རྗེ་འཛིན་རྒྱལ་ནི། ། ཐམས་ཅད་དབུགས་དབྱུང་རབ་སྩོལ་བས། །
དམ་ཚིག་རྡོ་རྗེ་བསྲུང་དོན་དུ། ། སྦས་པའི་སྤྱོད་ཡུལ་འདི་གསུངས་པ། ། རྡོ་རྗེ་ཁྲོ་བོ་སྐྱེས་བུ་ཆེ། ། ཐམས་ཅད་ཞལ་གཅིག་ཕྱག་གཉིས་པ། ། སྙིང་ཁར་མནན་པའི་ཁུ་ཚུར་མཛུབ། ། གཡས་ན་རང་གི་མཚོན་ཆ་འཕྱར། ། གཤིན་རྗེ་གསོད་པའི་དབྱུག་ཐོ་སྟེ། ། གཞན་གྱིས་མི་ཐུབ་རྡོ་རྗེ་དབྱུག ། རྟ་མགྲིན་ལ་ནི་དབང་མཆོག་དམར། ། མི་ཕྱེད་བདུད་རྩི་ཐབས་སྦྱོར་ལ། །
ཊ་ཀྐིའི་རྒྱལ་པོའི་ལྕགས་ཀྱུ་སྟེ། ། དབྱུག་སྔོན་ཅན་ལ་རང་གི་མིང་། ། སྟོབས་ཀྱི་རྒྱལ་པོའི་རྩེ་གསུམ་པ། ། མི་གཡོ་ཡི་གེ་དཀྱིལ་འཁོར་རྩེ། ། ཚ་སྐྱོབ་དཀར་པོ་རྒྱལ་པོ་ལ། ། ཆོས་ཀྱི་འཁོར་ལོ་རྣམ་པར་བསྒོམ། ། གཏུན་ཤིང་རྡོ་རྗེ་རྐང་འོག་ལ། ། ཞབས་གཡོན་བརྐྱངས་པས་གནས་པ་པོ། ། དབང་པོ་སྔོན་པོའི་རྣམ་པ་ལྟར། ། མཐར་བྱེད་རྣམ་པར་བསྒོམ་པར་བྱ། །
གཞན་གྱིས་མི་ཐུབ་རྡོ་རྗེ་ནི། ། འཇིགས་བྱེད་ཟླ་བའི་ནོར་བུ་འདྲ། ། པད་མའི་ཁྲོ་བོ་དམར་པོ་ཆེ། ། རྡོ་རྗེ་བདུད་རྩིའི་བདག་ཉིད་གནག ། མཚམས་ཀྱི་ཁྲོ་བོ་ཆེར་གནག་ཅིང་། ། སྤྱི་བོར་རྡོ་རྗེ་འཛིན་པ་འཛིན། ། གཤིན་རྗེ་རྣམ་སྣང་ཉིད་ཀྱིས་ཏེ། ། རྡོ་རྗེ་སེམས་དཔས་དབྱུག་པ་ཅན། ། པད་མའི་ཁྲོ་བོ་རྣམ་གཟིགས་རྗེས། ། རྡོ་རྗེ་སེམས་དཔས་ཐབས་སྦྱོར་ལ། །
རྡོ་རྗེ་དཀྱིལ་འཁོར་དབུས་གནས་པར། ། རྡོ་རྗེ་ཉི་མ་བསྒོམ་པར་བྱ། ། འོག་ཏུ་པད་མའི་གདན་བསམས་ནས། ། ཁྲོ་བོ་བཅུ་རྣམས་རབ་བསྒོམ་བྱ། ། ཡེ་ཤེས་རྡོ་རྗེ་རང་དབུས་སུ། ། བཅུ་ཕྱེད་དཀྱིལ་འཁོར་བདག་ཉིད་དེ། ། བདུད་རྣམས་ཞབས་ཀྱི་འོག་བསམས་ནས། ། དཀྱིལ་འཁོར་ལྔ་པོ་བསྒོམ་པར་བྱ། ། སྲུང་བའི་འཁོར་ལོ་གཟི་བརྗིད་ཆེ། ། བསྐལ་པ་མེ་ལྟར་འབར་བ་སྟེ། །
འཁོར་ཞིང་རབ་ཏུ་མི་གཡོ་བར། ། དཔག་ཚད་བརྒྱ་ཡི་ཚད་ཙམ་མོ། ། བསྲུང་པའི་དམ་ཚིག་སྟོབས་ཀྱིས་རྣམ་པར་རྒྱལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། དེ་ནས་བཅོམ་ལྡན་དཔལ་ཆེན་པོ། ། རང་གི་བྱིན་བརླབས་རིམ་གནས་ཏེ། ། རང་གི་བྱིན་བརླབས་རྣལ་འབྱོར་གྱིས། ། དེ་ཉིད་ལས་ནི་བཤད་པར་བྱ། ། སྙིང་གི་དབུས་སུ་ཟླ་བར་གྱུར། ། གཟུགས་བརྙན་ཟླ་བར་མ་བཅོམ་པ། ། སྣ་ཚོགས་འོད་ཀྱིས་ཡང་དག་ཁྱབ། །
དེ་ལས་རྡོ་རྗེ་བསྒོམ་པར་བྱ། ། རྡོ་རྗེ་བདག་མེད་མཁའ་འགྲོ་མ། ། ཆོ་གས་བསྐུལ་བས་བསྒོམ་པར་བྱ། ། མཁའ་འགྲོའི་སྣ་ཡི་མཐར་གནས་པ། ། ཉུངས་དཀར་ཙམ་དུ་རྣམ་པར་བསྒོམ། ། ཉུངས་དཀར་ལ་ནི་འགྲོ་བ་ཀུན། ། ཁམས་གསུམ་རྒྱུ་དང་མི་རྒྱུ་བ། ། དེ་ལྟར་སྒོམ་པར་བྱེད་པ་ཡི། ། རང་གི་བྱིན་བརླབས་རབ་ཏུ་འགྲུབ། ། གཟུགས་སྒྲ་དེ་བཞིན་དྲི་དང་ནི། །
རོ་དང་རེག་བྱ་མངོན་འདོད་པ། ། དེར་ནི་རྣལ་འབྱོར་ཉིད་ཀྱིས་ནི། ། མི་འཛིན་དེ་ཕྱིར་བདག་གཞན་མེད། ། ཇི་ལྟར་རྡོར་པད་ལས་བྱུང་བ། ། ཞི་བའི་བདེ་བའི་རྣམ་པར་འདོད། ། རྦ་རླབས་མེད་ཅིང་སྣང་བ་མེད། ། རྣམ་རྟོག་མེད་ཅིང་ཡི་གེ་མེད། ། མྱོས་བྱེད་ཅུང་ཟད་རབ་འཐུངས་པའི། ། བདག་ཉིད་བདག་གིས་མི་རིག་གོ ། དགའ་བྲལ་དགའ་བ་དག་གི་མཐར། །
རྟོག་པའི་དྲ་བ་རྣམ་པར་སྤངས། ། འགྱུར་མེད་འཁྲུལ་པ་ལས་འདས་ཤིང་། ། ཀྱཻ་རྡོ་རྗེའི་རྣམ་པར་གསལ། ། བེམ་མིན་རྣམ་པ་ཧེ་རུ་ཀ ། རྣམ་པ་རྣམས་ཀྱིས་ཡོངས་སུ་བསྐོར། ། རང་ཉིད་མགོན་པོ་ཧེ་རུ་ཀ ། དེ་ཡིས་བདག་ཉིད་མི་རིག་ཅིང་། ། དེ་ཡི་དུས་ན་ཐམས་ཅད་རིག ། འབྱུང་པོའི་འགྲོ་དང་འོང་བ་ནི། ། རང་གིས་ཀུན་མཁྱེན་ལྟ་བུར་གཟིགས། །
སངས་རྒྱས་སངས་རྒྱས་སྲས་པོ་དང་། ། ཡན་ལག་ཀུན་དང་བུ་ག་ཀུན། ། མགོ་བོའི་དྲ་བ་སྐུད་པར་བཅས། ། ལུས་ནི་ཡོད་མིན་ལྟར་གཟིགས་ཤིང་། ། སྐད་ཅིག་ཀྱེ་རྡོ་རྗེ་གཟུགས་འཛིན། ། ཇི་ལྟར་ནམ་མཁའ་མི་དམིགས་ཤིང་། ། མཚན་མ་མེད་ཅིང་མ་བྱུང་དང་། ། གོས་པ་མེད་ཅིང་འཁྲུལ་པ་མེད། ། སྒྲིབ་པ་ལྔ་ནི་རྣམ་པར་སྤངས། ། ཇི་ལྟར་མེ་ལོང་གཟུགས་བརྙན་ནི། །
རྟོགས་ནས་བདེན་པ་རྣམ་སྤངས་པ། ། དེ་བཞིན་བདག་ཉིད་ཧེ་རུ་ཀའི། ། རྣམ་པ་ལྟ་བུར་གསལ་བར་མཐོང་། ། དེ་ཉིད་དོན་དང་དབང་པོ་དང་། ། ཕུང་པོ་ནམ་མཁའ་ལྟ་བུར་ཡོད། ། ལུས་ནི་བདེན་པ་ཉིད་བརྗོད་ཅིང་། ། འདུ་བྱེད་རྣམས་ཀྱིས་ཟིལ་གྱིས་གནོན། ། གཟུགས་ནི་མིག་གིས་མི་འཛིན་ཏེ། ། སྒྲ་ནི་ཐོས་པ་པོ་ཡིས་མིན། ། ལྕེ་ཡིས་རོ་ནི་མི་ཚོར་ཏེ། །
དྲི་ནི་སྣ་ཡིས་ཀྱང་མ་ཡིན། ། རེག་བྱ་ལུས་ཀྱི་གོང་བུས་མིན། ། འོན་ཀྱང་བདེ་ཆེན་ཚུལ་ལས་ནི། ། བུད་མེད་བཟང་མོ་རིག་པས་བདེ། ། རྣ་བ་གླུ་ཡི་བདེ་བ་བཟང་། ། སྣོམ་པ་དྲི་ཡི་བདེ་བ་ཆེ། ། སྐྱེ་གནས་རེག་པ་བདེ་ཆེན་དང་། ། རོ་ཡི་བཏུང་བའི་སྦྱོར་བ་ལས། ། གང་གིས་བདེ་བ་འགོག་པར་བྱེད། ། བདེ་བ་ཆེན་པོས་འགྲོ་བ་ཁྱབ། །
བདེ་བ་མ་རྟོགས་མི་ཤེས་སོ། ། སངས་རྒྱས་བྱང་ཆུབ་སེམས་དཔའ་ཡང་། ། མཁའ་འགྲོ་མ་དང་བཙུན་མོ་བཟང་། ། སངས་རྒྱས་ལྔ་དང་དུ་མ་ནི། ། བདེ་བར་ཕྱིན་ཅིང་རྣམ་པར་སད། ། དེ་ནས་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས་བཅོམ་ལྡན་འདས་ཀྱི་བདེ་བ་ཆེན་པོའི་ཚིག་ཐོས་ནས་ཚིག་འདི་དག་སྨྲས་པ། ཕལ་པའི་རྣམ་པ་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་ནི་བསྒོམ་པ་མིན། །
བྱང་ཆུབ་སེམས་དཔའ་རྣམས་ཀྱིས་རྟོགས་པ་དེ་བཞིན་ཏེ། འོན་ཀྱང་མི་གཙང་པའི་ཚད་མཉམ་པར་སྦྱང་པའི་ཕྱིར། སངས་རྒྱས་ཀྱི་སྐུ་གཟུགས་བསྒོམ་པར་བྱའོ། ། ཕྱག་ན་རྡོ་རྗེས་གསོལ་པ། བཅོམ་ལྡན་འདས་ལུས་ཅན་བསྒོམ་པའི་ཐབས་ཀྱི་དགོས་པ་དེ་ཉིད་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། གསང་པའི་བདག་པོ་དགོས་པ་ཡོད་དོ། ། བཅོམ་ལྡན་འདས་ཅི་ལགས། རྡོ་རྗེ་འཛིན་པས་བཀའ་སྩལ་པ། སངས་རྒྱས་ཉིད་དོ། །
སངས་རྒྱས་ཉིད་དེ་ཅི་ལགས། རྣམ་པ་ཐམས་ཅད་མཁྱེན་པ་ཉིད་དོ། ། དེ་ཅི་ལགས། ལུས་ཅན་འདི་ནི་བདེན་པའོ། ། དེ་རྒྱུ་ཅིའི་སླད་དུ་ཞེ་ན། རྡོ་རྗེ་འཛིན་པས་བཀའ་སྩལ་པ། འདི་ལྟར་ང་ནི་མཚན་སུམ་ཅུ་རྩ་གཉིས་དང་ལྡན་ཅིང་། དཔེ་བྱད་བཟང་པོ་བརྒྱད་བཅུས་བརྒྱན་པའོ། ། དེ་ཅིའི་སླད་དུ་ཞེ་ན། མི་འདྲ་བའི་ཕྱིར་བསྒྲུབ་པར་བྱ་བ་ཡིན་ནོ། །
ཕྱག་ན་རྡོ་རྗེས་གསོལ་པ། ཅི་བཅོམ་ལྡན་འདས་བེམ་པོ་ལགས་སམ། རྡོ་རྗེ་འཛིན་པས་བཀའ་སྩལ་པ། ང་ཉིད་མེ་ལོང་ལྟ་བུའི་ཡེ་ཤེས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། བདེན་པ་མ་ཡིན་པ་དང་། བརྫུན་པ་མ་ཡིན་པ་དང་། རྒྱུ་མ་ཡིན་པ་དང་། སྐྱེ་བ་མ་ཡིན་པ་དང་།
དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང་། ང་ཉིད་སོ་སོར་རྟོགས་པའི་ཡེ་ཤེས་དང་། ང་ཉིད་བྱ་བ་ནན་ཏན་གྱི་ཡེ་ཤེས་དང་། དེ་ལྟར་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། དེའི་ཕྱིར་བྱང་ཆུབ་སེམས་དཔའ་ཆེན་པོ་རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཞིག ང་ཉིད་དངོས་པོ་དངོས་མེད་དང་། ། དང་པོར་དེ་བཞིན་གཤེགས་པར་བརྗོད། ། གཟུགས་དང་གཟུགས་མེད་ལྡན་པའི་མཆོག ། ཟབ་མོ་ཞི་བའི་གཟུགས་དང་ལྡན། ། སེམས་དཔའ་ཆེན་པོ་ཧེ་རུ་ཀ །
བདག་མེད་ལྷན་ཅིག་མཉམ་སྦྱོར་ང་། ། བདེ་ཆེན་ལས་ནི་བེམ་མིན་ང་། ། འཇིག་རྟེན་ཀུན་རྫོབ་བེམ་པོ་ང་། ། སྐྱེས་པ་བུད་མེད་མ་ནིང་ང་། ། འགྲོ་བ་ང་ཡིས་ཡང་དག་ཁྱབ། ། དེ་ཕྱིར་འདུས་པ་ཞེས་བྱ་ཉིད། ། རྒྱལ་བ་རྒྱ་མཚོར་བདག་གིས་བཤད། ། རྡོ་རྗེ་ཅན་དང་བྱང་སེམས་རྣམས། ། མ་ནིང་གནས་སུ་ཡང་དག་གྲུབ། ། གང་ཞིག་ལྷ་མོ་བདག་མ་དེ། །
རང་བཞིན་གྱིས་ནི་བཙུན་མོ་མིན། ། སངས་རྒྱས་ཧེ་རུ་ཀ་ང་མིན། ། དེ་ཉིད་ཕྱིར་ན་མ་ནིང་སྟེ། ། འགྲོ་བ་དངོས་པོ་གཉིས་མཐོང་ནས། ། ཐབས་དང་ཤེས་རབ་བདག་ཉིད་ང་། ། ཤིན་ཏུ་མཉམ་སྦྱོར་རྣལ་འབྱོར་གྱིས། ། མི་བསྐྱོད་མེད་ཅིང་བདག་མའང་མེད། ། དམ་པའི་རང་བཞིན་བདེ་བ་ཆེན་པོའི་གནས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། དེ་ནས་བཅོམ་ལྡན་འདས་དཔའ་བོ་ཆེན་པོ་རྡོ་རྗེ་འདོད་པ་བདེ་བ་ཆེན་པོ། རྡོ་རྗེ་ཡན་ལག་མེད་པ་ཤིན་ཏུ་དགའ་ཆེན་པོས་ཚིག་འདི་སྐད་བཀའ་སྩལ་པ།
ཕྱག་བཞི་པ་དང་སྒེག་པར་བཅས། ། ཞལ་གཅིག་རལ་པ་འཛིན་པ་དང་། ། བརྒྱད་གཉིས་ལོ་དང་སེར་པོ་ནི། ། རྡོ་རྗེ་ཡན་ལག་མེད་པ་བསྒྲུབ། ། དཔའ་བོའི་གཡས་པར་མདའ་ཉིད་དེ། ། ལག་པ་གཉིས་པར་རལ་གྲི་ཉིད། ། གསུམ་པར་མེ་ལོང་རིག་པར་བྱ། ། ལག་པ་གཡོན་པར་གཞུ་ཉིད་དེ། ། གཉིས་པ་ལ་ནི་དབང་མཆོག་ཉིད། ། ཀཾ་ཀེ་ལ་ཡི་ཡལ་ག་སྟེ། །
ཕྱག་དྲུག་ཉིད་དུ་བསྒོམ་པར་བྱ། ། ཞབས་གཡོན་བརྐྱངས་པས་གནས་པ་ནི། ། འདོད་པའི་སྔགས་ནི་མ་བཅོམ་པས། ། བུ་མོའི་སྙིང་ཁར་བསམས་ནས་ནི། ། རྡོ་རྗེ་བཙུན་མོ་འགྲུབ་པར་འགྱུར། ། མདའ་ཡིས་འོ་མ་འཛིན་པ་འབིགས། ། ཨ་ཤོ་ཀ་ཡིས་སྙིང་ཁར་བྲབ། ། རལ་གྲིས་སྐྱེས་མ་བསྡིག་པར་བྱ། ། དེ་ནས་མེ་ལོང་བསྟན་པར་བྱ། ། གཞུ་ཡིས་རྐང་པ་བཅིངས་ནས་ནི། །
ཨུཏྤལ་ཞགས་པས་དགུག་པར་བྱ། ། གང་འདོད་རྣམ་པར་རོལ་བསམས་ཏེ། ། སྐྲ་གྲོལ་འོང་པར་འདོད་པ་དང་། ། སྙན་པའི་སྐད་ནི་རབ་ཏུ་སྨྲ། ། ཧ་དང་སི་ནི་བྱེད་པ་མོ། ། རངས་ཤིང་ཡན་ལག་ཚེར་མས་བརྒྱན། ། ཁ་ནི་སོར་རྩིས་བཀང་པ་དང་། ། འདོད་པ་སྟོབས་དང་བྲལ་བ་བསམ། ། རྡོ་རྗེ་མཆོད་པའི་སྦྱོར་བ་ཡིས། ། མི་འགྱུར་སེམས་ཀྱིས་རྗེས་ཆགས་བྱ། །
དེ་ཡི་སྙིང་ནི་བསྐུལ་བར་བྱ། ། ཨོཾ་ཨ་མུ་ཀཱི་ཨཱ་ཀརྵ་ཡ་མཉྫུ་གྷོ་ཥ་ཧྲིཿཛཿ དེ་ལྟར་སྒོམ་པ་བྱས་པ་ཡིས། ། འཇམ་པའི་མགོན་པོའི་བཙུན་མོ་ནི། ། སྒྲུབ་པ་པོ་ལ་འདོད་པ་དང་། ། དབང་དུ་བྱེད་ཅིང་འོང་བར་འགྱུར། ། ཟླ་བ་ཕྱེད་ཀྱི་སྦྱོར་བ་ཡིས། ། བཟླས་པ་ཁྲི་ཡི་སྦྱོར་བ་ལས། ། གཡོ་བ་གསེར་གྱི་རྣ་ཆ་མ། ། ཤིན་ཏུ་དགའ་བའི་སེམས་ཀྱིས་སྒྲུབ། །
ཧཾ་གི་ས་བོན་ལས་སྐྱེས་པ། ། ཐམས་ཅད་རྒྱན་གྱིས་རྣམ་པར་བརྒྱན། ། ཆང་གི་བཏུང་བའི་རབ་སྦྱོར་བས། ། རྡོ་རྗེ་ཡན་ལག་མེད་པ་བསྒྲུབ། ། མ་བཅོམ་མཆོག་གི་ས་བོན་ནི། ། བདེ་དང་སྡུག་བསྔལ་རང་བཞིན་ཅན། ། བདེ་བ་ཆེན་པོ་མཆོག་ཏུ་ཞི། ། སེམས་ཅན་ཐམས་ཅད་དགའ་བར་བྱེད། ། འདི་ནི་སྲོག་ནི་ཆེན་པོ་སྟེ། ། མཆོག་ཏུ་དགའ་བ་མཛེས་པ་ཉིད། །
བདེ་དང་སྡུག་བསྔལ་རྟག་ཏུ་དེའི། ། དྲན་པ་དེ་ལྟར་རབ་ཏུ་གྲགས། ། མྱ་ངན་འདོད་ཆགས་དེ་བཞིན་གདུངས། ། དགའ་དང་དགའ་བྲལ་དེ་བཞིན་ནོ། ། རྡོ་རྗེ་སེམས་དཔའ་རྒྱལ་པོ་ཆེ། ། དེ་ཉིད་དབྱངས་ཡིག་དྲུག་པ་བརྗོད། ། ཟླ་བ་ཕྱེད་པས་ཡང་དག་ལྡན། ། ཐིག་ལེས་མགོ་བོ་ཉིད་དུ་བརྗོད། ། སེམས་ཅན་རྣམས་ཀྱི་ཀུན་གཞི་སྟེ། ། རྒྱུད་རྣམས་ཀྱི་ནི་ཁྱད་པར་དུའོ། །
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས། བཅོམ་ལྡན་འདས་ཀྱི་བྱང་ཆུབ་ཀྱི་སེམས་ཆེན་པོ་རྡོ་རྗེ་ས་བོན་གྱི་ཡི་གེ་ཐོས་ནས། སེམས་གསལ་བ་སྒྲུབ་པ་ཉེ་བར་གྱུར་ནས་ཚིག་འདི་དག་གསུངས་པ། སེམས་དཔའ་མེད་ཅིང་སྒོམ་པ་མེད། ། སྔགས་མེད་ལྷ་ཡང་མེད་པ་སྟེ། ། སེམས་ཀྱི་རྡོ་རྗེ་ལས་བྱུང་བ། ། འདི་ནི་བྱང་ཆུབ་རིམ་བསྟན་པའོ། ། བཅོམ་ལྡན་འདས་རྡོ་རྗེའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། བསོད་ནམས་མེད་ཅིང་སྡིག་པའང་མེད། ། བྱང་ཆུབ་མེད་ཅིང་སངས་རྒྱས་མེད། །
ཡེ་ཤེས་ལྔ་ཡི་སྦྱོར་བ་ཡིས། ། བྱང་ཆུབ་སེམས་འདི་བརྟན་པ་འོ། ། བཅོམ་ལྡན་འདས་འཁོར་ལོའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། སྔགས་མེད་བཟླས་པའང་ཡོད་མ་ཡིན། ། འགྲོ་བ་གསུམ་པོ་ཐམས་ཅད་མེད། ། ཆོས་ཀྱི་དབྱིངས་ཀྱི་རང་བཞིན་གྱིས། ། སྒོམ་པ་དང་ནི་བསྒོམ་པ་མེད། ། བཅོམ་ལྡན་འདས་རིན་པོ་ཆེའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། ཀུན་རྫོབ་འཇིག་རྟེན་པ་ཡང་ཡོད། ། དཔྱད་ན་གང་དུ་འཇིག་རྟེན་པ། །
རྟག་ཏུ་འཇིག་རྟེན་པ་ཉིད་འཁོར། ། འདི་ནི་བྱང་ཆུབ་རིམ་བསྟན་པའོ། ། བཅོམ་ལྡན་འདས་པད་མའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། མ་སྐྱེས་པ་དང་མི་དམིགས་པས། ། མི་ཕྱེད་ནམ་མཁའ་ལྟ་བུ་སྟེ། ། ཟབ་ཅིང་ཞི་བའི་རང་བཞིན་ནི། ། འདི་ནི་བྱང་ཆུབ་རིམ་བརྟན་པའོ། ། བཅོམ་ལྡན་འདས་རལ་གྲིའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། སྒྱུ་མ་ཇི་ལྟར་མེ་ལོང་ལྟར། ། ནམ་མཁའ་ཇི་ལྟར་མེ་ལོང་ལྟར། །
ནམ་མཁའ་ཇི་ལྟར་བདེ་ཇི་ལྟར། ། ཇི་ལྟར་དངོས་པོ་ཡོངས་ཤེས་པ། ། འདི་ནི་བྱང་ཆུབ་རིམ་བསྟན་པའོ། ། བཅོམ་ལྡན་འདས་མཁའ་འགྲོ་མ་བདག་མེད་པས་དེ་སྐད་ཅེས་བཀའ་སྩལ་ཏོ། ། སྟོང་ཉིད་དྲི་མེད་དམ་པའི་གནས། ། རྨི་ལམ་སྒྱུ་མའི་རང་བཞིན་ཉིད། ། ཇི་སྲིད་མ་ཞིག་བར་དུ་ནི། ། སེམས་ཀྱི་རང་བཞིན་བསྒོམ་པར་གྱིས། ། མཱ་མ་ཀི་ཡིའོ། ། སྲིད་མེད་མྱ་ངན་འདས་པ་མེད། །
འདི་དེ་བདེ་ཆེན་རྡོ་རྗེ་སྟེ། ། གང་ཞིག་ཡིད་ཀྱིས་སྒོམ་པས་བསྒོམ། ། དེ་ནི་མཆོག་གི་བསྒོམ་པས་བསྒོམ། ། སྤྱན་གྱིའོ། ། སྔགས་དང་ཡི་གེ་རྣམ་པར་སྤངས། ། དེ་ནི་སེམས་མེད་ཐིག་ལེ་མེད། ། འདི་དེ་དམ་པའི་བདེ་ཆེན་ཏེ། ། བྲི་བ་མེད་ཅིང་གང་བ་མེད། ། གོས་དཀར་མོའི་འོ། ། གཟུགས་བརྙན་རང་བཞིན་ཇི་ལྟ་བར། །
དེ་ལྟར་དངོས་པོ་བསྒོམ་པར་བྱ། ། སྟོང་ཉིད་དྲི་མེད་མཆོག་གི་གནས། ། དེར་ནི་བསོད་ནམས་སྡིག་པ་མེད། ། སྒྲོལ་མ་ཡིའོ། ། ཇི་ལྟར་ཆུ་ནང་ཟླ་བ་དེ། ། བདེན་མིན་བརྫུན་པ་མིན་པ་ལྟར། ། དེ་ལྟར་དཀྱིལ་འཁོར་འཁོར་ལོ་ནི། ། ལུས་ཀྱི་རང་བཞིན་རྙོག་པ་མེད། ། འཁོར་ཐམས་ཅད་ཀྱིས་དེ་སྐད་ཅེས་བཀའ་སྩལ་ཏོ། ། དེ་ནས་བཅོམ་ལྡན་འདས་སྣ་ཚོགས་བྱེད་པ་རྣམ་པར་རྒྱལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་མདའ་གཞུའི་ཆར་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །
མུ་ཙྪུ་ཊི་དང་སེང་རྣ་ཡིས། ། འཆང་ཟུངས་ཁུ་ཚུར་བཟུང་བ་ཡིས། ། གཞུ་ནི་འདོད་པའི་ཁུ་ཚུར་གྱིས། ། བསྡམས་པས་དགྲ་རྣམས་བསྡིག་པར་བྱ། ། ཡན་ལག་ཀོས་སྐོར་བཟུང་ནས་ནི། ། མཚོན་ཆར་ཁུ་ཚུར་བཟུང་ནས་ནི། ། ཧཱུྃ་གིས་མདའ་ནི་གཏང་བྱ་ཞིང་། ། བདུད་ཀྱི་དཀྱིལ་འཁོར་བསྡིག་པར་བྱ། ། བརླ་ནི་བསྐུམ་པར་བྱས་ནས་ནི། ། ལུས་ནི་དབུགས་ཀྱིས་དགང་པར་བྱ། །
རྣ་ལྟག་ཁུ་ཚུར་བཟུང་ནས་ནི། ། བྲང་ནི་རྒྱས་པ་ཉིད་དུ་བྱ། ། སེམས་དང་མིག་ནི་འབེན་ལ་བྱ། ། ཧཱུྃ་གིས་ཁ་ནི་དགང་པར་བྱ། ། གཡས་བརྐྱང་ལ་སོགས་སྦྱོར་བ་ཡིས། ། གཤིན་རྗེ་སྲིན་པོ་གསད་པར་བྱ། ། འདིར་མང་བརྗོད་པས་ཅི་ཞིག་བྱ། ། ཀུན་རྫོབ་ཏུ་ནི་བསྡུས་པ་ཙམ། ། གཞུ་ཡི་རིག་བྱེད་བརྩེ་བ་གང་། ། དེ་ནི་རྡོ་རྗེ་འཛིན་སྤྱོད་དོ། །
དེ་ནས་བཅོམ་ལྡན་འདས་རྡོ་རྗེ་རོལ་མོའི་སྒྲ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རོལ་མོའི་སྒྲའི་སྒེག་པ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། ཐ་ཧི་ཐ་ཧི། ཐ་ཀ་ཐ་ཀ ཐ་ཐ་ཐ་ཐ། ཐ་ཧོ་ཐ་ཧོ། བ་ཧིཾ་བ་ཧིཾ། ཨུ་ཊྚཾ་ཨུ་ཊྚཾ། ཀྲཾ་ཀ་ཀྲཾ་ཀ ཐ་ཀ་ཐ་ཀ
ཧི་དྷིཾ་ཧི་དྷིཾ། ཏ་ཌ་ཝ་ཏ་ཏ་ཌ་ཝ་ཏ། ཆ་ལང་མ་ཙ་རྔ་དང་ཡང་། ། རྫ་རྔ་ཁ་ཅིག་པི་ཝང་རྒྱས། ། མངར་བ་ཅན་དང་གླིང་བུ་དང་། ། རྒྱུད་གསུམ་ཀ་ར་ཊ་ཀ་ནི། ། རྣམ་གསུམ་བརྡུང་པར་བརྡུང་པར་བྱ། ། ཆུ་ངུར་བརྡུངས་པས་བརྒྱལ་བ་སྟེ། ། དཀྱིལ་འཁོར་གསོལ་གདབ་ལ་སོགས་པ། ། མཆོད་པ་འདི་ནི་བླ་ན་མེད། །
རང་གི་ཚིགས་བཅད་མང་པོར་ནི། ། བསྟན་པ་འདིས་ནི་ཅི་ཞིག་བྱ། ། ཇི་སྙེད་རོལ་མོའི་བསྟན་བཅོས་སུ། ། དེ་ནི་རྡོ་རྗེའི་རོལ་མོའི་སྒྲ། ། དེ་ནས་བཅོམ་ལྡན་འདས་དྲི་བཟང་པོའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བདུག་སྤོས་ཀྱི་མཆོད་པ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། ཙན་དན་ཉིད་དང་གུར་གུམ་དང་། ། བྲག་ཞུན་དེ་བཞིན་འདོད་མ་ནི། ། འདི་རྣམས་རྫས་ནི་བདུག་སྤོས་ཆེ། ། ཧེ་རུ་ཀ་ལ་རབ་ཏུ་དབུལ། །
ཀ་ཙོ་ར་དང་ཀུན་མ་དང་། ། དེ་བཞིན་དུ་ཡང་སྐྲ་སྒྲ་ཉིད། ། བདུག་བྱེད་སྙིང་པོ་འདི་རྣམས་ནི། ། ཕན་པ་ལ་ནི་སྦྱར་བར་བྱ། ། ཀུན་ཏུ་རུ་དང་བོ་ལ་ཀ། ། རི་དྭགས་ལྟེ་བ་སེན་མོ་ནི། ། རིན་ཆེན་རྒྱལ་པོའི་བདུག་པ་འདི། ། ཀུན་ལ་མི་འཇིགས་གུ་རམ་དང་། ། ཤ་ཐི་དྲི་ཡི་ཤ་ཐཱི་དང་། ། ཤ་ལི་ཛ་དང་ཤི་ལ་ཀ། །
འཇིག་རྟེན་མགོན་གྱི་བདུག་པ་འདི། ། རྟག་ཏུ་རྡོ་རྗེ་འཛིན་པས་གསུངས། ། སྣ་ཚོགས་དྲི་ནི་ཁྱད་པར་དུ། ། སྣ་ཚོགས་རྡོ་རྗེའི་མཆོད་པ་ལས། ། བདུན་གྱི་རྒྱལ་པོའི་མཆོད་པ་འདི། ། ཀུན་གྱི་སྟོབས་ཀྱིས་བསྒྲུབ་པ་སྟེ། ། ཇི་སྙེད་དྲི་ཡི་བསྟན་བཅོས་སུ། ། གོང་བུའི་དུམ་བུའི་བདུག་པ་མཆོག ། དེ་ཀུན་ཕྱག་ན་རྡོ་རྗེ་ཡི། ། རྡོ་རྗེའི་མཆོད་པ་རབ་ཏུ་གྲགས། །
དེ་ནས་བཅོམ་ལྡན་འདས་རྡོ་རྗེའི་གོམ་པ་རྣམ་པར་དགོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྡོ་རྗེ་གར་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། གུས་བཅས་དང་པོར་སྒེག་པར་ལྡན། ། དང་པོ་རྩེད་བཅས་རྗེས་རྒྱུ་བས། ། རྐང་སྟབས་བརྒྱད་དུ་ཆོ་ག་ཡིས། ། རྡོ་རྗེ་གོམས་པས་རོལ་པ་བྱ། ། མེ་ཏོག་སྙིམ་པའི་སྦྱོར་བ་དང་། ། སྤོས་ཀྱི་ཡལ་གའི་སྦྱོར་བ་དང་། ། མར་མེའི་སྡོང་པོ་ལག་ཚུལ་དང་། ། ཡང་ནི་བྱུག་པའི་ལུགས་དང་ནི། །
མིག་ལག་དེ་བཞིན་བརླ་ནང་དང་། ། རྐང་པའི་འོག་ཏུ་བསྐོར་བ་ནི། ། བརྡུངས་པའི་སྦྱོར་བས་རོལ་པས་བྱ། ། དེ་བཞིན་དུ་ཡང་གཡོན་པས་སོ། ། དེ་ནས་རྒྱུན་གྱི་གར་བྱས་ནས། ། གཡོན་པས་ཡང་ནི་གར་བྱ་ཞིང་། ། མྱུར་དུ་བརྡུངས་པས་དེ་བཞིན་གར། ། བྱས་ནས་འཁོར་ལོ་ལྟ་བུར་བསྐོར། ། ཕྱི་ནས་གྲུ་བཞིར་དགང་པར་བྱ། ། ཕྱི་ནས་འདོད་པའི་ལག་པས་བསྐོར། །
ས་ལ་པུས་ནི་གཉིས་བཙུགས་ནས། ། ལག་པས་མཆོད་རྟེན་ལེགས་པར་བྱ། ། ཇི་སྙེད་གར་གྱི་བསྟན་བཅོས་སུ། ། བྱེད་པའི་ཆ་ལུགས་བརྗོད་པ་ནི། ། དེ་སྙེད་རྡོ་རྗེ་སེམས་དཔའ་ཡི། ། སྒེག་པས་བྱང་ཆུབ་བསྒྲུབ་པའི་ཐབས། ། དེ་ནས་བཅོམ་ལྡན་འདས་དམ་ཚིག་རྡོ་རྗེ་མཉེས་པར་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཚོགས་ཀྱི་དཀྱིལ་འཁོར་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། རང་གི་ལྷག་པའི་ལྷར་དམིགས་ནས། ། བཟང་པོའི་རྒྱན་གྱིས་རྣམ་པར་བརྒྱན། །
ཐམས་ཅད་འབྱོར་པ་དམིགས་ནས་ནི། ། བེམ་པོའི་གནས་སུ་བསྲེག་བླུག་བྱ། ། ཤར་ལྷོ་བྱང་དང་ངག་ཕྱོགས་དང་། ། ཕྱོགས་གནས་རྣམས་ནི་དགའ་བར་བྱ། ། ཕྱོགས་བྲལ་གནས་སུ་ལྷ་མོ་རྣམས། ། དམ་པའི་ཚེ་ཡིས་མཆོད་པར་བྱ། ། ཡིད་ཀྱིས་མར་ཁུ་བསམས་པ་དང་། ། འབྲས་སོ་ཆག་མེད་འབྲས་དང་ནི། ། འབྲུ་དང་ཞོ་ཡི་ཟན་དང་ནི། ། ཏིལ་དང་དེ་བཞིན་མཉམ་པའི་ཤིང་། །
དཱུར་བར་རབ་ཏུ་བཞོན་པ་ཉིད། ། བསམ་གཏན་རྡོ་རྗེས་སྦྱིན་སྲེག་བྱ། ། དེ་ལ་འདི་ནི་སྔགས་ཀྱི་རྐང་པ་ཡིན་ཏེ། ཨོཾ་ཨག་ན་ཡེ་སྭཱཧཱ། མར་གྱིའོ། ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་བཛྲ་སྭ་ཏྭཱ་སྱ་སརྦ་པ་པཾ་ད་ཧ་ན་སྭཱཧཱ།

ཏིལ་ནག་པོའི་འོ། ། ཨོཾ་བཛྲ་པུས་ཥྚ་ཡེ་སྭཱཧཱ། འབྲས་མ་ཆག་པ་ཡིའོ། ། ཨོཾ་སརྦ་སཾ་པ་དེ་སྭཱཧཱ། ཞོ་དང་ཟན་དམ་པའི་འོ། ། ཨོཾ་བཛྲ་བཱི་ཛ་ཡ་སྭཱཧཱ། འབྲས་སོ་བ་ཡིའོ། ། ཨོཾ་མཧཱ་བེ་ག་ཡ་སྭཱཧཱ། ནས་ཀྱིའོ། ། ཨོཾ་མཧཱ་བ་ལཱ་ཡ་སྭཱཧཱ། མོན་སྲན་གྲེའུ་ཡིའོ། །
ཨོཾ་བཛྲ་གྷསྨ་རེ་སྭཱཧཱ། གྲོའི་འོ། ། ཨོཾ་བཛྲ་ཨ་ཡུ་ཤེ་སྭཱཧཱ། དཱུརྦ་གཞོན་ནུའི་འོ། ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱ། ཀུ་ཤའི་འོ། ། ཨོཾ་བཛྲ་ཛ་ཡ་སྭཱཧཱ། ཨུ་དུམ་བ་ར་ཡིའོ། ། ཨོཾ་བོ་དྷིབྲི་ཀྵ་ཡ་སྭཱཧཱ། བྱང་ཆུབ་ཀྱི་ཤིང་གིའོ། །
ཨོཾ་བཛྲ་ལ་ཏ་ཡ་སྭཱཧཱ། པ་ལ་ཀྵའི་འོ། ། ཨོཾ་བཛྲ་ཀུ་བེ་ར་ཡ་སྭཱཧཱ། ན་གྲོ་དྷ་ཡིའོ། ། ཨོཾ་ཧ་ས་ཀ་ར་ཡ་སྭཱཧཱ། ཨ་མྲ་ཡིའོ། ། ཙམ་པ་ཨ་ཤོ་ཀ་ཡང་ཀླུ། ། ཀ་ངམ་ཝ་དང་སྲིད་སྒྲུབ་ཉིད། ། ཇི་ལྟར་སྙེད་པ་བཟླས་བྱས་ནས། ། མེ་ཏོག་འདིས་ནི་སྦྱིན་སྲེག་བྱ། །
རྒུན་འབྲུམ་ཨ་མྲ་སྦྲུལ་འཇིག་དང་། ། ཁ་འཛག་སྐྱེས་མ་རྩེ་མ་ནི། ། འཁོར་ལོ་ལྔ་ཡི་ཆོག་རིམ་པས། ། འབྲས་བུ་རྣམས་ཀྱི་སྦྱིན་སྲེག་བྱ། ། ཤ་ལྔ་དང་ནི་བདུད་རྩི་ཉིད། ། དཀྱིལ་འཁོར་ལྔ་ཡི་སྒོམ་པ་ཡིས། ། འདིས་ནི་རྡོ་རྗེ་མཉེས་པར་འགྱུར། ། ཡེ་ཤེས་མེ་ནི་རབ་དགྱེས་བྱ། ། རྒྱལ་བ་ཕན་པ་མཉེས་པ་དང་། ། གསེར་གྱི་མངའ་བདག་མཉེས་པ་དང་། །
པད་མ་གར་དབང་མཉེས་པ་དང་། ། ལྕགས་མཆོག་བདག་པོ་མཉེས་པ་དང་། ། ཚངས་པ་བརྒྱ་བྱིན་དབང་ཆེན་དང་། ། ཁྱབ་འཇུག་རླུང་དང་མེ་ཆེན་དང་། ། ཐོང་ལྡན་ལྡན་ཉིད་དང་འདོད་ལྷ་དང་། ། ཟླ་བ་ཉི་མ་གདོན་གཞན་དང་། ། ས་ནི་ཞགས་པ་འཛིན་པ་དང་། ། ལུས་ངན་དེ་བཞིན་མཚམས་སྐྱོང་དང་། ། ཆོས་རྒྱལ་དང་ནི་ཀླུ་དང་ནི། ། དྲི་ཟ་ལྷ་མིན་མི་འམ་ཅི། །
སུམ་ཅུ་རྩ་གསུམ་གནས་པའི་ལྷ། ། འོག་མིན་དུ་ནི་གནས་པ་དང་། ། གང་ཞིག་རྒྱལ་ཆེན་གནས་པ་དང་། ། གཞན་འཕྲུལ་དབང་བསྒྱུར་ཉིད་དང་ནི། ། འཕྲུལ་དགའ་ཡི་ནི་ལྷ་རྣམས་དང་། ། གང་ཞིག་དག་པའི་གནས་སོན་དང་། ། འོད་ཟེར་འཇིག་རྟེན་ཁམས་གནས་དང་། ། མི་མཇེད་ཁམས་སུ་གནས་པ་དང་། ། གླིང་གཞིར་གནས་པའི་སེམས་ཅན་དང་། ། གང་ཞིག་ཁམས་གསུམ་གནས་པ་དང་། །
སྣོད་ལྡན་སེམས་ཅན་འཇིག་རྟེན་དང་། ། ལྕུག་མའི་ཚོགས་དང་རྩ་སོགས་དང་། ། གང་ཞིག་རབ་དགའི་སར་གནས་དང་། ། ཕ་རོལ་དྲི་མེད་གང་ཕྱིན་དང་། ། འོད་འཕྲོ་ཅན་དུ་གནས་པ་དང་། ། མི་གཡོའི་གནས་སུ་བྱས་པ་དང་། ། གང་ཞིག་ཆོས་སྤྲིན་རྗེས་སོང་དང་། ། གང་ཞིག་སྦྱང་དཀར་སོན་པ་དང་། ། གང་ཞིག་རིང་སོང་ཐོབ་པ་དང་། ། འོད་བྱེད་དུ་ནི་གནས་པ་སྟེ། །
ས་བཅུའི་དབང་ཕྱུག་མགོན་པོ་དང་། ། འཕགས་པ་གང་ཟག་བརྒྱད་པོ་དང་། ། རྫོགས་སངས་རྒྱས་དང་ཉན་ཐོས་ཉིད། ། རྭ་ནི་རལ་གྲིའི་གཟུགས་ཅན་དང་། ། དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་ནི། ། སྦྱིན་སྲེག་ཆོ་གས་དགྱེས་པ་ཉིད། ། དེ་བཞིན་ཚོགས་ཀྱི་དཀྱིལ་འཁོར་རོ། ། བསོད་ནམས་དང་ཡེ་ཤེས་ཀྱི་ཚོགས་ཆེན་པོ་རྒྱ་མཚོ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།
དམ་ཚིག་ལ་གསོལ་བ་གདབ་པ་འདི་གསུངས་སོ། ། རྡོ་རྗེ་སེམས་དཔའ་བསྐྱེད་པ་ནི། ། རྡོ་རྗེ་པད་མའི་བསྒོམ་པ་སྟེ། ། དེ་ཡི་བགོ་བའི་སྣ་རྩེ་ལ། ། ཕྱག་འཚལ་ཡིད་བཞིན་ནོར་བུ་སྟེ། ། སྦུ་གུའི་ནང་དུ་ཕཊ྄་ཀྱིས་ནི། ། ཡེ་ཤེས་མ་ལྷུང་ཡང་དག་གནས། ། རྫོགས་སངས་རྒྱས་ཀྱི་དགྱེས་པར་བརྗོད། ། འདིས་ནི་ཕྱག་རྒྱའི་ཆོ་ག་ལས། ། རང་གི་ལྷག་པའི་ལྷར་སྦྱོར་བས། །
རྡོ་རྗེ་སེམས་དཔར་སྙེམས་བྱས་ནས། ། གནས་ནི་ཐམས་ཅད་བསྒྲུབ་པར་བྱ། ། ཕྱག་རྒྱ་ཆེན་པོའི་གནས་འདུག་ནས། ། རང་གི་ལྷག་པའི་ལྷར་སྦྱོར་བདག ། ཤཱཀྱ་སེང་གེ་བསྙེམས་བྱས་ནས། ། རྒྱལ་པོ་ཐམས་ཅད་འཐོབ་པར་འགྱུར། ། ལས་ཀྱི་ཕྱག་རྒྱའི་གནས་འདུག་ནས། ། རང་གི་ལྷག་པའི་ལྷར་སྦྱོར་བདག ། རྡོ་རྗེའི་གཟི་བརྗིད་ཏིང་འཛིན་ལྡན། ། དམ་ཚིག་ཕྱག་རྒྱ་སྦྱོར་བ་ཡིས། །
གནས་གསུམ་པོ་ཡང་བསྒྲུབ་པར་བྱ། ། རང་གི་ལྷག་པའི་ལྷར་སྦྱོར་བས། ། པད་མ་གར་གྱི་དབང་ཕྱུག་བདག ། ཆོས་ཀྱི་ཕྱག་རྒྱའི་ཏིང་འཛིན་གནས། ། རྡོ་རྗེ་ཆོས་ནི་བསྒོམ་པར་བྱ། ། རང་གི་ལྷག་པའི་ལྷར་སྦྱོར་བས། ། རྟ་མཆོག་རིམ་པར་གནས་ནས་ནི། ། དམ་ཚིག་ཕྱག་རྒྱར་སྦྱོར་བ་ཡིས། ། སྒྲོལ་མའི་དངོས་གྲུབ་རབ་བསྒྲུབ་བྱ། ། དེ་ནས་བཅོམ་ལྡན་འདས་རྡོ་རྗེ་གར་འདོད་པ་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་རྡོ་རྗེའི་གར་མཛད་པ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །
གཡོན་བརྐྱང་བ་དང་གཡས་བརྐྱང་བ་དང་། མཉམ་པའི་རྐང་སྟབས་དང་། རྡོ་རྗེའི་རྐང་སྟབས་དང་། དཀྱིལ་འཁོར་དང་། སྣ་ཚོགས་ཐམས་ཅད་དང་། རུ་སྦལ་གྱི་རྐང་སྟབས་དང་། བུང་པའི་དྲ་བ་དང་། རྒྱ་མཚོའི་བསྐྱོད་པ་དང་། རི་བོའི་མཆོག་དང་། མཛེས་པའི་གོམ་པ་དང་།
ཁྲོ་བོའི་གོམ་པ་དང་། རྐང་སྟབས་ཀྱི་དགོད་པའོ། ། རལ་གྲིའི་ལུགས་དང་། འཁོར་ལོའི་ཚུལ་དང་། རིན་པོ་ཆེའི་ཚུལ་དང་། པད་མའི་ལག་པ་དང་། རལ་གྲི་ཚུལ་དང་། མདུང་གི་ཚུལ་དང་། གཞུའི་མདའ་འཕེན་པའི་ཚུལ་དང་། དབྱུག་པའི་ཚུལ་དང་།
དབྱུག་ཏོའི་ཚུལ་དང་། གཏུན་ཤིང་གི་ཚུལ་དང་། རྡོ་རྗེ་རྩེ་གཅིག་པའི་ཚུལ་དང་། ཁ་བཅུ་པའི་ཚུལ་དང་། རལ་གྲིའི་བུ་མོའི་ཚུལ་ལོ། ། སྣ་ཚོགས་དབྱུག་པའི་ཚུལ་དང་། མདུང་ཐུང་གི་ཚུལ་དང་། གོང་བུ་སྐྱོང་པའི་ཚུལ་དང་། འཕན་གཉིས་པ་དང་། འཕན་ལྕེ་གསུམ་པ་དང་།
མེ་ཏོག་གི་ཚུལ་དང་། བདུག་སྤོས་ཀྱི་ཚུལ་དང་། མར་མེའི་ཚུལ་དང་། དྲིའི་ཚུལ་དང་། ལཱ་སྱེའི་ལག་པ་དང་། ཕྲེང་བའི་ལག་པ་དང་། གླུའི་ལག་པ་དང་། གར་གྱི་ལག་པ་དང་། གླིང་བུའི་ལག་པ་དང་། པི་ཝཾ་གི་ལག་པ་དང་།
རྫ་རྔའི་ལག་པ་དང་། ཀུ་མུ་ཏའི་ལག་པ་སྟེ་ལག་པའི་དགོད་པའོ། ། རྡོ་རྗེ་སྐྱིལ་ཀྲུང་དང་། པད་མ་སྐྱིལ་ཀྲུང་དང་། པད་མའི་འདུག་སྟངས་དང་། བཟང་པོའི་འདུག་སྟངས་དང་། སྐྱིལ་ཀྲུང་ཕྱེད་པ་དང་། བཀྲ་ཤིས་ཀྱི་འདུག་སྟངས་ཏེ། འདུག་སྟངས་ཀྱི་དགོད་པའོ། ། སྒེག་པའི་རོ་དང་།
དཔའ་བོའི་རོ་དང་། མི་སྡུག་པའི་རོ་དང་། རྒོད་པའི་རོ་དང་། དྲག་པོའི་རོ་དང་། འཇིགས་སུ་རུང་པའི་རོ་དང་། ཞི་བའི་རོ་དང་། རྔམ་པའི་རོ་དང་། སྙིང་རྗེའི་རོའོ། ། དྲུག་གི་རྗེས་སུ་སྐྱེས་པའི་གླུ་དང་། དྲང་སྲོང་གི་རྗེས་ཀྱི་གླུ་དང་།
དྲི་ཟའི་རྗེས་ཀྱི་གླུ་དང་། བར་མའི་རྗེས་ཀྱི་གླུ་དང་། ལྔ་པའི་རྗེས་ཀྱི་གླུ་དང་། བློ་གསལ་གྱི་རྗེས་ཀྱི་གླུ་དང་། འཁོར་ཉན་པའི་གླུའོ། ། ཉུང་ངུའི་དབྱེ་བ་དང་། སྒྲོལ་མའི་དབྱེ་བ་དང་། འཇིགས་པའི་དབྱེ་བ་དང་། གང་བ་དང་། ཕྱེད་ཕྱི་བ་དང་།
རྣམ་པར་འདྲེ་བ་དང་། འདོད་ཆགས་གཉིས་མཚུངས་པར་བྱེད་པ་དང་། འདོད་ཆགས་གསུམ་མཚུངས་པར་བྱེད་པ་དང་། ལྐོག་མ་མཉེད་པ་དང་། རྐན་མཉེད་པ་དང་། ལྕེ་མཉེད་པ་དང་། སོ་མཉེད་པ་སྟེ། གླུའི་དགོད་པ་འོ། ། ས་གཞི་ཡོངས་བཟུང་དུས་སུ་ནི། ། དམ་ཚིག་འདི་ནི་རབ་བསྐུལ་བ། །
ཡེ་ཤེས་རྡོ་རྗེ་ཅན་གྱིས་བྱ། ། འདི་ནི་དམ་ཚིག་རིམ་པའི་མཆོག ། མེ་ཏོག་འདི་རྣམས་བཟང་ཞིང་དགེ ། དག་པའི་སྐྱེ་གནས་ལས་དག་པ། ། བདག་ནི་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཚལ་བདག་རོ་ཡི་ཕན་པ་དང་། ། གང་ཞིག་དྲི་དང་བདུག་སྤོས་མཆོག ། བདག་གིས་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། །
སྲིན་པོ་འཇོམས་ཤིང་དག་བྱེད་ལ། ། དགེས་ཤིང་མུན་པ་རྣམ་སེལ་བ། བདག་གིས་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ། ། བདག་གིས་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཨོཾ་བཛྲ་གྷཾ་ཌཻ་ཨ། དྲིལ་བུ་བླང་པའི་སྔགས་སོ། །
ཨོཾ་མཧཱ་བཛྲ་ཧཱུྃ། རྡོ་རྗེ་གཟུང་པའི་སྔགས་སོ། ། དངོས་པོ་སྣ་ཚོགས་རྣམ་པར་ཕྱེ་བའི་ལེའུ་སྟེ་བཅུ་བཞི་པའོ།། ༈ །།དེ་ནས་རྡོ་རྗེ་འཛིན་རྒྱལ་པོ། ། རྣལ་འབྱོར་མ་ཡི་རྡོ་རྗེ་གུར། ། སངས་རྒྱས་ཀུན་དང་སངས་རྒྱས་ལ། ། ཚིག་ནི་འདི་དག་བཀའ་སྩལ་པ། ། ཕྱག་གཉིས་པ་ལ་ཞལ་གཅིག་པ། ། རྡོ་རྗེ་ལས་སྐྱེས་རང་བཞིན་ཅན། ། ལག་པར་རྡོ་རྗེ་ཁ་ཊྭཱཾ་ཁ། །
བསམས་ནས་སྤྲོ་ཞིང་བཟླས་པའོ། ། ཕྱག་བཞི་པ་ནི་ཉིད་དང་ཡང་། ། ཞལ་གསུམ་རྡོ་རྗེ་ལས་བྱུང་བ། ། དཀར་པོ་དམར་པོ་དེ་བཞིན་སྔོ། ། ཕག་མོ་ལྷན་ཅིག་མཉམ་སྦྱོར་བའོ། ། ཕྱག་དྲུག་པ་ལ་ཁ་དོག་གནག ། ལྕགས་སྒྲོག་མ་དང་ལྷན་ཅིག་སྦྱོར། ། སངས་རྒྱས་ལྔ་ཡི་ཐོད་པ་ཅན། ། ཞལ་གསུམ་ཉིད་དུ་སྦྱོར་བར་བྱ། ། མདོག་དམར་ཕྱག་ནི་བཞི་པ་དང་། །
ཞལ་གཅིག་པ་དང་དབང་བྱེད་མ། ། རྡོ་རྗེ་ཆོས་ཀྱི་གནས་མནན་པ། ། འདི་ནི་ཀུ་རུ་ཀུལླེར་བརྗོད། ། འདི་ཡི་སྔགས་ནི་བརྗོད་པ་འོ། ། བཙུན་མོའི་ཆོས་ལ་གནས་པ་ནི། ། ཁྱོད་ཀྱི་སྤྱན་སྔར་བདག་གིས་ནི། ། དུས་གཅིག་པ་ཡི་དུས་སུ་ནི། ། བདག་ཉིད་ཀྱིས་ནི་འདི་ཐོས་ནས། ། རྒྱས་པ་ཉིད་དུ་རབ་ཏུ་དབྱེ། ། ལྟ་སྟངས་དགུག་དང་བརྡ་ཆེན་དང་། །
དོན་བྱེད་ནུས་དང་ཆར་སོགས་སོ། ། ལམ་གྱི་དེ་ཉིད་ལས་སྐྱེས་པ། ། ཐུབ་པ་ཆེན་པོ་འཇིག་རྟེན་མགོན། ། ཕྱག་གཉིས་པ་ལ་ཞལ་གཅིག་པ། ། མཆོད་སྦྱིན་དང་ནི་པད་མས་བརྒྱན། ། པད་མའི་གདན་ལ་ཡང་དག་གནས། ། དབུ་རྒྱན་རྡོ་རྗེ་ཆོས་དང་ལྡན། ། མཾ་གྱི་དེ་ཉིད་ལས་སྐྱེས་པ། ། འཇམ་པའི་དབྱངས་ནི་སེར་པོ་སྟེ། ། ཡན་ལག་མཆོག་སྦྱིན་ཨུཏྤལ་བརྒྱན། །
མི་བསྐྱོད་རྡོ་རྗེ་སྤྱི་བོར་འཛིན། ། ཧཱུྃ་གི་ཡེ་ཤེས་ལས་བྱུང་བ། ། ལག་པར་རལ་གྲི་སྡིགས་མཛུབ་ཉིད། ། མ་ཧེ་ཆེན་པོའི་རྒྱབ་ཏུ་ནི། ། དཔའ་བོ་གཡོན་བརྐྱངས་པ་ཡིས་གནས། ། ཁྲོ་བོའི་གཟུགས་ཅན་འཇིགས་བྱེད་དེ། ། ཁ་སྦྱར་མདུན་དུ་མི་བསྐྱོད་འཛིན། ། ཧཱུྃ་གི་ཡེ་ཤེས་ལས་བྱུང་བ། ། རྡོ་རྗེ་ཧཱུྃ་མཛད་རྡོ་རྗེ་ཅན། ། རྡོ་རྗེ་དྲིལ་བུའི་སྦྱོར་བ་ཡིས། །
ལག་པ་གཉིས་ཀྱིས་ཕྱག་རྒྱ་འཆིང་། ། རྐང་པ་གཡོན་ཉིད་བརྐྱངས་པ་ཡིས། ། འཇིགས་བྱེད་མནན་པ་ཡི་ནི་ལུས། ། སྤྱི་བོར་རྡོ་རྗེ་རིགས་བསམས་ནས། ། འཇིག་རྟེན་གསུམ་རྒྱལ་དྲན་པར་བྱ། ། ཏཾ་གྱི་ཡི་གེ་ལས་བྱུང་བ། ། མཆོད་སྦྱིན་དབང་མཆོག་མཚོན་ཆ་སྟེ། ། ལྷ་མོ་ལྗང་ཁུ་ལྟ་བུ་ཉིད། ། རྟག་ཏུ་བཟང་པོའི་འདུག་སྟངས་གནས། ། སྣ་ཚོགས་པད་མར་ཡང་དག་གནས། །
སྤྱི་བོར་དོན་ཡོད་འཛིན་པ་མོ། ། སྒེག་མོ་ཆེན་མོ་སྐལ་བཟང་མ། ། སྒྲོལ་མའི་གཟུགས་ཅན་བསྒོམ་པར་བྱ། ། མཾ་གྱི་ཡི་གེ་ལས་བྱུང་བ། ། མཆོག་སྦྱིན་ཨ་ཤོ་ཀ་འཛིན་མ། ། ཉི་མ་ཤར་བ་ལྟ་བུ་སྟེ། ། རྣམ་སྣང་དཔལ་ནི་སྤྱི་བོར་སྐྱེས། ། གཡོན་བརྐྱངས་པ་ཡི་སྦྱོར་བ་ཡིས། ། འགྲོ་མགྱོགས་མདུན་གྱི་ཤིང་རྟ་མནན། ། ཡན་ལག་སྒེག་པའི་རོ་ཡིས་བརྒྱན། །
འོད་ཟེར་ཅན་ནི་བསྒོམ་པར་བྱ། ། ཙུཾ་གི་ཡི་གེ་ལས་བྱུང་བ། ། སྟོན་ཀའི་ཟླ་བ་ལྟ་བུའི་འོད། ། སྙིང་ཁར་རིན་ཆེན་སྙིམ་པས་གནས། ། མཛེས་པའི་ཚུལ་གྱིས་ཡང་དག་བཞུགས། ། ལྷ་མོ་སྣ་ཚོགས་པད་གདན་ཅན། ། ཕན་པས་མགོ་བོ་མནན་པ་སྟེ། ། བྱང་ཆུབ་སེམས་ནི་འཛག་འབབ་པའི། ། ལྷ་མོ་སྟོབས་དང་བྲལ་བས་བསྒོམ། ། བཾ་གྱི་ཡི་གེ་ལས་བྱུང་བ། །
ནོར་འཛིན་ཤིན་ཏུ་ཁ་དོག་སེར། ། ལག་པས་མཆོད་སྦྱིན་འབྲས་སྙེ་མ། ། རྡོ་རྗེ་སྐྱིལ་ཀྲུང་སྦྱོར་བ་ལས། ། ཡན་ལག་རིན་ཆེན་འབྱུང་གནས་བརྒྱན། ། སྤྱན་ནི་ཤིན་ཏུ་སྒེག་པར་ནི། ། གནོད་སྦྱིན་རྒྱལ་མོ་བསྒོམ་པར་བྱ། ། ནོར་གྱི་བདག་པོ་མཚུངས་པར་འགྱུར། ། ཛཾ་གི་ཡི་གེ་ལས་བྱུང་བ། ། ནམ་མཁའ་མཛོད་ཅེས་བྱ་བ་བསྒོམ། ། ཁ་དོག་སེར་ཞིང་གཡས་པ་ན། །
མཆོག་སྦྱིན་རིན་ཆེན་ནེའུ་སྟེ། ། རིན་ཆེན་འབྱུང་གནས་རྡོ་རྗེ་ཡིས། ། སྤྱི་བོའི་དཀྱིལ་འཁོར་རྣམ་པར་བརྒྱན། ། རིན་ཆེན་ཆར་ནི་བསམ་པར་བྱ། ། སྐྱོར་གང་རྡོ་རྗེ་ཆུར་གཞུག་བྱ། ། པྲཾ་གྱི་ཡི་གེ་ལས་སྐྱེས་པ། ། ལུས་ནི་དཀར་ཞིང་ཡིད་འོང་མ། ། ལྷ་མོ་རལ་གྲི་འཁོར་ལོ་འཛིན། ། སྤྱི་བོར་ཕན་པས་མནན་པ་འོ། ། རང་གི་མང་པོའི་དུས་ལྟ་བུར། །
དཀྱིལ་འཁོར་དབུས་སུ་ཡང་དག་གནས། ། ནམ་མཁའི་གནས་ནས་འཇམ་པའི་དབྱངས། ། འབྱུང་བར་རྣམ་པར་བསམ་པར་བྱ།། ༈ །།དེ་ནས་བཅོམ་ལྡན་འདས་རྡོ་རྗེ་འཛིན་པ་ཆེན་པོ་སྔགས་སྣ་ཚོགས་ནང་དུ་ཆུད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། སྔགས་ཀྱི་ཚོགས་འདི་གསལ་བར་མཛད་པ། ཨོཾ་མ་ཎི་པདྨེ་ཧཱུྃ་ཕཊ྄་སྭཱཧཱ། ཨོཾ་མཾ་ཛུ་བཛྲ་ཡ་མུཿསྭཱཧཱ། ཨོཾ་ཧྲི་ཥྚི་ཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཨོཾ་ཧཱུྃ་ཕཊ྄་སྭཱཧཱ། ཨོཾ་ཏ་རེ་ཏུཏྟ་རེ་ཏུ་རེ་སྭཱཧཱ།
ཨོཾ་མ་རི་ཙྱཱཻ་སྭཱཧཱ། ཨོཾ་ཙ་ལེ་ཙུ་ལེ་ཙུན་དེ་སྭཱཧཱ། ཨོཾ་བ་སུ་ད་རེ་མཧཱ་བ་སུ་བྲི་ཥྛི་བ་སུ་དྷ་རེ་མཧཱ་བ་སུ་བྲི་ཥྛི་ནི་པ་ཏ་ནི་བ་སུ་སྭཱཧཱ། ཨོཾ་ཛཾ་བྷ་ལ་ཛ་ལེན་དྲ་ཡ་སྭཱཧཱ། ཨོཾ་མ་ཎི་དྷ་རི་བཛྲི་ཎི་མཧཱ་པྲ་ཏི་ས་རེ་ཧཱུྃ་ཧཱུྃ་ཕཊ྄་ཕཊ྄། འཇིག་རྟེན་མགོན་གྱིས་ནད་རྣམས་ཞི། ། འཇམ་པའི་དབྱངས་ཀྱིས་བློ་གྲོས་ངན། ། གཤིན་རྗེ་གཤེད་ཀྱིས་ཡི་དྭགས་བསྲུང་། ། ལྷ་དང་ལྷ་མིན་ཧཱུྃ་མཛད་ཀྱིས། ། སྒྲོལ་མས་འཇིག་རྟེན་དབང་དུ་བྱེད། །
འོད་ཟེར་ཅན་གྱིས་ཆོམ་རྐུན་འཇིག ། ཙུན་དས་སེམས་ཅན་ཐམས་ཅད་ནི། ། དགུག་པ་ཡི་ནི་ཆོ་གར་བརྗོད། ། ཛཾ་བྷ་ལ་དང་ནོར་སྦྱིན་དང་། ། ནོར་གྱི་བསྒྲུབ་པའི་ཐབས་སུ་འདོད། ། བུད་མེད་གང་ཞིག་བུ་ཤི་བས། ། སོ་སོ་འབྲང་མ་རྟག་དྲན་བྱ། ། རྡོ་རྗེ་མཁའ་འགྲོས་གསུངས་པ་ཡི། ། སྔགས་ཀྱི་རྐང་པས་ཐམས་ཅད་འགྲུབ། ། བཟླས་པ་འབུམ་གྱིས་སྦྱོར་བ་ཡིས། །
ལས་རྣམས་ཐམས་ཅད་རབ་ཏུ་འགྲུབ། ། སྙིང་གི་བདེ་བ་བསྐུལ་བ་ཞེས་བྱ་བའི་ཏིང་ངེ་འཛིན་ཏོ།། །། དེ་ནས་བཅོམ་ལྡན་འདས་ཀྱིས་རྡོ་རྗེ་ནག་པོ་ཆེན་པོའི་སྒྲུབ་ཐབས་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། ཧཱུྃ་གི་ཡི་གེ་ལས་སྐྱེས་པ། ། ཕྱག་གཉིས་པ་དང་ཞལ་གཅིག་ལྡན། ། ཁ་དོག་གནག་ཅིང་ཆེར་འབར་བ། ། གྲི་གུག་ཐོད་པ་འཛིན་པ་པོ། ། མགོ་བོའི་ཕྲེང་བས་དོ་ཤལ་བྱས། ། མཆེ་བ་ཆེན་པོས་འཇིགས་པར་བྱེད། ། གཟུགས་ཐུང་གཟི་བརྗིད་ཆེན་པོ་ཉིད། །
ཁ་ནས་ཁྲག་ནི་འཛག་པ་སྟེ། ། སློབ་དཔོན་ལ་རྟག་གང་སྡང་དང་། ། གང་ཞིག་དཀོན་མཆོག་གསུམ་ཁྲོ་དང་། ། སེམས་ཅན་དུ་མ་གསོད་བྱེད་པ། ། ནག་པོ་ཆེན་པོས་ཟ་བར་བྱེད། ། རང་གི་ལག་གཡས་ཤ་གཅོད་བྱེད། ། ཁྲག་གི་རྒྱུན་ནི་འཐུང་པར་བྱེད། ། དེ་ནས་སྤྱི་བོར་འདི་འདུག་ནས། ། དེ་ནི་ཏིལ་ཙམ་གཅོད་པར་བྱེད། ། མོན་སྲན་གྲེའུ་དང་འཛམ་བུ་འདི། །
མེ་ཏོག་བདུག་པ་བྱུག་པ་ཆང་། ། ཤ་ལྔ་ཉིད་དང་བདུད་རྩི་ཡིས། ། ནག་པོ་ཆེ་ལ་གཏོར་མ་སྦྱིན། ། སྔགས་ནི། ཨོཾ་ཤྲཱི་མཧཱ་ཀཱ་ལ་ཡ་ཤཱ་ས་ན་ཨུ་པ་ཧ་རི་ནི་ཨེ་ཥཱ་ཨ་པ་ཙི་མཧཱ་ཀ་ལཱོ་ཨ་ཡ་ཨི་དཾ་ཏད་རཏྣ་ཏྲ་ཡ་ཡ་ཨ་པ་ཀ་རི་ཎཾ་ཡ་དི་པྲ་ཏི་ཛྙཾ་སྨ་ར་སི་ཏ་དཱ་ཨི་དཾ་དུཥྚ་ཁ་ཁ་ཁཱ་ཧི་ཁཱ་ཧི་མཱ་ར་མཱ་ར་གྷྲིཧྞ་གྲི་ཧྞ་བནྡྷ་བནྡྷ་ཧ་ན་ཧ་ན། ད་ཧ་ད་ཧ་པ་ཙ་པ་ཙ་དི་ན་མེ་ཀེ་ན་ཕཊ྄་ཕཊ྄་སྭཱ་ཧཱ། ཚ་བ་གསུམ་གྱི་གཟུགས་བརྙན་ནི། ། བྱས་ནས་ལུས་ལ་ཚེར་མས་དགང་། ། དུག་དང་སྐེ་སོགས་ཀྱིས་བྲིས་ནས། ། དེ་ནི་གང་གི་མིང་གིས་ནི། །
དེ་ནས་མེ་ལ་གདུང་པར་བྱ། ། དེ་ཡི་དུས་ན་མི་སྣང་འགྱུར། ། དེ་ནས་གཞན་ཡང་རབ་བཤད་པ། ། ཕྱག་རྒྱའི་དངོས་གྲུབ་བསྒོམ་པ་ཉིད། ། ཕྱག་རྒྱའི་དངོས་གྲུབ་དངོས་གྲུབ་ཆེ། ། དངོས་གྲུབ་ཀུན་གྱི་སྤྱོད་ཡུལ་མིན། ། དེའི་དུས་དེ་ཡི་ལུས་ཐོབ་ཅིང་། ། སྐད་ཅིག་ན་ནི་བདེ་ཆེན་ཚུལ། ། སྐད་ཅིག་ན་ནི་དེ་འཁོར་ལྡན། ། བསྒོམ་པ་དང་ནི་སྔགས་ཉིད་དང་། །
སྐད་ཅིག་སངས་རྒྱས་རྣམ་སྣང་མཛད། ། སྤྱན་གྱིས་ཕྲག་ནས་འཁྱུད་པ་འོ། ། སྐད་ཅིག་ལ་ནི་གཉིས་མེད་ལྡན། ། དགའ་བ་ཆེན་པོ་མཆོག་ཏུ་དགའ། ། རྡོ་རྗེ་འཛིན་རྒྱལ་སྐད་ཅིག་གིས། ། མཱ་མ་ཀི་དང་བདེ་བ་སྡོམ། ། རྡོ་རྗེ་པད་མའི་རྩ་མཆོད་པས། ། སྐད་ཅིག་གིས་ནི་གཉིས་མེད་ལྡན། ། རྡོ་རྗེ་པད་མ་རབ་སྦྱོར་བས། ། རྡོ་རྗེ་གུས་པའི་ཕ་རོལ་སོན། །
རྡོ་རྗེ་པད་མ་མཆོད་བྱ་ཞིང་། ། པད་མའི་འདོད་པ་སྤང་པར་བྱ། ། བདག་ཉིད་རང་བདག་བསམས་ནས་ནི། ། རྡོ་རྗེ་པད་མ་རབ་སྦྱོར་བས། ། རྡོ་རྗེའི་བུ་མོ་ཆེར་གྲགས་པ། ། རྡོ་རྗེ་ནག་པོ་ལྟ་བུས་མཆོད། ། རང་རིག་སྐྱེས་བུ་བསམས་ནས་ནི། ། རྡོ་རྗེ་པད་མའི་རྩེ་མཆོད་པས། ། བུ་མོ་དེ་བཞིན་གཤེགས་མ་མཆོད། ། ཕྱག་རྒྱའི་དངོས་གྲུབ་དོན་དུ་མཆོད། །
རང་གི་རིག་མ་སྐྱེས་བུ་བསམ། ། རྡོ་རྗེ་པད་མའི་རྩེ་མཆོད་པས། ། གདོལ་པ་ཆེན་པོ་ལས་བྱུང་བ། ། ཕྱག་རྒྱའི་དངོས་གྲུབ་དོན་དུ་མཆོད། ། ཕྱག་རྒྱ་ཆེན་པོ་རབ་ཏུ་སྒྲུབ་པ་རྣམ་པར་རྒྱལ་བའི་སྟོབས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་སྦྱོར་བ་དང་། ། ཉི་མ་གསུམ་གྱི་སྦྱོར་བ་དང་། ། དེ་བཞིན་དུ་ནི་ཉི་མ་བཞི། ། ཉི་མ་ལྔ་ཡི་སྦྱོར་བ་ཡིས། །
འགྲུབ་འགྱུར་འདི་ལ་ཐེ་ཙོམ་མེད། ། མེ་ཏོག་ལ་སོགས་མཆོད་བྱས་ནས། ། བསམ་གཏན་གནས་སུ་འདུག་པ་དང་། ། ཕྱག་རྒྱ་ལྷན་ཅིག་ཞུགས་ནས་ནི། ། རྡོ་རྗེ་སྦྱོར་བ་ཡང་དག་བརྩམ། ། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་ཡང་དག་བརྩམ། ། ཉི་མ་ཤར་བའི་དུས་སུ་ནི། ། འགྲུབ་འགྱུར་འདི་ལ་ཐེ་ཙོམ་མེད། ། འདོད་ཆགས་ཆེན་པོ་རྗེས་ཆགས་པས། །
འདོད་ཆགས་ཆེན་པོའི་རང་བཞིན་ལས། ། ཆགས་ཆེན་ཏིང་འཛིན་གནས་ནས་ནི། ། ཕྱག་རྒྱ་ཆེན་པོ་རབ་བསྒྲུབ་བྱ། ། ཤིན་ཏུ་དགའ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། །། པད་མར་རྡོ་རྗེ་ཅན་བཅུག་ནས། ། རང་གི་རིག་མ་བདག་མར་བྱ། ། དེ་དང་ལྷན་ཅིག་འགྲུབ་པར་འགྱུར། ། འདི་ནི་ཕྱག་རྒྱ་ཆེན་པོར་བརྗོད། ། མི་ཡི་ཕྱག་རྒྱ་བླངས་ན་ནི། ། དེ་ལ་འཁོར་ལོ་རབ་ཏུ་དབྱེ། །
དྲི་དང་མེ་ཏོག་མཐུན་བྱས་ནས། ། འཁོར་ལོ་གོམས་པར་ཡང་དག་བརྩམ། ། སྤྱན་དང་བདག་མ་སྒྲོལ་མ་དང་། ། དཀར་མོ་ཤིན་ཏུ་ཡིད་འཕྲོག་མ། ། མེ་ཏོག་དྲི་ཡིས་འཐུན་བྱས་ནས། ། རྡོ་རྗེ་མཆོད་པ་ཡང་དག་བརྩམ། ། སྔགས་པས་ཕན་པ་འགྲུབ་འགྱུར་ཞིང་། ། ཕྱག་ན་རྡོ་རྗེ་འགྲུབ་པ་དང་། ། རྡོ་རྗེ་ཉི་མ་འགྲུབ་པ་དང་། ། དམ་པའི་ཡི་གེ་འགྲུབ་པ་དང་། །
བདུན་གྱི་རྒྱལ་པོ་འགྲུབ་པ་དང་། ། ཐམས་ཅད་འདྲེན་པ་འགྲུབ་པར་འགྱུར། ། ཆུ་ཡི་དབང་གིས་དང་པོ་སྟེ། ། ཅོད་པན་དབང་ལ་གཉིས་པ་འོ། ། རྡོ་རྗེའི་དབང་གིས་གསུམ་པ་སྟེ། ། རང་གི་བདག་པོ་བཞི་པ་སྟེ། ། མིང་གི་དབང་བསྐུར་ལྔ་པ་སྟེ། ། དྲུག་པ་རྫོགས་པའི་སངས་རྒྱས་ཉིད། ། བདུན་པ་བུམ་པའི་དབང་གིས་ཏེ། ། གསང་བའི་དབང་གིས་བརྒྱད་པ་སྟེ། །
ཤེས་རབ་དབང་གིས་དགུ་པ་སྟེ། ། དེ་ཉིད་རྡོ་རྗེའི་སྦྱོར་བ་ཡིས། ། ཀུན་གྱི་དེ་ཉིད་བརྟུལ་ཞུགས་བརྗོད། ། སྟོན་པ་རང་གིས་ལུང་བསྟན་ཏེ། ། དེ་འདིར་དབང་གི་ཆོ་ག་འོ། ། སློབ་དཔོན་སྨད་པར་མི་བྱ་སྟེ། ། བདེར་གཤེགས་བཀའ་ལས་འདའ་མི་བྱ། ། སྤུན་ལ་སྨོད་པ་ཉིད་མི་བྱ། ། སེམས་ཅན་རྣམས་ལ་གདུག་བྱམས་དང་། ། སྐལ་མེད་དེ་ཉིད་གཏམ་མི་བྱ། །
སྐལ་ལྡན་སེམས་ཅན་སྤང་མི་བྱ། ། བདག་གི་ལུས་ལ་ངེས་མི་སྨད། ། ཆོས་ཉིད་ཚད་ནི་གཟུང་མི་བྱ། ། གཞན་གྱི་ཆོས་ལ་སྨད་མི་བྱ། ། བུད་མེད་ཉིད་ལའང་སྨད་མི་བྱ། ། རྩ་བའི་ལྟུང་པ་རབ་ཏུ་སྤང་པ་མདོར་བསྟན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ།། ༈ །།ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། ། རྟག་ཏུ་དམ་ཚིག་བསྲུང་བར་བྱ། ། རྡོ་རྗེ་དྲིལ་བུའང་སྨད་མི་བྱ། །
གཙུག་ཏོར་རྟག་ཏུ་གཟུང་བར་བྱ། ། རྟག་ཏུ་སྦྱིན་སྲེག་དགང་བར་བྱ། ། རྟག་ཏུ་དཀྱིལ་འཁོར་བཞེངས་པར་བྱ། ། རྟག་ཏུ་བདེར་གཤེགས་རབ་གནས་བྱ། ། འབྱུང་པོ་ཆེ་ལ་གཏོར་མ་སྦྱིན། ། ཕྱག་རྒྱ་བཅིང་པ་རྣམ་སྤང་ཞིང་། ། མཆོད་རྟེན་ལས་ནི་མི་བྱ་སྟེ། ། རྡོ་རྗེ་གསུམ་མཆོག་ཕྱག་མི་བྱ། ། དཀྱིལ་འཁོར་ལ་སོགས་ལུས་ཀྱི་ལས། ། རྨི་ལམ་དུ་ཡང་མི་བྱ་ཞིང་། །
སློབ་དཔོན་གཞན་ལ་ཕྱག་མི་བྱ། ། བླ་མའི་རྒན་རབས་ཕྱག་འཚལ་ལོ། ། རྟག་ཏུ་རྒྱུན་དུ་སྔགས་བཟླ་ཞིང་། ། བསམ་གཏན་ཉིད་ཀྱང་རྣམ་པར་སྤྱད། ། རྟག་ཏུ་སློབ་མ་བསྡུ་བྱ་ཞིང་། ། རྟག་པ་རུ་ནི་བཤད་པར་བྱ། ། རྟག་ཏུ་སེམས་ཅན་བསྐྱང་བར་བྱ། ། རྟག་ཏུ་སངས་རྒྱས་ཆེར་མཉེས་བྱ། ། ཛམ་བྷ་ལ་ལ་ཆུ་སྦྱིན་ཞིང་། ། ལས་རྣམས་ཐམས་ཅད་ཡང་དག་སྤྱད། །
བྱེ་མའི་ལས་ལ་མཆོད་རྟེན་ཡང་། ། མཁས་པས་ཆོ་ག་བཞིན་དུ་བྱ། ། དེ་ནས་བཅོམ་ལྡན་འདས་བྱང་ཆུབ་སེམས་དཔའ་ཐམས་ཅད་དང་། ཕོ་ཉ་མོ་ཐམས་ཅད་དང་། དེ་བཞིན་གཤེགས་པ་ཐམས་ཅད་རྡོ་རྗེ་ངེས་པར་མཆོད་པ་འདི་ཐོས་ནས། ཚིག་འདི་དག་གསུངས་པ། སེམས་ཅན་ཀུན་གྱིས་ཐམས་ཅད་ཁྱོད། ། སྡིག་པ་ཐམས་ཅད་རྣམ་སྦྱོང་བ། ། ཆོས་རྣམས་ཐམས་ཅད་ཡོངས་སུ་རྟོགས། ། རྡོ་རྗེ་མཁའ་འགྲོ་ཕྱག་འཚལ་བསྟོད། །
སྡང་པས་མནན་པའི་འགྲོ་གཟིགས་ནས། ། གཏི་མུག་ཐམས་ཅད་ཟད་བྱའི་ཕྱིར། ། རྒྱལ་བ་མགོན་པོ་རྣམ་སྣང་མཛད། ། གཏི་མུག་རྡོ་རྗེ་ཕྱག་འཚལ་བསྟོད། ། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མར་གྱུར་གང་། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱ་ཕྱག་འཚལ་བསྟོད། ། གཏི་མུག་མནན་པའི་འགྲོ་གཟིགས་ནས། ། གཏི་མུག་ཐམས་ཅད་ཟད་པར་མཛད། །
རྡོ་རྗེ་སེམས་དཔའ་རྒྱལ་པོ་ཆེ། ། ཞེ་སྡང་རྡོ་རྗེ་ཕྱག་འཚལ་བསྟོད། ། ང་རྒྱལ་མནན་པ་འགྲོ་གཟིགས་ནས། ། ང་རྒྱལ་ཐམས་ཅད་ཟད་པ་ཡི། ། རྡོ་རྗེ་ཉི་མ་རྒྱལ་པོ་ཆེ། ། འདོད་ཆགས་རྡོ་རྗེ་ཕྱག་འཚལ་བསྟོད། ། ཆགས་པས་མནན་པའི་འགྲོ་གཟིགས་ནས། ། འདོད་ཆགས་ཐམས་ཅད་ཟད་མཛད་པ། ། རྟ་མགྲིན་རྒྱལ་པོ་ཆེན་པོ་སྟེ། ། སེར་སྣ་རྡོ་རྗེ་ཕྱག་འཚལ་བསྟོད། །
འགྲོ་བ་ཕྲག་དོག་མནན་གཟིགས་ནས། ། ཕྲག་དོག་ཐམས་ཅད་ཟད་མཛད་པ། ། བདུན་གྱི་རྒྱལ་པོ་རྒྱལ་པོ་སྟེ། ། ཐམས་ཅད་གཟིགས་ལ་ཕྱག་འཚལ་བསྟོད། ། དེ་ནས་བཅོམ་ལྡན་འདས་བྱང་ཆུབ་སེམས་དཔའ་ཐམས་ཅད་ཀྱིས་དེ་བཞིན་གཤེགས་པ་ཐམས་ཅད་ལ་གསོལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་དཔལ་ཀྱཻ་རྡོ་རྗེའི་དབང་བསྐུར་བའི་སློབ་དཔོན་ཇི་ལྟར་བལྟ་བར་བགྱི། དེ་བཞིན་གཤེགས་པས་བཀའ་སྩལ་པ། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། །
འདི་ཉིད་ཡིད་ལ་བསམ་པར་བྱ། ། དེ་ཅིའི་སླད་དུ་ཞེ་ན། དེ་བཞིན་གཤེགས་པས་བཀའ་སྩལ་པ། རྡོ་རྗེ་སེམས་དཔའ་སངས་རྒྱས་དང་། ། རྡོ་རྗེ་ཆོས་དང་གཟི་བརྗིད་དང་། ། བདུན་གྱི་རྒྱལ་པོས་དངོས་གྲུབ་རྣམས། ། གང་ཕྱིར་དེ་ཡིས་དཀའ་བ་མེད། ། མིག་སྨན་དང་ནི་རྐང་བྱུག་དང་། ། རལ་གྲི་རྐང་འོག་བསྒྲུབ་པ་དང་། ། རི་ལུ་དང་ནི་མཁའ་སྤྱོད་དང་། །
མི་སྣང་བ་དང་བཅུད་ཀྱིས་ལེན། ། གང་ཕྱིར་ཡེ་ཤེས་རྡོ་རྗེ་ནི། ། མཉེས་པས་མྱུར་དུ་ཐོབ་པར་འགྱུར། ། དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་རྣམས་ཕྱག་མཛད་དོ། ། རྡོ་རྗེ་སེམས་དཔའ་ཇི་ལྟ་བུའི། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་གཟུང་དམིགས་ཏེ། ། ཕལ་པའི་གཟུགས་སུ་གནས་པའོ། ། སློབ་དཔོན་གྱི་ནི་མཐར་དུས་སུ། །
ཤི་བ་འཇིག་རྟེན་མི་གནས་པ། ། སྐྱེས་པ་ཀླེན་ཞིང་རྨོངས་པ་གང་། ། དེ་འདི་ཤི་ཞེས་སྨྲ་བར་བྱེད། ། འཆི་བ་ཞེས་བྱའི་རྣམ་རྟོག་གིས། ། དག་པའི་གནས་སུ་ཁྱེར་བར་བྱེད། ། ཡང་ན་བདེ་བ་ཅན་དུ་ངེས། ། འདོད་པའི་རིགས་སུ་སྐྱེ་བར་འགྱུར། ། མེ་ཏོག་སྣ་ཚོགས་ལག་ཐོགས་ཤིང་། ། སྣ་ཚོགས་རྒྱལ་མཚན་བྱུག་པ་དང་། ། གླུ་ཡི་མཆོད་པ་སྣ་ཚོགས་ཀྱིས། །
སངས་རྒྱས་སྲས་དང་རྡོ་རྗེར་བཅས། ། སྣ་ཚོགས་སྒྲ་དང་སིལ་སྙན་ཆེ། ། བཀྲ་ཤིས་ཚིགས་བཅད་སྣ་ཚོགས་དང་། ། དབང་གི་གནས་རྣམས་ཉིད་ཀྱིས་ནི། ། ལུས་ལས་ལུས་གཞན་འགྲོ་བར་འགྱུར། ། རྡོ་རྗེ་དྲིལ་བུ་ལག་བྱིན་ཏེ། ། མགོ་བོའི་གཙུག་ཏོར་མནན་ནས་ནི། ། རྡོ་རྗེ་སྡོམ་པ་བྱིན་ནས་ནི། ། བུམ་པའི་དབང་ནི་བསྐུར་ནས་ནི། ། མིག་ལ་སོགས་པར་གཏི་མུག་སོགས། །
རྡོ་རྗེ་གསུམ་ནི་གནས་གསུམ་དགོད། ། རྡོ་རྗེ་ཐབ་ཁུང་རབ་སྦྱོར་བས། ། སྦྱང་བར་ཡང་དག་བསྟན་པ་འོ། ། ཉི་མ་དག་ནི་གསུམ་པ་ན། ། རུས་པའི་ཕྲེང་བ་བསྡུ་བར་བྱ། ། འོ་མ་དྲི་བཟང་བསངས་གཏོར་ནས། ། དེ་ཡི་མཆོད་རྟེན་ཡང་དག་བརྩམ། ། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཐམས་ཅད་དང་ལྡན་པའི་འཁོར་དེ་ན། ལྷ་དང་།
མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡིད་རངས་ཏེ་བཅོམ་ལྡན་འདས་ཀྱི་གསུངས་པ་ལ་མངོན་པར་དགའོ། ། འཕགས་པ་མཁའ་འགྲོ་མའི་དྲ་བ་རྡོ་རྗེ་གུར་གྱི་རྒྱུད་ཀྱི་རྒྱལ་པོའི་བརྟགས་པ་རྫོགས་སོ། ། རྒྱ་གར་གྱི་མཁན་པོ་གྷ་ཡ་དྷ་རཱ་དང་། བོད་ཀྱི་ལོ་ཙཱ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ། ། སརྦ་མངྒ་ལཾ།། །། PAGE * MERGEFORMAT 70 རྡོ་རྗེ་འཆང་། རྡོ་རྗེ་གུར་བརྟག་པ་གཅིག་པ་ལེའུ་བཅོ་ལྔ་པ། PAGE * MERGEFORMAT 69
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
