རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༡༡
སརྦ་ཏ་ཐཱ་ག་ཏ་ཀཱ་ཡ་ཝཱ་ཀྩིཏྟ་ར་ཧ་སྱོ་གུ་ཧྱ་ས་མཱ་ཛ་ནཱ་མ་མ་ཧཱ་ཀལྤ་རཱ་ཛ།
༄༅། །རྒྱ་གར་སྐད་དུ། སརྦ་ཏ་ཐཱ་ག་ཏ་ཀཱ་ཡ་ཝཱ་ཀྩིཏྟ་ར་ཧ་སྱོ་གུ་ཧྱ་ས་མཱ་ཛ་ནཱ་མ་མ་ཧཱ་ཀལྤ་རཱ་ཛ། བོད་སྐད་དུ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་ཆེན་གསང་བ་འདུས་པ་ཞེས་བྱ་བ་བརྟག་པའི་རྒྱལ་པོ་ཆེན་པོ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ། ། བརྗོད་ཀྱིས་མི་ལང་བའི་ཡང་བརྗོད་ཀྱི་མི་ལང་བའི་སངས་རྒྱས་ཀྱི་ཞིང་གི་རྡུལ་ཕྲ་རབ་སྙེད་ཀྱི་བྱང་ཆུབ་སེམས་དཔའ་སེམས་དཔའ་ཆེན་པོ་ལ་འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་དམ་ཚིག་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྐུ་རྡོ་རྗེ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་གསུང་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཐུགས་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་བ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ས་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཆུ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་མེ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རླུང་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་གཟུགས་རྡོ་རྗེ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་སྒྲ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དྲི་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རོ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རེག་བྱ་རྡོ་རྗེ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཀྱི་དབྱིངས་ཀྱི་ངོ་བོ་ཉིད་རྡོ་རྗེ་དང་། དེ་དག་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་བརྗོད་ཀྱིས་མི་ལང་བའི་ཡང་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་གི་རྡུལ་ཕྲ་རབ་སྙེད་རྣམས་དང་། དེ་བཞིན་གཤེགས་པ་ནམ་མཁའི་ཁམས་དང་མཉམ་པ་ལ་ཡང་འདི་ལྟ་སྟེ། དེ་བཞིན་གཤེགས་པ་རྡོ་རྗེ་མི་བསྐྱོད་པ་དང་། དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་དང་། དེ་བཞིན་གཤེགས་པ་རྡོ་རྗེ་རིན་ཆེན་ཏོག་དང་།
དེ་བཞིན་གཤེགས་པ་རྡོ་རྗེ་འོད་དཔག་མེད་དང་། དེ་བཞིན་གཤེགས་པ་རྡོ་རྗེ་དོན་ཡོད་པ་དང་། དེ་དག་ལ་སོགས་པ་ནམ་མཁའ་མཁའི་ཁམས་ཐམས་ཅད་དང་མཉམ་པའི་དེ་བཞིན་གཤེགས་པ་རྣམས་དང་། ཐབས་ཅིག་ཏུ་བཞུགས་པ་ནི་འདི་ལྟ་སྟེ་དཔེར་ན་ཏིལ་གྱིས་གང་བུ་བཞིན་དུ་དེ་བཞིན་གཤེགས་པ་ཐམས་ཅད་ཀྱིས་ནམ་མཁའ་ཁམས་ཐམས་ཅད་ཤིན་ཏུ་ཡོངས་སུ་གང་བར་སྣང་བར་གྱུར་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཆེན་པོ་དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་བཀོད་པ་དེ་དག་ཉིད་ཀྱི་སྐུ་ལ་ཞུགས་པར་མཛད་དོ། ། དེ་ནས་དེ་བཞིན་གཤེགས་པ་དེ་དག་ཐམས་ཅད་ཀྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅན་ཀྱི་སྐུ་གསུང་ཐུགས་ཀྱི་བདག་པོ་ཡོངས་སུ་མཉེས་པར་བྱ་བའི་ཕྱིར་ཉིད་ཀྱི་སྐུ་བུད་མེད་ཀྱི་གཟུགས་སུ་མངོན་པར་སྤྲུལ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་ལས་མངོན་པར་བྱུང་བར་གྱུར་ཏོ། ། དེ་ལ་ལ་ལ་ནི་སངས་རྒྱས་སྤྱན་གྱི་རྣམ་པར་རོ། ། ལ་ལ་ནི་མཱ་མ་ཀིའི་རྣམ་པར་རོ། ། ལ་ལ་ནི་གོས་དཀར་མོའི་རྣམ་པར་རོ། ། ལ་ལ་ནི་དམ་ཚིག་སྒྲོལ་མའི་རྣམ་པར་ཡང་དག་པར་གནས་པར་གྱུར་ཏོ། །
ལ་ལ་ནི་གཟུགས་ཀྱི་ངོ་བོའི་རྣམ་པས། ལ་ལ་ནི་སྒྲའི་ངོ་བོའི་རྣམ་པས། ལ་ལ་ནི་དྲིའི་ངོ་བོའི་རྣམ་པས། ལ་ལ་ནི་རོའི་ངོ་བོའི་རྣམ་པས། ལ་ལ་ནི་རེག་བྱའི་ངོ་བོའི་རྣམ་པས་ཡང་དག་པར་གནས་པར་གྱུར་ཏོ། ། དེ་ནས་དེ་བཞིན་གཤེགས་པ་མི་བསྐྱོད་པས་དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ལ་གྲུ་བཞི་རྡུལ་མེད་པ་དམ་ཚིག་ཆེན་པོའི་དཀྱིལ་འཁོར་བྱིན་གྱིས་བརླབས་པ་ནི། གསལ་བ་དེ་ཡི་ངོ་བོ་ཉིད། ། སྣ་ཚོགས་གཟུགས་ཀྱིས་ཀུན་ཏུ་རྒྱས། ། སངས་རྒྱས་སྤྲིན་ནི་ཀུན་ཏུ་བཀྲམ། ། མེ་སྟག་འཕྲོ་བ་མང་པོ་འཁྲུག །
གསལ་བ་ལ་སོགས་དཀྱིལ་འཁོར་ལྡན། ། དེ་བཞིན་གཤེགས་པ་ཀུན་གྱི་གནས། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བདག་པོ་དེ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཆེན་པོའི་དཀྱིལ་འཁོར་གྱི་དབུས་སུ་བདག་ཉིད་བཞག་པར་གྱུར་ཏོ། ། དེ་ནས་དེ་བཞིན་གཤེགས་པ་མི་བསྐྱོད་པ་དང་། དེ་བཞིན་གཤེགས་པ་རིན་ཆེན་ཏོག་དང་། དེ་བཞིན་གཤེགས་པ་འོད་དཔག་མེད་དང་། དེ་བཞིན་གཤེགས་པ་དོན་ཡོན་གྲུབ་པ་དང་། དེ་བཞིན་གཤེགས་པ་རྣམ་པར་སྣང་མཛད་རྣམས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེའི་ཐུགས་ལ་ཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་སྙོམས་པ་ཞུགས་པ་དེ་མ་ཐག་ཏུ། དེ་ནས་ནམ་མཁའི་དབྱིངས་འདི་ཐམས་ཅད་དེ་བཞིན་གཤེགས་ཐམས་ཅད་ཀྱི་རྡོ་རྗེའི་ངོ་བོར་གནས་པར་གྱུར་ཏོ། ། དེ་ནས་ནམ་མཁའི་དབྱིངས་ཐམས་ཅད་ན་གནས་པའི་སེམས་ཅན་ཇི་སྙེད་པ་དེ་དག་ཐམས་ཅད་རྡོ་རྗེ་སེམས་དཔའི་བྱིན་གྱིས་བརླབས་ཀྱིས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་པར་གྱུར་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེ་དེ་བཞིན་གཤིགས་པ་ཐམས་ཅན་ཀྱི་སྐུ་དང་གསུང་དང་ཐུགས་རྡོ་རྗེའི་དམ་ཚིག་བྱུང་བའི་རྡོ་རྗེའི་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རིག་པ་ཆེན་པོ་སྐྱེས་བུའི་གཟུགས་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་བྱིན་གྱིས་བརླབས་ཀྱིས་བྱིན་གྱིས་བརླབས་སོ། ། བྱིན་གྱིས་བརླབས་པ་ཙམ་གྱིས་དེ་མ་ཐག་ཏུ་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་དེ་བཞིན་གཤེགས་པ་དེ་ཉིད་ཞལ་གསུམ་པའི་རྣམ་པར་དེ་བཞིན་གཤེགས་པ་ཐམས་ཅད་ཀྱིས་གཟིགས་པར་གྱུར་ཏོ། ། དེ་ནས་དེ་བཞིན་གཤེགས་པ་མི་བསྐྱེད་པ་ལ་སོགས་པ་བཅོམ་ལྡན་འདས་རྣམ་པར་སྣང་མཛད་ཆེན་པོའི་ཐུགས་ཀ་ནས་མངོན་པར་བྱུང་སྟེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མ་ཧོ་སངས་རྒྱས་ཐམས་ཅད་ཀྱི། ། བྱང་ཆུབ་སེམས་ནི་རབ་འཇུག་པ། ། དེ་བཞིན་གཤེགས་པ་ཀུན་གྱི་གསང་། །
རབ་ཏུ་མི་རྟོག་གནས་མེད་པ་འོ། ། དེ་ནས་དེ་བཞིན་གཤེགས་པ་ཐམས་ཅད་ཡང་གཅིག་ཏུ་འདུས་ནས་བཅོམ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེ་ལ་དེ་བཞིན་གཤེགས་པ་ཐམས་ཅད་ཀྱི་མཆོད་པ་སྤྲོས་པའི་དམ་ཚིག་དེ་ཁོ་ན་ཉིད་ཀྱི་རིན་པོ་ཆེའི་སྤྲོན་གྱིས་ཡང་དག་པར་མཆོད་དེ་ཕྱག་འཚལ་ནས་འདི་སྐད་ཅེས་གསོལ་ཏོ། ། འདུས་པ་གསང་བ་ལས་བྱུང་བ། ། དེ་བཞིན་གཤེགས་པ་ཀུན་གྱི་གསང་། ། རྡོ་རྗེ་སྙིང་པོ་བཏུས་པ་ཡི། ། དེ་ཉིད་བཅོམ་ལྡན་བཤད་དུ་གསོལ། ། དེ་ནས་བཅོམ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེས་དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ལེགས་སོ་ལེགས་སོ། ། འོན་ཀྱང་འདི་ནི་དེ་བཞིན་གཤེགས་པ་ཐམས་ཅད་ཀྱང་ཐེ་ཚོམ་སྐྱེ་བ་བྱེད་པ་ཡིན་ན་བྱང་ཆུབ་སེམས་དཔའ་གཞན་རྣམས་ལྟ་ཅི་སྨོས། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ངོ་མཚར་དུ་གྱུར།
རྨད་དུ་བྱུང་བར་གྱུར་ཏེ། དེ་བཞིན་གཤེགས་པ་ཐམས་ཅད་ཀྱི་ཐེ་ཚོམ་ཐམས་ཅད་གཅོད་པར་མཛད་པ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་ལ་འདི་སྐད་ཅེས་གསོལ་ཏོ། ། གང་བཅོམ་ལྡན་འདས་འདི་ལྟ་བུའི་ཡོན་ཏན་ཁྱད་པར་ཅན་ལ་ཡང་། དེ་བཞིན་གཤེགས་པ་ཐམས་ཅད་ཀྱི་འཁོར་དུ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་སྟོན་པར་མི་སྤྲོ་བ་དེ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ལ་བྱིན་གྱིས་བརླབ་པར་མཛད་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དམ་ཚིག་འབྱུང་བའི་ཚིག་གིས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་། ཡིད་བདེ་བ་མྱོང་བར་བགྱི་བ་ནས། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་དང་། མངོན་པར་ཤེས་པའི་འབྲས་བུ་ཐོབ་པར་བགྱི་བའི་བར་གྱི་ཕྱིར་ཡང་དག་པར་བསྟན་དུ་གསོལ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པ་དེ་མཁྱེན་ནས།
ཡེ་ཤེས་སྒྲོན་མ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཞེ་སྡང་གི་རིགས་ཀྱི་སྔགས་མཆོག་གི་སྙིང་པོའི་སྙིང་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། བཛྲ་དྷྀ་ཀ དེ་ནས་འདི་ཕྱུང་མ་ཐག་ཏུ། བཅོམ་ལྡན་འདས་དེ་བཞིན་གཤེགས་པ་ཐམས་ཅན་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་མི་བསྐྱོད་པའི་ཕྱག་རྒྱ་ཆེན་པོར་སྦྱོར་བ་མཆོག་གི་གནས་ཀྱིས་ནག་པོ་དཀར་པོ་དམར་པོའི་རྣམ་པས། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་སྐུ་གསུང་ཐུགས་རྡོ་རྗེ་ལ་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་གཏི་མུག་གི་རིགས་ཀྱི་སྔགས་མཆོག་གི་སྙིང་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཛི་ན་ཛི་ཀ། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་རྣམ་པར་སྣང་མཛད་ཀྱི་ཕྱག་རྒྱ་ཆེན་པོར་སྦྱོར་བ་མཆོག་གི་གནས་ཀྱིས་དཀར་པོ་ནག་པོ་དམར་པོའི་རྣམ་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་སྤྱན་སྔར་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེ་འབྱུང་བའི་རྡོ་རྗེ་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
ཡིད་བཞིན་ནོར་བུའི་རིགས་ཀྱི་སྔགས་མཆོག་གི་སྙིང་པོའི་སྙིང་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། རཏྣ་དྷྲྀ་ཀ། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་རིན་ཆེན་ཏོག་གི་ཕྱག་རྒྱ་ཆེན་པོར་སྦྱོར་བ་ནམ་མཁའ་མཆོག་གི་གནས་ཀྱིས་སེར་པོ་ནག་པོ་དཀར་པོའི་རྣམ་པས་དེ་བཞིན་གཤེགས་པས་ཐམས་ཅན་ཀྱི་སྐུ་གསུང་ཐུགས་རྡོ་རྗེའི་གཡས་ཕྱོགས་སུ་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་རྒྱུན་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རྡོ་རྗེ་འདོད་ཆགས་ཀྱི་རིགས་ཀྱི་སྔགས་མཆོག་གི་སྙིང་པོའི་སྙིང་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨཱ་རོ་ལི་ཀ། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་འཇིག་རྟེན་དབང་ཕྱུག་གི་རིག་པའི་བདག་པོ་ཆེན་པོའི་ཕྱག་རྒྱ་ཆེན་པོར་སྦྱོར་བ་མཆོག་གི་གནས་ཀྱིས་དམར་པོ་ནག་པོ་དཀར་པའི་རྣམས་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་རྒྱབ་ཏུ་ཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དོན་ཡོད་མཆོག་གི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དམ་ཚིག་དགུག་པའི་རིགས་ཀྱི་སྔགས་མཆོག་གི་སྙིང་པོའི་སྙིང་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། པྲཛྙཱ་དྷཱྀ་ཀ། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་རྡོ་རྗེ་དོན་ཡོད་པའི་ཕྱག་རྒྱ་ཆེན་པོར་སྦྱོར་བ་མཆོག་གི་གནས་ཀྱིས་ལྗང་ཁུ་ནག་པོ་དཀར་པོའི་རྣམ་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བྱང་ཕྱོགས་སུ་བཞུགས་སོ། ། ཞེ་སྡང་གཏི་མུག་དེ་བཞིན་ཆགས། །
ཡིད་བཞིན་ནོར་བུ་དམ་ཚིག་སྟེ། ། རིགས་ནི་ལྔ་པོ་འདི་རྣམས་ཉིད། ། འདོད་དང་ཐར་པ་བསྒྲུབ་པ་འོ། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་འཛིན་པ་རྗེས་སུ་ཆགས་པའི་དམ་ཚིག་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རྡོ་རྗེ་འཛིན་པ་ཐམས་ཅད་ཀྱི་བཙུན་མོའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། དྭེ་ཥ་ར་ཏི། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་བུད་མེད་ཀྱི་གཟུགས་འཛིན་པར་གྱུར་ཏེ། ཤར་ཕྱོགས་ཀྱི་གྲྭར་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྗེས་སུ་ཆགས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་བཙུན་མོའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། མོ་ཧ་ར་ཏི། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་བུད་མེད་ཀྱི་གཟུགས་འཛིན་པར་གྱུར་ཏེ་ལྷོ་ཕྱོགས་ཀྱི་གྲྭར་བཞུགས་སོ། །
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་འདོད་ཆགས་འཛིན་པ། རྗེས་སུ་ཆགས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་འདོད་ཆགས་འཛིན་པའི་བཙུན་མོའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། རཱ་ག་ར་ཏི། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་བུད་མེད་ཀྱི་གཟུགས་འཛིན་པར་གྱུར་ཏེ། ནུབ་ཕྱོགས་ཀྱི་གྲྭར་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་སླུ་བ་རྡོ་རྗེ་ཞེས་བྱ་བའི་ཏིང་ངེ་འཛིན་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་ཤེས་རབ་འཆང་བ་རྗེས་སུ་ཆགས་པའི་རྡོ་རྗེ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། བཛྲ་ར་ཏི། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་བུད་མེད་ཀྱི་གཟུགས་འཛིན་པར་གྱུར་ཏེ། བྱང་གི་གྲྭར་བཞུགས་སོ། ། དེ་བཞིན་གཤེགས་པ་ཐམས་ཅད་ཀྱི་བཙུན་མོའི་མཆོག་ཕུན་སུམ་ཚོགས་པའོ། །
དེ་ནས་བཅོམ་ལྡན་འདས་རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་བྱིན་གྱིས་རློབ་པ་ཞེས་བྱ་བའི་ཁྲོ་བོ་ཆེན་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཡ་མཱནྟ་ཀྲྀ་ཏ། དེ་ནས་འདི་ཕྱུག་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་དེ་བཞིན་གཤེགས་པ་ཐམས་ཅད་བསྙེངས་པར་བྱེད་པའི་རྣམ་པས་ཤར་ཕྱོགས་ཀྱི་སྒོར་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་མངོན་པར་རྫོགས་པར་བྱང་ཆུབ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོལ་བྱིན་གྱིས་རློབ་པ་ཞེས་བྱ་བའི་ཁྲོ་བོ་ཆེན་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། པྲ་ཛྙཱནྟ་ཀྲྀ་ཏ། དེ་ནས་འདི་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་རྡོ་རྗེ་དམ་ཚིག་བསྙེངས་པར་བྱེད་པའི་རྣམ་པས་ལྷོ་ཕྱོགས་ཀྱི་སྒོར་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཆོས་རིན་པོ་ཆེ་འབྱུང་གནས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ། དེ་བཞིན་གཤེགས་པ་ཐམས་ཅད་ཀྱི་འདོད་ཆགས་འཆང་བའི་དཀྱིལ་འཁོར་བྱིན་གྱིས་རློབ་པ་ཞེས་བྱ་བའི་ཁྲོ་བོ་ཆེན་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། པད་མཱནྟ་ཀྲྀ་ཏ།
དེ་ནས་དེ་ཕྱུང་མ་ཐག་ཏུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་དེ་བཞིན་གཤེགས་པ་ཐམས་ཅད་ཀྱི་གསུང་བསྙེངས་པར་བྱེད་པའི་རྣམ་པས་ནུབ་ཕྱོགས་ཀྱི་སྒོར་བཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་དཀྱིལ་འཁོར་བྱིན་གྱི་རློབ་པ་ཁྲོ་བོ་ཆེན་པོ་འདི་ཉིད་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། བིགྷྣནྟ་ཀྲྀ་ཏ། དེ་ནས་དེ་ཕྱུང་མ་ཐག་ཏུ་བཅོམ་ལྡན་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རིག་པའི་སྐྱེས་བུ་དེ་ཉིད་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་བསྙེངས་པར་བྱེད་པའི་རྣམ་པས་བྱང་ཕྱོགས་ཀྱི་སྒོར་བཞུགས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་མཉེས་པར་བྱེད་པ་དང་དཀྱིལ་འཁོར་གྱི་དམ་ཚིག་སེམས་དཔའ་རྣམས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས། དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་གྱི་དཀྱིལ་འཁོར་བྱིན་གྱིས་རློབ་པའི་ལེའུ་སྟེ་དང་པོའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོ་ལ་བཅོམ་ལྡན་དེ་བཞིན་གཤེགས་པ་ཐམས་ཅད་ཀྱི་མཆོད་པ་བྱས་ཏེ་ཕྱག་འཚལ་ནས་འདི་སྐད་ཅེས་གསོལ་ཏོ། ། སྙིང་པོ་སྐུ་གསུང་ཐུགས་མཆོག་ནི། །
དེ་བཞིན་གཤེགས་པ་ཀུན་གྱི་གསང་། ། བླ་ན་མེད་པ་བྱང་ཆུབ་སེམས། ། བཅོམ་ལྡན་འདས་ཀྱིས་བཤད་དུ་གསོལ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བདག་པོས་དེ་བཞིན་གཤེགས་པ་ཐམས་ཅད་ཀྱི་གསོལ་བ་བཏབ་པ་མཁྱེན་ཅིང་། བྱང་ཆུབ་སེམས་དཔའ་ཐམས་ཅད་ཀྱི་སེམས་ཀྱི་ཡོངས་སུ་རྟོག་པ་ཐུགས་ཀྱིས་མཁྱེན་ནས་བྱང་ཆུབ་སེམས་དཔའ་དེ་རྣམས་ལ་འདི་སྐད་ཅེས་བཀའ་སྩལ་ཏོ། ། ཁྱེད་ཀྱིས་སེམས་ལུས་ཀྱི་རྣམ་པ་དང་། ལུས་སེམས་ཀྱི་རྣམ་པར་དང་། སེམས་ཚིག་ཏུ་བརྗོད་པས་སྐྱེད་ཅིག དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྣམས་ནི་ནམ་མཁའ་ལྟ་བུར་ཡང་དག་པར་སྦྱར་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མ་ཧོ་ཀུན་ཏུ་བཟང་པོ་ཡི། །
སྐུ་དང་གསུང་ཐུགས་རྡོ་རྗེ་ཅན། ། སྐྱེ་བ་མེད་པ་སྦྱོར་བ་ཡིས། ། སྐྱེ་བ་འདི་ནི་རབ་ཏུ་བསྒྲགས། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་དེ་བཞིན་གཤེགས་པ་ཐམས་ཅད་ཀྱིས་མངོན་པ་རྫོགས་པར་བྱང་ཆུབ་པའི་ཚུལ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འདི་གསུངས་སོ། ། དངོས་པོ་མེད་ལ་སྒོམ་པ་མེད། ། བསྒོམ་པ་བསྒོམ་པ་མ་ཡིན་ཉིད། ། དེ་ལྟར་དངོས་པོ་དངོས་མེད་དེ། ། སྒོམ་པ་དམིགས་སུ་མེད་པ་འོ། ། ཞེས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་གསུངས་སོ། །
དེ་ནས་བཅོམ་ལྡན་འདས་རྣམ་པར་སྣང་མཛད་རྡོ་རྗེ་དེ་བཞིན་གཤེགས་པས་དེ་བཞིན་གཤེགས་པ་ཐམས་ཅད་ཀྱི་མངོན་པར་རྟོགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འདི་གསུངས་སོ། ། དངོས་པོ་ཐམས་ཅད་རྣམ་བྲལ་ཕུང་པོ་ཁམས། ། སྐྱེ་མཆེད་གཟུང་བ་འཛིན་པ་རྣམ་སྤངས་པ། ། ཆོས་བདག་མེད་མཉམ་ཉིད་ཀྱིས་རང་གི་སེམས། ། གདོང་ནས་མ་སྐྱེས་སྟོང་ཉིད་རང་བཞིན་ནོ། ། ཞེས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཀྱིས་གསུངས་སོ། ། དེ་ནས་བཅོམ་ལྡན་དེ་བཞིན་གཤེགས་པ་རྡོ་རྗེ་མི་བསྐྱོད་པས་དེ་བཞིན་གཤེགས་པ་ཐམས་ཅད་མི་ཟད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། ། དངོས་པོ་འདི་རྣམས་མ་སྐྱེས་པ། ། ཆོས་དང་ཆོས་ཉིད་མེད་པ་སྟེ། །
ནམ་མཁའ་ལྟ་བུར་བདག་མེད་པར། ། བྱང་ཆུབ་ཚུལ་འདི་བརྟན་པ་འོ། ། ཞེས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་མི་བསྐྱོད་པས་གསུངས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རིན་ཆེན་ཏོག་གིས། དེ་བཞིན་གཤེགས་པ་ཐམས་ཅད་ཀྱི་བདག་མེད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། ། ཆོས་རྣམས་ཐམས་ཅད་དངོས་མེད་ཅིང་། ། ཆོས་ཀྱི་མཚན་ཉིད་རྣམ་པར་སྤངས། ། ཆོས་བདག་མེད་ལས་ཀུན་ཏུ་བྱུང་། ། བྱང་ཆུབ་ཚུལ་འདི་བརྟན་པ་འོ། ། ཞེས་བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་གིས་གསུངས་སོ། །
དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཚེ་དཔག་ཏུ་མེད་པས་ཡེ་ཤེས་འོད་ཟེར་སྒྲོན་མ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འདི་གསུངས་སོ། ། མ་སྐྱེས་པ་ཡི་ཆོས་རྣམས་ལ། ། ངོ་བོ་མེད་དེ་སྒོམ་པའང་མེད། ། ནམ་མཁའི་གནས་ཀྱི་སྦྱོར་བ་ཡིས། ། འདིས་ནི་དངོས་པོ་རབ་ཏུ་བསྒྲགས། ། ཞེས་བཅོམ་ལྡན་འདས། དེ་བཞིན་གཤེགས་པ་རྡོ་རྗེ་ཚེ་དཔག་ཏུ་མེད་པས་གསུངས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་དོན་ཡོན་གྲུབ་པས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། ། ཆོས་རྣམས་རང་བཞིན་འོད་གསལ་བ། །
གདོད་ནས་དག་པ་ནམ་མཁའ་བཞིན། ། བྱང་ཆུབ་སེམས་ཅིང་མངོན་རྟོགས་མེད། ། བྱང་ཆུབ་ཚུལ་འདི་བརྟན་པ་འོ། ། ཞེས་བཅོམ་ལྡན་འདས་དེ་བཞིན་གཤེགས་རྡོ་རྗེ་དོན་ཡོན་གྲུབ་པས་གསུངས་སོ། ། དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བའི་ཆོས་ཉིད་ཀྱི་ཡི་གེ་ཐོས་ནས་ངོ་མཚར་དུ་གྱུར། རྨད་དུ་བྱུང་བར་གྱུར་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཨེ་མའོ་ཆོས། ། ཆོས་བཤད་པ་ནི་ངོ་མཚར་ཆེ། ། ཡང་དག་དོན་ནི་དག་པའི་དོན། ། བྱང་ཆུབ་སེམས་ཁྱོད་ཕྱག་འཚལ་ལོ། །
ཆོས་ཀྱི་བདག་མེད་ཡང་དག་བྱུང་། ། སངས་རྒྱས་བྱང་ཆུབ་རྫོགས་མཛད་པ། ། རྣམ་པར་མི་རྟོག་དམིགས་སུ་མེད། ། བྱང་ཆུབ་སེམས་ཁྱོད་ཕྱག་འཚལ་ལོ། ། ཀུན་ཏུ་བཟང་པོ་ཐམས་ཅད་དོན། ། བྱང་ཆུབ་སེམས་ནི་རབ་སྐོར་བ། ། བྱང་ཆུབ་སྤྱོད་པ་རྡོ་རྗེ་ཆེ། ། བྱང་ཆུབ་སེམས་ཁྱོད་ཕྱག་འཚལ་ལོ། ། ཐུགས་ནི་དེ་བཞིན་གཤེགས་པའི་དག ། སྐུ་དང་གསུང་ཐུགས་རྡོ་རྗེ་ཅན། །
སངས་རྒྱས་བྱང་ཆུབ་རབ་སྟོན་པ། ། བྱང་ཆུབ་སེམས་ཁྱོད་ཕྱག་འཚལ་ལོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་བྱང་ཆུབ་ཀྱི་སེམས་ཀྱི་ལེའུ་སྟེ་གཉིས་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་དེ་བཞིན་གཤེགས་པ་ཐམས་ཅད་འཕྲོ་བ་སྤྲིན་བཀོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ཏེ་རྡོ་རྗེ་བཀོད་པ་ཞེས་བྱ་བའི་ཏིང་ངེ་འཛིན་གྱི་ལེའུ་འདི་གསུངས་སོ། ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཨཱཏྨ་ཀོ྅ཧྃ། ནམ་མཁའ་ཁམས་ཀྱི་དབུས་གནས་པར། ། སངས་རྒྱས་དཀྱིལ་འཁོར་བསྒོམ་བྱ་སྟེ། ། འོད་ཟེར་སྤྲིན་གྱི་བཀོད་པ་ཆེ། ། སངས་རྒྱས་འབར་བའི་འོད་དང་མཉམ། ། འོད་ཟེར་ལྔ་ནི་ཀུན་ཏུ་ཁྱབ། །
ཀུན་ནས་ཡོངས་སུ་ཟླུམ་པོ་སྟེ། ། འདོད་པའི་ཡོན་ཏན་ལྔ་ཡིས་སྤྲས། ། མཆོད་པ་རྣམ་པ་ལྔས་བརྒྱན་པ། ། བསྒོམ་པར་བྱས་ནས་བསྡུས་པ་ཡིས། ། གཟུགས་ནི་དབུས་སུ་བསྒོམ་པར་བྱ། ། རྣམ་པར་སྣང་མཛད་ཕྱག་རྒྱ་ཆེ། ། སྐུ་གསུང་ཐུགས་ཀྱིས་མཚན་པ་འོ། ། སྐུ་གསུང་ཐུགས་ཀྱི་རྡོ་རྗེ་ཡི། ། ཕྱག་རྒྱ་ཡང་ནི་བསྒོམ་པར་བྱ། ། བསྡུས་པ་གཉིས་མེད་སྦྱོར་བ་ཡིས། །
མི་བསྐྱོད་ཕྱག་རྒྱ་མཆོག་རབ་དང་། ། རིན་ཆེན་ཏོག་གི་ཕྱག་རྒྱ་ཆེ། ། ཚེ་དཔག་མེད་པའི་འོད་བྱེད་དང་། ། དོན་གྲུབ་ཕྱག་རྒྱ་ཆེན་པོ་རྣམས། ། སངས་རྒྱས་དཀྱིལ་འཁོར་དག་ཏུ་བསྒོམ། ། སྐུ་གསུང་ཐུགས་ཀྱི་རྡོ་རྗེ་ཅན། ། ཨིནྜ་ནཱི་ལི་ཁ་དོག་འདྲ། ། རབ་འབར་ཕྱག་ན་རྡོ་རྗེ་བསྣམས། ། རྣམ་པར་གཙིགས་གསལ་འཇིགས་སུ་རུང་། ། ཤེལ་དང་ཟླ་བའི་འོད་དང་འདྲ། །
ཐོར་ཚུགས་ཅོད་པན་གྱིས་བརྒྱན་པ། ། རབ་འབར་ཕྱག་ན་འཁོར་ལོ་བསྣམས། ། སྣ་ཚོགས་རྒྱན་གྱིས་མཛེས་པར་བརྒྱན། ། འཛམ་བུ་ཆུ་བོའི་གསེར་འོད་འདྲ། ། སངས་རྒྱས་སྤྲིན་ནི་ཀུན་ཏུ་འཁྲིགས། ། རྩེ་མོ་དགུ་པའི་རྡོ་རྗེ་ཆེ། ། དེ་ཡི་ཕྱག་ཏུ་རྣམ་པར་བསྒོམ། ། མ་ར་ཀ་ཏའི་འོད་འདྲ་བ། ། རྡོ་རྗེ་འབར་བས་རྣམ་པར་བརྒྱན། ། ཀུན་ཏུ་འབར་བའི་སྤྲིན་གྱིས་ཁྱབ། །
ཕྱག་ན་རིན་ཆེན་བསྣམས་པར་བསྒོམ། ། པདྨ་རཱ་གའི་མདོག་འདྲ་བ། ། གཙོ་བོ་འདོད་ཆགས་འོད་འབར་འཆང་། ། རབ་འབར་ཕྱག་ན་པདྨ་བསྣམས། ། འདོད་ཆགས་རྡོ་རྗེ་ཅན་བསྒོམ་བྱ། ། འོད་ཟེར་ལྔ་ཡི་མདོག་འདྲ་བའི། ། སྣ་ཚོགས་དོན་ཡོད་རྡོ་རྗེ་ཅན། ། ཞི་བ་ཕྱག་ན་རལ་གྲི་བསྣམས། ། སངས་རྒྱས་དཀྱིལ་འཁོར་དུ་ནི་བསྒོམ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་ཆོས་ཀྱི་དབྱིངས་ངོ་བོ་ཉིད་རྡོ་རྗེ་ཞེས་བྱ་བའི་རྡོ་རྗེ་ཏིང་ངེ་འཛིན་ལ་སྙོམས་པ་ཞུགས་ནས་སྐུ་གསུང་ཐུགས་བྱིན་གྱིས་རློབ་པའི་སྔགས་འདི་གསུངས་སོ། །
ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོཾ྅ཧཾ། རིན་ཆེན་ཆེན་པོ་ཁ་དོག་ལྔ། ། ཡུངས་ཀར་གྱི་ནི་འབྲུ་ཚད་ཙམ། ། སྣ་ཡི་རྩེ་མོར་ནན་ཏན་དུ། ། རྣལ་འབྱོར་གྱིས་ནི་རྟག་ཏུ་བསྒོམ། ། རིན་ཆེན་བརྟན་པར་གྱུར་ན་སྤྲོ། ། བརྟན་པར་མ་གྱུར་ཡོངས་མི་སྤྲོ། ། སངས་རྒྱས་འབར་བ་མཉན་པའི་འོད། ། རབ་མཆོག་སྤྲིན་རྣམས་སྤྲོ་བར་བྱ། ། འཁོར་ལོ་རྡོ་རྗེ་རིན་ཆེན་ཆེས། །
པདྨ་རལ་གྲི་མཚོན་ཆ་འཛིན། ། བྱང་ཆུབ་སེམས་དཔའི་སྤྲིན་ཆེན་རྣམས། ། སྤྲོ་བའི་བདག་ཉིད་ཅན་གྱིས་སྤྲོ། ། ནམ་མཁའི་ཁམས་ཀྱི་དབུས་གནས་པར། ཟླ་བའི་དཀྱིལ་འཁོར་བྲི་བར་བྱ། ། གསལ་བའི་དཀྱིལ་འཁོར་དབུས་གནས་པར། ། འཁོར་ལོའི་དཀྱིལ་འཁོར་བསྒོམ་པར་བྱ། ། པདྨའི་དཀྱིལ་འཁོར་ཡང་དག་གསལ། ། པདྨ་སྒོམ་པས་བསྒོམ་པར་བྱ། ། རིན་ཆེན་དཀྱིལ་འཁོར་ཡང་དག་གསལ། །
རིན་ཆེན་བརྩོན་པས་བསྒོམ་པར་བྱ། ། སྦྱོར་བའི་དཀྱིལ་འཁོར་ལས་བྱུང་བ། ། ནམ་མཁའ་འདྲ་བར་བྲི་བར་བྱ། ། སངས་རྒྱས་རབ་མཆོག་འདི་རྣམས་ཉིད། ། སྐུ་གསུང་ཐུགས་ནི་སྒྲུབ་པ་ཡིས། ། དཀྱིལ་འཁོར་རྡོ་རྗེ་ལས་བྱུང་བ། ། ཐམས་ཅད་མཁྱེན་པའི་ཚུལ་ཐོབ་པའོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་རྡོ་རྗེ་བཀོད་པའི་ཏིང་ངེ་འཛིན་ཞེས་བྱ་བའི་ལེའུ་སྟེ་གསུམ་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཡང་འདུས་ནས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོ་ལ་བསྟོད་པའི་རྒྱལ་པོ་འདིས་གསོལ་བ་བཏབ་བོ། །
དེ་བཞིན་གཤེགས་པ་ཀུན་ཞི་བ། ། དེ་བཞིན་གཤེགས་པ་ཀུན་གྱི་གནས། ། ཆོས་ཀུན་བདག་མེད་པ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། མཚན་ཉིད་ཐམས་ཅད་ཡང་དག་རྫོགས། ། མཚན་ཉིད་མིན་པ་ཐམས་ཅད་སྤངས། ། ཀུན་ཏུ་བཟང་པོ་སྐུ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། ཞི་བའི་ཆོས་མཆོག་ལས་བྱུང་བ། ། ཡེ་ཤེས་སྤྱོད་པ་རྣམ་སྦྱོང་མཛད། །
ཀུན་ཏུ་བཟང་པོ་གསུང་གི་མཆོག ། དཀྱིལ་འཁོར་དམ་པ་བཤད་དུ་གསོལ། ། སེམས་ཅན་ཀུན་གྱི་སེམས་ཆེན་པོ། ། རང་བཞིན་དག་ཅིང་དྲི་མ་མེད། ། ཀུན་བཟང་ཐུགས་མཆོག་ཁ་ལོ་སྒྱུར། ། དཀྱིལ་འཁོར་དག་ནི་བཤད་དུ་གསོལ། ། དེ་ནས་སྟོན་པ་རྡོ་རྗེ་འཛིན། ། འཇིག་རྟེན་གསུམ་པ་ཁམས་གསུམ་པ། ། འཇིག་རྟེན་གསུམ་མཆོག་རྡོ་རྗེ་གཙོ། ། འཇིག་རྟེན་གསུམ་མཆོག་སྟོན་པ་པོ། །
དེ་བཞིན་གཤེགས་པ་ཀུན་གྱི་གནས། ། དེ་བཞིན་གཤེགས་པ་ཐམས་ཅད་ཀྱི། ། ཐུགས་ཀྱི་དཀྱིལ་འཁོར་དཀྱིལ་འཁོར་ཚུལ། ། དཀྱིལ་འཁོར་ཉམས་དགའ་རབ་ཏུ་བཤད། ། དེ་ནས་དེ་ཕྱིར་ཐུགས་དཀྱིལ་འཁོར། ། མཆོག་ཐུགས་རྡོ་རྗེ་རབ་འདྲ་བ། ། སྐུ་དང་གསུང་དང་ཐུགས་རྣམས་ཀྱི། ། དཀྱིལ་འཁོར་ཡང་དག་རབ་བཤད་བྱ། ། ལུས་དང་ངག་སེམས་བསྒོམས་པ་ཡིས། ། ཤེས་རབ་ཅན་གྱིས་ཐིག་གདབ་པ། །
ཐིག་སྐུད་སར་པ་ལེགས་བཀལ་བ། ། ཚད་མ་བཟང་པོ་མཛེས་པ་ཡིས། ། ཐུགས་ཀྱི་དཀྱིལ་འཁོར་དམ་པ་ནི། ། ཁྲུ་ནི་བཅུ་གཉིས་ཚད་དུ་བྱ། ། ངོས་བཞི་དང་ནི་གྲྭ་བཞི་དང་། ། སྒོ་བཞི་པར་ནི་རབ་ཏུ་བརྟག ། དེ་ཡི་དབུས་སུ་འཁོར་ལོ་ནི། ། རབ་ཏུ་ཟླུམ་པོ་བྲི་བར་བྱ། ། ཆོ་ག་མཐོང་བའི་ལས་ཀྱིས་ནི། ། དེ་ནས་ཕྱག་རྒྱ་དགོད་པར་བྱ། །
དེ་དབུས་རྡོ་རྗེ་བྲི་བ་ནི། ། ཨིནྜ་ནཱི་ལའི་ཁ་དོག་འདྲ། ། འབར་བ་ཆེན་པོ་རྩེ་ལྔ་པ། ། འཇིགས་པ་དག་ཀྱང་རབ་འཇིགས་བྱེད། ། ཤར་དུ་འཁོར་ལོ་ཆེན་པོ་ནི། ། རྡོ་རྗེ་འབར་བས་རྣམ་པར་བརྒྱན། ། ལྷོ་རུ་རིན་ཆེན་ཆེན་པོ་ནི། ། འོད་ཟེར་མང་པོ་རབ་ཏུ་འཁྲིགས། ། ནུབ་ཏུ་པདྨ་ཆེན་པོ་ནི། ། པདྨ་རཱ་གའི་ཁ་དོག་འདྲ། །
བྱང་དུ་རལ་གྲི་ཆེན་པོ་ནི། ། འོད་ཟེར་འབར་བ་རབ་འཁྲིགས་བྲི། ། དབུས་སུ་སྤྲིན་ནི་ཞི་བའི་འོད། ། སྤྱན་ནི་ཤར་གྱི་གྲྭ་རུ་བྲི། ། མཱ་མ་ཀཱི་ཡི་རིགས་བྱུང་བའི། ། རྡོ་རྗེ་དེ་བཞིན་ལྷོ་རུ་འོ། ། པདྨ་ཁ་བྱེ་སྡོང་བུར་བཅས། ། ནུབ་ཏུ་ཀུན་ཏུ་བྲི་བར་བྱ། ། བྱང་དུ་ཨུཏྤལ་མཛེས་པ་ནི། ། མཐིང་ཀ་སྤྲིན་དང་འདྲ་བ་བྲི། །
ཐོ་བ་ཀུན་ནས་འོད་མཛེས་འབར། ། ཤར་གྱི་སྒོར་ནི་བྲི་བར་བྱ། ། རྡོ་རྗེ་འབར་སོགས་འོད་བཟང་བ། ། དབྱུག་པ་ལྷོ་རུ་ཀུན་ཏུ་བྲི། ། པད་མ་རལ་གྲི་འབར་འོད་བྱེད། ། ནུབ་ཏུ་ཀུན་ཏུ་བྲི་བར་བྱ། ། རྡོ་རྗེ་འཁྱིལ་པ་རྡོ་རྗེ་ཅན། ། བྱང་དུ་རྡོ་རྗེ་བྲི་བར་བྱ། ། ཐུགས་ཀྱི་དཀྱིལ་འཁོར་དམ་པ་དེ། ། ཡོངས་སུ་གསལ་བར་ཤེས་བྱས་ནས། །
ལུས་དང་ངག་སེམས་མཆོད་པ་ཡིས། ། ནན་ཏན་དུ་ནི་མཆོད་པར་བྱ། ། བཙུན་མོ་མཛེས་ཤིང་མདངས་བཟང་བ། ། ལོ་གྲངས་བཅུ་དྲུག་ལོ་རྙེད་ནས། ། དྲི་དང་མེ་ཏོག་བརྒྱན་བྱས་ཏེ། ། དེ་དབུས་སུ་ནི་འདོད་པ་བྱ། ། ཡོན་ཏན་སྐེ་རགས་མཱ་མ་ཀཱི། ། ཤེས་རབ་ཅན་གྱིས་དེ་བྱིན་བརླབས། ། ཞི་བ་སྤྲོ་བྱ་སངས་རྒྱས་གནས། ། ནམ་མཁའི་དབྱིངས་ནི་རབ་ཏུ་བརྒྱན། །
བཤང་གཅི་ཁུ་བ་ཁྲག་ལ་སོགས། ། ལྷ་རྣམས་ལ་ནི་དབུལ་བར་བྱ། ། དེ་ལྟར་བྱས་ན་སངས་རྒྱས་དང་། ། བྱང་ཆུབ་སེམས་དཔའ་གྲགས་ཆེན་མཉེས། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་དཀྱིལ་འཁོར་གྱི་ལེའུ་སྟེ་བཞི་པའོ།། །། དེ་ནས་དེ་བཞིན་གཤེགས་པ་ནི། ། ཀུན་གྱི་སྐུ་དང་གསུང་ཐུགས་ཀྱི། ། རྡོ་རྗེ་འཆང་བའི་རྒྱལ་པོ་ནི། ། གནས་ཀྱི་དབང་ཕྱུག་ཀུན་མཆོག་གིས། །
སྤྱོད་པ་ཀུན་མཆོག་ཆོས་ཀྱིས་དོན། ། སྤྱོད་པའི་མཚན་ཉིད་བཀའ་སྩལ་ཏོ། ། རྣམ་པར་མི་རྟོག་དོན་ལས་བྱུང་། ། འདོད་ཆགས་ཞེ་སྡང་གཏི་མུག་འཁྲུགས། ། ཐེག་པའི་མཆོག་ནི་བླ་ན་མེད། ། རབ་མཆོག་དངོས་གྲུབ་སྒྲུབ་པར་བྱེད། ། གདོལ་བ་སྨྱིག་མ་མཁན་ལ་སོགས། ། གསོད་དོན་དོན་གཉེར་སེམས་པ་རྣམས། ། ཐེག་ཆེན་བླ་ན་མེད་པ་ཡི། ། ཐེག་མཆོག་འདི་ལ་འགྲུབ་པར་འགྱུར། །
སེམས་ཅན་མཚམས་མེད་ལས་སོགས་པ། ། སྡིག་པ་ཆེན་པོ་བྱེད་པ་ཡང་། ། དེ་རྣམས་ཀུན་ཀྱང་ཐེག་པ་ཆེ། ། མཆོག་གི་སྒྲུབ་པ་འདིར་འགྲུབ་འགྱུར། ། སློབ་དཔོན་སྨོད་པ་པོ་གཞན་དག ། བསྒྲུབས་ཀྱང་འགྲུབ་པར་ཡོངས་མི་འགྱུར། ། སྲོག་གཅོད་པ་ཡི་སེམས་ཅན་གང་། ། བརྫུན་དུ་སྨྲ་ལ་དགའ་བ་དང་། ། གཞན་གྱི་ནོར་ལ་ཆགས་པ་དང་། ། རྟག་ཏུ་འདོད་པ་སྤྱོད་དགའ་གང་། །
བཤང་གཅི་ཟས་སུ་ཟ་བ་སྟེ། ། དེ་རྣམས་སྒྲུབ་པའི་སྐལ་ལྡན་འགྱུར། ། མ་དང་སྲིང་མོ་བུ་མོ་ལ། ། སྒྲུབ་པོ་གང་གི་འདོད་བྱས་ན། ། ཐེག་ཆེན་མཆོག་གི་ཆོས་སུ་ནི། ། དངོས་གྲུབ་རྒྱ་ཆེན་དེས་འཐོབ་བོ། ། སངས་རྒྱས་གཙོ་བོའི་ཡུམ་དག་ལ། ། མཉེས་པར་བྱས་ཀྱང་མི་གོས་ཏེ། ། དེ་ནི་བློ་ཅན་རྣམ་མི་རྟོག ། སངས་རྒྱས་ཉིད་དུ་འགྲུབ་པར་འགྱུར། །
དེ་ནས་སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པ། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ངོ་མཚར་དུ་གྱུར། རྨད་དུ་བྱུང་བར་གྱུར་ཏེ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཅིའི་སླད་དུ། དེ་བཞིན་གཤེགས་པ་ཐམས་ཅད་ཀྱི་འཁོར་གྱི་ནང་དུ་འདི་ལྟ་བུའི་ཚིག་ངན་པ་གསུང་ཞེས་གསོལ་ཏོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཚིག་གསན་ནས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། ། རིགས་ཀྱི་བུ་རྣམས་ཐོང་དེ་སྐད་མ་སྨྲ་ཅིག ཆོས་ཉིད་དག་འདི་སངས་རྒྱས་ནི། ། སྙིང་པོ་ཡེ་ཤེས་ཅན་རྣམས་ཀྱི། ། སྙིང་པོའི་ཆོས་ཀྱི་དོན་བྱུང་བ། །
འདི་དག་བྱང་ཆུབ་སྤྱོད་པའི་གནས། ། དེ་ནས་ཡང་བརྗོད་ཀྱིས་མི་ལང་བའི་ཡང་བརྗོད་ཀྱི་མི་ལང་བའི་སངས་རྒྱས་ཀྱི་ཞིང་རི་རབ་ལ་སོགས་པའི་རྡུལ་ཕྲ་མོ་སྙེད་ཀྱི་བྱང་ཆུབ་སེམས་དཔའ་རྣམས་འཇིགས་ཤིང་སྐྲག་ལ་བརྒྱལ་བར་གྱུར་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་དེ་དག་བརྒྱལ་བར་གྱུར་པ་གཟིགས་ནས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་བསླང་དུ་གསོལ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པ་ནམ་མཁའ་དང་མཉམ་པ་ཉིད་གཉིས་སུ་མེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། ། སྙོམས་པར་ཞུགས་མ་ཐག་ཏུ་བཅོམ་ལྡན་འདས་སྐུ་གསུང་ཐུགས་རྡོ་རྗེའི་བདག་པོའི་འོད་ཀྱིས་རེག་པ་ཙམ་གྱིས། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་རང་རང་གི་སྟན་ལ་གནས་པར་གྱུར་ཏོ། ། དེ་ནས་དེ་བཞིན་གཤེགས་པ་ཐམས་ཅད་ངོ་མཚར་དུ་གྱུར། རྨད་དུ་གྱུར།
དགྱེས་པས་ཁྱབ་པར་གྱུར་ནས་ཆོས་ཀྱི་དབྱངས་འདི་སྐད་ཅེས་གསུངས་སོ། ། ཨེ་མའོ་ཆོས་ཨེ་མའོ་ཆོས། ཨེ་མའོ་ཆོས་ཀྱི་དོན་འབྱུང་བ། ། ཆོས་དོན་དག་པ་བདག་མེད་པ། ། རྡོ་རྗེ་རྒྱལ་པོ་ཕྱག་མཚལ་འདུད། ། སྐུ་དང་གསུང་ཐུགས་རབ་ཏུ་དག ། ནམ་མཁའ་དང་ནི་མཉམ་ཉིད་གནས། ། རྣམ་པར་མི་འགྱུར་སྣང་བ་མེད། ། རྡོ་རྗེའི་སྐུ་ལ་ཕྱག་འཚལ་འདུད། ། ཐུགས་ནི་དེ་བཞིན་གཤེགས་པའི་གཙོ། །
དུས་གསུམ་དག་གི་ལམ་དུ་འབྱུང་། ། ནམ་མཁའ་ཆེན་པོར་ཁམས་གྱུར་པ། ། ནམ་མཁའི་ལམ་ལ་ཕྱག་འཚལ་འདུད། ། ནམ་མཁའི་སྐུ་ལས་ཡང་དག་བྱུང་། ། ནམ་མཁའི་ལམ་ལ་གནས་པ་པོ། ། ནམ་མཁའི་ཐུགས་ཏེ་ཆོས་ཀྱི་མཆོག ། སྤྱོད་པའི་གནས་ཁྱོད་ཕྱག་འཚལ་ལོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་ཀུན་ཏུ་སྤྱོད་པའི་མཆོག་གི་ལེའུ་སྟེ་ལྔ་པའོ།། །། དེ་ནས་དེ་བཞིན་གཤེགས་པ་རྡོ་རྗེ་མི་བསྐྱོད་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་ཐུགས་བྱིན་གྱིས་རློབ་པའི་སྔགས་འདི་གསུངས་སོ། ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཀྱིས་རྡུལ་དང་བྲལ་བའི་རྡོ་རྗེའིགནས་ཞེས་བྱ་བ་ཏིང་ངེ་འཛིན་ལ་སྙོམས་པར་ཞུགས་ཏེ་སྐུ་བྱིན་གྱིས་རློབ་པའི་སྔགས་འདི་གསུངས་སོ། ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཚེ་དཔག་ཏུ་མེད་པས་མཉམ་པ་ཉིད་མི་གཉིས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་གསུང་བྱིན་གྱིས་རློབ་པའི་སྔགས་འདི་གསུངས་སོ། ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རྡོ་རྗེ་གསུམ་པ་དེ་བཞིན་གཤེགས་པའི་གསང་། ། གནས་དང་གནས་ནི་རྣམ་པར་བསྒོམ་པ་སྟེ། ། དེ་དག་ཉིད་མཆོག་རབ་ཀྱི་སྔགས་ཀྱི་ནི། ། མཚན་ཉིད་མཚན་མ་བསྒྲུབ་པ་ཉིད་དུ་བྱ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རིན་ཆེན་ཏོག་གིས་ཡེ་ཤེས་སྒྲོན་མ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་སྔགས་འདི་གསུངས་སོ། ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
དེ་ནས་དེ་བཞིན་གཤེགས་པ་རྡོ་རྗེ་དོན་ཡོན་གྲུབ་པས་རྡོ་རྗེ་དོན་ཡོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ཏེ་སྔགས་འདི་གསུངས་སོ། ། ཨོཾ་སརྦ་ཏ་ཐཱ་ག་ཏ་པཱུ་ཛཱ་བཛྲ་སྭ་བྷ་ཝ་ཨཱཏྨ་ཀོ྅ཧཾ། རྟག་ཏུ་འདོད་པའི་ཡོན་ཏན་ལྔས། ། སངས་རྒྱས་ཚུལ་བཞིན་མཆོད་པར་བྱ། ། མཆོད་པ་རྣམ་པ་ལྔ་རྣམས་ཀྱིས། ། མྱུར་དུ་སངས་རྒྱས་ཉིད་ཐོབ་འགྱུར། ། ཞེས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོ་རྡོ་རྗེ་འཆང་ཆེན་པོས་གསུངས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོ་རྡོ་རྗེ་འཆང་ཆེས་པོས་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་གསང་ཆེན་འདི་གསུངས་སོ། ། སྔགས་དམིགས་པ་ཡི་ལུས་ཀྱིས་ནི། ། ངག་དང་ཡིད་ལ་བསྐུལ་བྱས་པས། །
བསྒྲུབ་བྱ་རབ་མཆོག་དངོས་གྲུབ་དང་། ། ཡིད་ནི་ཡང་དག་དགའ་མཛེས་པ། ། སེམས་ཀྱི་དམིགས་པ་བདག་མེད་པ། ། ངག་དང་ལུས་ཀྱང་རྣམ་པར་བསྒོམ། ། རྣམ་གསུམ་སྦྱོར་བ་ནམ་མཁའ་དང་། ། མཉམ་ཉིད་གནས་ནི་གྲུབ་པར་བྱ། ། ལུས་དང་ངག་དང་སེམས་དམིགས་པའི། ། ངོ་བོ་ཉིད་ནི་དམིགས་སུ་མེད། ། སྔགས་ཀྱི་སྐུ་ནི་སྦྱོར་བ་ཡིས། ། བྱང་ཆུབ་མེད་ཅིང་སྒོམ་པའང་མེད། །
སྐུ་གསུང་ཐུགས་ཀྱི་མཚན་ཉིད་འདི། ། རྣམ་པར་དཔྱད་ནས་བསྡུ་བ་ཡིས། ། བྱང་ཆུབ་སྦྱོར་བ་ཏིང་ངེ་འཛིན། ། སྔགས་ཀྱི་བརྟགས་པ་བསྒོམ་པར་བྱ། ། དེ་ནས་དཔལ་ལྡན་རྡོ་རྗེ་འཛིན། ། དེ་བཞིན་གཤེགས་པ་ཀུན་གྱིས་མཆོད། ། སངས་རྒྱས་ཀུན་མཆོག་ཀུན་མཁྱེན་གྱིས། ། སྒོམ་པའི་མཆོག་ནི་བཀའ་སྩལ་ཏོ། ། ནམ་མཁའི་དབྱིངས་ཀྱི་དབུས་གནས་པར། ། ཟླ་བའི་དཀྱིལ་འཁོལ་བསྒོམ་པར་བྱ། །
སངས་རྒྱས་གཟུགས་ནི་རབ་བསྒོམས་ནས། ། ཕྲ་མོའི་སྦྱོར་བ་ཀུན་ཏུ་བརྩམ། ། སྣ་ཡི་རྩེ་མོར་ཡུངས་ཀར་བསམ། ། ཡུངས་ཀར་རྒྱུ་དང་མི་རྒྱུ་བ། ། ཡེ་ཤེས་གནས་ནི་ཉམས་དགའ་བ། ། གསང་བའི་ཡེ་ཤེས་བརྟགས་པ་བསྒོམ། ། ནམ་མཁའི་དབྱིངས་ཀྱི་དབུས་གནས་པར། ། ཉི་མའི་དཀྱིལ་འཁོར་བསྒོམ་པར་བྱ། ། སངས་རྒྱས་སྐུ་ཡི་གནས་བསྒོམས་ཏེ། ། དེ་ཡི་སྟེང་དུ་གནས་དགོད་དོ། །
ཧཱུྃ་ནམ་མཁའི་དབྱིངས་ཀྱི་དབུས་གནས་པར། ། གསལ་བའི་དཀྱིལ་འཁོར་བསྒོམ་པར་བྱ། ། སྤྱན་གྱི་ཚུལ་གྱི་སྦྱོར་བ་ལ། ། དེ་ནས་པདྨ་རྡོ་རྗེ་སྒོམ། ། ནམ་མཁའི་དབྱིངས་ཀྱི་དབུས་གནས་པར། ། རིན་ཆེན་དཀྱིལ་འཁོར་བསྒོམ་པར་བྱ། ། དང་པོའི་སྦྱོར་བ་ནན་ཏན་གྱིས། ། དེ་ཡི་སྟེང་དུ་ཡོངས་སུ་བསྒོམ། ། ནམ་མཁའི་དབྱིངས་ཀྱི་དབུས་གནས་པར། ། འོད་ཀྱི་དཀྱིལ་འཁོར་བསྒོམ་པར་བྱ། །
སངས་རྒྱས་ཚུལ་ནི་ཞི་བ་སྤྲོ། ། འཁོར་དག་ཁྱད་པར་དག་ཏུ་སྤྲོ། ། ཨུཏྤལ་མཐིང་ཀའི་མདོག་འདྲ་བ། ། རྩེ་མོ་ལྔ་པ་ཁྱད་པར་དུ། ། ནས་ཀྱི་འབྲུ་ཚད་ནན་ཏན་གྱིས། ། སྣ་ཡི་རྩེ་མོར་རྣམ་པར་བསམ། ། ཙ་ན་ཀ་ཡི་འབྲུ་ཚད་ཀྱི། ། འདབ་མ་བརྒྱད་པ་གེ་སར་བཅས། ། སྣ་ཡི་རྩེ་མོར་འདི་ཤིས་ཏེ། ། བྱང་ཆུབ་གཞོལ་བས་བསྒོམ་པར་བྱ། །
འཁོལ་ལོ་ལ་སོགས་ཁྱད་པར་དུ། ། བསྒོམ་པ་དེར་ནི་བརྟག་པར་བྱ། ། དངོས་གྲུབ་ཐམས་ཅད་ཡོན་ཏན་གནས། ། ཉམས་དགའ་བྱང་ཆུབ་གནས་འགྲུབ་འགྱུར། ། སངས་རྒྱས་བྱང་ཆུབ་གནས་རྣམས་ནི། ། བསྡུ་བས་དེར་ནི་སྤྲོ་བར་བྱ། ། སྐུ་གསུང་ཐུགས་ཀྱི་མཚན་མ་ཡི། ། ཆོས་ཀྱི་གནས་ནི་རབ་ཏུ་དབྱུང་། ། དེ་ནས་དཔལ་ལྡན་རྡོ་རྗེ་འཆང་། ། དེ་ཉིད་དོན་ཀུན་སྟོན་པ་པོས། །
སྤྱོད་པ་ཀུན་མཆོག་ལེགས་དག་པ། ། གསང་བའི་དམ་པ་བཀའ་སྩལ་ཏོ། ། གཟུགས་དང་སྒྲ་དང་རོར་ལྡན་པ། ། ཤེས་རབ་ཅན་གྱིས་ཟླ་དྲུག་བསྒོམ། ། གསང་བའི་དེ་ཉིད་མཆོད་ཆེན་ནི། ། ལེགས་མཆོད་ནས་ཀྱང་བསྒོམ་པར་བྱ། ། ཟས་སུ་བཤང་གཅི་བྱ་བའི་ཕྱིར། ། དངོས་གྲུབ་འབྲས་བུ་འདོད་པས་བྱ། ། བླ་མེད་དེ་ཉིད་འགྲུབ་པ་ནི། ། སངས་རྒྱས་བྱང་ཆུབ་སྐྱོན་མེད་པའོ། །
ཤ་ཡང་བཟའ་བར་བྱ་བའི་ཕྱིར། ། ཤ་ཆེན་པོ་ནི་རབ་ཏུ་བརྟག ། གསང་བའི་སྐུ་དང་གསུང་དང་ཐུགས། ། དངོས་གྲུབ་ཐམས་ཅད་གྲུབ་པར་འགྱུར། ། གླང་པོའི་ཤ་དང་རྟ་ཡི་ཤ། ། དེ་བཞིན་དམ་པ་ཁྱི་ཡི་ཤ། ། ཟས་ཀྱི་ཕྱིར་ནི་བཟའ་བར་བྱ། ། གཞན་ཟས་བཟའ་བར་ཡང་མི་བྱ། ། སངས་རྒྱས་རྣམས་ནི་མཉེས་པར་འགྱུར། ། བྱང་ཆུམ་སེམས་དཔའ་བློ་ཅན་ཡང་། །
འདི་ལྟ་བུ་ཡི་སྦྱོར་བ་ཡིས། ། མྱུར་དུ་སངས་རྒྱས་ཉིད་འཐོབ་འགྱུར། ། འདོད་ཁམས་དབང་ཕྱུག་འཇིག་རྟེན་དུ། ། གོ་འཕང་ལས་ནི་བྱེད་པར་འགྱུར། ། སྟོབས་ལྡན་གཙོ་བོ་གཟི་བརྗིད་ཅན། ། མདངས་བཟང་མཐོང་ན་ཡིད་དུ་འོང་། ། མཐོང་བ་ཙམ་གྱིས་བསྐུལ་མེད་པར། ། འཇིག་རྟེན་འདི་དག་དབང་བྱེད་འགྱུར། ། འདི་ནི་ཐམས་ཅད་སངས་རྒྱས་ཀྱི། ། གསང་བ་བྱང་ཆུབ་དམ་པ་སྟེ། །
ཡང་དག་སྔགས་ཀྱི་གསང་བ་འདི། ། ལུས་ངག་སེམས་ལས་འདའ་བ་འོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་སྐུ་དང་གསུང་དང་ཐུགས་བྱིན་གྱིས་རློབ་པའི་ལེའུ་སྟེ་དྲུག་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོས་དམ་ཚིག་ཆེན་པོའི་དེ་ཁོ་ན་ཉིད་སྔགས་ཀྱི་སྤྱོད་པ་ཚེག་རྫོགས་པར་བྱང་ཆུབ་པའི་ལེའུ་འདི་གསུངས་སོ། ། འདོད་པ་ཐམས་ཅད་ལོངས་སྤྱོད་པ། ། བསྟེན་པས་ཇི་ལྟར་འདོད་པ་ལས། ། འདི་ལྟ་བུ་ཡི་སྦྱོར་བ་ཡིས། ། ངེས་པར་སངས་རྒྱས་མྱུར་ཐོབ་འགྱུར། ། འདོད་པ་ཐམས་ཅད་ལོངས་སྤྱོད་པ། ། ཇི་ལྟར་འདོད་པ་བསྟེན་བྱ་ཞིང་། །
རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། དཀའ་ཐུབ་ངེས་པ་མི་བཟད་པས། ། བསྟན་པས་འགྲུབ་པར་མི་འགྱུར་གྱི། ། འདོད་པ་ཐམས་ཅད་ལོངས་སྤྱོད་པས། ། བསྟེན་ན་མྱུར་དུ་འགྲུབ་པར་འགྱུར། ། སློང་མོ་ཟ་ཞིང་མི་བཟླས་ཏེ། ། སློང་ལ་དགའ་བར་ཡང་མི་བྱ། ། འདོད་པ་ཀུན་ལ་ལོངས་སྤྱོད་ཅིང་། ། སྔགས་ཀྱི་ཡན་ལག་མ་ཉམས་བཟླས། །
ལུས་དང་ངག་དང་སེམས་རྣམས་ནི། ། བདེར་གནས་ཐོབ་ན་བྱང་ཆུབ་འཐོབ། ། གཞན་དུ་དུས་མིན་འཆི་བ་དང་། ། དམྱལ་བར་ངེས་པར་བསྲེག་པར་འགྱུར། ། སངས་རྒྱས་བྱང་ཆུབ་སེམས་དཔའ་ནི། ། སྔགས་ཀྱི་སྤྱོད་པ་མཆོག་སྤྱོད་པས། ། ཆོས་དང་མི་འགྱུར་མཆོག་བརྙེས་རྣམས། ། འདོད་པ་ཐམས་ཅད་བསྟེན་པས་སོ། ། ཆགས་ཅན་ཡེ་ཤེས་འདོད་པ་ཡིས། ། འདོད་ཡོན་ལྔ་རྣམས་རྟག་ཏུ་བརྟེན། །
བྱང་ཆུབ་སེམས་དཔའ་མཉེས་པར་བྱ། ། བྱང་ཆུབ་ཉི་མ་ཆགས་པར་བྱ། ། གཟུགས་ལ་རྣམ་གསུམ་ཤེས་བྱས་ནས། ། མཆོད་པའི་བདག་ཉིད་ཅན་མཆོད་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་གཞི། ། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རིན་ཆེན་འབྱུང་གནས་གཙོ། །
དྲི་ལ་རྣམ་གསུམ་ཤེས་བྱས་ནས། ། སངས་རྒྱས་སོགས་ལ་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། འདོད་ཆགས་ཆོས་ཀྱི་འབྱུང་གནས་གཙོ། ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་སངས་རྒྱས་སྣ་ཚོགས་པ། ། སངས་རྒྱས་དོན་ཡོད་རྡོ་རྗེ་འཛིན། ། རེག་བྱ་རྣམ་གསུམ་ཤེས་བྱས་ནས། ། རང་གི་རིགས་ལ་དབུལ་བར་བྱ། །
དེ་ཉིད་བཅོམ་ལྡན་རྡོ་རྗེ་ཅན། ། མི་བསྐྱོད་པ་ཡི་ཚུལ་བརྙེས་རྣམས། ། གཟུགས་སྒྲ་དྲི་ལ་སོགས་པ་ལ། ། རྟག་ཏུ་སེམས་ནི་སྦྱར་བར་བྱ། ། འདི་དེ་སངས་རྒྱས་ཐམས་ཅད་ཀྱི། ། གསང་བའི་སྙིང་པོ་བཏུས་པ་འོ། ། གཟུགས་སྒྲ་དྲི་སོགས་སྔགས་པ་ཡིས། ། ལྷ་རྣམས་ཉིད་དུ་རྟག་ཏུ་བསྒོམ། ། ཡང་ན་དེ་ལ་རིགས་ཀྱི་ནི། ། དབྱེ་བ་རྣམ་པར་བསྒོམས་པས་བསྒོམ། །
སངས་རྒྱས་རྗེས་སུ་དྲན་པར་སྦྱོར། ། ཆོས་ནི་རྗེས་སུ་དྲན་སྒོམ་པ། ། ལུས་དང་ངག་དང་སེམས་ནི་བསྒོམ། ། རྡོ་རྗེ་རྗེས་སུ་དྲན་སྒོམ་པ། ། རིགས་ནི་རྗེས་དྲན་སྦྱོར་བ་ལས། ། ཁྲོ་བོ་རྗེས་སུ་དྲན་སྒོམ་པ། ། དམ་ཚིག་རྗེས་དྲན་སྦྱོར་བ་ལས། ། བསྒོམས་ན་བྱང་ཆུབ་ཐོབ་པར་འགྱུར། ། བུད་མེད་གཟུགས་ལྡན་མདངས་བཟང་བ། ། ལོ་གྲངས་བཅུ་དྲུག་ལོན་རྙེད་ནས། །
བྱིན་གྱིས་རློབ་པའི་གནས་གསུམ་གྱིས། ། དབེན་པར་མཆོད་པ་རབ་ཏུ་བརྩམ། ། དེ་བཞིན་གཤེགས་པའི་བཙུན་མོ་ཆེ། ། སྤྱན་ལ་སོགས་པ་བསྒོམ་པར་བྱ། ། དབང་པོ་གཉིས་ནི་མཉམ་སྦྱར་བས། ། སངས་རྒྱས་དངོས་གྲུབ་ཐོབ་པར་འགྱུར། ། ཡི་གེ་ཧཱུྃ་དང་ཨོཾ་དག་དང་། ། ཕཊ྄་ཀྱང་རྣམ་པར་བརྟག་པར་བྱ། ། འོན་ཟེར་སྣ་ལྔས་ཁྱབ་པ་ཡི། ། རྡོ་རྗེ་པདྨོ་བསྒོམ་པར་བྱ། །
དེ་ནི་འབར་བཅས་ཟླ་འོད་བཞིན། ། ཡིད་དུ་འོང་བ་བསྒོམ་པར་བྱ། ། སངས་རྒྱས་རྗེས་དྲན་སྦྱོར་ལ་སོགས། ། བྱང་ཆུབ་འདོད་པས་བསྒོམ་པར་བྱ། ། དེ་ལ་སངས་རྒྱས་རྗེས་སུ་དྲན་པ་ཇི་ལྟར་བསྒོམ་ཞེ་ན། བྷ་གར་ལིངྒ་རབ་བཞག་ནས། ། སངས་རྒྱས་གཟུགས་ནི་བསྒོམ་པར་བྱ། ། བ་སྤུའི་བུ་ག་རྩེ་བར་ནས། ། མཁས་པས་སངས་རྒྱས་སྤྲིན་རྣམས་སྤྲོ། ། དེ་ལ་ཆོས་རྗེས་སུ་དྲན་པ་ཇི་ལྟར་བསྒོམ་ཞེ་ན།
བྷ་གར་ལིངྒ་རབ་བཞག་ནས། ། རྡོ་རྗེ་ཆོས་ནི་རབ་བསྒོམ་བྱ། ། བ་སྤུའི་བུ་ག་རྩེ་བར་ནས། ། མཁས་པས་ཆོས་ཀྱི་སྤྲིན་རྣམས་སྤྲོ། ། དེ་ལ་རྡོ་རྗེ་རྗེས་སུ་དྲན་པ་ཇི་ལྟར་བསྒོམ་ཞེ་ན། བྷ་གར་ལིངྒ་རབ་བཞག་ནས། ། རྡོ་རྗེ་སེམས་དཔའ་རྣམ་པར་བསྒོམ། ། བ་སྤུའི་བུ་ག་རྩེ་བར་ནས། ། རྡོ་རྗེ་སྤྲིན་རྣམས་སྤྲོ་བར་བྱ། ། དེ་ལ་རིགས་རྗེས་སུ་དྲན་པ་ཇི་ལྟར་བསྒོམ་ཞེ་ན།
བྷ་གར་ལིངྒ་རབ་བཞག་ནས། ། སངས་རྒྱས་གཟུགས་ནི་རབ་ཏུ་བསྒོམ། ། བ་སྤུའི་བུ་གའི་རྩེ་བར་ནས། ། མཁས་པས་རིགས་ཀྱི་སྤྲིན་རྣམས་སྤྲོ། ། དེ་ལ་ཁྲོ་བོ་རྗེས་སུ་དྲན་པ་ཇི་ལྟར་བསྒོམ་ཞེ་ན། བྷ་གར་ལིངྒ་རབ་བཞག་ནས། ། ཁྲོ་བོའི་དབང་པོ་རབ་ཏུ་བསྒོམ། ། བ་སྤུའི་བུ་ག་རྩེ་བར་ནས། ། མཁས་པས་ཁྲོ་བོའི་སྤྲིན་རྣམས་སྤྲོ། ། དེ་ལ་དམ་ཚིག་རྗེས་སུ་དྲན་པ་ཇི་ལྟར་བསྒོམ་ཞེ་ན།
རང་གི་རྡོ་རྗེ་པདྨར་ལྡན། ། དབང་པོ་གཉིས་ནི་མཉམ་སྦྱར་ཏེ། ། རང་གི་ཁུ་བའི་ཐིགས་པ་ཡིས། ། སངས་རྒྱས་རྡོ་རྗེ་སེམས་དཔའ་མཆོད། ། དེ་ལ་དཀྱིལ་འཁོར་རྗེས་སུ་དྲན་པ་ཇི་ལྟར་བསྒོམ་ཞེ་ན། དབང་པོ་གཉིས་ནི་མཉམ་བཞག་སྟེ། ། མཁས་པས་རང་གི་ཁུ་བ་དག ། རྣལ་འབྱོར་པ་ནི་ཆེན་པོས་དབྱུང་། ། དཀྱིལ་འཁོར་དཀྱིལ་འཁོར་ཚུལ་དུ་བྱ། ། དེ་ལ་སྐུ་རྗེས་སུ་དྲན་པ་ཇི་ལྟར་བསྒོམ་ཞེ་ན།
སངས་རྒྱས་ཀུན་གྱི་སྐུ་གང་ཞིག ། ཕུང་པོ་ལྔ་ཡིས་རབ་ཏུ་རྒྱས། ། སངས་རྒྱས་སྐུ་ཡི་ངོ་བོ་ཡིས། ། བདག་ཀྱང་དེ་དང་འདྲར་གྱུར་ཅིག ། དེ་ལ་གསུང་རྗེས་སུ་དྲན་པ་ཇི་ལྟར་བསྒོམ་ཞེ་ན། རྡོ་རྗེ་ཆོས་ཀྱི་གསུང་གང་ཞིག ། ངེས་པའི་ཚིག་ནི་ཕུན་སུམ་ཚོགས། ། བདག་གི་ཚིག་ཀྱང་དེ་འདྲ་བར། ། ཆོས་འཛིན་པ་དང་འདྲར་གྱུར་ཅིག ། དེ་ལ་ཐུགས་རྗེས་སུ་དྲན་པ་ཇི་ལྟར་བསྒོམ་ཞེ་ན། །
ཀུན་ཏུ་བཟང་པོ་ཐུགས་གང་ཞིག ། གསང་བའི་བདག་པོ་བློ་ལྡན་པ། ། བདག་གི་སེམས་ཀྱང་དེ་འདྲ་བར། ། རྡོ་རྗེ་འཛིན་དང་འདྲར་གྱུར་ཅིག ། དེ་ལ་སེམས་ཅན་རྗེས་སུ་དྲན་པ་ཇི་ལྟར་བསྒོམ་ཞེ་ན། སེམས་ཅན་ཀུན་གྱི་སེམས་གང་ཡིན། ། སྐུ་དང་གསུང་དང་ཐུགས་ཀྱི་མཚན། ། བདག་གི་སེམས་ཀྱང་དེ་འདྲ་ཞིང་། ། མཁའ་དང་མཚུངས་པར་དཔའ་བོ་རྣམས། ། དེ་ལ་སྔགས་ཀྱི་གཟུགས་དང་སྐུ་དང་གསུང་དང་ཐུགས་ཐམས་ཅད་རྗེས་སུ་དྲན་པ་ཇི་ལྟར་བསྒོམ་ཞེ་ན།
སྔགས་ཀྱི་རྡོ་རྗེའི་སྐུ་གང་ཡིན། ། གསུང་གི་སྐུ་ནི་རྣམ་བསྒོམ་པ། ། བདག་ཀྱང་དེ་དང་འདྲ་བའི་སྐུ། ། རྟག་ཏུ་སྔགས་འཛིན་པ་དང་མཉམ། ། དེ་ལ་དམ་ཚིག་རྗེས་སུ་དྲན་པ་ཇི་ལྟར་བསྒོམ་ཞེ་ན། དམ་ཚིག་ཁུ་ཆུ་ཆོ་ག་བཞིན། ། འབྲས་བུ་འདོད་པས་བཏུང་བྱ་ཞིང་། ། དེ་བཞིན་གཤེགས་པའི་ཚོགས་གསད་བྱ། ། དངོས་གྲུབ་རབ་མཆོག་ཐོབ་པར་འགྱུར། ། དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་དམ་ཚིག་རྗེས་སུ་དྲན་པ་ཇི་ལྟར་བསྒོམ་ཞེ་ན།
ཐམས་ཅད་རང་བཞིན་འོད་གསལ་བ། ། སྐྱེ་བ་མེད་ཅིང་ཟག་པ་མེད། ། བྱང་ཆུབ་མེད་ཅིང་མངོན་རྟོགས་མེད། ། ཁམས་ཀྱང་མེད་ཅིང་འབྱུང་བ་མེད། ། དེ་ལ་མ་སྐྱེས་པ་རྗེས་སུ་དྲན་པ་ཇི་ལྟར་བསྒོམ་ཞེ་ན། རང་བཞིན་འོད་གསལ་དེ་ནས་ནི། ། ནམ་མཁའ་མཚན་མེད་མི་འགྱུར་དེས། ། གཉིས་མེད་གཉིས་སུ་མེད་མིན་ཞི། ། ཤིན་ཏུ་དྲི་མེད་ནམ་མཁའ་བཞིན། ། དེ་ལ་ཞེ་སྡང་གི་རིགས་ཀྱི་མཆོད་པ་རྗེས་སུ་དྲན་པ་ཇི་ལྟར་བསྒོམ་ཞེ་ན།
བུད་མེད་སེམས་ནི་རབ་བརྟན་པ། ། ལོ་གྲངས་བཅུ་གཉིས་ལོན་རྙེད་ནས། ། རིགས་ཀྱི་སྦྱོར་བའི་རབ་དབྱེ་བས། ། རང་གི་ཁུ་བས་མཆོད་པར་བྱ། ། འདིས་ནི་དེ་བཞིན་གཤེགས་པའི་སྐུ། ། རྡོ་རྗེ་འཛིན་པའི་ཐུགས་དག་དང་། ། ཆོས་འཛིན་མཆོག་གི་གསུང་དག་ནི། ། ཚེ་འདི་ཉིད་ལ་ཐོབ་པར་འགྱུར། ། སྐུ་དང་གསུང་ཐུགས་ཡང་དག་གྲུབ། ། དམན་སྐྱེས་གང་གཞན་བཤད་པ་རྣམས། །
རྡོ་རྗེ་མི་ཕྱེད་གསུམ་བསྒོམས་པས། ། བཟླས་པས་དེ་ལ་འགྲུབ་པར་འགྱུར། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་སྔགས་ཀྱི་སྤྱོད་པ་མཆོག་གི་ལེའུ་སྟེ་བདུན་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་གིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་དམ་པའི་དབང་ཕྱུང་རྡོ་རྗེ་འཆང་ཆེན་པོ་ལ་བསྟོད་པའི་རྒྱལ་པོ་འདིས་གསོལ་བ་བཏབ་བོ། ། རྡོ་རྗེ་རྒྱལ་པོ་ཐེག་པ་ཆེ། ། ནམ་མཁའི་སྤྱོད་པས་རྣམ་སྦྱོང་བ། ། ཀུན་ཏུ་བཟང་པོའི་སྤྱོད་པ་མཆོག ། རྒྱལ་མཆོག་མཆོད་པ་བཤད་དུ་གསོལ། ། འདོད་ཆགས་ཞེ་སྡང་གཏི་མུག་ཆེ། ། རྡོ་རྗེ་ཐེག་པ་རབ་སྟོན་པ། །
ནམ་མཁའི་དབྱིངས་དང་མཚུངས་པའི་མཆོག ། རྒྱལ་བཞི་མཆོད་པ་བཤད་དུ་གསོལ། ། ཐར་པའི་ལམ་ནི་རབ་སྟོན་པ། ། ཐེག་པ་གསུམ་གྱི་ལམ་འཇུག་མཛད། ། སངས་རྒྱས་སྐལ་མཆོག་དག་པའི་བདག ། མི་མཆོག་མཆོད་པ་བཤད་དུ་གསོལ། ། བྱང་ཆུབ་སེམས་ནི་རྒྱས་པའི་སྤྱན། ། ཆོས་ཀྱི་འཁོར་ལོ་རབ་སྐོར་བ། ། སྐུ་དང་གསུང་ཐུགས་ཤིན་ཏུ་དག ། རྡོ་རྗེ་ཐེག་པ་ཁྱོད་ཕྱག་འཚལ། །
དེ་ནས་རྒྱལ་པོ་རྡོ་རྗེ་འཛིན། ། ཐམས་ཅད་ནམ་མཁའི་མི་འགྱུར་ཆེ། ། ཐམས་ཅད་དབང་བསྐུར་ཀུན་གྱི་དོན། ། ཀུན་དབང་རྡོ་རྗེ་རིན་ཆེན་འཛིན། ། དེ་བཞིན་གཤེགས་པའི་མཆོད་པའི་མཆོག ། རྡོ་རྗེ་གསུམ་ནི་མི་ཕྱེད་གནས། ། སྐུ་དང་གསུང་དང་ཐུགས་སྐལ་མཆོག ། རྒྱལ་བ་འབྱུང་བར་འགྱུར་བ་བཤད། ། ན་ཆུང་ཡངས་པའི་མིག་ཅན་ནི། ། གཟུགས་དང་ལང་ཚོས་བརྒྱན་རྙེད་ནས། །
ལོ་གྲངས་ཉི་ཤུ་ལྔ་ལོན་གཟུང་། ། བྱོལ་སོང་ལས་ཀྱང་རབ་ཏུ་བརྟག ། ས་ཕྱོགས་གཙང་ཞིང་རྣམ་པར་དབེན་པ་འམ། ། རྒྱལ་བ་ཉིད་སྐྱེས་ཞི་བ་ཞི་བའི་གནས། ། བཤང་གཅི་ཆུ་ལ་སོགས་པས་བྱུག་པ་ཡང་། ། རྒྱལ་བ་མཆོད་ཕྱིར་རྟག་པར་རབ་ཏུ་བྱ། ། ནུ་མའི་དབུས་གང་སྤྱི་གཙུག་མཐའ་དབུས་སུ། ། ཆོ་ག་ཤེས་པས་རྐང་པའི་བར་དུ་ཡང་། ། ལྟེ་བ་རོ་སྨད་གསང་བ་རྒྱལ་བའི་སྲས། ། རིགས་ལྔ་རྣམས་ནི་དགོད་པར་རབ་ཏུ་བྱ། །
ནམ་མཁའི་དབྱིངས་ཀྱི་དབུས་གནས་པར། ། ཡེ་ཤེས་རྒྱ་མཚོ་བསྒོམ་པར་བྱ། ། བདག་ཉིད་ཟླ་བའི་དབུས་གནས་བསྒོམ། ། མཁས་པས་ཞི་བ་རྡོ་རྗེ་འཛིན། ། སྙིང་གར་གང་ཞིག་འདོད་པར་ནི། ། བསྡུ་བ་དག་ཀྱང་རབ་ཏུ་བྱ། ། མཆོད་རྟེན་རིན་ཆེན་བཞིའི་རང་བཞིན། ། འོད་ཟེར་ཕྲེང་ལས་རྣམ་བརྒྱན་པ། ། ཡེ་ཤེས་རྒྱ་མཚོ་དུས་གསུམ་གྱི། ། གནས་སུ་གྱུར་པར་རྣམ་པར་བསམ། །
རང་གི་བ་སྤུའི་བུ་ག་ནས། ། མཁས་པས་མཆོད་པའི་སྤྲིན་རྣམས་སྤྲོ། ། མཁས་པས་ཨུཏྤ་ལ་དག་དང་། ། པདྨ་རྣམ་པ་ལྔ་ཤེས་བྱ། ། ཛཱ་ཏི་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། མེ་ཏོག་ཀར་ནི་ཀ་ར་དང་། ། མལླི་ཀ་དང་ཡ་ཐི་ཀ ། མེ་ཏོག་ཀ་ར་བཱི་ར་ཡང་། ། བསམས་ནས་མཆོད་པ་རབ་ཏུ་བརྟག །
དཔག་ཚད་བརྒྱ་ཡི་ཁྱོན་ཙམ་དུ། ། འཁོར་ལོའི་དཀྱིལ་འཁོར་བསྒོམ་བྱ་ཞིང་། ། རྣམ་པར་མཁས་པས་རྟག་པར་ནི། ། རིགས་རྣམས་རབ་ཏུ་དགོད་པར་བྱ། ། དེ་བཞིན་པདྨ་རྡོ་རྗེ་དང་། ། རལ་གྲམ་ཨུཏྤལ་མཁས་པས་བསྒོམ། ། དཔག་ཚད་བྱེ་བའི་ཁྱོན་ཙམ་ལ། ། གྲུ་བཞི་ཤིན་ཏུ་མཛེས་པ་ཡི། ། མཆོད་རྟེན་རིན་ཆེན་བཞིའི་རང་བཞིན། ། གསལ་ཞིང་རང་བཞིན་དྲི་མ་མེད། །
རིགས་རྣམས་གནས་ནི་མཆོད་པའི་ཕྱིར། ། ཤེས་རབ་ཅན་གྱིས་བསྒོམ་པར་བྱ། ། འདོད་པའི་ཡོན་ཏན་ལྔ་རྣམས་ཀྱིས། ། དེ་ལ་མཆོད་པ་རྒྱ་མཚོ་བརྩམ། ། རིན་ཆེན་ན་བཟའ་ལ་སོགས་པས། ། བྱང་ཆུབ་འདོད་པས་རྟག་ཏུ་མཆོད། ། མཆོད་པ་རྣམ་ལྔ་མཆོག་རྣམས་ཀྱིས། ། རྟག་ཏུ་ལྷ་རྣམས་མཉེས་པར་བྱ། ། རིན་ཆེན་འབྱུང་གནས་ན་ཆུང་མཆོག ། རིན་ཆེན་སྣ་ཚོགས་ལ་སོགས་བརྒྱན། །
བསྒྲུབ་ཅིང་རབ་ཏུ་བསྒྲུབ་པའི་ཕྱིར། ། སངས་རྒྱས་ཀུན་ལ་དབུལ་བར་བྱ། ། རིན་ཆེན་བདུན་གྱིས་ཡོངས་བཀང་བའི། ། ཞིང་འདི་རྣམ་པར་མཁས་པས་ནི། ། ཡེ་ཤེས་འདོད་པས་དངོས་གྲུབ་འདོད། ། ཉིན་རེ་ཤེས་རབ་ཅན་གྱིས་དབུལ། ། བདག་པོའི་ཕྱག་རྒྱར་མཉམ་གཞག་ལ། ། སངས་རྒྱས་དཀྱིལ་འཁོར་དབུས་དག་ཏུ། ། འདོད་ཆགས་བློ་ཅན་སངས་རྒྱས་ལ། ། རེག་བྱའི་སྦྱོར་བ་དབུལ་བར་བྱ། །
ནམ་མཁའི་དབྱིངས་ཀྱི་དབུས་གནས་པར། ། དཀྱིལ་འཁོར་བཀོད་པ་བསྒོམ་པར་བྱ། ། རང་ལུས་དེ་བཞིན་གཤེགས་རང་བཞིན། ། བཤང་བ་གཅི་བས་བླ་མ་མཆོད། ། བཞིན་བཟང་ཡིད་དུ་འོང་བ་ཡི། ། ན་ཆུང་སྐལ་བ་མཆོག་ལྡན་པ། ། བྱིན་གྱིས་བརླབས་ཀྱི་གནས་བསམས་ཏེ། ། དེ་ཉིད་མཆོད་པ་རབ་ཏུ་བརྟག ། མིག་ཡངས་ཁུ་བ་བླངས་ནས་ནི། ། བརྟན་པའི་བློ་དང་ལྡན་པས་བཟའ། །
འདི་དེ་སྔགས་རྣམས་ཐམས་ཅད་ཀྱི། ། སྐུ་གསུང་ཐུགས་ཀྱི་མཆོད་པ་སྟེ། ། ཡེ་ཤེས་རྡོ་རྗེ་ཅན་གྱི་གསང་། ། སྔགས་རྣམས་དངོས་གྲུབ་བྱེད་པར་གསུངས། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་བཤང་གཅིའི་དམ་ཚིག་གི་ལེའུ་སྟེ་བརྒྱད་པའོ།། །། དེ་ནས་རྒྱལ་པོ་རྡོ་རྗེ་འཛིན། ། ཐམས་ཅད་ནམ་མཁའ་མི་འགྱུར་ཆེ། ། ཐམས་ཅད་དབང་བསྐུར་སྤྱོད་པའི་མཆོག ། ཀུན་དོན་དབང་ཕྱུག་དམ་པ་ཡིས། ། སྐུ་གསུང་ཐུགས་ཀྱི་ལོངས་སྤྱོད་པ། །
རྡོ་རྗེ་མི་ཕྱེད་གསུམ་དཀྱིལ་འཁོར། ། སངས་རྒྱས་ཐེག་པ་ཅན་ལ་གསང་། ། ཉམས་དགའ་མཆོག་ནི་རབ་ཏུ་བཤད། ། ནམ་མཁའི་དབྱིངས་ཀྱི་དབུས་གནས་པར། ། སངས་རྒྱས་དཀྱིལ་འཁོར་བསྒོམ་པར་བྱ། ། མི་བསྐྱོད་རྡོ་རྗེ་རབ་བསྒོམ་ནས། ། ལག་ཏུ་རྡོ་རྗེ་བསྒོམ་པར་བྱ། ། འོད་འཕྲོ་མང་པོ་འབར་བ་དང་། ། འོད་ཟེར་སྣ་ལྔས་རབ་ཏུ་གང་། ། དུས་གསུམ་འབྱུང་བའི་སངས་རྒྱས་རྣམས། །
བསྒོམས་ནས་རྡོ་རྗེས་ཕྱེ་མར་བརླག ། སྐུ་གསུང་ཐུགས་ཀྱི་ལོངས་སྤྱོད་ནི། ། རྡོ་རྗེས་ཕྱེར་བརླགས་མེད་གྱུར་པ། ། བསམ་གཏན་མཆོག་དེ་བསྒོམས་ན་ནི། ། ཐུགས་ཀྱི་དངོས་གྲུབ་ཐོབ་པར་འགྱུར། ། རྡོ་རྗེ་གསང་བ་འདི་ཡིས་ནི། ། སེམས་ཅད་ཐམས་ཅད་བསད་ན་ནི། ། མི་བསྐྱོད་སངས་རྒྱས་ཞིང་དུ་ནི། ། རྒྱལ་བའི་སྲས་སུ་སྐྱེ་བར་འགྱུར། ། འདི་ནི་རིགས་ཐམས་ཅད་ཀྱི་རྒྱ་མཚོ་ལས་ཞེ་སྡང་གི་རིགས་ཀྱི་དམ་ཚིག་གི་དེ་ཁོ་ནར་ཤེས་པར་བྱའོ། །
དེ་ནས་རྒྱལ་པོ་རྡོ་རྗེ་འཛིན། ། མི་ཤེས་ཐར་པ་རབ་བསྒྲུབ་པ། ། ངོ་བོ་ཉིད་དག་གོས་པ་མེད། ། བྱང་ཆུབ་སྤྱོད་པ་རབ་སྟོན་པས། ། སངས་རྒྱས་བྱང་ཆུབ་བསྒྲུབ་པ་ཡི། ། ཡང་དག་དམ་ཚིག་བཀའ་སྩལ་ཏོ། ། ནམ་མཁའི་དབྱིངས་ཀྱི་དབུས་གནས་པར། ། འཁོར་ལོ་དཀྱིལ་འཁོར་བསྒོམ་པར་བྱ། ། རྣམ་པར་སྣང་མཛད་རབ་བསྒོམས་ཏེ། ། སངས་རྒྱས་ཐམས་ཅད་རྣམ་པར་བསྒོམ། །
རིན་ཆེན་ཀུན་གྱི་སྦྱོར་བ་ཡིས། ། རྡོ་རྗེའི་གཟུགས་ནི་རབ་ཏུ་བརྟག ། ནོར་རྣམས་ཐམས་ཅད་ཕྲོགས་ནས་སུ། ། རྡོ་རྗེ་གསུམ་གྱིས་རྣམ་པར་བསྒོམ། ། ཡིད་བཞིན་ནོར་བུ་འདྲ་བ་ཡིས། ། ནོར་གྱི་རྒྱ་མཚོས་རབ་གང་འགྱུར། ། སངས་རྒྱས་ཀུན་གྱི་སྲས་རྣམས་དང་། ། ཐུབ་པའི་སྐྱེས་བུ་རྣམས་སུ་གྱུར། ། འདི་ནི་རིགས་ཀྱི་རྒྱ་མཚོ་ཐམས་ཅད་ལས་གཏི་མུག་གི་རིགས་ཀྱི་ཡང་དག་པ་དམ་ཚིག་ཏུ་ཤེས་པར་བྱའོ། ། དེ་ནས་རྒྱལ་པོ་རྡོ་རྗེ་འཛིན། །
འདོད་ཆགས་ཐར་པར་རབ་སྒྲུབ་པ། ། གསང་བ་དམ་པ་དམིགས་མེད་པས། ། དཀྱིལ་འཁོར་རབ་ཏུ་བཀའ་སྩལ་ཏོ། ། ནམ་མཁའི་དབྱིངས་ཀྱི་དབུས་གནས་པར། ། པདྨའི་དཀྱིལ་འཁོར་བསྒོམ་པར་བྱ། ། འོད་དཔག་མེད་ནི་རབ་བསྒོམས་ཏེ། ། སངས་རྒྱས་རྣམས་ཀྱིས་ཐམས་ཅད་ནི། ། དགང་ཞིང་དེ་རུ་ཐམས་ཅད་ནི། ། བཙུན་མོའི་རྣམ་པའི་སྦྱོར་བར་བསྒོམ། ། དམ་ཚིག་བཞི་ཡི་སྦྱོར་བ་ཡིས། །
འདི་ནི་རྡོ་རྗེའི་ཚུལ་མཆོག་གོ ། དབང་པོ་གཉིས་ནི་རབ་སྦྱོར་བས། ། དེ་དག་ཐམས་ཅད་ཉེ་བར་སྤྱད། ། འདི་ནི་སྔགས་རྣམས་ཐམས་ཅད་ཀྱི། ། མི་ཕྱེད་སྐུ་གསུམ་སྒྲུབ་པ་འོ། ། འདི་ནི་འདོད་ཆགས་ཀྱི་རིགས་ཀྱི་ཡང་དག་པའི་དམ་ཚིག་སྟེ། སྔགས་པས་བསྒོམ་པར་བྱ་བ་ཉིད་དོ། ། དེ་ནས་རྒྱལ་པོ་རྡོ་རྗེ་འཛིན། ། རྡོ་རྗེ་སྔགས་ཀྱི་དོན་སྒྲུབ་པ། ། ཡེ་ཤེས་ལས་བྱུང་བདག་མེད་པས། །
གསུང་ནི་འདི་སྐད་བཀའ་སྩལ་ཏོ། ། ནམ་མཁའི་དབྱིངས་ཀྱི་དབུས་གནས་པར། ། སངས་རྒྱས་དཀྱིལ་འཁོར་བསྒོམ་པར་བྱ། ། རྡོ་རྗེ་དོན་ཡོད་རབ་བསྒོམས་ཏེ། ། སངས་རྒྱས་ཐམས་ཅད་བསྒོམ་པར་བྱ། ། བརྫུན་གྱི་ངག་ནི་རྡོ་རྗེའི་གནས། ། ཐམས་ཅད་གཟུགས་སུ་རྣམས་བསྒོམ་བྱ། ། རྒྱལ་བའི་གནས་ནི་ཐམས་ཅད་དང་། ། རྒྱལ་བ་ཐམས་ཅད་བསླུ་བར་བྱ། ། འདི་དེ་སངས་རྒྱས་ཐམས་ཅད་ཀྱི། །
ནམ་མཁའི་གསུང་སྟེ་དྲི་མེད་པ། ། ཡེ་ཤེས་བློ་ཅན་ཀུན་གྱི་གསང་། ། སྔགས་ཀྱི་དངོས་གྲུབ་བྱེད་པར་བཤད། ། འདི་ནི་དམ་ཚིག་འགུགས་པའི་རིགས་ཀྱི་དམ་ཚིག་གི་དེ་ཁོ་ན་ཉིད་དེ། དོན་ཇི་ལྟ་བ་བཞིན་དུ་སྤྲོ་བར་བྱའོ། ། དེ་ནས་རྒྱལ་པོ་རྡོ་རྗེ་འཛིན། ། རྡོ་རྗེ་གསུམ་མི་ཕྱེད་རྒྱལ་གནས། ། དངོས་གྲུབ་རྡོ་རྗེ་རབ་སྟོན་པས། ། གསུང་ནི་འདི་སྐད་བཀའ་སྩལ་ཏོ། ། ནམ་མཁའི་དབྱིངས་ཀྱི་དབུས་གནས་པར། །
དམ་ཚིག་དཀྱིལ་འཁོར་བསྒོམ་པར་བྱ། ། རིན་ཆེན་ཏོག་ཏུ་རབ་བསྒོམས་ཏེ། ། གཟུགས་རྣམ་ཀུན་གྱིས་འདི་དག་དགང་། ། རྩུབ་པའི་ངག་ལ་སོགས་པ་ཡིས། ། བསྟེན་ན་ཡེ་ཤེས་ཐོབ་པར་འགྱུར། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་བཀོད་པས་དེ་སྐད་ཅེས་བཀའ་སྩལ་ཏོ། ། དེ་ནས་ཡང་དེ་བཞིན་གཤེགས་པ་ཐམས་ཅད་ཀྱི་དམ་ཚིག་རྡོ་རྗེ་ཏོག་ལ་སོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ངོ་མཚར་ཞིང་རྨད་དུ་བྱུང་བར་གྱུར་ནས་རྡོ་རྗེའི་ཚིག་འདི་སྨྲས་སོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཁམས་གསུམ་ལས་འདས་ཤིང་འཇིག་རྟེན་གྱི་ཁམས་ཐམས་ཅད་ལས་འདས་པས་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱི་འཁོར་གྱི་དཀྱིལ་འཁོར་གྱི་ནང་དུ་འདི་ལྟ་བུ་རྨད་དུ་བྱུང་བའི་ཚིག་གི་ལམ་རྡོ་རྗེའི་ཚིག་འདི་ཅིའི་སླད་དུ་གསུང་། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བརྗོད་ཀྱིས་མི་ལང་བའི་ཡང་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་གི་རི་རབ་ཀྱི་རྡུལ་ཕྲ་མོ་སྙེད་ཀྱི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་རྡོ་རྗེ་ཏོག་ལ་སོགས་པའི་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །
རིགས་ཀྱི་བུ་དམན་པའི་འདུ་ཤེས་དང་། སྨད་པའི་འདུ་ཤེས་འདི་ལྟ་བུ་མ་སྐྱེས་ཅིག དེ་ཅིའི་ཕྱིར་ཞེ་ན། རིགས་ཀྱི་བུ་གང་འདི་སྔགས་ཀྱི་སྤྱོད་པ་ནི་མཆོག་གི་སྤྱོད་པའོ། ། གང་འདི་སྔགས་ཀྱི་སྤྱོད་པ་ནི་དེ་བཞིན་གཤེགས་པའི་སྤྱོད་པའོ། ། རིགས་ཀྱི་བུ་འདི་ལྟ་སྟེ་དཔེར་ན་ནམ་མཁའ་ནི་ཐམས་ཅད་ལ་རྗེས་སུ་སོང་བ་སྟེ། ཆོས་ཐམས་ཅད་ནི་ནམ་མཁའི་ཁོངས་སུ་གཏོགས་པའོ། ། དེ་དག་ཀྱང་འདོད་པའི་ཁམས་ན་མི་གནས། གཟུགས་ཀྱི་ཁམས་ན་མི་གནས། གཟུགས་མེད་པའི་ཁམས་ན་མི་གནས།
འབྱུང་བ་ཆེན་པོ་བཞི་ལ་མི་གནས་སོ། ། རིགས་ཀྱི་བུ་ཆོས་ཐམས་ཅད་ནི་དེ་ལྟར་རྗེས་སུ་རིག་པར་བྱའོ། ། འདི་ལྟ་བུའི་དོན་གྱི་དབང་མཁྱེན་ནས། དེ་བཞིན་གཤེགས་པ་རྣམས་སེམས་ཅན་རྣམས་ཀྱི་བསམ་པ་མཁྱེན་ནས་ཆོས་འཆད་པར་མཛད་དོ། ། རིགས་ཀྱི་བུ་དེ་ལྟ་བུ་ཉིད་ཀྱི་ནམ་མཁའི་ཚིག་ངེས་པར་བརྗོད་པས་དེ་བཞིན་གཤེགས་པའི་དམ་ཚིག་དེ་དག་རྗེས་སུ་རིག་པར་བྱའོ། ། རིགས་ཀྱི་བུ་འདི་ལྟ་སྟེ་དཔེར་ན་གཙུབ་ཤིང་དང་། གཙུབ་སྟན་དང་། མིའི་ལག་པ་བསྐྱོད་པའི་རྐྱེན་གྱིས་དུ་བ་རབ་ཏུ་འབྱུང་ཞིང་མེ་འབྱུང་བར་འགྱུར་མོད་ཀྱི། མེ་དེ་ཡང་གཙུབ་ཤིང་ལ་ཡང་མི་གནས། གཙུབ་སྟན་ལ་ཡང་མི་གནས།
མིའི་ལག་པ་བསྐྱོད་པ་ལ་ཡང་མི་གནས་སོ། ། རིགས་ཀྱི་བུ་དེ་བཞིན་དུ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་དམ་ཚིག་རྗེས་སུ་རིག་པར་བྱ་སྟེ། འགྲོ་བ་དང་འོང་བ་ལ་སོགས་པས་ཞེས་པའོ། ། དེ་ནས་བྱང་ཆུབ་སེམས་དཔའ་དེ་དག་ངོ་མཚར་དུ་གྱུར། རྨད་དུ་བྱུང་བར་གྱུར་པས་ངམ་ཞིང་མིག་གདངས་ཏེ་ཚིག་འདི་སྐད་ཅེས་སྨྲས་སོ། ། རྨད་བྱུང་ཆེན་པོའི་ཆོས་རྣམས་ནི། ། ནམ་མཁའ་དང་ནི་མཚུངས་པ་དང་། ། རྣམ་པར་མི་རྟོག་དག་པ་ལ། ། ཀུན་རྫོབ་ཡང་ནི་བཤད་པ་མཚར། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས།
དོན་དམ་པའི་དག་པ་དེ་ཁོ་ན་ཉིད་ཀྱི་དོན་གྱི་དམ་ཚིག་གི་ལེའུ་སྟེ་དགུ་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་ཐམས་ཅད་ཡང་འདུས་ཏེ། བཅོམ་ལྡན་འདས་དམ་ཚིག་ཆེན་པོའི་རྡོ་རྗེ་དེ་ཁོ་ན་ཉིད་མངོན་པར་རྫོགས་པར་བྱང་ཆུབ་པ་སྐུ་གསུང་ཐུགས་ཀྱི་གསང་བ་དེ་བཞིན་གཤེགས་པ་ལ་ཕྱག་འཚལ་ཏེ་འདི་སྐད་ཅེས་གསོལ་ཏོ། ། དེ་ཉིད་སྔགས་སྙིང་ཀུན་བསྡུས་པ། ། སྐུ་དང་གསུང་ཐུགས་གསང་བར་བསྒྲགས། ། དངོས་གྲུབ་ཆེན་པོའི་ཚུལ་གྱི་མཆོག ། བཅོམ་ལྡན་འདས་ཀྱིས་བཤད་དུ་གསོལ། ། དེ་ནས་རྒྱལ་པོ་རྡོ་རྗེ་འཛིན། ། ཉོན་མོངས་ཀུན་གྱི་རྒྱ་མཚོ་གཙོ། ། འབར་བ་གཏུམ་པོ་སྤྱན་ཡངས་པས། །
གསུང་ནི་འདི་སྐད་བཀའ་སྩལ་ཏོ། ། ལུས་དང་ངག་དང་སེམས་རྣམས་བསྒོམ། ། སྐུ་གསུང་ཐུགས་ཀྱི་རྡོ་རྗེ་རྣམས། ། རྣམ་པ་མི་རྟོག་མི་དམིགས་པ། ། མཉམ་ཉིད་གར་ཡང་མི་གནས་པ། ། དེ་ནས་བཅོམ་ལྡན་འདས་རང་བཞིན་གྱི་དག་པའི་དེ་བཞིན་གཤེགས་པས་ཕ་རོལ་ཏུ་ཕྱིན་ཕ་སྔགས་ཀྱི་ཚུལ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་རིག་པ་དུ་མ་བྱེ་བ་ཁྲག་ཁྲིག་བརྒྱ་སྟོང་དང་ཐབས་ཅིག་ཏུ་སེམས་ཅན་ཐམས་ཅད་ཀྱི་དོན་བྱ་བའི་གར་གྱི་རོལ་བ་སྟོན་པར་མཛད་དེ། ཕྱོགས་བཅུའི་འཇིག་རྟེན་གྱི་ཁམས་མཐའ་ཀླས་པར་འདོད་པའི་ཡོན་ཏན་ལྔ་རྣམས་ཀྱིས་རོལ་ཅིང་དགྱེས་པར་ཡོངས་སུ་སྤྱོད་པ་ཡོད་ཀྱང་དེ་དག་སྔགས་སྤྱོད་པ་ལ་མངོན་པར་བརྩོན་པ་རྣམས་ལ་སྤྱན་རས་ཀྱིས་མི་འཚོ་སྟེ། དེ་རྒྱུ་གང་གི་ཕྱིར་ཞེ་ན།
ཀྱེ་མ་འདི་དག་ནི་དེ་བཞིན་གཤེགས་པ་ཐམས་ཅད་སྔགས་སྤྱོད་པའི་ཚུལ་གྱིས་ཆོས་ཐོས་པས་སོ། ། དེའི་ཕྱིར་སྐྱེས་བུ་དམ་པ་ཆེན་པོ་དེ་རྣམས་ཀྱི་སྤྱན་རས་ཀྱིས་བཙའ་བའི་ཕྱིར་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་གསང་བ་སྔགས་ཐམས་ཅད་ཀྱི་ཐུགས་ཀུན་ཏུ་སྐུལ་བར་བྱེད་པ་ཞེས་བྱ་བའི་རབ་ཏུ་གསང་བ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་དམིགས་པ། རྡོ་རྗེ་འཛིན་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་དམིགས་པ། ཆོས་འཛིན་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་དམིགས་པ། ཉིད་ཀྱི་སྐུ་གསུང་ཐུགས་རྡོ་རྗེ་ལས་ཚིག་གི་ལམ་ངེས་པར་བརྗོད་པས་སྔགས་བསྡུས་པ་འདི་གསུངས་སོ། ། ཨོཾ་ཧཱུྃ་ཨཱཿསྭཱ་ཧཱ། དེ་ནས་འདི་ནི་གསུངས་ཙམ་གྱིས། ། སངས་རྒྱས་ཐམས་ཅད་སྲས་དང་བཅས། ། རབ་ཏུ་འདར་ཞིང་བརྒྱལ་བར་གྱུར། །
རྡོ་རྗེ་སེམས་དཔའ་རྗེས་སུ་དྲན། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དམ་ཚིག་འདི་གསུངས་སོ། ། ནམ་མཁའི་དབྱིངས་ཀྱི་དབུས་གནས་པར། ། བཀོད་པའི་དཀྱིལ་འཁོར་བསྒོམ་པར་བྱ། ། དེ་ཡི་དབུས་གནས་ཡི་གེ་ཧཱུྃ། ། རང་གི་གཟུགས་སུ་རབ་ཏུ་བརྟག ། རྡོ་རྗེའི་འོད་ཟེར་ཆེར་འབར་བ། ། རྣམ་པར་འཕྲོ་བ་བསམ་པར་བྱ། ། སངས་རྒྱས་རྣམས་ཀྱི་སྐུ་གསུང་ཐུགས། ། དྲངས་པར་དེ་ཡིས་རྣམ་པར་བསྒོམ། །
དེ་མ་ཐག་ཉིད་དེར་འགྱུར་བ། ། སྐུ་གསུང་ཐུགས་ཀྱི་རྡོ་རྗེ་འཛིན། ། རྡོ་རྗེ་སེམས་དཔའ་རྒྱལ་པོ་ཆེ། ། ཀུན་གྱི་གཙོ་བོ་དབང་ཕྱུག་མཆོག ། རང་གི་དཀྱིལ་འཁོར་རང་རྡོ་རྗེས། ། སྐྱེད་པར་བྱེད་པའི་ཆོ་གར་འགྱུར། ། འདི་དེ་སངས་རྒྱས་ཐམས་ཅད་ཀྱི། ། སྙིང་པོ་རྡོ་རྗེ་བསྡུས་པ་འོ། ། རང་སྔགས་སྐྱེས་བུ་བསྒོམས་ནས་ནི། ། གནས་བཞི་རྣམས་སུ་གཟུགས་ཀྱི་ཚུལ། །
ཞལ་གསུམ་རྣམ་པའི་སྦྱོར་བ་ཡིས། ། ཁ་དོག་གསུམ་གྱིས་རབ་ཏུ་བསྒོམ། ། བཅོམ་ལྡན་འདས་རྡོ་རྗེ་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། དེ་ལ་འདི་ནི་མཆོག་རྡོ་རྗེའི་གསང་བའོ། ། དཀྱིལ་འཁོར་རྣམས་ཀྱི་ཐུགས་ཀ་ཡི། ། དབུས་ཆུད་ཕྲ་མོ་རྣམ་བསྒོམ་བྱ། ། དེ་ཡི་དབུས་སུ་ཆུད་པར་ནི། ། ཡི་གེ་མཆོག་གི་ཚིག་བསམ་མོ། ། སྦྱོར་བ་རྡོ་རྗེ་ཆེན་པོ་ནི། ། རྩེ་མོ་ལྔ་པ་རྟག་ཏུ་བསྒོམ། །
རྡོ་རྗེ་ལྕགས་ཀྱུའི་སྦྱོར་བ་ཡིས། ། རྡོ་རྗེ་གསུམ་རྣམས་བསྒོམ་པར་བྱ། ། དེ་ཡིས་ཐུགས་ནི་གཟིར་བྱ་སྟེ། ། ལྷ་ཡང་རབ་ཏུ་བསྐུལ་བར་བྱ། ། འདི་དེ་རྡོ་རྗེ་ཐམས་ཅད་ཀྱི། ། སངས་རྒྱས་བྱང་ཆུབ་རབ་བསྒྲུབ་པའོ། ། རྡོ་རྗེ་ལྕགས་ཀྱུ་རྣམ་བསྒོམ་པ། ། རྡོ་རྗེ་པདྨོའི་རིགས་ལ་སོགས། ། ཐུགས་ནི་བསྐུལ་བ་རབ་བཤད་པ། ། འདི་དེ་རོལ་མོ་འབྱུང་བ་སྟེ། །
རྡོ་རྗེ་ཡི་ནི་ཚུལ་མཆོག་འདི། ། ཞག་བདུན་བར་དུ་བྱས་ན་ནི། ། གསང་ཆེན་སྐུ་དང་གསུང་དང་ཐུགས། ། ཡེ་ཤེས་རྡོ་རྗེ་ཅན་གྲུབ་འགྱུར། ། འཇིགས་ཤིང་ཡིད་ནི་སྐྲག་གྱུར་ནས། ། མཆོག་སྩོལ་བ་ནི་རྣམ་པར་གཟིགས། ། ཡིད་ནི་མགུ་བས་དགའ་བ་ཡི། ། དངོས་གྲུབ་རྒྱ་ཆེན་སྟེར་བར་འགྱུར། ། སངས་རྒྱས་བྱང་ཆུབ་སེམས་དཔའ་དང་། ། སྔགས་ཀྱི་སྤྱོད་པའི་མཆོག་འཛིན་རྣམས། །
གལ་ཏེ་རྨོངས་བདག་ཉིད་འདས་ན། ། དེ་ཡི་སྲོག་ནི་དེར་ཟད་འགྱུར། ། དེ་ནས་རྒྱལ་པོ་རྡོ་རྗེ་འཛིན། ། རྡོ་རྗེ་གསུམ་མཆོག་སྟོན་པ་པོ། ། འཇིག་རྟེན་གསུམ་མཆོག་རྡོ་རྗེ་གཙོས། ། གསུང་ནི་འདི་སྐད་བཀའ་སྩལ་ཏོ། ། སྔགས་ཀྱི་སྐྱེས་བུ་ཇི་སྙེད་པ། ། རྡོ་རྗེ་གསུམ་གྱི་ཡེ་ཤེས་རྫོགས། ། དབང་པོ་གཉིས་ཀྱི་སྦྱོར་བ་ཡིས། ། དངོས་པོ་ཐམས་ཅད་བརྟག་པར་བྱ། །
འདི་དེ་སངས་རྒྱས་ཐམས་ཅད་ཀྱི། ། སྔགས་ཀྱི་དམ་ཚིག་སྒྲུབ་པ་འོ། ། རིག་མའི་དབང་ཕྱུག་ཞུགས་པ་ལ། ། རྡོ་རྗེའི་སྦྱོར་བར་རབ་བསྒོམ་ཞིང་། ། ཆགས་ཤིང་ཆགས་པའི་ལྟ་བས་བལྟ། ། འདི་ནི་དམ་ཚིག་དཀྱིལ་འཁོར་རོ། ། དེ་ནས་རྒྱལ་པོ་རྡོ་རྗེ་འཛིན། ། དེ་བཞིན་གཤེགས་ཀུན་བདག་ཉིད་སྐྱེས། ། ཐམས་ཅད་དབང་བསྐུར་སངས་རྒྱས་གཙོས། ། གསུང་ནི་འདི་སྐད་བཀའ་སྩལ་ཏོ། །
འཇིག་རྟེན་ཁམས་ནི་ཐམས་ཅད་ན། ། ཇི་སྙེད་བུད་མེད་བརྗོད་པ་ཀུན། ། ཕྱག་རྒྱ་ཆེན་པོའི་སྔོན་སྦྱོར་བས། ། དེ་དག་ཐམས་ཅད་ཉེ་བར་སྤྱད། ། བྱེ་བ་གྲངས་མེད་རྡོ་རྗེ་ཅན། ། སངས་རྒྱས་གནས་ནི་དེར་སྤྲོ་བྱ། ། བཅོམ་ལྡན་འདས་བྱང་ཆུབ་ཀྱི་དམ་ཚིག་གིས་འདི་སྐད་ཅེས་བཀའ་སྩལ་ཏོ། ། བྱང་ཆུབ་འདི་ཡིས་འཐོབ་པར་འགྱུར། ། རྡོ་རྗེ་གསུམ་པོ་མཁའ་འདྲ་བའི། ། བྱང་ཆུབ་སེམས་དཔའ་རྒྱལ་རྒྱ་མཚོ། །
རྡོ་རྗེ་སེམས་དཔའ་ཚེ་དེས་འཐོབ། ། དེ་བཞིན་གཤེགས་པ་ཐམས་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་དེ་བཞིན་གཤེགས་པ་ཐམས་ཅད་ཀྱི་ཐུགས་བསྐུལ་བ་ཞེས་བྱ་བའི་ལེའུ་སྟེ་བཅུ་པའོ།། །། དེ་ནས་བཅོམ་ལྡན་འདས་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་སྐྱེས་བུ་མཆོག་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་སྔགས་རྡོ་རྗེ་རིག་པའི་སྐྱེས་བུ་མཆོག་གི་ལེའུ་འདི་གསུངས་སོ། ། རྡོ་རྗེ་གསུམ་ཡིག་སྔགས་ཀྱི་མཆོག ། ཕྱག་རྒྱ་ཆེན་པོ་རྣམ་བསྒོམ་པ། ། བྱང་ཆུབ་ཐམས་ཅད་འཐོབ་པ་ནི། ། ཡེ་ཤེས་རྡོ་རྗེ་དག་གིས་བྱ། ། ཨོཾ་ཡིག་ཡེ་ཤེས་སྙིང་པོ་སྟེ། ། རྡོ་རྗེ་སྐུ་ནི་འཐོབ་བྱེད་པའོ། ། ཨཱཿཡིག་བྱང་ཆུབ་སྤྲུལ་པའི་བདག །
རྡོ་རྗེ་གསུང་ནི་འཐོབ་བྱེད་པའོ། ། ཧཱུྃ་ཡིག་སྐུ་གསུང་ཐུགས་ཡིན་ཏེ། ། རྡོ་རྗེ་གསུམ་ནི་མི་ཕྱེད་འཐོབ། ། བཅོམ་ལྡན་འདས་དེ་བཞིན་གཤེགས་ཐམས་ཅད་ཀྱི་སྐུ་གསུང་ཐུགས་ཀྱི་སྔགས་ཀྱི་སྐྱེས་བུས་དེ་སྐད་ཅེས་བཀའ་སྩལ་ཏོ། ། ནམ་མཁའ་རྡོ་རྗེའི་དབུས་གནས་པར། ། རྡོ་རྗེ་ཀུན་སྐྱེས་དཀྱིལ་འཁོར་བསམ། ། དེ་རུ་ཡི་གེ་བྷྲུྃ་བསམས་ཏེ། ། རྡོ་རྗེ་སྤྲིན་ནི་འཕྲོ་སྐྱེད་པའོ། ། དེ་ལ་འདི་ནི་ཡེ་ཤེས་རྡོ་རྗེའི་སྙིང་པོའོ། ། བྷྲུྃ།
རྡོ་རྗེའི་དཀྱིལ་འཁོར་དབུས་གནས་པར། ། ཡི་གེ་ཧཱུྃ་ནི་རབ་ཏུ་བསྒོམ། ། གསལ་བའི་དཀྱིལ་འཁོར་དབུས་གནས་པར། ། ཡི་གེ་ཨོཾ་ནི་རྣམ་པར་བསམ། ། ཆོས་ཀྱི་དཀྱིལ་འཁོར་དབུས་གནས་པར། ། ཡི་གེ་ཨཱཿནི་རབ་ཏུ་བསྒོམ། ། ཡི་གེ་བྷྲུྃ་གྱིས་གནས་བསྒོམས་ཏེ། ། རྡོ་རྗེ་གསུམ་བྱུང་བསྒོམ་པར་བྱ། ། བཅོམ་ལྡན་འདས་དམ་ཚིག་གསུམ་གྱི་གསང་བས་འདི་སྐད་ཅེས་བཀའ་སྩལ་ཏོ། ། སྙིང་པོ་དུས་གསུམ་སངས་རྒྱས་ཀྱི། །
སྐུ་གསུང་ཐུགས་ནི་མཉེས་བྱེད་པ། ། ཨོཾ་ཡིག་སངས་རྒྱས་སྐུ་ཡི་མཆོག ། ཨོཾ་ཨཱཿཡིག་སངས་རྒྱས་གསུང་གི་ལམ། ། ཨཱ་ཧཱུྃ་ཡིག་ཡེ་ཤེས་འཇིང་ནི་ཐུགས། ། ཧཱུྃ་འདི་ནི་བྱང་ཆུབ་ཚུལ་མཆོག་ཡིན། ། འདི་དེ་སངས་རྒྱས་ཐམས་ཅད་ཀྱི། ། སངས་རྒྱས་བྱང་ཆུབ་རབ་སྒྲུབ་པ། ། ཡེ་ཤེས་རྡོ་རྗེས་སྤྲུལ་པ་སྟེ། ། སངས་རྒྱས་རྒྱུ་དང་འབྲས་བུ་འབྱུང་། ། འདི་དག་སངས་རྒྱས་སྐྱེས་བུ་ཉིད། །
སྔགས་དང་རིག་པ་ཞེས་བསྒྲགས་པ། ། བསྐྱེད་པ་ལ་སོགས་དམ་ཚིག་དག ། རྡོ་རྗེ་གསུམ་མི་ཕྱེད་བསྒོམས་པས། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དམ་ཚིག་དེ་ཁོ་དེ་ཉིད་ཡེ་ཤེས་རྡོ་རྗེ་བྱིན་གྱིས་རློབ་པའི་རྒྱུ་ཞེས་བྱ་བའི་ཏིང་ངེ་འཛིན་ཏོ། ། རྣམ་པར་དབེན་ཞིང་ཉམས་དགའ་བར། ། སྦྱོར་བ་འདི་ནི་ཀུན་ཏུ་བརྩམས། ། རྡོ་རྗེའི་སྐུ་དང་གསུང་ཐུགས་འགྲུབ། ། ཕྱོགས་གཅིག་གིས་ནི་ཐེ་ཚོམ་མེད། ། ནམ་མཁའ་རྡོ་རྗེའི་དབུས་གནས་པར། ། གསལ་བའི་དཀྱིལ་འཁོར་དམ་པ་བསམ། །
རང་གི་སྔགས་ཀྱི་དམ་ཚིག་བསྐྱེད། ། ཡི་གེ་ཨོཾ་ནི་ཐུགས་ཀར་དགོད། ། འོད་ཟེར་ལྔ་པ་སྤྲིན་ཆེན་པོ། ། རྣམ་པར་སྣང་མཛད་མཆོག་སྒོམ་པ། ། འདི་ཡིས་སངས་རྒྱས་ཀྱི་ནི་སྐུ། ། རྡོ་རྗེ་རྣམ་སྣང་རྒྱ་མཚོར་འགྱུར། ། སངས་རྒྱས་སྐུ་དང་འདྲ་བའི་འོད། ། རྡོ་རྗེ་གསུམ་གྱི་ཀལྤ་ནི། ། ཡེ་ཤེས་ལྔ་ལྡན་བསྟེན་ཅིང་གནས། ། ཕྱོགས་ཙམ་གྱིས་ནི་འགྲུབ་པར་འགྱུར། །
བཅོམ་ལྡན་འདས་སྐུ་རྡོ་རྗེ་གསང་བས་དེ་སྐད་ཅེས་བཀའ་སྩལ་ཏོ། །

དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་འོད་ཟེར་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་རྡོ་རྗེ་དབུས་གནས་པའི། ། ཆོས་ཀྱི་དཀྱིལ་འཁོར་དམ་པ་བསམ། ། རང་གི་སྔགས་ཀྱི་སྐྱེས་བུ་བསྐྱེད། ། ཨཱཿཡིག་ངག་གི་ལམ་ལ་དགོད། ། ཁ་དོག་ལྔ་པ་རྡོ་རྗེ་ཆེ། ། འཇིག་རྟེན་དབང་ཕྱུག་མཆོག་བསྒོམས་པས། ། དམ་ཚིག་ཡེ་ཤེས་རྫོགས་བྱས་ཏེ། ། ཚིག་གི་དམ་ཚིག་ལྔ་ཡི་མཆོག ། ཆོས་ཀྱི་ཚིག་གི་ལམ་གནས་པ། ། རྡོ་རྗེ་ཆོས་དང་མཚུངས་པར་འགྱུར། །
རྡོ་རྗེ་གསུམ་གྱི་ཀལྤ་ནི། ། ཡེ་ཤེས་ལྔ་ལྡན་བསྟེན་ཅིང་གནས། ། བཅོམ་ལྡན་འདས་རྡོ་རྗེའི་གསུང་གསང་བས་དེ་སྐད་ཅེས་བཀའ་སྩལ་ཏོ། ། དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་དམ་ཚིག་འབྱུང་བ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པའི། ། རྡོ་རྗེ་དཀྱིལ་འཁོར་དམ་པ་བསམ། ། རང་སྔགས་སྐྱེས་བུ་བསྐྱེད་ནས་ནི། ། ཐུགས་ལ་གནས་པའི་ཡེ་གེ་ཧཱུྃ། ། དམ་ཚིག་ཆེན་པོ་དེ་ཉིད་ནི། ། ཁ་དོག་ལྔ་པ་རྣམ་བསྒོམ་བྱ། །
རྡོ་རྗེ་ཀུན་དང་རྒྱལ་བའི་གནས། ། ཡེ་ཤེས་རྡོ་རྗེ་དག་གིས་བྱ། ། སྟོན་པ་རྡོ་རྗེ་ཐུགས་ལས་བྱུང་། ། ཡེ་ཤེས་ཡོན་ཏན་རྒྱ་མཚོར་འགྱུར། ། རྡོ་རྗེ་གསུམ་གྱི་ཀལྤ་ནི། ། ཡེ་ཤེས་ལྔ་ལྡན་བསྟེན་གནས་ཤིང་། ། བཅོམ་ལྡན་འདས་རྡོ་རྗེ་ཐུགས་གསང་བས་དེ་སྐད་ཅེས་བཀའ་སྩལ་ཏོ། ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ཡེ་ཤེས་དཀྱིལ་འཁོར་དབུས་སུ་ནི། ། རྡོ་རྗེ་ཆེན་པོ་བསྒོམ་པར་བྱ། །
ལུས་རྣམས་ཀུན་ལ་ཡི་གེ་ཁྃ། ། རྡོ་རྗེ་ཡེ་ཤེས་མཁའ་མཉམ་འགྱུར། ། ཁྃ། སངས་རྒྱས་བྱང་ཆུབ་སེམས་དཔའ་ཡིས། ། ཡང་དང་ཡང་དུ་མཆོད་པ་དང་། ། ཀལྤ་གསུམ་ནི་དམ་ཚིག་གནས། ། སངས་རྒྱས་ཀྱིས་ཀྱང་གཟིགས་མི་འགྱུར། ། བཅོམ་ལྡན་འདས་ནམ་མཁའ་རྡོ་རྗེའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། སྐུ་གསུང་ཐུགས་རྡོ་རྗེ་མི་སྣང་བ་འབྱུང་བ་བཀོད་པ་ཕྲེང་བ་ཅན་ཞེས་བྱ་བའི་ཏིང་ངེ་འཛིན་ཏོ། ། རྡོ་རྗེའི་དཀྱིལ་འཁོར་དབུས་ལས་ནི། །
རང་སྔགས་སྐྱེས་བུ་རབ་བསྒོམས་ལ། ། སྙིང་གར་རྡོ་རྗེ་ཧྃ་ཞེས་པ། ། བཞག་སྟེ་འོད་ཟེར་རྣམ་པར་བསྒོམ། ། ཧྃ། འཇམ་དཔལ་དམ་ཚིག་རྫོགས་ལོངས་སྤྱོད། ། སྐུ་གསུང་ཐུགས་ཀྱི་རྡོ་རྗེ་ཅན། ། བྱང་ཆུབ་སེམས་དཔའི་བདག་ཉིད་དུ། ། ས་བཅུ་དག་ལ་གནས་དེ་འགྱུར། ། བྱང་ཆུབ་སེམས་དཔའ་ཡེ་ཤེས་དམ་ཚིག་ཟླ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པར། །
འོད་ཟེར་རབ་འབར་ཡི་གེ་ཐིྃལཱ། ། མཚན་མཆོག་རྡོ་རྗེའི་ལུས་སུ་ནི། ། བསྒོམས་ན་རྡོ་རྗེའི་སྐུ་མཉམ་འགྱུར། ། ཐིྃལཱ། ། ནམ་མཁའ་རྡོ་རྗེ་དམ་ཚིག་གི་བཀོད་པའི་གནས་ཞེས་བྱ་བའི་ཏིང་ངེ་འཛིན་ཏོ། ། མངོན་ཤེས་ལྔ་དང་མཉམ་པར་འགྱུར། ། སངས་རྒྱས་མངོན་ཤེས་དམ་ཚིག་མཆོག ། འདི་ནི་དངོས་གྲུབ་ཐམས་ཅད་ཀྱི། ། སངས་རྒྱས་མངོན་ཤེས་མཆོག་སྒྲུབ་པའོ། ། ནམ་མཁའི་ཁམས་ཀྱི་དབུས་གནས་པར། །
སངས་རྒྱས་དཀྱིལ་འཁོར་དམ་པ་བསམ། ། རྡོ་རྗེ་སེམས་དཔའ་རབ་བསྒོམས་ལ། ། ཡེ་ཤེས་ཨོཾ་ཡིག་བསྒོམ་པར་བྱ། ། ཨོཾ། རྡོ་རྗེ་དམ་ཚིག་གསུམ་བསྒོམས་པས། ། མི་བསྐྱོད་རྡོ་རྗེ་གསུམ་འདྲར་འགྱུར། ། བཅོམ་ལྡན་འདས་རྡོ་རྗེ་མི་བསྐྱེད་པས་དེ་སྐད་ཅེས་བཀའ་སྩལ་ཏོ། ། མི་བསྐྱོད་པ་ཡི་སྐུ་འདྲ་དང་། ། གསུང་དང་ཐུགས་མཆོག་རྟག་ཏུ་འཛིན། ། འཇིག་རྟེན་ཁམས་རྣམས་ཐམས་ཅད་དུ། །
མི་བསྐྱོད་རྡོ་རྗེས་མཆོད་པར་འགྱུར། ། བཅོམ་ལྡན་འདས་མི་བསྐྱོད་པའི་དམ་ཚིག་མངོན་པར་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པར། ། སངས་རྒྱས་དཀྱིལ་འཁོར་འོད་བཟང་བསམ། ། ནམ་མཁའ་རྡོ་རྗེ་རབ་བསྒོམས་ལ། ། རིན་ཆེན་ཨོཾ་ཡིག་བསྒོམ་པར་བྱ། ། ཨོཾ། རྡོ་རྗེ་དམ་ཚིག་གསུམ་བསྒོམས་པས། ། རྡོ་རྗེ་གསུམ་གྱི་ཏོག་འདྲར་འགྱུར། ། བཅོམ་ལྡན་འདས་རྡོ་རྗེ་རིན་ཆེན་ཏོག་གིས་དེ་སྐད་ཅེས་བཀའ་སྩལ་ཏོ། །
སྐུ་དང་གསུང་ཐུགས་རྡོ་རྗེ་ཡིས། ། རིན་ཆེན་ཏོག་གི་འོད་དང་འདྲ། ། དེ་ནི་བདག་མེད་བྱང་ཆུབ་དང་། ། ཡེ་ཤེས་གསང་བ་མཉམ་གནས་འགྱུར། ། རིན་པོ་ཆེ་དམ་ཚིག་ལོངས་སྤྱོད་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་དབྱིངས་ཀྱི་དབུས་གནས་པར། ། སངས་རྒྱས་དཀྱིལ་འཁོར་དམ་པ་བསམ། ། འཇིག་རྟེན་དབང་ཕྱུག་རབ་བསྒོམས་ལ། ། ཆོས་ཀྱི་ཨོཾ་ཡིག་བསྒོམ་པར་བྱ། ། ཨོཾ།
རྡོ་རྗེ་དམ་ཚིག་གསུམ་བསྒོམས་པས། ། རྡོ་རྗེ་གསུམ་དཔག་མེད་འདྲར་འགྱུར། ། ལུས་དང་ངག་སེམས་རྡོ་རྗེ་ཡིས། ། འོད་དཔག་མེད་དང་འདྲ་བར་འགྱུར། ། དེ་ནི་སེམས་ཅན་ཐམས་ཅད་ཐམས་ཅད་ཀྱི། ། ཐེག་ཆེན་ལམ་ནི་འབྱུང་བར་འགྱུར། ། བཅོམ་ལྡན་འདས་རྡོ་རྗེ་འོག་དཔག་ཏུ་མེད་པས་དེ་སྐད་ཅེས་བཀའ་སྩལ་ཏོ། ། ཡོན་ཏན་དཔག་ཏུ་མེད་བའི་འོད་ཀྱི་དཔལ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པར། ། སངས་རྒྱས་དཀྱིལ་འཁོར་དམ་པ་བསམ། །
རྡོ་རྗེ་ཨུཏྤལ་རབ་བསྒོམས་ནས། ། དམ་ཚིག་ཨོཾ་ཡིག་རབ་ཏུ་བསྒོམ། ། ཨོཾ། རྡོ་རྗེ་དམ་ཚིག་གསུམ་བསྒོམས་པས། ། རྡོ་རྗེ་དོན་ཡོད་གསུམ་འདྲར་འགྱུར། ། ལུས་དང་ངག་སེམས་རྡོ་རྗེ་ཡིས། ། རྡོ་རྗེ་དོན་ཡོད་འདྲ་བའི་འོད། ། དེ་ནི་དཔལ་ལྡན་ཡེ་ཤེས་མཚོ། ། སེམས་ཅན་ཀུན་དོན་འབྱུང་བར་འགྱུར། ། བཅོམ་ལྡན་འདས་རྡོ་རྗེ་དོན་ཡོད་པས་དེ་སྐད་ཅེས་བཀའ་སྩལ་ཏོ། །
དོན་ཡོད་པའི་དམ་ཚིག་འབྱུང་བ་འོད་ཟེར་ཡེ་ཤེས་ཀྱི་མཆོག་འབྱུང་བ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པའི། ། སངས་རྒྱས་དཀྱིལ་འཁོར་འོད་བཟང་བསམ། ། རྡོ་རྗེ་སྣང་མཛད་རབ་བསྒོམས་ལ། ། སྐུ་གསུང་ཨོཾ་ཡིག་རབ་ཏུ་བསྒོམ། ། ཨོཾ། རྡོ་རྗེ་དམ་ཚིག་གསུམ་བསྒོམས་པས། ། རྣམ་པར་སྣང་མཛད་མཉམ་པར་འགྱུར། ། ལུས་དང་ངག་ཡིད་རྡོ་རྗེ་ཡིས། ། རྣམ་པར་སྣང་མཛད་འདྲ་བའི་འོད། །
དེ་ནི་ཡེ་ཤེས་རྫོགས་བྱང་ཆུབ། ། སྐུ་གསུམ་མི་ཕྱེད་སྒྲུབ་བྱེད་འགྱུར། ། བཅོམ་ལྡན་འདས་རྡོ་རྗེ་རྣམ་པར་སྣང་མཛད་ཀྱིས་དེ་སྐད་ཅེས་བཀའ་སྩལ་ཏོ། ། ལུས་དང་ངག་དང་ཡིད་དམིགས་པ་རྫོགས་པར་བྱང་ཆུབ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། རི་བོ་རྣམ་པར་དབེན་པ་དང་། ། ཆུ་ཀླུང་འབབ་པ་རྣམས་དང་ནི། ། དུར་ཁྲོད་ལ་སོགས་རྣམས་སུ་ཡང་། ། བསམ་གཏན་བསྡུས་པ་འདི་དག་བྱ། ། མི་བསྐྱོད་ཡེ་ཤེས་རྡོ་རྗེ་སོགས། ། རྡོ་རྗེ་ནམ་མཁའི་དཀྱིལ་གནས་བསམ། །
མངོན་ཤེས་ལྔ་པོའི་སྦྱོར་བ་ཡིས། ། གནས་སུ་སངས་རྒྱས་མཆོག་རྣམས་བསྒོམ། ། བཅོམ་ལྡན་འདས་རྡོ་རྗེ་ཆེན་པོ་དམ་ཚིག་རྡོ་རྗེ་མངོན་པར་མཁྱེན་པས་དེ་སྐད་ཅེས་བཀའ་སྩལ་ཏོ། ། རྡོ་རྗེ་ཆེན་པོ་རྩེ་ལྔ་པ། ། འབར་བ་ལྔ་ཡིས་རྣམ་པར་བརྒྱན། ། གནས་ལྔར་རབ་ཏུ་སྦྱོར་བ་ཡིས། ། རྡོ་རྗེ་མངོན་ཤེས་འདྲ་བར་འགྱུར། ། མེ་སྟག་མང་པོ་འཁྲུག་པ་ཡི། ། རང་སྔགས་འཁོར་ལོ་བསྒོམ་པར་བྱ། ། རྡོ་རྗེ་ལྔ་ནི་སྦྱོར་བ་ཡིས། །
རྡོ་རྗེ་མངོན་ཤེས་འདྲ་བར་འགྱུར། ། ནམ་མཁའ་རྡོ་རྗེའི་དཀྱིལ་གནས་པར། ། འཁོར་ལོ་སངས་རྒྱས་འབར་འོད་འདྲ། ། བསྒོམས་ནས་སངས་རྒྱས་འཇུག་པ་ཡིས། ། སངས་རྒྱས་གནས་དང་འདྲ་བར་འགྱུར། ། སངས་རྒྱས་དཀྱིལ་འཁོར་དབུས་གནས་པའི། ། རང་གི་ལུས་ལ་སྣང་མཛད་བཞག ། སྙིང་གར་ཡི་གེ་ཨོཾ་བསམ་ལ། ། སྔགས་ལ་རྣམ་པར་ཤེས་པ་བསྒོམ། ། དེའི་སེམས་འགོག་པའི་རྡོ་རྗེར་ཚུད། །
གང་ཚེ་སྐྱེ་བར་འགྱུར་བ་དེ། ། སངས་རྒྱས་ཀུན་གྱི་མཆོག་སྒྲུབ་པ། ། ཡིད་བཞིན་ནོར་བུ་དཔལ་ལྡན་འགྱུར། ། སངས་རྒྱས་དཀྱིལ་འཁོར་དབུས་གནས་པའི། ། རྡོ་རྗེ་མི་བསྐྱོད་རབ་ཏུ་བསྒོམ། ། སྙིང་གར་ཡི་གེ་ཧཱུྃ་བསྒོམས་ནས། ། སེམས་ནི་ཐིག་ལེར་གྱུར་པར་བཞག ། སངས་རྒྱས་དཀྱིལ་འཁོར་དབུས་གནས་པའི། ། ཚེ་དཔག་མེད་པར་རབ་ཏུ་བསྒོམ། ། སྙིང་གར་ཡི་གེ་ཨཱཿབསམས་ཏེ། །
རྡོ་རྗེ་ཐིག་ལེར་གཏོགས་པ་བཞག ། འདི་དེ་དམ་ཚིག་མཆོག་གི་མཆོག ། རྡོ་རྗེ་གསུམ་ནི་མི་ཕྱེད་བསྒོམ། ། འགོག་པའི་དམ་ཚིག་ཡེ་ཤེས་ཏེ། ། སངས་རྒྱས་དངོས་གྲུབ་འཐོབ་འགྱུར་བའི། ། ནམ་མཁའ་རྡོ་རྗེ་དབྱིངས་གནས་པར། ། བསྒོམ་བྱ་གསལ་བའི་དཀྱིལ་འཁོར་ནི། ། ལུས་ངག་སེམས་ལ་ཡི་གེ་ཨོཾ། ། བསམས་ན་དེ་ནི་བསྐལ་པར་གནས། ། ནམ་མཁའ་རྡོ་རྗེ་དབྱིངས་གནས་པར། །
བསྒོམ་བྱ་ཆོས་ཀྱི་དཀྱིལ་འཁོར་ནི། ། ལུས་ངག་སེམས་ལ་ཡི་གེ་ཨཱཿ ། བསམས་ན་དེ་ནི་བསྐལ་པར་གནས། ། ནམ་མཁའ་རྡོ་རྗེ་དབྱིངས་གནས་པར། ། བསྒོམ་བྱ་རྡོ་རྗེ་དཀྱིལ་འཁོར་ནི། ། ལུས་ངག་སེམས་ལ་ཡི་གེ་ཧཱུྃ། ། བསམས་ན་དེ་ནི་བསྐལ་པར་གནས། ། བཅོམ་ལྡན་འདས་རྡོ་རྗེ་གསུམ་གྱི་རྟོག་པའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། སྐུ་དང་གསུང་ཐུགས་རྡོ་རྗེ་ཡི། ། རྣལ་འབྱོར་འདི་གང་ནས་བཟུང་སྟེ། །
ཀློག་གམ་ཡང་ན་སེམས་ཀྱང་རུང་། ། དེ་ཡང་རྡོ་རྗེ་འཛིན་པར་འགྱུར། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་བ་འདུས་པ་ལས་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་དམ་ཚིག་དེ་ཁོ་ན་ཉིད་རིག་པའི་སྐྱེས་བུ་མཆོག་གི་ལེའུ་སྟེ་གཅིག་པའོ།། །། དེ་ནས་སྟོན་པ་རྡོ་རྗེ་འཛིན། ། བསྐྱེད་པ་ཡེ་ཤེས་མཆོག་སྒྲུབ་པས། ། དམ་ཚིག་རྡོ་རྗེ་གསུམ་དེ་ཉིད། ། རྡོ་རྗེ་གསུང་གིས་བཀའ་སྩལ་པ། ། མཁའ་དང་མཚུངས་པར་མཉམ་གྱུར་པ། ། རྣམ་པར་མི་རྟོག་ངོ་བོ་ཉིད། ། ཆོས་རྣམས་རང་བཞིན་དག་པ་ལ། །
རོལ་མོ་འདི་དག་རབ་ཏུ་བསྒོམ། ། དགོན་པ་ཆེན་པོའི་ས་ཕྱོགས་མཆོག ། མེ་ཏོག་འབྲས་བུ་སོགས་པས་བརྒྱན། ། རི་བོ་སྐྱེ་བོས་དབེན་པ་རུ། ། དངོས་གྲུབ་ཐམས་ཅད་བསྡུས་པ་བསྒྲུབ། ། མྃ། ལུས་དང་ངག་སེམས་རྡོ་རྗེ་ལ། ། འཇམ་པའི་རྡོ་རྗེ་རབ་ཏུ་བསྒོམ། ། ལུས་དང་ངག་སེམས་ལ་སྤྲོ་བ། ། འཇམ་པའི་རྡོ་རྗེ་འདྲ་བར་འགྱུར། །
དཔག་ཚད་བརྒྱར་ནི་རྒྱ་ཆེ་བ། ། རྡོ་རྗེ་འབར་བའི་འོད་དེས་ནི། ། སྣང་འགྱུར་དག་པའི་བདག་ཉིད་དེ། ། རྒྱན་རྣམས་ཀུན་གྱིས་བརྒྱན་པ་ནི། ། ཚངས་པ་དྲག་པོ་ལ་སོགས་ལྷས། ། ནམ་ཡང་མཐོང་བར་མི་ནུས་སོ། ། འཇམ་པའི་རྡོ་རྗེ་མཆོག་གི་དམ་ཚིག་མི་སྣང་བར་བྱེད་པ་ཞེས་བྱ་བའི་ཏིང་འཛིན་ཏོ། ། རྡོ་རྗེ་མི་ཕྱེད་གསུམ་ལས་བྱུང་། ། བཤང་གཅི་དམ་ཚིག་ལྔ་རྣམས་ནི། ། ལྕགས་གསུམ་དང་ནི་ལྡན་བྱས་ནས། །
ཁར་བཅུག་ནས་ནི་བསྒོམ་པར་བྱ། ། སངས་རྒྱས་ཀུན་གྱི་མི་ཕྱེད་པའི། ། ཐུགས་ནི་དེ་རུ་རབ་ཏུ་བསྒོམ། ། དེ་ནི་དེ་མ་ཐག་ཉིད་དུ། ། འཇམ་པའི་རྡོ་རྗེ་འོད་འདྲར་གྱུར། ། རང་གི་སྔགས་ལས་འཁོར་ལོ་ནི། ། འོད་འཕྲོ་མདངས་མཆོག་ཅན་བསྒོམས་ནས། ། སངས་རྒྱས་ཐམས་ཅད་བཞུགས་པའི་གནས། ། བསྒོམས་ན་སངས་རྒྱས་མཉམ་པར་འགྱུར། ། རི་རབ་སུམ་ཅུ་རྩ་དྲུག་གི །
རྡུལ་ཕྲན་ཇི་སྙེད་ཡོད་པ་ཡི། ། དེ་ཡི་རྗེས་སུ་འབྲང་བར་འགྱུར། ། ཐམས་ཅད་རྡོ་རྗེ་འཛིན་དང་འདྲ། ། འདི་ནི་འཁོར་ལོའི་དམ་ཚིག་ཅེས་བྱ་བའི་ཏིང་ངེ་འཛིན་ཏོ། ། རྡོ་རྗེ་ཆེན་པོ་རང་སྔགས་ཀྱི། ། དཀྱིལ་འཁོར་དབུས་སུ་རབ་བསྒོམས་ལ། ། རྡོ་རྗེ་ཀུན་གྱི་གནས་ཡིན་པར། ། བསམས་ན་རྡོ་རྗེ་འདྲ་བར་འགྱུར། ། རི་རབ་སུམ་ཅུ་རྩ་དྲུག་གི ། ཕྲ་རབ་རྡུལ་རྣམས་ཇི་སྙེད་པའི། །
དེ་སྙེད་ཀྱི་ནི་བུད་མེད་རྣམས། ། ཡོན་ཏན་ཅན་གྱི་གནས་སུ་འགྱུར། ། དྲག་པོ་དག་གིས་ཕྱག་བྱས་པ། ། ཁམས་གསུམ་རྡོ་རྗེ་ཆེན་པོ་འགྱུར། ། རྡོ་རྗེ་མཉམ་པ་ཉིད་ཅེས་བྱ་བའི་ཏིང་ངེ་འཛིན་ཏོ། ། པདྨ་ཆེན་པོ་འདབ་བརྒྱད་པ། ། རང་སྔགས་རྡོ་རྗེ་བསམས་ནས་སུ། ། ཆོས་རྣམས་ཀུན་གྱི་གནས་ཡིན་པ། ། རྡོ་རྗེ་ཆོས་དང་འདྲ་བར་འགྱུར། ། རི་རབ་སུམ་ཅུ་རྩ་དྲུག་གི །
ཕྲ་རབ་རྡུལ་རྣམས་ཇི་སྙེད་པའི། ། སངས་རྒྱས་མཆོད་མཆོག་དཀྱིལ་འཁོར་དུ། ། དག་པའི་བདག་ཉིད་འཇོག་པར་བྱེད། ། པདྨོ་མཉམ་པ་ཉིད་ཅེས་བྱ་བའི་ཏིང་ངེ་འཛིན་ཏོ། ། གསུམ་གྱི་ཀལྤའི་དམ་ཚིག་ནི། ། ཡེ་ཤེས་ལྔ་ལྡན་བསྟེན་ཅིང་གནས། ། ཕྱོགས་བཅུའི་སངས་རྒྱས་ཐམས་ཅད་ཀྱི། ། གསང་བ་རྣམ་གསུམ་བསྙེན་བཀུར་བྱེད། ། འོད་ཟེར་ལྔ་ཡི་མདོག་འདྲའི་འོད། ། རང་གི་སྔགས་ལ་རལ་གྲི་བསྒོམ། །
མིག་ཡངས་ལག་ན་ཐོགས་ནས་ནི། ། རྡོ་རྗེ་གསུམ་རིག་འཛིན་པར་འགྱུར། ། ཁམས་གསུམ་ཆེན་པོས་མཆོད་བྱ་དང་། ། ཚངས་དབང་ལྷ་མིན་ཕྱག་བྱས་པ། ། སྟོང་གསུམ་ན་ནི་གཅིག་པུ་བ། ། གསང་བ་འཛིན་པའི་མཆོག་ཏུ་འགྱུར། ། སྐུ་གསུང་ཐུགས་ཀྱི་རྡོ་རྗེ་རྣམས། ། སེམས་ཀྱིས་གང་ཞིག་འདོད་པ་ནི། ། རྡོ་རྗེ་ཐུགས་ལས་རབ་ཏུ་བྱུང་། ། དེ་ལྟ་བུ་ཡི་དངོས་གྲུབ་སྟེར། །
རལ་གྲི་ཐམས་ཅད་དམ་པ་ཞེས་བྱ་བའི་ཏིང་ངེ་འཛིན་ཏོ། ། ཨོཾ་ཡིག་རིལ་བུ་ཙ་ན་ཀའི། ། འབྲུ་ཚད་ཙམ་དུ་བསམས་ནས་ནི། ། དབུས་སུ་རང་གི་ལྷ་ཡི་གཟུགས། ། བསམས་ཏེ་ཁ་རུ་བསྒོམ་པར་བྱ། ། དེ་ནི་དེ་མ་ཐག་ཉིད་དུ། ། བྱང་ཆུབ་ཡེ་ཤེས་འོད་འདྲར་འགྱུར། ། ཉི་མ་ཤར་བའི་འོད་འདྲ་ཞིང་། ། འཛམ་བུ་ཆུ་བོའི་གསེར་གྱི་མདོག ། ཨཱཿཡིག་རེལ་བུ་ཙ་ན་ཀའི། །
འབྲུ་ཚད་ཙམ་དུ་བསམས་ནས་ནི། ། དབུས་སུ་རང་གི་ལྷ་ཡི་གཟུགས། ། བསམས་ཏེ་ཁ་རུ་བསྒོམ་པར་བྱ། ། དེ་ནི་དེ་མ་ཐག་ཉིད་དུ། ། བྱང་ཆུབ་ཡེ་ཤེས་འོད་འདྲར་འགྱུར། ། ཉི་མ་ཤར་བའི་འོད་འདྲ་ཞིང་། ། འཛམ་བུ་ཆུ་བོའི་གསེར་གྱི་མདོག ། ཧཱུྃ་ཡིག་རིལ་བུ་ཙ་ན་ཀའི། ། འབྲུ་ཚད་དུ་ནི་བསམས་ནས་ནི། ། དབུས་སུ་རང་གི་ལྷ་ཡི་གཟུགས། །
བསམས་ཏེ་ཁ་རུ་བསྒོམ་པར་བྱ། ། དེ་ནི་དེ་མ་ཐག་ཉིད་དུ། ། རྡོ་རྗེའི་སྐུ་དང་འོད་འདྲར་འགྱུར། ། ཉི་མ་ཤར་བའི་འོད་འདྲ་ཞིང་། ། འཛམ་བུ་ཆུ་བོའི་གསེར་འོད་འདྲ། ། མཁའ་དབྱིངས་གསལ་བའི་དཀྱིལ་གནས་པའི། ། རྣམ་པར་སྣང་མཛད་རབ་ཏུ་བསྒོམ། ། ལག་ཏུ་འཁོར་ལོ་རབ་བསྒོམས་ན། ། འཁོར་ལོའི་རིག་པ་འཛིན་པར་འགྱུར། ། འཁོར་ལོ་ཆེན་པོའི་རིགས་བསྒོམས་ཏེ། །
སངས་རྒྱས་སྐུ་ནི་རབ་སྦྱོར་བས། ། ཡེ་ཤེས་མཆོག་གི་སྒྲུབ་པ་འདི། ། ཡེ་ཤེས་རྡོ་རྗེ་དག་གིས་བྱ། ། མཁའ་དབྱིངས་རྡོ་རྗེའི་དབུས་གནས་པར། ། ཡེ་ཤེས་མི་བསྐྱོད་རབ་བསྒོམ་ཏེ། ། ལག་ཏུ་རྡོ་རྗེ་རྣམ་བསྒོམས་ན། ། རྡོ་རྗེའི་རིག་པ་འཛིན་པར་འགྱུར། ། རྡོ་རྗེ་ཆེན་པོའི་རིགས་བསྒོམས་ཏེ། ། རྡོ་རྗེའི་སྐུར་ནི་རབ་སྦྱོར་བས། ། རྡོ་རྗེ་མཆོག་གི་སྒྲུབ་པ་འདི། །
ཡེ་ཤེས་རྡོ་རྗེ་དག་གིས་བྱ། ། མཁའ་དབྱིངས་རིན་ཆེན་དབུས་གནས་པར། ། རིན་ཆེན་རྡོ་རྗེ་རབ་ཏུ་བསྒོམ། ། ལག་ཏུ་རིན་ཆེན་རབ་བསྒོམས་ན། ། རིན་ཆེན་རིག་པ་འཛིན་པར་འགྱུར། ། རིན་ཆེན་ཆེན་པོའི་རིགས་བསྒོམས་ནས། ། རིན་ཆེན་སྐུར་ནི་རབ་སྦྱོར་བས། ། རིན་ཆེན་མཆོག་གི་སྒྲུབ་པ་འདི། ། ཡེ་ཤེས་རྡོ་རྗེ་དག་གིས་བྱ། ། མཁའ་དབྱིངས་ཆོས་ཀྱི་དབུས་གནས་པར། །
ཚེ་དཔག་མེད་པར་རབ་ཏུ་བསྒོམ། ། ལག་ཏུ་པདྨོ་རབ་བསྒོམས་ན། ། པདྨོ་རིག་པ་འཛིན་པར་འགྱུར། ། པདྨོའི་ཆེན་པོའི་རིགས་བསྒོམས་ནས། ། ཆོས་ཀྱི་སྐུར་ནི་རབ་སྦྱོར་བས། ། པདྨོའི་མཆོག་གི་སྒྲུབ་པ་འདི། ། ཡེ་ཤེས་རྡོ་རྗེ་དག་གིས་བྱ། ། མཁའ་དབྱིངས་དམ་ཚིག་དབུས་གནས་པར། ། དོན་ཡོད་ཡེ་ཤེས་རབ་ཏུ་བསྒོམ། ། ལག་ཏུ་རལ་གྲི་རབ་བསྒོམས་ན། །
རལ་གྲིའི་རིག་པ་འཛིན་པར་འགྱུར། ། དམ་ཚིག་ཆེན་པོའི་རིགས་བསྒོམས་ཏེ། ། དམ་ཚིག་སྐུར་བ་རབ་སྦྱོར་བས། ། དམ་ཚིག་མཆོག་གི་སྒྲུབ་པ་འདི། ། ཡེ་ཤེས་རྡོ་རྗེ་དག་གིས་བྱ། ། རྩེ་གསུམ་ཡེ་ཤེས་ལྕགས་ཀྱུ་སོགས། ། རྡོ་རྗེའི་ཁྱད་པར་གྱིས་བསྒྲུབས་ན། ། སྐུ་གསུང་ཐུགས་ཀྱི་སྒྲུབ་པ་ཡིས། ། བསམ་གཏན་དེས་ནི་འགྲུབ་པར་འགྱུར། ། བཅོམ་ལྡན་འདས་དམ་ཚིག་ཆེན་པོའི་དངོས་གྲུབ་རྡོ་རྗེས་དེ་སྐད་ཅེས་བཀའ་སྩལ་ཏོ། །
ལམ་གྱི་བཞི་མདོའམ་ཤིང་གཅིག་དྲུང་། ། མཚན་མ་གཅིག་དང་ཞི་གནས་སུ། ། རྡོ་རྗེ་དགུག་པའི་ཁྱད་པར་གྱིས། ། སྒྲུབ་པ་པོས་ནི་རྟག་ཏུ་བསྒྲུབ། ། སྦྱོར་གསུམ་སྔགས་ཀྱི་སྐྱེས་བུ་ནི། ། རྡོ་རྗེ་ཅན་གསུམ་སྦྱོར་བསམས་ནས། ། སྐུ་དང་གསུང་ཐུགས་ལྕགས་ཀྱུ་ནི། ། སངས་རྒྱས་ཡེ་ཤེས་བློ་ལྡན་གྱི། ། རླུང་གི་དཀྱིལ་འཁོར་མཆོག་གནས་པ། ། སངས་རྒྱས་འགུགས་པ་དམ་པ་ཡིན། །
དམ་ཚིག་ལས་བྱུང་ཕྱོགས་བཅུ་པ། ། རྡོ་རྗེས་བཀུག་ནས་ཉེ་བར་སྤྱོད། ། ནམ་མཁའ་དབྱིངས་ཀྱི་དམ་ཚིག་རྡོ་རྗེ་དགུག་པའོ། ། རྣམ་པར་སྣང་མཛད་འཁོར་ལོ་ཆེ། ། རྒྱལ་གནས་ལྕགས་ཀྱུ་བསམས་ནས་ནི། ། རྡོ་རྗེ་པདྨ་ལ་སོགས་པས། ། དམ་ཚིག་དགུག་པའི་མཆོག་ནི་བྱ། ། ཁམས་གསུམ་གྱི་དམ་ཚིག་དགུག་པའོ། ། རྣམ་པ་ཀུན་གྱི་མཆོག་ལྡན་པའི། ། སངས་རྒྱས་སྐུ་ནི་རྣམ་བསྒོམས་ལ། །
ལག་ཏུ་སྐུ་དང་གསུང་ཐུགས་ནི། ། ཀྱོ་བ་ལ་སོགས་རབ་ཏུ་བསྒོམ། ། འདི་ལྟ་བུ་ཡི་སྦྱོར་བ་ཡིས། ། དེ་ནི་གནས་ལས་བྱེད་པར་འགྱུར། ། རྣམ་པ་ཀུན་གྱི་མཆོག་ལྡན་པའི། ། རྡོ་རྗེ་སྐུ་ནི་རྣམ་བསྒོམས་ཤིང་། ། ལྕེ་ཡི་རྡོ་རྗེའི་སྦྱོར་བས་བསྒོམ། ། རྡོ་རྗེའི་གསུང་དང་འདྲ་བར་འགྱུར། ། རྣམ་པ་ཀུན་གྱི་མཆོག་ལྡན་པའི། ། སངས་རྒྱས་སྐུར་ནི་རྣམ་བསྒོམས་ལ། །
ལག་ཏུ་བསྒྲུབ་བྱ་བསམས་ན་ནི། ། རྡོ་རྗེ་དང་ནི་འདྲ་བར་འགྱུར། ། གསང་གསུམ་དམ་ཚིག་མཆོད་པའི་མཆོག ། མཆོད་པས་མཆོད་ནས་རབ་བསྒྲུབ་འདི། ། དེ་ནི་སངས་རྒྱས་ཐམས་ཅད་ཀྱི། ། གསང་བའི་སྙིང་པོ་བསྡུས་པ་ཡིན། ། བཅོམ་ལྡན་འདས་གསང་བ་ཆེན་པོའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུང་མཆོད་བསྒྲུབ་པར་བྱ། ། བཤང་གཅི་དམ་ཚིག་མཆོག་གིས་ནི། །
རིག་པ་འཛིན་པའི་གཙོ་བོར་འགྱུར། ། གླང་པོའི་ཤ་ཡི་དམ་ཚིག་གིས། ། མངོན་ཤེས་ལྔ་ཉིད་ཐོབ་པར་བྱ། ། རྟ་ཤ་དག་གི་དམ་ཚིག་གིས། ། མི་སྣང་བ་ཡི་བདག་པོར་འགྱུར། ། ཁྱི་ཤ་དག་གི་དམ་ཚིག་གིས། ། དངོས་གྲུབ་ཐམས་ཅད་འགྲུབ་པར་འགྱུར། ། བ་གླང་ཤ་ཡི་དམ་ཚིག་གིས། ། རྡོ་རྗེ་དགུག་པའི་མཆོག་ཏུ་འགྱུར། ། ཤ་རྣམས་ཐམས་ཅད་མ་རྙེད་ན། །
ཐམས་ཅད་བསམས་པས་རྣམ་པར་བརྟག ། རྡོ་རྗེའི་སྦྱོར་བ་འདི་བྱས་ན། ། སངས་རྒྱས་ཐམས་ཅད་བྱིན་གྱིས་རློབ། ། རྣམ་པ་ཀུན་མཆོག་ལྡན་པ་ཡི། ། སྐུ་གསུང་ཐུགས་ནི་རྡོ་རྗེ་ཅན། ། སྙིང་གར་ཡེ་ཤེས་དམ་ཚིག་དང་། ། དབུ་རྒྱན་རྡོ་རྗེ་མཆོག་འཛིན་པ། ། སངས་རྒྱས་ཐམས་ཅད་མཉེས་འགྱུར་ལ། ། འདི་ནི་དམ་ཚིག་ཚུལ་གྱི་མཆོག ། དམ་ཚིག་མཆོག་གི་བྱ་བ་ནི། །
དངོས་གྲུབ་ཐམས་ཅད་བྱེད་པའི་མཆོག ། དམ་ཚིག་ཐམས་ཅད་ཀྱི་ཡེ་ཤེས་རྡོ་རྗེའི་ཟས་ཞེས་བྱ་བའི་ཏིང་ངེ་འཛིན་ཏོ། ། ལྕེ་ནི་དམ་ཚིག་རྡོ་རྗེ་མཆོག ། ཧཱུྃ་ཡིག་རྡོ་རྗེ་ཅན་བསྒོམས་ཏེ། ། བདུད་རྩི་ལྔ་ཡིས་སྦྱོར་བ་ཡིས། ། ཟོས་ན་རྡོ་རྗེ་གསུམ་ཐོབ་འགྱུར། ། འདི་ནི་རྡོ་རྗེའི་ཚུལ་མཆོག་ཏེ། ། ཨཱཿདང་ཨོཾ་གྱི་དམ་ཚིག་ཀྱང་། ། འདི་ལྟ་བུ་ཡི་སྦྱོར་བ་ཡིས། ། རྡོ་རྗེ་སེམས་དཔའ་འདྲ་བར་འགྱུར། །
རྡོ་རྗེ་དམ་ཚིག་བདུད་རྩིའི་ཕྲེང་བ་ཞེས་བྱ་བའི་ཏིང་ངེ་འཛིན་ཏོ། ། རྡོ་རྗེ་དམ་ཚིག་གསུམ་འགྲུབ་མཆོག ། སྐུ་གསུང་རྡོ་རྗེ་ཅན་དུ་འགྱུར། ། ཕྱོགས་བཅུའི་སེམས་ཅན་ཐམས་ཅད་ཀྱི། ། ཡིད་བཞིན་ནོར་བུའི་རྒྱ་མཚོར་འགྱུར། ། འཇིག་རྟེན་ཁམས་ནི་ཐམས་ཅད་དུ། ། རྡོ་རྗེའི་བདག་ཉིད་སྣང་བར་བྱེད། ། འཁོར་ལོའི་དམ་ཚིག་གྲུབ་པ་མཆོག ། སངས་རྒྱས་སྐུ་དང་མཉམ་པར་འགྱུར། ། གངྒཱའི་བྱེ་སྙེད་ཐམས་ཅད་དུ། །
ཀུན་ནས་གྲུབ་པ་རྣམ་པར་སྤྱོད། ། ཐམས་ཅད་དམ་ཚིག་མཆོག་གིས་ནི། ། རིག་པ་འཛིན་པའི་གཙོ་བོར་འགྱུར། ། ཐམས་ཅད་དམ་ཚིག་གཟུགས་མཆོག་ནི། ། རྡོ་རྗེ་སྐུ་ནི་རབ་བསྒོམས་པས། ། མི་སྣང་གྱུར་པ་ཐམས་ཅད་ལ། ། སྟོང་གསུམ་གཅིག་པུས་སྣང་བྱེད་པས། ། སངས་རྒྱས་ཀུན་གྱི་འཕྲོག་པ་དང་། ། ལྷ་མཆོག་བུ་མོ་དག་ལ་སྤྱོད། ། གངྒཱའི་བྱེ་སྙེད་སངས་རྒྱས་རྣམས། །
རྡོ་རྗེ་གསུམ་གྱི་གནས་བཞུགས་པ། ། རང་ལག་སྐྱུ་རུ་ར་བཞག་བཞིན། ། རྡོ་རྗེའི་མིག་གིས་མཐོང་བར་འགྱུར། ། གངྒཱའི་བྱེ་སྙེད་ཞིང་རྣམས་ན། ། སྒྲ་གྲག་པ་ནི་ཇི་སྙེད་པ། ། རྣ་བའི་དྲུང་ན་འཁོད་པ་བཞིན། ། མངོན་ཤེས་ཁྱུ་མཆོག་གིས་ཐོས་འགྱུར། ། གངྒཱའི་བྱེ་སྙེད་ཞིང་དག་གི ། སེམས་ཅན་ཀུན་གྱི་སེམས་རྣམས་ནི། ། སྐུ་གསུང་ཐུགས་ཀྱི་མཚན་ཉིད་ཅན། །
རོལ་མོ་ལྟར་བྱུང་སེམས་རིག་འགྱུར། ། བསྐལ་བ་གངྒཱའི་བྱེ་སྙེད་དུ། ། འཁོར་བར་གནས་པར་འབྱུང་བ་ཡི། ། སྔོན་གྱི་གནས་ཀྱི་གཏན་ཚིགས་རྣམས། ། ཞག་གསུམ་ལོན་པ་བཞིན་དུ་དྲན། ། གངྒཱའི་བྱེ་མ་སྙེད་ཀྱི་སྐུ། ། སངས་རྒྱས་སྤྲིན་ལ་སོགས་བརྒྱན་པས། ། བསྐལ་བ་གངྒཱའི་བྱེ་སྙེད་དུ། ། རྫུ་འཕྲུལ་མཆོག་གི་རྡོ་རྗེས་འགེངས། ། བཅོམ་ལྡན་འདས་དམ་ཚིག་མངོན་པར་མཁྱེན་པས་དེ་སྐད་ཅེས་བཀའ་སྩལ་ཏོ། །
དེ་ལ་མངོན་པར་ཤེས་པ་ལྔ་ནི་རྡོ་རྗེའི་སྤྱན་དང་། རྡོ་རྗེའི་སྙན་དང་། རྡོ་རྗེའི་ཐུགས་དང་། རྡོ་རྗེའི་གནས་དང་། རྡོ་རྗེའི་རྫུ་འཕྲུལ་ལོ། ། སངས་རྒྱས་མངོན་ཤེས་དོན་གྲུབ་ཅིང་། ། སངས་རྒྱས་སྐུ་དང་འདྲ་བར་འགྱུར། ། གངྒཱའི་བྱེ་སྙེད་གྲངས་མེད་པའི། ། འཁོར་གྱིས་ཡོངས་སུ་བསྐོར་ནས་སུ། ། རྡོ་རྗེའི་སྐུ་དང་གསུང་དང་ཐུགས། །
འཇིག་རྟེན་ཁམས་ཀུན་རྣམ་པར་བཀྲོད། ། བསྙེན་པའི་དམ་ཅིག་སྦྱོར་བ་དང་། ། ཉེ་བར་སྒྲུབ་པ་འབྱུང་བ་དང་། ། སྒྲུབ་པའི་དོན་དུ་དམ་ཚིག་དང་། ། སྒྲུབ་པ་ཆེན་པོ་དག་དང་བཞི། ། ཤེས་བྱས་རྡོ་རྗེའི་བྱེ་བྲག་གིས། ། དེ་ནས་ལས་རྣམས་བསྒྲུབ་པར་བྱ། ། བསྙེན་པས་ཏིང་འཛིན་རབ་སྦྱོར་བ། ། བྱང་ཆུབ་མཆོག་ནི་བསྒོམ་པར་བྱ། ། ཉེ་བར་སྒྲུབ་པ་གྲུབ་མཆོག་ལ། །
རྡོ་རྗེའི་སྐྱེ་མཆེད་རྣམ་དཔྱད་པ། ། སྒྲུབ་པ་བསྐུལ་བ་རབ་བརྗོད་པ། ། སྔགས་དང་བདག་པོ་རྣམ་བསྒོམ་པ། ། སྒྲུབ་པ་ཆེན་པོ་བྱེད་པའི་ཚེ། ། རང་སྔགས་རྡོ་རྗེ་ཅན་གྱི་གཟུགས། ། དབུ་རྒྱན་ལ་ནི་བདག་པོ་བསམ། ། ཡེ་ཤེས་རྡོ་རྗེ་འགྲུབ་པར་འགྱུར། ། བསྙེན་པ་ཡེ་ཤེས་བདུད་རྩིས་བྱ། ། ཐམས་ཅད་དུ་ནི་རྟག་ཏུ་ཉིད། ། འདི་གང་སྔགས་རྣམས་ཐམས་ཅད་ཀྱི། །
སྔགས་དང་དེ་ཉིད་དོན་སྒྲུབ་པའོ། ། དགོན་པ་ཆེན་པོའི་ས་ཕྱོགས་དང་། ། རབ་ཏུ་སྐྱེ་བོས་དབེན་པ་དང་། ། རི་བོ་ནགས་འདབ་ཆུ་ངོགས་སུ། ། རྟག་ཏུ་དངོས་གྲུབ་ཐོབ་པར་འགྱུར། ། བཅོམ་ལྡན་འདས་རྡོ་རྗེ་སྒྲུབ་པ་ཆེན་པོས་དེ་སྐད་ཅེས་བཀའ་སྩལ་ཏོ། ། ཡང་ན་རྡོ་རྗེ་བཞི་དག་གིས། ། བརྟུལ་ཞུགས་བརྟན་པས་བསྙེན་པར་བྱ། ། རྡོ་རྗེ་སྐུ་གསུམ་མཉམ་དེ་ཡིས། ། བསྒོམས་ན་དངོས་གྲུབ་ཐོབ་པར་འགྱུར། །
ཐུན་བཞི་རྣམས་དང་རབ་སྦྱོར་བས། ། གནས་ལྔར་བློ་དང་ལྡན་པ་ཡིས། ། ཨོཾ་གྱི་ཡི་གེ་བསྒོམས་ནས་ནི། ། ཡེ་ཤེས་རྡོ་རྗེས་སྡོམ་པ་བསྟན། ། ཞག་བདུན་དང་ནི་ཟླ་ཕྱེད་དང་། ། ཟླ་གཅིག་ཟླ་བ་ཕྱེད་དང་གཉིས། ། རྡོ་རྗེ་དམ་ཚིག་བསྒྲུབས་ན་ནི། ། དངོས་གྲུབ་མྱུར་དུ་ཐོབ་པར་འགྱུར། ། ཞག་གྲངས་བྱེ་བྲག་རབ་དབྱེ་བས། ། ང་ཡིས་རྒྱས་པར་རབ་ཏུ་བསྟན། །
ཕྱོགས་ཀྱི་ནང་ལས་དངོས་གྲུབ་གསུངས། ། གསང་བ་མཆོག་ལས་བྱུང་རྣམས་ཀྱིས། ། དེ་ལ་འདི་ནི་ཉེ་བར་བསྒྲུབ་པའི་སྡོམ་པའི་ཡུལ་ལོ། ། སངས་རྒྱས་སྐུ་འཛིན་དཔལ་དང་ལྡན། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབ་གནས་དེང་། ། སྐུ་ཡི་རྡོ་རྗེ་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབ་གནས་དེང་། །
སྐུ་ཡི་རྡོ་རྗེས་མཛད་དུ་གསོལ། ། དེ་ལ་འདི་ནི་སྒྲུབ་པའི་སྡོམ་པའི་ཡུལ་ལོ། ། ཆོས་ཉིད་གསུང་ལམ་དཔལ་དང་ལྡན། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབ་གནས་དེང་། ། གསུང་གི་རྡོ་རྗེས་མཛད་དུ་གསོལ། ། ཕྱོགས་བཅུར་ཞུགས་པའི་སངས་རྒྱས་རྣམས། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབ་གནས་དེང་། ། གསུང་གི་རྡོ་རྗེ་མཛད་དུ་གསོལ། །
དེ་ལ་འདི་ནི་སྒྲུབ་པ་ཆེན་པོའི་སྡོམ་པའི་ཡུལ་ལོ། ། རྡོ་རྗེ་ཐུགས་འཛིན་དཔལ་དང་ལྡན། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབ་གནས་དེང་། ། ཐུགས་ཀྱི་རྡོ་རྗེས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབ་གནས་དེང་། ། ཐུགས་ཀྱི་རྡོ་རྗེས་མཛད་དུ་གསོལ། ། སངས་རྒྱས་རྡོ་རྗེ་སེམས་དཔའ་འམ། །
ཡང་ན་ཆོས་ཀྱི་སེམས་དཔའང་རུང་། ། གལ་ཏེ་རྨོངས་བདག་ཉིད་འདའ་ན། ། ཚལ་བར་འགས་འདིར་གདོན་མི་ཟ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སྦྱོར་བ་དམ་ཚིག་སྒྲུབ་པ་མཆོག་ངེས་པར་བསྟན་པའི་ལེའུ་སྟེ་བཅུ་གཉིས་པའོ།། །། དེ་ནས་བཅོམ་ལྡན་འདས་བདེ་གཤེགས་ཀུན། ། ཡེ་ཤེས་རྡོ་རྗེ་མཆོག་འཛིན་དང་། ། སེམས་ཅན་ཀུན་དོན་ཡང་དག་འབྱུང་། ། བྱང་ཆུབ་སེམས་དཔའ་བློ་ལྡན་གྱིས། ། ཐུབ་པ་དོན་ཀུན་རྡོ་རྗེ་ཅན། ། སྟོན་པ་ཆེ་ལ་ཕྱག་འཚལ་ནས། །
དམ་ཚིག་དེ་ཉིད་མཁྱེན་པ་ལ། ། མཆོད་དེ་རྡོ་རྗེའི་དབྱངས་འདི་གསུངས། ། ཨེ་མའོ་སངས་རྒྱས་ཚུལ་རེ་བཟང་། ། ཨེ་མའོ་བྱང་ཆུབ་ཚུལ་གྱི་མཆོག ། ཨེ་མའོ་ཆོས་ཀྱི་ཚུལ་རེ་ཞི། ། ཨེ་མའོ་སྔགས་ཀྱི་ཚུལ་རེ་བསྟན། ། མ་སྐྱེས་པ་ཡི་ཆོས་རྣམས་ནི། ། ངོ་བོ་ཉིད་ཀྱིས་ཁྱད་པར་ཅན། ། རྣམ་པར་མི་རྟོག་ཡང་དག་ལ། ། ཡེ་ཤེས་འབྱུང་བར་རབ་ཏུ་གསུངས། །
ཡིད་འོང་སྔགས་རྣམས་ཀུན་བསྡུས་པ། ། རྡོ་རྗེ་བཟླས་པ་ཡེ་ཤེས་ཆེ། ། སྐུ་གསུམ་མི་ཕྱེད་དཀྱིལ་འཁོར་ནི། ། སངས་རྒྱས་ཡེ་ཤེས་ཐོབ་འགྱུར་བ། ། རྡོ་རྗེ་མི་ཕྱེད་གསུམ་བསྒོམས་པས། ། བཟླས་པ་རྡོ་རྗེའི་སྦྱོར་བ་ཡིས། ། སངས་རྒྱས་ཀུན་གྱིས་བྱིན་གྱིས་རློབ། ། རིགས་ནི་སྔགས་རྣམས་ཐམས་ཅད་ཀྱི། ། སྐུ་དང་གསུང་དང་ཐུགས་མཚན་ཉིད། ། སྔགས་ཀྱི་བཟླས་པ་དེ་རིང་གསུངས། །
ཡེ་ཤེས་རྒྱ་མཚོ་གསན་པ་དང་། ། སྐུ་གསུང་ཐུགས་ཀྱི་རྡོ་རྗེ་ཅན། ། སངས་རྒྱས་དུས་གསུམ་བྱུང་བ་རྣམས། ། རྡོ་རྗེ་སྔགས་ནི་རབ་བསྒོམས་པས། ། ཡེ་ཤེས་མཉམ་མེད་ཐོབ་འགྱུར་བ། ། བཅོམ་ལྡན་འདས་ཀྱི་བཤད་དུ་གསོལ། ། དེ་ནས་སྟོན་པ་རྡོ་རྗེ་འཛིན། ། ནམ་མཁའ་རྡོ་རྗེ་ཡེ་ཤེས་བྱུང་། ། བྱེད་སྐྱེད་དམ་པ་མཆོག་གི་གཙོས། ། རྡོ་རྗེ་བཟླས་པ་འདི་གསུངས་སོ། །
སྔགས་ཀུན་དོན་གྱི་བཟླས་པ་ནི། ། རྡོ་རྗེ་མི་ཕྱེད་གསུམ་མཚན་ཉིད། ། དབྱེ་བ་གསུམ་གྱི་རྡོ་རྗེའི་མཐར། ། བཀོད་པ་རྡོ་རྗེ་གསུམ་བརྗོད་བྱ། ། སྐུ་གསུང་ཐུགས་ཀྱི་གནས་རྣམས་སུ། ། སྤྲོ་བ་རྣམ་པ་གསུམ་དག་བྱ། ། རྡོ་རྗེ་བཟླས་པ་འདི་ཡིས་ནི། ། རྡོ་རྗེ་གསུམ་གྱི་ཐུགས་འདྲར་འགྱུར། ། སངས་རྒྱས་རྣམས་ཀྱི་སྐུ་གསུང་ཐུགས། ། བསྒོམས་ནས་མཆོད་པའི་མཆོག་བརྟག་པ། །
ཡེ་ཤེས་རྡོ་རྗེས་བྱས་ན་ནི། ། རྡོ་རྗེ་གསུམ་གྱི་ཐུགས་འདྲར་འགྱུར། ། སངས་རྒྱས་རྣམས་ཀྱི་སྐུ་གསུང་ཐུགས། ། བསམས་ནས་མཆོད་པའི་མཆོག་བརྟག་པ། ། ཡེ་ཤེས་རྡོ་རྗེ་རབ་ཏུ་བྱ། ། འདི་ནི་བྱང་ཆུབ་མཆོག་འཐོབ་པའོ། ། ཡང་ན་དབྱེ་བ་རྣམ་གསུམ་གྱིས། ། སོ་སོ་སོ་སོར་སྤྲོ་བར་བྱ། ། སྐུ་དང་གསུང་ཐུགས་བདག་མེད་པ། ། ཡེ་ཤེས་སེམས་ཀྱིས་ཡང་དག་སྤྲོ། །
བརྗོད་ནས་རྡོ་རྗེ་སྤྲོ་བྱ་ཞིང་། ། རྫོགས་ནས་རབ་ཏུ་བསྡུ་བར་བྱ། ། འདི་ནི་ཡེ་ཤེས་སྤྱན་ཕྱེ་བའི། ། སངས་རྒྱས་རྣམས་ནི་ཀུན་གྱི་ཡིན། ། སྐུ་ཡི་རྡོ་རྗེ་རྫོགས་བྱང་ཆུབ། ། དངོས་དང་དངོས་མེད་རྣམ་དཔྱད་པ། ། སངས་རྒྱས་སྐུ་ཞེས་བྱ་བར་གསུངས། ། དེ་ནི་སྐུ་ཡི་བཟླས་པར་བཤད། ། གསུང་གི་དམ་ཚིག་རྫོགས་བྱང་ཆུབ། ། སྒྲ་དང་སྒྲ་མིན་རྣམ་དཔྱད་པ། །
གསུང་གི་རྡོ་རྗེ་ཞེས་གསུངས་ཏེ། ། དེ་ནི་གསུང་གི་བཟླས་པར་བཤད། ། ཐུགས་ཀྱི་དམ་ཚིག་རྫོགས་བྱང་ཆུབ། ། གནས་པའི་རྡོ་རྗེ་རྣམ་དཔྱད་པ། ། ཐུགས་ཀྱི་རྡོ་རྗེ་ཞེས་གསུངས་ཏེ། ། དེ་ནི་ཐུགས་ཀྱི་བཟླས་པར་བཤད། ། དོན་གྱི་རྗེས་རྟོགས་བཟླས་པ་ནི། ། ངོ་བོ་ཉིད་བྱུང་བཟང་པོ་ཡིས། ། དུས་གསུམ་སངས་རྒྱས་རྣམས་དཔྱད་པ། ། དེ་ནི་རིན་ཆེན་བཟླས་པར་བཤད། །
སངས་རྒྱས་ཞིང་ལས་ཐམས་ཅད་དུ། ། སྐུ་ཡི་སྤྲིན་རྣམས་སྤྲོ་བ་ནི། ། བཞུད་ཅིང་བྱོན་པ་རྡོ་རྗེ་དོན། ། དེ་ནི་དོན་ཡོད་བཟླས་པར་བཤད། ། ཁྲོ་བོའི་དམ་ཚིག་ཤེས་པ་ཡིས། ། རང་གི་རྡོ་རྗེས་བསྒྲགས་དཀྱིལ་འཁོར། ། སྔགས་ཀྱི་ཡི་གེའི་ཚིག་ཐོས་པ། ། དེ་ནི་ཁྲོ་བོའི་བཟླས་པར་བཤད། ། འདོད་པའི་དོན་གྱིས་མྱོས་གྱུར་པ། ། སེམས་ཅན་ཀུན་ལ་ཕན་དགའ་མེད། །
སེམས་ཅན་གཏི་མུག་གནས་ལ་འཇོག ། དེ་ནི་གཏི་མུག་བཟླས་པར་བཤད། ། འདོད་ཆགས་རྡོ་རྗེ་ལས་བྱུང་ཚིག ། ལུས་དང་ངག་སེམས་ལ་གནས་པ། ། སེམས་ཅན་འདོད་ཆགས་མཚོར་གནས་བཞག ། དེ་ནི་འདོད་ཆགས་བཟླས་པར་བཤད། ། ཞེ་སྡང་རྡོ་རྗེ་ལས་བྱུང་སེམས། ། ལུས་དང་ངག་སེམས་ལ་གནས་པ། ། སེམས་ཅན་ཞེ་སྡང་གནས་ལ་བཞག ། དེ་ནི་ཞེ་སྡང་བཟླས་པར་བཤད། །
དམ་ཚིག་རྡོ་རྗེ་གསུམ་དེ་ཉིད། ། དམ་ཚིག་རྡོ་རྗེ་ཅན་དབུ་མ། ། དེ་ཉིད་དམ་ཚིག་རྡོ་རྗེ་ཡི། ། མ་ནིང་བཟླས་པ་ཞེས་བཤད་དོ། ། འདོད་ཆགས་དེ་ཉིད་དོན་བསྒོམ་པ། ། རྡོ་རྗེ་བདག་པོ་ཐམས་ཅད་ན། ། སེམས་ཅན་ཀུན་ལ་ཕན་འདོད་པའི། ། འདོད་ཆགས་ལས་སྐྱེས་བྱང་ཆུབ་མཛད། ། རིག་པ་ཆེན་པོ་སྤྱན་ལ་སོགས། ། རྟག་ཏུ་འདོད་པའི་དོན་བརྩོན་པ། །
འདོད་པའི་ལོངས་སྤྱོད་དག་གིས་ནི། ། ཇི་ལྟར་འདོད་པ་བསྟེན་ན་འགྲུབ། ། གཏི་མུག་དམ་ཚིག་ལས་བྱུང་། ། རིག་པའི་རྒྱལ་པོ་རྡོ་རྗེ་ཅན། ། མ་ནིང་དག་གི་གནས་གྲུབ་པ། ། དངོས་གྲུབ་དམ་པ་རབ་ཏུ་སྟེར། ། ཁྲོ་བོ་ཞེ་སྡང་གནས་ལས་སྐྱེས། ། རྟག་ཏུ་གསོད་ལ་བརྩོན་པ་རྣམས། ། གསོད་པའི་དོན་གྱིས་སྒྲུབ་པ་པོ། ། མཆོག་གི་ཆོས་ཅན་གྱིས་འགྲུབ་འགྱུར། །
བཅོམ་ལྡན་འདས་སྐྱེས་བུ་ཆེན་པོའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། ཡེ་ཤེས་འཁོར་ལོ་ཅན་གྱིས་ནི། ། སྙིང་གའི་དབུས་སུ་འཁོར་ལོ་བསྒོམ། ། གསལ་བའི་དཀྱིལ་འཁོར་དབུས་གནས་པ། ། དབུས་སུ་འཁོར་ལོའི་དོན་བསྒོམ་མོ། ། ཡེ་ཤེས་རྡོ་རྗེ་ཅན་གྱིས་ནི། སྙིང་གའི་དབུས་སུ་རྡོ་རྗེ་བསྒོམ། ། རྡོ་རྗེ་དཀྱིལ་འཁོར་དབུས་གནས་པ། ། རྡོ་རྗེའི་སྔགས་དོན་བསྒོམ་པར་བྱ། ། རིན་ཆེན་ཡེ་ཤེས་ཅན་གྱིས་ནི། །
སྙིང་གའི་དབུས་སུ་རིན་ཆེན་བསྒོམ། ། རིན་ཆེན་དཀྱིལ་འཁོར་དབུས་གནས་པ། ། རིན་ཆེན་སྔགས་དོན་བསྒོམ་པར་བྱ། ། པདྨ་ཡེ་ཤེས་ཅན་གྱིས་ནི། ། སྙིང་གའི་དབུས་སུ་པདྨ་བསྒོམ། ། ཆོས་ཀྱི་དཀྱིལ་འཁོར་དབུས་གནས་པ། ། པདྨའི་སྔགས་དོན་བསྒོམ་པར་བྱ། ། རལ་གྲི་ཡེ་ཤེས་ཅན་གྱིས་ནི། ། སྙིང་གའི་དབུས་སུ་རལ་གྲི་བསྒོམ། ། དམ་ཚིག་དཀྱིལ་འཁོར་དབུས་གནས་པ། །
རལ་གྲིའི་སྔགས་དོན་བསྒོམ་པར་བྱ། ། དཀྱིལ་འཁོར་ཀུན་གྱི་ངོས་རྣམས་སུ། ། སངས་རྒྱས་ལྔ་རྣམས་དགོད་པར་བྱ། ། འོད་ཟེར་ལྔ་ཡི་བྱེ་བྲག་གིས། ། སྤྲོས་ན་བྱང་ཆུབ་ཐོབ་པར་འགྱུར། ། སྔགས་རྣམས་ཐམས་ཅད་སྤྲོ་བ་ནི། ། བྱེ་བྲག་རྣམ་པ་གཉིས་སུ་བསྒྲགས། ། སྐུ་གསུང་རྡོ་རྗེའི་བྱེ་བྲག་གིས། ། སྤྲོ་བ་དང་ནི་བསྡུ་བར་བྱ། ། ལུས་ནི་སྐུ་ཡི་ངོ་བོ་ཉིད། །
སེམས་ནི་ཐུགས་ཀྱི་ངོ་བོ་ཉིད། ། ངག་ནི་གསུང་གི་རང་བཞིན་གྱིས། ། མཆོད་ན་མཆོད་པའི་གནས་ཐོབ་འགྱུར། ། དཀྱིལ་འཁོར་ཆེན་པོའི་འཁོར་ལོ་ཡིས། ། རྡོ་རྗེ་ལྔ་ནི་བསྒོམ་པར་བྱ། ། སྐུ་གསུང་རྡོ་རྗེའི་དབུས་སུ་ནི། ། རང་གི་བདག་པོའི་གཟུགས་བསམས་ནས། ། རང་གི་སྔགས་ཀྱི་རྡོ་རྗེ་གཟུགས། ། དཀྱིལ་འཁོར་རྣམ་པ་བཞི་དག་ནི། ། ཁ་དོག་རྣམ་བཞིར་ཀུན་བརྟགས་ལ། །
སྙིང་གར་སྔགས་ཀྱི་དོན་བསྒོམ་པ། ། རྡོ་རྗེ་རྣམ་པ་བཞི་ཡི་ལས། ། བསམ་གཏན་རྡོ་རྗེ་ཅན་དག་བྱེད། ། འདི་ནི་སྔགས་རྣམས་ཐམས་ཅད་ཀྱི། ། མཆོག་ཏུ་རྟག་པ་གསང་ཆེན་ནོ། ། ཞི་བ་ལ་ནི་སྤྱན་གྱི་ཚུལ། ། རྒྱས་པ་པདྨོ་རྡོ་རྗེ་ཅན། ། དབང་ལ་རྣམ་པར་སྣང་མཛད་གནས། ། རྡོ་རྗེ་ཁྲོ་བོ་མངོན་སྤྱོད་ལ། ། འདི་དེ་རྡོ་རྗེ་ཐམས་ཅད་ཀྱི། །
གསང་བ་སྐུ་གསུམ་ལས་བྱུང་བས། ། སྤྲུལ་པ་སྔགས་རྣམས་ཐམས་ཅད་ཀྱི། ། བྱ་བའི་རོལ་མོས་མཚན་པ་འོ། ། མ་དད་སྨྲ་བའི་སེམས་ཅན་དང་། ། སློབ་དཔོན་རྗེ་རྗེ་ཅན་སྨོད་པ། ། གདུག་པའི་སེམས་ཅན་གཞན་རྣམས་ལའང་། ། རབ་ཏུ་བསྐུལ་བ་འདི་བྱ་འོ། ། བཅོམ་ལྡན་འདས་ཡེ་ཤེས་ཆེན་པོ་འཁོར་ལོ་རྡོ་རྗེ་དེ་སྐད་ཅེས་བཀའ་སྩལ་ཏོ། ། ཁམས་གསུམ་གནས་པའི་སེམས་ཅན་རྣམས། ། སངས་རྒྱས་སྐུར་ནི་རྣམ་བསྒོམས་ལ། །
དགྲ་བོ་བསད་པར་བསམ་ནས་སུ། ། དེ་ནས་ལས་རྣམས་བརྩམ་པར་བྱ། ། ནམ་མཁའི་དབྱིངས་ཀྱི་དབུས་གནས་པ། ། རྡོ་རྗེ་རྩེ་ལྔ་ཞལ་བཞི་པ། ། རྣམ་པ་ཀུན་གྱི་མཆོག་དང་ལྡན། ། རྡོ་རྗེ་སེམས་དཔར་རྣམ་པར་བསྒོམ། ། དུས་གསུམ་དམ་ཚིག་ལས་བྱུང་བའི། ། སངས་རྒྱས་འཁོར་ལོ་རྣམ་བསྒོམས་ལ། ། སངས་རྒྱས་འཁོར་ལོ་སྟོབས་པོ་ཆེ། ། ལག་པ་གཡས་པས་འདི་བྱ་འོ། །
ཕྱོགས་བཅུ་ནས་བྱུང་སེམས་ཅན་རྣམས། ། སངས་རྒྱས་སྐུ་ཡི་བྱེ་བྲག་གིས། ། བསྡུས་ཏེ་གོང་བུའི་ཚུལ་གྱིས་སུ། ། དེ་དག་རང་གི་ལུས་ལ་གཞུག ། སངས་རྒྱས་ཡེ་ཤེས་འཁོར་ལོ་ཅན། ། སླར་ཡང་སྤྲོ་བར་རབ་ཏུ་བྱ། ། ཁྲོས་པས་འཁྲུགས་པའི་ཁྲོ་བོ་བསམ། ། མི་སྡུག་རབ་གསལ་འཇིགས་སུ་རུང་། ། མཚོན་ཆ་སྣ་ཚོགས་མཆོག་འཛིན་པ། ། གསོད་པའི་དོན་གྱི་མཆོག་སེམས་པ། །
གདུག་པ་ཆེན་པོ་གསོད་པར་བྱེད། ། རྡོ་རྗེ་སེམས་དཔའ་རང་ཉིད་ཀྱང་། ། སངས་རྒྱས་སྐུ་གསུམ་མཆོག་སྩོལ་བས། ། རྡོ་རྗེ་གསུམ་གྱི་དཀྱིལ་འཁོར་གནས། ། དངོས་གྲུབ་སྟེར་འགྱུར་རྨོངས་བདག་ཉིད། ། འདི་ལ་ཐེ་ཚོམ་མི་བྱ་འོ། ། འདི་ནི་ཉིན་ཞག་བདུན་བྱ་སྟེ། ། སངས་རྒྱས་ཀྱིས་ཀྱང་མི་འགྲུབ་བོ། ། རྡོ་རྗེ་དམ་ཚིག་ཡེ་ཤེས་ཀྱི་བཀའི་འཁོར་ལོ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པར། །
འཁོར་ལོ་རྡོ་རྗེ་འབར་བས་བརྒྱན། ། རྣམ་པ་ཀུན་གྱི་མཆོག་དང་ལྡན། ། རྣམ་པར་སྣང་འཛད་རབ་ཏུ་བསྒོམ། ། དུས་གསུམ་དམ་ཚིག་ལས་བྱུང་བ། ། རྡོ་རྗེ་སེམས་དཔའ་གྲགས་ཆེན་པོ། ། རྡོ་རྗེ་མེ་སྟག་འཕྲོ་བ་ཅན། ། དེ་ཡི་ཕྱག་ན་བསྣམས་པར་བསྒོམ། ། ཕྱོགས་བཅུ་ནས་བྱུང་སེམས་ཅན་རྣམས། ། རྡོ་རྗེའི་སྐུ་ཡི་ཁྱད་པར་གྱིས ། འོད་ཟེར་ཚུལ་གྱིས་བསྡུས་ནས་ནི། །
དེ་དག་བདག་གི་ལུས་ལ་གཟུད། ། རྡོ་རྗེ་ཐམས་ཅད་སྤྲོ་བ་ནི། ། ཡེ་ཤེས་མཆོག་གི་གཉེན་གྱིས་བྱ། ། སྐུ་གསུང་ཐུགས་ཀྱི་སྦྱོར་བ་ཅན། ། སངས་རྒྱས་ཐམས་ཅད་བདག་ལ་གསོན། ། བདག་ནི་དཔལ་ལྡན་རྡོ་རྗེ་འཆང་། ། བཀའ་ཡི་འཁོར་ལོ་རབ་སྦྱོར་བས། ། གལ་ཏེ་དམ་ཚིག་ལས་འདས་ན། ། རྡོ་རྗེ་སྐུ་ལས་འབར་གཟུགས་ཀྱིས། ། སྐུ་གསུམ་ལས་བྱུང་དགས་པར་བགྱི། །
ཞིག་པར་འགྱུར་འདིར་གདོན་མི་འཚལ། ། འཁོར་ལོའི་དམ་ཚིག་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། སངས་རྒྱས་དཀྱིལ་འཁོར་རྡོ་རྗེ་ཅན། ། དམ་མཁའ་རྡོ་རྗེའི་དབུས་གནས་བསམ། ། གཤིན་རྗེ་གཤེད་ནི་འཁོར་ལོ་ཆེ། ། རང་གི་རྡོ་རྗེ་རབ་ཏུ་བརྟག ། དུས་གསུམ་སངས་རྒྱས་སེམས་དཔའ་རྣམས། ། སྐུ་གསུམ་དཀྱིལ་འཁོར་ལ་བཞུགས་པ། ། སླར་ཡང་སངས་རྒྱས་གཤིན་རྗེ་གཤེད། ། རྣམ་པ་འདྲ་བར་སྤྲོ་བར་བྱ། །
སེམས་ཅན་དུས་གསུམ་ལ་བཞུགས་པ། ། གདུག་སེམས་ཅན་དང་དགྲ་བོ་རྣམས། ། ཁྲོས་པས་ཐམས་ཅད་གསོད་པར་བསྒོམ། ། འདི་ནི་རྡོ་རྗེ་བཀའ་དཀྱིལ་འཁོར། ། དམ་ཚིག་ཐམས་ཅད་ལས་བྱུང་བ་གཤིན་རྗེ་གཤེད་ཀྱི་སྐུ་གསུམ་གྱི་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། སྐུ་གསུང་ཐུགས་ཀྱི་རྡོ་རྗེ་འམ། ། རང་སྔགས་དོན་གྱི་ཡོན་ཏན་ནམ། ། ཡང་ན་གཙུག་ཏོར་དམ་ཚིག་གིས། ། བཀའ་ཡི་འཁོར་ལོ་སྦྱར་བར་བྱ། ། སྔགས་ཀུན་བསྲུང་ཕྱིར་ཡེ་ཤེས་མཆོག །
རྡོ་རྗེ་ཅན་གྱིས་བྱ་བ་སྟེ། ། འདི་ནི་རྡོ་རྗེ་ཐམས་ཅད་ཀྱི། ། བྱང་ཆུབ་བསྲུང་བའི་དོན་ཞེས་བྱ། ། བཅོམ་ལྡན་འདས་བྱང་ཆུབ་སེམས་དཔའ་རྡོ་རྗེས་དེ་སྐད་ཆེས་བཀའ་སྩལ་ཏོ། ། ནམ་མཁའི་རྡོ་རྗེ་དབུས་གནས་པར། ། རྣམ་པར་སྣང་མཛད་སྐུ་མཆོག་ལས། ། འབྱུང་བའི་སྐུ་གསུམ་དམ་ཚིག་ཆོས། ། བསམས་ནས་གདན་དེ་རབ་ཏུ་བརྟག ། མཁའ་དབྱིངས་སངས་རྒྱས་ཐམས་ཅད་ཀྱིས། ། ཡོངས་སུ་གང་བར་རྣམ་པར་བསྒོམ། །
རང་སྔགས་ཡི་གེ་གནས་ཡེ་ཤེས། ། ཐུགས་ཀྱི་རྣམ་པར་བསྒོམ་པར་བྱ། ། སླར་ཡང་སངས་རྒྱས་སེམས་ཙམ་དུ། ། བསྒོམས་པ་རྣམས་ནི་རབ་ཏུ་བསྡུ། ། ཐུགས་ཀྱི་རྡོ་རྗེར་བྱས་ནས་སུ། ། སྐུ་གསུམ་ལ་ནི་དེ་དག་གཟུད། ། བཅོམ་ལྡན་འདས་ནམ་མཁའི་རྡོ་རྗེས་དེ་སྐད་ཅེས་བཀའ་སྩལ་ཏོ། ། རྡོ་རྗེའི་སྔགས་རིན་པོ་ཆེ་རབ་ཏུ་སྣང་བར་བྱེད་པ་ཞེས་བྱ་བའི་ཏིང་ངེ་འཛིན་ཏོ། ། རྣམ་པ་ཀུན་གྱི་མཆོག་ལྡན་པའི། ། རྡོ་རྗེ་སེམས་དཔའ་རབ་ཏུ་བསྒོམ། །
སངས་རྒྱས་རིམ་པར་བཀོད་ནས་ནི། ། ཆུ་ཡི་སྟེང་དུ་བཅག་པར་བྱ། ། རྐང་པ་མཉམ་བཞག་སྦྱོར་བ་ཡིས། ། སྤྱི་བོའི་སྟེང་དུ་རྐང་པ་བསྒོམ། ། བཅོམ་ལྡན་འདས་ངོ་བོ་ཉིད་དག་པས་དེ་སྐད་ཅེས་བཀའ་སྩལ་ཏོ། ། རྡོ་རྗེ་ཆུ་གཏེར་རྐང་པས་གནོན་པ་ཞེས་བྱ་བའི་ཏིང་ངེ་འཛིན་ཏོ། ། དབུས་སུ་དབང་ཆེན་དཀྱིལ་འཁོར་ནི། ། བསམས་ཏེ་ཁྲོ་བོའི་རིགས་བཞག་ལ། ། ལས་ཀྱི་རྡོ་རྗེ་གནས་གནོན་པ། ། དེ་ཡི་སྤྱི་བོར་བསྒོམ་པར་བྱ། །
མུ་སྟེགས་ཐམས་ཅད་དང་། ཕས་ཀྱི་རྒོལ་བའི་འཁྲུལ་འཁོར་གནོན་པ་ཞེས་བྱ་བའི་ཏིང་འཛིན་ཏོ། ། ཁྲོ་བོའི་གཟུགས་གསུམ་རྡོ་རྗེ་མཆོག ། གེ་སར་སེར་པོའི་མདོག་འདྲ་བ། ། ཐམས་ཅད་རི་ཡི་རྒྱལ་པོ་ལྟར། ། སྤྱི་བོར་བསམས་ནས་རབ་ཏུ་བསྒོམ། ། སངས་རྒྱས་དཔུང་ཡང་གནོན་བྱེད་ན། ། མི་དབང་ལ་འདིར་ཐེ་ཚོམ་མེད། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ལས་བྱུང་བས་དེ་སྐད་ཅེས་བཀའ་སྩལ་ཏོ། ། དཔུང་ཐམས་ཅད་གནོན་པ་ཞེས་བྱ་བའི་ཏིང་ངེ་འཛིན་ཏོ། །
དགྲ་བོ་སྐྲག་པའི་དམ་ཚིག་ལ། ། བསམ་གཏན་འདི་ནི་རབ་ཏུ་བརྟག ། སངས་རྒྱས་ཀྱིས་ཀྱང་གལ་ཏེ་བགྲོད། ། གསལ་བར་འགྱུར་འདི་གདོན་མི་ཟ། ། བཅོམ་ལྡན་འདས་རྡོ་རྗེ་གསུམ་གྱི་དམ་ཚིག་གིས་འདི་སྐད་ཅེས་གསུངས་ཏེ། ཡི་གེ་ཧཱུྃ་ལས་ཕུར་བུ་ཡི། ། ཚད་ནི་རྩེ་མོ་ལྔ་པ་སྟེ། ། རྡོ་རྗེ་ཕུར་བུར་བྱས་བསྒོམ་ལ། ། སྙིང་གར་དེ་ཡིས་འདི་རབ་བསྒོམ། ། སངས་རྒྱས་དཔུང་ནི་ཁྲོས་པ་ཡང་། །
འཇིག་པར་འགྱུར་འདིར་གདོན་མི་ཟ། ། དགྲ་རྨོངས་པ་མནོན་པར་བྱེད་པ་ཞེས་བྱ་བའི་ཏིང་ངེ་འཛིན་ཏོ། ། གྲོང་ཁྱེར་རམ་ནི་ཡང་ན་གྲོང་། ། ལྗོངས་སུ་ཡང་ནི་རབ་སྦྱར་བྱ། ། ནད་ཀུན་སྤོང་བའི་ཞི་བ་ཡང་། ། འདིས་ནི་རྟག་ཏུ་སྦྱར་བར་བྱ། ། བར་སྣང་ལ་གནས་རྡོ་རྗེ་ནི། ། རྩེ་མོ་ལྔ་པ་རྣམ་པར་བསྒོམ། ། བསྐལ་པ་སྲེག་པ་ལྟར་བསམས་ལ། ། སླར་ཡང་རབ་ཏུ་བསྡུ་བར་བྱ། །
སྤྲོ་བ་དག་ཀྱང་སླར་བྱ་འོ། ། རིན་ཆེན་ཡིད་བཞིན་ནོར་བུའི་འོད། ། ཆོས་ཀྱི་སྤྲིན་ནི་བསྒོམས་ནས་ཀྱང་། ། དབང་བསྐུར་བ་ནི་ཡང་དག་བྱ། ། རྡོ་རྗེའི་བསམ་གཏན་འདི་ཡིས་ནི། ། དགང་དཀའ་བ་ཡང་རབ་ཏུ་འགེངས། ། སྦྱིན་པའི་རྡོ་རྗེ་རབ་སྣང་བྱེད། ། ཡིད་བཞིན་ནོར་བུ་དཔལ་ལྡན་འགྱུར། ། དེར་ནི་སངས་རྒྱས་ཆོས་ཆེན་དང་། ། རྡོ་རྗེ་སེམས་དཔའི་སྤྲིན་སྤྲོ་བྱ། །
བསྐལ་པ་གྲངས་མེད་གསུམ་ཡང་གནས། ། སངས་རྒྱས་ཀུན་གྱིས་བྱིན་གྱིས་རློབ། ། འདི་དེ་སངས་རྒྱས་ཐམས་ཅད་ཀྱི། ། སྐྱོན་མེད་སྐུ་ཡི་གསང་བ་འོ། ། ནད་ཐམས་ཅད་མེད་པར་བྱེད་པ་རྡོ་རྗེ་འབྱུང་བ་ཞེས་བྱ་བའི་ཏིང་ངེ་འཛིན་ཏོ། ། བསམ་གཏན་ལས་བྱུང་དམ་བཅས་པ། ། གནས་གང་དུ་ནི་བརྩམས་པར་བྱ། ། འདི་ཡིས་བསམ་གཏན་སྦྱོར་བ་ཡིས། ། གནས་ན་སངས་རྒྱས་བྱིན་གྱིས་རློབ། ། རྡོ་རྗེ་བདུད་རྩི་རྒྱལ་པོ་ཆེ། །
རྡོ་རྗེ་ཕུར་བུར་རབ་བསྒོམས་ལ། ། ཕྱོགས་བཅུའི་དཀྱིལ་འཁོར་མཆོག་རྣམས་ལ། ། མེ་སྟག་འབར་བ་འདྲ་བས་གདབ། ། ཅེས་ཀྱང་གསུངས་སོ། ། འགྲོ་བ་འདུལ་བ་ཞི་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པའི། ། ཞི་བའི་དཀྱིལ་འཁོར་དམ་པ་བསམ། ། རྣམ་པར་སྣང་མཛད་གཟུགས་བསམས་ནས། ། རང་གི་ཐུགས་ཀར་དོན་གཉེར་བཞག ། མཁའ་དབྱིངས་སྤྱན་གྱི་མཆོག་རྣམས་ཀྱིས། །
ཡོངས་སུ་གང་བར་རྣམ་པར་བསྒོམ། ། བསྡུས་ནས་འོད་ཀྱི་གོང་བུ་ཡིས། ། ནད་པ་ལ་ནི་ཕབ་ནས་སུ། ། སྤུ་ཁུང་རྩེ་བར་ནས་སངས་རྒྱས། ། སྤྲིན་རྣམས་བརྟུལ་ཞུགས་ཅན་གྱིས་སྤྲོ། ། སངས་རྒྱས་སྤྲིན་རྣམས་དེ་ཡི་ཚེ། ། དེ་ལ་དབང་བསྐུར་རབ་ཏུ་སྩོལ། ། དམ་ཚིག་རྡོ་རྗེ་ནད་པ་ཡིས། ། སྐད་ཅིག་གིས་ནི་དཔལ་ལྡན་འགྱུར། སངས་རྒྱས་ཀྱི་དམ་ཚིག་གི་སྤྲིན་བཀོད་པ་ཞེས་བྱ་བའི་ཏིང་ངེ་འཛིན་ཏོ། །
ནམ་མཁའི་རྡོ་རྗེའི་དབུས་གནས་པར། ། དབང་ཆེན་དཀྱིལ་འཁོར་དམ་པ་བསམ། ། ཆོས་འཛིན་པ་ཡི་གཟུགས་བསམ་མོ། ། ཐུགས་ཀར་དོན་གཉེར་གཞག་པར་བྱ། ། མཁའ་དབྱིངས་གནས་ནི་ཉམས་དགའ་བར། ། དཀར་མོ་ཞེས་བྱས་རབ་ཏུ་དགང་། ། ཡིད་བཞིན་ནོར་བུ་རིན་ཆེན་འོད། ། འོད་ཀྱི་གོང་བུ་བསྡུས་བར་བྱ། ། འདི་དག་འདོད་པའི་ལུས་དང་ངག ། སེམས་ཀྱི་གནས་ལ་དབབ་པར་བྱ། །
སྤུ་ཁུང་རྩེ་བར་ནས་རིན་ཆེན། ། སྤྲིན་རྣམས་བརྟུལ་ཞུགས་ཅན་གྱིས་སྤྲོ། ། ཆོས་ཀྱི་སྤྲིན་ནི་བསྒོམ་བྱ་ཞིང་། ། དབང་བསྐུར་བ་ནི་ཡང་དག་བྱ། ། རྡོ་རྗེ་བསམ་གཏན་འདི་ཡིས་ནི། ། དགང་དཀའ་བ་ཡང་རབ་ཏུ་འགེངས། ། དེ་ནི་ཡིད་བཞིན་ནོར་དཔལ་ལྡན། ། སྦྱིན་པའི་རྡོ་རྗེ་རབ་སྣང་བའོ། ། ཆོས་ཀྱི་སྤྲིན་གྱི་དམ་ཚིག་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པའི། །
རྡོ་རྗེ་ཟླ་གམ་དཀྱིལ་འཁོར་བསམ། ། རྡོ་རྗེ་ནམ་མཁའ་ཆོས་མདུན་གཟུགས། ། ཐུགས་ཀར་འདོད་པ་གཞག་པར་བྱ། ། སངས་རྒྱས་བྱང་ཆུབ་སེམས་དཔའ་ཡིས། ། ནམ་མཁའི་དཀྱིལ་འཁོར་ཡོངས་སུ་གང་། ། འོད་ཟེར་ལྔ་ཡི་སྦྱོར་བ་ཡིས། ། གཟི་བརྗིད་དེ་ལ་དབབ་པར་བྱ། ། དེ་ནི་དེ་མ་ཐག་ཉིད་དུ། ། སངས་རྒྱས་ཀུན་གྱིས་ཐུགས་སུ་བྱོན། ། འཇམ་དཔལ་དང་ནི་མཉམ་ཞིང་གསལ། །
གནས་ལས་བྱེད་པར་དེར་འགྱུར་རོ། ། དགྱེས་པའི་བདག་ཉིད་ཅན་དབང་བསྐུར། ། དགའ་སྟོན་ཆེན་པོ་སྩོལ་བར་མཛད། ། མཐོང་བ་ཉིད་ཀྱིས་བྱུང་བ་ཡི། ། འགྲོ་བ་ཐམས་ཅད་དབང་དུ་འགྱུར། ། རིན་པོའི་ཆེའི་དམ་ཚིག་གི་སྤྲིན་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེར་སྲིན་པོ་ནི། ། དྲག་ཅིང་ཁྲོ་ལ་རབ་གཏུམ་དང་། ། ཝ་དང་སྣ་ཚོགས་བྱ་རོག་དང་། ། བྱ་རྒོད་ཁྱི་ཡིས་གང་བར་བསྒོམ། །
མེ་ཡི་དཀྱིལ་འཁོར་ལ་གནས་པའི། ། དགྲ་བོ་རྣམས་ནི་རྟག་པར་བསྒོམ། ། སངས་རྒྱས་ཀུན་ལ་གནོད་བྱེད་པ། ། བསམས་ནས་རྣལ་འབྱོར་སྦྱར་བར་བྱ། ། རྒྱུ་མ་རུས་བཅུད་ཁྲག་ལ་སོགས། ། ཀུན་གྱིས་དྲངས་པར་རྣམ་པར་བསྒོམ། ། མཚོན་ཆ་སྣ་ཚོགས་ཐོགས་པས་མནན། ། བསྒོམས་ན་དགྲ་རྣམས་འཆི་བར་འགྱུར། ། སངས་རྒྱས་རྡོ་རྗེ་འཛིན་པས་ཀྱང་། ། གལ་ཏེ་འདི་ལྟར་རབ་བསྒོམས་ན། །
ཟླ་ཕྱེད་ནང་དུ་རྫོགས་པ་ལ། ། འཆི་བར་འགྱུར་འདིར་གདོན་མི་ཟ། ། རྡོ་རྗེ་སྤྲིན་དམ་ཚིག་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། རྣམ་པར་སྣང་མཛད་ཞལ་གསུམ་པ། ། སྟོན་ཀའི་ཆུ་སྒོང་མདོག་འདྲ་བསམ། ། དཀར་པོ་ནག་པོ་རབ་ཏུ་དམར། ། ཐོར་ཚུགས་དབུ་རྒྱན་དག་གིས་བརྒྱན། ། རྡོ་རྗེ་ཅན་ནི་ཞལ་གསུམ་བསམ། ། ནག་པོ་དཀར་པོ་དམར་པོའི་ཞལ། ། འབར་བའི་ཐོད་ཚུགས་དབུ་རྒྱན་ཅན། །
འཇིག་རྟེན་ཁམས་རྣམས་འཁྲུག་བྱེད་པའོ། ། འདོད་ཆགས་ཅན་ནི་ཞལ་གསུམ་བསམ། ། དམར་པོ་ནག་པོ་དཀར་པོའི་ཞལ། ། ཐོར་ཚུགས་དབུ་རྒྱན་ལོངས་སྤྱོད་ཅན། ། བསྒོམ་ན་ངེས་པར་འགྲུབ་པར་འགྱུར། ། འཁོར་ལོ་རྡོ་རྗེ་པདྨོ་ཆེ། ། གཡས་པའི་ཕྱག་ཏུ་རྣམ་པར་བསྒོམ། ། རྡོ་རྗེ་ཕྱག་དྲུག་བཟང་པོ་ནི། ། མཚོན་ཆ་སྣ་ཚོགས་བསྣམས་པར་བསྒོམ། ། སེམས་ཅན་ཀུན་ལ་ཕན་བཞེད་མ། །
སྤྱན་མ་ཞལ་གསུམ་དག་ཏུ་བསམ། ། དཀར་པོ་ནག་པོ་དམར་པོ་ཆེ། ། མཛེས་པའི་གཟུགས་སུ་རབ་ཏུ་བསྒོམ། ། མཁའ་སྐྱེས་སྤྱན་ནི་རྒྱལ་མོ་ཆེ། ། དྲི་མ་མེད་ཅིང་ཞལ་གསུམ་པ། ། གནག་དང་དམར་དང་དཀར་བའི་ཚུལ། ། མཛེས་པའི་གཟུགས་སུ་རྟག་ཏུ་བསྒོམ། ། གསུང་རྡོ་རྗེ་སྤྱན་རྒྱལ་མོ་ཆེ། ། དམར་གནག་དཀར་པོའི་རྣམ་པ་ཡི། ། ཞལ་གསུམ་པ་ནི་མྱུར་དུ་འགྲུབ། །
ཁ་དོག་མཛེས་པར་རབ་ཏུ་བསྒོམ། ། རིག་མ་རྡོ་རྗེ་ཨུཏྤལ་བསྣམས། ། ཞལ་གསུམ་རབ་ཏུ་གསལ་བའི་མདངས། ། སེར་གནག་དཀར་བའི་རྣམ་པ་ནི། ། བསྒོམས་ནས་ཡེ་ཤེས་ཐོབ་པར་འགྱུར། ། ཁྲོ་བོ་ཆེན་པོ་གཤིན་རྗེ་གཤེད། ། ཞལ་གསུམ་དྲག་པོའི་འོད་བཟང་བ། ། རྣོན་པོ་འཇིགས་པའང་འཇིགས་པར་བྱེད། ། ཁ་དོག་ནག་པོ་རབ་ཏུ་བསྒོམ། ། གཞན་གྱིས་མི་ཐུབ་ཁྲོ་བོ་ཆེ། །
དྲག་ཏུ་བཞད་པའི་སྒྲ་འབྱིན་པ། ། ཞལ་གསུམ་འོད་ཟེར་མང་པོ་དག ། རབ་ཏུ་འཕྲོ་བར་རྣམ་པར་བསམ། ། ཁྲོ་བོ་ཆེན་པོ་རྟ་མགྲིན་ནི། ། བསྐལ་པའི་མེ་བཞིན་རབ་ཏུ་འབར། ། ཞལ་གསུམ་གདུག་པ་ཞབས་ཀྱིས་མནན། ། སྦྱོར་བ་ཅན་གྱིས་རྟག་ཏུ་བསྒོམ། ། རྡོ་རྗེ་བདུད་རྩི་ཁྲོ་བོ་ཆེ། ། འོད་ཟེར་འཕྲོ་བ་རབ་ཏུ་འཁྲུག ། དྲག་པོ་རྡོ་རྗེ་འབར་བ་འདྲ། །
འཇིགས་པ་དག་ཀྱང་འཇིགས་པར་བྱེད། ། འདོད་པའི་ཡེ་ཤེས་ཁྲོ་བོ་ཆེ། ། ཞལ་གསུམ་པ་ནི་འཇིགས་པར་བྱེད། ། ཕྱག་བཞི་འཇིགས་པར་བྱེད་པའི་མཆོག ། ཊཀྐིའི་རྒྱལ་པོ་རབ་ཏུ་བསྒོམ། ། སྟོབས་པོ་ཆེ་ནི་རྡོ་རྗེ་ཆེ། ། འཇིག་རྟེན་གསུམ་གྱི་མུན་སེལ་བ། ། གདུག་པ་ཐམས་ཅད་འཇོམས་པར་བྱེད། ། ཞལ་གསུམ་པ་ནི་རྟག་ཏུ་བསྒོམ། ། ཁྲོ་བོ་ཆེན་པོ་དབྱུག་སྔོན་ཅན། །
ཁམས་གསུམ་དག་ནི་འཇིགས་པར་བྱེད། ། ཞལ་གསུམ་རྡོ་རྗེ་ལས་བྱུང་བ། ། འབར་བ་རྣོན་པོ་ཅན་དུ་བསྒོམ། ། རྡོ་རྗེ་མི་གཡོ་ཁྲོ་བོ་ཆེ། ། རྡོ་རྗེ་ལས་བྱུང་ཟུར་གྱིས་བལྟ། ། ཞི་བ་རལ་གྲི་ཞགས་པ་བསྣམས། ། བརྟུལ་ཞུགས་ཅན་གྱིས་ཞལ་གསུངས་བསྒོམ། ། གཙུག་ཏོར་ཆེན་པོ་ཡི་གེ་གཅིག ། འོད་ཟེར་དག་ནི་ཀུན་ཏུ་འཕྲོ། ། ཞལ་གསུམ་འབར་བའི་འཁོར་ལོ་ཅན། །
བསམ་གཏན་འོད་བཟང་བསྒོམ་པར་བྱ། ། གནོད་མཛེས་ཡེ་ཤེས་མཆོག་འཛིན་པ། འཇིགས་པའི་རྒྱ་མཚོ་ཡང་དག་བྱེད། ། ཞལ་གསུམ་འབར་བའི་འོད་འཕྲོ་སྐུ། ། བསམ་གཏན་དཀྱིལ་འཁོར་བསྒོམ་པར་བྱ། ། གཟི་བརྗིད་ཕུང་པོ་གཙུག་ཏོར་རྒྱལ། ། གང་གཞན་སྔགས་ཀྱི་འཁོར་ལོ་ཅན། ། དམ་ཚིག་ལོངས་སྤྱོད་འདི་རྣམས་ཀྱིས། ། སོ་སོ་སོ་སོར་བསྒོམ་པར་བྱ། ། སྔགས་རྣམས་ཀྱི་ནི་ཏིང་ངེ་འཛིན། །
དཔག་ཏུ་མེད་པ་བཤད་པ་ཡིན། ། ཁྲོ་བོ་དག་ནི་རེ་རེ་ཡང་། ། ནམ་མཁའི་སྟེང་བས་ཤིན་ཏུ་འཕགས། ། ནམ་མཁའི་དབྱིངས་ཀྱི་དབུས་གནས་པར། ། གསལ་བའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། རྣམ་པར་སྣང་མཛད་རྣམ་པར་བསམ། ། གསལ་ཞིང་ཟླ་བ་བཞིན་ཞི་བ། ། འོད་ཟེར་སྣ་ཚོགས་འདྲ་བའི་འོད། ། མེ་ལོང་ལྟ་བུར་ཡང་དག་བྱུང་། །
ཁམས་གསུམ་དག་ནི་རྒྱན་གྱུར་པ། ། རྒྱན་རྣམས་ཀུན་གྱིས་བརྒྱན་པ་དག ། བསམས་ན་བྱང་ཆུབ་དེ་ཡིས་མཐོང་། ། བསམ་གཏན་རྡོ་རྗེ་རབ་བསྒོམ་པ། ། དེ་ཡིས་སངས་རྒྱས་ཆེ་བའི་བདག ། འཇིག་རྟེན་ཐམས་ཅད་དབང་བྱེད་པ། ། ཚེ་འདི་ཉིད་ལ་ཐོབ་པར་འགྱུར། ། རྣམ་པར་སྣང་མཛད་དམ་ཚིག་འབྱུང་བ་མཛེས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའི་དབྱིངས་ཀྱི་དབུས་གནས་པར། ། རྡོ་རྗེ་དཀྱིལ་འཁོར་དམ་པ་བསམ། །
སངས་རྒྱས་གཟུགས་ནི་རབ་བསྒོམས་ལ། ། རྡོ་རྗེ་སེམས་དཔའ་རྣམ་པར་བསམ། ། ཁྲོས་པ་གསལ་བའི་ལུས་དང་འདྲ། ། འབར་བ་སྣ་ཚོགས་མཉམ་པའི་འོད། ། རྣམ་པ་ཀུན་གྱི་མཆོག་དང་ལྡན། ། རྒྱན་རྣམས་ཀུན་གྱིས་རྣམ་པར་བརྒྱན། ། ཞི་བའི་ཡེ་ཤེས་གནས་བསྒོམས་ན། ། རྡོ་རྗེ་ཉིད་ནི་མྱུར་དུ་འཐོབ། ། བསམ་གཏན་རྡོ་རྗེ་རབ་བསྐུལ་བ། ། འདིས་ནི་རྡོ་རྗེའི་བདག་ཉིད་ཆེ། །
སེམས་ཅན་ཐམས་ཅད་དབང་བྱེད་པ། ། ཚེ་འདི་ཉིད་ལ་ཐོབ་པར་འགྱུར། ། དམ་ཚིག་ཐམས་ཅད་འབྱུང་བ་མཛེས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པ། ། ཆོས་ཀྱི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། ཆོས་ཀྱི་སེམས་དཔའ་རྣམ་པར་བསྒོམ། ། གསལ་བའི་ལུས་འཛིན་ཞི་བ་ནི། ། རྒྱན་རྣམས་ཀུན་གྱིས་རྣམ་པར་བརྒྱན། ། འོན་ཟེར་སྤྲིན་ནི་འཁོར་ལོ་ཆེ། །
རྣམ་པར་འཕྲོ་བ་རབ་ཏུ་བསྒོམ། ། འདི་ཡིས་ཆོས་ཀྱི་བདག་ཉིད་ཆེ། ། སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོས་རྣམ་བརྒྱན་པས། ། ཚེ་འདི་ཉིད་ལ་ཐོབ་པར་འགྱུར། ། ཆོས་ཀྱི་སེམས་དཔའ་འབྱུང་བའི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཟླ་བའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། སྤྱན་མ་མཆོག་ནི་རྣམ་པར་བསྒོམ། །
ཞལ་མཛེས་སྤྱན་ནི་རབ་ཏུ་ཡངས། ། སྣ་ཚོགས་རྒྱན་གྱིས་རྣམ་པར་བརྒྱན། ། མཚན་རྣམས་ཐམས་ཅད་རབ་ཏུ་རྫོགས། ། བུད་མེད་སྒྱུ་མའི་མཆོག་ལྡན་པ། ། ཁམས་གསུམ་དག་ནི་དབང་བྱེད་པ། ། ཡེ་ཤེས་དངོས་གྲུབ་ཐམས་ཅད་བྱེད། ། འཁོར་ལོའི་ཡིད་བཞིན་ནོར་བུའི་འོད། ། ཕྱག་ཏུ་འཁོར་ལོ་བསྒོམ་པར་བྱ། ། སྤྱན་གྱི་དམ་ཚིག་ཕྱག་གི་མཆོག་དང་ལྡན་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། །
རྡོ་རྗེ་དཀྱིལ་འཁོར་འོད་མཆོག་བསམ། ། སངས་རྒྱས་གཟུགས་ནི་རབ་བསྒོམས་ནས། ། ནམ་མཁའ་རྡོ་རྗེ་མཆོག་རབ་བསྒོམ། ། ཞལ་བཟང་སྤྱན་ནི་རབ་ཏུ་ཡངས། ། ཨུཏྤལ་མཐིལ་གའི་མདོག་འདྲ་བ། ། མཚན་རྣམས་ཐམས་ཅད་རབ་ཏུ་རྫོགས། ། ནམ་མཁའ་དམ་ཚིག་མཆོག་རབ་བསྒོམ། ། ཕྱག་ན་ཨུཏྤལ་སྔོ་དམར་བསྣམས། ། ཁམས་གསུམ་དག་གིས་ཕྱག་བྱས་པ། ། སངས་རྒྱས་བྱང་ཆུབ་བྱེད་པའི་མཆོག །
དངོས་གྲུབ་རྡོ་རྗེ་ཅན་གྱི་གསང་། ། ནམ་མཁའ་ཡུམ་རིན་པོ་ཆེའི་འོད་ཀྱི་སྤྲིན་རྡོ་རྗེ་ཚིམ་པར་བྱེད་པ་དང་ལྡན་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཆོས་ཀྱི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། རྡོ་རྗེ་ཆོས་མ་རབ་ཏུ་བསྒོམ། ། ཞལ་བཟང་སྤྱན་ནི་རབ་ཏུ་ཡངས། ། པདྨ་རཱ་གའི་མདོག་འདྲ་བ། ། སྒྱུ་མས་མཚན་པའི་མཆོག་ལས་བྱུང་། ། འདོད་ཆགས་ཆགས་པ་འཛིན་སྡུག་པ། །
མཚན་ཉིད་ཐམས་ཅད་ཡོངས་རྫོགས་ཤིང་། ། རྒྱན་རྣམས་ཀུན་གྱིས་བརྒྱན་པ་སྟེ། ། ཕྱག་ན་ཨུཏྤལ་དམར་མཛེས་བསྣམས། ། སངས་རྒྱས་ཐམས་ཅད་རབ་བསྒོམས་པ། ། ཆོས་ཀྱི་ཡེ་ཤེས་འབྱུང་གནས་མཆོག ། དམ་ཚིག་རྡོ་རྗེ་ཅན་གྱི་གསང་། ། ཆོས་ཀྱི་དམ་ཚིག་དེ་ཁོ་ན་ཉིད་མངོན་པ་རྫོགས་པར་བྱང་ཆུབ་པ་ཀུན་ཏུ་སྟོན་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། དངོས་གྲུབ་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། །
སྒྲོལ་མ་མཆོག་ནི་བསྒོམ་པར་བྱ། ། ཞལ་བཟང་སྤྱན་ནི་རབ་ཏུ་ཡངས། ། སྣ་ཚོགས་རྒྱན་གྱིས་རྣམ་པར་བརྒྱན། ། ཁ་དོག་ལྗང་སེར་འདྲ་བའི་འོད། ། བུད་མེད་སྒྱུ་མས་རབ་ཏུ་མྱོས། ། རྡོ་རྗེ་ཏིང་ངེ་འཛིན་ལས་བྱུང་། ། སེམས་ཅན་ཀུན་གྱིས་ཕྱག་བྱས་པ། ། ཨུཏྤལ་ལྗང་སེར་དམར་བའི་མདངས། ། ཕྱག་ན་བསྣམས་པ་བར་ཏུ་བསྒོམ། ། དམ་ཚིག་སྒྲོལ་མ་མཆོག་དང་ལྡན་པ་ཞེས་བྱ་བའི་ཏིང་ངེ་འཛིན་ཏོ། །
ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། གཤིན་རྗེ་གཤེད་མཆོག་རྣམ་པར་བསྒོམ། ། འབར་བའི་འོད་ཟེར་མང་པོ་འཕྲོ། ། འཇིགས་པའི་དཀྱིལ་འཁོར་རབ་ཏུ་ཁྲོས། ། སྤྱན་དམར་མཆེ་བ་རྣམ་པར་གཙིགས། ། ཕྱག་ན་རལ་གྲི་བསྣམས་པར་བསྒོམ། ། དབུ་རྒྱན་སྣང་མཛད་བཞུགས་བསྒོམས་ན། ། རྡོ་རྗེ་ཅན་ནི་དགྱེས་པར་འགྱུར། །
འདི་ནི་ཡེ་ཤེས་རྡོ་རྗེ་ཅན། ། ཐམས་ཅད་ཁྲོ་བོའི་དམ་ཚིག་ཡིན། ། གཤིན་རྗེ་གཤེད་སྤྲོ་བའི་སྣང་བ་བཀོད་པ་བསྒོམ་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། གཞན་གྱིས་མི་ཐུབ་རབ་ཏུ་བསྒོམ། ། འབར་བའི་འོད་ཟེར་མང་པོ་ཅན། ། སྦྲུལ་གྱིས་བརྒྱན་ཅིང་སྐེ་རགས་ཅན། ། ཞལ་ནི་རྣམ་པར་གཙིགས་ཤིང་བགྲད། །
ཁ་དོག་དཀར་པོ་རབ་ཏུ་བསྒོམ། ། མི་བསྐྱོད་དམ་ཚིག་དབུ་རྒྱན་ལ། ། བསམས་ན་རྡོ་རྗེ་ཅན་དག་དགྱེས། ། འདི་ནི་ཡེ་ཤེས་རྡོ་རྗེ་ཅན། ། ཐམས་ཅད་ཁྲོ་བོའི་དམ་ཚིག་གོ ། གཞན་གྱིས་མི་ཐུབ་པའི་རྡོ་རྗེ་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། རྡོ་རྗེ་རྟ་མགྲིན་རབ་ཏུ་བསྒོམ། །
ཁྲོ་བོའི་འོད་ཟེར་མང་པོ་དག ། ཐམས་ཅད་དུ་ནི་རྣམ་པར་འཕྲོ། ། གདུག་པ་ཐམས་ཅད་ཞབས་ཀྱིས་མནན། ། ཁ་དོག་དམར་པོ་རྣམ་པར་བསམ། ། རྫོགས་སངས་དཔག་མེད་དབུ་རྒྱན་ལ། ། བསྒོམས་ན་རྡོ་རྗེ་ཅན་དག་མཉེས། ། འདི་ནི་རྡོ་རྗེ་ཡེ་ཤེས་ཅན། ། ཐམས་ཅད་ཁྲོ་བོའི་དམ་ཚིག་ཡིན། ། རྟ་མགྲིན་སྐྱེད་པ་འབྱུང་བ་རྣམ་པར་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། །
ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། རྡོ་རྗེ་བདུད་རྩི་རབ་སྒོམ་པ། ། འབར་བའི་འོད་ཟེར་མང་པོ་འཕྲོ། ། རྡོ་རྗེའི་སྤྲིན་ནི་ཀུན་ཏུ་འཁྲུག ། ཁྲོས་ཤིང་ཁྲོ་བཅས་གནག་པ་དང་། ། མཆེ་བ་རྣོན་པོ་རབ་ཏུ་བསྒོམ། ། མི་བསྐྱོད་དམ་ཚིག་དབུ་རྒྱན་ལ། ། བསྒོམས་ན་རྡོ་རྗེ་ཅན་མཉེས་འགྱུར། ། འདི་ནི་ཐམས་ཅད་ཁྲོ་བོ་ཡི། །
འདའ་བར་དཀའ་བའི་དམ་ཚིག་གོ ། འདུད་རྩིའི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། ཊཀྐིའི་རྒྱལ་པོ་རབ་བསྒོམ་བྱ། ། ཁྲོ་བོ་འཇིགས་པའི་ཆ་ལུགས་གཏུམ། ། འཇིགས་པ་དག་ཀྱང་འཇིགས་པར་བྱེད། ། རྒྱན་རྣམས་ཐམས་ཅད་ཡོངས་སུ་རྫོགས། ། རྡོ་རྗེ་འོད་བཟང་བསྒོམ་པར་བྱ། །
མི་བསྐྱེད་དམ་ཚིག་དབུ་རྒྱན་ལ། ། བསྒོམས་ན་མཉེས་པ་རབ་ཏུ་འཕེལ། ། འདི་ནི་ཐམས་ཅད་ཁྲོ་བོ་ཡི། ། འདའ་བར་དཀའ་བའི་དམ་ཚིག་གོ ། བསམ་གཏན་རྡོ་རྗེ་རྫོགས་པར་བྱང་ཆུབ་པ་དགའ་བ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། སྟོབས་པོ་ཆེ་ནི་རབ་ཏུ་བསྒོམ། ། འབར་བའི་འོད་ཟེར་མང་པོ་འཕྲོ། །
རྡོ་རྗེ་གསུམ་གྱི་གནས་དཀྱིལ་འཁོར། ། ཁྲོ་ཞིང་དྲག་པོ་ཞགས་པ་འཛིན། ། རྡོ་རྗེ་སྟོབས་ཅན་བསྒོམ་པར་བྱ། ། མི་བསྐྱོད་དམ་ཚིག་དབུ་རྒྱན་ལ། ། བསྒོམས་ན་མཉེས་པ་རབ་ཏུ་འཕེལ། ། འདི་ནི་ཐམས་ཅད་ཁྲོ་བོ་ཡི། ། འདའ་བར་དཀའ་བའི་དམ་ཚིག་གོ ། རྡོ་རྗེ་གསུམ་གྱི་སྟོབས་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། །
སངས་རྒྱས་གཟུགས་ནི་རབ་བསྒོམས་ལ། ། རྡོ་རྗེ་སྔོན་པོ་རྣམ་པར་བསྒོམ། ། ཁྲོ་བོ་འཇིགས་པའི་ཆ་ལུགས་ཅན། ། འཇིགས་པ་དག་ཀྱང་འཇིགས་པར་བྱེད། ། གཟུགས་ནི་རབ་ཏུ་གནག་ལ་རྣོ། ། ནག་པོའི་རྒྱ་མཚོ་སྐྱེད་པར་བྱེད། ། འབར་བའི་འོད་ཟེར་མང་པོ་འཕྲོ། ། རྡོ་རྗེ་དབྱུག་ཐོགས་བསྒོམ་པར་བྱ། ། མི་བསྐྱོད་དམ་ཚིག་དབུ་རྒྱན་ལ། ། བསྒོམས་ན་རབ་ཏུ་མཉེས་པར་འགྱུར། །
འདི་ནི་ཐམས་ཅད་ཁྲོ་བོ་ཡིས། ། འདའ་བར་དཀར་བའི་དམ་ཚིག་གོ ། རྡོ་རྗེ་དབྱུག་པའི་དམ་ཚིག་མཆོག་དང་ལྡན་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། མི་གཡོ་མཆོག་ནི་རྣམ་པར་བསྒོམ། ། ཁྲོས་ཤིང་འཇིགས་པའི་ཟུར་གྱིས་ལྟ། ། རལ་གྲི་ཞགས་པ་བསྣམས་པ་འཁྲུག ། འབར་བའི་འོད་ཟེར་མང་པོ་འཕྲོ། །
མི་གཡོ་རྡོ་རྗེ་ཅན་བསྒོམ་བྱ། ། མི་བསྐྱོད་དམ་ཚིག་དབུ་རྒྱན་ལ། ། བསྒོམས་ན་མཉེས་པ་རབ་ཏུ་འཕེལ། ། འདི་ནི་ཐམས་ཅད་ཁྲོ་བོ་ཡི། ། འདའ་བར་དཀའ་བའི་དམ་ཚིག་ཡིན། ། རྡོ་རྗེ་ནམ་མཁའ་དབྱིངས་ཀྱི་གནས་གནོན་པ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། ། ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། རིག་པའི་འཁོར་ལོར་རབ་ཏུ་འབྱུང་། །
མཚན་རྣམས་ཐམས་ཅད་ཡོངས་སུ་རྫོགས། ། འཁོར་ལོ་འབར་བས་ཡོངས་སུ་བསྐོར། ། གཙུག་ཏོར་འཁོར་ལོ་དམ་ཚིག་ནི། ། རྣམ་པར་འཕྲོ་བར་རབ་ཏུ་བསྒོམ། ། མི་བསྐྱོད་དམ་ཚིག་དབུ་རྒྱན་ལ། ། བསྒོམས་ན་མཉེས་པ་རབ་ཏུ་འཕེལ། ། འདི་ནི་ཐམས་ཅད་ཁྲོ་བོ་ཡི། ། འདའ་བར་དཀའ་བའི་དམ་ཚིག་གོ ། གཙུག་ཏོར་གྱི་དམ་ཚིག་རིག་པའི་སྟོབས་འཁོར་ལོ་ཞེས་བྱ་བའི་ཏིང་ངེ་འཛིན་ཏོ། ། ནམ་མཁའ་རྡོ་རྗེའི་དབུས་གནས་པར། །
ཉི་མའི་དཀྱིལ་འཁོར་དམ་པ་བསམ། ། སངས་རྒྱས་གཟུགས་ནི་རབ་བསྒོམས་ལ། ། རྡོ་རྗེ་སུམྦྷ་རབ་ཏུ་བསྒོམ། ། མེ་ལྕེ་རྣོན་པོ་འབར་བའི་སྐུ། ། རྡོ་རྗེའི་སྤྲིན་ནི་རབ་ཏུ་འཕྲོ། ། ཕྱག་ན་རྡོ་རྗེ་རབ་འབར་བ། ། བསྒོམས་ན་དངོས་གྲུབ་ཐོབ་པ་འགྱུར། ། མི་བསྐྱོད་དམ་ཚིག་དབུ་རྒྱན་ལ། ། བསྒོམས་ན་མཉེས་པ་རབ་ཏུ་འཕེལ། ། འདི་ནི་ཐམས་ཅད་ཁྲོ་བོ་ཡི། །
འདའ་བར་དཀའ་བའི་དམ་ཚིག་གོ ། རྡོ་རྗེ་དམ་ཚིག་སུམྦྷ་རབ་ཏུ་འབྱུང་བའི་ཏིང་ངེ་འཛིན་ཏོ། ། འགོག་པ་ཁྲོ་བོའི་འཁོར་ལོ་ནི། ། སངས་རྒྱས་འཁོར་ལོ་བསྟེན་པ་ཡིས། ། ཏིང་འཛིན་རྡོ་རྗེ་ཡེ་ཤེས་རྣམས། ། རྡོ་རྗེའི་དཀྱིལ་འཁོར་གྲུབ་པར་འགྱུར། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་རྡོ་རྗེའི་དམ་ཚིག་བཀོད་པ་དེ་ཁོ་ན་ཉིད་ཀྱི་དོན་སྒོམ་པ་མངོན་པར་རྫོགས་པར་བྱང་ཆུབ་པ་ཞེས་བྱ་བའི་ལེའུ་སྟེ་བཅུ་གསུམ་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་བདག་པོ་རྡོ་རྗེ་འཛིན་པ་ཆེན་པོས་ཞི་བའི་དམ་ཚིག་གི་མཆོག་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ། དེ་བཞིན་གཤེགས་པ་ཐམས་ཅད་ཀྱི་བཙུན་མོ་འདི་ཉིད་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་རུ་རུ་སྦུ་རུ་ཛྭ་ལ་ཏི་ཥྛ་སིདྡྷ་ལོ་ཙ་ནི་སརྦཱ་ཨརྠ་སྭཱ་དྷ་ནི་སྭཱ་ཧཱ།
དེ་ནས་འདི་ནི་གསུངས་ཙམ་གྱིས། ། ཕུན་སུམ་ཚོགས་ཀུན་ཡིད་བཞེས་པ། ། མཉེས་ཤིང་རབ་ཏུ་དགྱེས་གྱུར་པས། ། སངས་རྒྱས་རྡོ་རྗེ་རྗེས་སུ་དྲན། ། སངས་རྒྱས་རྣམས་ཀྱི་ཞི་སྐྱེད་མ། ། ལས་རྣམས་ཐམས་ཅད་རབ་སྒྲུབ་ཅིང་། ། རྡོ་རྗེའི་དམ་ཚིག་སྐུལ་མཛད་མ། ། ཤི་བ་སོས་པར་བྱེད་པར་གསུངས། ། རྡོ་རྗེ་འཆང་ཆེན་པོས་དེ་སྐད་ཅེས་གསུངས་སོ། ། དེས་ནས་བཅོམ་ལྡན་འདས་སྐུ་གསུམ་གྱི་དམ་ཚིག་ཁྲོ་བོ་རྡོ་རྗེས་དངོས་པོ་དང་དངོས་མེད་པའི་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
རྡོ་རྗེ་འཛིན་ཐམས་ཅད་ཀྱི་བཙུན་མོའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཤཾ་ཀ་རི་ཤཱནྟི་ཀ་རེ་གྷུཊྚ་གྷུཊྚ་གྷུཊྚི་ནི། གྷཱ་ཏ་ཡ་གྷཱ་ཏ་ཡ་གྷུཊྚི་ནི་སྭཱ་ཧཱ། དེ་ནས་འདི་ནི་གསུང་ཙམ་གྱིས། ། རྡོ་རྗེ་གསུམ་ནི་མི་ཕྱེད་པ། ། རྡོ་རྗེ་ཅན་མཉེས་སྤྱན་གདངས་ནས། ། རྡོ་རྗེ་ཐུགས་ནི་རྗེས་སུ་དྲན། ། སྲུང་བའི་རྡོ་རྗེ་སྦྱོར་བ་ལ། ། རྟག་ཏུ་ལས་ནི་རབ་བསྒྲུབ་པ། ། རྡོ་རྗེ་ཆེན་པོ་འཇིགས་ཉེན་ལ། །
རྟག་ཏུ་སྟོབས་ནི་བྱེད་པར་བཤད། ། དེ་ནས་བཅོམ་ལྡན་འདས་འདོད་ཆགས་ཆེན་པོའི་དམ་ཚིག་གཟིགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཆོས་ཀྱི་དམ་ཚིག་གི་སྐུའི་བཙུན་མོའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཀ་ཊེ་བི་ཀ་ཊེ་ནི་ཀ་ཊེ་ཀ་ཊཾ་ཀ་ཊེ་སྭཱ་ཧཱ། ། དེ་ནས་འདི་ནི་གསུངས་ཙམ་གྱིས། ། རྡོ་རྗེ་ཆོས་མཆོག་འཛིན་པ་རྣམས། ། རྡོ་རྗེ་ཆོས་ནི་རྗེས་སུ་དྲན། ། མཉེས་ནས་བསམ་གཏན་ཐོབ་གྱུར་པས། ། རྟག་ཏུ་ཆོས་རྒྱས་སྟོབས་དང་ལྡན། ། རྟག་ཏུ་མཛད་པོ་ཆེ་མཛད་པ། །
རྡོ་རྗེ་གསུང་གི་བཀའ་བཞིན་དུ། ། བཟླས་པ་ཙམ་གྱིས་བྱེད་པར་འགྱུར། ། དེ་ནས་བཅོམ་ལྡན་འདས་དམ་ཚིག་ཀུན་ནས་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ། དམ་ཚིག་སེམས་དཔའི་བཙུམ་མོའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ། དེ་ནས་འདི་ནི་གསུངས་ཙམ་གྱིས། ། སངས་རྒྱས་ཀུན་བདག་ཆེར་སྐྱེས་མཉེས། ། རྡོ་རྗེའི་སྐུ་ནི་རྗེས་སུ་དྲན། ། བསམ་གཏན་ཡེ་ཤེས་ཐོབ་གྱུར་པས། ། སངས་རྒྱས་རྡོ་རྗེ་སྡེ་ཆེན་དང་། །
སེམས་ཅན་ཁམས་ནི་ཀུན་ནས་སུ། ། སྐད་ཅིག་གིས་ནི་བྲན་བཞིན་དུ། ། ཐམས་ཅད་གཡོ་མེད་དབང་དུ་བྱེད། ། ཅེས་བཅོམ་ལྡན་འདས་ཀྱིས་གསུངས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས་དྲི་མ་མེད་པའི་འོད་ཟེར་གྱིས་སྤྲིན་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་གཤིན་རྗེ་གཤེད་པོ་ཆེན་པོ་རྡོ་རྗེ་ཁྲོ་བོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ན་མཿས་མནྟ་ཀཱ་ཡ་ཝཱ་ཀྩིཏྟ་བཛྲཱ་ཎཱཾ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་དུཥྚ་ས་ཏྭ་ད་མ་ཀ ཨ་སི་མུ་ས་ལ་པརྴུ་པཱ་ཤ་ཧསྟ།
ཙ་ཏུརྨུ་ཁ། ཙ་ཏུརྦྷུ་ཛ། ཥ་ཊ་ཙ་ར་ཎ། ཨཱ་གཙྪ། ཨཱ་གཙྪ། སརྦ་དུཥྚ་པྲ་ཎཱ་ཨ་པ་ཧཱ་རི་ཎེ། མ་ཧཱ་བི་གྷྣཱ་གྷཱ་ཏ་ཀ བི་ཀྲྀ་ཏཱ་ན་ན། སརྦ་བྷཱུ་ཏ་བྷ་ཡྃ་ཀ་ར། ཨཊྚཱཊྚ་ཧ་ས་ནཱ་དི་ནེ།
བྱཱ་གྷྲ་ཙརྨ་ནི་བ་ས་ན། ཀུ་རུ་ཀུ་རུ། སརྦ་ཀརྨཱ་ནི། ཚིནྡྷ་ཚིནྡྷ་སརྦ་མན་ཏྲཱ་ན། བིནྡྷ་བིནྡྷ་པ་ར་མུ་དྲཱ་ན། ཨཱ་ཀརྵ་ཡ། ཨཱ་ཀརྵ་ཡ། སརྦ་བྷཱུ་ཏཱ་ན། མ་ཐ་མ་ཐ། ནིརྨཐ་ནིརྨཐ།
སརྦ་དུཥྚཱ་ན། པྲ་བེ་ཤ་ཡ་པྲ་བེ་ཤ་ཡ། མཎྜ་ལ་མ་དྷྱེ་བཻ་བ་སྭ་ཏ། ཛཱི་བི་ཏཱནྟ་ཀ་ར། ཀུ་རུ་ཀུ་རུ་མ་མ་སརྦ་ཀཱ་རྻཾ། ད་ཧ་ད་ཧ། པ་ཙ་པ་ཙ། མཱ་བི་ལམྦ། མཱ་བི་ལམྦ། ས་མ་ཡ་མ་ནུ་སྨ་ར།
ཧཱུྃ་ཧཱུྃ། ཕཊ྄་ཕཊ྄། བི་སྥོ་ཊ་ཡ་བི་སྥོ་ཊ་ཡ། སརྦཱན་ནཱ་ཤ་ཡཾ་ཀ་ར་ཀ་ར། བིགྷྣཱ་ནཱཾ་སརྦཱ་ཤཱ་ཝ་རི་པཱུ་ར་ཀ ཧེ་ཧེ་བྷ་ག་ཝཱ་ན། ཀིཉྩིར་ཡ་སི། མ་མ་སརྦ་ཨརྠཱཾ་སཱ་དྷ་ཡ་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། སངས་རྒྱས་ཀུན་ནི་གྲགས་ཆེན་པོ། །
འཇིགས་ཤིང་ཀུན་ཏུ་སྐྲག་གྱུར་ནས། ། རྡོ་རྗེ་སེམས་ནི་རྗེས་སུ་དྲན། ། ཐོད་པ་མ་ཆག་མ་གས་པ། ། གཟུགས་མཛེས་ཡིད་འོང་རྙེད་པ་ལ། ། རྐང་པས་མནན་པའི་ཚུལ་བྱས་ནས། ། སྔགས་འདི་རྗེས་སུ་དྲན་པར་བྱ། ། མཱ་མ་ཀཱི་འམ་སྤྱན་ཡང་རུང་། ། རྡོ་རྗེ་ཆེན་པོ་རིགས་མཐོན་པོ། ། ལན་གསུམ་དག་ཏུ་བརྗོད་ན་ནི། ། དེ་མ་ཐག་ཏུ་ངེས་པར་འགུགས། །
བཅོམ་ལྡན་འདས་ཐུགས་རྡོ་རྗེ་དེ་སྐད་ཅེས་གསུངས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྣམ་པ་སྣང་མཛད་ཀྱིས་དམ་ཚིག་འོད་ཟེར་འཐུག་པོ་མཆོག་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། བདུད་རྩིའི་དམ་ཚིག་གི་རྡོ་རྗེ་ཁྲོ་བོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ན་མཿས་མནྟ་ཀཱ་ཡ་བཱ་ཀྩི་ཏྟ་བཛྲཱ་ཎཱྂ། ན་མོ་བཛྲ་ཀྲོ་དྷཱ་ཡ། མ་ཧཱ་དཾ་ཥྚོཏྐ་ཊ་བྷཻ་ར་བཱ་ཡ། ཨ་སི། མུ་ས་ལ། པརྴུ་པཱ་ཤ་ཧསྟཱ་ཡ། ཨོཾ་ཨ་མྲྀ་ཏ་ཀུཎྜ་ལི།
ཁ་ཁ་ཁཱ་ཧི་ཁཱ་ཧི། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། གརྫཛ་གརྫཛ། བི་སྥོ་ཊ་ཡ་བི་སྥོ་ཊ་ཡ། སརྦ་བིགྷྣཱ་བི་ནཱ་ཡ་ཀཱན། མ་ཧཱ་ག་ཎ་པ་ཏི། ཇཱི་བི་ཏཱནྟ་ཀ་རཱ་ཡ་སྭཱ་ཧཱ། །
དེ་ནས་འདི་ནི་གསུངས་ཙམ་གྱིས། ། སངས་རྒྱས་ཀུན་ནི་གྲགས་ཆེན་པོ། ། བརྒྱལ་ཞིང་རབ་ཏུ་འཇིགས་གྱུར་ནས། ། རྡོ་རྗེ་སྐུ་ནི་རྗེས་སུ་དྲན། ། སྔགས་རྣམ་ཀུན་གྱི་སྦྱོར་བ་ལ། ། རྡོ་རྗེ་བསྐྲད་པའི་ལས་རྣམས་ནི། ། ཆོ་གས་སངས་རྒྱས་དཔུང་དག་ཀྱང་། ། རང་ཉིད་ཀྱིས་ནི་སྐྲོད་པར་འགྱུར། ། དེ་ནས་བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་སངས་རྒྱས་ཀྱི་འོད་ཟེར་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་ཁྲོ་བོ་ཆེན་པོ་གཞན་གྱིས་མི་ཐུབ་པ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
ན་མཿས་མནྟ་ཀཱ་ཡ་བཱ་ཀྩིཏྟ་བཛྲཱ་ཎཱཾ། ཨོཾ་ཧཱུྃ་ཛི་ན་རི་ཊིཊྚ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། སངས་རྒྱས་བདག་ཉིད་ཆེ་སྐྱེས་ཀུན། ། འཇིགས་ཤིང་ཀུན་ཏུ་སྐྲག་གྱུར་པས། ། བྱང་ཆུབ་སེམས་ནི་རྗེས་སུ་དྲན། ། སྲིན་པོ་མ་རུངས་གཏུམ་པོ་དང་། ། འཇིགས་པ་ཆེན་པོ་འཁྲུགས་པ་ལ། ། རྡོ་རྗེ་སེམས་ཀྱིས་རབ་སྦྱར་བས། ། ལས་རྣམས་ཆོ་ག་བཞིན་དུ་བྱེད། །
དེ་ནས་བཅོམ་ལྡན་འདས་དེ་བཞིན་གཤེགས་པ་ཚེ་དཔག་ཏུ་མེད་པས་དཔག་ཏུ་མེད་པ་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། པདྨོ་འབྱུང་བའི་རྡོ་རྗེ་ཁྲོ་བོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ན་མཿས་མནྟ་ཀཱ་ཡ་ཝཱ་ཀྩིཏ་བཛྲཱ་ཎཱཾ། ཨོཾ་ཧཱུྃ་ཧཱུྃ་ཧཱུྃ། ཏ་རཱུ་ལ། བི་རཱུ་ལ། སརྦ་བིཥ་གྷཱ་ཏ་ཀ ཛྭ་ལི་ཏ་བི་སྥུ་ལིངྒ། ཨཊྚཱཊྚ་ཧཱ་ས། ཀེ་ས་རི་ས་ཊཱ་ཨ་ཊོ་པ་ཊཾ་ཀཱ་ར།
བཛྲ་ཁུ་ར་ནིརྒྷཱ་ཏ་ན། ཙ་ལི་ཏ་བ་སུ་དྷཱ་ཏ་ལ་ནི་ཤྭཱ་ས་མཱ་རུ་ཏོ་ཏྐྵཾཔྟ་དྷཱ་ར་ཎི་དྷ་ར། བྷཱི་ཥ་ཎ་ཨཊྚཱཊྚ་ཧཱ་ས། ཨ་པ་རི་མི་ཏཱ་བ་ལ་པ་རཱ་ཀྲཱ་མ། ཨཱརྻ་ག་ཎཱ་བྷཱུ་ཏ་ག་ཎཱ་དྷྱ་ཥི་ཏ། བུདྷྱ་བུདྷྱ། ཧ་ཡ་གྲཱི་བ། ཁཱ་ད་ཁཱ་ད། པ་ར་མནྟྲཱ་ན། ཚིནྡྷ་ཚིནྡྷ།
བིནྡྷ་བིནྡྷ། པ་ར་མུ་དྲཱ་ན། སིདྡྷི་མྨེ་དི་ཤ། ཨཱ་ཝེ་ཤ་ཡ། སརྦ་ཛྭ་ར་པི་ཤཱ་ཙཱ་དཱི་ན། སརྦ་གྲ་ཧེ་ཥྭ་པྲ་ཏི་ཧ་ཏོ་བྷ་བ། བཛྲ་དྃ་ཥྚ་ཀིཉྩི་རཱ་ཡ་སི། ཨི་དཾ་དུཥྚ་གྲ་ཧ་ན། དུཥྚ་སརྦཾ་བཱ། དྷུ་ན་དྷུ་ན།
མ་ཐ་མ་ཐ། མརྡ་མརྡ། པཱ་ཊ་ཡ་པཱ་ཊ་ཡ། མ་ཊ་མ་ཊ། བྷནྡྷ་བྷནྡྷ། བུདྡྷ་དྷརྨ་སངྒྷ་ཨ་ནུ་ཛྙཱ་ཏྃ་ཀརྨ་ཀུ་རུ་ཤཱི་གྷྲཾ་ཧ་ཡ་གྲཱི་བཱ་ཡ་ཕཊ྄། བཛྲ་ཡེ་ཕཊ྄། བཛྲ་གཱ་ཏྲཱ་ཡ་ཕཊ྄། བཛྲ་ནེ་ཏྲཱ་ཡ་ཕཊ྄། བཛྲ་དྃཥྚྲཱ་ཡ་ཕཊ྄།
བཛྲ་ཁུ་རཱ་ཡ་ཕཊ྄། བཛྲ་ཁུ་ར་ནིརྒྷཱ་ཏ་ན་ཡ་ཕཊ྄། པ་ར་མནྟྲ་བི་ནཱ་ཤ་ནཱ་ཡ་ཕཊ྄། སརྦ་ཏྲཻ་ལོ་ཀྱ་བྷ་ཡྃ་ཀ་རཱ་ཡ་ཕཊ྄། སརྦ་ཀརྨྨེ་ཥྭ་པྲ་ཏི་ཧ་ཏཱ་ཡ་ཕཊ྄། བཛྲ་ཀུ་ལ་སནྟྲཱ་ས་ན་ཡ་ཕཊ྄། ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། ཆོས་ཀྱི་རྡོ་རྗེ་མཆོག་སྐྱེས་རྣམས། ། འཇིགས་ཤིང་རབ་ཏུ་བརྒྱལ་བར་འགྱུར། །
ཡེ་ཤེས་རྒྱལ་པོ་རྗེས་སུ་དྲན། ། མཁའ་དབྱིངས་དུག་གིས་ཡོངས་གང་བ། ། རྡོ་རྗེ་ཧ་ལ་ཧ་ལའི་འོད། ། ཁྲོ་བོའི་རྒྱལ་པོ་བསྐུལ་བ་ཡིས། ། དུག་རྣམས་ཐམས་ཅད་མེད་པར་བྱེད། ། དེ་ནས་བཅོམ་ལྡན་འདས་དེ་བཞིན་གཤེགས་པ་གདོན་མི་ཟ་བར་གྲུབ་པས་གདོན་མི་ཟ་བའི་དམ་ཚིག་འབྱུང་བའི་ཏོག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་བེ་ཅོན་སྔོན་པོ་ཁྲོ་བོའི་རྒྱལ་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ན་མཿས་མནྟ་ཀཱ་ཡ་བཱ་ཀྩིཏྟ་བཛྲཱ་ཎཱཾ། ཨོཾ་ཨེ་ཧྱེ་ཧི། བྷ་ག་བཱན།
ནཱི་ལ་བཛྲ་དཎྜ། ཏུ་རུ་ཏུ་རུ། ཧུ་ལུ་ཧུ་ལུ། ཧཱ་ཧཱ། གུ་ལུ་གུ་ལུ། གུ་ལཱ་པ་ཡ། གུ་ལཱ་པ་ཡ། ཀྲ་མ་ཀྲ་མ། བྷ་ག་བཱན་བཱ་ཡུ་བེ་གེ་ན། བྷཱུ་ཏཱན་ཤཱི་གྷྲྃ།
ད་ཧ་ད་ཧ། ད་ར་ད་ར། བ་ཧ་བ་ཧ། པ་ཙ་པ་ཙ། མ་ཐ་མ་ཐ། པཱ་ཏ་ཡ། པཱ་ཏ་ཡ། མ་ཊ་མ་ཊ། མོ་ཊཱ་པ་ཡ། མོ་ཊཱ་པ་ཡ།
སརྦ་ཀརྨཱ་ཎི། ཚིནྡྷ་ཚིནྡྷ། བྷ་ཀྵ་ཡ་བྷ་ཀྵ་ཡ། ཨསྡྱི་མེ་ད་མ་སྱ། རུ་དྷི་ར་མཛྫ་མེ་ད། པ་ཤ་མཛྫ། རུ་དྷི་ར། པྲི་ཡ་ཨེ་ཧྱེ་ཧི། པྲི་ཡ་ཨེ་ཧྱེ་ཧི། བྷ་ག་བཱན།
སརྦ་བི་དྱ་ནི། སརྦ་མན་ཏྲཱ་ཎི། སརྦ་མཱུ་ལ་ཀརྨཱ་ཎི། ཀྲྀ་ཏྲི་མ་ཎི་ཥཱ་དཱི་ནི། སརྦ་གྲ་ཧཱ་ན། ཧ་ན་ཧ་ན། བྷཉྫ་བྷཛྙ། མརྡ་མརྡ། ཨི་དཾ་མེ་ཀཱ་རྻཾ་སཱ་དྷ་ཡ། ཧཱུྃ་ནི་ལཱ་ཡ་ནི་ལཱ་ཡ།
ནཱི་ལ་བཛྲ་དཎྜཱ་ཡ། ཏུ་རུ་ཏུ་རུ། བིགྷྣན་བི་ནཱ་ཡ་ཀཱཾ། ནཱ་ཤ་ཡ་ནཱ་ཤ་ཡ། ཧུ་རུ་ཧུ་རུ། དཱིཔྟ་ཙཎྜཱ་ཡ། སརྦ་ཤ་ཏྲཱུ་ཎཱྃ་ཧྲྀ་ད་ཡཱ་ནི་པཱི་ཌ་ཡ། ཚིནྡྷ་ཚིནྡྷ། པ་ར་བི་དྱཱ་ནཱཾ་ཙྪེ་ད་ཀ ཧཱུྃ་བིདྱ་ནཱཾ་ཤིཥྚ་ཀ
ས་མ་ཡ་མ་ནུ་སྨ་ར། བཛྲ་དྷ་ར་བ་ཙ་ནཾ་ཙ། མརྨཱ་ཎི་ནི་ཀྲིནྟ། ཧཱུྃ་ཧ་ན་ཧ་ན། ད་ཧ་ད་ཧ། པ་ཙ་པ་ཙ། ཀུ་རུ་ཀུ་རུ། ཏུ་རུ་ཏུ་རུ། ཧུ་རུ་ཧུ་རུ། ཕཊ྄་ཕཊ྄་ཧཱུྃ་ཧཱུྃ་ཀྲྀ་ཏནྟཱ་ཡ།
དེ་ཝ་རྀ་ཥི་བི་དྲཱ་བ་ཀཱ་ཡ། ཧ་ན་ཧ་ན། བཛྲ་དཎྜེ་ན་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། གདུག་པའི་མཆོག་ལས་བྱུང་བ་ཀུན། ། ཡིད་ནི་འཇིགས་ཤིང་རབ་སྐྲག་ནས། ། སེམས་དཔའི་རྡོ་རྗེ་རྗེས་སུ་དྲན། ། གྲགས་ཆེན་ཁྲོ་བོའི་རྒྱལ་པོ་འདི། ། བརྒྱ་རྩ་བརྒྱད་དུ་བཟླས་ན་ནི། ། ཆོ་གའི་ཚུལ་བཞིན་བསྐུལ་བ་ཡིས། །
གདུག་པ་ཐམས་ཅད་གསོད་པར་འགྱུར། ། དེ་ནས་བཅོམ་ལྡན་འདས་དེ་བཞིན་གཤེགས་པ་མི་བསྐྱོད་པས་ཀུན་ནས་སྤྲིན་གྱི་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་སྟོབས་པོ་ཆེ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ན་མཿས་མནྟ་ཀཱ་ཡ་བཱ་ཀྩིཏྟ་བཛཱ་ཎཱྃ། ཨོཾ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄། ཨུ་གྲ་ཤཱུ་ལ་པཱ་ཎི་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄། ཨོཾ་ཛྱོ་ཏི་ནིརྣཱ་ད་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄། ཨོཾ་མ་ཧཱ་བ་ལཱ་ཡ་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། སྟོབས་པོ་ཆེ་ཡི་ཀླུ་རྣམས་ཀུན། །
ཡིད་ནི་འཇིགས་ཤིང་རབ་སྐྲག་ནས། ། སྐུ་གསུམ་རྡོ་རྗེ་རྗེས་སུ་དྲན། ། བཟླས་པ་ཙམ་དང་སྦྱོར་བ་ཡིས། ། ལས་རྣམས་ཐམས་ཅད་བསྒྲུབ་པར་བྱ། ། ཐན་པ་བྱུང་བའི་དུས་སུ་ཡང་། ། ཆུ་ཡི་དཀྱིལ་འཁོར་འབེབས་པར་བྱེད། ། དེ་ནས་བཅོམ་ལྡན་འདས་ཀུན་ཏུ་སྒྲོགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཊཀྐིའི་རྒྱལ་པོ་ཆེན་པོ་ཁྲོ་བོ་ཆེན་པོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ན་མཿས་མནྟ་ཀཱ་ཡ་བཱ་ཀྩིཏྟ་བཛྲཱ་ཎཱཾ། ཊཀྐི་ཧཱུྃ་ཛཿ
དེ་ནས་འདི་ནི་གསུངས་ཙམ་གྱིས། ། སངས་རྒྱས་ཀུན་བདག་ཆེ་སྐྱེས་རྣམས། ། འཇིགས་ཤིང་རྡོ་རྗེ་སྐུ་གསུམ་ནི། ། རྗེས་དྲན་དམ་ཚིག་ལྡན་གྱུར་ནས། ། རྡོ་རྗེ་སེམས་དཔའི་སྦྱོར་བ་ཡིས། ། རྐང་པ་གཡས་པས་ལིངྒ་མནན། ། རྡོ་རྗེ་གསུམ་གྱི་སྔགས་བཟླས་པས། ། སྔགས་རྣམས་ཐམས་ཅད་འགུགས་པར་བྱེད། ། དེ་ནས་བཅོམ་ལྡན་འདས་ཡེ་ཤེས་ཀྱི་ཕྲེང་བ་ཆུའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། མི་གཡོ་བ་རྡོ་རྗེ་གཏུམ་པོའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
ན་མཿས་མནྟ་ཀཱ་ཡ་བཱ་ཀྩི་ཏྟ་བཛྲཱ་ཎཱྃ། ཨ་ཙ་ལ་ཀཱ་ཎ་ཙཎྜ། ནཊྚ་ནཊྚ། མཊྚ་མཊྚ། མོཊྚ་མོཊྚ། སཊྚ་སཊྚ། ཏཊྚ་ཏཊྚ། ཧ་ན་ཧ་ན། ད་ཧ་ད་ཧ། མོ་ཧ་མོ་ཧ།
མོ་ཧ་ཀ་ར། ཧ་ས་ཧ་ས། བཛྲ་ཧ་ས་ཀུ་རུ། ཧ་ས་ཧ་ས། མརྡ་རཊ་མརྡ་རཊ། གརྫཛ་གརྫཛ། ཧ་ན་ཧ་ན། བྷནྡྷ་བྷནྡྷ། ཏིཥྛ་ཏིཥྛ། ཨཱ་བི་ཤ་ཨཱ་བི་ཤ།
མ་ཧཱ་མནྟྲ་པཱ་ལ་ཀ དྷུ་ན་དྷུ་ན། ཏི་ཎི་ཏི་ཎི། ཁཱ་ད་ཁཱ་ད། བིགྷྣཱན། མཱ་ར་ཡ་མཱ་ར་ཡ། དུཥྚཱ་ན། བྷ་ཀྵ་བྷ་ཀྵ། སརྦཱན་ཀུ་རུ་ཀུ་རུ། ཀི་རུ་ཀི་རུ།
མ་ཧཱ་བི་ཥ་མ་བཛྲ། སྥོ་ཊ་ཡ་སྥོ་ཊ་ཡ། ཧཱུྃ་ཧཱུྃ་ཧཱུྃ་ཏྲི་བ་ལི་ཏ་རངྒ་ནརྟ་ཀ ཨཱྃ་ཨཱྃ་ཨཱྃ། ཧཱྃ་ཧཱྃ་ཧཱྃ། ཨ་ཙ་ལ་ཙེ་ཊ། སྥོ་ཊ་ཡ་སྤོ་ཊ་ཡ། ཧཱུྃ་ཧཱུྃ་ཨ་ས་མནྟི་ཀ་ཏྲཱ་ཊ། མ་ཧཱ་བ་ལ་ཤཱ་ཏ་ཡ། ས་མ་ཡ་ནི།
གྷ་ཏ་ཡ། པ་ར་ས་མ་ཡ་མནྟྲཱ་ན། ཨཱྃ་ཨཱྃ། ཧཱྃ་ཧཱྃ། མཱྃ་ཤུད་དྷྱཾ་ཏུ་ལོ་ཀ ཏུཥྱཾ་ཏུ་བཛྲཱི། ན་མཿསྟུ་ཨ་པྲ་ཏི་ཧ་ཏ་བ་ལེ་བྷྱོ། ཛྭཱ་ལ་ཡ། ཏྲཱ་ཊ་ཨ་ས་ཧ་ན་ན་མཿསྭཱ་ཧཱ། དེ་ནས་འདི་ནི་གསུངས་ཙམ་གྱིས། །
ལྷ་ཀུན་འཁོར་དང་བཅས་པ་རྣམས། ། བརྒྱལ་ཞིང་ཡིད་ནི་རབ་སྐྲག་ནས། ། རྡོ་རྗེའི་སྐུ་ནི་རྗེས་སུ་དྲན། ། ཁྲོ་བོ་ཆེན་པོའི་སྔགས་འདི་ཡིས། ། ལྷ་ཆེན་པོ་ལ་སོགས་པའི་ལྷ། ། མཐུ་ཆེན་དག་ཀྱང་སྐྲག་གྱུར་ནས། ། ཁ་སྦྱར་ལུས་ཀྱིས་འགུགས་པར་འགྱུར། ། དེ་ནས་བཅོམ་ལྡན་འདས་དམ་ཚིག་རྣམ་པར་འཕྲུལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ། རྡོ་རྗེ་འཛིན་ཐམས་ཅད་ཀྱི་དམ་ཚིག་ཁྲོ་བོ་ཆེན་པོ་གནོད་མཛེས་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་སུམྦྷ་ནི་སུམྦྷ་ཧཱུྃ།
གྲྀཧྞ་གྲྀཧྣ་ཧཱུྃ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ། ཨཱ་ན་ཡ་ཧོཿབྷ་ག་བཱ་ན། བིདྱཱ་རཱ་ཛ་ཧཱུྃ་ཕཊ྄། དེ་ནས་འདི་ནི་གསུངས་ཙམ་གྱིས། ། བུ་མོ་མཐུ་ཆེན་ཐམས་ཅད་ནི། ། སྐྲ་བཤིག་གོས་དང་བྲལ་བདག་ཉིད། ། རྡོ་རྗེ་སེམས་དཔའ་རྗེས་སུ་དྲན། ། རྡོ་རྗེ་སེམས་དཔའི་ཞབས་ཀྱིས་མནན། ། དེ་བཞིན་གཤེགས་ཀུན་བདག་པོ་ནི། །
རྡོ་རྗེ་ལྕགས་ཀྱུ་ཞགས་པ་ཡིས། ། བཅིངས་ན་བུ་མོ་དགུག་པའི་མཆོག །

དེ་ནས་བཅོམ་ལྡན་འདས་དམ་ཚིག་ཆེན་པོའི་དེ་ཁོ་ན་ཉིད་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དམ་ཚིག་ཆེན་པོ་རྡོ་རྗེ་གསུམ་གྱི་གསང་བ་གསུང་གི་དམ་ཚིག་གི་དི་ཁོ་ན་ཉིད་ཀྱིས་གནས་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སངས་རྒྱས་རྡོ་རྗེའི་སྐུ་གསུམ་ལ། ། རྡོ་རྗེ་སེམས་དཔའ་རྣམ་བསྒོམ་པ། ། ཞགས་པ་རྡོ་རྗེ་ཀྱོ་བ་འཛིན། ། སངས་རྒྱས་དགུག་པ་དམ་པ་འོ། ། སངས་རྒྱས་གསུང་སྐུའི་སྦྱོར་བ་ཡིས། ། འཁོར་ལོ་ཆེན་པོ་སྦྱོར་བ་ལས། ། རྡོ་རྗེ་སེམས་དཔའ་རྒྱལ་ཆེན་པོ། ། རྟག་ཏུ་ངེས་པར་འགུགས་པར་འགྱུར། ། འཁོར་ལོ་པདྨོ་རྡོ་རྗེ་ཆེས། །
མི་ཕྱེད་རྡོ་རྗེ་གསུམ་བསྒོམས་པས། ། རྡོ་རྗེ་ཀྱོ་བའི་དབྱེ་བ་ཡིས། ། སྔགས་རྣམས་ཐམས་ཅད་དགུག་པའི་མཆོག ། རང་སྔགས་སྐྱེས་བུ་བསྒོམས་ནས་ནི། ། ཐམས་ཅད་རྡོ་རྗེའི་དངོས་ཞི་བ། ། མི་ཡི་བུ་མོ་མཆོག་རྣམས་ཀྱི། ། སྙིང་གར་རྡོ་རྗེ་ཀྱོ་བ་སྦྱར། ། རླུང་གི་དཀྱིལ་འཁོར་སྦྱོར་བ་ཡིས། ། ངེས་པར་རྟག་ཏུ་འགུགས་པར་འགྱུར། ། རྣམ་པར་སྣང་འཛད་གཟུགས་ཆེན་པོ། །
ཟླ་བའི་དཀྱིལ་འཁོར་བསྒོམ་པར་བྱ། ། ཤ་ཙི་དེར་ནི་གནས་པར་བསམ། ། རྡོ་རྗེ་བདུད་རྩིའི་སྦྱོར་བ་ཡིས། ། ལན་གྲངས་ལྔ་བཅུ་བརྗོད་ན་ནི། ། ངེས་པར་རྟག་ཏུ་འགུགས་པར་འགྱུར། ། རྡོ་རྗེ་ལྕགས་ཀྱུ་གཟུགས་པོ་ཆེ། ། འབར་བ་རྣོན་པོ་འདྲ་བའི་འོད། ། རྡོ་རྗེ་དཀྱིལ་འཁོར་རབ་བསྒོམས་ལ། ། ནམ་མཁའི་པདྨོ་དགུག་པའི་མཆོག ། ཁྲོ་བོ་རྡོ་རྗེའི་དམ་ཚིག་རང་། །
རྡོ་རྗེ་ས་འོག་གནས་པ་ལ། ། ཤཱུ་ལ་རྡོ་རྗེ་ཀྱོ་ཞགས་པས། ། ལྷ་མིན་བུ་མོ་འགུགས་པའི་མཆོག ། བཙག་གམ་རྡོ་རྒྱུས་དག་ཀྱང་རུང་། ། རྡོ་རྗེ་ཀྱོ་བའི་སྦྱོར་བ་ཡིས། ། ཟླ་བ་གཟའ་ཡིས་ཟིན་པའི་ཚེ། ། ཁར་བཅུག་ནས་ནི་བསྒྲུབ་པར་བྱ། ། ཚངས་དབང་དྲག་པོ་ལ་སོགས་ལྷ། ། རང་གི་མིང་རྣམས་བྲིས་ན་ནི། ། རྡོ་རྗེ་གསུང་གི་བཀའ་བཞིན་དུ། །
འཇིགས་ཤིང་སྐྲག་ནས་འོང་བར་འགྱུར། ། རྣམ་པ་ཀུན་གྱི་མཆོག་ལྡན་པའི། ། འཇམ་པའི་རྡོ་རྗེ་རབ་ཏུ་བསྒོམ། ། ཁྲོ་བོ་ཆེན་པོ་གཤིན་རྗེ་གཤེད། ། རྡོ་རྗེ་ལྕགས་ཀྱུ་རྣམ་པར་བསམ། ། བསྐལ་པ་སྲེག་པའི་འཁོལ་ལོ་ཆེ། ། བསྒོམས་ནས་གནོད་སྦྱིན་མོ་དང་སྤྱད། ། ཕྱག་རྒྱའི་དབྱེ་བས་ཐམས་ཅད་ཀྱི། ། སྔགས་ཀྱི་དབྱེ་བས་ཐམས་ཅད་དུ། ། དགུག་པའི་རབ་ཏུ་སྦྱོར་བ་གསུངས། །
གཞན་དུ་བྱས་ན་འཇིག་པར་འགྱུར། ། རྡོ་རྗེ་སེམས་དཔའ་རྒྱལ་པོ་ཆེ། ། ཡང་དང་ཡང་དུ་བསྐུལ་བར་བྱ། ། དེ་ཉིད་སྔགས་རྣམས་ཐམས་ཅད་ཀྱི། ། རྒྱལ་པོ་མཆོག་ཏུ་རྟག་པ་འོ། ། དེ་ནས་བཅོམ་ལྡན་འདས་ནམ་མཁའ་ཀུན་ཏུ་རྣམ་པར་འཕྲུལ་པའི་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་རལ་པ་གཅིག་མ་དམ་ཚིག་ཆེན་པོའི་གསུང་རྡོ་རྗེའི་མཆོག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཤཱུ་ལི་ནི་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། ཀླུ་ཡི་བུ་མོ་མཐུ་ཆེན་རྣམས། །
ཚིག་པར་གྱུར་ཅིང་གོས་དང་བྲལ། ། སངས་རྒྱས་བྱང་ཆུབ་རྗེས་སུ་དྲན། ། སྔགས་ཀྱི་རིག་པ་འདི་ཡིས་ནི། ། ཀླུ་རྣམས་ཐམས་ཅད་འགུགས་པར་འགྱུར། ། ཀླུ་ཡི་བུ་མོ་མིག་བཟང་དག ། བཀུག་ནས་ཉེ་བར་སྤྱད་པར་བྱ། ། དེ་ནས་བཅོམ་ལྡན་འདས་ནམ་མཁའི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཆོས་ཆེན་པོའི་དམ་ཚིག་རྡོ་རྗེ་ཁྲོ་གཉེར་ཅན་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་སརྦྦ་བྷ་ཡ། ནཱ་ཤ་ནི།
ཏྲཱ་ས་ནི་ཏྲཱ་སེ། ཏྲཱ་ས་ཡ་ཏྲཱ་ས་ཡ། བཻ་ར་ཊ་བྷྲྀ་ཀུ་ཏ་ཊི། བཻ་ར་ཊི་བཻ་ར་ཊི། ཤྭེ་ཏེ་ཤྭེ་ཏ། ཛ་ཀི་ནི་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། རིག་འཛིན་བདག་ཉིད་སྐྱེས་མ་ཀུན། ། འདར་ཞིང་འཇིགས་པར་གྱུར་པས་ནི། ། ཡེ་ཤེས་རྡོ་རྗེ་རྗེས་སུ་དྲན། །
རིག་པ་འཛིན་པའི་བུ་མོ་མཆོག ། གསེར་གྱི་རྣ་ཆ་གཡོ་བ་རྣམས། ། སྔགས་ཀྱི་རིག་པ་འདི་དང་ནི། ། དམ་ཚིག་མཆོག་གིས་དགུག་པར་བྱ། ། འགོག་པ་རྡོ་རྗེ་རྒྱལ་པོ་ནི། ། ཡོངས་སུ་རྫོགས་པས་མཛེས་མཆོག་གིས། ། ཡེ་ཤེས་རྡོ་རྗེ་གསུམ་ལས་བྱུང་། ། ཀུན་ནས་དེ་མ་ཐག་ཏུ་འགུགས། ། ཡང་ན་ཁྲོ་བོ་ཐམས་ཅད་ནི། ། དབེན་པའི་གནས་དང་ཆེན་པོ་རུ། །
སྔགས་པས་འབུམ་དུ་བཟླས་པ་ཡིས། ། ལས་རྣམས་ཐམས་ཅད་བྱེད་པར་བཤད། ། རྡོ་རྗེ་སློབ་དཔོན་སྨོད་པ་གཞན། ། ཐེག་པ་ཆེ་མཆོག་སྨོད་པ་དག ། རབ་ཏུ་འབད་པས་གསད་པར་བྱ། ། ཡང་ན་གནས་ནས་སྤོ་བར་བྱ། ། འདི་ཡིས་བྱང་ཆུབ་མཆོག་གི་ནི། ། སྔགས་ཀྱི་དངོས་གྲུབ་ཐོབ་པར་འགྱུར། ། ཞེས་བཅོམ་ལྡན་འདས་རྡོ་རྗེ་འཆང་ཆེས་པོས་གསུངས་སོ། ། ཡང་གསུངས་པ།
ཕྱོགས་བཅུའི་སེམས་ཅན་ཐམས་ཅད་ཀྱི། ། ལུས་དང་ངག་སེམས་གསོད་པ་ནི། ། ཆོ་ག་བཞིན་དུ་བསྒོམ་བྱས་པ། ། གདུག་སེམས་ཅན་གྱི་དགྲ་རྣམས་ནི། ། ཁྲག་དང་ཆུ་ཡིས་གཤེར་བ་འམ། ། བཤང་གཅིས་བཤེར་བར་བྱས་པའི་གོས། ། བགོས་ནས་ལིངྒ་རྐང་པས་མནན། ། ཁྲོ་བོའི་རྒྱལ་པོ་སྦྱར་བར་བྱས། ། བརྒྱ་རྩ་བརྒྱད་ནི་ཡོངས་བཟླས་ན། ། སངས་རྒྱས་ཀྱང་ནི་ངེས་པར་འཇིག །
ཡང་གསུངས་པ། ཆུ་ཡིས་གོས་ནི་གཤེར་བར་བྱས། ། ཁྲོ་བོ་མཆོག་གི་བཅིངས་པ་ཡིས། ། ལིངྒ་རྐང་པས་མནན་ན་ནི། ། སངས་རྒྱས་དག་ཀྱང་ངེས་པར་འཇིག ། བཤང་གཅིས་གཤེར་བར་བྱས་པའི་གོས། ། ངན་པ་རུལ་པའི་དྲི་མནམ་པ། ། བགོས་ཏེ་སྔགས་ནི་བཟླས་བྱས་ན། ། སྐད་ཅིག་གིས་སྐམས་འཆི་བར་འགྱུར། ། ཐལ་བའི་སྐྱོ་མས་གཤེར་བའི་གོས། །
བགོས་ནས་ཁྲོ་བས་འཁྲུགས་བཞིན་དུ། ། བརྒྱ་རྩ་བརྒྱད་དུ་བཟླས་ན་ནི། ། རྡོ་རྗེ་སེམས་དཔའང་འཇིག་པར་འགྱུར། ། ཡང་གསུངས་པ། གཅེར་བུར་ཕུད་དེ་སྐྲ་བཤིག་ལ། ། འཇིགས་པའི་ཚུལ་ཅན་གཙིགས་ཤིང་བསྒྱུར། ། ལིངྒ་རྐང་པས་མནན་ན་ནི། ། ནམ་མཁའི་དབྱིངས་ཀྱང་འཇིག་པར་འགྱུར། ། མ་མོའི་གནས་སམ་དུར་ཁྲོད་དམ། ། ཁང་སྟོང་དང་ནི་བཞི་མདོ་དང་། །
མཚན་མ་གཅིག་དང་ཤིང་གཅིག་དྲུང་། ། མངོན་པར་སྤྱོད་པ་བརྩམ་པར་བྱ། ། མི་རུས་ལས་བྱས་ཕུར་བུ་ནི། ། སོར་བརྒྱད་པ་ཡི་ཚད་དག་ལ། ། བརྒྱ་རྩ་བརྒྱད་དུ་བཟླས་བྱས་ཏེ། ། དགྲ་ཡི་སྒོ་ཁར་སྦས་ན་ནི། ། སངས་རྒྱས་སྐུ་གསུམ་མཆོག་སྦྱིན་པ། ། ཤེས་དང་མི་ཤེས་རྣམ་སྤངས་པ། ། ཟླ་བ་ཕྱེད་ནང་རྫོགས་པ་ཡིས། ། ཉམས་སམ་ཡང་ན་འཆི་བར་འགྱུར། །
ཡང་ན་ཐོད་པ་གང་བ་དག ། ཁྱད་པར་དུ་ནི་མཁས་པས་བཙལ། དེར་ནི་སྔགས་ཀྱི་ཚིག་བྲིས་ཏེ། ། རྡོ་རྗེའི་ཚིག་གིས་བཟླས་པ་བྱ། ། དགྲ་ཡི་སྒོ་འམ་གྲོང་དག་ཏུ། ། སྦས་ན་ངེས་པར་སྐྲོད་པར་འགྱུར། ། ཏ་ལའི་ལོ་མའི་གཞན་དག་ལ། ། ཁྲོ་བོའི་སྔགས་ནི་ཀུན་བྲིས་ལ། ། དགྲ་ཡི་ཁྱིམ་མམ་སྒོ་དག་ཏུ། ། སྦས་ན་སྐམས་ཤིང་འཆི་བར་འགྱུར། །
བཅོམ་ལྡན་འདས་དམ་ཚིག་ཆེན་པོའི་རྒྱུའི་རྡོ་རྗེས་དེ་སྐད་ཅེས་བཀའ་སྩལ་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ལུས་དང་ངག་དང་ཡིད་ངེས་པར་འཆིང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཁམས་གསུམ་པ་ཐམས་ཅད་ཀྱི་ལུས་དང་ངག་དང་ཡིད་ཕུར་བུས་གདབ་པའི་སྔགས་རྡོ་རྗེ་འདི་ཉིད་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ། སརྦ་དུཥྚྲཱན་ཕཊ྄་ཕཊ྄། ཀཱི་ལ་ཡ་ཀཱི་ལ་ཡ། སརྦ་པཱ་པྃ་ཕཊ྄་ཕཊ྄། ཧཱུྃ་ཧཱུྃ་ཧཱུྃ་བཛྲ་ཀཱི་ལ། བཛྲ་དྷ་ར་ཨཱཛྙཱ་པ་ཡ་ཏི།
ཀཱ་ཡ་བཱ་ཀྩིཏྟ་བཛྲ། ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ྄་ཕཊ྄། དེ་ནས་འདི་ནི་གསུངས་ཙམ་གྱིས། ། རྡོ་རྗེ་རྫུ་འཕྲུལ་ཆེན་པོ་ཀུན། ། བརྒྱལ་ཞིང་རབ་ཏུ་འཇིགས་གྱུར་ནས། ། ནམ་མཁའ་རྡོ་རྗེ་ཐུགས་དྲན་གྱུར། ། མི་རུས་ལས་བྱས་ཕུར་བུ་འམ། ། ཡང་ན་སེང་ལྡེང་མཆོག་ལས་སྐྱེས། ། ལྕགས་ལས་བྱས་པའི་ཕུར་བུ་དག ། རྡོ་རྗེ་སྐུ་གསུམ་འཇིག་པར་བྱེད། །
རྡོ་རྗེ་སེམས་དཔའ་མཉམ་གཞག་ལ། ། འོད་འཕྲོ་འཁྲུག་ཅིང་མདངས་བཟང་བ། ། རྡོ་རྗེ་སྐུ་ནི་གསུམ་གྱི་མཐར། ། གཟུགས་ནི་བསམས་ནས་སྦྱར་བར་བྱ། ། རྣམ་པར་སྣང་མཛད་ཕྱག་རྒྱ་ཆེ། ། ཡང་ན་འདོད་ཆགས་རྡོ་རྗེ་ཅན། ། གཤིན་རྗེ་གཤེད་ཀྱི་ཕྱག་རྒྱ་ཆེ། ། བསམས་ན་རྡོ་རྗེ་གསུམ་ཕུར་བུ། ། རྡོ་རྗེ་བདུད་རྩི་འཁྱིལ་བ་ཡིས། ། གདུག་པའི་ཁྲོ་བོ་ཚར་གཅོད་པ། །
རྡོ་རྗེའི་སྦྱོར་བས་བྱ་བ་ཡིན། ། སངས་རྒྱས་བདག་ཉིད་ཆེན་པོའི་ཡང་། ། སྙིང་ག་ནས་ནི་རྐང་པའི་བར། ། རྡོ་རྗེ་ཕུར་བུ་རྣམ་པར་བསྒོམ། ། དེ་ཉིད་གོང་དུ་དམ་ཚིག་བྱ། ། ཕུར་བུའི་རྣམ་པར་འཕྲུལ་པ་འདི། ། བསམ་གཏན་རྡོ་རྗེའི་སྦྱོར་བ་ཡིས། ། སངས་རྒྱས་ཀྱིས་ཀྱང་ངེས་པར་འདེབས། ། རྡོ་རྗེ་སེམས་དཔའ་རྒྱལ་པོ་ཆེ། ། ཕུར་བུས་བཏབ་ན་མྱུར་དུ་འཆི། །
དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་རྣམ་པར་འཕྲུལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། སྐུའི་དམ་ཚིག་ཚམ་ངམ་གྱི་རྡོ་རྗེ་ཕུར་བུའི་སྔགས་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཙྪིནྡྷ་ཙྪིནྡྷ། ཧ་ན་ཧ་ན། ད་ཧ་ད་ཧ། དཱིཔྟ་བཛྲ་ཙ་ཀྲ་ཧཱུྃ་ཕཊ྄། ཕན་ཚུན་དཀྲི་བའི་ཚུལ་དང་ནི། ། མཐེ་བོང་བཞི་ནི་རབ་ཏུ་བསྡམ། ། རྣམ་པར་སྣང་མཛད་གནས་མནན་ཏེ། ། རྡོ་རྗེ་ཕུར་བུ་ངེས་པར་གདབ། །
བཏབ་མ་ཐག་ཏུ་སེམས་དཔའ་ཆེ། ། རྡོ་རྗེ་སྐུ་གསུམ་ལས་བྱུང་བ། ། དམ་ཚིག་མཆོག་གིས་ལྡང་བར་འགྱུར། ། ཉམས་པའི་གནས་སུ་མི་འགྱུར་ནའོ། ། དེ་ནས་བཅོམ་ལྡན་འདས་འཇིག་རྟེན་དབང་ཕྱུག་གསུང་གི་རྣམ་པར་འཕྲུལ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། གསུང་གི་དམ་ཚིག་ཚམ་ངམ་གྱི་རྡོ་རྗེ་ཕུར་བུའི་སྔགས་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཧྲཱིཿབྷཱུར་བྷུ་བཿ ཡེ་ཤེས་པདྨོ་ཁ་ཕྱེ་བ། ། རྡོ་རྗེ་སོར་མོ་ངེས་པར་བཞག ། འདོད་ཆགས་རྡོ་རྗེའི་གནས་མནན་ཏེ། །
རྡོ་རྗེ་ཕུར་བུ་ངེས་པར་གདབ། ། བཏབ་མ་ཐག་ཏུ་རྡོ་རྗེ་ཆེ། ། སྐུ་གསུང་དྲི་མེད་ལས་བྱུང་བ། ། དམ་ཚིག་མཆོག་གིས་ལྡང་བར་འགྱུར། ། ཉམས་པའི་གནས་སུ་མི་འགྱུར་ནའོ། ། དེ་ནས་བཅོམ་ལྡན་རྡོ་རྗེ་འཆང་ཆེན་པོས་ཐུགས་རྣམ་པར་འཕྲུལ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཐུགས་ཀྱི་དམ་ཚིག་ཚམ་ངམ་གྱིས་གནོན་པའི་སྔགས་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་བཛྲ་རཱ་ཛ་ཧཱུྃ། རྩེ་མོ་ལྔ་པར་བཅིངས་ནས་ནི། ། འོད་འཕྲོ་མང་པོ་འཁྲིགས་པར་བསྒོམ། །
སེམས་ཀྱི་རྡོ་རྗེའི་གནས་མནན་ཏེ། ། རྡོ་རྗེ་ཕུར་བུས་ངེས་པར་གདབ། ། བཏབ་པ་ཙམ་གྱིས་རྡོ་རྗེ་ཆེ། ། རྡོ་རྗེ་དྲི་མེད་གསུམ་ལས་བྱུང་། ། དམ་ཚིག་མཆོག་གིས་ལྡང་བར་འགྱུར། ། ཉམས་པའི་གནས་སུ་མི་འགྱུར་ནའོ། ། སྐུ་གསུང་ཐུགས་ཀྱི་སྦྱོར་བ་ཡིས། ། ཆོ་ག་ཡང་དག་བྱས་ཙམ་གྱིས། ། མཁའ་དབྱིངས་རྡོ་རྗེ་མཐའ་ཀླས་པར། ། ཕུར་བུས་འདེབས་འདིར་གདོན་མི་ཟ། །
བཅོམ་ལྡན་འདས་རྡོ་རྗེ་ཕུར་བུ་ཆེན་པོས་དེ་སྐད་ཅེས་བཀའ་སྩལ་ཏོ། ། དེ་ནས་སངས་རྒྱས་སྐུ་གསུམ་མཆོག ། སེམས་ཅན་ཁམས་ལ་ཕན་མཛད་པ། ། མཉེས་ཤིང་རབ་ཏུ་དགྱེས་གྱུར་ནས། ། གསུང་ནི་འདི་སྐད་བཀའ་སྩལ་ཏོ། ། ཨེ་མའོ་གསང་བའི་གནས་ཀྱི་མཆོག ། ཨེ་མའོ་སྙིང་པོ་ཀུན་བཏུས་པ། ། ཨེ་མའོ་ཆོས་ཀྱི་གནས་ཞི་བ། ། ཨེ་མའོ་རྡོ་རྗེ་རྣམ་པར་འཇོམས། ། ཕུར་འདེབས་སངས་རྒྱས་ཐམས་ཅད་དང་། །
བྱང་ཆུབ་སེམས་དཔའ་གྲགས་ཆེན་པོ། ། སྐུ་གསུང་ཐུགས་ཀྱི་རྡོ་རྗེ་རྣམས། ། ཕུར་བུས་གདབ་པ་ཡང་དག་བཤད། ། འདི་ནི་སྔགས་རྣམས་ཐམས་ཅད་ཀྱི། ། ཕུར་གདབ་དེ་ཉིད་ལས་བྱུང་བ། ། སྐུ་གསུང་ཐུགས་ལས་མཆོག་སྦྱིན་པ། ། སྔགས་ཀྱི་དེ་ཉིད་བསྡུས་པ་འོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་ལས་སྐུ་དང་གསུང་དང་ཐུགས་རྨད་དུ་བྱུང་བ་སྔགས་ཀྱིས་འགུགས་པ་རྣམ་པར་སྤྲུལ་པའི་རྒྱལ་པོ་ཞེས་བྱ་བའི་ལེའི་སྟེ་བཅུ་བཞི་པའོ།། །། དེ་ནས་རྒྱལ་པོ་རྡོ་རྗེ་འཛིན། ། ཐམས་ཅད་ནམ་མཁའ་མི་འགྱུར་ཆེ། །
ཐམས་ཅད་དབང་བསྐུར་ཀུན་མཁྱེན་པས། ། རྡོ་རྗེ་གསུང་ནི་བཀའ་སྩལ་པ། ། སྨེ་ཤ་ཅན་གྱི་བདག་ཉིད་ཆེ། ། བུ་མོ་ལོ་གྲངས་བཅུ་གཉིས་པ། ། དབེན་པའི་གནས་སུ་ཁྱད་པར་དུ། ། སྒྲུབ་པ་པོས་ནི་རྟག་ཏུ་བསྒྲུབ། ། བཤང་གཅིའི་དམ་ཚིག་ལ་སོགས་པས། ། གྲུ་བཞི་པ་ནི་ཆོ་ག་ཡིས། ། དཀྱིལ་འཁོར་བྱ་འོ་དེ་རུ་ནི། ། རྡོ་རྗེ་དཀྱིལ་འཁོར་བསྒོམས་པ་ཡིས། །
མཚན་ཉིད་ཐམས་ཅད་ཡོངས་སུ་དག ། བཞིན་ཡང་མཛེས་ལ་རབ་ཏུ་བཟང་། ། རྒྱན་རྣམས་ཐམས་ཅད་ཡོངས་རྫོགས་པ། ། པང་པར་བཞག་ནས་རྣམ་པར་བསྒོམ། ། དཀྱིལ་འཁོར་ལྔ་ཡི་འཁོར་ལོ་ཡིས། ། སངས་རྒྱས་གཟུགས་ནི་རྣམ་པར་བསྒོམ། ། སྔགས་ཀྱི་འཁོར་ལོ་ཅན་གྱི་གསང་། ། མཆོད་པའི་གནས་ནི་ཉམས་དགའ་བསྒོམ། ། སྐུ་གསུང་ཐུགས་ནི་རྡོ་རྗེ་ཅན། ། རྣམ་པར་སྣང་མཛད་སྐུ་ཆེན་པོ། །
བསམ་གཏན་སྔགས་ཀྱི་སྦྱོར་བ་ཡིས། ། སངས་རྒྱས་ཀྱི་ནི་འོད་འདྲར་འགྱུར། ། བཙོ་བླག་མཁན་ནི་བདག་ཉིད་ཆེ། ། བུ་མོ་ཨུཏྤལ་མཐིལ་གའི་མདོག ། འདྲ་བ་དག་ནི་རྟག་ཏུ་བསྒྲུབ། ། རྡོ་རྗེ་སེམས་དཔའི་སྦྱོར་བ་ཡིས། ། དེ་ཉིད་སྦྱོར་བའི་ཆོ་ག་ནི། ། བྱས་ནས་ལས་ནི་བརྩམས་པར་བྱ། ། འདི་ནི་སྔགས་རྣམས་ཐམས་ཅད་ཀྱི། ། དམ་ཚིག་ཤིན་ཏུ་འདའ་དཀའ་བའོ། །
དེ་ནི་དེ་མ་ཐག་ཉིད་དུ། ། རྡོ་རྗེ་སེམས་དཔའི་འོད་འདྲར་འགྱུར། ། ཆོས་རྣམས་ཀུན་འཛིན་རྒྱལ་པོ་མཚུངས། ། འདོད་དང་ཐར་པ་རབ་སྒྲུབ་པ། ། རྡོ་རྗེ་ཆོས་ནི་རྣམ་བསྒོམས་པས། ། གར་མཁན་བུ་མོ་རབ་མཛེས་ཤིང་། ། བཞིན་བཟང་མིག་ནི་དཀྱིལ་རིང་བ། ། སྒྲུབ་པ་པོས་ནི་རྟག་ཏུ་བསྒྲུབ། ། དེ་ནི་རྡོ་རྗེ་ཆོས་བདག་ཉིད། ། ས་བཅུ་ལ་ནི་གནས་པར་འགྱུར། །
རྒྱལ་པོ་གསུང་གི་དམ་ཚིག་འཛིན། ། ཀུན་མཆོག་དབང་ཕྱུག་དམ་པའོ། ། བྲམ་ཟེ་རྒྱལ་རིགས་རྗེའི་རིགས་དང་། ། དམངས་རིགས་ལས་བྱུང་བུ་མོ་ནི། ། རྡོ་རྗེ་ཆོས་བདག་ཉིད་འདི་ནི། ། གསང་བ་ཐོབ་པར་བྱེད་པ་བསྒྲུབ། ། རྡོ་རྗེ་ཉི་མ་ནུབ་ནས་ནི། ། སྒྲུབ་པ་ཀུན་ཏུ་བརྩམ་པར་བྱ། ། སྐྱ་རེངས་ཤར་བའི་དུས་སུ་ནི། ། བསྒོམ་པ་མཆོག་གིས་འགྲུབ་པར་འགྱུར། །
རྒྱན་རྣམས་ཐམས་ཅན་ཡོངས་སུ་རྫོགས། ། དྲི་དང་མེ་ཏོག་རྣམས་ཀྱིས་བརྒྱན། ། བསྒོམས་ན་རྡོ་རྗེ་སེམས་དཔའ་མཆོག ། གྲུབ་པ་མྱུར་དུ་ཐོབ་པར་འགྱུར། ། འདི་ནི་སྐུ་གསུམ་མཆོག་སྦྱིན་པ། ། སངས་རྒྱས་མཚན་གྱིས་མཚན་པར་འགྱུར། ། དཔག་ཚད་བརྒྱ་ཡི་ཁྱོན་ཙམ་དུ། ། དེ་ཡི་འོད་ཀྱང་སྣང་བར་བྱེད། ། དབང་པོ་གཉིས་ནི་སྦྱོར་བ་ཡིས། ། སྦྱོར་བ་ཐམས་ཅད་བརྩམ་པར་བྱ། །
འདི་ནི་དངོས་གྲུབ་ཐམས་ཅད་ཀྱི། ། དམ་ཚིག་ཤིན་ཏུ་འདའ་དཀའ་བའོ། ། གལ་ཏེ་རྡོ་རྗེ་ཅན་གྲུབ་འདོད། ། བཤང་གཅིའི་དམ་ཚིག་བཟའ་བར་བྱ། ། འདི་ནི་དངོས་གྲུབ་ཐམས་ཅད་ཀྱི། ། དམ་ཚིག་ཤིན་ཏུ་འདའ་དཀའ་བའོ། ། བཤང་གཅིའི་དམ་ཚིག་ལ་སོགས་པས། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་བྱང་ཆུབ་གནས་ཞི་བ། ། དེ་ཉིད་བླ་ན་མེད་པ་འགྲུབ། །
བཅོམ་ལྡན་འདས་འདོད་པ་དང་ཐར་པའི་དམ་ཚིག་རྡོ་རྗེས་དེ་སྐད་ཅེས་བཀའ་སྩལ་ཏོ། ། དེ་ནས་བཅོམ་ལྡན་འདས་དམ་ཚིག་ཆེན་པོ་རྡོ་རྗེ་ཁྲོ་བོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཀུན་ཏུ་སྐྲག་པར་བྱེད་པའི་ཁྲོ་བོ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཧྲཱིཿཥྚྲཱིཿབི་ཀྲྀ་ཏཱ་ན་ན་སརྦ་ཤ་ཏྲཱུྂ་ན་ཤ་ཡ། སྟམྦྷ་ཡ། ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། དུག་ནི་ཁྲག་དང་ཀུན་ཏུ་སྦྱར། ། ལན་ཚྭ་སྐེ་ཚེ་ཡུངས་མར་ཏེ། ། ཚེར་མའི་མེ་ལས་ཁྲོས་པས་བསྲེག ། བུ་མོའི་མིང་གི་ཚིག་དག་བཅས། །
ཉི་མ་གུང་ངམ་ནམ་ཕྱེད་ན། ། འདི་ནི་རྣམ་པ་ཀུན་ཏུ་ཤིས། ། ཤེས་རབ་ཅན་གྱིས་གྲུ་གསུམ་དུ། ། སྟོང་ཕྲག་བརྒྱད་ནི་ཚུལ་བཞིན་བསྲེག ། བུ་མོ་དག་གི་དོན་གྱི་ཕྱིར། ། འདི་ནི་ཉི་མ་གསུམ་དུ་བྱ། ། བསྐལ་པ་གསུམ་དང་གྲངས་མེད་ནི། ། དེས་ནི་རྟག་ཏུ་གནོན་པར་འགྱུར། ། སངས་རྒྱས་དང་ནི་ཆོས་འཛིན་པ། ། རྡོ་རྗེ་སེམས་དཔའ་གཞན་ཡང་རུང་། །
གལ་ཏེ་རྨོངས་པས་འདས་ན་ནི། ། དེ་ཡི་ཚེ་ནི་དེར་ཟད་འགྱུར། ། བཅུ་བཞིའམ་ཡང་ན་ཚེས་བརྒྱད་ལ། ། དུར་ཁྲོད་སོལ་བ་བླངས་ནས་ནི། ། ཆོ་ག་བཞིན་དུ་སྔགས་བཏབ་ན། ། དེ་ནི་རྟག་ཏུ་སྟེར་བར་འ་གྱུར། ། སྔགས་ཤེས་པ་ཡིས་གང་རུང་པའི། ། དགྲ་ཡི་གཟུགས་བརྙན་བྱས་ནས་ནི། ། བསམ་ཡས་དག་གིས་བྲིས་ན་ནི། ། འཆི་བར་འགྱུར་འདིར་གདོན་མི་ཟ། །
ཐོ་བ་བསམ་གཏན་སྦྱོར་བ་ཡིས། ། དེ་ལྟར་བྱས་ན་ངེས་པར་ལྟུང་། ། ཧཱུྃ་ཡིག་རབ་ཏུ་འབར་དང་བཅས། ། རྡོ་རྗེ་འབར་བར་རབ་ཏུ་བསྒོམ། ། གདུག་པ་ཐམས་ཅད་འཇིག་པར་བྱེད། ། ཕྱག་ན་རྡོ་རྗེའི་རིགས་དྲན་ཏེ། ། རྡོ་རྒྱུས་སོལ་བ་ལ་སོགས་པས། ། སྐྱེས་པའམ་བུད་མེད་གཟུགས་བྲིས་ལ། ། ལག་པར་སྟ་རེ་བསམས་ནས་སུ། ། མགྲིན་པ་བཅད་པར་རྣམ་པར་བསྒོམ། །
སངས་རྒྱས་སྐུ་གསུམ་རིན་ཆེན་མཆོག ། སེམས་ཅན་ཀུན་ལ་ཕན་འདོད་པ། ། འདི་ཡིས་སྣད་པར་འགྱུར་བ་འམ། ། ཤི་བར་འགྱུར་འདིར་གདོན་མི་ཟ། ། ལས་ཀྱི་རྡོ་རྗེ་རབ་འབར་ཆེ། ། མེ་སྟག་མང་པོ་འཁྲིགས་པ་ཅན། ། དབུས་སུ་རྡོ་རྗེ་རྣམ་བསྒོམས་ལ། ། ཆུ་རྣམས་གནོན་པའི་མཆོག་ཡིན་ནོ། ། དཀྱིལ་འཁོར་དག་ནི་འདྲི་བ་ན། ། རླུང་ལ་སོགས་པ་བྱུང་ན་ནི། །
མཆེ་བའི་ཕྱག་རྒྱ་བཅིངས་ནས་སུ། ། གདུག་པའི་དགྲ་ནི་རྗེས་དྲན་བྱ། ། སངས་རྒྱས་བྱང་ཆུབ་སེམས་དཔས་ཀྱང་། ། སྤྲུལ་པ་གང་ཞིག་གྱུར་པ་ནི། ། མཐོང་བ་ཙམ་གྱིས་འགག་འགྱུར་ཏེ། ། གཞན་དུ་བྱས་ན་འཇིགས་པར་འགྱུར། ། སངས་རྒྱས་བྱང་ཆུབ་སེམས་དཔའ་དང་། ། སྐྱེ་བོ་གདུག་པ་གཞན་དག་ཀྱང་། ། སྔགས་འདིས་སྐྲག་པར་བྱས་ན་ནི། ། འཆི་བར་འགྱུར་བར་གདོན་མི་ཟ། །
དེ་ལ་འདི་ནི་སྔགས་ཐམས་ཅད་ཀྱི་གསང་བའི་སྙིང་པོའོ། ། ཕཊ྄། ཡེ་ཤེས་སེམས་དཔའི་སྦྱོར་བ་ཡིས། ། དབུས་སུ་གཟུགས་ནི་བསྒོམ་པ་བྱ། ། སྔགས་ཤེས་པ་ཡིས་གནས་བཞི་རུ། ། བཙུན་མོ་རྟག་ཏུ་གཞག་པར་བྱ། ། རྒྱན་རྣམས་ཐམས་ཅད་ཡོངས་སུ་རྫོགས། ། མཚན་རྣམས་ཐམས་ཅད་ཀྱིས་མཚན་པ། ། པདྨོ་རབ་ཏུ་རྒྱས་བྱས་ནས། ། སྔགས་འདི་རབ་ཏུ་བསྒོམ་པར་བྱ། །
ཧཱུྃ། འོད་ཟེར་ལྔ་འོད་རབ་འབར་བ། ། རྡོ་རྗེ་ཅན་གྱི་སྦྱོར་བ་བསྒོམ། ། རང་ལུས་ངག་སེམས་རྡོ་རྗེ་ལ། ། ཕབ་ན་བྱང་ཆུབ་ཐོབ་པར་འགྱུར། ། དེ་ནི་དེ་མ་ཐག་ཉིད་དུ། ། རྣམ་པར་སྣང་མཛད་འོད་འདྲ་ཞིང་། ། རྡོ་རྗེ་སེམས་དཔའ་རྒྱལ་པོ་ཆེ། ། སངས་རྒྱས་སྐུ་གསུམ་རྡོ་རྗེ་འཛིན། ། སེམས་དཔའ་ཐམས་ཅད་སྐྱེད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །
བཞིན་བཟངས་ཕན་པར་འདོད་པ་ཡི། ། བུད་མེད་རྙེད་ན་ཆོ་ག་བཞིན། ། དབེན་པར་མཆོད་པ་བརྩམ་པར་བྱ། ། གསང་བ་བླངས་ནས་བཟའ་བར་བྱ། ། དེ་ནི་དེ་མ་ཐག་ཉིད་དུ། ། འཇམ་དཔལ་དང་ནི་གཟི་བརྗིད་མཉམ། ། མི་སྣང་བདག་པོ་དཔལ་དང་ལྡན། ། འཛམ་བུའི་གསེར་གྱི་མདངས་འདྲར་འགྱུར། ། བཤང་བའམ་ཡང་ན་བཟའ་བའམ། ། ཤ་ཡང་ཆོ་ག་བཞིན་དུ་ནི། །
མངོན་པར་བསྔགས་ནས་གཞུག་པར་བྱ། ། ཟོས་ན་མཁས་རྣམས་ཀྱིས་མི་མཐོང་། ། ཞེས་བཅོམ་ལྡན་འདས་རྡོ་རྗེ་འཆང་ཆེན་པོས་དེ་སྐད་ཅེས་བཀའ་སྩལ་ཏོ། ། བཤང་བ་ཆོ་ག་བཞིན་བླངས་ནས། ། ཁམ་ཕོར་སྦྱར་མར་གཞག་པར་བྱ། ། བརྒྱ་རྩ་བརྒྱད་དུ་བསྐུལ་ན་ནི། ། སངས་རྒྱས་ཉི་མས་མི་མཐོང་ངོ་། ། ཁྱི་ཡི་ཤ་དང་རྟ་ཤ་དང་། ། ཤ་ཆེན་དག་ནི་ཆོ་ག་བཞིན། ། བླངས་ནས་ཁ་སྦྱར་སྦྱོར་བ་ཡིས། །
ཟོས་ན་དེ་ཡིས་མི་མཐོང་ངོ་། ། བཤང་དང་ལྷན་ཅིག་ལྡན་པ་ཡིས། ། རིལ་བུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཁྱི་ཡི་ཤ་དང་སྦྱར་བ་ཡི། ། རིལ་བུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཤ་ཆེན་དང་ནི་སྦྱོར་བ་ཡི། །
རིལ་བུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། བ་གླང་ཤ་དང་སྦྱོར་བ་ཡི། ། རིལ་བུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། བཤང་བ་ལས་བྱུང་སྲོག་ཆགས་ལས། ། བརྟུལ་ཞུགས་ཅན་གྱིས་རིལ་བུ་བྱ། ། དབང་པོ་གཉིས་ཀྱི་སྦྱོར་བ་ཡིས། །
སངས་རྒྱས་ཀུན་གྱིས་མི་མཐོང་ངོ་། ། ག་པུར་ཙནྡན་སྦྱར་བ་ཡི། ། རིལ་བུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས ། སངས་རྒྱས་ཀུན་གྱིས་མི་མཐོང་ངོ་། ། གི་ཝང་ཨ་ག་རུ་སྦྱར་བའི། ། རིལ་བུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། རྡོ་རྗེ་སྟོབས་པོ་ཆེར་འགྱུར་རོ། ། ག་པུར་གུར་གུམ་སྦྱར་བ་ཡི། །
རིལ་བུ་ལྕགས་གསུང་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཞེས་གསུངས་སོ། ། རྡོ་རྗེ་ཅན་རྣམས་གང་ཡང་རུང་། ། ཕྱག་རྒྱ་ཆེན་པོར་བྱིན་བརླབས་ན། ། དེ་འདྲར་འགྱུར་ཏེ་དཔལ་དང་ལྡན། ། སྟོབས་ཆེན་ཕ་རོལ་གནོན་པ་པོ། ། དཔག་ཚད་བྱེ་བ་རྫོགས་པ་ཡི། ། སྟེང་དུ་རྡོ་རྗེ་འགྲོ་བར་འགྱུར། །
སྟོང་གསུམ་བགྲོད་པ་དཔལ་དང་ལྡན། ། སངས་རྒྱས་འོད་དང་འདྲ་བར་འགྱུར། ། འདོད་ཁམས་གནས་པའི་བུ་མོ་དང་། ། ལྷ་ཡི་ལོངས་སྤྱོད་རིགས་བརྟུལ་ཞུགས། ། ཡང་ན་གཟུགས་ཁམས་གནས་པ་ལ། ། སྟོབས་ཆེན་གྱིས་ནི་འདོད་པ་སྤྱོད། ། བཅོམ་ལྡན་འདས་དམ་ཚིག་མི་སྣང་བའི་རྡོ་རྗེ་ཆེན་པོས་དེ་སྐད་ཅེས་བཀའ་སྩལ་ཏོ། ། དེ་ནས་སངས་རྒྱས་རབ་དགྱེས་བདག ། སེམས་འཁྲུགས་ཡིད་ལ་དབང་བ་དག ། ངོ་མཚར་གྱུར་ཅིང་སྤྱན་གདངས་ནས། །
གསུང་ནི་འདི་སྐད་བཀའ་སྩལ་ཏོ། ། ཨེ་མའོ་འདི་རབ་ངོ་མཚར་ཆེ། ། ཨེ་མའོ་གསང་གནས་མི་འགྱུར་བ། ། ཨེ་མའོ་ངོ་བོ་ཉིད་ཀྱིས་དག ། ཨེ་མའོ་ཤིན་ཏུ་དྲི་མེད་ཆོས། ། དེ་ནས་སྟོན་པ་རྡོ་རྗེ་འཛིན། ། སྐྱེད་པོ་བྱེད་པོ་མི་འགྱུར་ཆེ། ། སངས་རྒྱས་རྡོ་རྗེ་ཆོས་ཆེན་པོས། ། རྡོ་རྗེའི་གསུང་དུ་བཀའ་སྩལ་པ། ། སེམས་དཔའ་རྡོ་རྗེའི་སྦྱོར་བ་ཡིས། །
རྡོ་རྗེ་འཛིན་རྣམས་མཉེས་པར་བྱ། ། སངས་རྒྱས་བྱང་ཆུབ་རབ་བྱེད་བས། ། སངས་རྒྱས་རྡོ་རྗེ་ཅན་མཉེས་འགྱུར། ། རྡོ་རྗེ་སྤྱན་དང་གཟུགས་སོགས་ཀྱིས། ། གཙུག་ཏོར་མཉེས་པར་བྱེད་པར་དྲན། ། ཁྲོ་བོ་རྣམས་ལའང་དེ་མཆོག་སྟེ། ། སངས་རྒྱས་རྡོ་རྗེ་རབ་བསྒོམ་པའོ། ། རིག་པའི་རྒྱལ་པོ་ཆོས་མཆོག་རྣམས། ། རིན་ཆེན་ཏོག་ནི་རྣམ་པར་བསྒོམ། ། རིག་པའི་རྒྱལ་མོའི་སྦྱོར་བ་ལ། །
ཚེ་དཔག་མེད་པ་རབ་ཏུ་བསྒོམ། ། ཐམས་ཅད་ལས་བྱེད་སྔགས་རྣམས་ལ། ། གདོན་མི་ཟ་བའི་ཡེ་ཤེས་བསྒོམ། ། སྔགས་རྣམས་ཐམས་ཅད་ཉིད་ལ་ནི། ། རྡོ་རྗེ་སེམས་དཔའ་རྣམ་པར་བསྒོམ། ། ཞེས་གསུངས་སོ། ། གནོད་སྦྱིན་མོ་ཡི་སྔགས་རྒྱུད་ལ། ། གཤིན་རྗེ་གཤེད་ཉིད་བརྟག་པར་བྱ། ། ཐམས་ཅད་སྦྱོར་བའི་སྔགས་རྣམས་ལ། ། སྤྱི་བོ་རུ་ནི་བསྐུལ་བ་ཤིས། །
བཅོམ་ལྡན་འདས་དམ་ཚིག་ཆེན་པོས་དེ་སྐད་ཅེས་བཀའ་སྩལ་ཏོ། ། བསམ་གཏན་འཁོར་ལོ་འདི་ཡིས་ནི། ། སྔགས་མཉེས་པ་ཡི་དཀྱིལ་འཁོར་དག ། དམ་ཚིག་ཆེན་པོ་སྒྲུབ་བྱེད་པ། ། སྒྲུབ་པོ་རྣམས་ལ་ཕན་པ་གསུངས། ། དེ་ནས་སྟོན་པ་རྡོ་རྗེ་འཛིན། ། གཙོ་བོ་ཆོས་རྣམས་ཀུན་དབང་ཕྱུག ། སྐུ་དང་གསུང་ཐུགས་ཡང་དག་པས། ། ཡེ་ཤེས་རྡོ་རྗེ་བཀའ་སྩལ་ཏེ། ། རི་རྩེ་ཉམས་ནི་དགའ་བ་དང་། །
ནགས་ཚལ་རབ་ཏུ་དབེན་པར་ཡང་། ། བསམ་གཏན་རྡོ་རྗེ་རབ་བྱ་བ། ། སྔགས་དང་བཟླས་པའི་སྦྱོར་བ་ཡིས། ། རྡོ་རྗེ་སེམས་དཔའ་ལ་སོགས་ཀུན། ། སྔགས་དང་བསམ་གཏན་གྱིས་བསྐུལ་བས། ། གསུང་གི་ལས་ཀྱི་བཀའ་བཞིན་དུ། ། ལས་རྣམས་སྣ་ཚོགས་བྱེད་པར་འགྱུར། ། རྡོ་རྗེ་ཆོས་ཀྱི་གཟུགས་ཆེན་པོ། ། པདྨ་རཱ་གའི་འོད་འདྲ་བ། ། སྐུ་གསུང་ཐུགས་ཀྱི་རྡོ་རྗེ་ནི། །
གནས་གསུམ་དུ་ནི་རིགས་བརྟག་གོ ། དབབ་པའི་ཆོ་ག་ཐམས་ཅད་ནི། ། བྱས་ན་གདོན་མི་ཟ་བར་འགྲུབ། ། བསྐུལ་དང་རེངས་པ་ལྷ་ཆེན་པོ། ། འཕགས་པའི་ས་ནི་བཞི་པོ་དག ། རྡོ་རྗེ་གྲུབ་པ་དག་གིས་བྱ། ། དེ་ལྟར་བྱས་ན་རྟག་པར་འགྲུབ། ། བུ་མོ་ལོ་གྲངས་བཅུ་གཉིས་མའམ། ། ཁྱེ་འུ་ལོ་གྲངས་བཅུ་གཉིས་པ། ། མཚན་ཉིད་ཐམས་ཅད་ཡོངས་རྫོགས་པ། །
བཟུང་ནས་དབབ་པར་རབ་ཏུ་བརྟག ། ཆོ་ག་ཐམས་ཅད་བྱས་ནས་ནི། ། ལས་རྣམས་རབ་ཏུ་བསྒྲུབ་པར་བྱ། ། རྣམ་པ་གཞན་དུ་བྱས་ན་ནི། ། ཁམས་གསུམ་སྐྱེས་བོས་དཔྱས་པར་འགྱུར། ། དེ་ལ་སྙིང་པོའི་སྔགས་ཀྱི་ཡི་གེའི་ཚིག་ནི་འདི་རྣམས་སོ། ། ཧཱུྃ་ཧཱཿཨཱཿཛྷཻཿ ནམ་མཁའི་ཁམས་ནི་སེམས་མེད་ཅིང་། ། རྟོག་པ་ཐམས་ཅད་རྣམ་སྤངས་དང་། ། རྡོ་རྗེ་སེམས་དཔའ་རང་ཉིད་ཀྱང་། །
འབབ་པར་འགྱུར་རོ་ཆོ་ག་ཡིས། ། ཧཱུྃ་ཡིག་རྡོ་རྗེ་སེམས་དཔའི་བདག ། ཧཱཿཡིག་སྐུ་ཡི་རྡོ་རྗེ་ཅན། ། ཨཱཿཡིག་ཆོས་འཛིན་རྒྱལ་པོ་སྟེ། ། འདི་ནི་སྔགས་ཚིག་བསྟན་པའོ། ། ཡི་གེ་ཛྷཻཿཡིས་བསྐུལ་བར་བཤད། ། འཁོར་བ་དང་ནི་གཡོ་བ་ཡིན། ། འདི་ནི་བསྐུལ་བ་ཐམས་ཅད་ཀྱི། ། གསང་བ་ཡིན་པར་འདི་རབ་བཤད། ། ཁྲུ་གང་ཙམ་མམ་ཁྲུ་དོ་འམ། །
ཇི་སྲིད་ཁྲུ་བརྒྱད་ལྔ་ཙམ་དུ། ། རྡོ་རྗེ་རྒྱལ་པོ་རབ་བསྐུལ་ན། ། འཇིགས་ཤིང་སྐྲག་ནས་འཕར་བར་འགྱུར། ། དེ་བཞིན་ཐམས་ཅད་སྔར་ཇི་ལྟར། ། འདི་ནི་གསང་བ་ཐོབ་བྱེད་པའོ། ། དེ་ནས་རྒྱལ་པོ་རྡོ་རྗེ་འཛིན། ། དེ་བཞིན་གཤེགས་པ་ཀུན་གྱི་བདག ། སྐུ་གསུམ་གནས་ནི་ཡོངས་དག་པས། ། གསུང་ནི་འདི་སྐད་བཀའ་སྩལ་ཏོ། ། རྩེ་གཅིག་མ་གྱུར་པ་ཡིས་ཀྱང་། །
བརྟུལ་ཞུགས་བརྟན་པས་བྱ་བ་འདི། ། སྦྱོར་བ་གཞན་མིན་པ་ཡིས་བྱ། ། གདུག་པ་ཐམས་ཅད་རྣམ་གཞིག་པའོ། ། དུར་ཁྲོད་སོལ་དང་ཕུབ་སོགས་ལས། ། དགྲ་ཡི་གཟུགས་བརྙན་བྱས་ནས་ནི། ། སྐྲ་བཤིག་གཅེས་བུར་བྱུང་བ་ཡིས། ། ཁམས་གསུམ་དག་ཀྱང་འཇིག་པར་བྱེད། ། དུར་ཁྲོད་རོ་བསྲེགས་ཐལ་བ་ཡིས། ། དགྲ་ཡི་གཟུགས་བརྙན་བྱས་ནས་ནི། ། སྟོང་བརྒྱ་རྩ་བརྒྱད་བཟླས་པས་ཀྱང་། །
འཆི་བར་འགྱུར་འདིར་གདོན་མི་ཟ། ། དཀྱིལ་འཁོར་གྲུ་གསུམ་བྱས་པ་ལ། ། བ་ལང་ཤ་དང་རྟ་ཡི་ཤ། ། ཁྱི་ཡི་ཤ་འམ་སྣ་ཚོགས་ཀྱིས། ། རྡོ་རྗེའང་གདོན་མི་ཟ་བར་འཇིག ། ཤ་ཆེན་པོ་ཡིས་འཇིག་པ་ནི། ། ཐམས་ཅད་རྡོ་རྗེ་ལས་བྱུང་དྲན། ། འདི་ནི་དགྲ་རྣམས་ཐམས་ཅད་ཀྱི། ། འཇིགས་པ་ཤིན་ཏུ་མི་བཟད་དྲན། ། ཆོས་མཆོག་ཅན་གྱི་བཤང་གཅི་ཡིས། །
དགྲ་ཡི་གཟུགས་བརྙན་བྱས་ནས་ནི། ། ཚེར་མའི་མེ་ལ་ཁྲོས་ནས་བསྲེགས། ། སངས་རྒྱས་དག་ཀྱང་ངེས་པར་འཇིག ། ཅེས་གསུངས་སོ། ། ཆུ་བོའི་འགྲམ་གཉིས་ས་ཡིས་ཀྱང་། ། དགྲ་ཡི་གཟུགས་བརྙན་བྱས་ནས་ནི། ། དུག་ལས་བྱུང་བའི་ཚེར་མ་ནི། ། ཏིལ་འབྲུ་ཙམ་གྱི་ཡན་ལག་ཀུན། ། དགང་ཞིང་སྐུལ་བའི་ཚིག་དང་བཅས། ། སངས་རྒྱས་དག་ཀྱང་ངེས་པར་འཇིག །
ཅེས་གསུངས་སོ། ། སྐེ་ཚེ་ལན་ཚྭ་འབྲུ་མར་དང་། ། དུག་དང་དྷ་དུ་ར་དག་ནི། ། སངས་རྒྱས་ཐམས་ཅད་གསད་པ་ལ། ། འདི་དག་རབ་མཆོག་གྱུར་པར་བཤད། ། སོལ་ཁུས་གཤེར་བའི་གོས་དག་ནི། ། གྱོན་ཏེ་སེམས་ནི་ཁྲོས་ནས་སུ། ། ལིངྒ་རྐང་པས་མནན་ནས་ནི། ། སྲིན་པོས་འཛིན་པར་གདོན་མི་ཟ། ། རུས་ཕྱེ་ཁྲག་དང་དུག་རྣམས་ཀྱིས། །
གཟུགས་བརྙན་རབ་ཏུ་བྱས་ན་ནི། ། རྡོ་རྗེ་སེམས་དཔའ་དྲག་པོ་ཡང་། ། མྱུར་བ་དག་ཏུ་འཛིན་པར་འགྱུར། ། སྐེ་ཚེ་དང་ནི་ཡང་དག་ལྡན། ། བཤང་གཅི་དག་གིས་རྫོགས་པ་ཡི། ། ལིངྒ་རྐང་པས་མནན་ན་ནི། ། ཚ་བ་ཆེན་པོས་འཛིན་པར་འགྱུར། ། དེ་ལ་འདི་ནི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཆེན་པོ་རྡོ་རྗེ་ཁྲོ་བོའི་སྙིང་པོའོ། ། ན་མཿས་མནྟ་ཀཱ་ཡ་བཱ་ཀྩི་ཏྟ་བཛྲཱ་ཎཱྂ། ཨོཾ་ཧུ་ལུ་ཧུ་ལུ།
ཏིཥྛ་ཏི་ཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། གརྫ་གརྫ། བི་སྥོ་ཊ་ཡ་བི་སྥོ་ཡ། སརྦ་བིགྷྣ་བི་ནཱ་ཡ་ཀཱ་ན། མ་ཧཱ་ག་ཎ་པ་ཏི་ཛཱི་བི་ཏ་ཨནྟ་ཀ་རཱ་ཡ་ཧཱུྃ་ཕཊ། སྦྱིན་སྲེག་སླར་ཡང་བསམ་གཏན་དག །
ལུས་དང་ངག་སེམས་འཇིག་པ་སྟེ། ། མ་ཡེངས་པ་ཡི་སེམས་ཀྱིས་ནི། ། གསོད་པ་ཡིན་ན་མཆོག་འདི་བྱ། ། རྡོ་རྗེ་སེམས་དཔའ་ཁྲོ་བོ་ཆེ། ། རྣམ་པར་བགྲད་པ་འཇིགས་འཇིགས་ལྟ། ། སྟ་རེ་ཐོ་བ་ཕྱག་ན་བསྣམས། ། བསམས་ནས་བསམ་གཏན་རབ་ཏུ་བརྟག ། དེ་ལ་འདི་ནི་དྲག་པོ་ཆེན་པོ་ཁྲོ་བོའི་དམ་ཚིག་གོ ། མཁའ་དབྱིངས་སངས་རྒྱས་ཐམས་ཅད་ཀྱིས། ། ཡོངས་སུ་གང་བར་རབ་བསྒོམས་ལ། །
གདུག་པ་དེ་ཡིས་བསད་པར་ནི། ། བསམས་ནས་དེ་མ་ཐག་ཏུ་འཆི། ། སངས་རྒྱས་བྱང་ཆུབ་སེམས་དཔའ་ཡིས། ། ཡོངས་སུ་གང་བར་བསྒོམས་ནས་ནི། ། གདུག་པའི་སེམས་དཔས་བསད་ན་ནི། ། རྡོ་རྗེ་འཛིན་པ་ཉིད་ཀྱང་འཆི། ། སངས་རྒྱས་གནོད་བྱེད་དགྲ་བོ་རྣམས། ། སྐྲག་ཅིང་འཇིགས་པས་དཀྲུགས་པར་ནི། ། སྔགས་མཁན་གྱིས་ནི་མདུན་བསམས་ན། ། འཆི་བར་འགྱུར་འདིར་གདོན་མི་ཟ། །
སྲིན་པོ་ཁྲོ་བོ་སྣ་ཚོགས་པ། ། གཏུམ་ཞིང་ཁྲོ་བོ་མི་བཟད་པས། ། སྐྲག་པར་གྱུར་པར་བསམས་དེས་ནི། ། རྡོ་རྗེ་འཛིན་པ་ཉིད་ཀྱང་འཆི། ། འུག་པ་ཁྲ་དང་བྱ་རྒོད་དང་། ། མཆུ་རིངས་པ་དང་ཝ་རྣམས་ཀྱིས། ། ཟོས་བར་བསམས་ན་དེ་ཡིས་ནི། ། སངས་རྒྱས་དག་ཀྱང་ངེས་པར་འཇིག ། སྦྲུལ་ནག་རབ་ཏུ་ཁྲོ་བ་ནི། ། འཇིགས་པ་དག་ཀྱང་འཇིགས་བྱེད་པ། །
དུག་གི་མཆོག་གི་དམ་ཚིག་ནི། ། དཔྲལ་བར་བསམས་ན་འདི་ཁྱད་འཕགས། ། སྦྲུལ་དེས་ཟོས་པར་གྱུར་པ་ཡིས། ། བསྒྲུབ་བྱ་དག་ཀྱང་ངེས་པར་འཇིག ། ཕྱོགས་བཅུའི་སེམས་ཅན་ཐམས་ཅད་ཀྱི། ། ཡམས་སམ་ཉེ་བར་བར་འཚེ་བ་རྣམས། ། འཇིགས་པ་དགྲ་ལ་དབབ་པའི་མཆོག ། འདི་ནི་བསྐུལ་བའི་མཆོག་ཡིན་ནོ། ། ཐོ་བ་རབ་ཏུ་དྲག་པོ་ཡིས། ། བརྟུལ་ཞུགས་ཅན་གྱིས་སྙིང་གར་བརྡེག །
རྡོ་རྗེ་འཛིན་པའི་བཀའ་བཞིན་དུ། ། དགྲ་ཡི་སྲོག་ནི་མེད་པར་འགྱུར། ། རྡོ་རྗེ་ཅན་གྱིས་སྟ་རེ་སོགས། ། གཤེགས་ཅིང་གཏུབ་པར་བསམས་ན་ནི། ། སྐུ་གསུམ་གྱི་ནི་མཆོག་སྦྱིན་པ། ། རྡོ་རྗེ་སེམས་དཔའ་དྲག་པོའང་འཆི། ། བསྲུང་བ་ལ་སོགས་དང་པོ་སྔགས། ། ལྷ་རྣམས་ཀྱང་ནི་ཕུར་བུས་གདབ། ། འདི་ནི་གསོད་བྱེད་མཆོག་གི་མཆོག ། དམ་ཚིག་ཤིན་ཏུ་འདའ་དཀའ་བའོ། །
ཕུང་པོ་རྡོ་རྗེ་དཀྱིལ་འཁོར་དུ། ། སེམས་ཅན་ཇི་སྙེད་གནས་པ་ལ། ། གསང་བདག་ཉིད་གཏོགས་བསམས་ན་ནི། ། འདི་ལྟས་མཉེས་འགྱུར་གཞན་དུ་མིན། ། སྟོན་པ་སངས་རྒྱས་རྡོ་རྗེ་འཛིན། ། རྡོ་རྗེ་ཆོས་དང་རྡོ་རྗེ་ཅན། ། བསམ་གཏན་སྦྱོར་བས་འཆི་བར་འགྱུར། ། རྡོ་རྗེ་ཐུགས་ཀྱི་བཀའ་ཇི་བཞིན། ། བཅོམ་ལྡན་འདས་ཁྲོ་བོ་ཆེན་པོའི་དམ་ཚིག་རྡོ་རྗེ་ཁྲོ་བོས་དེ་སྐད་ཅེས་བཀའ་སྩལ་ཏོ། ། དེ་ནས་རྒྱལ་པོ་རྡོ་རྗེ་འཛིན། །
ཐམས་ཅད་ནམ་མཁའ་ཐུབ་ཆེན་པོ། ། ཐམས་ཅད་དབང་བསྐུར་རྫོགས་སངས་རྒྱས། ། ཡེ་ཤེས་རྡོ་རྗེ་བཀའ་སྩལ་པ། ། ཨེ་མའོ་ངོ་བོ་ཉིད་ཀྱི་དག ། རྡོ་རྗེ་ཐེག་པ་བླ་ན་མེད། ། མ་སྐྱེས་པ་ཡི་ཆོས་རྣམས་ལ། ། རྒྱལ་བ་རྣམས་ཀྱིས་སྐྱེ་བར་བསྟན། ། དེ་ལ་འདི་ནི་ལས་ཕྲན་ཚེགས་ཀྱི་རྡོ་རྗེ་གསང་བའོ། ། སྦྲུལ་ནི་མི་སྡུག་འཇིགས་བྱེད་པ། ། ནག་པོ་འབར་བ་འཁྲུག་ཅིང་ཁྲོ། །
ལྕེ་གཉིས་མཆེ་བའི་ཕྲེང་བ་ཅན། ། རྡོ་རྒྱུས་དག་གམ་སོལ་བས་བྲིས། ། དེ་ལ་འདི་ནི་ཀླུ་ཁྲོ་བོ་སྐུལ་བའི་སྙིང་པོའོ། ། ཁྃ། ཁ་ཡི་ནང་དུ་དེ་བསམ་ཞིང་། ། དུག་ནི་ཧ་ལ་ཧ་ལ་འདྲ། ། སྲེག་པ་མེ་ཡི་ཁ་དོག་དང་། ། བསྒོམས་ན་འགུལ་བར་གདོན་མི་ཟ། ། དེ་ལ་འདི་ནི་དུག་ཐམས་ཅད་དགུག་པའི་སྙིང་པོའོ། ། ཧྲཱིཿ
རྣམ་པ་སྣ་ཚོགས་ལས་བྱང་དུག ། ཁམས་གསུམ་ན་ནི་གནས་པ་ཀུན། ། དེ་ཡིས་ཁྱེར་བར་བསྒོམས་ནས་ནི། ། བབ་པར་གྱུར་པར་རྣམ་པར་བསམ། ། དེ་ནི་དེ་མ་ཐག་ཉིད་དུ། ། དུག་གི་རྒྱ་མཚོ་མི་བཟད་འགྱུར། ། རེག་མ་ཐག་ཏུ་འགྲོ་བ་ཀུན། ། འཇིག་པ་འདི་ལ་ཐེ་ཚོམ་མེད། ། སྡིག་པ་སྦལ་པ་ལ་སོགས་དང་། ། སྦྲུལ་རྣམས་སྣ་ཚོགས་པ་དག་ལའང་། །
ཆོ་ག་བཞིན་དུ་རབ་ཏུ་བྱ། ། སྦྱོར་བ་འབྱུང་བའི་མཚན་ཉིད་ཀྱིས། ། དེ་ལ་འདི་ནི་དུག་ཐམས་ཅད་འཕོ་བའི་སྙིང་པོའོ། ། ཨོཾ། ལྟ་བ་རྡོ་རྗེའི་དུག་ལ་སོགས། ། གཞན་ཡང་མི་བཟད་པ་ཡི་དུག ། ནམ་མཁའ་རྡོ་རྗེའི་དཀྱིལ་འཁོར་དུ། ། ཡེ་ཤེས་རྡོ་རྗེས་བཀུག་ནས་འཇུག ། བཅོམ་ལྡན་འདས་དུག་གི་དམ་ཚིག་ཆེན་པོ་རྡོ་རྗེས་དེ་སྐད་ཅེས་བཀའ་སྩལ་ཏོ། ། དེ་ལ་འདི་ནི་དུག་གསོ་བའི་དམ་ཚིག་རྡོ་རྗེའི་སྙིང་པོའོ། །
ཧཱུྃ། སྙིང་པོ་འདི་ནི་རྡོ་རྗེ་ཆེ། ། ཁ་དོག་དཀར་པོར་རྣམ་པར་བསྒོ། ། འོད་ཀྱི་སྤྲིན་ནི་ཆེར་འབར་བ། ། ཟླ་བའི་འོད་ཟེར་བཞིན་དུ་བསིལ། ། གནས་བཞི་དག་ཏུ་སྦྱོར་བ་ཡིས། ། དེ་མ་ཐག་ཏུ་སྡུག་པས་ལྡང་། ། ལན་གཉིས་ལན་གསུམ་རབ་བསྒོམས་ནས། ། སྐྱུགས་པ་དག་ཏུ་རྣམ་བསམས་ན། ། ནམ་མཁའི་ཁམས་ཀུན་གང་བ་ཡང་། །
སྐད་ཅིག་གིས་ནི་དུག་མེད་བྱེད། ། ཞེས་དེ་སྐད་ཅེས་ཀྱང་བཀའ་སྩལ་ཏོ། ། དེ་ལ་འདི་ནི་ཉེ་བའི་དུག་ཐམས་ཅད་དྲང་བའི་སྙིང་པོའོ། ། ཨཱཿ། འབྲས་དང་ཕོལ་མིག་འབྲུམ་བུ་དང་། ། གང་གཞན་ནད་དུ་བཤད་པ་རྣམས། ། ཕྱག་ན་རྡོ་རྗེའི་བཀའ་བཞིན་དུ། ། བསམས་པ་ཙམ་གྱིས་མེད་པར་འགྱུར། ། པདྨ་ཆེན་པོ་འདབ་མ་བརྒྱད། ། རི་བོང་ཅན་བཞིན་དྲི་མེད་པ། །
དེ་ཡི་དབུས་ན་འདུག་བསམ་པ། ། འོད་ཟེར་ལྔ་ནི་རབ་རྫོགས་པའོ། ། སྡུག་པ་ན་ནི་དམ་ཚིག་གནག ། བསྐུལ་བ་ན་ནི་དཀར་པོ་འདྲ། ། བསམ་གཏན་གནས་འདི་གསང་བ་སྟེ། ། གསང་ཆེན་ཡེ་ཤེས་དྲི་མ་མེད། ། དེ་ལ་འདི་ནི་ཕྱི་ནང་གི་ནད་རྣམས་གསོ་བའི་རྡོ་རྗེ་སྙིང་པོའི་སྔགས་ཀྱི་ཡི་གེའི་ཚིག་རྣམས་སོ། ། ཛི་ན་ཛི་ཀ ཨཱ་རོ་ལི་ཀ བཛྲ་དྷྲྀ་ཀ
ཡི་གེའི་ཚིག་ནི་གང་འདོད་པ། ། དད་པས་ཡོན་ཏན་ཐོབ་པར་འགྱུར། ། དེ་འདྲའི་གཟུགས་ནི་བསྒོམ་པར་བྱ། ། ནད་ཀྱི་རྡོ་རྗེ་བསྐུལ་བ་ཡིས། ། དམ་ཚིག་སྤྲེ་འུའི་རྣམ་པ་འམ། ། ཡང་ན་ཁྱིར་ནི་བྱུང་བའང་རུང་། ། རང་གི་ལུས་ངག་སེམས་གནས་ལས། ། བྱུང་བ་དག་ཏུ་རྣམ་པར་བསམ། ། འཁོར་ལོ་འམ་ནི་རྡོ་རྗེའང་རུང་། ། རྡོ་རྗེའི་གོ་འཕང་གནས་བསྒོམ་ལ། །
ལུས་དང་ངག་སེམས་དམ་ཚིག་རྣམས། ། དེས་ནི་ཕྱེ་མར་བརླག་པར་བསྒོམ། ། དེ་ནས་བརྩམས་ཏེ་རྫོགས་སངས་རྒྱས། ། བྱང་ཆུབ་སེམས་དཔའ་གྲགས་ཆེན་རྣམས། ། བྱིན་རླབས་གོ་འཕང་དམ་པ་དག ། དགྱེས་པའི་སྤྱན་གྱིས་རབ་ཏུ་སྩོལ། ། འདི་སྐད་ཅེས་ཀྱང་བཀའ་སྩལ་ཏོ། ། རང་ལུས་ངག་སེམས་རྡོ་རྗེ་ལ། ། སངས་རྒྱས་སྤྲིན་དག་རྣམ་པར་བསམ། ། རྡོ་རྗེ་རྒྱལ་པོ་སྤྲིན་ཆེན་པོ། །
ནད་ལས་ཐར་བར་བསྒོམ་པར་བྱ། ། ཕྱོགས་བཅུའི་སངས་རྒྱས་ཐམས་ཅད་དང་། ། བྱང་ཆུབ་སེམས་དཔའ་བློ་ལྡན་རྣམས། ། ཁྲོས་པ་དེ་ལ་བསམ་པར་བྱ། ། འཆི་བར་བྱེད་པ་དམ་པའི་དོན། ། བསམ་གཏན་སྦྱོར་བ་འདི་དག་གིས། ། ལས་སྐྱེས་སུ་ཡང་གང་གྲགས་པ། ། བརྒྱ་རྩ་བརྒྱད་བཟླས་སྦྱོར་བ་ཡིས། ། ཉི་མ་བདུན་གྱིས་འཇིག་པར་འགྱུར། ། ཡང་ན་རང་གི་སྔགས་རྒྱལ་གྱིས། །
རྡོ་རྗེའི་བསམ་གཏན་ཆོ་ག་བསམ། ། འདི་ནི་ནད་རྣམས་ཐམས་ཅད་ཀྱི། ། དམ་ཚིག་ཤིན་ཏུ་འདའ་བཀའ་བའོ། ། དེ་ནས་རྒྱལ་པོ་རྡོ་རྗེ་འཛིན། ། ཡེ་ཤེས་ཀྱོ་བ་འོད་ཆེན་པོ། ། འདོད་པ་ཐར་པ་རྡོ་རྗེ་ཆེས། ། གསུང་ནི་འདི་སྐད་བཀའ་སྩལ་ཏོ། ། ཆོས་རྣམས་རྨི་ལམ་ལྟ་བུ་ནི། ། ངོ་བོ་ཉིད་ཀྱིས་མ་སྐྱེས་ཤིང་། ། རང་བཞིན་དག་པའི་དེ་ཉིད་ལ། །
འཁྲུལ་པའི་རྡོ་རྗེ་རབ་ཏུ་གསུངས། ། བསམ་གཏན་བཟླས་པའི་དོན་བརྩོན་པའི། ། སྒྲུབ་པ་པོས་ནི་རྟག་ཏུ་མཐོང་། ། སངས་རྒྱས་བྱང་ཆུབ་སེམས་དཔའ་རྣམས། ། དབྱེ་བ་རྣམ་པ་གཉིས་སུ་མཐོང་། ། དེ་ལ་འདི་ནི་རྨི་ལམ་ཆེན་པོའི་དམ་ཚིག་གི་གནས་ཏེ། ། བྱང་ཆུབ་ཡེ་ཤེས་མཆོག་ཐོབ་པ། ། སངས་རྒྱས་འོད་ནི་བཟང་པོར་མཐོང་། ། སངས་རྒྱས་ལོངས་སྤྱོད་རྫོགས་པ་ཡི། ། སྐུར་ཡང་བདག་ཉིད་མྱུར་དུ་མཐོང་། །
སེམས་ཅན་ཆེན་པོ་ཁམས་གསུམ་པས། ། མཆོད་པ་བྱེད་པར་དེ་ཡིས་མཐོང་། ། རང་གཟུགས་ཡེ་ཤེས་ཆེ་འོད་མཉམ། ། སངས་རྒྱས་བྱང་ཆུབ་སེམས་དཔའ་ཡིས། ། འདོད་པའི་ཡོན་ཏན་ལྔ་རྣམས་ཀྱིས། ། ངེས་པར་མཆོད་པར་བྱེད་པར་མཐོང་། ། རྡོ་རྗེ་སེམས་དཔའི་གཟུགས་ཆེན་དང་། ། གྲགས་པ་ཆེན་པོ་རྡོ་རྗེ་ཆོས། ། གསང་བ་རྡོ་རྗེ་གྲགས་པ་ཆེ། ། རྨི་ལམ་དག་ན་རང་གཟུགས་མཐོང་། །
བྱང་ཆུབ་སེམས་དཔའ་རྡོ་རྗེ་ཅན། ། སངས་རྒྱས་ཆེན་པོ་ཕྱག་འཚལ་བ། ། སྐུ་གསུང་ཐུགས་ཀྱིས་དངོས་གྲུབ་སྩོལ། ། རྨི་ལམ་འདི་འདྲ་མཐོང་བར་འགྱུར། ། རྒྱན་རྣམས་ཐམས་ཅད་ཡོངས་རྫོགས་པའི། ། ལྷ་ཡི་བུ་མོ་ཡིད་འོང་དང་། ། ཁྱེའུ་དང་བུ་མོ་དག་མཐོང་ན། ། དེ་ནི་དངོས་གྲུབ་འཐོབ་པར་འགྱུར། ། ཕྱོགས་བཅུའི་སངས་རྒྱས་ཐམས་ཅད་ཀྱང་། ། ཞིང་ན་བཞུགས་པར་ངེས་པར་མཐོང་། །
ཐུགས་ནི་དགྱེས་པར་གྱུར་ནས་ཀྱང་། ། ཆོས་མཛོད་ཡིད་དུ་འོང་བ་སྩོལ། ། ཆོས་ཀྱི་འཁོར་ལོར་གནས་པའི་ལུས། ། སངས་རྒྱས་ཀུན་གྱིས་ཡོངས་བསྐོར་བ། ། བསམ་གཏན་རྡོ་རྗེ་ལ་གནས་པའི། ། དམ་ཚིག་སྦྱོར་བས་མཐོང་བར་འགྱུར། ། ཀུན་དགའ་སྐྱེད་ཚལ་སྣ་ཚོགས་པ། ། ལྷ་ཡི་བུ་མོ་སོགས་པས་བརྒྱན། ། སངས་རྒྱས་ཀུན་གྱིས་བྱིན་བརླབས་པས། ། བསམ་གཏན་དམ་ཚིག་ཅན་གྱིས་མཐོང་། །
སངས་རྒྱས་བྱང་ཆུབ་སེམས་དཔའ་ཡིས། ། དེ་ནི་མངོན་པར་དབང་བསྐུར་མཐོང་། ། རིག་འཛིན་རྒྱལ་པོ་ཆེན་པོ་ཡིས། ། མཆོད་པ་བྱེད་པར་ངེས་མཐོང་ངོ་། ། ཞེས་ཀྱང་གསུངས་སོ། ། རྡོ་རྗེ་ལས་བྱུང་སྣ་ཚོགས་པའི། ། རྨི་ལམ་དྲི་མ་མེད་མཐོང་དེས། ། སྐུ་གསུང་ཐུགས་ཀྱི་རྡོ་རྗེ་ལས། ། སྐྱེས་པ་བླ་མེད་འགྲུབ་པར་འགྱུར། ། གདོལ་པ་ཁྱི་ཡི་སྦྱོར་ལ་སོགས། །
གལ་ཏེ་རྡོ་རྗེ་བློས་མཐོང་ན། ། བློ་ལྡན་རྡོ་རྗེ་སེམས་དཔའ་ཡི། ། སེམས་ཀྱི་གནས་ནི་འགྲུབ་པར་འགྱུར། ། དེ་ལ་འདི་ནི་རྨི་ལམ་རྣམ་པར་དཔྱད་པའི་དམ་ཚིག་གི་སྙིང་པོའོ། ། རང་སེམས་སེམས་ནི་དམིགས་པ་ལ། ། ཆོས་རྣམས་ཐམས་ཅད་རབ་གནས་པ། ། ནམ་མཁའ་རྡོ་རྗེའི་སེམས་གནས་འདི། ། ཆོས་མེད་ཆོས་ཉིད་མེད་པ་འོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ངོ་མཚར་དུ་གྱུར། རྨད་དུ་བྱུང་བར་གྱུར་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་གི་ཐེ་ཚོམ་གཅོད་པ་རྡོ་རྗེ་སེམས་དཔའ་ལ་ཞུས་པ།
བཅོམ་ལྡན་འདས་འདི་ཅི་ཞིག་ལགས། ངོ་བོ་ཉིད་མེད་ཆོས་རྣམས་ལ། ། ཆོས་ཀྱི་དེ་ཉིད་ཀུན་བཤད་པ། ། ནམ་མཁའ་ལ་ནི་ནམ་མཁའ་བསྒོམ། ། ཨེ་མའོ་ངོ་མཚར་ཡང་དག་བྱུང་། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཕྱག་ན་རྡོ་རྗེ་དེ་བཞིན་གཤེགས་པས་དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ནམ་མཁའ་ནི་ཆོས་གང་དང་ཡང་མི་ལྡན་ཏེ། མི་ལྡན་པ་ཡང་མ་ཡིན་ནོ། ། ནམ་མཁའ་དེང་ནི་ཆོས་ཐམས་ཅད་དུ་གཏོགས་ལ། ཐམས་ཅད་ཀྱི་རྗེས་སུ་བལྟའོ་སྙམ་དུ་ཡང་མི་སེམས་སོ། །
དེ་བཞིན་དུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྨི་ལམ་དང་། རྨི་ལམ་ལས་བྱུང་བར་རྗེས་སུ་རིག་པར་བྱའོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། གཞན་ཡང་ནམ་མཁའ་ནི་བརྟག་ཏུ་མེད་པ། བལྟར་མེད་པ། ཐོགས་པ་མེད་པའོ། ། དེ་བཞིན་དུ་བཅོམ་ལྡན་འདས་དེ་བཞིན་གཤེགས་ཐམས་ཅད་ཆོས་ཐམས་ཅད་ཀྱང་རྗེས་སུ་རིག་པར་བྱའོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། གཞན་ཡང་ལུས་དང་ངག་དང་སེམས་དང་ཆོས་ཐམས་ཅད་དང་རྡོ་རྗེའི་གནས་ཀྱི་དམ་ཚིག་ནི་ཐམས་ཅད་ལ་རྗེས་སུ་སོང་བ་ངོ་བོ་ཉིད་གཅིག་པ་སྟེ། འདི་ལྟ་སྟེ།
སེམས་ཀྱི་ངོ་བོ་ཉིད་དོ། ། ལུས་དང་ངག་དང་སེམས་ཀྱི་ཁམས་གང་ཡིན་པ་དང་། ནམ་མཁའི་ཁམས་དེ་དག་གཉིས་སུ་མེད་ཅིང་གཉིས་སུ་བྱར་མེད་དོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། གཞན་ཡང་སེམས་ཅན་ཐམས་ཅད་ནི་ནམ་མཁའི་ཁམས་སུ་གནས་ཏེ། ནམ་མཁའི་ཁམས་དེ་ཡང་འདོད་པའི་ཁམས་ན་གནས་པ་མ་ཡིན། གཟུགས་ཀྱི་ཁམས་ན་གནས་པ་མ་ཡིན། གཟུགས་མེད་པའི་ཁམས་ན་གནས་པ་མ་ཡིན་ཏེ། ཆོས་གང་ཁམས་གསུམ་ན་མི་གནས་པ་དེ་ནི་སྐྱེ་བ་མེད་པའོ། ། གང་ལ་སྐྱེ་བ་མེད་པ་དེ་ནི་ཆོས་གང་གིས་ཀྱང་བརྟག་པར་མི་ནུས་སོ། །
དེ་བས་ན་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཆོས་ཐམས་ཅད་ངོ་བོ་ཉིད་མེད་པའོ། ། ཀྱེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། གཞན་ཡང་བྱང་ཆུབ་སེམས་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་འབྱུང་བར་བྱེད་པར་རྡོ་རྗེའི་གནས་ཀྱི་རྣམ་པ་སྟེ། བྱང་ཆུབ་ཀྱི་སེམས་དེ་ཡང་ལུས་ལ་མི་གནས། ངག་ལ་མི་གནས། སེམས་ལ་མི་གནས་སོ། ། ཆོས་གང་ཡང་ཁམས་གསུམ་ན་མི་གནས་པ་དེ་ལ་སྐྱེ་བ་མེད་དེ། འདི་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་འབྱུང་བར་བྱེད་པ་རྡོ་རྗེའི་གནས་ཡིན་ནོ། ། ཀྱེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྨི་ལམ་ནི་བདག་གིས་ཁམས་གསུམ་དུ་རྨི་ལམ་གྱི་གནས་མཐོང་བར་བྱའོ་སྙམ་དུ་མི་སེམས་སོ། ། མི་ཡང་བདག་གིས་རྨི་ལམ་མཐོང་བར་བྱའོ་སྙམ་དུ་མི་སེམས་ཏེ།
ཁམས་གསུམ་གྱི་བྱ་བ་དེ་རྣམས་ཀྱང་རྨི་ལམ་ལྟ་བུ། རྨི་ལམ་དང་འདྲ་བ་རྨི་ལམ་ལས་བྱུང་བའོ། ། དེ་བཞིན་དུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་སངས་རྒྱས་དང་བྱང་ཆུབ་སེམས་དཔའ་ཇི་སྙེད་བཞུགས་པ་རྣམས་དང་། སེམས་ཅན་ཇི་སྙེད་པ་དེ་དག་ཐམས་ཅད་ཀྱང་རྨི་ལམ་ལ་བདག་མེད་པའི་གནས་སུ་རྗེས་སུ་རིག་པར་བྱའོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། དཔེ་ན། ཡིད་བཞིན་གྱི་ནོར་བུ་རིན་པོ་ཆེ་ནི་རིན་པོ་ཆེ་ཐམས་ཅད་ཀྱི་གཙོ་བོ་ཡོན་ཏན་ཐམས་ཅད་དང་ལྡན་པ་སྟེ། རིན་པོ་ཆེ་ཐམས་ཅད་ཀྱི་གཙོ་བོ་ཡོན་ཏན་ཐམས་ཅད་དང་ལྡན་པ་གང་ཡིན་པ་དེ་ལ་སེམས་ཅན་གང་དག་གིས་གསེར་རམ། རིན་པོ་ཆེའམ་དངུལ་ཡང་རུང་སྟེ། གང་གསོལ་བ་བཏབ་པ་དེ་དག་ཐམས་ཅད་བསམས་པ་ཙམ་ཉིད་ཀྱིས་འབྱོར་པར་བྱེད་དེ། །
རིན་པོ་ཆེ་ལ་སོགས་པ་དེ་དག་ཀྱང་སེམས་ལ་མི་གནས། ཡིད་བཞིན་གྱི་ནོར་བུ་ལ་གནས་པ་ཡང་མ་ཡིན་ནོ། ། དེ་བཞིན་དུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཆོས་ཐམས་ཅད་དང་སངས་རྒྱས་ཀྱི་ཆོས་ཐམས་ཅད་ཀྱང་རྗེས་སུ་རིག་པར་བྱའོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་དེ་དག་ཐམས་ཅད་རབ་ཏུ་དགྱེས་པའི་སྤྱན་གདངས་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གང་ལ་ནམ་མཁའི་ཁམས་ཀྱི་རྗེས་སུ་འབྲང་བའི་ཆོས་ཐམས་ཅད་ལ་སངས་རྒྱས་ཀྱི་ཆོས་རྣམས་རྗེས་སུ་འབྲང་བར་འགྱུར་རོ་ཞེས་པ་ནི་ངོ་མཚར་ཆེའོ། ། དེ་ནས་སངས་རྒྱས་དང་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པའི་ཞབས་གཉིས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། གང་བཅོམ་ལྡན་འདས་ཀྱིས་སྔགས་ཐམས་ཅད་ཀྱི་རྡོ་རྗེའི་དངོས་གྲུབ་ཀུན་ནས་བཏུས་ཏེ་གསུངས་པ། སྔགས་ཐམས་ཅད་ཀྱི་རྡོ་རྗེ་ཀུན་ནས་བཏུས་པའི་དངོས་གྲུབ་དེ་དག་གང་ལ་གནས་པ་ལགས། གང་ནས་བྱུང་བ་ལགས། དེ་ནས་ཕྱག་ན་རྡོ་རྗེས་དེ་བཞིན་གཤེགས་པ་ཐམས་ཅད་དང་།
བྱང་ཆུབ་སེམས་དཔའ་དེ་དག་ཐམས་ཅད་ལ་ལེགས་སོ་ཞེས་བྱ་བ་བྱིན་ནས། དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྔགས་ཐམས་ཅད་ཀྱི་རྡོ་རྗེའི་ཀུན་ནས་བཏུས་པའི་དངོས་གྲུབ་ནི་སྔགས་ཐམས་ཅད་ཀྱི་སྐུ་གསུང་ཐུགས་ལ་མི་གནས་སོ། ། དེ་ཅིའི་ཕྱིར་ཞེ་ན། འོན་ཀྱང་བཅོམ་ལྡན་དེ་བཞིན་གཤེགས་པ་ཐམས་ཅད་དངོས་གྲུབ་ཐམས་ཅད་དང་། སངས་རྒྱས་ཀྱིས་ཆོས་ཐམས་ཅད་རང་གི་ལུས་དང་ངག་དང་སེམས་རྡོ་རྗེ་ལ་གནས་སོ། ། ལུས་དང་ངག་དང་སེམས་རྡོ་རྗེ་དེ་དག་ཀྱང་འདོད་པའི་ཁམས་ན་མི་གནས། གཟུགས་ཀྱི་ཁམས་ན་མི་གནས། གཟུགས་མེད་པའི་ཁམས་ན་མི་གནས། སེམས་ནི་ལུས་ལ་མི་གནས།
ལུས་ཀྱང་སེམས་ལ་མི་གནས། ངག་ནི་སེམས་ལ་མི་གནས། སེམས་ཀྱང་ངག་ལ་མི་གནས་སོ། ། དེ་ཅིའི་ཕྱིར་ཞེ་ན། ནམ་མཁའ་ལྟར་ངོ་བོ་ཉིད་དག་པའི་ཕྱིར་རོ། ། དེ་ནས་དེ་བཞིན་གཤེགས་དེ་དག་གིས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཆོས་གང་ལ་གནས་པ་ལགས། གང་ནས་བྱུང་བ་ལགས། རྡོ་རྗེ་འཆང་གིས་བཀའ་སྩལ་པ། རང་གི་ལུས་དང་ངག་དང་སེམས་ལ་གནས་སོ། །
རང་གི་ལུས་དང་ངག་དང་སེམས་ལས་བྱུང་ངོ་། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་གསོལ་བ། སེམས་གང་ལ་གནས། བཀའ་སྩལ་པ་ནམ་མཁའ་ལ་གནས་སོ། ། གསོལ་བ། ནམ་མཁའ་གང་ལ་གནས། བཀའ་སྩལ་པ། གང་ལ་ཡང་མི་གནས་སོ། ། དེ་ནས་སངས་རྒྱས་དང་བྱང་ཆུབ་སེམས་དཔའ་དེ་དག་ཐམས་ཅད་ངོ་འཚར་དུ་གྱུར། རྨད་དུ་བྱུང་བར་གྱུར་ནས་རང་གི་སེམས་ཀྱི་ཆོས་ཉིད་ལ་གནས་ནས་སེམས་ཤིང་ཅང་མི་སྨྲ་བར་འཁོད་པར་གྱུར་ཏོ། །
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་སེམས་ཅན་ཐམས་ཅད་ཀྱི་དམ་ཚིག་སྙིང་པོ་རྡོ་རྗེ་འབྱུང་བ་ཞེས་བྱ་བའི་ལེའུ་སྟེ་བཅོ་ལྔ་པའོ།། །། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཡང་འདུས་པར་གྱུར་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་ལ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ཚིག་གིས་གསོལ་བ་བཏབ་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་རིན་ཆེན་གྱི་མཆོད་པའི་བཀོད་པས་མཆོད་པ་བྱས་སོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་རྡོ་རྗེ་ཐམས་ཅད་ཀྱི་དཀྱིལ་འཁོར་སེང་གེའི་དམ་ཚིག་གི་རྒྱལ་པོའི་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་སྐུའི་དཀྱིལ་འཁོར་འདི་སངས་རྒྱས་ཐམས་ཅད་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། དེ་ནས་དེ་ཕྱིར་སྐུའི་དཀྱིལ་འཁོར། ། མཆོག་ཐུགས་དཀྱིལ་འཁོར་རབ་འདྲ་བ། ། དཀྱིལ་འཁོར་རྣམས་ནི་ཀུན་གྱི་མཆོག ། ལེགས་པར་རབ་ཏུ་བཤད་པར་བྱ། ། ཁྲུ་ནི་བཅུ་དྲུག་ཚད་དུ་བྱ། །
གྲུ་བཞི་ལྷམ་པ་རབ་ཏུ་མཛེས། ། སངས་རྒྱས་ཀུན་གྱིས་དཀྱིལ་འཁོར་ཏེ། ། སྐུ་ཡི་རྡོ་རྗེ་རབ་ཏུ་གནས། ། དེ་ཡི་ནང་དུ་འཁོར་ལོ་ནི། ། ཆོ་ག་རྡོ་རྗེས་བྲིས་བར་བྱ། ། སྔགས་རྣམས་ཀྱི་ནི་གསང་བ་མཆོག ། དབུས་སུ་རྣམ་པར་སྣང་མཛད་གནས། ། ཕྱག་རྒྱ་རྡོ་རྗེའི་གནས་བྱ་འོ། ། མི་བསྐྱོད་པ་ལ་སོགས་པའང་བྲི། ། སྐུ་དང་གསུང་ཐུགས་རྡོ་རྗེ་མཆོག །
གྲྭ་རྣམས་ཀུན་ཏུ་དགོད་པར་བྱ། ། ཁྲོ་བོ་དང་པོ་རྣམས་སྒོར་བྲི། ། སྟོབས་ཆེན་ཕ་རོལ་གནོན་པ་རྣམས། ། རྡོ་རྗེ་གསང་བ་རབ་བསྒོམ་པའི། ། མཆོད་པ་སྔགས་ཤེས་པ་ཡིས་བྱ། ། འདི་ནི་སྔགས་རྣམས་ཐམས་ཅད་ཀྱི། ། དམ་ཚིག་ཤིན་ཏུ་འདའ་དཀའ་བའོ། ། བཤང་དང་གཅི་བ་ལ་སོགས་པ། ། བྱེ་བྲག་ཏུ་ནི་ངེས་པར་དབུལ། ། འདི་ནི་སྐུ་ཡི་རྡོ་རྗེ་ཅན། །
སྔགས་རྣམས་ཀུན་གྱི་དམ་ཚིག་གོ ། འདི་ནི་དེ་བཞིན་གཤེགས་པ་ཐམས་ཅད་ཀྱི་སྐུ་ཡི་དཀྱིལ་འཁོར་རོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་གསུང་རྡོ་རྗེ་ཐམས་ཅད་ཀྱི་དམ་ཚིག་གི་སྤྲིན་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གསུང་རྡོ་རྗེའི་དཀྱིལ་འཁོར་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། དེ་ནས་དེ་ཕྱིར་གསུང་དཀྱིལ་འཁོར། ། མཆོག་ཐུགས་དཀྱིལ་འཁོར་རབ་ཏུ་འདྲ། ། དཀྱིལ་འཁོར་རྣམས་ནི་ཀུན་གྱི་མཆོག ། ལེགས་པར་རབ་ཏུ་བཤད་པར་བྱ། ། ཁྲུ་ནི་ཉི་ཤུ་ཚད་དུ་བྱ། ། གྲུ་བཞི་ལྷམ་པ་ཆོ་ག་བཞིན། ། གྲྭ་བཞི་པ་ལ་སྒོ་བཞི་པར། །
རྡོ་རྗེ་བསྒོམས་པས་ཐིག་གདབ་བོ། ། ཉིད་ཀྱི་སྐུ་ཡི་དཀྱིལ་འཁོར་གནས། ། རྡོ་རྗེའི་གསུང་གི་ཡོན་ཏན་བསྐྱེད། ། རྒྱལ་པོ་ཆེན་པོ་རྡོ་རྗེ་ཆོས། ། རིག་པའི་དབང་པོ་འཇུག་པར་བྱ། ། དེ་དབུས་འཁོར་ལོ་ཆེན་པོ་ནི། ། ཀུན་ཏུ་ཟླུམ་པོ་བྲི་བར་བྱ། ། མདོར་ན་ཕྱག་རྒྱ་ཐམས་ཅད་ནི། ། ཆོ་ག་བརྩོན་པས་བྲི་བར་བྱ། ། ཚེ་དཔག་མེད་ཀྱི་ཕྱག་རྒྱ་ཆེ། །
དེ་ཡི་དབུས་སུ་དགོད་པར་བྱ། ། རྡོ་རྗེའི་གནས་ནི་ཉམས་དགའ་ཉིད། ། དེ་དག་ཐམས་ཅད་ཡོངས་སུ་བརྟག ། ཡོངས་སུ་གསལ་བར་ཆོ་ག་ཡིས། ། དཀྱིལ་འཁོར་དམ་པ་བྱས་ནས་ནི། ། དེ་ནས་གསང་བའི་མཆོད་པ་བྱ། ། དེ་ལྟས་རྡོ་རྗེ་ཅན་མཉེས་འགྱུར། ། བཤང་གཅི་ཁུ་བའི་དམ་ཚིག་གིས། ། མཆོད་ན་དངོས་གྲུབ་ཐོབ་པར་འགྱུར། ། འདི་ནི་སངས་རྒྱས་ཐམས་ཅད་ཀྱི། །
དམ་ཚིག་ཤིན་ཏུ་འདའ་དཀའ་བའོ། ། དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་དཀྱིལ་འཁོར་རོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་ཀུན་ནས་སྤྲིན་གྱི་བཀོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རབ་ཏུ་གསང་བའི་དཀྱིལ་འཁོར་གསང་ཆེན་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། རྡོ་རྗེ་འཛིན་མཆོག་གང་ཡིན་པའི། ། གཟུགས་ནི་དབུས་སུ་ལེགས་བྲིས་པ། ། དེ་ཡི་དཀྱིལ་འཁོར་གནས་སུ་འགྱུར། ། སྐུ་གསུང་ཐུགས་ཀྱི་གསང་ལས་བྱུང་། ། འདི་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་གནས་ཤེས་པའི་གསང་ཆེན་རབ་ཏུ་གསང་བའོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་དཀྱིལ་འཁོར་ཐམས་ཅད་འཁོར་ལོ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དཀྱིལ་འཁོར་ཐམས་ཅད་སྐུ་དང་གསུང་དང་ཐུགས་རྡོ་རྗེའི་གསང་བ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། དེ་ལ་འདི་ནི་རྡོ་རྗེའི་དཀྱིལ་འཁོར་གྱི་སྔགས་ཀྱི་སྙིང་པོའི་ཐིག་གི་ཡི་གེའི་གནས་རྣམས་ཏེ། ཨོཾ་ཨཱཿཧཱུྃ། རྡོ་རྗེ་ཐིག་ནི་གདབ་པ་དང་། ། ཚོན་རྩི་རྣམས་ཀྱང་དགྱེ་བ་དག ། སྔགས་ཀྱི་སེམས་པས་མི་བྱ་སྟེ། ། བྱས་ན་བྱང་ཆུབ་རྙེད་པར་དཀའ། ། དེ་བས་དམ་ཚིག་ཆོ་ག་ཤེས། ། སྔགས་ཀྱི་ལྷ་རྣམས་བཅུག་ནས་སུ། ། བྱིན་གྱིས་བརླབས་པའི་གནས་བསྒོམས་ལ། །
དཀྱིལ་འཁོར་རྣམས་ནི་རྣམ་པར་བརྟག ། རྒྱལ་ཆེན་རྣམ་པར་སྣང་མཛད་དང་། ། སྤྱན་མ་ཡང་ནི་ཞུགས་པར་བྱ། ། སྐུ་ཡི་དཀྱིལ་འཁོར་གནས་ཡིད་འོང་། ། རྡོ་རྗེའི་སྐུ་ཡི་ཡོན་ཏན་འཐོབ། ། རྡོ་རྗེ་ཆོས་ནི་རྒྱལ་པོ་ཆེ། ། རང་གི་ཆོས་མས་འཇུག་པར་བྱ། ། འདི་ནི་སྔགས་རྣམས་ཐམས་ཅད་ཀྱི། ། མཆོག་ཏུ་རྟག་པའི་གསང་བའོ། ། རྡོ་རྗེ་སེམས་དཔའ་རྒྱལ་པོ་ཆེ། །
མཱ་མ་ཀཱི་ཡང་འཇུག་པར་བྱ། ། འདི་དེ་སྔགས་རྣམས་ཐམས་ཅད་ཀྱི། ། མཆོག་ཏུ་རྨད་བྱུང་གསང་ཆེན་ནོ། ། དེ་ལྟར་བྱས་པས་མྱུར་དུ་རང་། ། རབ་དང་ཡིད་དབང་རྣམས་བྱོན་ནས། ། རབ་ཏུ་དགྱེས་པར་གྱུར་པ་རྣམས། ། གསང་བ་མཆོག་ནི་འདྲི་བར་བྱེད། ། འདི་སྐད་ཀྱང་གསུངས་སོ། ། སྔགས་གྲུབ་པ་ཡིས་བྱ་བ་ནི། ། རྡོ་རྗེ་གསང་བ་རྨད་བྱུང་ཆེ། །
ཁྲོ་བོའི་རྒྱལ་པོ་ཡིས་སངས་རྒྱས། ། ཐམས་ཅད་བཀུག་ནས་མཆོད་པར་བྱ། ། རྡོ་རྗེ་གསུམ་དང་གནས་དག་ལ། ། དམ་ཚིག་མཆོད་པ་དུས་གསུམ་པ། ། རྡོ་རྗེ་གསུམ་གྱི་སྦྱོར་བས་བྱ། ། སྔགས་ཀྱི་དངོས་གྲུབ་ཐོབ་པར་བྱེད། ། འདི་སྐད་ཀྱང་གསུངས་སོ། ། སྔགས་རྣམས་ཐམས་ཅད་ཉིད་ལ་ཡང་། ། རྨད་བྱུང་ཆེན་པོའི་གཏོར་མ་དབུལ། ། བཤང་གཅི་ཤ་དང་འབྲུ་མར་དང་། །
ལྔ་པ་སེམས་ལས་བྱུང་བ་དང་། ། ཁུ་བ་དག་གིས་སྔགས་རྣམས་ཀུན། ། ཚིམ་པར་འགྱུར་བར་ཀུན་ཏུ་བཤད། ། འདི་ནི་དམ་ཚིག་མཆོག་ཡིན་ཏེ། ། སངས་རྒྱས་བྱང་ཆུབ་རྫོགས་བྱེད་པའོ། ། ཐིག་གདབ་པ་ཡི་ཆོ་ག་འདི། ། རང་ཉིད་གང་ཚེ་སྤྱོད་པ་ན། ། རྣམ་པར་སྣང་མཛད་རབ་བསྒོམས་ནས། ། རྡོ་རྗེ་སེམས་དཔའ་རབ་ཏུ་བསྒོམ། ། ཡང་ན་རྡོ་རྗེ་བདུད་རྩིར་གྲགས། །
སློབ་མ་རྡོ་རྗེ་འོད་པོ་ཆེར། ། བསྒོམ་བྱ་ལས་ཀྱི་གོ་འཕང་ནི། ། སངས་རྒྱས་ཀུན་གྱིས་ངེས་སྟེན་པའོ། ། སངས་རྒྱས་རྒྱལ་ཆེན་ལྔ་རྣམས་ནི། ། རྡོ་རྗེའི་ཐིག་སྐུད་གཤེགས་རྣམས་དགོད། ། འདི་ནི་སངས་རྒྱས་ཐམས་ཅད་ཀྱི། ། གསང་བ་རབ་ཏུ་རྨད་བྱུང་བའོ། ། ཉི་ཤུ་རྩ་ལྔའི་བྱེ་བྲག་གིས། ། ཚོན་རྩི་དག་ཀྱང་རྣམ་པར་དགྱེ། ། འདི་ནི་སངས་རྒྱས་ཐམས་ཅད་ཀྱི། །
གསང་ཆེན་བྱང་ཆུབ་དམ་པ་འོ། ། སྔགས་རྣམས་ཐམས་ཅད་ཉིད་ལ་ཡང་། ། རྡོ་རྗེ་ཧཱུྃ་མཛད་བསྒོམ་པར་བྱ། ། མཆོག་གི་སྐུ་གསུང་ཐུགས་དམ་ཚིག ། གནས་ལྔ་དག་ཏུ་བསྒོམས་པར་བྱ། ། དེ་ལྟར་བྱས་ན་ཉེ་མི་འགྱུར། ། རྡོ་རྗེ་མི་ཕྱེད་གསུམ་ལས་སྐྱེས། ། རྡོ་རྗེ་སེམས་དཔའ་བློ་ལྡན་པ། ། འཇིགས་ཤིང་སྐྲག་ནས་བྱིན་རློབ་མཛད། ། རྡོ་རྗེ་བུམ་པ་རྣམས་དགོད་པ། །
སྔགས་རྒྱུད་བདག་པོས་ཤེས་བྱས་པ། ། རྡོ་རྗེ་སེམས་དཔའི་ཏིང་འཛིན་གནས། ། བརྟན་པའི་བློས་ནི་བརྟག་པར་བྱ། ། དངོས་གྲུབ་ཀུན་འབྲས་འདོད་པ་ཡི། ། སྔགས་ཤེས་པས་ནི་སྦྱིན་སྲེག་བྱ། ། བཤང་གཅི་འབྲུ་མར་ཤ་ལ་སོགས། ། བསྲེག་རྫས་དག་ནི་དབུལ་བར་བྱ། རྡོ་རྗེ་མི་ཕྱེད་གསུམ་འཁོར་ལོ། ། རྡོ་རྗེ་གསང་བའི་སྦྱིན་སྲེག་དབུལ། ། དབུས་སུ་རང་གི་ལྷ་ཡི་གཟུགས། །
བསམས་ཏེ་ཞལ་དུ་དབབ་པར་བྱ། ། འདི་སྐད་ཀྱང་གསུངས་སོ། ། དབང་པོ་གཉིས་ནི་རབ་སྦྱོར་བས། ། བརྒྱ་རྩ་བརྒྱད་ནི་སྦྱིན་སྲེག་བྱ། ། འདི་ནི་སངས་རྒྱས་ཐམས་ཅད་ཀྱི། ། དམ་ཚིག་ཤིན་ཏུ་འདའ་དཀའ་བའོ། ། རྣམ་པར་སྣང་མཛད་སྦྱོར་བ་ཡིས། ། སློབ་མ་རྡོ་རྗེ་གསུམ་ལས་བྱུང་། ། ཨཱཿཡིག་ལུས་དང་ངག་སེམས་ལ། ། བསྒོམས་ནས་རྡོ་རྗེ་འཛིན་པར་བྱེད། །
རྒྱལ་ཆེན་རྡོ་རྗེ་སེམས་དཔའ་དང་། ། གྲགས་ཆེན་རྣམ་པར་སྣང་མཛད་ནི། ། སྐུ་གསུང་ཐུགས་ཀྱི་དམ་ཚིག་ཏུ། ། བྱིན་གྱིས་བརླབས་ནི་རབ་ཏུ་སྩོལ། ། དེ་ལ་འདི་ནི་དཀྱིལ་འཁོར་ཆེན་པོར་གཞུག་པའི་རྡོ་རྗེའི་དམ་ཚིག་གོ ། ཨཱཿཁྃ་བཱི་ར་ཧཱུྃ། འདི་ནི་དམ་ཚིག་ཐམས་ཅད་ལུས་དང་ངག་དང་སེམས་ཀྱི་སྙིང་པོའི་སྔགས་ཀྱི་རྒྱལ་པོའོ། ། དེ་ལ་འདི་ནི་རྡོ་རྗེ་ཆེན་པོ་དབང་བསྐུར་བའི་གསང་བའི་ཡེ་ཤེས་གསང་ཆེན་ནོ། ། སངས་རྒྱས་ཀུན་གྱིས་ནམ་མཁའི་ཁམས། ། ཡོངས་སུ་གང་བར་རབ་ཏུ་བསྒོམ། །
རྡོ་རྗེ་བློ་ཡིས་སིལ་སྙན་དང་། ། དྲི་སོགས་དམ་ཚིག་སྤྲིན་ཚོགས་བསྒོམ། ། འདི་སྐད་ཀྱང་གསུངས་སོ། ། རྡོ་རྗེ་སྐུ་གསུམ་སྔགས་ཀྱིས་ནི། ། ཡུངས་ཀར་བརྟུལ་ཞུགས་ཅན་གྱིས་བརྡེག ། དེ་ལ་དེ་ཡི་ཚེ་ན་ནི། ། རང་ཉིད་དབང་བསྐུར་རབ་ཏུ་སྩོལ། ། ཡང་ནི་རྡོ་རྗེ་སེམས་དཔའ་ཡིས། ། ཏིང་ངེ་འཛིན་གྱིས་སངས་རྒྱས་བསྒོམ། ། བུམ་པ་དམ་ཚིག་མཆོག་རྣམས་ཀྱིས། །
བཟུང་བར་མཁས་པས་བསྒོམ་པར་བྱ། ། རྟག་ཏུ་སློབ་མ་བློ་བརྟན་པ། ། རྡོ་རྗེ་རྣམ་པར་སྣང་མཛད་བསམ། ། ལུས་དང་ངག་སེམས་རྡོ་རྗེ་ཅན། ། སྔགས་ཤེས་པས་ནི་དགོད་པར་བྱ། ། དེ་ལ་འདི་ནི་དབང་བསྐུར་བ་ཐམས་ཅད་ཀྱི་གསང་ཆེན་ཏེ། སློབ་དཔོན་ཐམས་ཅད་ཀྱིས་རྡོ་རྗེའི་ཚིག་ཏུ་སྨྲ་བར་བྱའོ། ། དབང་བསྐུར་ཆེན་པོ་རྡོ་རྗེ་ནི། ། ཁམས་གསུམ་པ་ཡིས་ཕྱག་བྱས་པ། ། རྡོ་རྗེ་གསང་བ་གསུམ་བྱུང་བ། །
སངས་རྒྱས་ཀུན་གྱིས་སྦྱིན་པར་བྱ། ། དེ་ལ་འདི་ནི་སློབ་མ་ཐམས་ཅད་ཀྱིས་རྡོ་རྗེ་ཆེན་པོའི་གསོལ་བ་གདབ་པའི་ཆོ་ག་གསང་ཆེན་ནོ། ། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་བཞིན། ། བདག་ཀྱང་རབ་ཏུ་བསྒྲལ་པའི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། དེ་ཚེ་དེ་ལ་དབང་བསྐུར་བ། ། རབ་དགའི་སེམས་ཀྱིས་སྦྱིན་པར་བྱ། ། ལྷ་ཡི་གཟུགས་ཀྱི་སྦྱོར་བ་ཡིས། ། སྙིང་གར་བདག་པོ་གཞག་པར་བྱ། །
རྡོ་རྗེ་སློབ་མ་བློ་ལྡན་ལ། ། སྔགས་ཀྱི་ཡི་གེའི་ཚིག་བྱིན་ལ། ། དེ་ལ་དཀྱིལ་འཁོར་བསྟན་པར་བྱ། ། སངས་རྒྱས་ཐམས་ཅད་ཀྱིས་གསུངས་པའི། ། དམ་ཚིག་གསང་བ་བསྒྲག་པར་བྱ། ། ཁྱོད་ཀྱིས་སྲོག་ཆགས་གསད་པར་བྱ། ། བརྫུན་གྱི་ཚིག་ཀྱང་སྨྲ་བར་བྱ། ། མ་བྱིན་པ་ཡང་ཁྱོད་ཀྱིས་བླང་། ། ཕ་རོལ་བུད་མེད་བསྟེན་པར་བྱ། ། རྡོ་རྗེའི་ལམ་ནི་འདི་དག་གིས། །
སེམས་ཅན་ཐམས་ཅད་རབ་བསྐུལ་བྱ། ། འདི་ནི་སངས་རྒྱས་ཐམས་ཅད་ཀྱི། ། དམ་ཚིག་མཆོག་ཏུ་རྟག་པ་འོ། ། ཞེས་ཀྱང་གསུངས་སོ། ། སྔགས་ཀྱིས་བསྐུལ་བ་སྨྲས་པ་ཡི། ། དེ་ལ་སྔགས་ཀྱང་སྦྱིན་པར་བྱ། ། སྔགས་ཀྱི་རྒྱལ་པོའི་ཏིང་འཛིན་ནི། ། བྱིན་ནས་གསང་བ་ཡང་དག་བརྩམ། ། ཁུ་བའམ་ཡང་ན་བཤང་བའང་རུང་། ། མངོན་པར་བསྔགས་ནས་ཆོ་ག་བཞིན། །
རྡོ་རྗེའི་བློས་ནི་ཟར་གཞུག་བྱ། ། འདི་ལྟར་དངོས་གྲུབ་རྙེད་མི་དཀའ། ། རྣམ་པ་འདི་བཞི་གསང་ཆེན་ཏེ། ། རྡོ་རྗེ་ཅན་ནི་ཀུན་གྱི་གསང་། ། སྔགས་ཀྱི་འཁོར་ལོས་བུད་མེད་གཟུགས། ། སེམས་ཅན་དོན་སྤྱོད་ཕྱིར་གནས་པའོ། ། དེ་ལ་འདི་ནི་རྡོ་རྗེའི་དཀྱིལ་འཁོར་སྔགས་ཐམས་ཅད་ཀྱིས་མཉེས་པར་བྱ་བ་གསང་བའོ། ། གླང་པོའི་ཤ་དང་རྟ་ཡི་ཤ། ། ཤ་ཆེན་དག་ཀྱང་བཟའ་བར་བྱ། ། སྔགས་རྣམས་ཀུན་ལ་དབུལ་བར་བྱ། །
དེ་ལྟར་བྱས་ན་མགོན་པོ་མཉེས། ། ཉིན་རེ་རྡོ་རྗེ་སློབ་མ་ལ། ། མཁས་པས་དཀྱིལ་འཁོར་བསྟན་པར་བྱ། ། བཤང་གཅི་ཤ་ཡི་བྱ་བ་དང་། ། རྡོ་རྗེ་གསང་བའི་གནས་ཀྱིས་ཀྱང་། ། སྔགས་རྣམས་ཀུན་གྱི་ཡི་གེ་ཨོཾ། ། བསྒོམས་ན་དེ་མ་ཐག་ཏུ་འབར། ། བཅོམ་ལྡན་འདས་སྔགས་ཀྱི་རིག་པའི་སྐྱེས་བུ་ཆེན་པོས་དེ་སྐད་ཅེས་བཀའ་སྩལ་ཏོ། ། དངོས་གྲུབ་ཐམས་ཅད་བསྒྲུབ་པ་སྟེ། ། དམ་ཚིག་ཆེན་པོ་བསྒྲུབ་པ་འོ། །
རབ་ཏུ་འབད་པས་བསྒྲུབ་བྱ་བ། ། སངས་རྒྱས་བྱང་ཆུབ་རང་ཉིད་ཀྱང་། ། མི་སྣང་སྟོབས་དང་བརྩོན་འགྲུས་དང་། ། རྡོ་རྗེ་འགུགས་པ་མཆོག་དག་ནི། ། རྡོ་རྗེ་སྐུ་ཡི་བཀའ་ཇི་བཞིན། ། དཀྱིལ་འཁོར་དུ་ནི་ཐམས་ཅད་འགྲུབ། ། བཤང་གཅི་དང་ནི་ཤ་ཆེན་རྣམས། ། ཆ་ནི་མཉམ་པར་བྱས་ནས་སུ། ། ཁམ་ཕོར་སྦྱར་མར་བཞག་ནས་ནི། ། སངས་རྒྱས་ཀུན་དང་ལྷན་ཅིག་འཁོད། །
འདི་སྐད་ཅེས་ཀྱང་གསུངས་སོ། ། དེ་ལ་འདི་ནི་གསང་བ་ཐམས་ཅད་ཀྱི་རྡོ་རྗེ་མངག་གཞུག་པ་རབ་ཏུ་བསྒྲུབ་པའི་དམ་ཚིག་གི་མཆོག་གོ ། ཧྲཱིཿཡིག་འབར་བ་འོད་བཟང་པོ། ། ནམ་མཁའ་རྡོ་རྗེའི་དབུས་གནས་བསམ། ། སངས་རྒྱས་ཀུན་གྱིས་ནམ་མཁའི་ཁམས། ། ཡོངས་སུ་གང་བར་རྣམས་པར་བསྒོམ། ། དེ་ཡི་སྐུ་གསུང་ཐུགས་ཀྱིས་གནས། ། དེར་ནི་སྔགས་ལ་དབབ་པར་བྱ། ། དེ་ལ་འདི་ནི་སྐུ་དང་གསུང་དང་ཐུགས་ཀྱི་སྔགས་རྡོ་རྗེའི་བྱིན་གྱིས་རློབ་པའི་གནས་སོ། ། ཨྃཿཁཾ་དྷཱིཿ
ཕྱག་ན་རྡོ་རྗེ་གཟུགས་ཆེན་པོ། ། ཕྱག་ན་པདྨོ་འོད་ཆེན་དང་། ། གཞན་གྱིས་མི་ཐུབ་གཟུགས་ཆེན་དག ། བསྒོམས་ནས་གསང་བའི་གནས་གཞག་གོ ། དེ་ལ་འདི་ནི་རྡོ་རྗེ་གསང་བའི་གནས་སོ། ། ཉི་མའི་དཀྱིལ་འཁོར་དབུས་གནས་པར། ། མི་བསྐྱོད་པ་ནི་རབ་ཏུ་བརྟག ། ཚེ་དཔག་མེད་པའི་རྡོ་རྗེ་ཆེ། ། རྡོ་རྗེ་སྣང་མཛད་དེ་བཞིན་ཏེ། ། ཐམས་ཅད་འོད་ཆེན་སྡུག་བསྔལ་ནི། །
ཆེན་པོ་སྙིང་པོས་བསྐུལ་བར་བྱ། ། དེ་ལ་འདི་ནི་རྡོ་རྗེ་ཐམས་ཅད་ཀྱི་སྙིང་པོ་བསྐུལ་བའོ། ། ཨཱཿ མདུང་རྩེ་ཆེ་དང་རྡོ་རྗེ་ཆེ། ། ལྕགས་ཀྱུ་སྣ་ཚོགས་མཆོག་རྣམས་ཀྱིས། ། རྡོ་རྗེ་ཆོ་ག་བཞིན་དུ་བསྐུལ། ། སངས་རྒྱས་བྱང་ཆུབ་རབ་ཏུ་འགྲུབ། ། འདི་སྐད་ཅེས་ཀྱང་གསུངས་སོ། ། ཉམས་དགའ་བ་དང་རི་དབང་དང་། ། ཆུ་གླིང་རྣམ་པ་སྣ་ཚོགས་སུ། །
ཟླ་ཕྱེད་ནང་དང་རྫོགས་པ་ཡིས། ། ངེས་པར་སངས་རྒྱས་ཉིད་ཐོབ་འགྱུར། ། རི་རབ་སུམ་ཅུ་རྩ་དྲུག་གི ། རྡུལ་ཕྲན་ཇི་སྙེད་ཡོད་པ་ཡི། ། འཁོར་གྱི་ཚོགས་རྣམས་དེ་དག་ནི། ། བྱང་ཆུབ་རྡོ་རྗེ་ཅན་གྲུབ་འགྱུར། ། ཕྱོགས་བཅུའི་སངས་རྒྱས་ཐམས་ཅད་ཀྱི། ། སངས་རྒྱས་ཞིང་དུ་འགྲོ་བར་འགྱུར། ། ཟབ་མོའི་ཆོས་ནི་ཐོས་འགྱུར་ཞིང་། ། སངས་རྒྱས་ས་ཡང་ཐོབ་པར་འགྱུར། །
བཅོམ་ལྡན་འདས་དམ་ཚིག་རྡོ་རྗེ་བཞད་པ་ཆེན་པོས་དེ་སྐད་ཅེས་བཀའ་སྩལ་ཏོ། ། དེ་ལ་འདི་ནི་མངག་གཞུག་པ་ཐམས་ཅད་ཀྱི་གསང་བ་རྡོ་རྗེ་གསང་ཆེན་ནོ། ། རྡོ་རྗེ་སེམས་དཔའ་ཡེ་ཤེས་ཆེ། ། དེ་བཞིན་གསུང་གི་རྡོ་རྗེ་འཛིན། ། རྡོ་རྗེ་སྐུ་ཡི་དགོད་པ་ཆེས། ། མངག་གཞུག་པ་རྣམས་རྟག་ཏུ་བསྐུལ། ། དེ་ལ་འདི་ནི་རྡོ་རྗེ་ཡེ་ཤེས་འཁོར་ལོ་སྔགས་ཀྱི་དམ་ཚིག་གི་གནས་རྣམ་པ་བཞི་སྟེ། དམ་ཚིག་བསྐུལ་བ་དང་། དམ་ཚིག་གཏོང་བ་དང་། དམ་ཚིག་བོད་པ་དང་།
དམ་ཚིག་འཆིང་བའོ། ། མཁའ་དབྱིངས་རྒྱ་ཆེན་དག་པ་ནི། ། ཆོས་རྣམས་ཐམས་ཅད་རྣམ་སྤངས་པ། ། གོང་བུའི་ཚུལ་གྱིས་རྡོ་རྗེ་ནི། ། རྨད་བྱུང་གཟུགས་ཅན་བྱེད་པར་འགྱུར། ། བཅོམ་ལྡན་འདས་སངས་རྒྱས་ཐམས་ཅད་ཀྱི་བུ་གཅིག་པ་རྡོ་རྗེ་སེམས་དཔའ་ཆེན་པོས་དེ་སྐད་ཅེས་བཀའ་སྩལ་ཏོ། ། སངས་རྒྱས་རྡོ་རྗེ་སེམས་དཔའང་རུང་། ། གལ་ཏེ་དབང་དུ་བྱ་འདོད་ན། ། རྡོ་རྗེ་མཆོག་གསུམ་འཛིན་པ་ཆེ། ། གསང་བ་ཆེན་པོ་འདི་བསམ་མོ། །
འཇམ་པའི་རྡོ་རྗེ་སྟོབས་པོ་ཆེ། ། ནམ་མཁའི་རྡོ་རྗེའི་དབུས་གནས་བསམ། ། མདའ་ལྔའི་རབ་ཏུ་སྦྱོར་བ་ཡིས། ། དབུ་རྒྱན་རྩེ་མོར་ཡང་དག་སྤྲོ། ། གནས་ལྔ་དག་ཏུ་སྔགས་ཤེས་པས། ། རྡོ་རྗེ་ཁྲོ་བོ་དབབ་པར་བྱ། ། བྱིས་པའི་བློ་ནི་གྲགས་ཆེན་གྱིས། ། སྔངས་ཤིང་བརྒྱལ་བར་བསྒོམ་པར་བྱ། ། བསམ་གཏན་འདི་ནི་གསང་བ་ཡི། ། སྐུལ་བ་དག་གིས་ཕྱོགས་གཅིག་བསྒོམ། །
སྔགས་རྣམས་ཀུན་གྱི་རབ་ཏུ་གསང་། ། རྡོ་རྗེའི་དོན་གྱིས་བློ་ཡིས་གསུངས། ། ནམ་མཁའ་རྡོ་རྗེའི་དབུས་གནས་པའི། ། ཧཱུྃ་ཡིག་སངས་རྒྱས་དཀྱིལ་འཁོར་མཆོག ། བསམ་བྱ་རྡོ་རྗེ་སྔགས་སོགས་ཀྱིས། ། རྡོ་རྗེ་གསུམ་ལ་སོགས་པ་བསྒོམ། ། མིག་གནས་ཡི་གེ་ཨོཾ་བསམས་ནས། ། འདི་དག་ཆོ་གས་བསྟན་པར་བྱ། ། སྔགས་རྣམས་ཀུན་གྱི་གཟུགས་དག་ནི། ། སྐུ་གསུང་རྡོ་རྗེ་ཅན་རྣམས་མཐོང་། །
བཀྲེས་སྐོམ་ལ་སོགས་ཉོན་མོངས་ཆེ། ། སྦྱོར་བ་འདི་ནི་རྣམ་བསམ་ན། ། རྡོ་རྗེ་ཐུགས་ཀྱི་བཀའ་བཞིན་དུ། ། སྡུག་བསྔལ་ཐམས་ཅད་བྱང་བར་འགྱུར། ། རྣམ་པར་སྣང་མཛད་གཟུགས་ཆེན་པོ། ། དོན་རྣམས་ཐམས་ཅད་འབྱོར་བསམ་ལ། ། ཡི་གེ་བྃ་ཁར་གནས་པ་བསྒོམ། ། ཨོཾ་ཡིག་ལྕེ་ལ་འདུག་པར་བསམ། ། བཟའ་བར་བྱ་བ་ཀུན་གྱི་གནས། ། ཡིད་བཞིན་ནོར་བུས་རྣམ་བརྒྱན་པ། །
ཞི་བ་སྡུག་བསྔལ་ཐམས་ཅད་སེལ། ། ཡེ་ཤེས་རྡོ་རྗེ་རབ་བསྐུལ་བའོ། ། བཅོམ་ལྡན་འདས་ཡིད་བཞིན་གྱི་ནོར་བུས་དེ་སྐད་ཅེས་བཀའ་སྩལ་ཏོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པ་དཔའ་བོ་ཆེན་པོ་དེ་བཞིན་གཤེགས་པས་རྡོ་རྗེ་བསྒོམ་པའི་ཚིག་གི་མཆོག་རྡོ་རྗེ་གསུང་ལས་ཕྱུང་ངོ་། ། བཱིཿ ནམ་མཁའ་རྡོ་རྗེའི་དབུས་གནས་པར། ། སངས་རྒྱས་དཀྱིལ་འཁོར་འོད་བཟང་བསམ། ། རྡོ་རྗེ་སྐུ་གསུམ་སྦྱོར་བ་ཡིས། ། བསྐྱེད་དེ་འདི་ནི་རྣམ་པར་བསམ། ། རྒྱན་རྣམས་ཐམས་ཅད་ཡོངས་རྫོགས་པ། །
སེར་པོ་རྡོ་རྗེ་རྣམ་པར་འགྱིང་། ། ཞི་བ་ཐོར་ཚུགས་དབུ་རྒྱན་ཅན། ། བསམས་ནས་ཐམས་ཅད་བརྩམ་པར་བྱ། ། དཔའ་བོ་རྡོ་རྗེའི་རླབས་ཀྱི་ཕྲེང་བ་ཞེས་བྱ་བའི་ཏིང་ངེ་འཛིན་ཏོ། ། དེ་ནས་བཅོམ་ལྡན་འདས་རྡོ་རྗེ་འཆང་ཀུན་ནས་ངེས་པར་བསྒྲགས་པ་རྡོ་རྗེ་ཞེས་བྱ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས་རྡོ་རྗེ་ཆེན་པོ་བསྒོམ་པའི་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཙུྃ། ནམ་མཁའ་རྡོ་རྗེའི་དབུས་སུ་ནི། ། ཉི་མའི་དཀྱིལ་འཁོར་དམ་པ་བསམ། ། ཆོ་ག་དག་གིས་སངས་རྒྱས་སྤྲིན། ། རྡོ་རྗེ་གསུམ་མཆོག་གྲགས་ཆེན་ནི། །
སྐུ་དང་གསུང་དང་ཐུགས་ཀྱིས་ལྟུང་། ། སྐུལ་བྱེད་རྡོ་རྗེ་མ་བསྒོམ་མོ། ། རྒྱན་རྣམས་ཐམས་ཅད་ཡོངས་རྫོགས་པ། ། ཁ་དོག་དཀར་མོར་རབ་ཏུ་བསྒོམ། ། རྡོ་རྗེ་སེམས་དཔའ་རྒྱལ་པོ་ཆེ། ། བསམས་ལ་སྔགས་ཀྱི་གནས་དགོད་དོ། ། རྡོ་རྗེའི་དམ་ཚིག་ཡེ་ཤེས་ཀྱི་འོད་ཟེར་ཞེས་བྱ་བའི་ཏིང་ངེ་འཛིན་ཏོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་བསམ་པ་ཐམས་ཅད་རྡོ་རྗེའི་ལོངས་སྤྱོད་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཏིང་ངེ་འཛིན་འཁོར་ལོའི་ཚུལ་འདི་ཉིད་ཀྱིས་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཛྃ། ནམ་མཁའ་རྡོ་རྗེའི་དབུས་གནས་པར། །
སངས་རྒྱས་དཀྱིལ་འཁོར་དམ་པ་བསམ། ། སངས་རྒྱས་ཀུན་གྱི་ཆོ་ག་ཡིས། ། རྡོ་རྗེ་བསྒོམས་པས་དབབ་པར་བྱ། ། ཛཾ་བྷ་ལ་ནི་ནོར་བསྒྲུབ་པ། ། གནོད་སྦྱིན་ཆེན་པོ་བསྐྱེད་པར་བྱ། ། ཞི་བ་གནོད་སྦྱིན་གཟུགས་འཛིན་པ། ། ཐོར་ཚུགས་དབུ་རྒྱན་རྡོ་རྗེ་ཅན། ། སངས་རྒྱས་ལྔ་ནི་ཆོ་ག་ཡིས། ། གནས་ལྔ་དག་ཏུ་བསྒོམ་པར་བྱ། ། དེ་ཡི་རྡོ་རྗེ་བདུད་རྩིའི་ཆུ། །
བསམས་གཏན་གནས་ལ་འདུག་པས་དབུལ། ། རྡོ་རྗེ་སེམས་དཔའ་པའི་ཆོ་ག་ཡིས། ། དེ་ཡི་དབུ་རྒྱན་རྣམ་པར་བསམ། ། དེ་ལྟར་བྱས་ན་གནོད་སྦྱིན་དབང་། ། འབྲོག་གནས་དབང་པོ་འོད་ཆེན་མཉེས། ། རྡོ་རྗེའི་ཕྱག་རྒྱའི་དམ་ཚིག་རྫས་སྒྲུབ་པའི་རྟོག་གི་དཔལ་ཞེས་བྱ་བའི་ཏིང་ངེ་འཛིན་ཏོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་འདོད་པ་ཉེ་བར་སྤྱོད་པའི་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས། གནོད་སྦྱིན་མོ་ཐམས་ཅད་ཀྱི་དམ་ཚིག་རྡོ་རྗེའི་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཀྵིཾ། མཁའ་དབྱིངས་རྡོ་རྗེའི་དབུས་གནས་པར། །
གྲུ་བཞི་ལྷམ་པ་རབ་ཏུ་མཛེས། ། ཐམས་ཅད་རིན་ཆེན་བཞི་ལས་བྱས། ། མེ་ཏོག་སྤོས་ཀྱིས་ཀུན་ཏུ་འཁྲིགས། ། གནོད་སྦྱིན་མོ་ནི་ཐམས་ཅད་ཀྱིས། ། མཁའ་དབྱིངས་ཡོངས་སུ་གང་བར་བསམ། ། གཟུགས་ཀྱི་སྤྲིན་དག་རྣམ་བསམས་ནས། ། རྡོ་རྗེ་གསུམ་གྱི་སྦྱོར་བས་དབབ། ། གཟུགས་ནི་གཅིག་ཏུ་བསམ་པར་བྱ། ། རྡོ་རྗེ་གསུམ་ལས་བྱེ་བྲག་གིས། ། དེ་ཡི་བསམ་གཏན་བསམ་པར་བྱ། །
འཇམ་པའི་རྡོ་རྗེའི་ཏིང་འཛིན་གནས། ། དབུ་རྒྱན་ལ་ནི་ཁྲོ་བོ་བསྒོམ། ། སྙིང་གར་སྔགས་ཀྱི་ཚིག་བསྒོམས་ལ། ། རྡོ་རྗེའི་སྦྱོར་བ་བརྩམ་པར་བྱ། ། གནོད་སྦྱིན་མོ་ཐམས་ཅད་མཉམ་པ་ཉིད་གནས་པ་བསྒོམ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་རྡོ་རྗེའི་སྔགས་ཐམས་ཅད་དངོས་གྲུབ་ཀྱི་རྣམ་པར་འཕྲུལ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས་ཕྲ་མོའི་དངོས་གྲུབ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སྐུ་དང་གསུང་ཐུགས་ཡང་དག་གྲུབ། ། སངས་རྒྱས་གཟུགས་འཛིན་འོད་བཟང་པོ། ། འཛམ་བུ་ཆུ་ཡི་གསེར་འོད་འདྲ། ། དངོས་གྲུབ་ཕྲ་མོ་དག་ལ་གནས། །
མི་སྣང་ལ་སོགས་ཀུན་གྲུབ་ནི། ། གཙོ་བོ་རྡོ་རྗེ་འཆང་དུ་འགྱུར། ། གནོད་སྦྱིན་རྒྱལ་མོ་གྲུབ་པ་ཆེ། ། རིག་པ་འཛིན་པའི་གཙོ་བོར་འགྱུར། ། དེ་ལ་འདི་ནི་རྡོ་རྗེའི་དངོས་གྲུབ་ཐམས་ཅད་ཀྱི་གཟུགས་གསང་བ་སྔགས་ཀྱི་དངོས་གྲུབ་རྣམས་སོ། ། སྔགས་ཀྱི་དངོས་གྲུབ་ཡིད་འོང་བའི། ། མཛེས་པའི་གཟུགས་རྣམས་ཐམས་ཅད་ནི། ། འཇིག་རྟེན་ཁམས་ནི་ཐམས་ཅད་དུ། ། མཐོང་བ་ཉིད་ཀྱི་དགའ་བར་འགྱུར། ། གཙུག་ཏོར་ཐམས་ཅད་གྲུབ་པ་ཡི། །
ཡིད་བཞིན་ནོར་བུའི་བདག་པོར་འགྱུར། ། སངས་རྒྱས་བྱང་ཆུབ་བྱེད་པའི་མཆོག ། སངས་རྒྱས་ཉིད་ཀྱང་རབ་བསྒོམ་པའོ། ། བཅོམ་ལྡན་འདས་བསམ་པ་ཐམས་ཅད་ཡོངས་སུ་རྫོགས་པའི་རྡོ་རྗེས་དེ་སྐད་ཅེས་བཀའ་སྩལ་ཏོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་དེ་བཞིན་གཤེགས་པ་ཐམས་ཅད་ཀྱི་བདག་པོས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་རིག་པའི་བརྟུལ་ཞུགས་ཡང་དག་པར་ལེན་པའི་སྤྱོད་པ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སྐུ་གསུང་ཐུགས་ཀྱི་རྡོ་རྗེ་རྣམས། ། ལུས་དང་ངག་སེམས་དམིགས་པ་ནི། ། རང་གཟུགས་ཉིད་ཀྱིས་དེ་བྱ་སྟེ། ། དེ་ལྟས་དངོས་གྲུབ་ཐོབ་པར་འགྱུར། ། དེ་ལ་འདི་ནི་སྐུ་དང་གསུང་དང་ཐུགས་ཀྱི་རྡོ་རྗེའི་རིག་པའི་བརྟུལ་ཞུགས་སོ། །
གཟུགས་ནི་ཐོར་ཚུགས་དབུ་རྒྱན་འཆང་། ། ཆེན་པོ་ཁ་དོག་དཀར་པོ་འདྲ། ། ཆོ་ག་བཞིན་དུ་ཐམས་ཅད་བྱ། ། སྔགས་ཀྱི་སྡོམ་པས་ཀུན་ཏུ་བསྡམས། ། ལོ་གྲགས་བཅུ་དྲུག་ལོན་པ་ནི། ། རྒྱན་རྣམས་ཀུན་གྱིས་རྣམ་པར་བཀླུབས། ། བཞིན་སྡུག་མིག་གི་དཀྱུས་རིང་བ། ། རྙེད་ནས་རིག་པའི་བརྟུལ་ཞུགས་སྤྱད། ། སྤྱན་གྱི་གོ་འཕང་ལོངས་སྤྱོད་ཅིང་། ། རྡོ་རྗེའི་མཚན་མ་ཡིས་ནི་བྱ། །
ཕྱག་རྒྱ་སྔགས་ཀྱི་ཆོ་ག་ཤེས། ། སྔགས་དང་རྒྱུད་ནི་ལེགས་པར་བསླབས། ། དེ་བཞིན་གཤེགས་པའི་བཙུན་མོར་བྱ། ། སངས་རྒྱས་བྱང་ཆུབ་ལ་རབ་གནས། ། བརྟུལ་ཞུགས་ཆེན་པོས་ཐུན་བཞིར་ནི། ། གསང་བའི་མཆོད་པ་རབ་ཏུ་བྱ། ། སྡོང་བུ་རྩ་བ་འབྲས་བུ་རྣམས། ། བཟའ་དང་བཅའ་བ་ཐམས་ཅད་སྤྱད། ། འདི་ཡིས་མྱུར་དུ་སངས་རྒྱས་འགྱུར། ། བདག་པོ་ཡེ་ཤེས་རྒྱ་མཚོ་ཆེ། །
ཟླ་བ་དྲུག་གིས་དེ་དག་ཀུན། ། གདོན་མི་ཟ་བར་འདིར་ཐོབ་འགྱུར། ། རྟག་ཏུ་གཞན་གྱི་ནོར་བརྐུ་ཞིང་། ། གསད་པའང་རྨད་དུ་བྱུང་བ་ཆེ། ། འདོད་ཆགས་རྡོ་རྗེའི་གནས་སྤྱད་པ། ། སྡོམ་པ་འདིས་ནི་ཀུན་ཏུ་བསྡམས། ། འདོད་ཆགས་རྡོ་རྗེའི་ལྕགས་ཀྱུ་ཡུམ། ། ཡོན་ཏན་ལུག་རྒྱུད་མཱ་མ་ཀཱིར། ། གསུང་གི་རྡོ་རྗེ་མཆོག་ཐུགས་ཀྱིས། ། འདི་ནི་རྣམ་པ་ཀུན་ཏུ་རིགས། །
རང་གི་ཕྱག་རྒྱའམ་སེམས་ཀྱིས་བསམ། ། བསམ་གཏན་ཡིག་གསུམ་རྡོ་རྗེ་ཅན། ། དེ་ལྟར་སངས་རྒྱས་ཀུན་མཁྱེན་ཡང་། ། མཉེས་པར་འགྱུར་འདིར་གདོན་མི་ཟ། ། སྒྲུབ་པ་པོ་ནི་བློ་བརྟན་པས། ། ནགས་ཚལ་དག་ཏུ་བསོད་སྙོམས་ཚོལ། ། ཁ་ཟས་བཟང་པོ་བསྟར་བ་དག ། འཇིགས་ཤིང་སྐྲག་ནས་སྟེར་བར་འགྱུར། ། རྡོ་རྗེ་གསུམ་བདག་ཉིད་འདས་ན། ། འཇིག་ཅིང་རྡོ་རྗེའི་ཡི་གེར་འགྱུར། །
ལྷ་མོ་ཀླུ་མོ་གནོད་སྦྱིན་མ། ། ལྷ་མ་ཡིན་མོ་མི་མོའང་རུང་། ། རྙེད་ནས་རིག་པའི་བརྟུལ་ཞུགས་བྱ། ། རྡོ་རྗེ་གསུམ་གྱི་ཡེ་ཤེས་བསྟན། ། འདི་དེ་སྔགས་རྣམས་ཐམས་ཅད་ཀྱི། ། གསང་བའི་དེ་ཉིད་ཚུལ་ཆེན་ཏེ། ། རྡོ་རྗེ་གསུམ་གྱི་ཡེ་ཤེས་འབྱུང་། ། སངས་རྒྱས་བྱང་ཆུབ་རབ་འཇུག་པའོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རིག་པའི་རྟུལ་ཞུགས་ཀྱི་དམ་ཚིག་གི་དེ་ཁོ་ན་ཉིད་ཀྱི་རྡོ་རྗེས་དེ་སྐད་ཅེས་བཀའ་སྩལ་ཏོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་དངོས་གྲུབ་ཐམས་ཅད་ཀྱི་དཀྱིལ་འཁོར་རྡོ་རྗེ་མངོན་པར་རྫོགས་པར་བྱང་ཆུབ་པ་ཞེས་བྱ་བའི་ལེའུ་སྟེ་བཅུ་དྲུག་པའོ།། །།
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཡང་འདུས་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པ་ལ་གསོལ་བ་བཏབ་པ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁས་པ་ཆེ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། གསང་བ་གསུངས་ཁྱོད་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་བ་ཆེ། ། རང་བཞིན་འོད་གསལ་ཆོས་རྣམས་ནི། ། སྟོན་མཛོད་རྡོ་རྗེ་ཁྱོད་ཕྱག་འཚལ། ། རིན་ཆེན་རྒྱལ་པོ་རབ་ཏུ་ཟབ། །
རྡོ་རྗེ་ནམ་མཁའ་དྲི་མེད་མཁའ། ། རང་བཞིན་དག་པས་གོས་པ་མེད། ། གསང་བ་གསུངས་ཤིག་ཁྱོད་ཕྱག་འཚལ། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་ནམ་མཁའ་རྡོ་རྗེ་ཅན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུངས་ཁྱོད་ཕྱག་འཚལ་ལོ། ། དོན་ཡོད་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་ཡོངས་རྫོགས་མཛད། ། དག་པ་ངོ་བོ་ཉིད་ལས་བྱུང་། །
རྡོ་རྗེ་སེམས་དཔའ་ཁྱོད་ཕྱག་འཚལ། ། སངས་རྒྱས་ཀུན་གྱིས་བསྐུལ་བ་ཡི། ། བསྟོད་ཚིག་ཞི་བ་འདི་རྣམས་ཀྱིས། ། རྡོ་རྗེ་ལོངས་སྤྱོད་བསྟོད་ན་ནི། ། དེ་ཡང་སངས་རྒྱས་མཉམ་པར་འགྱུར། ། དེ་ནས་སྟོན་པ་རྡོ་རྗེ་འཛིན། ། སངས་རྒྱས་ཀུན་ལ་རྗེས་བརྩེ་བས། ། རྡོ་རྗེ་གསང་བའི་གནས་དག་པ། ། རྡོ་རྗེ་གསུང་ནི་བཀའ་སྩལ་ཏོ། ། ཨེ་མའོ་སངས་རྒྱས་ཐམས་ཅད་ཀྱི། །
ཆོས་ཀྱི་དབྱིངས་ཀྱི་ཡི་གེ་ཆེ། ། རང་བཞིན་འོད་གསལ་དག་པ་ནི། ། ནམ་མཁའི་དབྱིངས་བཞིན་དྲི་མ་མེད། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སངས་རྒྱས་ཐམས་ཅད་ཀྱི་སྐུ་རྡོ་རྗེའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སངས་རྒྱས་ཡེ་ཤེས་མཚོ་འོད་ཀྱིས། ། དམ་ཚིག་བཞི་ནི་བསྲུང་བྱ་སྟེ། ། ཤ་ཆེན་རྟག་ཏུ་བཟའ་བྱ་འོ། ། འདི་ནི་དམ་ཚིག་མཆོག་ཡིན་ནོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པའི་བདག་པོས་སངས་རྒྱས་ཐམས་ཅད་གསུང་རྡོ་རྗེའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། དམ་ཚིག་བཞི་པོ་བསྲུང་བྱ་སྟེ། །
གསུང་གི་རྡོ་རྗེ་ཡི་གེ་ཆེས། ། བཤང་གཅི་རྟག་ཏུ་བཟའ་བྱ་ཉིད། ། འདི་ནི་གསང་བ་རྨད་བྱུང་བའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་འཛིན་པ་ཐམས་ཅད་ཀྱི་ཐུགས་རྡོ་རྗེའི་དམ་ཚིག་འདི་ཉིད་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། རྡོ་རྗེ་སེམས་དཔའ་རྫུ་འཕྲུལ་ཆེས། ། དམ་ཚིག་བཞི་པོ་བསྲུང་བྱ་སྟེ། ། ཁྲག་དང་ཁུ་བ་སྦྱར་བ་དག ། བརྟུལ་ཞུགས་བརྟན་པས་རྟག་ཏུ་བཟའ། །

སྐུ་གསུང་ཐུགས་ཀྱི་རྡོ་རྗེ་ཡི། ། དམ་ཚིག་དེ་ནི་རྨད་བྱུང་ཆེ། ། སངས་རྒྱས་ཀུན་གྱི་རྟག་པ་ནི། ། རྡོ་རྗེ་འཛིན་ཕྱིར་ཡང་དག་བསྲུང་། ། གང་ཞིག་དམ་ཚིག་འདི་སྲུང་བ། ། རྡོ་རྗེ་སེམས་དཔའ་འོད་པོ་ཆེ། ། དེ་ཡི་སྐུ་གསུང་ཐུགས་རྟོགས་པ། ། དེ་མ་ཐག་ཏུ་སངས་རྒྱས་འགྱུར། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རང་སངས་རྒྱས་ཀྱིས་དོན་གྱི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སྟོན་པ་ལུས་ཀྱིས་དེ་རྣམས་ནི། ། རྡོ་རྗེ་སྐུ་ལ་རབ་ཏུ་གནས། །
སེམས་ཅན་འཇུག་པའི་ངང་ཚུལ་ཏེ། ། མཆོག་ཏུ་རྟག་པའི་དམ་ཚིག་གོ ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཉན་ཐོས་ཀྱི་བསླབ་པའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། དགེ་བ་བཅུ་ཡི་ལས་ཀྱི་ལམ། ། བྱེད་པ་ཡེ་ཤེས་སྤངས་པ་རྣམས། ། དམན་པར་མོས་པ་ཐམས་ཅད་ཀྱི། ། དམ་ཚིག་དེ་ནི་རྨད་བྱུང་ཆེ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཚངས་པའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། གཏི་མུག་ལམ་གྱིས་ལས་གང་རྣམས། ། བྱེད་པ་འཇིགས་ཤིང་མི་སྡུག་པ། །
སངས་རྒྱས་བྱང་ཆུབ་སྟོན་པ་སྟེ། ། སྐུ་ཡི་རྡོ་རྗེ་ཉིད་དུ་འགྱུར། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དྲག་པོའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཁམས་གསུམ་པ་ནི་གནས་པ་ཡི། ། བུད་མེད་རྡོ་རྗེ་ལས་བྱུང་ཀུན། ། སྣ་ཚོགས་དངོས་པོས་སྤྱད་པ་ནི། ། དམ་ཚིག་མཆོག་ཏུ་རྨད་བྱུང་བའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཁྱབ་འཇུག་གི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སེམས་ཅན་སྐྱེས་པ་ཇི་སྙེད་པ། ། སྐུ་གསུམ་དབྱེར་མེད་ལ་གནས་རྣམས། །
བསམ་གཏན་རྡོ་རྗེས་གསད་པར་བྱ། ། རྡོ་རྗེ་མཁའ་ཁམས་བདག་ཉིད་ཀྱང་། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་གསུམ་གྱི་དམ་ཚིག་གི་རྡོ་རྗེ་འདི་ཉིད་ཀྱི། སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སྐུ་ཡི་རྡོ་རྗེ་ཚངས་པར་འགྱུར། ། གསུང་གི་རྡོ་རྗེ་དབང་ཕྱུག་ཆེ། ། ཐུགས་ཀྱི་རྒྱལ་པོ་རྡོ་རྗེ་འཛིན། ། དེ་ཉིད་ཁྱབ་འཇུག་རྫུ་འཕྲུལ་ཆེ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་གནོད་སྦྱིན་མོ་ཐམས་ཅད་ཀྱི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཤ་དང་ཁྲག་ནི་ཟ་བ་དང་། །
རྟག་ཏུ་བུད་མེད་འདོད་མཆོག་གཞོལ། ། རྡོ་རྗེ་ཆེན་པོ་འདི་རྣམས་ཀྱི། ། དམ་ཚིག་བསྟེན་དཀས་མཉེས་པར་བྱ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཀླུའི་དབང་པོའི་རྒྱལ་མོ་ཐམས་ཅད་ཀྱི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཕྲ་མ་དང་ནི་འོ་མ་འཐུང་། ། འདོད་དང་དྲི་མ་རྟག་ཏུ་འབད། ། དམ་ཚིག་འདི་རྣམས་ཀྱིས་བསྒྲུབ་བྱ། ། གཞན་དུ་ངེས་པར་ཉོན་མོངས་འགྱུར། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ལྷ་མ་ཡིན་གྱི་བུ་མོའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཁྲོ་ཞིང་ང་རྒྱལ་ཁུར་གྱིས་ནོན། །
སྤོས་དང་མེ་ཏོག་སྤྱོད་པ་སྐྱེས། ། དམ་ཚིག་རྡོ་རྗེ་ས་འོག་ཏུ། ། གདུལ་དཀའ་རྡོ་རྗེ་འཇིགས་བྱེད་དེ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སྲིན་མོ་རྣམས་ཀྱི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཐོད་རུས་བདུག་པའི་འབྲུ་མར་དང་། ། ཞག་གིས་རབ་ཏུ་དགའ་བར་འགྱུར། ། འབྱུང་པོ་ཀུན་གྱི་དམ་ཚིག་འདི། ། དག་བྱེད་རྡོ་རྗེ་དོན་ཆེན་བྱེད། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་མཁའ་འགྲོ་མ་ཐམས་ཅད་ཀྱི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། བཤང་བ་གཅི་བ་ཁྲག་བཟའ་ཞིང་། །
ཆང་ལ་སོགས་པ་རྟག་ཏུ་བཏུང་། ། རྡོ་རྗེ་མཁའ་འགྲོ་མའི་སྦྱོར་བས། ། གནས་ཀྱི་མཚན་ཉིད་ཀྱིས་གསད་བྱ། ། ངོ་བོ་ཉིད་ཀྱིས་ཀུན་འབྱུང་བ། ། ཁམས་གསུམ་དག་ཏུ་རྣམ་པར་སྤྱོད། ། དམ་ཚིག་མ་ལུས་དངོས་གྲུབ་ཀུན། ། ཕན་པར་འདོད་པས་སྤྱད་པར་བྱ། ། ཁམས་གསུམ་པ་ཐམས་ཅད་ཀྱི་རྡོ་རྗེའི་དམ་ཚིག་གི་རྗེས་སུ་འབྲང་བ་ཞེས་བྱ་བའི་ཏིང་ངེ་འཛིན་ཏོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ལུས་ཀྱི་དངོས་གྲུབ་ཀྱི་དམ་ཚིག་རྡོ་རྗེ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ལུས་ཀྱི་རྣམ་གསུམ་ཐམས་ཅད་ནི། །
རྡོ་རྗེ་ཡང་དག་འབྱུང་བར་བྱ། ། སེམས་ཅན་ཁམས་ནི་རྣམ་ཀུན་ཏུ། ། རྟག་ཏུ་སངས་རྒྱས་སྐུ་བྱེད་པའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་ཐམས་ཅད་ཀྱི་བདག་པོས་ངག་གི་དངོས་གྲུབ་ཀྱི་རྡོ་རྗེའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ངག་གི་ལས་ལམ་མ་ལུས་པར། ། ཁམས་གསུམ་དྲི་མེད་དཀྱིལ་འཁོར་དུ། ། ངག་གི་གྲུབ་གནས་ཉམས་དགའ་འདི། ། དམ་ཚིག་ཤིན་ཏུ་འདའ་དཀའ་བའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སེམས་རྣམ་པར་དག་པའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཡིད་ཀྱི་རྡོ་རྗེའི་རང་བཞིན་ཀུན། །
བརྟན་པ་རྡོ་རྗེའི་བློ་ཡིས་བསྒོམ། ། རྡོ་རྗེ་མི་ཕྱེད་གསུམ་ལྡན་གྱི། ། དམ་ཚིག་བཤད་པ་འདི་ཡིན་ནོ། ། བཅོམ་ལྡན་འདས་ཀུན་ཏུ་བཟང་པོ་རྡོ་རྗེ་སེམས་དཔས་དེ་སྐད་ཅེས་བཀའ་སྩལ་ཏོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སྔགས་ཐམས་ཅད་ཀྱི་རྡོ་རྗེའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སངས་རྒྱས་བྱང་ཆུབ་སེམས་དཔའ་དང་། ། རང་རྒྱལ་ཉན་ཐོས་དེ་བཞིན་ཏེ། ། སྐུ་གསུང་ཐུགས་ཀྱི་སྦྱོར་བ་ཡིས། ། ཕྱག་འཚལ་ན་ནི་ཉམས་པར་འགྱུར། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་པ་ཐམས་ཅན་ཀྱི་བདག་པོས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བསམ་གཏན་གྱི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
ཀུན་ཏུ་སྐུ་དང་གསུང་ཐུགས་ཀྱི། ། དཀྱིལ་འཁོར་རྡོ་རྗེ་སེམས་དཔའ་ཡི། ། རྡོ་རྗེ་གསུམ་གྱི་སྦྱོར་བ་ཡིས། ། བསམ་གཏན་སྔགས་ཟློས་པས་བསྒོམ་བྱ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སྔགས་རྡོ་རྗེ་ཐམས་ཅད་ཀྱི་སྡོམ་པ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སེམས་ཅན་ཁམས་རྣམས་བསྡུས་ནས་ནི། ། བསམ་གཏན་རྡོ་རྗེ་བསྐུལ་བར་བྱ། ། རྡོ་རྗེ་གསུམ་ཕྱག་མཆོག་གི་མཆོག ། དམ་ཚིག་རྡོ་རྗེ་འབྱུང་བའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་བསྙེན་པ་དང་། །
བསྒྲུབ་པ་དང་ཉེ་བར་སྒྲུབ་པ་དང་སྒྲུབ་པ་ཆེན་པོའི་སྡོམ་པ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། རྡོ་རྗེ་བཤང་གཅི་ནམ་མཁའི་དབྱིངས། ། ཡོངས་སུ་གང་བར་རྣམ་པར་བསམ། ། དུས་གསུམ་རྡོ་རྗེ་དག་ལ་དབུལ། ། དམ་ཚིག་རབ་ཏུ་རྟག་པ་འོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་ཐམས་ཅད་མི་སྣང་བའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཐུན་བཞི་པོ་ནི་གང་ཞིག་མཆོག ། རྡོ་རྗེ་མོ་ནི་ཉིན་རེ་སྤྱད། ། སླར་ཡང་རྫས་ཀྱང་རྟག་ཏུ་དབྲོག ། རྡོ་རྗེ་རྫོགས་བྱེད་དམ་ཚིག་གོ །
དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ནམ་མཁའི་རིག་པ་འཛིན་པའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སྐུ་གསུང་ཐུགས་ཀྱི་རྡོ་རྗེ་རྣམས། ། དབུ་རྒྱན་གྱིས་ནི་བསམ་གཏན་བསམ། ། རྡོ་རྗེ་གསུམ་གྱི་དམ་ཚིག་ཀུན། ། ཁྲོས་པ་རྣམས་ཀྱིས་རྒྱལ་མི་ནུས། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སྔགས་འཆང་ལས་དང་པོ་བ་ཐམས་ཅད་ཀྱི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཁ་ཟས་ལ་ནི་སྐུའི་རྡོ་རྗེ། ། ཕྱི་རོལ་རྡོ་རྗེ་འཛིན་པ་དང་། ། རྡོ་རྗེ་ཆོས་སུ་རྟག་ཏུ་བྱ། ། མདོ་འདོན་ཆོ་གའི་བྱ་བ་ལ། །
བཅོམ་ལྡན་འདས་ངོ་བོ་ཉིད་དག་པ་རྡོ་རྗེས་དེ་སྐད་ཅེས་བཀའ་སྩལ་ཏོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་འཛིན་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་རྡོ་རྗེ་སྙིང་པོ་རྡོ་རྗེ་མཉམ་པ་ཉིད་རྣམ་པར་དགོངས་ནས་ཅང་མི་གསུང་པར་གྱུར་ཏོ། ། དེ་ནས་ཡང་བརྗོད་དུ་མེད་པའི་ཡང་བརྗོད་དུ་མེད་པའི་སངས་རྒྱས་ཀྱི་ཞིང་གི་རི་རབ་ཀྱི་རྡུལ་ཕྲ་རབ་དང་མཉམ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་དེ་བཞིན་གཤེགས་པ་ཐམས་ཅད་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་འདི་ཅིའི་སླད་དུ་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་གྱི་ནང་དུ་ཅང་མི་གསུང་བར་བཞུགས་པ་ལགས། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། ། རིགས་ཀྱི་བུ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་པོ་འདི་སྐུ་དང་གསུང་དང་ཐུགས་རྡོ་རྗེའི་དམིགས་སུ་མེད་པའི་ངོ་བོ་ཉིད་མི་འགྱུར་བའི་གནས་ལ་གང་ངོ་བོ་ཉིད་མེད་པ་མི་འགྱུར་བའི་གནས་རྣམ་པར་དཔྱད་ནས་ཅང་མི་གསུང་བར་བཞུགས་སོ། ། རིགས་ཀྱི་བུ་དེ་བཞིན་གཤེགས་པ་ཐམས་ཅད་ཀྱི་བདག་པོ་འདི་ནི་འདི་སྙམ་དུ་སེམས་པར་གྱུར་ཏེ། སྐུ་ཡི་ཡི་གེ་མ་སྐྱེས་པ། ། གསུང་དང་ཐུགས་ཀྱང་མཚན་ཉིད་མེད། །
ནམ་མཁའ་རྡོ་རྗེའི་རྟོག་པར་བྱུང་། ། ལོག་པར་བཟུང་བས་གཟུང་བ་ཡིན། ། དེ་ནས་འཇམ་དཔལ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་གསུང་རྡོ་རྗེའི་ཚིག་ལ་ལོག་པ་ཀུན་འབྱུང་བས་མི་བརྟག་ཏུ་གསོལ། དེ་ཅིའི་སླད་དུ་ཞེ་ན། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དབྱངས་ཀྱི་ངོ་བོ་ཉིད་སྤྱོད་པ་གཤེགས་པ་དང་བྱོན་པ་ནི་དེ་བཞིན་གཤེགས་པ་ཐམས་ཅད་ཀྱི་བདག་པོ་འདི་ཡིན་ནོ། ། དེ་ཅིའི་སླད་དུ་ཞེ་ན། ཚངས་པ་ལ་སོགས་པའི་བྱང་ཆུབ་ཆེན་པོ་སེམས་དཔའ་མངོན་པར་ཤེས་པ་ཆེན་པོའི་ཡེ་ཤེས་ཐོབ་པ་རྣམས་ཆོས་ཐམས་ཅད་ཀྱི་མཚན་ཉིད་ཀྱི་ངོ་བོ་ཉིད་མི་ཤེས་པས་འདི་སྙམ་དུ་ཡོངས་སུ་རྟོག་པར་བྱེད་དེ། ཅི་རྡོ་རྗེ་ཆེན་པོའི་བདག་ཉིད་འདི་དེ་བཞིན་གཤེགས་པ་ཐམས་ཅད་ཀྱི་ཆོས་ཐམས་ཅད་ཀྱི་རྡོ་རྗེ་དེ་ཁོ་ན་ཉིད་མངོན་པར་མ་མཁྱེན་ནས་གསང་བའི་ཡི་གེ་འཆད་དམ་སྙམ་པ་ཡང་མཆིས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །
རེ་ཞིག་བྱང་ཆུབ་ཆེན་པོ་སེམས་དཔའ་ཁྱེད་རྣམས་ལྟ་ཅི་སྨོས། དེ་བཞིན་གཤེགས་པ་ཐམས་ཅད་སྐུ་གསུང་ཐུགས་ཀྱི་གསང་བའི་ཡི་གེ་རྙེད་པ་ངེད་ཀྱིས་ཀྱང་སྐུ་གསུང་ཐུགས་ཀྱི་བྱང་ཆུབ་མི་ཤེས་སོ། ། དེ་ཅིའི་ཕྱིར་ཞེ་ན། ངོ་བོ་ཉིད་མེད་པ། མི་འགྱུར་བ་ལས་བྱུང་བ། སྐྱེ་བ་མེད་པའི་རྡོ་རྗེ་མངོན་པར་རྫོགས་པར་བྱང་ཆུབ་པས་སོ། ། རིགས་ཀྱི་བུ་དག་སེམས་ཅན་གྱི་ཁོངས་སུ་གཏོགས་པའི་སེམས་ཅན་ཇི་སྙེད་ཡོད་པ་དེ་དག་ཐམས་ཅད་བྱང་ཆུབ་ལ་གནས་པ་སངས་རྒྱས་རྡོ་རྗེའོ། ། དེ་ཅིའི་ཕྱིར་ཞེ་ན། ཡོང་ཡེ་སེམས་ཅན་འདི་དག་ནི་སྐུ་གསུམ་རྡོ་རྗེ་འཛིན་པ་ཉིད་ཉེ་བར་བཟུང་ནས་སྐུ་གསུང་ཐུགས་རྡོ་རྗེའི་ཡེ་ཤེས་ཐོབ་པའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བདག་པོས་དེ་བཞིན་གཤེགས་པ་ཐམས་ཅད་དང་།
བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། ། རང་བཞིན་དག་ཅིང་བདག་མེད་པ། ། ཆོས་ཀྱི་དབྱིངས་ནི་མ་ལུས་གནས། ། རྟོག་ལ་རྡོ་རྗེ་ཡང་དག་བྱུང་། ། སྨྲ་བྱ་སྨྲ་བྱ་ཡང་མ་ཡིན། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཕྱག་ན་རྡོ་རྗེ་ཆེན་པོ་ལ་ཕྱག་འཚལ་ནས་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་དངོས་གྲུབ་གང་ནས་ཡང་དག་པར་འབྱུང་། གང་དུ་གནས། གང་དུ་མེད་པར་འགྱུར་བ་ལགས། དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་གིས་བཀའ་སྩལ་པ།
བཅོམ་ལྡན་འདས་རང་གི་སྐུ་དང་གསུང་དང་ཐུགས་ཀྱི་རྒྱུད་ལ་རྡོ་རྗེ་རབ་གནས་སོ། ། དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཐམས་ཅད་དང་། ཐམས་ཅད་མཁྱེན་པའི་ཡེ་ཤེས་དང་། ཁམས་གསུམ་ཇི་སྙེད་པ་དག་ཀྱང་ངོ་། ། དེ་བཞིན་གཤེགས་པ་ཐམས་ཅད་ཀྱིས་སླར་གསུངས་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་དངོས་གྲུབ་དང་། ཁམས་གསུམ་པ་ཐམས་ཅད་གང་ན་གནས། ཡེ་ཤེས་རྡོ་རྗེའི་བདག་པོས་བཀའ་སྩལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་དངོས་གྲུབ་དང་། ཁམས་གསུམ་པ་ཐམས་ཅད་ནི་ནམ་མཁའི་ཁམས་ལ་གནས་སོ། །
དེ་བཞིན་གཤེགས་པ་ཐམས་ཅད་ཀྱིས་གསུངས་པ། བཅོམ་ལྡན་འདས་ནམ་མཁའ་གང་ན་གནས། རྡོ་རྗེ་འཛིན་པས་བཀའ་སྩལ་པ། གང་ན་ཡང་མ་ཡིན་ནོ། ། དེ་ནས་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་དེ་དག་ངོ་མཚར་དུ་གྱུར། རྨད་དུ་བྱུང་བ་གྱུར་ནས་དབྱངས་འདི་དག་བརྗོད་དོ། ། ཨེ་མའོ་རྡོ་རྗེ་ཨེ་རྡོ་རྗེ། ། ཨེ་མའོ་རྡོ་རྗེ་བསྟན་པ་ནི། ། གང་དུ་ལུས་དང་ངག་སེམས་མེད། །
དེ་རུ་སྐུ་ནི་རྣམ་སྒོམ་པ། ། དེ་ནས་སྟོན་པ་རྡོ་རྗེ་འཛིན། ། སངས་རྒྱས་ཀུན་གྱིས་ཕྱག་བྱས་པ། ། རྡོ་རྗེ་གསུམ་མཆོག་མཆོག་ཆེན་མཆོག ། རྡོ་རྗེ་གསུམ་མཆོག་དབང་ཕྱུག་གིས། ། དངོས་གྲུབ་དག་ནི་ཐམས་ཅད་ཀྱི། ། རིག་པའི་སྐྱེས་བུ་བསྒོམ་པ་གསུངས། ། མཁའ་དབྱིངས་རྡོ་རྗེའི་དབུས་གནས་པར། ། སངས་རྒྱས་དཀྱིལ་འཁོར་བསྒོམ་པར་བྱ། ། སྐུ་ཡི་རྡོ་རྗེ་རབ་བསྒོམས་ནས། །
སྤྱི་བོར་རྡོ་རྗེ་རབ་ཏུ་བསྒོམ། ། ཞལ་གསུམ་སྐུ་གསུམ་ཡང་དག་བྱུང་། ། རྣམ་པར་འཕྲོ་བ་བསམ་པར་བྱ། ། རྡོ་རྗེ་འཁོར་ལོ་འཛིན་བསམས་ནས། ། མྱུར་དུ་བྱང་ཆུབ་ཐོབ་པར་འགྱུར། ། ཐམས་ཅད་རིགས་ཀྱི་བྱེ་བྲག་གིས། ། གསང་བ་འདི་ནི་རྣམ་པར་བསམ། ། གཞན་དུ་རྣམ་པར་བསྒོམ་པ་ནི། ། དེ་དག་དངོས་གྲུབ་མཆོག་མི་འགྱུར། ། བཅོམ་ལྡན་འདས་རིག་པའི་སྐྱེས་བུ་རྡོ་རྗེ་གསང་བས་དེ་སྐད་ཅེས་བཀའ་སྩལ་ཏོ། །
ཁམས་གསུམ་ལས་བྱུང་རྒྱལ་མོ་ཆེ། ། མཉེས་པར་བྱེད་པ་རྣམ་པར་བསམ། ། འདི་ལྟས་མཉེས་འགྱུར་ཁྱུ་མཆོག་ནི། ། རྡོ་རྗེ་སྐུ་གསུམ་མཚན་པ་རྣམས། ། གང་ཞིག་ལ་ལ་འདི་སྒོམ་པའི། ། བྱང་ཆུབ་སེམས་དཔའ་གྲགས་ཆེན་རྣམས། ། འོད་ཆེན་པོས་ནི་ཞག་བདུན་གྱིས། ། སྐུ་གསུམ་དངོས་གྲུབ་ཐོབ་པར་འགྱུར། ། དེ་ནས་ཡང་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སྐུ་གསུང་ཐུགས་རྡོ་རྗེ་བསྡུས་པའི་གསང་བ་གསང་ཆེན་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སྐུ་གསུང་ཐུགས་ཀྱི་དམ་ཚིག་ནི། །
ཕྱག་རྒྱ་ཆེན་པོའི་དོན་རྟོགས་པ། ། ཀུན་མཚན་ཉིད་ཀྱིས་ཆོ་ག་བཞིན། ། བསྒོམས་ན་སངས་རྒྱས་ཉིད་ཐོབ་འགྱུར། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡང་སྒྲུབ་པོ་ཐམས་ཅད་ཀྱི་ལུས་དང་ངག་སེམས་ཀྱི་གསང་ཆེན་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། གལ་ཏེ་བྱང་ཆུབ་མཆོག་འདོད་ན། ། ལག་པའི་ཕྱག་རྒྱ་མི་བཅིང་ངོ་། ། སྔགས་རྣམས་ཀུན་གྱི་དམ་ཚིག་འདི། ། རྒྱལ་བ་རྣམས་ཀྱང་མི་འདའ་འོ། ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སངས་རྒྱས་ཐམས་ཅད་ཀྱི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། བཤང་གཅི་ཁུ་བ་ཁྲག་རྣམས་ནི། །
སྨད་པ་ཉིད་དུ་ཡོང་མི་བྱ། ། ཆོ་ག་བཞིན་དུ་རྟག་ཏུ་བཟའ། ། གསང་འདི་རྡོ་རྗེ་གསུམ་བྱུང་ཡིན། ། དེ་ནས་ཡང་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་གསུང་རྡོ་རྗེའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཁམས་གསུམ་ལམ་ནི་ཉམས་དགའ་བ། ། བུད་མེད་ཇི་སྙེད་ཡོད་པ་རྣམས། ། ཐམས་ཅད་ཆོ་ག་བཞིན་དུ་སྤྱད། ། གསུང་གི་རྡོ་རྗེ་མི་སྨད་དོ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཐུགས་ཀྱི་རྡོ་རྗེའི་དམ་ཚིག་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། རྡོ་རྗེ་སྐུ་གསུང་ལ་གནས་པའི། །
དམ་ཚིག་ཇི་སྙེད་ཡོད་པ་ཀུན། ། རྡོ་རྗེ་གསུམ་གྱི་དམ་ཚིག་གིས། ། མགུ་བྱ་ཐུགས་རྡོ་རྗེ་མི་སྨད། ། བཅོམ་ལྡན་འདས་རྡོ་རྗེ་གསུམ་གྱི་དམ་ཚིག་ཆེན་པོས་དེ་སྐད་ཅེས་བཀའ་སྩལ་ཏོ། ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དེ་བཞིན་གཤེགས་པ་ཐམས་ཅད་ཀྱི་གསང་བའི་རྡོ་རྗེ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་བསྒྲགས། ། རྡོ་རྗེའི་སྐྱེ་མཆེད་རྣམས་ཉིད་ནི། ། བྱང་ཆུབ་སེམས་དཔའི་དཀྱིལ་འཁོར་མཆོག ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཁམས་གསུམ་བསགས་པའི་རྡོ་རྗེ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
ས་ནི་སྤྱན་ཞེས་བྱ་བ་ཡིན། ། ཆུའི་ཁམས་མཱ་མ་ཀཱི་ཞེས་བྱ། ། དཀར་དང་སྒྲོལ་མ་ཞེས་བྱ་བ། ། མེ་དང་རླུང་དུ་རབ་ཏུ་བསྒྲགས། ། མཁའ་དབྱིངས་རྡོ་རྗེའི་དམ་ཚིག་ནི། ། དེ་ཉིད་རྡོ་རྗེ་འཛིན་པ་ཡིན། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གནས་ཀྱི་དབང་ཕྱུག་རྡོ་རྗེ་སེམས་དཔའ་ཆེན་པོས་དེ་སྐད་ཅེས་བཀའ་སྩལ་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་གནས་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་སོ། ། སྙོམས་པར་ཞུགས་ནས་ཀྱང་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་ལ་གཟིགས་ནས་ཅང་མི་གསུང་བར་གྱུར་ཏོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་དེ་བཞིན་གཤེགས་པ་ཐམས་ཅད་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་གསང་ཆེན་གསང་བ་འདུས་པར་མངོན་པར་དབང་བསྐུར་བའི་སློབ་དཔོན་ལ་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱིས་ཇི་ལྟར་བལྟ་བར་བགྱི། དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ། རིགས་ཀྱི་བུ་དེ་བཞིན་གཤེགས་པ་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱིས་བྱང་ཆུབ་ཀྱི་སེམས་རྡོ་རྗེ་ཉིད་དུ་བལྟ་བར་བྱའོ། ། དེ་ཅིའི་ཕྱིར་ཞེ་ན། བྱང་ཆུབ་ཀྱི་སེམས་རྡོ་རྗེ་དང་སློབ་དཔོན་འདི་ནི་གཉིས་སུ་མེད་ཅིང་གཉིས་སུ་དབྱེར་མེད་དོ། ། རིགས་ཀྱི་བུ་ཇི་སྙེད་མདོར་བསྡུས་ཏེ་བསྟན་ན་ནི་ཕྱོགས་བཅུའི་འཇིག་རྟེན་གྱི་ཁམས་ན། སངས་རྒྱས་དང་བྱང་ཆུབ་སེམས་དཔའ་གང་རྣམས་བཞུགས་པ་དང་འཚོ་བ་དང་སྐྱོང་བ་དེ་རྣམས་ཐམས་ཅད་ཀྱང་དུས་གསུམ་དུ་བྱོན་ནས། རྡོ་རྗེ་སློབ་དཔོན་དེ་ལ་དེ་བཞིན་གཤེགས་པ་ཐམས་ཅད་ཀྱི་མཆོད་པ་རྣམས་ཀྱིས།
ཡང་དག་པར་མཆོད་ནས་རང་གི་སངས་རྒྱས་ཀྱི་ཞིང་དུ་འགྲོ་ཞིང་། ངག་རྡོ་རྗེའི་ཡི་གེའི་ཚིག་འདི་སྐད་དུ་ཡང་འབྱིན་ཏོ། ། བདག་ཅག་དེ་བཞིན་གཤེགས་པ་ཐམས་ཅད་ཀྱི་ཕའོ། ། བདག་ཅག་དེ་བཞིན་གཤེགས་པ་ཐམས་ཅད་ཀྱི་མའོ། ། བདག་ཅག་དེ་བཞིན་གཤེགས་པ་ཐམས་ཅད་ཀྱི་སྟོན་པའོ། ། ཞེས་བྱ་བའི་བར་དུའོ། ། འདི་ལྟ་སྟེ་གཞན་ཡང་རིགས་ཀྱི་བུ་སངས་རྒྱས་བཅོམ་ལྡན་ཕྱོགས་བཅུ་ན། ཇི་སྙེད་བཞུགས་པའི་སངས་རྒྱས་བཅོམ་ལྡན་འདས་དེ་རྣམས་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་བའི་བསོད་ནམས་ཀྱི་ཕུང་པོ་ཇི་སྙེད་པ་དེ་བས་ཀྱང་། སློབ་དཔོན་གྱི་བ་སྤུའི་བུ་ག་གཅིག་གི་བསོད་ནམས་ཁྱད་པར་དུ་འཕགས་སོ། ། དེ་ཅིའི་ཕྱིར་ཞེ་ན།
རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྙིང་པོར་གྱུར་པ་བསྐྱེད་པ་གནས་པར་གྱུར་པ་ནས། ཐམས་ཅད་མཁྱེན་པའི་ཡེ་ཤེས་ཀྱི་འབྱུང་གནས་ཡིན་པའི་བར་དུའོ། ། དེ་ནས་ཡང་བྱང་ཆུབ་སེམས་དཔའ་ཆེན་པོ་བྱམས་པ་ཡིད་འཇིགས་ཤིང་སྐྲག་ནས་ཅང་མི་སྨྲ་བར་གྱུར་ཏོ། ། དེ་ནས་དེ་བཞིན་གཤེགས་པ་མི་བསྐྱེད་པ་དང་། དེ་བཞིན་གཤེགས་པ་རིན་ཆེན་ཏོག་དང་། དེ་བཞིན་གཤེགས་པ་འོད་དཔག་མེད་དང་། དེ་བཞིན་གཤེགས་པ་དོན་ཡོན་གྲུབ་པ་དང་། དེ་བཞིན་གཤེགས་པ་རྣམ་པར་སྣང་མཛད་ཀྱིས་རྡོ་རྗེ་འཛིན་པ་དངོས་གྲུབ་ཀྱི་དམ་ཚིག་ཐམས་ཅད་དམིགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། བྱང་ཆུབ་སེམས་དཔའ་དེ་དག་ཐམས་ཅད་ལ་བཀའ་སྩལ་པ། བྱང་ཆུབ་སེམས་དཔའ་ཁྱེད་རྣམས་ཐམས་ཅད་ཉོན་ཅིག
གང་ཡང་ཕྱོགས་བཅུའི་སངས་རྒྱས་བཅོམ་ལྡན་འདས་དུས་གསུམ་གྱི་རྡོ་རྗེ་ཡེ་ཤེས་ཡང་དག་པར་བྱུང་བ་དེ་རྣམས་ཀྱང་བྱོན་ནས་གསང་བ་འདུས་པའི་སློབ་དཔོན་ལ་མཆོད་པ་བྱེད་ཅིང་ཕྱག་འཚལ་ལོ། ། དེ་ཅིའི་ཕྱིར་ཞེ་ན། དེ་ཉིད་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱི་སྟོན་པ་བཅོམ་ལྡན་འདས་རྡོ་རྗེ་འཛིན་པ་ཆེན་པོ་སངས་རྒྱས་ཐམས་ཅད་ཀྱི་ཡེ་ཤེས་བདག་པོ་ཡིན་པའི་ཕྱིར་རོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་རྣམས་ཀྱིས་དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱིས་དངོས་གྲུབ་རྣམས་གང་ལ་གནས། དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། སྐུ་གསུམ་གསང་བའི་སྐུ་གསུང་ཐུགས་ནི་རྡོ་རྗེ་སློབ་དཔོན་གྱི་ལུས་དང་ངག་དང་སེམས་རྡོ་རྗེ་ལ་གནས་སོ། ། བྱང་ཆུབ་སེམས་དཔའ་ཆེན་པོ་རྣམས་ཀྱིས་གསོལ་བ། ལུས་དང་ངག་དང་སེམས་རྡོ་རྗེ་གང་ལ་གནས།
དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ། གང་ལ་ཡང་མི་གནས་སོ། ། དེ་ནས་བྱང་ཆུབ་སེམས་དཔའ་ཆེན་པོ་དེ་དག་ངོ་མཚར་དུ་གྱུར། རྨད་དུ་བྱུང་བར་གྱུར་ནས་ཅང་མི་སྨྲ་བར་གནས་པར་གྱུར་ཏོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པས་གསང་བའི་རྡོ་རྗེའི་ཏིང་ངེ་འཛིན་ལས་བཞེངས་ནས། དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་རྣམས་ལ་བཀའ་སྩལ་པ། ཁྱོད་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་འབྱུང་བ་རྡོ་རྗེ་ཞེས་བྱ་བའི་ཏིང་འཛིན་གྱི་དཀྱིལ་འཁོར་ཆེན་པོ་ཉོན་ཅིག དེ་ནས་ཡང་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་ཐལ་མོ་སྦྱར་ནས་བཅོམ་ལྡན་འདས་རྡོ་རྗེ་འཆང་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་དཀྱིལ་འཁོར་ཆེན་པོ་བཤད་དུ་གསོལ། བདེ་བར་གཤེགས་པ་བཤད་དུ་གསོལ། ནམ་མཁའི་དབྱིངས་ཀྱི་དབུས་གནས་བསམ། ། གྲུ་བཞི་ལྷམ་པ་རབ་ཏུ་མཛེས། ། སངས་རྒྱས་དཀྱིལ་འཁོར་སྦྱོར་བ་ཡིས། ། བསམ་གཏན་རྡོ་རྗེ་རབ་བསྐུལ་བྱ། ། རྡོ་རྗེ་དཀྱིལ་འཁོར་བསམ་གཏན་གྱིས། ། འཁོར་ལོ་ཅན་ཀུན་གདན་དུ་བྱ། ། མཆོད་པ་ཆོ་ག་དེ་ཉིད་ཀྱིས། ། བློ་དང་ལྡན་པས་རྟག་ཏུ་བྱ། །
སློབ་དཔོན་སྙིང་གར་རབ་བསྒོམས་ནས། ། དབང་བསྐུལ་བ་ནི་ཡང་དག་སྤྱད། ། མཁའ་དབྱིངས་སངས་རྒྱས་ཐམས་ཅད་ཀྱིས། ། ཡོངས་སུ་གང་བར་རྣམ་བསྒོམས་ལ། ། ཐམས་ཅད་དབང་བསྐུར་གནས་གསུམ་གྱིས། ། ཆོ་ག་བཞིན་དུ་དབབ་པར་བྱ། ། འདི་ཡིས་སེམས་ཅན་ཐམས་ཅད་ལ། ། ཕན་བཞེད་བྱང་ཆུབ་ཐོབ་འགྱུར་ཞིང་། ། དངོས་གྲུབ་ཐམས་ཅད་རྨད་བྱུང་ཆེ། ། སྐུ་གསུམ་ཐུགས་ནི་འགྲུབ་པར་འགྱུར། །
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་དམ་ཚིག་གི་རྡོ་རྗེ་ཞེས་བྱ་བ་བསམ་གཏན་གྱི་དཀྱིལ་འཁོར་རོ། ། དེ་ནས་སླར་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཐམས་ཅད་དེ་བཞིན་གཤེགས་པའི་རྡོ་རྗེའི་སྦྱོར་བ་ཞེས་བྱ་བ་སྐུ་དང་གསུང་དང་ཐུགས་རྡོ་རྗེའི་གསང་བ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཧཱུྃ་ཧྲཱིཿཁྃ། ཤ་རུས་ལ་སོགས་དཀྱིལ་འཁོར་ནི། ། ནམ་མཁའི་དབྱིངས་ཀྱི་དབུས་གནས་བསམ། ། སྐུ་དང་གསུང་ཐུགས་གསུམ་སྙིང་པོ། ། རྡོ་རྗེ་སེམས་དཔའ་བསྒོམ་པར་བྱ། ། དྲག་པོ་མི་སྡུག་ཀུན་ཏུ་ཁྲོས། ། ཨུཏྤལ་སྔོན་པོའི་ཁ་དོག་འདྲ། ། ཕྱག་བཞི་པ་ནི་ཆོ་ག་ཡིས། །
ཕྱག་ན་ཐོད་པ་བསྣམས་པར་བསྒོམ། ། ལྔ་ཡི་འོད་ཟེར་རབ་གསལ་བའི། ། རང་ལྕེ་བརྟུལ་ཞུགས་ཅན་གྱིས་བསྒོམ། ། བསམ་གཏན་རྡོ་རྗེའི་སྦྱོར་བ་ཡིས། ། ཁྲག་དྲང་བ་ཡི་མཆོག་ཡིན་ནོ། ། རྩེ་གསུམ་རྡོ་རྗེ་དམ་ཚིག་དང་། ། ཕུར་བུ་དྲག་པོ་མཆོག་དག་གིས། ། སངས་རྒྱས་ཉིད་ཀྱིས་སྐུ་དག་ཀྱང་། ། རྡོ་རྗེའི་སྦྱོར་བས་གཟིར་བར་བྱ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སླར་ཡང་རྡོ་རྗེ་ཁ་ཟས་ཀྱི་དམ་ཚིག་གིས་བྱ་བ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
བཟའ་བའམ་བཏུང་བ་གང་ཅུང་ཟད། ། བརྟུལ་ཞུགས་ཅན་གྱིས་གང་ཟ་བ། ། བཤང་གཅི་ཤ་ཡི་སྦྱོར་བ་ཡིས། ། ཆོ་ག་བཞིན་དུ་ཡོངས་སུ་བརྟག ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡང་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་མཆོད་པའི་མཆོག་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཉེར་སྤྱོད་ལྔ་ཡི་མཆོད་མཆོག་གིས། ། མཆོད་བྱ་དེ་དག་ཀྱང་མཆོད་བྱ། ། འདི་ནི་རྡོ་རྗེ་ཐམས་ཅད་ཀྱི། ། དམ་ཚིག་ཤིན་ཏུ་འདའ་དཀའ་བའོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡང་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་མཆོད་པ་གསང་པ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
དབང་པོ་གཉིས་ཀྱི་སྦྱོར་བ་ཡིས། ། རང་གི་ཁུ་བ་སོགས་བཟུང་བས། ། ཆོ་ག་བཞིན་དུ་ཀུན་མཆོད་བྱ། ། སངས་རྒྱས་བྱང་ཆུབ་ཐོབ་པར་འགྱུར། ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་ཀྱི་སྡོམ་པ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། སེམས་ཅན་ཁམས་རྣམས་མཐའ་ཡས་ཀྱི། ། མ་རྣམས་དམ་ཚིག་འཛིན་པ་ནི། ། དམ་ཚིག་གསུམ་གྱི་རྡོ་རྗེ་སྤྱད། ། སྡོམ་པ་འདི་ནི་རྨད་བྱུང་ཆེ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཐམས་ཅད་སྒྲུབ་པའི་སྡོམ་པའི་རྡོ་རྗེ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། །
ལུས་དང་ངག་སེམས་ལོངས་སྤྱོད་རྫོགས། ། གསང་བ་གསུམ་གནས་རྡོ་རྗེ་སྐྱེས། ། བཟང་པོ་བདག་གིས་བསྒྲུབ་པར་བྱ། ། མིན་ན་ཐམས་ཅད་འཇིག་པར་འགྱུར། ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཐམས་ཅད་སྒྲུབ་པའི་རྡོ་རྗེ་སེམས་དཔའི་སྡོམ་པ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། མཐོ་གང་ཙམ་གྱིས་དཔགས་པར་ནི། ། མགོ་བོར་དཀྱིལ་འཁོར་བརྟག་པར་བྱ། ། ཨོཾ་ཡིག་དབུས་སུ་གནས་བསམས་ནས། ། བདུད་རྩི་ལྔ་པོ་དབབ་པར་བྱ། ། རྡོ་རྗེ་སྦྱོར་བ་འདི་ཡིས་ནི། །
སྐད་ཅིག་གིས་ནི་གཟི་ཅན་འགྱུར། ། ལུས་དང་ངག་སེམས་བདེར་གནས་པར། ། འགྱུར་བར་འདིར་ནི་ཐེ་ཚོམ་མེད། ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་སྔགས་ཐམས་ཅད་འཛིན་པའི་ལུས་དང་ངག་དང་སེམས་ཀྱི་གསང་བ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། མཆོད་རྟེན་དག་གི་ལས་མི་བྱ། ། གླེགས་བམ་བཀླག་པའང་མི་བྱ་ཞིང་། ། དཀྱིལ་འཁོར་དག་ཀྱང་ཡོངས་མི་བྱ། ། རྡོ་རྗེ་མཆོག་གསུམ་ཕྱག་མི་བྱ། ། དེ་ནས་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དུག་ཐམས་ཅད་བསལ་བ་གནོན་པ་འདྲེན་པའི་གསང་བ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ།
འོད་ཟེར་དཀར་འབར་ཕྲེང་བ་ཅན། ། འཁོར་ལོའི་དབུས་སུ་ཆུད་པར་བཞག ། འོད་ཟེར་སེར་པོ་འཁྲིགས་པ་ཡིས། ། སེར་པོ་ལྟ་བུར་བསྒོམ་པར་བྱ། ། རྡོ་རྗེ་གསུམ་འོད་དམ་ཚིག་གིས། ། ས་བོན་འདི་ནི་གསང་གསུམ་བྱུང་། ། དེ་ནས་སླར་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ལུས་དང་ངག་དང་སེམས་སྲུང་བའི་འཁོར་ལོའི་སྔགས་རྡོ་རྗེ་དང་ལྡན་པ་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ།
ཧ་ན་ཧ་ན། ད་ཧ་ད་ཧ། ཨ་མྲྀ་ཏེ་ཧཱུྃ་ཕཊ྄། གྲོ་ག་སོགས་ལ་འཁོར་ལོ་ནི། ། ལས་ཀྱི་རྡོ་རྗེ་ལ་གནས་པར། ། ཧཱུྃ་ཡིག་དབུས་སུ་བཞག་གནས་སུ། ། མིང་ནི་དབུས་སུ་བྲི་བར་བྱ། ། སྔགས་ཀྱི་ཡི་གེའི་ཚིག་རྣམས་ཀྱིས། ། ཡང་དག་བརྒྱན་ཏེ་རྟག་ཏུ་བཞག ། འདི་ནི་སྔགས་རྣམས་ཐམས་ཅད་ཀྱི། །
གསང་བ་གསུམ་གྱི་གནས་བསྡུས་པའོ། ། དེ་ནས་སླར་ཡང་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་ཨཉྫནའི་གནས་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ལམ་གྱི་བཞི་མདོའམ་ཤིང་གཅིག་དྲུང་། ། མ་མོའི་གནས་སམ་ཞི་གནས་སུ། ། དེ་རུ་རྡོ་རྗེ་ཨཉྫན། ། ཐོད་པར་རྟག་ཏུ་དབབ་པར་བྱ། ། མར་ཁུ་ཆེན་པོ་དང་། ཁྲག་དང་བཤང་བ་དང་པདྨའི་སྐུད་པ་དང་། ཨརྒའི་སྐུད་པས་མེ་མར་གྱི་སྙིང་པོ་བྱས་ལ་མར་ངོའི་བཅུ་བཞིའི་ནམ་ཕྱེད་ན། རྡོ་རྗེ་ཨཉྫན་མཁས་པས་དབབ་པར་བྱའོ། །
སྔགས་དེ་ཉིད་ལན་བརྒྱ་རྩ་བརྒྱད་བཏབ་ན་དངོས་གྲུབ་རྣམ་པ་གསུམ་དུ་འགྱུར་རོ། ། ཞེས་བཅོམ་ལྡན་འདས་ཀུན་ཏུ་བཟང་པོས་གསུངས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གསང་བའི་ཡི་གེ་དུ་རྟོགས་པ་དང་ལྡན་ན། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དེ་བཞིན་གཤེགས་པ་ཐམས་ཅད་ཀྱི་གསང་བའི་དམ་ཚིག་གིས་སྤྱོད་པའི་རྡོ་རྗེ་འདི་ལ་དད་ཅིང་བསྒོམ་པར་འགྱུར། དེ་ནས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཕྱག་ན་རྡོ་རྗེས་དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་གསང་བའི་ཡི་གེ་གསུམ་རྟོགས་པ་དང་ལྡན་ན་བྱང་ཆུབ་སེམས་དཔའ་དེ་དག་དེ་བཞིན་གཤེགས་ཐམས་ཅད་ཀྱི་བྱང་ཆུབ་ཀྱི་སྤྱོད་པའི་རྡོ་རྗེ་གང་ཡིན་པ་འདི་ལ་དད་ཅིང་བསྒོམ་པར་འགྱུར་རོ། ། དེ་བཞིན་གཤེགས་པ་ཐམས་ཅད་ཀྱིས་གསོལ་བ། གསུམ་པོ་གང་ཞིག་ལགས། རྡོ་རྗེ་འཛིན་པས་བཀའ་སྩལ་པ།
དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་དང་། དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་དང་། དེ་བཞིན་གཤེགས་ཐམས་ཅད་ཀྱི་ཐུགས་རྡོ་རྗེ་སྟེ་གསུམ་པོ་འདི་དག་གོ ། དེ་ནས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་ཕྱག་ན་རྡོ་རྗེའི་ཞབས་གཉིས་ལ་ཕྱག་འཚལ་ནས་ཅང་མི་གསུང་བར་བཞུགས་པར་གྱུར་ཏོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དེ་བཞིན་གཤེགས་པ་དེ་དག་ཐམས་ཅད་དང་། བྱང་ཆུབ་སེམས་དཔའ་དེ་དག་ཐམས་ཅད་ལ་བཀའ་སྩལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྔོན་བྱུང་བ་ན་བརྗོད་ཀྱིས་མི་ལང་བའི་ཡང་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་རྡུལ་ཕྲ་རབ་དང་མཉམ་པའི་བསྐལ་པ་འདས་ནས། གང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཀྱང་འདས་ནས། ཐུབ་པ་ཆེན་པོ་འོད་སྲུང་མངོན་པར་རྫོགས་པར་སངས་རྒྱས་པའི་བར་གྱིས་ཀྱང་མ་གསུངས་སོ། ། དེ་རྒྱུ་ཅིའི་ཕྱིར་ཞེ་ན།
བཅོམ་ལྡན་འདས་གསང་བ་ཆེན་པོའི་གནས་ཀྱི་དོན་མ་བཤད་པ་ནི། དེའི་ཚེ་དེའི་དུས་ན་སེམས་ཅན་རྣམས་ལ་སྐལ་བ་མེད་པའི་ཕྱིར་རོ། ། འོན་ཀྱང་བཅོམ་ལྡན་འདས་དེ་བཞིན་གཤེགས་ཐམས་ཅད་གསང་བ་འདུས་པ་འདི་ལ་སྐད་ཅིག་ཐང་གཅི་ཡུད་ཙམ་ཉིད་ཀྱིས་སངས་རྒྱས་ཀྱི་བྱང་ཆུབ་རྫོགས་པར་བྱེད་དོ། ། གང་ཞིག་གངྒཱའི་ཀླུང་གི་བྱེ་མ་དཔག་ཏུ་མེད་པ་སྙེད་ཀྱི་བསྐལ་པར་བྱང་ཆུབ་སེམས་དཔའ་རྣམས་ཀྱིས་འབད་ཅིང་བཙལ་ཀྱང་བྱང་ཆུབ་ཐོབ་པར་མི་འགྱུར་བ་དེ་གསང་བ་འདུས་པ་ལ་མངོན་དགའ་བའི་བྱང་ཆུབ་སེམས་དཔའ་ཚེ་འདི་ཉིད་ལ་དེ་བཞིན་གཤེགས་པ་ཐམས་ཅད་ཀྱི་སངས་རྒྱས་ཞེས་བྱ་བའི་གྲངས་སུ་འགྲོའོ། ། དེ་ནས་བྱང་ཆུབ་སེམས་དཔའ་དེ་དག་གིས་གསུང་རྡོ་རྗེའི་ཡེ་གེའི་ཚིག་འདི་ཐོས་ནས་རབ་ཏུ་ངུས་སོ། ། དེ་ནས་དེ་བཞིན་གཤེགས་པ་དེ་དག་ཐམས་ཅད་ཀྱིས་བྱང་ཆུབ་སེམས་དཔའ་དེ་རྣམས་ལ་འདི་སྐད་ཅེས་བཀའ་སྩལ་ཏོ། ། བྱང་ཆུབ་སེམས་དཔའ་ཁྱེད་རྣམས་མ་ངུ་ཤིག སྡུག་བསྔལ་གསུམ་མ་སྐྱེད་ཅིག དེ་ནས་དེ་བཞིན་གཤེགས་པ་དེ་དག་ཐམས་ཅད་ལ་བྱང་ཆུབ་སེམས་དཔའ་དེ་རྣམས་ཀྱིས་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཇི་ལྟར་མི་ངུ་བར་བགྱི།
ཇི་ལྟར་སྡུག་བསྔལ་གསུམ་མི་བསྐྱེད་པར་བགྱི། དེ་རྒྱུ་ཅིའི་ཕྱིར་ཞེ་ན། བཅོམ་ལྡན་འདས་གསང་བ་གསུམ་གྱི་ཡེ་གེའི་སྐལ་བ་མ་མཆིས་ཏེ། ཐ་ན་མིང་ཐོས་པའི་སྐལ་བ་ཡང་མ་མཆིས་སོ། ། དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ། རིགས་ཀྱི་བུ་དེ་སྐད་མ་ཟེར་ཅིག ཡི་གེ་ནི་ཐུན་མོང་བ་སྟེ། རིགས་ཀྱི་བུ་ཇི་ལྟར་ཁྱེད་རྣམས་ཀྱིས་མི་ཤེས་པ་དང་མ་ཐོས་པ་དེ་བཞིན་དུ། ངེད་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱིས་ཀྱང་རིགས་ཀྱི་བུ་གང་གསང་བ་གསུམ་གྱི་ཡི་གེ་འདི་དག་ཡང་དག་པར་མ་ཐོབ་ཅིང་མངོན་པར་རྫོགས་པར་སངས་རྒྱས་སོ། །
དེ་རྒྱུ་ཅིའི་ཕྱིར་ཞེ་ན། གསང་བ་གསུམ་གྱི་ཡི་གེ་རྣམ་པར་དག་པའི་ཕྱིར་རོ། ། དེ་ནས་བྱང་ཆུབ་སེམས་དཔའ་དེ་དག་ཐམས་ཅད་ཅང་མི་སྨྲ་བར་གནས་པར་གྱུར་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བཙུན་མོས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཛིན་པ་ཆེན་པོ་ལ་དགའ་བས་བསྟོད་པ། སེམས་ཅན་ཁམས་ནི་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། ། དགའ་བ་ཡིད་འོང་དོན་ཅན་འདོད་པས་བདག་ལ་བསྐྱབ་ཏུ་གསོལ། ། མགོན་པོས་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། སེམས་ཅན་ཡབ་གཉེན་མཆོག་ཆེན་བདག་ལ་དགྱེས་པར་འཛད་དུ་གསོལ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་བཙུན་མོ་མཱ་མ་ཀཱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་ལ་རྡོ་རྗེ་འདོད་པ་དགའ་བ་མཆོད་པའི་མཆོག་གི་ཡི་གེའི་ཚིག་འདིས་ཡང་དག་པར་བསྟོད་པ།
རྡོ་རྗེའི་སྐུ་ཁྱོད་བཀའ་ཡི་འཁོར་ལོ་སེམས་ཅན་མང་པོར་ཕན། ། སངས་རྒྱས་རྣམས་དོན་བྱང་ཆུབ་མཆོག་དོན་ཕན་པ་རྗེས་སྟོན་པ། ། མགོན་པོས་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། ཆགས་པས་འདོད་ཆགས་དམ་ཚིག་བདག་ལ་དགྱེས་པར་མཛད་དུ་གསོལ། ། དེ་ནས་འཇིག་རྟེན་དབང་ཕྱུག་གི་བཙུན་མོ་སྐུ་གསུང་ཐུགས་རྡོ་རྗེའི་སྤྱན་གྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་ལ་འདོད་པ་ཉེ་བར་ལོངས་སྤྱོད་པའི་དམ་ཚིག་གིས་ཡང་དག་པར་བསྟོད་པ། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ། ། འཇིག་རྟེན་དག་ནི་དགོས་པའི་དོན་མཛད་པ་ལ་རྟག་ཏུ་བརྩོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། རབ་དགའི་སྤྱོད་པ་ཀུན་ཏུ་བཟང་པོས་བདག་ལ་དགྱེས་པར་མཛོད། ། དེ་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དམ་ཚིག་རྡོ་རྗེའི་བཙུན་མོའི་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་ལ་བདེ་བ་དང་ཡིད་བདེ་བའི་དགའ་བ་འདིས་བསྟོད་དོ། །
ཁྱོད་ནི་རྡོ་རྗེ་འདོད་པ་དམ་ཚིག་མཆོག་གི་ཕན་དོན་ཆེ། ། རྫོགས་སངས་རྒྱས་ཀྱི་གདུང་མཆོག་མཉམ་ཉིད་རྗེས་སུ་ཐུགས་བརྩེ་བ། ། མགོན་པོས་གལ་ཏེ་དེ་རིང་བདག་ནི་གསོན་པར་མཆིས་བཞིན་ན། ། ཡོན་ཏན་རིན་ཆེན་དམ་པའི་གཏེར་གྱུར་བདག་ལ་དགྱེས་པར་མཛོད། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པ་འདོད་པ་ཐམས་ཅད་ཉེ་བར་ལོངས་སྤྱོད་པའི་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་བཙུན་མོ་དེ་དག་ལ་དམ་ཚིག་གི་འཁོར་ལོས་འདོད་པ་སྤྱོད་ཅིང་ཅང་མི་གསུང་བར་གྱུར་ཏོ། ། དེ་ནས་ནམ་མཁའི་དབྱིངས་འདི་དག་ཐམས་ཅད་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་དམ་ཚིག་གི་ཁུ་བས་ཡོངས་སུ་གང་སྟེ། བུམ་པ་རྡོ་རྗེ་ཆུས་གང་བ་ལྟར་གནས་པ་གྱུར་ཏོ། ། དེ་ནས་རྡོ་རྗེ་ནམ་མཁའི་དབྱིངས་འདི་ན་གང་སེམས་ཅན་སྐུ་གསུམ་ཡང་དག་པར་འབྱུང་བ་དེ་རྣམས་རྡོ་རྗེའི་དཔལ་གྱིས་ཡང་དག་པར་རིག་པ་དེ་དག་ཐམས་ཅད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡོ་རྗེ་གསུམ་གྱི་ཡེ་ཤེས་ཅན་དུ་གྱུར་ཏོ། ། དེ་ནས་བརྩམས་ཏེ་སེམས་ཅན་ཐམས་ཅད་ཀུན་ནས་བཟང་པོ།
ཀུན་ཏུ་བཟང་པོ་ཞེས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེས་དབང་བསྐུར་བར་གྱུར་ཏོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཕྱག་ན་རྡོ་རྗེས་དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཆོས་ཐམས་ཅད་ཀྱི་མཉམ་པ་ཉིད་མཐོང་ངམ། དེ་ནས་དེ་བཞིན་གཤེགས་པ་དེ་དག་ཐམས་ཅད་ཀྱིས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་མཉམ་པ་ཉིད་དང་། རྡོ་རྗེ་ཡེ་ཤེས་ཀྱི་སྤྱོད་པ་མཐོང་ལགས་སོ། ། བདེ་བར་གཤེགས་པ་མཐོང་ལགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ལས་མངོན་པར་བྱུང་ནས་བཅོམ་ལྡན་འདས་དེ་བཞིན་གཤེགས་པ་ཕྱག་ན་རྡོ་རྗེ་ཆེན་པོ་ལ་འདི་སྐད་ཅེས་གསོལ་ཏོ། ། གང་གི་ཕྱིར་འདོད་ཆགས་ཀྱི་ཡི་གེའི་ཚིག་གིས་སངས་རྒྱས་ཀྱི་བྱང་ཆུབ་རྗེས་སུ་རྟོགས་པར་བྱའོ་ཞེས་བྱ་བ་ནི་བཅོམ་ལྡན་འདས་ངོ་མཚར་ཏོ། ། བདེ་བར་གཤེགས་པ་ངོ་མཚར་ཏོ། །
དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་དེ་སྐད་མ་གསུངས་ཤིག དེ་ཅིའི་ཕྱིར་ཞེ་ན། ཆོས་ཐམས་ཅད་ནི་ནམ་མཁའ་རྡོ་རྗེའི་དམ་ཚིག་དང་མཚུངས་པའི་ཕྱིར་གཟུགས་ཀྱི་ཕུང་པོ་མ་ཡིན། ཚོར་བའི་ཕུང་པོ་མ་ཡིན། འདུ་ཤེས་ཀྱི་ཕུང་པོ་མ་ཡིན། འདུ་བྱེད་ཀྱི་ཕུང་པོ་མ་ཡིན། རྣམ་པར་ཤེས་པའི་ཕུང་པོ་མ་ཡིན། ཁམས་མ་ཡིན། སྐྱེ་མཆེད་མ་ཡིན།
དེ་བཞིན་དུ་འདོད་ཆགས་མ་ཡིན། ཞེ་སྡང་མ་ཡིན། གཏི་མུག་མ་ཡིན། ཆོས་མ་ཡིན། ཆོས་མ་ཡིན་པ་ཡང་མ་ཡིན་ནོ། ། དེ་ནས་དེ་བཞིན་གཤེགས་པ་དེ་དག་ཐམས་ཅད་ཅང་མི་གསུང་བར་གྱུར་ཏོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཕྱག་ན་རྡོ་རྗེས་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་དེ་རྣམས་ལ་བཀའ་སྩལ་པ། ཁྱེད་རྣམས་ཀྱིས་འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསང་བ་འདི་བསྒོམ་པར་གྱིས་ཤིག ཅིའི་ཕྱིར་ཞེ་ན།
ཕྱོགས་བཅུ་ན་གནས་པའི་བྱང་ཆུབ་སེམས་དཔའ་འདི་རྣམས་ལ་ཆོས་ཀྱི་རྣམས་གྲངས་འདིའི་སྐལ་བ་ཡོད་པའི་ཕྱིར་རོ། ། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་ཆོས་ལ་བཀའ་སྩལ་པ། རིགས་ཀྱི་བུ་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་དེ་ཁོ་ན་ཉིད་འདི་ཟུངས་ཤིག ཁྱོད་ནི་དེ་བཞིན་གཤེགས་པ་ཐམས་ཅད་ཀྱིས་ཆོས་ཐམས་ཅད་ཀྱི་དབང་ཕྱུག་རྡོ་རྗེ་ཞེས་བྱ་བར་དབང་བསྐུར་རོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་ཆོས་ཀྱིས་དེ་བཞིན་དུ་བགྱིའོ་ཞེས་གསོལ་ནས་ཅང་མི་སྨྲ་བར་གྱུར་ཏོ། ། དེ་ནས་དེ་བཞིན་གཤེགས་པ་དེ་དག་ཐམས་ཅད་རྡོ་རྗེ་སེམས་དཔའི་ཡི་གེ་གསུམ་ལ་རང་གི་སྐུ་དང་གསུང་དང་ཐུགས་ཞུགས་པར་གྱུར་ཏོ། ། དེ་ནས་དེ་བཞིན་གཤེགས་པ་རྣམ་པར་སྣང་མཛད་ཁམས་གསུམ་པ་ཐམས་ཅད་ཀྱི་ལུས་རྡོ་རྗེ་ལ་གནས་ཤིང་དེ་བཞིན་གཤེགས་པ་ཐམས་ཅད་ཀྱི་སྐུ་མཉམ་པ་ཉིད་ལ་དམིགས་ནས་ཅང་མི་གསུང་བ་གྱུར་ཏོ། ། དེ་ནས་དེ་བཞིན་གཤེགས་པ་གསུང་རྡོ་རྗེ་ཁམས་གསུམ་པ་ཐམས་ཅད་ཀྱི་ངག་རྡོ་རྗེ་ལ་གནས་ཤིང་དེ་བཞིན་གཤེགས་པ་ཐམས་ཅད་ཀྱི་གསུང་མཉམ་པ་ཉིད་ལ་དམིགས་ནས་ཅང་མི་གསུང་བར་གྱུར་ཏོ། ། དེ་ནས་དེ་བཞིན་གཤེགས་པ་ཕྱག་ན་རྡོ་རྗེ་ཁམས་གསུམ་པ་ཐམས་ཅད་ཀྱི་སེམས་རྡོ་རྗེ་ལ་གནས་ཤིང་དེ་བཞིན་གཤེགས་པ་ཐམས་ཅད་ཀྱི་ཐུགས་མཉམ་པ་ཉིད་ལ་དམིགས་ནས་ཅང་མི་གསུང་བར་གྱུར་ཏོ། ། དེ་སྐད་ཅེས་བཀའ་སྩལ་ཏོ། །
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ལས་དེ་བཞིན་གཤེགས་ཐམས་ཅད་ཀྱི་དམ་ཚིག་དང་སྡོམ་པ་རྡོ་རྗེའི་བྱིན་གྱི་རླབས་ཀྱི་རྒྱལ་པོ་ཞེས་བྱ་བའི་ལེའུ་སྟེ་བཅུ་བདུན་པའོ།། །། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ཞེས་བྱ་བ་བརྟག་པའི་རྒྱལ་པོ་ཆེན་པོ་རྫོགས་སོ།། །། རྒྱ་གར་གྱི་མཁན་པོ་ཤྲད་དྷཱ་ཀ་ར་ཝརྨ་དང་། ཞུ་ཆེན་གྱི་ལོཙྪབ་དགེ་སློང་རིང་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕལ་པ། སླད་ཀྱིས་པཎྜི་ཏ་བླ་མ་རྡོ་རྗེ་འཛིན་པ་ཆེན་པོ་རྗེ་བཙུན་ཉི་མའི་དབང་པོའི་ཞལ་སྔ་ནས་ཆག་ལོཙྪ་བ་དགེ་སློང་ཆོས་རྗེ་དཔལ་གྱིས་གུས་པས་ཞུས་ཤིང་དག་པར་བཅོས་ཏེ་གཏན་ལ་ཕབ་པ།། །། PAGE * MERGEFORMAT 2 རྡོ་རྗེ་འཆང་། དཔལ་གསང་བ་འདུས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
