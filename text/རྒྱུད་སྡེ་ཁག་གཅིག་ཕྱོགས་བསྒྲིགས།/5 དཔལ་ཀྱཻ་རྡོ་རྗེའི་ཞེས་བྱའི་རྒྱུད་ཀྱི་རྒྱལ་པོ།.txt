རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༥
དཔལ་ཀྱཻ་རྡོ་རྗེའི་ཞེས་བྱའི་རྒྱུད་ཀྱི་རྒྱལ་པོ།
༄༅། །དཔལ་ཀྱཻ་རྡོ་རྗེའི་ཞེས་བྱའི་རྒྱུད་ཀྱི་རྒྱལ་པོ་བཞུགས་སོ།། ༈ །རྒྱ་གར་སྐད་དུ། ཧེ་བཛྲ་ཏནྟྲ་རཱ་ཛཱ་ནཱ་མ། བོད་སྐད་དུ། ། ཀྱཻ་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ། ཀྱཻ་རྡོ་རྗེ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ལ་བཞུགས་སོ། །
དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བའང་། དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཨེ་མ་ཧོ། བྱང་ཆུབ་སེམས་དཔའ་ཆེན་པོ། རྡོ་རྗེ་སྙིང་པོ་སྙིང་རྗེ་ཆེན་པོ་ལེགས་སོ། ། ལེགས་སོ། ། རྡོ་རྗེ་སེམས་དཔའ་དང་། སེམས་དཔའ་ཆེན་པོ་དང་།
དམ་ཚིག་སེམས་དཔའ་ཆེན་པོ་སྙིང་པོ་ཀྱཻ་རྡོ་རྗེ་ཞེས་བྱ་བ་ཉོན་ཅིག རྡོ་རྗེ་སྙིང་པོས་གསོལ་བ། གང་ཕྱིར་རྡོ་རྗེ་སེམས་དཔའ་ལགས། ། ཇི་ལྟར་སེམས་དཔའ་ཆེན་པོ་ལགས། ། གང་གིས་དམ་ཚིག་སེམས་དཔའ་ལགས། ། བཅོམ་ལྡན་འདས་ཀྱིས་བདག་ལ་གསུངས། ། བཅོམ་ལྡན་འདས་ཀྱིས་བཀའ་སྩལ་པ། ། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། ། འདིས་ནི་ཤེས་རབ་རིགས་པ་ཡིས། །
རྡོ་རྗེ་སེམས་དཔའ་ཞེས་བྱར་བརྗོད། ། ཡེ་ཤེས་ཆེན་པོའི་རོས་གང་བས། ། སེམས་དཔའ་ཆེན་པོར་བརྗོད་པར་བྱ། ། རྟག་ཏུ་དམ་ཚིག་ལ་སྤྱོད་ཕྱིར། ། དམ་ཚིག་སེམས་དཔར་བརྗོད་པར་བྱ། ། རྡོ་རྗེ་སྙིང་པོས་གསོལ་བ། མིང་བསྡུས་པས་ནི་འདི་ལྟ་བུ། ། གང་གིས་ཀྱཻ་ཡི་རྡོ་རྗེ་ལགས། ། ཧེ་ཡི་རྣམ་པས་ཅི་ཞིག་བཤད། ། བཛྲ་ཡིས་ཀྱང་དེ་བཞིན་ཅི། །
བཅོམ་ལྡན་འདས་ཀྱིས་བཀའ་སྩལ་པ། ། ཧེ་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ལྟ་སྟངས་དགུག་དང་བརྡ་ཆེན་དང་། ། དོན་བྱེད་རྣམ་མང་བརྗོད་པ་དང་། ། རེངས་པར་བྱེད་དང་སྐྲོད་པ་ཉིད། ། སྡེ་རེངས་བྱེད་དང་མངོན་སྤྱོད་དང་། ། ཇི་ལྟར་རིགས་པར་རྣལ་འབྱོར་མའི། །
བསྐྱེད་དང་གནས་དང་བྱེད་རྒྱུ་དང་། ། དོན་བྱེད་ཡེ་ཤེས་རྣམ་ཤེས་དང་། ། ལྷ་རྣམས་ཇི་ལྟར་འབྱུང་བ་འོ། ། ཧེ་རུ་ཀ་ནི་བསྐྱེད་པའི་རྒྱུ། ། དང་པོར་གཅིག་ནི་བསྒོམ་པར་བྱ། ། རྡོ་རྗེ་སྙིང་པོ་སྙིང་རྗེ་ཆེ། ། དངོས་པོ་ཉིད་ཀྱིས་རྣམ་གྲོལ་ཞིང་། ། དངོས་པོའི་འཆིང་བས་འཆིང་བར་འགྱུར། ། དེ་ཡོངས་ཤེས་པས་གྲོལ་བ་ཡིན། ། དངོས་པོ་མེད་པའང་ཡོངས་ཤེས་པས། །
དངོས་པོ་བསྒོམ་འགྱུར་ཤེས་རབ་ཅན། ། དངོས་པོ་མེད་པ་ཡོངས་ཤེས་པས། ། དེ་ལྟར་ཧེ་རུ་ཀ་བསྒོམ་བྱ། ། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། རྡོ་རྗེ་སྙིང་པོས་གསོལ་བ། ། ཀྱེ་བཅོམ་ལྡན་འདས་རྡོ་རྗེའི་ལུས་ལ་རྩ་དུ་ལགས། བཅོམ་ལྡན་འདས་ཀྱིས་བཀའ་སྩལ་པ།
རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་བདེ་བ་ཆེན་པོའི་གནས་སུ་འཛག་པའོ། ། དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གཙོ་མོ་སྟེ། རྐྱང་མ་དང་། རོ་མ་དང་། ཀུན་འདར་མའོ། ། རྐྱང་མ་ཤེས་རབ་རང་བཞིན་གྱིས། ། ཐབས་ཀྱིས་རོ་མ་ཡང་དག་གནས། ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། །
རྐྱང་མ་མི་བསྐྱོད་འབབ་པ་སྟེ། ། རོ་མ་དེ་བཞིན་ཁྲག་འབབ་ཅིང་། ། ཤེས་རབ་ཟླ་བ་འབབ་བཤད་པ། ། དེ་ནི་ཀུན་འདར་མར་རབ་གྲགས། ། མི་ཕྱེད་མ་དང་། ཕྲ་གཟུགས་མ་དང་། རྩེ་བ་མ་དང་། གཡོན་པ་མ་དང་། ཐུང་ངུ་མ་དང་། རུས་སྦལ་སྐྱེས་མ་དང་།
སྒོམ་པ་མ་དང་། དབང་མ་དང་། སྐྱོན་མ་དང་། འཇུག་མ་དང་། མ་མོ་དང་། མཚན་མོ་དང་། བསིལ་སྦྱིན་མ་དང་། ཚ་བ་མ་དང་། རྐྱང་མ་དང་། ཀུན་འདར་མ་དང་།
རོ་མ་དང་། གཞོལ་མ་དང་། རངས་མ་དང་། ཤིན་ཏུ་གཟུགས་ཅན་མ་དང་། སྤྱི་མ་དང་། རྒྱུ་སྦྱིན་མ་དང་། སྦྱོར་བྲལ་མ་དང་། སྡུག་གུ་མ་དང་། གྲུབ་མ་དང་། འཚེ་མ་དང་།
དེ་བཞིན་དུ་ཡིད་བཟངས་མ་དང་། སུམ་སྐོར་མ་དང་། འདོད་མ་དང་། ཁྱིམ་མ་དང་། གཏུམ་མོ་དང་། བདུད་དྲལ་མའོ། ། བཅོམ་ལྡན་འདས་སུམ་ཅུ་རྩ་གཉིས་པོ་འདི་རྣམས་ཇི་ལྟར་ལགས། བཅོམ་ལྡན་འདས་ཀྱིས་བཀའ་སྩལ་བ། སྲིད་གསུམ་ཡོངས་གྱུར་ཐམས་ཅད་ནི། ། གཟུང་དང་འཛིན་པ་རྣམ་པར་སྤངས། །
ཡང་ན་ཐབས་ནི་ཐམས་ཅད་ཀྱིས། ། དངོས་པོའི་མཚན་ཉིད་དུ་ནི་བརྟག ། སྡོམ་པའི་དབྱེ་བའང་བཤད་པར་བྱ་སྟེ། ཨཱ་ལི་དང་ཀཱ་ལི་ནི་ཟླ་བ་དང་། ཉི་མ་དང་། ཤེས་རབ་དང་། ཐབས་སོ། ། ཆོས་དང་། ལོངས་སྤྱོད་རྫོགས་པ་དང་། སྤྲུལ་པ་ནི་སྐུ་དང་།
གསུང་དང་། ཐུགས་སོ། ། ཨེ་ཝྃ་མ་ཡཱ་ནི། ཨེ་ཡི་རྣམ་པས་ལྷ་མོ་སྤྱན། ། ཝྃ་གྱི་རྣམ་པ་བདག་མར་བརྗོད། ། མ་ནི་ལྷ་མོ་གོས་དཀར་མོ། ། ཡ་ཡི་རྣམ་པ་སྒྲོལ་མར་བརྗོད། ། སྤྲུལ་པའི་འཁོར་ལོ་ལ་པདྨ་འདབ་མ་དྲུག་ཅུ་རྩ་བཞི་དང་། ཆོས་ཀྱི་འཁོར་ལོ་ལ་འདབ་མ་བརྒྱད་དང་། ལོངས་སྤྱོད་རྫོགས་པའི་འཁོར་ལོ་ལ་འདབ་མ་བཅུ་དྲུག་དང་།
བདེ་བ་ཆེན་པོའི་འཁོར་ལོ་ལ་འདབ་མ་སུམ་ཅུ་རྩ་གཉིས་སོ། ། འཁོར་ལོའི་གྲངས་ཀྱི་རིམ་པས་རྣམ་པར་གཞག་པ། སྐད་ཅིག་མ་བཞི་ནི་རྣམ་པ་སྣ་ཚོགས་དང་། རྣམ་པར་སྨིན་པ་དང་། རྣམ་པར་ཉེད་པ་དང་། མཚན་ཉིད་དང་བྲལ་བའོ། ། འཕགས་པའི་བདེན་པ་བཞི་ནི་སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་། ལམ་མོ། །
དེ་ཁོ་ན་ཉིད་བཞི་ནི། བདག་གི་དེ་ཁོ་ན་དང་། སྔགས་ཀྱི་དེ་ཁོ་ན་དང་། ལྷའི་དེ་ཁོ་ན་དང་། ཡེ་ཤེས་ཀྱི་དེ་ཁོ་ན་ཉིད་དོ། ། དགའ་བ་བཞི་ནི། དགའ་བ་དང་། མཆོག་ཏུ་དགའ་བ་དང་། དགའ་བྲལ་གྱི་དགའ་བ་དང་། ལྷན་ཅིག་སྐྱེས་པའི་དགའ་བའོ། །
སྡེ་པ་བཞི་ནི་གནས་བརྟན་པ་དང་། ཐམས་ཅད་ཡོད་པར་སྨྲ་བ་དང་། ཀུན་གྱིས་བཀུར་བ་དང་། དགེ་འདུན་ཕལ་ཆེན་ནོ། ། ཟླ་བ་དང་། ཉི་མ་དང་། ཨཱ་ལི་དང་། ཀཱ་ལི་དང་། འཕོ་བ་བཅུ་དྲུག་དང་། དབྱུག་གུ་དྲུག་ཅུ་རྩ་བཞི་དང་།
ཆུ་ཚོད་སུམ་ཅུ་རྩ་གཉིས་དང་། ཐུན་ཚོད་བཞི་སྟེ། དེ་ལྟར་ཐམས་ཅད་བཞི་བཞིའོ། ། ལྟེ་བར་གཏུམ་མོ་འབར་བར་ཡིས། ། དེ་བཞིན་གཤེགས་པ་ལྔ་བསྲེགས་ཤིང་། ། སྤྱན་ལ་སོགས་པ་ཡང་བསྲེགས་ཏེ། ། བསྲེགས་པས་རི་བོང་ཅན་ཧྃ་འཛག ། རྡོ་རྗེ་རིགས་ཀྱི་ལེའུ་སྟེ་དང་པོའོ།། །། སྔགས་ཀྱི་ལེའུ་བཤད་པར་བྱའོ། ། ཨོཾ་ཨ་ཀཱ་རོ་མུ་ཁཾ་སརྦྦ་ངྷརྨྨ་ཎཱྃ་ཨཱ་དྱ་ནུཏྤནྣ་ཏྭཱ་ཏ་ཨོྃ་ཨཱཿཧཱུྃ་ཕཊ྄་སྭཱ་ཧཱ།
འབྱུང་པོ་ཐམས་ཅད་ཀྱི་གཏོར་མའི་སྔགས་སོ། ། བྷྲཱུྃ་ཨཱྃ་ཛྲིཾ་ཁྃ་ཧཱུྃ། དེ་བཞིན་གཤེགས་པ་རྣམས་ཀྱི་ས་བོན་ནོ། ། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ཀྱཻའི་རྡོ་རྗེའི་སྙིང་པོའོ། ། སྔགས་ཐམས་ཅད་ཀྱི་རྐང་པ་དང་པོར་ཨོཾ་གྱི་རྣམ་པ་དང་། མཐར་ནི་སྭཱ་ཧཱ་དང་། ཧཱུྃ་ཕཊ྄་ཀྱི་རྣམ་པ་ནི་ནང་དུ་གཞུག་གོ ། ཨོཾ་ཨ་ཀ་ཙ་ཊ་ཏ་པ་ཡ་ཤ་སྭཱ་ཧཱ། གྲོང་ཁྱེར་དཀྲུག་པའི་སྔགས་སོ། །
ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཨཿ རྣལ་འབྱོར་མ་རྣམས་ཀྱི་ས་བོན་ནོ། ། ཨོཾ་ཏྲཻ་ལོ་ཀྱཱ་ཨཱཀྵེ་པ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ཕྱག་གཉིས་པའི་འོ། ། ཨོཾ་ཛྭ་ལ་ཛྭ་ལ་བྷྱོ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ཕྱག་བཞི་པའི་འོ། ། ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ཕྱག་དྲུག་པའི་འོ། ། ཨོཾ་ཨཱཿཧཱུྃ། སྐུ་དང་གསུང་དང་ཐུགས་བྱིན་གྱིས་བརླབས་པའི་སྔགས་སོ། །
ཨོྃ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ས་སྦྱང་བའི་སྔགས་སོ། ། ཨོྃ་ཧཱུྃ་སྭཱ་ཧཱ། རེངས་པར་བྱེད་པའིའོ། ། ཨོཾ་ཨྃ་སྭཱ་ཧཱ། དབང་དུ་བྱེད་པའིའོ། ། ཨོཾ་ཁཾ་སྭཱ་ཧཱ། སྐྲོད་པར་བྱེད་པའི་འོ། ། ཨོྃ་ཛྲཱིཾ་སྭཱ་ཧཱ། སྡང་པར་བྱེད་པའིའོ། །
ཨོཾ་བྷྲཱུྃ་སྭཱ་ཧཱ། མངོན་སྤྱོད་ཀྱིའོ། ། ཨོཾ་ཧཱུྃ་སྭཱ་ཧཱ། འགུགས་པར་བྱེད་པའི་འོ། ། ཨོཾ་གྷུཿསྭཱ་ཧཱ། གསོད་པར་བྱེད་པའི་འོ། ། ཨོྃ་ཀུ་རུ་ཀུལླེ་ཧྲཱིཿསྭཱ་ཧཱ། ཀུ་རུ་ཀུལླེའི་སྔགས་སོ། ། ཨཱཿཕུཿའི་རྣམ་པས་མཐའ་ཡས་ཀྱི་གཟུགས་བརྙན་བྱས་ལ་བདུད་རྩི་ལྔས་ནི་བླུགས། མེ་ཏོག་ནག་པོས་ནི་མཆོད།
ཀླུ་འདུལ་བར་བྱེད་པའི་ཁུ་བས་ནི་བྱུགས། གླང་པོ་ཆེའི་ཆང་གིས་ནི་མགོ་བོ་བྱུགས། ཁམ་ཕོར་ཁ་སྦྱོར་དུ་ནི་བཞག བ་ནག་མོའི་འོ་མས་ནི་དགང་། གཞོན་ནུ་མ་ནག་མོས་བཀལ་བའི་སྐུད་པས་ནི་དཀྲི། རླུང་གི་ཕྱོགས་སུ་རྫིང་བུ་བྱས་ཏེ་མཐའ་ཡས་དེར་བཞག་གོ ། དེའི་འགྲམ་དུ་དཀྱིལ་འཁོར་བཞེངས་པར་བྱ་སྟེ། དུར་ཁྲོད་ཀྱི་སོལ་བས་ནི་རྡུལ་ཚོན་ནག་པོ། སྐྱེས་པའི་རུས་པའི་ཕྱེ་མས་ནི་རྡུལ་ཚོན་དཀར་པོ། ལྡོང་རོས་ཀྱིས་ནི་རྡུལ་ཚོན་སེར་པོ།
དུར་ཁྲོད་ཀྱི་སོ་ཕག་གིས་ནི་རྡུལ་ཚོན་དམར་པོ། རྐུན་མའི་ལོ་མ་དང་། སྐྱེས་པའི་རུས་པའི་བྱེ་མ་དག་གིས་ནི་རྡུལ་ཚོན་ལྗང་གུ་སྟེ། རྡུལ་ཚོན་འདི་རྣམས་ཀྱིས་དཀྱིལ་འཁོར་བཞེངས་སོ། ། དུར་ཁྲོད་ཀྱི་སྲད་བུས་ཐིག་གདབ་ཅིང་དཀྱིལ་འཁོར་ཁྲུ་གསུམ་པ་བྱ་སྟེ། དེའི་དབུས་སུ་མཐའ་ཡས་མནན་པའི་ཀྱཻ་རྡོ་རྗེ་ཞལ་བརྒྱད་པ། ཞབས་བཞི་པ། ཕྱག་བཅུ་དྲུག་གིས་བརྒྱན་པ། སྤྱན་ཉི་ཤུ་རྩ་བཞིས་ཕྱེ་བ། འཇིགས་པའང་འཇིགས་པར་མཛད་པ་བྲིའོ། །
དེ་ནས་སློབ་དཔོན་གྱིས་ནང་གི་མ་རུངས་པའི་སེམས་ཀྱིས་དབེན་པའི་གནས་སུ་སྔགས་བཟླ་སྟེ། ཨོཾ་གྷུ་རུ་གྷུ་རུ་གྷུ་ཊུ་གྷུ་ཊུ། མ་ཤ་མ་ཤ་གྷ་ཊ་གྷ་ཊ། གྷོ་ཊ་ཡ་གྷོ་ཊ་ཡ། ཨ་ནན་ཏ་ཀྵོ་བྷ་ཀ་རཱ་ཡེ་ནཱ་གཱ་ཨ་ངྷི་པ་ཏ་ཡེ་ཧེ་ཧེ་རུ་རུ་ཀཾ་སཔྟ་པཱ་ཏཱ་ལ། ག་ཏཱན་ནཱ་ག་ཨཱ་ཀར་ཥ་ཡ། བར་ཥ་ཡ། གརྫཛ་ཡ། ཏརྫཛ་ཡ། ཕུཿཕུཿཕུཿཕུཿཕུཿཕུཿཕུཿཕུཿཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ།
གལ་ཏེ་ཆར་མི་འབབ་ན་དེའི་ཚེ་སྔགས་འདི་བཟློག་ལ་བཟླས་ཏེ་ཆར་འབབ་བོ། ། གལ་ཏེ་མི་འབབ་ན། དེའི་མགོ་ཨརྫ་ཀའི་དོག་པ་ལྟར་འགས་སོ། ། ཆར་དབབ་པ་ཞེས་བྱ་བའི་ཆོ་གའོ། ། སྤྲིན་དྲལ་བ་བཤད་དེ་དུར་ཁྲོད་ཀྱི་རས་ལ་ཉེ་བར་འདུག་ནས་སྔགས་བཟླས་ཤིང་དྲལ་ཏེ། ཨོྃ་ཨཱརྻཱ་ཨཱརྻཱ་ཤྨ་ཤཱན་པྲི་ཡཱ་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། སྤྲིན་དྲལ་བའི་ཆོ་གའོ། ། ཕ་རོལ་གྱི་སྡེ་རྣམ་པར་གཞིག་པར་བྱ་བའི་ཕྱིར་ཁ་ཊི་ཀཱའི་བསྒྲུབ་པ་བཤད་དེ། ཁ་ཊི་ཀཱ་དང་བདུད་རྩི་ལྔ་དང་། ཀུ་ཋཱ་རཙྪིན་ན་དང་ལྷན་ཅིག་བཏགས་ལ་རིལ་བུ་བྱས་ཏེ།
སྔགས་ནི། ཨོཾ་བཛྲ་ཀརྟ་རི་ཧེ་བཛྲཱ་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། དངོས་གྲུབ་ཀྱི་དོན་དུ་བྱེ་བ་བཟླས་ཤིང་སྔོན་དུ་བསྙེན་པ་འབུམ་བྱས་ཏེ། དེས་བསྒྲུབ་ལ་རིལ་བ་སྤྱི་བླུགས་ཀྱི་མགྲིན་པར་བསྐོར་ཞིང་བསྐོར་ནས་བཅག་ན་དགྲ་ཐམས་ཅད་ཀྱི་མགོ་མེད་པར་འགྱུར་རོ། ། རྡོ་རྗེ་གྲི་གུག་གི་ཆོ་གའོ། ། ལྷ་རྣམས་དགས་པར་འདོད་པས་ཐིག་ལེ་བསྒྲུབ་སྟེ་ཚངས་པའི་ས་བོན་རྒྱལ་ལ་བསྒྲུབས་ནས། ཀུ་ཋཱ་རཙྪིན་ན་དང་བསྲེས་ལ་ཉི་མ་གཟས་ཟིན་པ་ལ་མི་བསྐྱོད་པ་དང་བཏག་ཅིང་བཏགས་ནས་དགྲ་སཏྭ་བྱ་སྟེ། དེ་རྐང་པས་མནན་ནས་སྔགས་བཟླས་ཏེ། ཨོྃ་བཛྲ་ཀུ་ཋཱ་ར་པཱ་ཊ་ཡ་པཱ་ཊ་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། བྱེ་བ་བཟླས་ནས་ཐིག་ལེ་བྱས་ཏེ་གང་ལ་ཕྱག་བྱས་པ་དེ་འགས་སོ། །
ལྷ་དགས་པའི་ཆོ་གའོ། ། ཚ་བས་གདུང་བར་བྱ་བར་འདོད་པས་ཨརྐའི་ལོ་མ་ལ་དུག་དང་སྐྱེ་ཚེ་དང་ཙི་ཏྲ་ཀའི་ཁུ་བས་དགྲ་བོའི་མིང་བྲི་ཞིང་འབྲས་ཕུབ་ཀྱི་མེ་ལ་གདུངས་ཏེ་སྔགས་ཁྲི་བཟླས་སོ། ། ཨོྃ་ཧེ་བཛྲ་ཛྭཱ་ར་ཛྭཱ་ར་ཤ་ཏྲཱུཾ་བྷཱུཾ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ཚ་བའི་ཆོ་གའོ། ། ཁྲི་བཟླས་པས་འགྲུབ་བོ། ། ཆང་སྐྱུག་པར་བྱ་བར་འདོད་པས་བསྒྲུབ་བྱའི་ལྟེ་བར་ཡཾ་གྱི་རྣམ་པར་བསྒོམ་ཞིང་མཾ་གྱི་རྣམ་པར་གྱུར་པ་ལས་ཆང་ལྟོ་བར་རྣམ་པར་བསྒོམས་ཏེ་སྐྱུག་པར་བྱེད་པར་བལྟས་ན་ཆང་སྐྱུག་གོ ། རབ་ཏུ་མྱོས་མ་དབང་དུ་བྱ་བར་འདོད་པས་མྱ་ངན་མེད་པའི་བརྒྱད་ལ་མྱ་ངན་མེད་པའི་འོག་ཏུ་སོང་སྟེ་གོས་དམར་པོ་བགོས་ནས་མྱོས་བྱེད་ཀྱི་འབྲས་བུ་བཟའ་ཞིང་། ཀཱ་ཀཱ་མ་ཙི་ཀཱའི་ཁུ་བས་ཐིག་ལེ་བྱས་ནས་སྔགས་བཟླས་ཏེ། ཨོྃ་ཨ་མུ་ཀཱ་མེ་ཧྲཱིཿ བ་སཱི་བྷ་བ་ཏུ་སྭཱ་ཧཱ།
ཁྲི་ཡིས་འོང་བར་འགྱུར་རོ། ། ཟླ་བ་དང་ཉི་མ་དབང་དུ་བྱ་བར་འདོད་པས་སཱ་ལུ་བཏགས་པའི་འགྱུར་པ་ལ་ཟླ་བ་དང་ཉི་མ་བྱས་ནས་རྡོ་རྗེའི་ཆུ་ལ་གཞུག་ཅིང་སྔགས་བཟླས་ཏེ། ཨོཾ་བཛྲ་ཨརྐཀ་མཱ་ཙ་ལ་མཱ་ཙ་ལ་ཏིཥྛ་ཏིཥྛ་ཧེ་བཛྲཱ་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། བྱེ་བ་ཕྲག་བདུན་བཟླས་ཏེ་ཉི་མ་དང་ཟླ་བ་དག་ཡང་དག་པར་གནས་ཤིང་ཉིན་མཚན་བྱེ་བྲག་མེད་པར་འགྱུར་རོ། ། ཟླ་བ་དང་ཉི་མ་རྣམ་པར་འཛིན་པ་ཞེས་བྱ་བའི་ཆོ་གའོ། ། ཨོྃ་ན་གྲཱ་ན་གྲཱ་ཞེས་བྱ་བའི་སྔགས་འདིས་དུས་མ་ཡིན་པའི་དུས་སུ་དོན་བསྒྲུབ་པའི་ཕྱིར་གཞོན་ནུ་མའི་མིག་དག་ལ་བརྒྱ་རྩ་བརྒྱད་མངོན་པར་བསྔགས་ནས་མེ་ཏོག་ལ་སོགས་པའི་མཆོད་པ་རྣམ་པ་ལྔས་ཡང་དག་པར་མཆོད་ཅིང་སྙན་གསན་དབབ་བོ། ། བཅུ་བཞི་པའམ་བརྒྱད་པའི་སྔ་བའི་དུས་སུ་བུམ་པ་ལ་སོགས་པ་གཞག་ཅིང་འབྲུ་མར་དང་ཨ་ལཀྟའི་ཁུ་བ་ལ་སྔགས་འདི་ཉིད་ཀྱིས་ལན་བརྒྱ་རྩ་བརྒྱད་མངོན་པར་བསྔགས་སོ། ། དེ་ནས་མངོན་པར་བསྔགས་པའི་ཨ་ལཀྟའི་ཁུ་བས་སྔགས་པའི་མཐེ་བོང་རྒན་པོ་ལ་བསྐུས་ནས་འབྲུ་མར་གྱིས་ཀྱང་བླུགས་ལ་གཞོན་ནུ་མ་ལ་བསྟན་ཏེ་ངའི་རྫས་སུས་ཁྱེར་སྨྲོས། དེ་ལ་དེས་སྨྲས་པ། ཆེ་གེ་མོ་ཞེས་བྱ་བས་ཁྱེར་རོ། །
རྡོ་རྗེ་སྐར་མའོ། ། བེ་ཊུ་ཡཱ་བེ་ཊུ་ཡཱ་ཞེས་བརྗོད་ན་གླང་པོ་ཆེ་འབྲོས་པར་འགྱུར་རོ། ། མམྨཱ་མམྨཱ་ཞེས་བརྗོད་ན་སྟག་འབྲོས་པར་འགྱུར་རོ། ། ཏེལླི་ཡཱ་ཏེལླི་ཡཱ་ཞེས་བརྗོད་ན་བསེ་འབྲོས་པར་འགྱུར་རོ། ། ཨི་ལི་མི་ལི་ཕུཿཕུཿཞེས་བརྗོད་ན་སྦྲུལ་འབྲོས་པར་འགྱུར་རོ། ། ནོར་སྐྱོང་འདུལ་བའི་ཕྱག་གིས་ལག་པ་རབ་ཏུ་བསྟན་ན་ཁྱི་འབྲོས་པར་འགྱུར་རོ། ། རྡོ་རྗེ་མ་དང་། དཀར་མོ་དང་། ཆུ་མ་དང་། རྡོ་རྗེ་མཁའ་འགྲོ་མ་དང་།
བདག་མེད་མ་དང་། ས་སྤྱོད་མ་དང་། མཁའ་སྤྱོད་མའི་རྣལ་འབྱོར་ལས་རེངས་པར་བྱེད་པ་ལ་སོགས་པ་བརྟུལ་ཞུགས་ཅན་གྱིས་བྱེད་དོ། ། སྔགས་ཀྱི་ལེའུ་སྟེ་གཉིས་པའོ།། །། དེ་ནས་ལྷའི་ལེའུ་བཤད་པར་བྱའོ། ། དང་པོར་བྱམས་པ་བསྒོམ་པར་བྱ། ། གཉིས་པར་སྙིང་རྗེ་རྣམ་བསྒོམ་ཞིང་། ། གསུམ་པར་དགའ་བ་བསྒོམ་པ་དང་། ། ཀུན་གྱི་མཐར་ནི་བཏང་སྙོམས་སོ། ། ཡང་ནི་སྟོང་པའི་བྱང་ཆུབ་སྟེ། །
གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུངས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱིས་ནི་རྭ་བ་དང་། ། གུར་བཅིང་བ་ཡང་རྣམ་པར་བསྒོམ་པ་ཉིད། ། དང་པོར་རོ་ནི་རྣམ་བསྒོམ་པ། ། ཆོས་ཀྱི་དབྱིངས་ཀྱི་བདག་ཉིད་བརྗོད། ། དེ་སྟེང་རྣལ་འབྱོར་པ་གནས་ནས། །
ཧེ་རུ་ཀ་ཉིད་རྣམ་པར་བསྒོམ། ། རང་གི་སྙིང་གར་རེ་ཕ་བསྒོམ། ། དེ་ལས་བྱུང་བའི་ཉི་དཀྱིལ་འཁོར། ། དེར་ནི་ཧཱུྃ་གི་རྣམ་པ་ཉིད། ། ཐབས་དང་ཤེས་རབ་རང་བཞིན་ཅན། ། ཧཱུྃ་ལས་བྱུང་བའི་རྡོ་རྗེ་ནི། ། ཁ་དོག་ནག་པོ་འཇིགས་ཆེན་པོ། ། རྡོ་རྗེ་ལྟེ་བའི་དབུས་གནས་པར། ། ཡང་ནི་ཧཱུྃ་གི་དེ་ཉིད་བསྒོམ། ། ཧཱུྃ་གི་རྣམ་པ་གྱུར་བལྟས་ནས། །
ཞེ་སྡང་བདག་ཉིད་རྣམ་པར་བསྒོམ། ། རྡོ་རྗེ་སྐྱེ་བ་ནག་པོ་ཆེ། ། འདམ་སྐྱེས་སྔོན་པོ་འདྲ་བའི་མདོག ། ཡང་ན་སྔོ་དང་ཉི་མའི་མདོག ། དད་པས་ངེས་པར་རྣམ་པར་བསྒོམ། ། ནམ་མཁར་རྗེ་བཙུན་བལྟས་ནས་ནི། ། རྡོ་རྗེ་སྐྱེ་བ་སྙིང་རྗེ་ཆེ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་པོ་རྣམས་ཀྱིས་མཆོད། ། དཀར་མོ་རི་དྭགས་མཚན་མ་འཛིན། །
ཆོས་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང་། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་རྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོ་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཨཱ་ལི་ཟླ་བ་ཀཱ་ལི་ཉི། །
ས་བོན་ནང་དུ་སོན་གྱུར་པ། ། དེ་ཉིད་སེམས་དཔའ་ཞེས་བྱར་བརྗོད། ། མཆོག་ཏུ་དགའ་བའི་རང་བཞིན་ཅན། ། ནམ་མཁའི་དཀྱིལ་འཁོར་ཁྱབ་པ་ཡི། ། རང་གི་ལུས་མཚུངས་རྣམ་པར་སྤྲོ། ། བསྡུས་ནས་སྙིང་གར་བཀུག་པ་ན། ། ཡོ་གིའི་ཞེ་སྡང་བདག་ཉིད་འགྱུར། ། སྔོ་དང་ཉི་མ་མཚུངས་པའི་མདོག ། བནྡྷུ་དམར་པོའི་སྤྱན་དང་ལྡན། ། སྐྲ་སེར་གྱེན་དུ་འཁྱིལ་བ་དང་། །
ཕྱག་རྒྱ་ལྔས་ནི་རྣམ་པར་བརྒྱན། ། འཁོར་ལོ་རྣ་ཆ་ནོར་བུ་དང་། ། ལག་གདུབ་དང་ནི་སྐ་རགས་ཉིད། ། སངས་རྒྱས་ལྔ་ནི་རྣམ་དག་པ། ། འདི་རྣམས་ཕྱག་རྒྱར་རབ་ཏུ་གྲགས། ། སྡང་མིག་བརྒྱད་གཉིས་ལོ་ཡི་ཚུལ། ། གཡོན་པས་རྡོ་རྗེ་ཐོད་པ་དང་། ། གཡོན་པ་ནས་ཀྱང་ཁ་ཊྭཱཾ་ག ། གཡས་ན་རྡོ་རྗེ་ནག་པོ་ཉིད། ། ཧཱུྃ་གི་ཡི་གེ་འདོན་པའི་བདག །
རྣལ་འབྱོར་མ་བརྒྱད་ཡོངས་བསྐོར་ནས། ། དུར་ཁྲོད་དུ་ནི་མགོན་པོ་རོལ། ། དབུགས་རྒྱུ་ཞེས་བྱའི་རིགས་པ་འདིས། ། དུར་ཁྲོད་ཅེས་ནི་མངོན་པར་བརྗོད། ། ཕྱག་བཞི་ནི་བདུད་བཞི་ལས་རྣམ་པར་རྒྱལ་བ་རྣམ་པར་དག་པ་སྟེ། གོང་དུ་བརྗོད་པའི་གཟུགས་དང་། སྐུ་མདོག་དང་ཧཱུྃ་ལས་བྱུང་བའོ། ། ཕྱག་གཡོན་གྱི་དང་པོ་ན་སྐྱེས་པའི་ཐོད་པ་ལྷ་དང་ལྷ་མ་ཡིན་གྱི་ཁྲག་གིས་བཀང་བ། དེ་བཞིན་དུ་གཡས་ཀྱི་ཕྱག་ན་རྡོ་རྗེ། ཕྱག་ལྷག་མ་དག་གིས་ཤེས་རབ་ལ་འཁྱུད་པ།
ཤེས་རབ་རྡོ་རྗེ་ཕག་མོ་ནི་བཅོམ་ལྡན་འདས་ཀྱི་གཟུགས་ཅན་ནོ། ། ཕྱག་དྲུག་པ། ཞལ་གསུམ་པ། གཡོན་དམར་བ། གཡས་ཟླ་བ་དང་ཉི་མ་ལྟ་བུ་དང་པོ་སྔོན་པོ། གཅེར་བུ་གོང་དུ་བརྗོད་པའི་སྐུ་མདོག་དང་གཟུགས་ཅན། ཕྱག་རྣམས་ནི་ཕ་རོལ་ཏུ་ཕྱིན་པ་དྲུག་རྣམ་པར་དག་པའོ། ། ཕྱག་གཡོན་གྱི་དང་པོ་ན་རྩེ་གསུམ་པ། ཕྱག་གཡས་ཀྱི་དང་པོ་ན་རྡོ་རྗེ། ཕྱག་གཡོན་གྱི་གཉིས་པ་ན་དྲིལ་བུ།
ཕྱག་གཡས་ཀྱི་གཉིས་པ་ན་གྲི་གུག ཕྱག་ལྷག་མ་དག་གིས་རྡོ་རྗེ་ལུ་གུ་རྒྱུད་མ་ལ་སྙོམས་པར་འཇུག་པ། བཅོམ་ལྡན་འདས་ཇི་ལྟ་བ་དེ་ལྟར་ཤེས་རབ་སྟེ། གཡས་པ་དང་གཡོན་པ་ན་གྲི་གུག་དང་ཐོད་པ། ཁམས་གསུམ་གྱི་བདག་ཉིད་ཅན་གྱི་རོ་མནན་པའོ། ། ལྷའི་ལེའུ་སྟེ་གསུམ་པའོ།། །། དེ་ནས་ལྷ་དབང་བསྐུར་བའི་ལེའུ་བཤད་པར་བྱའོ། ། རང་གི་སྙིང་གར་ས་བོན་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས། དེས་ཁམས་གསུམ་དུ་བཞུགས་པའི་སངས་རྒྱས་ཐམས་ཅད་སྤྱན་དྲངས་ལ་ལྷ་མོ་བརྒྱད་ཀྱིས་ཡང་དག་པར་མཆོད་ནས་གསོལ་བ་གདབ་པར་བྱའོ། །
ཨོྃ་ཨ་བྷི་ཥིཉྩ་ཏུ་མཱཾ་སརྦྦ་ཏ་ཐཱ་ག་ཏ་ཞེས་སངས་རྒྱས་དེ་རྣམས་ཧེ་རུ་ཀའི་རྣམ་པའི་གཟུགས་ཀྱིས་དེ་བཞིན་གཤེགས་པ་ལྔའི་བདག་ཉིད་ཀྱི་བདུད་རྩི་ལྔས་གང་བའི་བུམ་པས་དབང་བསྐུར་བར་བྱའོ། ། དབང་བསྐུར་བ་ན་མེ་ཏོག་གི་ཆར་འབབ་པར་འགྱུར་རོ། ། རྔའི་སྒྲ་འབྱུང་བར་འགྱུར་རོ། ། གུར་གུམ་གྱི་ཆར་འབབ་པར་འགྱུར་རོ། ། གཟུགས་ཀྱི་རྡོ་རྗེ་མ་ལ་སོགས་པ་རྣམས་ཀྱིས་མཆོད་པར་བྱའོ། ། རྡོ་རྗེའི་གླུ་སྤྱན་མ་ལ་སོགས་པ་རྣམས་ཀྱིས་བླང་བར་བྱའོ། ། དབང་བསྐུར་ནས་སྤྱི་བོར་རང་གི་རིགས་ཀྱི་བདག་པོར་འགྱུར་རོ། ། འདིས་ནི་ཧེ་རུ་ཀ་རྫོགས་པ་ཉིད་དོ། ། ཐུན་གསུམ་དུ་བྱིན་གྱིས་བརླབས་པའི་བསྒོམ་པ་རྣམ་པར་བསྒོམས་ནས་ལངས་ཏེ་ལྷའི་གཟུགས་སུ་གཞག་གོ ། དབང་གི་ལེའུ་སྟེ་བཞི་པའོ།། །།
དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ། ། ངོ་བོས་གཟུགས་མེད་མཐོང་བ་པོ། ། སྒྲ་མེད་ཐོས་པ་པོ་ཡང་མེད། ། དྲི་མེད་སྣོམ་པ་པོ་ཡང་མེད། ། རོ་མེད་མྱོང་བ་པོ་ཡང་མེད། ། རེག་མེད་རེག་པ་པོ་ཡང་མེད། ། སེམས་མེད་སེམས་ལས་བྱུང་བའང་མེད། ། སྐྱེད་བྱེད་མ་དང་སྲིང་མོ་ཉིད། ། རྣལ་འབྱོར་རིག་པས་རྟག་ཏུ་མཆོད། ། གར་མ་ཚོས་མ་རྡོ་རྗེ་མ། །
གདོལ་མ་དེ་བཞིན་བྲམ་ཟེ་མོ། ། ཐབས་དང་ཤེས་རབ་ཆོ་ག་ཡིས། ། དེ་ཉིད་རིག་པས་རྟག་ཏུ་མཆོད། ། ཇི་ལྟར་བྱེ་བར་མི་འགྱུར་བར། ། རབ་ཏུ་འབད་པས་བསྟེན་པ་ཉིད། ། མ་གསང་སྤྲུལ་དང་ཆོམ་རྐུན་དང་། ། ས་སྤྱོད་མེ་ཡིས་སྡུག་བསྔལ་བྱེད། ། རིགས་ལྔའི་ཕྱག་རྒྱ་ཞེས་བྱ་བ། ། ཐར་པའི་རྒྱུར་ནི་བརྗོད་པར་བྱ། ། རྡོ་རྗེ་འདིས་ནི་གདབ་པ་ཉིད། །
དེས་ན་ཕྱག་རྒྱར་བརྗོད་པར་བྱ། ། རྡོ་རྗེ་པདྨ་དེ་བཞིན་ལས། ། དེ་བཞིན་གཤེགས་དང་རིན་ཆེན་ཉིད། ། སྙིང་རྗེ་ཆེན་པོ་དམ་པ་ཡི། ། རིགས་ནི་རྣམ་པ་ལྔ་རུ་བརྗོད། ། རྡོ་རྗེའི་ཕྱག་རྒྱ་གཡུང་མོ་ཉིད། ། དེ་བཞིན་པདྨའི་གར་མ་ཉིད། ། ལས་ནི་ཚོས་མར་རྟག་ཏུ་བཤད། ། དེ་བཞིན་གཤེགས་པའི་བྲམ་ཟེ་མོ། ། རིན་ཆེན་གདོལ་མར་ཤེས་པར་བྱ། །
ཕྱག་རྒྱ་ལྔར་ནི་རྣམ་པར་ངེས། ། འདི་རྣམས་དེ་བཞིན་གཤེགས་པའི་རིགས། ། མདོར་བསྡུས་པས་ནི་བརྗོད་པར་བྱ། ། དཔལ་ལྡན་དེ་བཞིན་ཉིད་གཤེགས་ཤིང་། ། དེ་བཞིན་སླར་ཡང་གཤེགས་པ་ཉིད། ། འདིས་ནི་ཤེས་རབ་རིགས་པ་ཡིས། ། དེ་བཞིན་གཤེགས་ཞེས་བརྗོད་པར་བྱ། ། རིགས་ནི་རྣམ་པ་དྲུག་བརྗོད་ཅིང་། ། མདོར་བསྡུས་པས་ནི་རྣམ་པ་ལྔ། ། སྐུ་གསུང་ཐུགས་ཀྱི་དབྱེ་བ་ཡིས། །
ཕྱི་ནས་རྣམ་པ་གསུམ་དུ་འགྱུར། ། རིགས་དང་འབྱུང་བ་ལྔ་རྣམས་དང་། ། ཕུང་པོ་ལྔ་ཡི་རང་བཞིན་གྱི། ། རིགས་དང་བགྲང་བྱ་འདི་ཡིས་ནི། ། རིགས་ཞེས་མངོན་པར་བརྗོད་པར་བྱ། ། སྒོམ་པ་པོ་མེད་བསྒོམ་པའང་མེད། ། ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལས། ། སྔགས་དང་ལྷ་ནི་ཡང་དག་གནས། ། རྣམ་སྣང་མི་བསྐྱོད་དོན་ཡོད་དང་། །
རིན་ཆེན་དཔག་མེད་སེམས་དཔའ་བོ། ། ཚངས་པ་ཁྱབ་འཇུག་ཞི་བ་དང་། ། ཐམས་ཅད་སངས་རྒྱས་དེ་ཉིད་བརྗོད། ། ཚངས་པ་སྒྲིབ་བྲལ་སངས་རྒྱས་ཉིད། ། འཇིག་ཕྱིར་ཁྱབ་འཇུག་བརྗོད་པར་བྱ། ། རྟག་ཏུ་དགེ་བས་ཞི་བ་ཉིད། ། ཐམས་ཅད་ཀུན་གྱི་བདག་ཉིད་གནས། ། དམ་པའི་བདེ་བས་དེ་ཉིད་དེ། ། བདེ་བ་རྟོགས་ཕྱིར་རྣམ་སངས་རྒྱས། ། གང་ཕྱིར་ལུས་ལས་བྱུང་བ་ཉིད། །
ལྷ་ཞེས་མངོན་པར་བརྗོད་པར་བྱ། ། སངས་རྒྱས་འདི་ལ་བྷ་ག་མངའ། ། བཅོམ་ལྡན་འདས་ཞེས་བརྗོད་པར་བྱ། ། བྷ་ག་རྣམ་པ་དྲུག་ཏུ་བརྗོད། ། དབང་ཕྱུག་ལ་སོགས་ཡོན་ཏན་ཀུན། ། ཡང་ན་ཉོན་མོངས་ལ་སོགས་བདུད། ། བཅོམ་ཕྱིར་བཅོམ་ལྡན་འདས་ཞེས་བརྗོད། ། གང་ཕྱིར་སྐྱེ་འགྲོ་སྐྱེད་པ་ཡིས། ། ཤེས་རབ་མ་ཞེས་བརྗོད་པར་བྱ། ། གང་ཕྱིར་སྐལ་བ་སྟོན་པ་ཡིས། །
ཤེས་རབ་སྲིང་མོ་ཞེས་བྱ་ཉིད། ། བཙོ་བླག་མ་དང་བུ་མོ་དང་། ། གར་མཁན་མར་ཡང་བརྗོད་པར་བྱ། ། སེམས་ཅན་ཐམས་ཅད་འཚོད་པའི་ཕྱིར། ། བཙོ་བླག་མ་ཞེས་དེ་བཞིན་བརྗོད། ། ཡོན་ཏན་འཇོ་ཕྱིར་ཤེས་རབ་ནི། ། བུ་མོ་ཞེས་ནི་བརྗོད་པར་བྱ། ། སྙིང་རྗེ་ཆེན་པོ་གཡོ་བའི་ཕྱིར། ། ཤེས་རབ་གར་མར་བརྗོད་པར་བྱ། ། གང་ཕྱིར་བཅོམ་ལྡན་མི་རེག་པ། །
དེ་ཕྱིར་གཡུང་མོར་བརྗོད་པར་བྱ། ། ཨཱ་ལི་ཀཱ་ལི་རབ་བརྟགས་པས། ། བརྗོད་པ་བཟླས་པར་ཡང་དག་བཤད། ། རྐང་པའི་རྗེས་ནི་དཀྱིལ་འཁོར་ཉིད། ། ཉིད་ཕྱིར་དཀྱིལ་འཁོར་བརྗོད་པར་བྱ། ། ལག་པ་སྒྱུར་བ་ཕྱག་རྒྱ་ཡིན། ། སོར་མོ་ཉེད་པའང་དེ་བཞིན་ནོ། ། གང་ཕྱིར་རྣམ་སེམས་བསམ་གཏན་ནི། ། གང་བསམས་དེ་ནི་བསམ་གཏན་ནོ། ། ཇི་ལྟར་ཕ་ལས་བདེ་ཐོབ་པ། །
དེ་ཡི་བདེ་བ་རང་གིས་བཟའ། ། བདེ་བ་གང་གིས་འཆི་བ་འདི། ། དེ་ཡི་བདེ་བ་བསམ་གཏན་བརྗོད། ། དེ་ཁོ་ན་ཉིད་ཀྱི་ལེའུ་སྟེ་ལྔ་པའོ།། །། དེ་ནས་གཞན་ཡང་རབ་བཤད་བྱ། ། སྤྱོད་པ་ཕ་རོལ་ཕྱིན་མཆོག་ཉིད། ། གང་གིས་དངོས་གྲུབ་མཐར་འགྲོ་བ། ། ཀྱཻ་ཡི་རྡོ་རྗེས་དངོས་གྲུབ་རྒྱུས། ། སྒོམ་པ་པོ་ཡིས་རྣམ་འཛིན་པ། ། རྣ་བ་དག་ལ་རྣ་ཆ་བཟས། །
སྤྱི་བོར་འཁོར་ལོ་རྣམ་པར་འཛིན། ། ལག་པ་དག་ལ་ལག་གདུབ་གཉིས། ། རྐེད་པ་ལ་ཡང་སྐ་རགས་ཉིད། ། རྐང་པར་དེ་བཞིན་རྐང་གདུབ་བོ། ། ལག་པའི་རྩ་བར་དཔུང་རྒྱན་ཉིད། ། མགྲིན་པར་རུས་པའི་ཕྲེང་བ་སྟེ། ། བགོ་བ་སྟག་གི་པགས་པ་ཉིད། ། བཟའ་བ་མི་འཆིའི་བཅུ་ཕྱེད་དེ། ། ཧེ་རུ་ཀ་སྦྱོར་སྐྱེས་བུ་ཉིད། ། ཁ་དོག་ལྔ་ལ་རྣམ་པར་གནས། །
རིགས་ལྔ་དག་དང་མཉམ་ལྡན་པ། ། རིགས་ནི་གཅིག་ཏུ་རྣམ་པར་བརྟག ། ཁ་དོག་དུ་མ་ཉིད་ཀྱིས་ནི། ། གང་ཕྱིར་དབྱེ་བ་མཚོན་མི་བྱ། ། ཤིང་གཅིག་དང་ནི་དུར་ཁྲོད་དང་། ། མ་མོའི་ཁྱིམ་དང་མཚན་མོ་དང་། ། ཡང་ན་དབེན་པའམ་བས་མཐའ་རུ། ། བསྒོམ་པ་བཟང་པོར་བརྗོད་པར་བྱ། ། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། །
གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཤིན་ཏུ་བཞིན་བཟང་མིག་ཡངས་མ། ། རང་གིས་དབང་བསྐུར་སྙིང་རྗེ་ཅན། ། རྡོ་རྗེའི་བུ་མོ་འདི་ཁྱེར་ནས། ། སྤྱོད་པ་བྱ་བར་རྟོགས་པར་བྱ། ། རྡོ་རྗེ་རིགས་ཀྱི་དངོས་མེད་ན། ། རང་འདོད་ལྷ་ཡི་རིགས་ཀྱིས་བྱ། ། ཡང་ན་གཞན་གྱི་རིགས་བྱུང་བ། ། བྱང་ཆུབ་ས་བོན་གདབ་པ་དང་། །
སྦྱང་བ་ཡིས་ནི་གཟུང་བར་བྱ། ། གལ་ཏེ་དགའ་བས་གླུ་བླང་སྟེ། ། དེ་ཚེ་རྡོ་རྗེ་མཆོག་ལྡན་ནོ། ། གལ་ཏེ་དགའ་བ་སྐྱེས་པ་ན། ། ཐར་པའི་རྒྱུར་ནི་གར་བྱ་སྟེ། ། དེ་ཚེ་རྡོ་རྗེ་རྐང་པས་གར། ། ཡོ་གིས་མཉམ་པར་བཞག་པས་བྱེད། ། འཁོར་ལོའི་གཟུགས་ཀྱིས་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག །
ལག་གདུབ་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཁ་ཊྭཱཾ་ག་གཟུགས་ཤེས་རབ་སྟེ། ། ཐབས་ཀྱི་གཟུགས་ཀྱིས་ཅང་ཏེའུ་ཉིད། ། ཞེ་སྡང་རྣམ་དག་རྣལ་འབྱོར་པ། ། གླུ་ནི་རྣམ་དག་སྔགས་སུ་གནས། ། གར་ནི་བསྒོམ་པ་བྱས་པ་ཉིད། ། དེ་ཡི་ཕྱིར་ནི་གླུ་དང་གར། ། ཡོ་གིས་རྟག་ཏུ་རྟག་ཏུ་བྱེད། ། སྨན་ནི་རྣམ་པར་བཟའ་བ་སྟེ། །
ཆུ་ནི་རྟག་པར་བཏུང་བ་ཉིད། ། རྒ་ཤིས་ཟིལ་གྱིས་མི་ནོན་ཅིང་། ། རྟག་ཏུ་བསྲུང་བར་འགྱུར་བ་ཡིན། ། རྐུན་མའི་སྐྲ་ལས་ཅོད་པན་བྱས། ། དེ་ལ་ཧཱུྃ་བྱུང་སྦྱར་བར་བྱ། ། སངས་རྒྱས་ལྔ་ཡི་ཐོད་པ་རྣམས། ། རྣལ་འབྱོར་སྤྱོད་པས་རྣམ་པར་འཛིན། ། ཐོད་པ་སོར་ལྔ་པ་ཡི་ཚད། ། བྱས་པས་ཅོད་པན་འཛིན་པར་བྱེད། ། ཐབས་དང་ཤེས་རབ་རང་བཞིན་ལས། །
སྐྲ་ཡི་སྐ་རགས་ཉིས་སྐོར་ཉིད། ། ཐལ་བ་སྐྲ་ཡི་མཆོད་ཕྱིར་ཐོགས། ། རྣལ་འབྱོར་པ་ཡི་སྤྱོད་པས་འཛིན། ། ཅང་ཏེའུ་སྒྲ་ནི་བཟླས་པ་སྟེ། ། ཁ་ཊྭཱྃ་ག་སྒོམ་ཤེས་རབ་ཉིད། ། རྡོ་རྗེ་ཐོད་པའི་སྤྱོད་པ་ཡིས། ། འདི་དག་བཟླས་དང་སྒོམ་པ་ཡིན། ། བརྐམ་དང་རྨོངས་དང་འཇིགས་དང་ཁྲོ། ། ངོ་ཚའི་འབྲས་བུ་རྣམ་པར་སྤང་། ། བདག་ཉིད་ཀྱིས་ནི་གཉིད་སྤངས་ནས། །
ཐེ་ཚོམ་མེད་པར་སྤྱོད་པ་བྱ། ། ལུས་ཀྱི་སྦྱིན་པ་བྱིན་ནས་ནི། ། ཕྱི་ནས་སྤྱོད་པ་ཡང་དག་སྤྱད། ། སྐལ་དང་སྐལ་མིན་རྣམ་དཔྱད་པས། ། དེ་ཕྱིར་སྦྱིན་པ་སྦྱིན་མི་བྱ། ། བཟའ་བཅའ་དེ་བཞིན་བཏུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུ་མི་བྱ་འོ། ། བཟའ་དང་བཟའ་མིན་སྤྱོད་པ་དང་། །
དེ་བཞིན་བཏུང་དང་བཏུང་མིན་ཉིད། ། བགྲོད་དང་བགྲོད་མིན་སྔགས་པ་ཡིས། ། རྣམ་རྟོག་ཉིད་དུ་མི་བྱ་འོ། ། དངོས་གྲུབ་རྙེད་པའི་སློབ་མ་གང་། ། ཡང་དག་ཡེ་ཤེས་སྣང་བ་པོ། ། མནར་མེད་སྤང་བའི་རྒྱུ་ཡི་ཕྱིར། ། གྲུབ་པས་བླ་མ་མངོན་ཕྱག་འཚལ། ། བསླབ་དང་དབང་ལས་རྣམ་པར་གྲོལ། ། དེ་བཞིན་ངོ་ཚའི་འབྲས་བུ་ཉིད། ། དངོས་པོ་ཀུན་གྱི་རང་བཞིན་གྱི། །
ཡོ་གས་རྣམ་དཔྱད་སྙིང་རྗེ་ཆེ། ། སྦྱིན་སྲེག་མཆོད་སྦྱིན་དཀའ་ཐུབ་འདས། ། སྔགས་དང་བསམ་གཏན་རྣམ་པར་སྤངས། ། དམ་ཚིག་སྡོམ་ལས་རྣམ་པར་གྲོལ། ། རྣལ་འབྱོར་ལྡན་པས་སྤྱོད་པ་བྱེད། ། ངེས་པར་སྔོན་དུ་ལྷ་མིན་གང་། ། བརྒྱ་བྱིན་ལྟ་བུ་ཡིན་ན་ཡང་། ། དེ་ལ་འཇིགས་པར་མི་བྱ་སྟེ། ། སེང་གེའི་གཟུགས་ཀྱིས་རྣམ་པར་རྒྱུ། ། སེམས་ཅན་ཀུན་གྱི་དོན་གྱི་ཕྱིར། །
རྟག་ཏུ་སྙིང་རྗེས་བཏུང་བར་བྱ། ། རྣལ་འབྱོར་བཏུང་དགའ་རྣལ་འབྱོར་པ། ། གཞན་གྱི་བཏུང་བས་བཟི་བ་མེད། ། སྤྱོད་པའི་ལེའུ་སྟེ་དྲུག་པའོ།། །། དེ་ནས་ཙྪོ་མྨཱའི་ལེའུ་བཤད་པར་བྱའོ། ། གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་པར་བྱ། ། གང་ཞིག་སོར་མོ་གཅིག་སྟོན་དང་། ། གཉིས་ཀྱིས་ལེགས་པར་འོངས་པ་ཡིན། ། གཡོན་པའི་མཐེ་བོང་བཅངས་པ་ལས། །
བསྙུན་གྱི་ཕྱག་རྒྱར་རྣམ་པར་ཤེས། ། གང་ཞིག་སྲིན་ལག་སྟོན་༼སྟེར་བ་༽པ་ལ། ། དེ་ཡི་མཐེའུ་ཆུང་རྣམ་པར་སྦྱིན། ། གང་ཞིག་གུང་མོ་སྟོན་པ་ལ། ། དེ་ཡི་མཛུབ་མོ་རྣམ་པར་སྦྱིན། ། གང་ཞིག་སྲིན་ལག་སྟོན་པ་ལ། ། དེ་ཡི་མགྲིན་པ་རབ་ཏུ་བསྟན། ། གང་ཞིག་གོས་ནི་སྟོན་པ་ལ། ། དེ་ཡི་རྩེ་གསུམ་རབ་ཏུ་བསྟན། ། གང་ཞིག་ནུ་མ་སྟོན་པ་ལ། །
དེ་ཡི་མཚམས་ནི་རབ་ཏུ་བསྟན། ། གང་ཞིག་སོ་ནི་སྟོན་པ་ལ། ། དེ་ཡི་ཁ་ནི་རབ་ཏུ་བསྟན། ། གང་ཞིག་ཁྲོ་གཉེར་སྟོན་པ་ལ། ། གཙུག་ཕུད་དགྲོལ་བར་བརྗོད་པར་བྱ། ། གང་ཞིག་དཔྲལ་བ་སྟོན་པ་ལ། ། དེ་ཡི་རྒྱབ་ནི་རབ་ཏུ་བསྟན། ། གང་ཞིག་རྐང་མཐིལ་སྟོན་པ་ལ། ། ལྟོ་ཡིས་རྣམ་པར་རྩེ་བར་བྱ། ། ཕྱག་རྒྱ་ཕྱག་རྒྱའི་ལན་གྱིས་ནི། །
དམ་ཚིག་གིས་ནི་རྣམ་པར་དབྱེ། ། དེ་ལ་རྣལ་འབྱོར་མས་སྨྲས་པ། ། ཨེ་མ་བུ་ནི་སྙིང་རྗེ་ཆེ། ། གལ་ཏེ་ཕྲེང་བ་ལག་སྟོན་ན། ། འདུ་བར་བྱ་ཞེས་སྨྲ་བ་ཡིན། ། ཕྲེང་བ་མངོན་པར་གཏད་བྱས་ན། ། དམ་ཚིག་ལ་མནོས་བརྟུལ་ཞུགས་བཟང་། ། དེ་ལ་ཕྱི་རོལ་ཞེས་འདུ་བ། ། བཟང་པོའི་སྤྱོད་ཡུལ་ལ་གནས་པ། ། དེ་ལ་འདུ་བར་རྣལ་འབྱོར་མས།
གང་སྨྲས་དེ་ལྟར་ཐམས་ཅད་བྱ། ། ཀྱེ་བཅོམ་ལྡན་འདས་འདུ་བའི་གནས་དུ་ལགས། བཅོམ་ལྡན་འདས་ཀྱིས་བཀའ་སྩལ་པ། ། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཙྪན་དོ་ཉེ་བའི་ཙྪན་དོ་དང་། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། །
ས་བཅུའི་དབང་ཕྱུག་མགོན་པོ་ཉིད། ། འདིས་ནི་གཞན་གྱིས་བརྗོད་མི་བྱ། ། ཀྱེ་བཅོམ་ལྡན་འདས་གནས་ལ་སོགས་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ། གནས་ནི་ཛཱ་ལན་ངྷ་རར་བཤད། ། དེ་བཞིན་དུ་ནི་ཨཽ་ཊྱན་ཉིད། ། གནས་ནི་ཀོལ་ལ་གི་རི་ཉིད། ། དེ་བཞིན་དུ་ནི་ཀཱམ་རཱུ་ཉིད། ། ཉེ་གནས་མཱ་ལ་ཝ་ཞེས་བརྗོད། ། སིན་ངྷུ་ན་ག་ར་ཉིད་དོ། །
ཞིང་ནི་མུམྨུ་ནིར་བཤད་དེ། ། ཞིང་ནི་བྱེད་པའི་བྲང་ཉིད་དོ། ། དེ་ཝཱི་ཀོ་ཊི་དེ་བཞིན་ཞིང་། ། ཞིང་ནི་ལྕགས་པའི་བྲང་ཉིད་དོ། ། ཉེ་ཞིང་གུ་ལ་ཏ་ཞེས་བརྗོད། ། དེ་བཞིན་ཨརྦུ་ད་ཉིད་དོ། ། བ་ཡི་མཆོག་སྦྱིན་ཁ་བའི་རི། ། ཉེ་བའི་ཞིང་ནི་མདོར་བསྡུས་པའོ། ། ཙྪན་དོ་ཧ་རི་ཀེ་ལ་དང་། ། ལན་ཚྭ་རྒྱ་མཚོའི་ནང་སྐྱེས་དང་། །
ལམ་བ་ཀཱ་དང་ཀཱཙྪི་ཉིད། ། དེ་བཞིན་སཽ་རཱཥྚ྄་ཉིད་དོ། ། ཉེ་བའི་ཙྪན་དོ་ཀ་ལིང་ཀ ། གསེར་དང་ལྡན་པའི་གླིང་དང་ནི། ། ཀོང་ཀ་ཎ་ཡང་ཉེ་ཙན་དོར། ། མདོར་བསྡུས་པས་ནི་བརྗོད་པར་བྱ། ། འཐུང་གཅོད་གྲོང་ཁྱེར་གྱི་དང་ཡང་། ། འཐུང་གཅོད་གྲོང་གི་མཐར་གནས་པ། ། ཙ་རི་ཏྲ་དང་ཀོ་ས་ལ། ། བིན་དྷྱ་གཞོན་ནུའི་གྲོང་ཁྱེར་རོ། །
རྡོ་རྗེ་སྙིང་པོ་སྙིང་རྗེ་ཆེ། ། ཉེ་བའི་འཐུང་གཅོད་དེ་ཉེ་བའོ། ། དུར་ཁྲོད་རབ་སོང་དགེ་འདུན་དང་། ། དུར་ཁྲོད་རྒྱ་མཚོའི་འགྲམ་ཉིད་དོ། ། སྐྱེད་ཚལ་རྭ་བའི་རྗིང་བུའི་འགྲམ། ། ཉེ་བའི་དུར་ཁྲོད་བརྗོད་པར་བྱ། ། སེམས་ཅན་ཀུན་གྱི་དོན་གྱི་ཕྱིར། ། རྣལ་འབྱོར་མ་རྒྱུད་ཀྱཻའི་རྡོ་རྗེ། ། རྣལ་འབྱོར་མ་ཡི་ལེགས་འདུ་བ། ། ཉིན་པར་ཉིད་ཀྱང་རབ་བཤད་བྱ། །
ཀྱེ་བཅོམ་ལྡན་འདས་ཉི་མ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ། ཡི་དྭགས་ཟླ་ཕྱེད་བཅུ་བཞི་དང་། ། དེ་བཞིན་དུ་ཡང་བརྒྱད་པ་ཉིད། ། རྒྱལ་མཚན་དང་ནི་མཚོན་བསྣུན་ཉིད། ། ལན་བདུན་པ་ཡང་བཟའ་བར་བྱ། ། འབད་པས་སྙིང་རྗེ་བསྐྱེད་པ་ཡིས། ། གསད་པར་བྱ་བར་བརྗོད་པ་ཉིད། ། སྙིང་རྗེ་མེད་ན་མི་འགྲུབ་པས། ། དེ་ཕྱིར་སྙིང་རྗེ་བསྐྱེད་བ་ཉིད། །
ཐམས་ཅད་གདུག་པ་གཞུག་པ་སྟེ། ། ཆོ་གའི་གཙོ་བོས་དགག་པར་བྱ། ། དེ་ལ་འདི་ལྟར་བལྟ་བ་ཉིད། ། ཉིན་མོ་བཅོམ་ལྡན་རྡོ་རྗེ་ཅན། ། མཚན་མོ་ཤེས་རབ་བརྟག་པར་བྱ། ། མི་བྱ་ཅུང་ཟད་ཡོད་མ་ཡིན། ། རྟག་ཏུ་མི་བཟའ་ཡོད་མ་ཡིན། ། འདི་ལ་མི་བསམ་ཡོད་མ་ཡིན། ། བཟང་ངན་མི་སྨྲ་གང་ཡང་མེད། ། ཇི་ལྟར་བདག་ཉིད་དེ་ལྟར་གཞན། །
དེ་བཞིན་བདག་ནི་ང་མཆོག་ཉིད། ། འདི་ལྟར་སེམས་པའི་རྣལ་འབྱོར་བདག ། བཟའ་དང་བཏུང་བ་ལ་སོགས་སྤྱད། ། ཡན་ལག་ཇི་སྙེད་བསྒྱུར་བ་དང་། ། ཚིག་རྣམས་རབ་ཏུ་རྒྱས་པ་ཉིད། ། ཧེ་རུ་ཀ་དཔལ་གནས་བཞུགས་པས། ། དེ་སྙེད་སྔགས་དང་ཕྱག་རྒྱ་ཡིན། ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་ཉིད། །
ཀ་ནི་གང་དུའང་མི་གནས་པའོ། ། རྡོ་རྗེ་ཐོད་པའི་སྦྱོར་བ་ཡིས། ། སྐྱེ་བོ་གང་དང་གང་རྣམས་ཀྱི། ། ཤ་ནི་མཁས་པས་བཟའ་བར་བྱ། ། སེམས་ཅན་དེ་དེའི་དབང་དུ་འགྱུར། ། བརྡ་དང་གནས་གཏན་ལ་ཕབ་པའི་ལེའུ་སྟེ་བདུན་པའོ།། །། དེ་ནས་རྣལ་འབྱོར་མའི་འཁོར་ལོ་བཤད་པར་བྱའོ། ། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་བསྒོམ་པ་ནི། ། འཁོར་ལོ་སྔོན་དུ་ཅི་རིགས་པར། །
ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པར་བྱིན་ཟ་དང་། ། ལྷ་རྣམས་ཀྱིས་ནི་རླུང་ཆེན་དང་། ། ཇི་ལྟར་སྒོམ་པོ་འབྱུང་བ་ཡང་། ། ཆོས་འབྱུང་ལས་སྐྱེས་འཁོར་ལོ་ཉིད། ། འཕར་མ་གཉིས་དག་སྐྱོན་མེད་པ། ། ཟེའུ་འབྲུ་ལས་ནི་གཅིག་འགྱུར་ཏེ། ། གྲུ་གསུམ་གྱིས་ནི་ཕྱི་མར་བརྗོད། ། དེ་དབུས་ཤི་བ་བཅོ་ལྔ་ཡི། །
གདན་གྱི་བདག་ཉིད་རྣམ་པར་བསམ། ། དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཨཱ་ལི་ཟླ་བའི་གཟུགས་ཀྱིས་གནས། ། ཀཱ་ལིའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་གྲགས། ། ཟླ་བ་མེ་ལོང་ཡེ་ཤེས་ལྡན། །
བདུན་གྱི་བདུན་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོག་པར་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། ། རྫོགས་པ་ཆོས་དབྱིངས་དག་པ་སྟེ། ། མཁས་པས་ཆོ་ག་གསུངས་པ་ཡིས། ། རྣམ་པ་ལྔ་པོ་བསྒོམ་པ་ཉིད། ། ཨཱ་ལི་ཀཱ་ལི་མཉམ་སྦྱོར་བས། ། རྡོ་རྗེ་སེམས་དཔའ་ཉིད་ཀྱི་གདན། ། ཡི་གེ་ལས་བྱུང་གོང་བུ་ལ། །
ཧཱུྃ་ཕཊ྄་རྣམ་པའང་འདོད་མི་བྱ། ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཐབས་དང་ཤེས་རབ་རང་བཞིན་ལས། ། འདི་ལྟར་ཐམས་ཅད་རྫོགས་པ་ཉིད། ། ཟླ་བ་ཉི་མའི་རབ་དབྱེ་བས། ། ཨཱ་ལི་ཤེས་རབ་ཀཱ་ལི་ཐབས། ། འདི་ལས་དཀར་མོ་ལ་སོགས་པ། །
ཁ་དོག་དབྱེ་བས་སོ་སོ་ཡིན། ། རེ་ཞིག་ནང་གི་འཕར་མ་ལ། ། རྣལ་འབྱོར་མ་ལྔ་ངེས་གནས་པ། ། ཕུང་པོ་ལྔ་ཡི་རང་བཞིན་གྱིས། ། རྣལ་འབྱོར་རིག་པས་རྟག་ཏུ་བསྒོམ། ། དབང་པོར་རྡོ་རྗེ་གཤིན་རྗེར་དཀར། ། ཆུ་བདག་ཆུ་ཡི་རྣལ་འབྱོར་མ། ། ལུས་ངན་རྡོ་རྗེ་མཁའ་འགྲོ་མ། ། དབུས་སུ་བདག་མེད་རྣལ་འབྱོར་མ། ། ཕྱི་རོལ་གྱི་ནི་འཕར་མ་ལ། །
དཀར་མོ་ཆོམ་རྐུན་རོ་ལངས་མ། ། གྷསྨ་རཱི་དང་པུཀྐ་སཱི། ། རི་ཁྲོད་མ་དང་གདོལ་པ་མོ། ། བརྒྱད་པ་ཌོམྦི་ནཱི་རུ་བརྗོད། ། འོག་ལྡན་མ་དང་སྟེང་ལྡན་ཉིད། ། མཁའ་སྤྱོད་མ་དང་ས་སྤྱོད་བརྗོད། ། སྲིད་དང་ཞི་བའི་རང་བཞིན་གྱིས། ། སྙིང་རྗེ་ཆེན་པོ་འདི་དག་གནས། ། ལྷ་མོ་ཐམས་ཅད་ཁ་དོག་གནག ། དྲག་ཆེན་ཕྱག་རྒྱ་ལྔ་ཡིས་བརྒྱན། །
ཞལ་གཅིག་སྤྱན་ནི་དམར་བ་རྣམས། ། ལག་པར་གྲི་གུག་ཐོད་པས་ཁྱབ། ། འཁོར་ལོ་རྣ་ཆ་མགུལ་རྒྱན་དང་། ། ལག་པར་ལག་གདུབ་སྐ་རགས་ནི། ། སངས་རྒྱས་ལྔ་ནི་རྣམ་དག་པས། ། འདི་ལྔ་ཕྱག་རྒྱ་དག་པ་འོ། ། ཇི་ལྟར་བདག་མེད་རྣལ་འབྱོར་མ། ། དེ་ལྟར་ཐམས་ཅད་རྣམ་པར་བཤད། ། ལག་པ་གཅིག་ནི་ཐོད་པས་བྲེལ། ། གཡས་པ་ན་ནི་གྲི་གུག་འཛིན། །
གཡོན་པས་ཁ་ཊྭཱྃ་ག་ཉིད་དོ། ། སྟག་གི་པགས་པས་རྣམ་དཀྲིས་ཤིང་། ། རོ་ལ་ཞོན་ཞིང་གཟི་བརྗིད་འབར། ། ཕྱག་གཉིས་གྱེན་དུ་དབུ་སྐྱེས་སེར། ། ང་རྒྱལ་ལ་སོགས་སྐྱོན་དྲུག་རྣམས། ། གཅོད་ཕྱིར་གྲི་གུག་རྣམ་པར་གནས། ། དངོས་དང་དངོས་མེད་རྣམ་རྟོག་གི ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་བཏུང་བར་བྱ། །
སྟོང་པའི་རྣམ་པས་ཁ་ཊྭཱཾ་ག ། ཐབས་ཀྱིས་རོ་ནི་རྣམ་པར་བརྟག ། འདིས་ནི་འཁོར་ལོ་རྣམ་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། ། དང་པོར་ནག་པོ་རབ་ཏུ་བསྒོམ། ། གཉིས་པར་དམར་པོ་རྣམ་པར་བསྒོམ། ། གསུམ་པ་ལ་ནི་སེར་པོ་བསྒོམ། ། བཞི་པར་ལྗང་གུ་དེ་བཞིན་ནོ། ། ལྔ་པར་ཁ་དོག་སྔོན་པོ་དང་། ། དྲུག་པར་དཀར་པོའི་ལུས་ཅན་ཏེ། །
ཡན་ལག་དྲུག་བསྒོམ་རྣལ་འབྱོར་པས། ། དགའ་བྲལ་མཐར་ཡང་དེ་བཞིན་ནོ། ། བསྐྱེད་པའི་རིམ་པ་ཉིད་དང་ནི། ། རྫོགས་པའི་ཡང་ནི་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། བསྐྱེད་པ་ཡི་ནི་ཆ་བཤད་དོ། ། ནམ་མཁའི་ཁམས་ནི་པདྨ་ལ། ། བྷ་ག་ཞེས་བྱ་ཡེ་ཤེས་བརྗོད། ། བསྒོམ་པ་ཞེས་བྱ་སྙོམས་འཇུག་ཉིད། །
དེ་ཡི་བདེ་བ་འཁོར་ལོར་བརྗོད། ། ༼སྔོན་དུ་བྱུང་བ་ཞུ་བ་ཉིད།༽་་་་་ འདི་རྩ་བ་འགའ་ཞིག་ལ་མེད། ། རིམ་པ་ཇི་བཞིན་རང་རིག་ཉིད། ། ལྷ་ཞེས་བྱ་བ་བྱང་ཆུབ་སེམས། ། ཇི་ལྟར་འབྱུང་བ་ཁུ་བ་ཡིན། ། ལྷན་ཅིག་སྐྱེས་པ་རྣམ་པ་གཉིས། ། རེ་ཞིག་བཙུན་མོ་ཤེས་རབ་ཡིན། ། སྐྱེས་བུ་ཐབས་སུ་བརྗོད་པ་ཉིད། ། ཀུན་རྫོབ་དོན་དམ་དབྱེ་བ་ལས། །
ཕྱི་ནས་དེ་ཡི་རྣམ་པ་གཉིས། ། རེ་ཞིག་སྐྱེས་བུ་རྣམ་པ་གཉིས། ། དེ་ཡི་ཁུ་བའང་བདེ་བ་ཉིད། ། སྐྱེས་བུ་ཇི་བཞིན་ཤེས་རབ་ལའང་། ། དེ་ཡི་ཁུ་བའང་བདེ་བ་ཉིད། ། དེ་ཉིད་ཕྱིར་ན་དགའ་བ་ཉིད། ། བཞི་ཡི་རབ་ཏུ་དབྱེ་བ་ཡིས། ། སྐྱེ་མེད་རིམ་པའི་ཕྱོགས་ལས་ནི། ། འདི་ལྟར་ལྷན་ཅིག་སྐྱེས་རྣམ་བཞི། ། དགའ་བ་དང་པོ་དཔའ་བོ་ཉིད། །
མཆོག་ཏུ་དགའ་བ་རྣལ་འབྱོར་མ། ། ཤིན་ཏུ་བདེ་དགའ་ཐམས་ཅད་ངེས། ། དེ་བདེའི་ཐབས་ལས་ཡང་དག་རིག ། དགའ་བའི་བདེ་བ་ཅུང་ཟད་དེ། ། མཆོག་ཏུ་དགའ་བ་དེ་ལས་ལྷག ། དགའ་བྲལ་དགའ་བས་ཆགས་བྲལ་ཡིན། ། ལྷག་མ་ལྷན་ཅིག་སྐྱེས་དགའ་ཉིད། ། དང་པོ་རེག་པར་འདོད་པ་དང་། ། གཉིས་པ་བདེ་བར་འདོད་པ་དང་། ། གསུམ་པ་འདོད་ཆགས་འཇིག་པ་ཉིད། །
དེས་ན་བཞི་པ་བསྒོམ་པར་བྱ། ། མཆོག་ཏུ་དགའ་བ་སྲིད་པར་བརྗོད། ། དགའ་བྲལ་ལས་ནི་མྱ་ངན་འདས། ། དབུ་མ་དགའ་བ་ཙམ་ཉིད་དེ། ། འདིས་ནི་ལྷན་ཅིག་སྐྱེས་པ་སྤངས། ། འདོད་ཆགས་མེད་ཅིང་ཆགས་བྲལ་མེད། ། དབུ་མར་དམིགས་པར་མི་འགྱུར་རོ། ། འདི་ལ་ཐབས་དང་ཤེས་རབ་མེད། ། ཡང་དག་དེ་ཉིད་སྣང་བ་འོ། ། གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང་། ། བདག་གིས་བསོད་ནམས་ལས་ཤེས་བྱ། ། དམན་པ་འབྲིང་དང་མཆོག་རྣམས་དང་། ། གཞན་རྣམས་༼དང་༽གང་རྣམས་༼དང་༽དེ་རྣམས་ཀྱང་། ། རོ་མཉམ་དེ་ཉིད་བསྒོམས་པ་ཡིས། ། འདི་ཀུན་མཉམ་པ་ཉིད་དུ་བལྟ། ། དམན་པའི་གནས་ནི་ཕྲ་བའི་དོན། ། མཆོག་ནི་དངོས་པོར་བརྗོད་པར་བྱ། ། དབུ་མ་གཉིས་ཀྱིས་སྤངས་པ་ཉིད། །
གཞན་རྣམས་ཞེས་བྱ་དབང་པོ་དྲུག ། གང་རྣམས་དེ་རྣམས་བརྟན་དང་གཡོ། ། འདི་ཀུན་ཞེས་བྱ་ང་ཉིད་མེད། ། མཉམ་ཉིད་མཚུངས་པར་འདོད་པ་ཉིད། ། རོ་མཉམ་དེ་ཉིད་བསྒོམས་པ་ཡིས། ། མཉམ་ཞེས་བྱ་བ་མཚུངས་པར་བརྗོད། ། དེ་ཡི་འཁོར་ལོ་རོ་ཞེས་བརྗོད། ། བསྒོམ་པ་རོ་གཅིག་མཉམ་པ་ཉིད། ། འདིས་ནི་དོན་གྱིས་བརྗོད་པར་བྱ། ། ང་ལས་འགྲོ་བ་ཐམས་ཅད་བྱུང་། །
ང་ལས་གནས་གསུམ་པོ་ཡང་བྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། དེ་ལྟར་རྣལ་འབྱོར་པས་ཤེས་ནས། ། ཤིན་ཏུ་མཉམ་བཞག་གང་གོམས་པ། ། བསོད་ནམས་ཆུང་བའི་མི་ཡིས་ཀྱང་། ། དེ་ནི་གྲུབ་པར་ཐེ་ཚོམ་མེད། ། བཟའ་དང་བཏུང་དང་བླུགས་པ་དང་། ། ཉལ་དང་ལོག་དང་སེམས་པ་ན། ། ཕྱག་རྒྱ་ཆེན་པོ་མངོན་འདོད་པས། །
དེ་ནས་སྔོན་དུ་འགྲོ་བར་འགྱུར། ། གང་ཕྱིར་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཐམས་ཅད་ཆོས་ནི་ཡོངས་ཤེས་ན། ། བསྒོམ་པ་ཉིད་ནི་བསྒོམ་པ་མིན། ། བརྟན་དང་གཡོ་བའི་དངོས་པོ་གང་། ། རྩྭ་ལྕུག་འཁྲི་ཤིང་ལ་སོགས་པ། ། བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་ངེས་བསྒོམ་བྱ། ། དེ་རྣམས་དམ་པ་གཅིག་ཡོད་མིན། །
རང་རིག་བདེ་བ་ཆེན་པོ་ཉིད། ། རང་རིག་ནས་ནི་བྱང་ཆུབ་འགྱུར། ། རང་རིག་ཕྱིར་ན་བསྒོམ་པ་ཉིད། ། རང་གིས་རིག་པའི་འགྱུར་བ་ལས། ། དམན་པ་ལས་ནི་ལས་སྐྱེས་ཏེ། ། རང་གིས་འཕྲོག་ཅིང་རང་གིས་བྱེད། ། རང་རིག་རྒྱལ་པོ་རང་གཙོ་བོ། ། འདོད་ཆགས་ཞེ་སྡང་ཕྲག་དོག་དང་། ། དེ་བཞིན་གཏི་མུག་ང་རྒྱལ་ཉིད། ། དེ་ཀུན་དེ་གནས་ཉམས་དགའ་བར། །
བཅུ་དྲུག་ཆར་ཡང་མི་ཕོད་དོ། ། ཆོས་འབྱུང་ལས་སྐྱེས་ཡེ་ཤེས་ནི། ། མཁའ་མཉམ་ལྷན་ཅིག་ཐབས་དང་བཅས། ། ཐབས་དང་ཤེས་རབ་རང་བཞིན་ལས། ། འཇིག་རྟེན་གསུམ་པོ་དེ་ལས་སྐྱེས། ། ཁུ་བའི་རྣམ་པ་བཅོམ་ལྡན་ཉིད། ། དེ་ཡི་བདེ་བ་འདོད་མར་བརྗོད། ། གཅིག་དང་དུ་མ་བྲལ་བ་སྟེ། ། སྐད་ཅིག་གཅིག་ལ་མཆོག་དགའ་བ། ། རང་གིས་རིག་པའི་ཡེ་ཤེས་འདི། །
ངག་གི་ལམ་འདས་སྤྱོད་ཡུལ་ཏེ། ། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ས་དང་ཆུ་དང་རླུང་དང་ནི། ། མེ་དང་ནམ་མཁའ་ཉིད་དག་ནི། ། རང་གཞན་རིག་པའི་ཚོར་བ་ཡིས། ། ཀུན་གྱིས་སྐད་ཅིག་མི་གནོད་དེ། ། མཐོ་རིས་མི་ཡུལ་རྐང་འོག་གི ། སྐད་ཅིག་ལས་ནི་གཟུགས་གཅིག་འགྱུར། ། རང་གཞན་ཆ་ཡི་རྣམ་རྟོག་གིས། །
གནོད་པ་ཉིད་ནི་ནུས་པ་མིན། ། ཐམས་ཅད་རིག་བྱེད་གྲུབ་མཐའ་དང་། ། དེ་བཞིན་ལས་རྒྱས་ལ་སོགས་པས། ། སྲིད་པ་དག་འགྱུར་དངོས་གྲུབ་མིན། ། ཡང་ནི་སྲིད་མཐར་སྐྱེ་བར་འགྱུར། ། འཇིག་རྟེན་འདི་དང་ཕ་རོལ་ཏུ། ། དེ་མེད་པས་ནི་དངོས་གྲུབ་མེད། ། གང་གིས་མི་ཤེས་ཀྱཻ་རྡོ་རྗེ། ། དེ་ཡི་ངལ་བ་དོན་མེད་འགྱུར། ། ཆུ་བོའི་རྒྱུན་ནི་རབ་འབབ་དང་། །
མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་རྣམ་པར་བཞག ། རྣལ་འབྱོར་མའི་འཁོར་ལོ་ཞེས་བྱ་བ་འདུ་བའི་ལེའུ་སྟེ་བརྒྱད་པའོ།། །། དེ་ནས་མཆོག་ཏུ་རྣམ་པར་དག་པའི་ལེའུ་བཤད་པར་བྱའོ། ། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། ཕུང་པོ་ལྔ་དང་དབང་པོ་དྲུག །
སྐྱེ་མཆེད་དྲུག་དང་འབྱུང་ཆེན་ལྔ། ། རང་བཞིན་གྱིས་ནི་རྣམ་པར་དག ། ཉོན་མོངས་ཤེས་བྱའི་སྒྲིབ་སྦྱང་བྱ། ། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཡུལ་གྱི་དངོས་པོ་དག་པའི་ཕྱིར། ། རང་གིས་རིག་པའི་བདེ་བ་མཆོག ། གཟུགས་ལ་སོགས་པའི་ཡུལ་རྣམས་དང་། ། གཞན་ཡང་རྣལ་འབྱོར་པས་མཐོང་བ། ། དངོས་པོ་དེ་ཀུན་དག་པ་སྟེ། །
འདི་ལྟར་འགྲོ་བ་སངས་རྒྱས་འགྱུར། ། ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་སོགས་པའོ། ། དེ་ཅིའི་སླད་དུ་ཞེ་ན། གཟུང་བ་དང་འཛིན་པའི་དངོས་པོའི་ཕྱིར་རོ། ། རྡོ་རྗེ་སྙིང་པོས་གསོལ་བ། ཀྱེ་བཅོམ་ལྡན་འདས་གཟུང་བ་དང་འཛིན་པ་ཡང་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ། མིག་གིས་གཟུགས་ནི་གཟུང་བར་བྱ། །
སྒྲ་ནི་རྣ་བས་མཉན་པར་བྱ། ། དྲི་ནི་སྣ་ཡིས་ཚོར་བར་བྱ། ། ལྕེ་ཡིས་རོ་ནི་མྱང་བར་བྱ། ། དངོས་པོ་ལུས་ཀྱིས་རེག་པར་བྱ། ། ཡིད་ཀྱིས་བདེ་སོགས་ཐོབ་པ་ནི། ། དག་པས་དུག་མེད་བྱས་ནས་ནི། ། བསྟེན་བྱ་འདི་དག་བསྟེན་པ་ཉིད། ། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། །
འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། རྟག་ཏུ་འདི་དག་རྣམ་དག་པས། ། དེ་ཉིད་རྣལ་འབྱོར་པས་འགྲུབ་འགྱུར། ། ནང་གི་འཕར་མ་ལ་འོ། ། དེ་ནས་ཕྱི་ཡི་འཕར་མ་བཤད། ། དབང་ལྡན་དུ་ནི་པུཀྐ་སཱི། ། མེར་ནི་དེ་བཞིན་རི་ཁྲོད་མ། ། བདེན་བྲལ་གདོལ་བ་མོ་བཞག་ཅིང་། །
རླུང་དུ་གཡུང་མོ་རྣམ་པར་བཞག ། ཕྱི་ནས་ལྷ་མོ་དཀར་མོ་སོགས། ། དབང་དཀར་གཤིན་རྗེར་ཆོམ་རྐུན་མ། ། ཆུ་བདག་ཕྱོགས་སུ་རོ་ལངས་མ། ། ལུས་ངན་པོར་ནི་གྷསྨ་རཱི། ། འོག་ཏུ་ས་སྤྱོད་མ་ཞེས་བརྗོད། ། སྟེང་དུ་མཁའ་སྤྱོད་མ་ཞེས་བཤད། ། བསྐྱེད་པའི་རིམ་པ་ཉིད་ཀྱི་ཕྱོགས། ། སྲིད་དང་ཞི་བའི་རང་བཞིན་གྱིས། ། ལྷ་མོ་འདི་གཉིས་རྣམ་པར་གནས། །
གཟུགས་ལ་དཀར་མོ་རྟག་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་རབ་གྲགས། ། རེག་ལ་ས་སྤྱོད་མ་ཞེས་བཤད། ། ཆོས་ཀྱི་དབྱིངས་ལ་མཁའ་སྤྱོད་མ། ། རྟག་ཏུ་འདི་དག་རྣམ་དག་པས། ། དེ་ཉིད་རྣལ་འབྱོར་པས་འགྲུབ་འགྱུར། ། ཕྱག་གི་དག་པ་སྟོང་པ་ཉིད། ། བདུད་དག་པ་ལས་ཞབས་རྣམས་ཉིད། །
རྣམ་ཐར་བརྒྱད་ཀྱིས་ཞལ་རྣམས་ཉིད། ། རྡོ་རྗེ་གསུམ་གྱིས་དག་པའི་སྤྱན། ། ས་ནི་པུཀྐ་སཱི་ཞེས་བཤད། ། ཆུ་ཁམས་རྔོན་པ་མོ་ཞེས་བརྗོད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། །
གཏི་མུག་དེ་བཞིན་རྡོ་རྗེར་བཤད། ། ཞེ་སྡང་ལ་སོགས་རྣམ་སྤྱོད་༼སྦྱོང་བ་༽པ། ། བསྐྱེད་པའི་རིམ་པའི་ཕྱོགས་ལས་ནི། ། འདིས་ནི་ཕུང་པོ་སྦྱང་བར་བྱ། ། གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེས་ནི་འཆིང་བ་ལས་གྲོལ་ཏེ། ། དེ་ཉིད་མི་ཤེས་འཇིག་རྟེན་མི་གྲོལ་ཞིང་། ། དེ་ཉིད་རྣམ་སྤངས་དངོས་གྲུབ་རྙེད་མི་འགྱུར། ། དེ་ཕྱིར་དྲི་མེད་སྒྲ་མེད་གཟུགས་ཉིད་མེད། ། རོ་དང་སེམས་ཀྱི་རྣམ་པར་དག་པ་མེད། །
རེག་མེད་ཆོས་མེད་ཐམས་ཅད་རྣམ་པར་དག ། རང་བཞིན་དག་པའི་འགྲོ་ལ་འགྲོ་བར་ཤེས། ། རྣམ་པར་དག་པའི་ལེའུ་སྟེ་དགུ་པའོ།། །། དེ་ནས་ཇི་ལྟར་དཀྱིལ་འཁོར་གྱི། ། རིམ་པ་ཡང་དག་རབ་ཏུ་བཤད། ། གང་གིས་སློབ་མ་དབང་བསྐུར་བའི། ། ཆོ་གའང་རབ་ཏུ་བཤད་པར་བྱ། ། དང་པོར་ལྷ་ཡི་བདག་ཉིད་ཀྱི། ། རྣལ་འབྱོར་པས་ནི་ནོར་འཛིན་སྦྱང་། ། འབད་པས་ཧཱུྃ་ལས་རྡོ་རྗེ་ཅན། །
བྱས་ཏེ་ཕྱི་ནས་དཀྱིལ་འཁོར་བྲི། ། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་དཔའི་ཁྱིམ་དང་ནི། ། དཀྱིལ་འཁོར་ཁང་པའི་ནང་དུ་ཡང་། ། དཀྱིལ་འཁོར་དམ་པ་རབ་ཏུ་བཞེངས། ། རྡུལ་ཚོན་དམ་པའི་ཚོན་དང་ནི། ། ཡང་ན་འབྲིང་པོ་ཉིད་ཀྱིས་ཏེ། ། རིན་ཆེན་ལྔ་ཡི་ཕྱེ་མ་འམ། ། ཡང་ན་འབྲས་ལ་སོགས་པས་སོ། ། དེ་ནས་དཀྱིལ་འཁོར་ཁྲུ་གསུམ་དང་། །
མཐེ་བོང་གསུམ་ནི་ལྷག་པར་བྱ། ། དེར་ནི་རིགས་ལྔ་ལས་བྱུང་བའི། ། རིག་མ་བཟང་མོ་རྣམ་པར་གཞུག ། ཡང་ན་ཇི་ལྟར་གང་རྙེད་དེ། ། དེ་ལྟར་བཅུ་དྲུག་ལོན་པ་ཉིད། ། ཇི་སྲིད་ཁུ་བ་ལྡན་གྱུར་པ། ། དེ་སྲིད་ཕྱག་རྒྱ་བསྟེན་པར་བྱ། ། ཕྱག་རྒྱའི་གདོང་ནི་བཅིང་བ་དང་། ། ཐབས་ཀྱི་གདོང་ཡང་དེ་བཞིན་ནོ། ། བསྟེན་པ་དེ་ལས་གང་བྱུང་བ། །
སློབ་མའི་ཁར་ནི་བཏུང་བར་བྱ། ། རོ་མཉམ་སློབ་མའི་སྤྱོད་ཡུལ་ཉིད། ། དེ་ཉིད་ལ་ཡང་བྱ་བར་བྱ། ། རང་རིག་ཡེ་ཤེས་ཉིད་དུ་འགྱུར། ། རང་གཞན་ཡང་དག་རིག་པ་སྤངས། ། མཁའ་མཉམ་རྡུལ་བྲལ་སྟོང་པ་ཉིད། ། དངོས་དང་དངོས་མེད་བདག་ཉིད་མཆོག ། ཐབས་དང་ཤེས་རབ་ཤིན་ཏུ་འདྲེས། ། ཆགས་དང་ཆགས་བྲལ་རྣམ་པར་འདྲེས། ། དེ་ཉིད་སྲོག་ཆགས་རྣམས་ཀྱི་སྲོག །
དེ་ཉིད་ཡི་གེ་དམ་པ་ཉིད། ། དེ་ཉིད་འགྲོ་བའི་བདག་ཉིད་དེ། ། དེ་ཉིད་ཐམས་ཅད་ཁྱབ་པ་པོ། ། ཐམས་ཅད་ལུས་ལ་རྣམ་པར་གནས། ། དངོས་དང་དངོས་མེད་དེ་ལས་བྱུང་། ། གཞན་རྣམས་གང་རྣམས་དེ་རྣམས་དང་། ། རྣམ་པར་ཤེས་པ་ཀུན་གྱི་ཚུལ། ། སྐྱེས་བུ་སྔོན་རབས་དབང་ཕྱུག་དང་། ། བདག་དང་གཡོ་བ་སེམས་ཅན་དང་། ། དུས་དང་གང་ཟག་ཉིད་དང་ནི། །
དངོས་པོ་ཀུན་གྱི་རང་བཞིན་འདི། ། སྒྱུ་མའི་གཟུགས་ཀྱིས་ཡང་དག་གནས། ། དང་པོ་དགའ་བ་ཙམ་ཉིད་དེ། ། གཉིས་པའི་གྲངས་ལས་མཆོག་དགའ་ཉིད། ། གསུམ་པ་ལས་ནི་དགའ་བྲལ་བཤད། ། བཞི་པ་ལྷན་ཅིག་སྐྱེས་པར་བརྗོད། ། ༼དེ་བཞིན་གཤེགས་པ་རྣམས་དང་ནི།༽་་་་་ བསྒྱུར་ཁ་ཤས་ལ་མེད། ། རྡོ་རྗེ་སྙིང་པོ་ལ་སོགས་ཀུན། ། མཁས་པས་དེ་སྐད་ངེས་ཐོས་ནས། །
མཆོག་ཏུ་ངོ་མཚར་གྱུར་ནས་ནི། ། བརྒྱལ་ཞིང་ས་ལ་འགྱེལ་བར་འགྱུར། ། དང་པོ་དགའ་བ་འགྲོ་བའི་གཟུགས། ། དེ་བཞིན་མཆོག་དགའ་འགྲོ་བ་ཉིད། ། དགའ་འབྲལ་དགའ་བའང་འགྲོ་བ་ཉིད། ། གསུམ་ལ་ལྷན་ཅིག་སྐྱེས་པ་མེད། ། བཅོམ་ལྡན་བཀའ་སྩལ་ཀྱཻ་རྡོ་རྗེ། ། སངས་རྒྱས་ཀུན་གྱི་སྐུ་གཅིག་པ། ། རྡོ་རྗེ་སྙིང་པོས་རྟོགས་བྱའི་ཕྱིར། ། ཐེ་ཚོམ་ལེགས་པར་སེལ་བ་ནི། །
འདོད་ཆགས་མེད་ཅིང་ཆགས་བྲལ་མེད། ། དབུ་མར་དམིགས་པར་མི་འགྱུར་རོ། ། གསུམ་པོ་སྤངས་པ་ཉིད་ཀྱི་ཕྱིར། ། ལྷན་ཅིག་སྐྱེས་པ་བྱང་ཆུབ་བརྗོད། ། ཡང་ན་དེ་ཉིད་ཐམས་ཅད་བདག ། ཡང་ན་ཀུན་གྱིས་རྣམ་པར་སྤངས། ། དེ་ཡང་དགའ་འབྲལ་དང་པོར་མཚོན། ། དགའ་བ་གསུམ་པོ་རྣམ་པར་སྤངས། ། དང་པོ་སྤྲིན་དང་འདྲ་བ་ཡིན། ། གྲུབ་པ་སྒྱུ་མ་ལྟ་བུར་འགྱུར། །
གཉིད་ལོག་སད་པར་མི་བྱེད་པར། ། ༼ཉལ་དང་ལོག་པའི་ཁྱད་པར་ལས།༽་་་་་ བསྒྱུར་ཁ་ཤས་ལ་མེད། ། རྟག་ཏུ་རྨི་ལམ་འདྲ་བར་འགྱུར། ། དངོས་གྲུབ་མཚན་ཉིད་མི་ཕྱེད་པའི། ། ཕྱག་རྒྱ་རྣལ་འབྱོར་པ་ཡིས་འགྲུབ། ། སྟོན་པས་དཀྱིལ་འཁོར་འདི་སྐད་གསུངས། ། གྲུ་བཞི་ཡང་དག་འབར་བ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། །
ཕྲེང་བ་ལ་སོགས་རྔ་ཡབ་ལྡན། ། ཀ་བ་བརྒྱད་ཀྱིས་ཉེ་བར་བརྒྱན། ། རྡོ་རྗེ་སྲད་བུ་མཉམ་པར་ལྡན། ། མེ་ཏོག་སྣ་ཚོགས་ཉེ་བར་བརྒྱན། ། བདུག་པ་མར་མེ་དེ་བཞིན་དྲི། ། བུམ་པ་བརྒྱད་ལ་སོགས་པ་ལྡན། ། དེ་ཡང་ཡལ་ག་ལ་སོགས་བརྒྱན། ། མགྲིན་པ་གོས་ཀྱིས་བཀབ་པ་དང་། ། རིན་ཆེན་ལྔ་ནི་ཡོངས་སུ་གཞུག ། རྣམ་པར་རྒྱལ་བ་ཤར་དུ་སྦྱིན། །
རང་འདོད་ལྷ་ཡི་གཟུགས་ཀྱིས་ནི། ། གསར་པ་ལེགས་པར་བཀལ་བ་དང་། ། ཤིན་ཏུ་ཚད་མ་མཛེས་པ་ཡི། ། སྲད་བུས་ཤེས་རབ་ཅན་གྱིས་གདབ། ། འཁོར་ལོའི་བདག་པོའི་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། གོང་དུ་གསུངས་པའི་སྔགས་ཉིད་ཀྱིས། ། མཁས་པས་ནོར་འཛིན་རྣམ་པར་སྦྱང་། ། གོང་གི་ཨ་སོགས་སྔགས་ཀྱིས་ནི། ། དེ་ལ་གཏོར་མ་རྣམ་པར་སྦྱིན། །
ཇི་ལྟར་བསམ་གཏན་དེ་བཞིན་འདིར། ། བསྲུང་བ་ཇི་ལྟར་གསུངས་པ་ཉིད། ། གང་ཞིག་དབང་ནི་རབ་ཕྱེ་བ། ། རང་གི་དཀྱིལ་འཁོར་ཆོ་གས་སྦྱིན། ། མཆོད་དང་གསོལ་བ་གདབ་པ་ཉིད། ། ཇི་ལྟར་བཤད་པ་དེ་བཞིན་འདིར། ། འཕར་མ་གཉིས་བཟང་རྣམ་བྲིས་ནས། ། མྱུར་དུ་དཀར་མོ་ལ་སོགས་བྲི། ། ཤར་དུ་གྲི་གུག་རྣམ་པར་བྲི། ། ལྷོ་དང་ནུབ་ཏུའང་དེ་བཞིན་ནོ། །
བྱང་དང་མེ་ཡི་མཚམས་དང་ནི། ། བདེན་བྲལ་རླུང་དུའང་དེ་བཞིན་ནོ། ། དབང་ལྡན་དུ་ནི་ཅི་གསུངས་པ། ། དེ་ལྟ་དེ་ལྟར་འོག་དང་སྟེང་། ། རྡོ་རྗེ་སེམས་དཔའི་སྙེམས་བྱས་ནས། ། རྐང་པ་གཡས་པ་བརྐྱང་བྱས་ཏེ། ། ཕྱག་གཉིས་ཀྱཻ་རྡོ་རྗེ་སྦྱོར་བས། ། སློབ་དཔོན་དཀྱིལ་འཁོར་འཇུག་པ་ཉིད། ། ཁྲུས་དང་གཙང་སྦྲ་དྲི་ཞིམ་ལུས། ། སྣ་ཚོགས་རྒྱན་གྱིས་རྣམ་པར་བརྒྱན། །
ཧཱུྃ་ཧཱུྃ་སྙེམས་པ་བྱས་ནས་ནི། ། ཧཱི་ཧཱི་རྣམ་པས་འཇིགས་བྱེད་བདག ། ཕྱི་ནས་དེ་ཉིད་ཡང་དག་བཤད། ། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། མཆོག་དགར་བསྒོམ་པ་མེད་ཅིང་སྒོམ་པ་པོ་ཡང་མེད། ། ལུས་ཀྱང་མེད་ཅིང་གཟུང་བ་མེད་དང་འཛིན་པའང་མེད། ། ཤ་དང་ཁྲག་ཀྱང་མེད་ཅིང་བཤང་དང་གཅི་བའང་མེད། ། སྐྱུག་བྲོ་རྨོངས་མེད་གཙང་སྦྲ་མཆོད་ཕྱིར་ཐོགས་མེད་དང་། །
ཆགས་མེད་སྡང་བ་མེད་དང་རྨོངས་མེད་ཕྲག་དོག་མེད། ། སེར་སྣ་མེད་དང་ང་རྒྱལ་མེད་ཅིང་མཐོང་བྱ་མེད། ། བསྒོམ་དང་སྒོམ་པ་པོ་མེད་བཤེས་དང་དགྲ་མེད་ཅིང་། ། རློམ་སེམས་མེད་པའི་ལྷན་ཅིག་སྐྱེས་པའི་སྣ་ཚོགས་ཉིད། ། རྡོ་རྗེ་སྙིང་པོས་འདི་སྐད་གསོལ། ། གཟོད་ནས་རང་བཞིན་མེད་པ་ཡི། ། ལུས་ཀྱི་རང་བཞིན་དག་པ་ནི། ། ཅི་སླད་འབྱུང་བའི་བདག་ཉིད་ལགས། ། དེ་ནས་བཅོམ་ལྡན་རྡོ་རྗེ་ཅན། ། མཁའ་འགྲོ་བདེ་བ་སྦྱིན་པས་གསུངས། །
རློམ་སེམས་མེད་པའི་རང་བཞིན་བདག ། ཐམས་ཅད་ལུས་ལ་རྣམ་པར་གནས། ། ཀྱེ་བཅོམ་ལྡན་འདས་ཅིའི་སླད་དུ་འབྱུང་བ་ཆེན་པོ་ལགས། བཅོམ་ལྡན་འདས་ཀྱིས་བཀའ་སྩལ་པ། ། བོ་ལ་ཀཀྐོ་ལ་སྦྱོར་བས། ། རེག་པ་སྲ་བའི་ཆོས་ཀྱིས་ནི། ། ས་ནི་དེ་ལས་སྐྱེ་བར་འགྱུར། ། བྱང་སེམས་ཁུ་བའི་རྣམ་པ་ལས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། །
འགྲོ་བ་རླུང་དུ་རབ་ཏུ་གྲགས། ། བདེ་བ་ནམ་མཁའ་ཉིད་ཀྱི་ཁམས། ། ལྔ་པོ་རྣམས་ཀྱིས་ཡོངས་སུ་བསྐོར། ། གང་ཕྱིར་འབྱུང་བ་ཆེ་བདེ་བ། ། དེ་ཕྱིར་བདེ་བ་དེ་ཉིད་མིན། ། ལྷན་ཅིག་སྐྱེས་པས་གང་སྐྱེས་པ། ། ལྷན་ཅིག་སྐྱེས་པར་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཕྱག་རྒྱ་རྒྱུ་དང་བྲལ་བ་ལས། །
ཡོ་གི་སྙིང་རྗེ་ཐབས་སུ་འགྱུར། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་རབ་ཏུ་བརྗོད། ། སྔགས་ཀྱི་བཟླས་མེད་དཀའ་ཐུབ་མེད་དང་སྦྱིན་སྲེག་མེད། ། དཀྱིལ་འཁོར་ཅན་ཡང་མེད་ཅིང་དཀྱིལ་འཁོར་ཡང་ནི་མེད། ། དེ་ནི་སྔགས་བཟླས་དེ་དཀའ་ཐུབ་དང་དེ་སྦྱིན་སྲེག ། དེ་ནི་དཀྱིལ་འཁོར་ཅན་དང་དེ་ནི་དཀྱིལ་འཁོར་ཉིད། ། མདོར་བསྡུས་ནས་ནི་སེམས་ཅན་འདུས་པའི་གཟུགས་ཅན་ནོ། ། དབང་གི་ལེའུ་ཞེས་བྱ་བ་སྟེ་བཅུ་པའོ།། །། མཉམ་པར་མ་རངས་དཔྲལ་བ་ཅན། །
རྟག་ཏུ་ལྟུང་བར་བྱེད་པར་བརྗོད། ། དབང་གི་ལྟ་སྟངས་གཡོན་ན་གནས། ། གཡོན་པ་ནས་ནི་གཟུགས་བརྙན་གཉིས། ། གཡས་པའི་ཆ་ལ་དགུག་པ་ཉིད། ། སྟེང་ནས་ཀྱང་ནི་གཟུགས་བརྙན་གཉིས། ། དབུ་མ་རེངས་པའི་ལྟ་སྟངས་ཉིད། ། སྣ་ཡི་རྩེ་མོའི་དབུས་སུ་གཉིས། ། འབྱུང་བ་ཉིད་ཀྱིས་ལྟུང་བར་བྱེད། ། རྔུབ་པ་ཡིས་ནི་དབང་དུ་བྱེད། ། དགང་བ་ཡིས་ནི་དགུག་པ་ཉིད། །
གཞིལ་བ་ཡིས་ནི་རེངས་པར་བྱེད། ། རློན་པའི་ཤིང་ལ་ལྟུང་བྱེད་ཉིད། ། དབང་ནི་མེ་ཏོག་རབ་ཏུ་གྲགས། ། རྡོ་རྗེའི་ཤིང་ལ་དགུག་པ་ཉིད། ། གཡོ་བཅས་རྩ་ལ་རེངས་བྱེད་ཉིད། ། ཟླ་དྲུག་གོམས་པའི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། འདི་ལ་འཁྲུལ་བར་མི་བྱ་སྟེ། ། སངས་རྒྱས་རྫུ་འཕྲུལ་བསམ་མི་ཁྱབ། ། ལྟ་སྟངས་བཞི་པོ་བསྒྲུབས་ནས་ནི། །
མཁས་པས་སེམས་ཅན་གཞུག་པར་བྱ། ། གསད་པར་འདི་ལ་བྱ་མ་ཡིན། ། དམ་ཚིག་ངེས་པར་ཉམས་པར་འགྱུར། ། སེམས་ཅན་སླུ་བ་སྤངས་ནས་ནི། ། བྱ་བ་མ་ཡིན་ཐམས་ཅད་བྱ། ། སེམས་ཅན་གནོད་པ་ཙམ་གྱིས་ནི། ། ཕྱག་རྒྱའི་དངོས་གྲུབ་རྙེད་མི་འགྱུར། ། དེ་ལ་དམ་ཚིག་བཟའ་བྱ་བ། ། ན་དང་ག་ཧ་དང་པོ་དང་། ། མཐའ་ཡི་ཤྭ་དང་དང་པོའི་ཤྭ། །
ཀྱཻ་རྡོ་རྗེ་ཡི་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཀྱཻ་ཡི་རྡོ་རྗེས་གསུངས་མཚན་ཉིད། ། སྐྱེ་བ་བདུན་པའང་དེ་ནས་མཚོན། ། དགའ་བྲལ་དགའ་བ་ལ་སྨོད་པ། ། ལན་བདུན་པས་ནི་འགྲུབ་པར་འགྱུར། ། སྐད་སྙན་མིག་དང་ལྡན་པ་དང་། ། དྲི་ལུས་གཟི་བརྗིད་ཆེན་པོ་དང་། ། དེ་ཡི་གྲིབ་མ་བདུན་དུ་འགྱུར། ། མཐོང་ནས་རྣལ་འབྱོར་པ་ཡིས་མཚོན། །
དེ་ནི་ཟོས་པ་ཙམ་གྱིས་ནི། ། སྐད་ཅིག་ལས་ནི་མཁའ་སྤྱོད་འགྱུར། ། ཀུ་རུ་ཀུལླེའི་སྒྲུབ་ཐབས་བཤད་པར་བྱ་སྟེ། གོང་དུ་བརྟག་པ་བཅུ་གཉིས་པར། ། རྒྱས་པར་གསུངས་པ་མདོ་རུ་བསྡུ། ། ཧྲཱིཿལས་བྱུང་བའི་ལྷ་མོ་ནི། ། ཁ་དོག་དམར་ཞིང་ཕྱག་བཞི་མ། ། མདའ་དང་གཞུ་ཡི་ལག་པ་མ། ། ཨུཏྤ་ལ་དང་ལྕགས་ཀྱུ་འཛིན། ། འདི་ནི་བསྒོམས་པ་ཙམ་གྱིས་ནི། །
འཇིག་རྟེན་གསུམ་པོ་དབང་དུ་བྱེད། ། འབུམ་ཕྲག་གཅིག་གིས་རྒྱལ་པོ་རྣམས། ། ཁྲི་ཡིས་འཇིག་རྟེན་ཕལ་པ་ཉིད། ། བྱེ་བས་ཕྱུགས་དང་གནོད་སྦྱིན་སོགས། ། འབུམ་ཕྲག་བདུན་གྱིས་ལྷ་མ་ཡིན། ། འབུམ་ཕྲག་གཉིས་ཀྱིས་ལྷ་རྣམས་ཉིད། ། བརྒྱ་ཕྲག་གཅིག་གིས་སྔགས་པ་ཉིད། ། ཀྱཻ་རྡོ་རྗེ་མཁའ་འོག་མའི་དྲ་བའི་སྡོམ་པ་ལས་རྡོ་རྗེ་སྙིང་པོ་མངོན་པར་བྱང་ཆུབ་པ་ཞེས་བྱ་བ་བརྟག་པའི་རྒྱལ་པོ་རྫོགས་སོ།། །། རྡོ་རྗེ་སྙིང་པོས་གསོལ་བ། བཅོམ་ལྡན་རྡོ་རྗེ་སྙིང་པོ་བདག །
སངས་རྒྱས་ཐམས་ཅད་གཅིག་བསྡུས་པ། ། རབ་གནས་མཚན་ཉིད་བཟང་པོ་ཉིད། ། རིམ་པ་ཇི་བཞིན་བཤད་ཏུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། ཅི་གསུངས་སྦྱིན་སྲེག་བྱས་ནས་ནི། ། དཀྱིལ་འཁོར་དམ་པ་བཞེངས་པ་དང་། ། སྔ་བར་སྐུ་གཟུགས་སྦྱང་བ་དང་། ། སྟ་གོན་ལ་སོགས་བྱས་ནས་ནི། ། ནམ་མཁའ་བཞུགས་པའི་སངས་རྒྱས་ཀུན། ། སྐུ་གཟུགས་སྙིང་གར་རབ་ཏུ་གཞུག །
རང་འདོད་ལྷ་མཉམ་རྣལ་འབྱོར་པ། ། རབ་མཐོང་སྔགས་ཀྱི་ཕ་རོལ་སོན། ། ཨོྃ་བཛྲ་པུཥྤེ་ཨཱཿཧཱུཾ་སྭཱ་ཧཱ། ཨོྃ་བཛྲ་དྷཱུ་པེ་ཨཱཱཿཧཱུཾ་སྭཱ་ཧཱ། ཨོྃ་བཛྲ་དཱི་པེ་ཨཱཿཧཱུཾ་སྭཱ་ཧཱ། ཨོཾ་བཛྲ་གནྡྷེ་ཨཱཿཧཱུྃ་སྭཱ་ཧཱ། ཨོཾ་བཛྲ་ནཻ་ཝེ་དྱེ་ཨཱཿཧཱུྃ་སྭཱ་ཧཱ། སྣ་ཚོགས་ཧཱུྃ་ནི་རྫོགས་པ་དང་། ། མེ་ཏོག་ལ་སོགས་དབུལ་བ་ཉིད། ། གོང་མའི་རྒྱུད་ཀྱི་ཆོག་རིམ་པས། །
མཆོད་ཡོན་ཞབས་བསིལ་གོང་མ་བཞིན། ། ཞི་བའི་ཐབ་ཁུང་ཟླུམ་པོ་ཉིད། ། རྒྱས་པ་ཉིད་ཀྱི་གྲུ་བཞི་པ། ། གསོད་པ་ལ་ནི་གྲུ་གསུམ་བརྗོད། ། འདི་ཉིད་ལ་ནི་ལྷག་མ་བསྒྲུབ། ། ཁྲུ་གང་དང་ནི་ཁྲུ་ཕྱེད་ཉིད། ། ཞི་བའི་སྟེང་དང་འོག་ཏུ་ཡིན། ། ཁྲུ་དོ་དང་ནི་ཁྲུ་གང་ཉིད། ། རྒྱས་པའི་སྟེང་དང་འོག་ཏུ་བརྗོད། ། སོར་མོ་ཉི་ཤུའམ་དེ་ཡི་ཕྱེད། །
གསད་པའི་སྟེང་དང་འོག་ཏུ་ཡང་། ། ཞི་བར་ཁ་དོག་དཀར་པོར་འགྱུར། ། རྒྱས་པར་སེར་པོ་དེ་བཞིན་ནོ། ། གསད་པ་ལ་ནི་ཁ་དོག་གནག ། དབང་ལ་དམར་པོར་རབ་ཏུ་གྲགས། ། དབང་ལ་ཇི་བཞིན་དེ་ལྟར་དགུག ། གསད་ལ་ཇི་ལྟར་ཞེ་སྡང་སོགས། ། ཞི་ལ་ཏིལ་དང་རྒྱས་ལ་ཞོ། ། གསད་ལ་ཚེར་མ་དེ་བཞིན་ནོ། ། སྡང་ལ་སོགས་པའང་ཚེར་མར་བརྗོད། །
དབང་དང་དགུག་ལ་ཨུཏྤ་ལ། ། ཨོཾ་ཨགྣེ་མཧཱ་ཏེ་ཛཱ། སརྦྦ་ཀརྨ་པྲ་སཱ་དྷུ་ཀཿ ཀཱ་རུ་ཎྱཱ་ཀྲྀ་ཏ་ས་ཏྭ་ཨརྠ་ཨསྨིན་སནྣི་ཧི་ཏོ་བྷ་བ། མེ་དགུག་པའོ། ། མ་མ་རིན་ཆེན་སྣ་ཚོགས་འཛིན། ། ཀྱཻ་ཡི་རྡོ་རྗེ་ཁྲོས་མཆོད་པའི། ། ལྷ་མོ་ཁྱོད་ནི་དཔང་དུ་གྱུར། ། ཆེ་གེ་བདག་ནི་དཀྱིལ་འཁོར་འབྲི། ། སྭཱརྠཉྩཻ་བ་པ་རཱརྠཉྩ་སཱ་དྷི་ཏཾ་གཙྪ་ཧ་བྱ་བྷུ་ཀ
ཨཱ་ཀ་མི་ཥྱ་སི་ཡ་ཐཱ་ཀཱ་ལེ་སརྦྦ་སིདྡྷིཾ་ཀུ་རུ་ཥྭ་མེ། མེ་དགའ་བའི་སྔགས་སོ། ། ཨོཾ་ཛཿཧཱུྃ་བཾ་ཧོཿ ཁཾ་རཾ་མཆོད་ཡོན་གྱི་སྔགས་སོ། ། ཨོཾ་ནཱི་རཱི་ཧཱུྃ་ཁཾཿཞབས་བསིལ་གྱི་སྔགས་སོ། ། ཨོཾ་དྷྭྃ་དྷྭྃ་ལྷ་བཤོས་ཀྱི་སྔགས་སོ། ། ཀྱཻའི་རྡོ་རྗེ་མཁའ་འགྲོ་མ་དྲ་བའི་སྡོམ་བ་ལས་བརྟག་པ་གཉིས་པ་རབ་གནས་ཀྱི་ལེའུ་སྟེ་དང་པོའོ།། །། རྡོ་རྗེ་སྙིང་པོས་གསོལ་བ། ནམ་མཁའ་ལྟ་བུའི་ཆོས་ཀུན་ལ། ། རྒྱ་མཚོར་ཀུ་བ་ཇི་ལྟ་བར། །
རང་འདོད་ལྷ་ཡི་གཟུགས་ཀྱིས་ནི། ། སེམས་ཅན་ཇི་ལྟར་འགྲུབ་པར་འགྱུར། ། བཅོམ་ལྡན་འདས་ཀྱིས་བཀའ་སྩལ་བ། ། བདག་མེད་རྣལ་འབྱོར་ལྡན་པ་འམ། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། ། དངོས་སྒྲུབ་འདོད་པས་མི་གནས་སོ། ། དང་པོ་གོམས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་བཞག་འགྲུབ་འགྱུར་བའི། །
གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ་མཚན་དུས་སོ། ། བདག་ཉིད་འགྲུབ་པའི་སེམས་ཀྱིས་ནི། ། རྣལ་འབྱོར་མ་བསྒོམ་ཤེས་རབ་ཅན། ། ཡང་ན་ཧེ་རུ་ཀ་དཔལ་གཟུགས། ། རྐང་པ་འཁྲུད་དང་ཟ་བ་དང་། ། འཐོར་འཐུང་སོ་རྩི་ཟ་བ་དང་། ། ཙནྡན་གྱིས་ནི་ལག་ཉེད་དང་། ། སྨད་གཡོགས་ཀྱིས་ནི་རྐེད་འགེབས་དང་། ། འབྱུང་དང་སྨྲ་དང་འགྲོ་བ་དང་། །
འདུག་དང་ཁྲོ་དང་རྒོད་པ་དང་། ། བཅོམ་ལྡན་འདས་མ་བསྟེན་པ་དང་། ། ཤེས་རབ་བརྟུལ་ཞུགས་ཅན་ཉིད་ཀྱིས། ། རྣལ་འབྱོར་མ་ནི་རྣམ་པར་བསྒོམ། ། གཞན་གྱི་ཚུལ་གྱིས་སྐད་ཅིག་ཀྱང་། ། གདུག་པའི་སེམས་ཅན་མི་རིགས་པས། ། དངོས་གྲུབ་འདོད་པས་དངོས་གྲུབ་ཕྱིར། ། མཁས་པས་འབད་པས་མི་གནས་སོ། ། བསམ་གཏན་ཉོན་མོངས་འཇིག་བྱེད་པ། ། རྡོ་རྗེ་སྙིང་པོ་ང་ཡིས་བཤད། །
བརྩེ་བས་དངོས་གྲུབ་དོན་དུ་ཡང་། ། ཟླ་བ་ཕྱེད་དུ་ཡོངས་སུ་རྟོགས། ། བསམ་པ་ཐམས་ཅད་ཡོངས་སྤངས་ནས། ། ལྷ་ཡི་གཟུགས་སུ་སེམས་པ་ཡིས། ། ཉི་མ་གཅིག་ཏུ་མ་ཆད་པར། ། བསྒོམ་པས་ཡོངས་སུ་བརྟག་པར་གྱིས། ། རང་གཞན་དོན་ནི་རབ་བསྒྲུབ་ཕྱིར། ། འཁོར་བར་ཐབས་གཞན་ཡོད་མ་ཡིན། ། རིག་མ་ལྷན་ཅིག་གོམས་བྱས་པས། ། འཕྲལ་དུ་མངོན་དུ་བྱེད་པ་ཉིད། །
འཇིགས་སྨྱོ་དེ་བཞིན་སྡུག་བསྔལ་དང་། ། མྱ་ངན་གདུང་བ་འཚེ་བ་དང་། ། འདོད་ཆགས་ཞེ་སྡང་གཏི་མུག་ཆེས། ། སྒྲུབ་པ་པོ་ཉིད་ཉོན་མི་མོངས། ། ཕན་དང་གནོད་པའི་འབྲས་འབྱུང་བར། ། དེ་ལྟར་ངེས་པར་ཤེས་ནས་ནི། ། ཇི་ལྟར་དེ་ནི་སྐད་ཅིག་ཀྱང་། ། རྣལ་འབྱོར་པ་རྣམས་ངུ་འབོད་གནས། ། མཚམས་མེད་ལྔ་ནི་བྱེད་པ་དང་། ། སྲོག་ཆགས་གསོད་ལ་དགའ་བ་དང་། །
གཞན་ཡང་སྐྱེ་བ་དམན་གང་དང་། ། རྨོངས་དང་མ་རུངས་ལས་བྱེད་དང་། ། གཟུགས་ངན་ཡན་ལག་མ་ཚང་བའང་། ། བསམས་པས་དེ་རྣམས་འགྲུབ་པར་འགྱུར། ། དགེ་བ་བཅུ་ལ་གོམས་པ་དང་། ། བླ་མ་ལ་གུས་དབང་པོ་དུལ། ། ང་རྒྱལ་ཁྲོ་ལས་རྣམ་པར་གྲོལ། ། དེས་ནི་རེ་ཞིག་ངེས་འགྲུབ་འགྱུར། ། རྟག་ཏུ་གོམས་པའི་རྣལ་འབྱོར་གྱིས། ། མཉམ་པར་བཞག་པས་དངོས་གྲུབ་འཐོབ། །
ཟླ་བ་གཅིག་ཏུ་གསང་ལ་སྤྱད། ། ཇི་སྲིད་ཕྱག་རྒྱ་མ་རྙེད་པར། ། གནང་བ་རྙེད་གྱུར་སྔགས་པ་ལ། ། རྣལ་འབྱོར་མ་ཡིས་བསྟན་པར་བྱ། ། ཕྱག་རྒྱ་ཆེ་གེ་མོ་ཁྱེར་ལ། ། སེམས་ཅན་དོན་གྱིས་རྡོ་རྗེ་འཛིན། ། རྙེད་པ་དེ་ཡང་མིག་ཡངས་མ། ། གཟུགས་དང་ལང་ཚོས་རྣམ་པར་བརྒྱན། ། སིཧླ་ག་པུར་ཡང་དག་ལྡན། ། བྱང་ཆུབ་སེམས་ཀྱིས་རྣམ་པར་སྦྱང་། །
དགེ་བ་བཅུ་ལས་བརྩམས་ནས་ནི། ། དེ་ལ་ཆོས་ནི་རབ་ཏུ་དབྱེ། ། ལྷ་ཡི་གཟུགས་ཀྱི་སེམས་དང་ནི། ། དམ་ཚིག་སེམས་ཀྱང་གཅིག་པ་ཉིད། ། ཟླ་བ་གཅིག་གིས་སྐལ་ལྡན་པར། ། འགྱུར་བར་འདི་ལ་ཐེ་ཚོམ་མེད། ། མཆོག་ཐོབ་པ་ཡི་བུད་མེད་གང་། ། རྟོག་པ་ཐམས་ཅད་ཡང་དག་སྤངས། ། ཡང་ན་བདག་གི་ནུས་པ་ཡིས། ། ལྷ་དང་ལྷ་མིན་མི་རྣམས་དང་། །
གནོད་སྦྱིན་མི་འམ་ཅི་ལས་ཀྱང་། ། ཕྱག་རྒྱ་བཀུག་ལ་རབ་ཏུ་བརྟག ། དེ་ཡང་ཁྱེར་ལ་སྤྱོད་པ་སྤྱད། ། བདག་ནི་དལ་བ་མངོན་དུའི་ཕྱིར། ། གང་བཤད་འཇིགས་པའི་གཟུགས་ཅན་གྱི། ། སྤྱོད་པ་ལོངས་སྤྱོད་ཕྱིར་མ་གསུངས། ། ཡིད་ནི་བརྟན་ནམ་གཡོ་འམ་ཅི། ། རང་གི་སེམས་ཅན་སོ་སོར་བརྟག ། རྡོ་རྗེ་སྙིང་པོས་གསོལ་བ། བདག་མེད་རྣལ་འབྱོར་ལྡན་པ་ཡིས། །
ཕྱག་རྒྱ་ཉིད་ཅེས་ཇི་ལྟར་བརྗོད། ། ཕྱག་རྒྱ་ཕྱག་རྒྱ་ཉིད་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྱུར། ། བཅོམ་ལྡན་འདས་ཀྱིས་བཀའ་སྩལ་པ། ། བུད་མེད་གཟུགས་ནི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ནུ་མ་སྤང་པ་བོལླར་འགྱུར། ། ཀཀྐོ་ལ་དབུས་ཡང་དག་གནས། ། འགྲམ་གཉིས་དྲིལ་བུ་ཉིད་དུ་འགྱུར། ། ཟེའུ་འབྲུ་བོ་ལ་ཅན་དུ་འགྱུར། །
ལྷག་མ་བདག་ཉིད་ཆེན་པོ་ཉིད། ། དཔའ་ཆེན་ཧེ་རུ་ཀ་ཡི་གཟུགས། ། ཧེ་རུ་ཀ་སྦྱོར་སྐྱེས་བུ་ཉིད། ། འབད་པ་མེད་པར་སྐྱེས་བུར་འགྱུར། ། གསལ་བར་ནུས་པའི་རྣལ་འབྱོར་པས། ། དེ་ཕྱིར་ཕྱག་རྒྱའི་དངོས་གྲུབ་འགྱུར། ། ཆགས་དང་འཇིག་པ་དག་གིས་ཀྱང་། ། ཐབས་དང་ཤེས་རབ་གནོད་མི་འགྱུར། ། གང་ཕྱིར་ཐབས་ནི་འབྱུང་བ་ཉིད། ། འཇིག་པ་ཤེས་རབ་སྲིད་མཐར་བྱེད། །
དེས་ན་རབ་འཇིག་ཡོད་མ་ཡིན། ། དེ་ཉིད་ལ་ནི་ཆགས་པ་མེད། ། ལ་ལ་འཇིག་པས་འཇིག་པར་འགྱུར། ། འཇིག་པའི་དངོས་མེད་ཟད་པ་མེད། ། བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཇི་ལྟར་སྒྱུ་མ་རྨི་ལམ་དང་། ། ཇི་ལྟར་བར་མའི་སྲིད་ཡིན་པ། །
རྟག་ཏུ་གོམས་པའི་སྦྱོར་བ་ལས། ། དཀྱིལ་འཁོར་ཉིད་ནི་དེ་བཞིན་འདོད། ། ཕྱག་རྒྱ་ཆེན་པོའི་དབང་བསྐུར་བ། ། ཇི་ལྟར་ཤེས་པའི་བདེ་ཆེན་པོ། ། འདི་ནི་དེ་ཡི་བྱིན་བརླབས་ཡིན། ། གཞན་ལས་དཀྱིལ་འཁོར་འབྱུང་བ་མེད། ། བདེ་བ་གནག་ཅིང་བདེ་བ་སེར། ། བདེ་བ་དམར་པོ་བདེ་བ་དཀར། ། བདེ་བ་ལྗང་གུ་བདེ་བ་སྔོ། ། བདེ་བ་རྒྱུ་དང་མི་རྒྱུ་ཀུན། །
བདེ་བ་ཤེས་རབ་བདེ་བ་ཐབས། ། དེ་བཞིན་ཀུན་ཏུ་རུ་སྐྱེས་བདེ། ། བདེ་བ་དངོས་དང་དངོས་མེད་བདེ། ། རྡོ་རྗེ་སེམས་དཔའ་བདེ་བར་བརྗོད། ། རྡོ་རྗེ་སྙིང་པོས་གསོལ་བ། རྫོགས་པའི་རིམ་པའི་རྣལ་འབྱོར་འདི། ། དེ་ཡི་བདེ་བ་བདེ་ཆེན་བརྗོད། ། རྫོགས་པ་བསྒོམ་པ་མེད་པ་སྟེ། ། བསྐྱེད་པ་ཡིས་ནི་ཅི་ཞིག་འཚལ། ། བཅོམ་ལྡན་འདས་ཀྱིས་བཀའ་སྩལ་པ། །
ཨེ་མའོ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉམས། ། ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ། བདེ་བས་འགྲོ་བ་ཁྱབ་པ་ཉིད། ། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་པས། ། བདེ་བ་ཉིད་ཀྱང་དམིགས་མེད་འགྱུར། །
དངོས་ང་དངོས་པོ་མེད་པ་ང་། ། དངོས་པོ་རྟོགས་ཕྱིར་སངས་རྒྱས་ང་། ། གང་ཞིག་ལེ་ལོས་བསྣུན་པ་དང་། ། རྨོངས་པ་གང་གིས་ང་མི་ཤེས། ། རྡོ་རྗེ་བཙུན་མོའི་བྷ་ག་ནི། ། ཨེ་ཡི་རྣམ་པའི་ཆ་བྱད་གཟུགས། ། སངས་རྒྱས་རིན་ཆེན་ཟ་མ་ཏོག ། བདེ་བ་ཅན་དུ་རྟག་ཏུ་བཞུགས། ། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། །
འཇིག་རྟེན་སྟོན་པ་བསྒྲུབ་བྱ་ང་། ། འཇིག་རྟེན་འཇིག་རྟེན་འདས་པ་ང་། ། ལྷན་ཅིག་སྐྱེས་དགའི་རང་བཞིན་ང་། ། མཆོག་མཐའ་དགའ་བྲལ་དང་པོར་ནི། ། མུན་པ་ལ་ནི་མར་མེ་ལྟར། ། དེ་བཞིན་བུས་ཀྱང་ཡིད་ཆེས་ཀྱིས། ། བཙུན་མོའི་བྷ་ག་བདེ་ཆེན་དུ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱེད་བརྒྱད་ཅུར་ལྡན། ། ཁུ་བ་ཞེས་བྱའི་རྣམ་པར་གནས། །
དེ་མེད་པས་ནི་བདེ་མེད་འགྱུར། ། བདེ་བ་མེད་ན་དེ་མེད་འགྱུར། ། ནུས་པ་མེད་ཕྱིར་ལྟོས་དང་བཅས། ། ལྷ་ཡི་རྣལ་འབྱོར་ལས་བདེ་བ། ། དེ་ཕྱིར་སངས་རྒྱས་དངོས་པོ་མིན། ། དེ་ཉིད་དངོས་མེད་ཚུལ་ཡང་མིན། ། ཞལ་ཕྱག་རྣམ་པའི་གཟུགས་ཅན་ཉིད། ། མཆོག་ཏུ་བདེ་བ་གཟུགས་མེད་པ། ། དེ་ཕྱིར་འགྲོ་ཀུན་ལྷན་ཅིག་སྐྱེས། ། རང་བཞིན་ལྷན་ཅིག་སྐྱེས་པར་བརྗོད། །
རྣམ་དག་རྣམ་པའི་སེམས་ཀྱིས་ནི། ། རང་བཞིན་མྱ་ངན་འདས་པ་ཉིད། ། ལྷ་ཡི་རྣམ་པའི་གཟུགས་ཀྱིས་ནི། ། བཞིན་ལག་ཁ་དོག་གནས་པ་ནི། ། སྐྱེས་པ་ཙམ་གྱིས་རྣམ་པར་གནས། ། འོན་ཀྱང་བག་ཆགས་ཕལ་པས་སོ། ། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གིས་དུག་ནི་འབིགས་པར་བྱེད། །
ཇི་ལྟར་རླུང་གིས་ཟིན་པ་ལ། ། མོན་སྲན་ལྡེའུ་ཡི་བཟའ་བ་སྦྱིན། ། བཟློག་པའི་སྨན་ནི་བརྟགས་པ་ཡིས། ། རླུང་གིས་རླུང་ལ་སྣུན་པར་བྱེད། ། རྣམ་རྟོག་ལས་ནི་རྣམ་རྟོག་དང་། ། སྲིད་པ་ཉིད་ཀྱིས་སྲིད་པ་དག ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་དག་གིས་འགུགས་པར་བྱེད། ། དེ་བཞིན་དངོས་པོའི་རྣམ་རྟོག་ཀྱང་། ། རྣམ་པར་ངེས་པས་སྦྱང་བར་བྱ། །
ཇི་ལྟར་འཚེད་པས་ཚིག་པ་ཡང་། ། མེ་ཡིས་ཀྱང་ནི་གདུང་བར་བྱ། ། དེ་བཞིན་འདོད་ཆགས་མེས་ཚིག་པ། ། འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཆགས་པས་འཇིག་རྟེན་འཆིང་འགྱུར་བ། ། འདོད་ཆགས་ཉིད་ཀྱིས་རྣམ་གྲོལ་འགྱུར། །
བཟློག་བའི་བསྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། འབྱུང་བ་ལྔ་ཡི་རང་བཞིན་ལ། ། ཀུན་ཏུ་རུ་ལས་ལྔ་རུ་འགྱུར། ། དགའ་བ་ཆེན་པོ་གཅིག་ཉིད་ལས། ། དབྱེ་བས་ལྔ་རུ་འགྲོ་བར་འགྱུར། ། བོལླ་ཀཀྐོ་ལ་སྦྱོར་བས། ། རེག་པ་སྲ་བའི་བག་ཆགས་ཀྱིས། ། སྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། །
གང་ཕྱིར་བྱང་སེམས་གཤེར་བ་ཉིད། ། གཤེར་བ་ཆུ་ཡི་ཁམས་སུ་བརྗོད། ། ཆུ་ནི་མི་བསྐྱོད་གཟུགས་ཀྱི་ཕྱིར། ། ཞེ་སྡང་འདྲེན་པ་མི་བསྐྱོད་པ། ། གཉིས་ཀྱིས་བསྐྱོད་པའི་སྦྱོར་བ་ལས། ། དྲོད་ནི་རྟག་ཏུ་སྐྱེ་བར་འགྱུར། ། འདོད་ཆགས་དཔག་མེད་རྡོ་རྗེ་ཡིན། ། འདོད་ཆགས་དྲོད་ལས་འབྱུང་བར་འགྱུར། ། ཀཀྐོ་ལར་ནི་གང་ཞིག་སེམས། ། དེ་ནི་རླུང་གི་རང་བཞིན་ཅན། །
ཁྲག་དོག་དོན་ཡོད་གྲུབ་པ་ཡིན། ། དོན་ཡོད་རླུང་ལས་འབྱུང་བ་ཉིད། ། བདེ་བ་འདོད་ཆགས་ཁྲག་ཏུ་འགྱུར། ། དགའ་བ་ནམ་མཁའི་མཚན་ཉིད་དེ། ། ནམ་མཁའ་སེར་སྣ་རྡོ་རྗེར་འགྱུར། ། སེར་སྣ་ནམ་མཁའ་ལས་བྱུང་ཉིད། ། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱིས་རྣམ་པར་མཚོན། ། རིགས་ནི་ལྔ་པོ་དེ་ཉིད་ལས། ། སྟོང་ཕྲག་དུ་མ་སྐྱེས་པ་ཉིད། །
དེ་ཕྱིར་འདི་དག་རང་བཞིན་གཅིག ། བདེ་ཆེན་མཆོག་ཏུ་རྟག་པ་ཉིད། ། འདོད་ཆགས་ལ་སོགས་སེམས་ལྔ་ཡི། ། དབྱེ་བས་ལྔ་རུ་འགྲོ་བར་འགྱུར། ། གངྒཱའི་ཀླུང་ནི་བཅུ་ཡི་བྱེ་སྙེད་ཀྱིས། ། རིགས་གཅིག་ལ་ནི་དེ་བཞིན་གཤེགས་པའི་ཚོགས། ། རིགས་ཀྱི་ཚོགས་ལ་རིགས་ནི་དུ་མ་རྣམས། ། དེ་རྣམས་རིགས་ལ་རིགས་ནི་རྣམ་པ་བརྒྱ། ། དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། །
དེ་ལ་རིགས་ལ་གྲངས་མེད་རིགས་རྣམས་ནི། ། མཆོག་ཏུ་དགའ་བའི་རིགས་ལས་བྱུང་བ་རྣམས། ། ཀྱཻ་རྡོ་རྗེ་མཁའ་འགྲོ་མ་དྲ་བའི་སྡོམ་པ་ལས་དངོས་གྲུབ་གཏན་ལ་ཕབ་པ་ཞེས་བྱ་བའི་ལེའུ་སྟེ་གཉིས་པའོ།། །། དེ་ནས་རྡོ་རྗེ་ཅན་གྱི་རྣལ་འབྱོར་མ་རྣམས་ལ་རྒྱུད་ཐམས་ཅད་ཀྱི་གླེང་གཞི་ཞེས་བྱ་བའི་ཐབས་བཀའ་སྩལ་པ། སྡོམ་པ་དང་ནི་དབང་དང་ཡང་། ། དེ་བཞིན་དགོངས་པའི་སྐད་ཉིད་དང་། ། དགའ་དང་སྐད་ཅིག་དབྱེ་བ་དང་། ། གཞན་ཡང་བཟའ་བ་ལ་སོགས་པ། ། དེ་ལ་སྡོམ་པ་བཀའ་སྩལ་པ། ། སངས་རྒྱས་ཀུན་གྱི་སྡོམ་པ་ནི། །
ཨེ་ཝྃ་རྣམ་པར་རབ་ཏུ་གནས། ། ཨེ་ཝྃ་རྣམ་པའི་བདེ་ཆེན་པོ། ། དབང་ལས་ཡང་དག་ཤེས་པར་བྱ། ། དེ་ནས་རྣལ་འབྱོར་མ་རྣམས་ཀྱིས་བཅོམ་ལྡན་འདས་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ། ། བཅོམ་ལྡན་སྟོན་པ་འགྲོ་བའི་བླ། ། མཁའ་འགྲོ་མ་ཡི་སྡོམ་པ་ཉིད། ། ཨེ་ཝྃ་རྣམ་པས་ཅི་ཞེས་བརྗོད། ། རིམ་པ་ཇི་བཞིན་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ཨེ་ཡི་ཆ་བྱད་བཟང་པོ་གང་། །
དབུས་སུ་ཝྃ་གྱིས་རྣམ་པར་བརྒྱན། ། བདེ་བ་ཐམས་ཅད་ཀྱི་ནི་གནས། ། སངས་རྒྱས་རིན་ཆེན་ཟ་མ་ཏོག ། སྐད་ཅིག་དབྱེ་བས་ཕྱེ་བ་ཉིད། ། དགའ་བ་དེ་ལས་སྐྱེ་བར་འགྱུར། ། སྐད་ཅིག་ཤེས་ནས་བདེ་ཤེས་པ། ། ཨེ་ཝྃ་རྣམ་པར་རབ་ཏུ་གནས། ། སྣ་ཚོགས་དང་ནི་རྣམ་སྨིན་དང་། ། རྣམ་ཉེད་དེ་བཞིན་མཚན་ཉིད་བྲལ། ། སྐད་ཅིག་བཞི་ནི་རབ་ཤེས་པ། །
དེ་ལྟར་རྣལ་འབྱོར་པས་ཤེས་འགྱུར། ། འཁྱུད་དང་འོ་བྱེད་ལ་སོགས་པ། ། སྣ་ཚོགས་རྣམ་པ་སྣ་ཚོགས་བཤད། ། རྣམ་པར་སྨིན་པ་དེ་ལས་བཟློག ། བདེ་བའི་ཡེ་ཤེས་ཟ་བ་ཉིད། ། བདག་གིས་བདེ་བ་བཟོས་པ་ཡི། ། གྲོས་ནི་རྣམ་པར་ཉེད་པར་བརྗོད། ། མཚན་ཉིད་བྲལ་བ་གསུམ་ལས་གཞན། ། ཆགས་དང་ཆགས་བྲལ་རྣམ་པར་སྤངས། ། སྣ་ཚོགས་དང་པོའི་དགའ་བ་ཉིད། །
རྣམ་སྨིན་ལ་ནི་མཆོག་དགའ་ཉིད། ། རྣམ་ཉེད་དགའ་བྲལ་དགའ་བ་ཉིད། ། མཚན་བྲལ་ལྷན་ཅིག་སྐྱེས་དགའ་ཉིད། ། སློབ་དཔོན་གསང་བ་ཤེས་རབ་དང་། ། བཞི་པ་དེ་ཡང་དེ་བཞིན་ནོ། ། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཞེས་བྱ། ། དགོད་པ་དག་པ་སློབ་དཔོན་ཉིད། ། ལྟ་བ་གསང་བ་དེ་བཞིན་ནོ། ། ལག་བཅངས་ལས་ནི་ཤེས་རབ་ཉིད། །
གཉིས་གཉིས་འཁྱུད་པ་དེ་ཡང་ཉིད། ། སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་རུ་བཤད། ། གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། །

རྡོ་རྗེ་དྲིལ་བུ་མཉམ་སྦྱོར་བས། ། སློབ་དཔོན་དབང་དུ་རབ་ཏུ་བརྗོད། ། ཤིན་ཏུ་བཞིན་བཟང་མིག་ཡངས་མ། ། གཟུགས་དང་ལང་ཚོས་རྣམ་པར་བརྒྱན། ། མཐེ་བོང་སྲིན་ལག་དག་གིས་ནི། ། སློབ་མའི་ཁ་རུ་ལྟུང་བར་བྱ། ༼།དེ་ཉིད་དུ་ནི་མཉམ་པའི་རོ། ། སློབ་མའི་སྤྱོད་ཡུལ་དག་ཏུ་བྱ།༽་་་་་ བསྒྱུར་ཁ་ཤས་ལ་མེད། ། སྟོན་པས་ཤེས་རབ་རབ་ཏུ་མཆོད། ། རྗེད་པར་བྱས་ནས་གཏད་པར་བྱ། །
སྟོན་པས་སྨྲས་པ་སེམས་དཔའ་ཆེ། ། ཕྱག་རྒྱ་བདེ་བ་ལྡན་པ་ཁྱེར། ། ཕྲག་དོག་ཁྲོ་བ་རྣམ་སྤངས་པའི། ། སློབ་མ་ཆེར་གྱུར་ཤེས་ནས་ནི། ། སྟོན་པས་དེ་ལ་གནང་བ་སྦྱིན། ། ཀུན་ཏུ་རུ་གྱིས་རྡོ་རྗེ་འཛིན། ། ཇི་ལྟར་དབང་བསྐུར་གསོལ་བཏབ་པའི། ། སློབ་མའི་བྱ་བ་བཤད་པར་བྱ། ། བླ་མ་ཕྱག་རྒྱ་ལྡན་མཐོང་ནས། ། བསྟོད་དང་མཆོད་པ་ཇི་བཞིན་བྱ། །
བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་རྣལ་འབྱོར་ལས་བྱུང་བ། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ཞིམ་པའི་བཟའ་བ་བཏུང་བ་དག ། བ་ལ་ཆེ་མཆོག་མ་ད་ན། །
བདུག་པ་ལྷ་བཤོས་ཕྲེང་བ་དང་། ། དྲིལ་བུ་རྒྱལ་མཚན་བྱུག་པ་ཡིས། ། འདི་རྣམས་མཆོད་པ་རྣམས་ཀྱིས་ནི། ། སློབ་མས་རྡོ་རྗེ་འཛིན་པ་མཆོད། ། མཆོག་ཏུ་དགའ་བ་ཡང་དག་ཐོབ། ། སྣ་ཚོགས་སྤངས་པའི་སྐད་ཅིག་ལ། ། སྟོན་པས་སྨྲས་པ་སེམས་དཔའ་ཆེ། ། བདེ་བ་ཆེན་པོ་རྣམ་པར་གཟུང་། ། ཇི་སྲིད་བྱང་ཆུབ་བར་དུ་ནི། ། སེམས་ཅན་དོན་གྱིས་རྡོ་རྗེ་འཛིན། །
སློབ་མ་སྙིང་རྗེ་ཅན་མཐོང་ནས། ། རྡོ་རྗེ་ཅན་གྱིས་འདི་སྐད་སྨྲས། ། འདི་ནི་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། ། གཉིས་དང་གཉིས་སུ་མེད་པའི་ཚུལ། ། དངོས་དང་དངོས་མེད་བདག་ཉིད་གཙོ། ། བརྟན་དང་གཡོ་བ་ཁྱབ་ནས་གནས། ། སྒྱུ་མའི་གཟུགས་ཅན་ཉིད་དུ་འདོད། ། དཀྱིལ་འཁོར་འཁོར་ལོའི་ཐབས་ཀྱིས་ནི། ། རྟག་ཏུ་ངེས་པར་འགྲོ་བར་འགྱུར། །
དེ་ནས་རྡོ་རྗེ་སྙིང་པོས་རྣལ་འབྱོར་མ་རྣམས་ལ་བཟོད་པར་གསོལ་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། དཀྱིལ་འཁོར་འཁོར་ལོ་ཅི་ཞེས་བརྗོད། ། སངས་རྒྱས་ཀུན་བདག་གྲོང་ཁྱེར་ལ། ། བཅོམ་ལྡན་བདག་ནི་འཁྲུལ་གྱུར་པས། ། རིམ་པ་ཇི་ལྟར་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། དཀྱིལ་ནི་སྙིང་པོ་ཞེས་བརྗོད་དེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། །
འདུས་པ་དཀྱིལ་འཁོར་ཉིད་དུ་བརྗོད། ། འཁོར་ལོ་ཞེས་བྱ་ནམ་མཁའི་ཁམས། ། ཡུལ་ལ་སོགས་པ་རྣམ་པར་སྦྱང་། ། བོལླ་ཀཀྐོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། རྡོ་རྗེ་སྙིང་པོས་གསོལ་བ། སྡོམ་པ་ཞེས་བྱ་གང་གིས་དང་། ། དམ་ཚིག་གང་གིས་གནས་པར་བགྱི། ། བཅོམ་ལྡན་འདས་ཀྱིས་བཀའ་སྩལ་པ། ། ཁྱོད་ཀྱིས་སྲོག་ཆགས་བསད་པ་དང་། །
བརྫུན་གྱི་ཚིག་ཀྱང་སྨྲ་བ་དང་། ། ཁྱོད་ཀྱིས་མ་བྱིན་པར་ཡང་ལོང་། ། ཕ་རོལ་བུད་མེད་བསྟེན་པར་གྱིས། ། སེམས་གཅིག་སྲོག་ཆགས་གསོད་པ་ཉིད། ། གང་ཕྱིར་སྲོག་ནི་སེམས་སུ་བརྗོད། ། འཇིག་རྟེན་བསྒྲལ་བ་ཞེས་བྱ་བ། ། བརྫུན་གྱི་ཚིག་ཏུ་རབ་ཏུ་བསྒྲགས། ། བཙུན་མོའི་ཁུ་བ་མ་བྱིན་པར། ། གཞན་གྱི་བུད་མེད་རང་མཚུངས་མཛེས། ། དེ་ནས་རྣལ་འབྱོར་མ་ཐམས་ཅད་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ཡུལ་དེ་རྣམས་ཀྱང་ཅི་ལགས། དབང་པོ་རྣམས་ནི་གང་ལགས། སྐྱེ་མཆེད་ནི་ཅི་ལགས། ཕུང་པོ་རྣམས་ནི་གང་ལགས། ཁམས་རྣམས་དེ་ཡང་ཅི་ལགས། འདི་རྣམས་ཀྱི་རང་བཞིན་ནི་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། ཡུལ་དྲུག་ནི། གཟུགས་སྒྲ་དེ་བཞིན་དྲི་དང་ནི། ། རོ་དང་དེ་བཞིན་རེག་བྱ་དང་། །
ཆོས་ཀྱི་ཁམས་ཀྱི་རང་བཞིན་ཉིད། ། འདི་རྣམས་ཡུལ་ནི་དྲུག་ཏུ་བརྗོད། ། དབང་པོ་རྣམས་ནི་དྲུག་སྟེ། མིག་དང་རྣ་བ་སྣ་དང་ནི། ། ལྕེ་དང་ལུས་དང་དེ་བཞིན་ཡིད། ། འདི་རྣམས་དབང་པོ་དྲུག་པོ་ནི། ། གཏི་མུག་རྡོ་རྗེ་ལ་སོགས་ལྡན། ། ཡུལ་དང་ཡུལ་ཅན་དག་གིས་ནི། ། སྐྱེ་མཆེད་བཅུ་གཉིས་དག་ཏུ་འགྱུར། ། ཕུང་པོ་ལྔ་ནི་གཟུགས་ལ་སོགས། །
མཐར་ནི་རྣམ་ཤེས་སྙིང་རྗེ་ཆེ། ། དབང་པོ་དང་ནི་ཡུལ་ཉིད་དང་། ། དབང་པོའི་རྣམ་པར་ཤེས་པ་ཉིད། ། རྣལ་འབྱོར་མ་རྣམས་གོ་བྱའི་ཕྱིར། ། ཁམས་ནི་བཅོ་བརྒྱད་རྣམས་སུ་བཤད། ། རང་བཞིན་གདོད་ནས་མ་སྐྱེས་པ། ། བརྫུན་མིན་བདེན་མིན་དེ་བཞིན་དུ། ། ཐམས་ཅད་ཆུ་ཡི་ཟླ་བ་ལྟར། ། འདོད་པས་རྣལ་འབྱོར་མས་ཤེས་གྱིས། ། འདི་ལྟར་སྟེ།
གཙུབ་ཤིང་དང་གཙུབ་སྟན་དང་སྐྱེས་བུའི་ལག་པའི་རྩོལ་བ་ལས་གློ་བུར་དུ་མེ་སྐྱེ་བར་འགྱུར་རོ། ། མེ་འདི་ནི་གཙུབ་ཤིང་ལ་ཡང་མི་གནས། གཙུབ་སྟན་ལ་ཡང་མི་གནས། སྐྱེས་བུའི་ལག་པ་དག་ལ་ཡང་མ་ཡིན་ཏེ། རྣམ་པ་ཐམས་ཅད་དུ་ཡོངས་སུ་བཙལ་ན་གཅིག་ནའང་ཡོད་པ་མ་ཡིན་པས་མེ་དེ་ཡང་བདེན་པ་ཡང་མ་ཡིན་ཞིང་བརྫུན་པ་ཡང་མ་ཡིན་ནོ། ། དེ་ལྟར་ཆོས་ཐམས་ཅད་རྣལ་འབྱོར་མས་ཡིད་ལ་གྱིས་ཤིག དེ་ནས་རྣལ་འབྱོར་མ་བདག་མེད་མ་ལ་སོགས་པ་རྡོ་རྗེ་མཁའ་འགྲོ་མ་ཐམས་ཅད་ཀྱིས་བདུད་རྩི་ལྔ་ཐོགས་ཤིང་དམ་ཚིག་གི་རྫས་ཐོགས་པས་བཅོམ་ལྡན་འདས་རྡོ་རྗེ་སེམས་དཔའ་ལ་མཆོད་པར་བྱེད། ཀུན་ཏུ་རུའི་སྦྱོར་བས་རྗེས་སུ་ཆགས་པར་བྱེད། བདུད་རྩི་ལྔའི་རོ་ཡང་འཐུང་བར་བྱེད་དོ། ། དེ་ནས་བཅོམ་ལྡན་འདས་དགྱེས་ནས་རང་བྱིན་གྱིས་བརླབས་པ་བསྟན་པ།
ཀྱེ་ཀྱེ་རྡོ་རྗེ་མཁའ་འགྲོ་མ། ། སངས་རྒྱས་ཀུན་གྱིས་ཕྱག་མཛད་པའི། ། དེ་ཉིད་བདག་གིས་གསང་མཛད་པ། ། རྡོ་རྗེ་མཆོད་པའི་བྱིན་བརླབས་ཀྱིས། ། བཤད་ཀྱིས་འདོད་པས་རབ་ཏུ་ཉོན། ། ལྷ་མོ་ཐམས་ཅད་དགའ་བར་འགྱུར། ། རངས་པར་གྱུར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་ག་ལ་བ་དེར་ཐལ་མོ་སྦྱར་བ་བཏུད་ནས་བཅོམ་ལྡན་འདས་ཀྱི་གསུང་ཉན་ཏོ། ། བཅོམ་ལྡན་འདས་ཀྱིས་བཀའ་སྩལ་པ། ། བཟའ་བཏུང་ཇི་ལྟར་རྙེད་པ་དང་། །
བགྲོད་དང་བགྲོད་མིན་མི་སྤང་ཞིང་། ། ཁྲུས་དང་གཙང་སྦྲ་མི་བྱ་སྟེ། ། གྲོང་གི་ཆོས་ནི་རབ་ཏུ་སྤངས། ། བློ་ལྡན་སྔགས་ཉིད་མི་བཟླ་ཞིང་། ། བསམ་གཏན་ཉིད་ནི་དམིགས་མི་བྱ། ། གཉིད་ནི་སྤང་བར་མི་བྱ་སྟེ། ། དབང་པོ་རྣམས་ནི་མི་དགག་གོ ། བ་ལ་ཐམས་ཅད་བཟའ་བར་བྱ། ། ཁ་དོག་ལྔ་ལ་མཉམ་པར་སྤྱད། ། དོགས་པ་མེད་པའི་སེམས་ཀྱིས་ནི། །
བཙུན་མོ་ཐམས་ཅད་དགའ་བར་བྱ། ། མཛའ་བོ་སྡུག་པར་མི་བྱ་ཞིང་། ། རེ་བཞིན་གདུག་ལ་ཞེ་སྡང་ཉིད། ། རྡོ་ཤིང་འཇིམ་པའི་བདག་ཉིད་ཀྱི། ། ལྷ་འདི་རྣམས་ལ་ཕྱག་མི་བྱ། ། གཡུང་མོ་གདོལ་པ་ཀོ་ལྤགས་མཁན། ། ཕྱག་དར་མཁན་སོགས་རེག་རིང་དང་། ། བྲམ་ཟེ་རྒྱལ་རིགས་རྗེའུ་དམངས་རྣམས། ། བདག་གི་ལུས་ལྟར་རེག་པ་ཉིད། ། བདུད་རྩི་ལྔ་དང་བུ་རམ་ཆང་། །
དུག་དང་ནིམ་པ་བུ་བཙས་སྐྱེས། ། སྐྱུར་དང་མངར་དང་བསྐ་ལ་སོགས། ། ཁ་བ་ལན་ཚྭ་ཚ་བ་དང་། ། དྲི་ང་དྲི་ཞིམ་མཆིལ་སྣབས་རྣམས། ། བྱང་ཆུབ་སེམས་བསྲེས་རབ་ཏུ་བཟའ། ། གཉིས་མེད་ཡེ་ཤེས་སེམས་ཀྱིས་ནི། ། མི་བཟའ་ཅུང་ཟད་ཡོད་མ་ཡིན། ། རང་བྱུང་མེ་ཏོག་རྙེད་ནས་ནི། ། པདྨའི་སྣོད་དུ་བཞག་པ་དང་། ། ལུད་པ་དང་ནི་སྣབས་དག་གིས། །
བསྲེས་ནས་བརྟུལ་ཞུགས་ཅན་གྱིས་བཏུང་། ། སྨད་གཡོགས་ཁ་དོག་སྣ་ཚོགས་དང་། ། རོ་བསྲེགས་ཐལ་བས་དེ་བཞིན་བརྒྱན། ། མེ་ཏོག་རབ་སོང་གནས་རྙེད་པས། མགོ་སྐྱེས་ལེགས་པར་བཅིང་བར་བྱ། ། དེ་ནས་རྡོ་རྗེ་སྙིང་པོས་གསོལ་བ། ཐམས་ཅད་ཡུལ་གྱི་རྣམ་དག་པ། ། བཅོམ་ལྡན་འདས་ཀྱིས་སྔར་གསུངས་པ། ། ངེས་པར་དབང་པོ་དྲུག་གིས་གྲངས། ། རྣམ་པར་དག་པར་མ་མཛད་པ། །
བཅོམ་ལྡན་འདས་ཀྱིས་བཀའ་སྩལ་པ། ། མིག་ལ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་མ་ཞེས་བཤད། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། ། དབང་པོ་རྣམས་ནི་དག་བྱའི་ཕྱིར། ། འདིས་ནི་གོ་ཆ་སེམས་དཔའ་ཆེ། ། རྡོ་རྗེ་སྙིང་པོས་གསོལ་བ།
དགོངས་པའི་སྐད་ནི་ཅི་ཞེས་བགྱི། ༼།བཅོམ་ལྡན་འདས་ཀྱིས་ངེས་པར་གསུངས།༽་་་་་ བསྒྱུར་ཁ་ཤས་ལ་མེད། ། རྣལ་འབྱོར་མ་ཡི་དམ་ཚིག་ཆེ། ། ཉན་ཐོས་ལ་སོགས་མི་ཤེས་པ། ། དགོད་དང་ལྟ་བ་དག་གིས་དང་། ། འཁྱུད་དང་དེ་བཞིན་གཉིས་གཉིས་ཀྱི། ། རྒྱུད་ཀྱང་རྣམ་པ་བཞི་རྣམས་ཀྱིས། ། དགོངས་པའི་སྐད་ནི་མ་བསྒྲགས་པ། ། བཅོམ་ལྡན་ངེས་པར་གསུང་དུ་གསོལ། །
དགོངས་པ་སྐད་ནི་སྐད་ཆེན་པོ། ། དམ་ཚིག་བརྡ་ནི་རྒྱས་པ་རུ། ། རྡོ་རྗེ་སྙིང་པོ་ངས་བཤད་ཀྱིས། ། ཁྱོད་ནི་རྩེ་གཅིག་སེམས་ཀྱིས་ཉོན། ། མ་ད་ན་ཆང་བ་ལ་ཤ། ། འདུ་བ་མ་ལ་ཡ་ཛར་བརྗོད། ། འགྲོ་བ་ཁེ་ཊ་རོ་ནི་ཤྲཱ་པ། ། རུས་པའི་རྒྱན་ནི་ནི་རྃ་ཤུ། ། འོང་བ་ཕཻཾ་ཁ་ཎ་རུ་བརྗོད། ། ཅང་ཏེའུ་ཀྲྀ་པཱི་ཊ་རུ་བརྗོད། །
སྐལ་མེད་དུ་ངྷུ་རྃ་ཞེས་བརྗོད། ། སྐལ་ལྡན་ཀཱ་ལིཉྫ་རྃ་བརྗོད། ། རེག་མིན་ཌིཎ་ཌི་མ་ཞེས་བརྗོད། ། ཐོད་པ་པདྨ་བྷ་ཛ་ནྃ། ། བཟའ་བ་ཏྲྀཔྟི་ཀ་ཞེས་བྱ། ། ཚོད་མ་མཱ་ལ་ཏཱན་ངྷ་ནྃ། ། བཤང་བ་ཙ་ཏུཿས་མྃ་བརྗོད། ། གཅི་བ་ཀསྟུ་རི་ཞེས་བརྗོད། ། རང་བྱུང་སིཧླར་ཤེས་པར་བྱ། ། ཁུ་བ་ཀརྤུ་ར་ཞེས་བརྗོད། །
ཤ་ཆེན་ཤཱ་ལི་ཛྃ་ཞེས་བརྗོད། ། དབང་པོ་གཉིས་སྦྱོར་ཀུན་ཏུ་རུ། ། རྡོ་རྗེ་བོ་ལ་ཞེས་བརྗོད་དེ། ། པདྨ་ཀཀྐོ་ལ་ཞེས་ཟེར། ། ཁ་དོག་དབྱེ་བས་ཕྱེ་བ་ལ། ། རིགས་ནི་རྣམ་པ་ལྔ་རུ་བཤད། ། འདི་ནི་གསང་བའི་སྐད་ཡིན་ནོ། ། ཕྱག་རྒྱ་ལྔ་ནི་བསྡུས་པ་ཉིད། ། གཡུང་མོ་རྡོ་རྗེའི་རིགས་སུ་བཤད། ། གར་མ་དེ་བཞིན་པདྨའི་རིགས། །
རང་འཚེད་མ་ནི་རིན་ཆེན་རིགས། ། སྐྱེ་གཉིས་དེ་བཞིན་གཤེགས་པར་བརྗོད། ། ཚོས་མ་ལས་ཀྱི་རིགས་ཉིད་དེ། ། ཕྱག་རྒྱ་འདི་རྣམས་དངོས་གྲུབ་སྦྱིན། ། འདི་རྣམས་ཁུ་བ་རྡོ་རྗེར་འགྱུར། ། བརྟུལ་ཞུགས་ཅན་གྱིས་མཆོད་ནས་བཏུང་། ། རྡོ་རྗེ་སྙིང་པོ་སེམས་དཔའ་ཆེ། ། གསང་བའི་སྐད་ནི་མཚར་ཆེ་བ། ། ང་ཡིས་ཁྱོད་ལ་གང་བཤད་པ། ། དེ་རྣམས་ཐམས་ཅད་གུས་པས་ཟུངས། །
ཀྱཻ་རྡོ་རྗེ་འདིར་དབང་བསྐུར་གང་། ། གསང་བའི་སྐད་ཀྱིས་མི་སྨྲ་བ། ། དེ་ཡི་དམ་ཚིག་ཉམས་པར་ནི། ། འགྱུར་བར་འདི་ལ་ཐེ་ཚོམ་མེད། ། འཚེ་བ་དང་ནི་རྐུན་མ་དང་། ། གདོན་དང་རིམས་དང་དུག་གིས་ཀྱང་། ། གལ་ཏེ་སངས་རྒྱས་གསང་བའི་སྐད། ། མི་གསུང་ན་ཡང་འགྲོངས་པར་འགྱུར། ། རང་གི་དམ་ཚིག་རིགས་རྙེད་ནས། ། གལ་ཏེ་ཚིག་འདི་མི་སྨྲ་ན། །
གནས་བཞི་ལས་སྐྱེས་རྣལ་འབྱོར་མ། ། དེ་ཡི་ཚེ་ན་ཁྲོ་བར་བྱེད། ། ཀྱཻའི་རྡོ་རྗེ་མཁའ་འགྲོ་མ་དྲ་བའི་སྡོམ་པ་ལས་རྒྱུད་ཐམས་ཅད་ཀྱི་གླེང་གཞི་དང་གསང་བའི་སྐད་ཅེས་བྱ་བའི་ལེའུ་སྟེ་གསུམ་པའོ།། །། དེ་ནས་རྡོ་རྗེ་སྙིང་པོ་ལ་སོགས་པའི་རྡོ་རྗེ་མཁའ་འགྲོ་མ་ཐམས་ཅད་ཐེ་ཚོམ་དུ་གྱུར། ཡིད་གཉིས་སུ་གྱུར་ཏེ། བཅོམ་ལྡན་འདས་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ། ། བཅོམ་ལྡན་ཐེ་ཚོམ་བསལ་དུ་གསོལ། ། སྤྱོད་པའི་ལེའུ་ལས་གང་བཤད་པ། ། གླུ་དང་གར་ནི་དངོས་གྲུབ་སྦྱིན། ། དེ་ལ་བདག་ནི་ཐེ་ཚོམ་མཆིས། །
གླུ་ནི་ཅི་ལགས་གར་ཀྱང་ཅི། ། ལྷ་ཡི་ལེའུ་ལས་གང་གསུངས་པ། ། ཞེ་སྡང་ལ་སོགས་ཕྱག་རྒྱ་རྣམས། ། དེ་ལ་བདག་ནི་ཐེ་ཚོམ་མཆིས། ། གང་གི་ཕྱག་རྒྱ་ཕྱག་རྒྱ་ཅི། ། སྔགས་བཏུ་བ་ལས་གང་གསུངས་པ། ། བདག་མེད་ལ་སོགས་ས་བོན་ཉིད། ། དེ་ལ་བདག་ནི་འཁྲུལ་བར་གྱུར། ། གང་གི་ས་བོན་ས་བོན་གང་། ། རིགས་ཀྱི་ལེའུ་ལས་གང་བཤད་པ། །
བཅུ་དྲུག་གཉིས་ཀྱི་བདག་ཉིད་རྩ། ། བཅོམ་ལྡན་བདག་ནི་འཁྲུལ་གྱུར་པས། ། དེ་རྣམས་རྣམ་དག་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། ཀོལླ་ཨི་རི་ཊཋི་ཨ་བོ་ལཱ། མུམྨུ་ཎི་རེ་ཀཀྐོ་ལཱ། གྷ་ཎེ་ཀྲི་པི་ཊ་ཧོ་བཛྫ་ཨི། ཀ་རུ་ཎི་ཀི་ཨ་ཨི་ཎ་རོ་ལཱ། ཏ་ཧིཾ་བ་ལ་ཁཛྫ་ཨི། ག་ཌྷེཾ་མ་ཨ་ཎཱ་པིཛྫ་ཨ་ཨི།
ཧ་ལེ་ཀཱ་ལཱིཉྫ་ར་པ་ཎི་ཨ་ཨི། དུནྡུ་ར་བཱཛྫི་ཨ་ཨི། ཙ་ཨུ་ས་མ་ཀཙྪུ་ར་སིཧླཱ་ཀཔྤུ་ར་ལཱ་ཨི་ཨ་ཨི། མཱ་ལ་ཨིནྡྷ་ཎ་སཱ་ལིཉྫ་ཏ་ཧིཾ་བྷ་རུ་ཁ་ཨི་ཨ་ཨི། ཕཻཾ་ཁ་ཎ་ཁེ་ཊ་ཀ་རནྟེ་ཤུདྡྷཱ་ཤུདྡྷཱ་ན་མུ་ཎི་ཨ་ཨི། ནི་རཾ་ཤུ་ཨྃ་གེ་ཙ་ཌཱ་ཝི་ཏ་ཧིཾ་ཛ་ས་རཱ་ཝ་པ་ཎི་ཨ་ཨི། མ་ལ་ཨ་ཛེ་ཀུནྡུ་རུ་བཱ་ཊ་ཨི། ཌིཎྜི་མ་ཏ་ཧིཎྞ་བཛྫི་ཨ་ཨི། དྲན་པ་མི་འཕྲོག་རྣལ་འབྱོར་པས། ། ཧེ་རུ་ཀ་ཡི་གཟུགས་ཀྱིས་གར། །
ཆགས་བྲལ་མི་གོམས་སེམས་ཀྱིས་ནི། ། འདོད་ཆགས་སེམས་ཀྱིས་བསྒོམས་པ་ཉིད། ། རྡོ་རྗེ་ཆོས་དང་སངས་རྒྱས་དང་། ། རྣལ་འབྱོར་མ་དང་མ་མོ་ཡིས། ། གླུ་དང་གར་ནི་འདི་དག་གིས། ། ལེགས་པར་གླུ་བླང་གར་ཀྱང་བྱ། ། འདི་ཉིད་ཀྱིས་ནི་ཚོགས་བསྲུང་ཞིང་། ། དེ་བཞིན་བདག་ཀྱང་བསྲུང་བ་ཉིད། ། འདིས་ནི་འཇིག་རྟེན་དབང་དུ་བྱེད། ། འདིས་ནི་སྔགས་ཀྱི་བཟླས་པ་ཉིད། །
གང་དུ་གུས་པས་གླུ་ལེན་དང་། ། གང་དུ་གུས་བཅས་གར་བྱེད་པ། ། ཚོགས་ཀྱི་བདག་པོས་སྔར་བྱས་ནས། ། དེ་ལ་དྲི་ནི་མཚོན་པར་བྱ། ། སྒོག་པའི་དྲི་ནི་དང་པོ་ཉིད། ། དེ་ནས་ཡང་ནི་བྱ་རྒོད་དྲི། ། ག་པུར་མ་ལ་ཡ་ཛྃ་ཉིད། ། ངང་པ་དང་ནི་བུང་བའི་སྒྲ། ། གླུ་ཡི་མཐའ་ནས་མཉན་པར་བྱ། ། བ་ལང་ཚེ་ཡི་སྒྲ་ཡང་ནི།
ཕྱི་རོལ་ཚལ་དུ་མཚོན་བྱ་དང་། ། གླུ་ཡི་བྱིན་རླབས་མཚན་ཉིད་དོ། ། ཕྱག་རྒྱ་རྟགས་དང་མཚན་མ་སྟེ། ། འདིས་ནི་རིགས་ནི་མཚོན་པར་བྱ། ། རིགས་འཆོལ་བསྒོམ་པའི་སྦྱོར་བ་ལས། ། དངོས་གྲུབ་མེད་ཅིང་སྒྲུབ་པོའང་མེད། ། ཞེ་སྡང་ཕྱག་རྒྱས་བདག་མེད་མ། ། གཏི་མུག་ཕྱག་རྒྱས་རྡོ་རྗེ་མ། ། སེར་སྣའི་ཕྱག་རྒྱས་དཀར་མོ་ཉིད། ། ཆགས་པས་ཆུ་མ་ཕྱག་རྒྱས་གདབ། །
ཕྲག་དོག་ཕྱག་རྒྱས་མཁའ་འགྲོ་མ། ། ཞེ་སྡང་ཕྱག་རྒྱས་པུཀྐ་སཱི། ། གཏི་མུག་ཕྱག་རྒྱས་རི་ཁྲོད་མ། ། སེར་སྣའི་ཕྱག་རྒྱས་གདོལ་བ་མོ། ། འདོད་ཆགས་ཕྱག་རྒྱས་གཡུང་མོ་ཉིད། ། ཡང་ན་དཀར་མོ་ཞེ་སྡང་ལས། ། གཏི་མུག་ཕྱག་རྒྱས་ཆོམ་རྐུན་མ། ། སེར་སྣའི་ཕྱག་རྒྱས་རོ་ལངས་མ། ། འདོད་ཆགས་ཕྱག་རྒྱས་གྷསྨ་རཱི། ། གཏི་མུག་ཕྱག་རྒྱས་ས་སྤྱོད་མ། །
འདོད་ཆགས་ཕྱག་རྒྱས་མཁའ་སྤྱོད་མ། ། འདོད་པས་ཕྱག་རྒྱར་ཤེས་པར་བྱ། ། ཨཱ་ལི་དང་པོ་བདག་མེད་མ། ། ཨཱ་ལི་གཉིས་པ་རྡོ་རྗེ་མ། ། ཨཱ་ལི་གསུམ་པ་དཀར་མོ་ཉིད། ། བཞི་པ་ཆུ་ཡི་རྣལ་འབྱོར་མ། ། ལྔ་པ་རྡོ་རྗེ་མཁའ་འགྲོ་མ། ། དྲུག་པ་པུཀྐ་སཱི་ཞེས་བརྗོད། ། བདུན་པ་ཉིད་ནི་རི་ཁྲོད་མ། ། བརྒྱད་པ་སྨེ་ཤ་ཅན་དུ་བརྗོད། །
དགུ་པ་ཡང་ནི་གཡུང་མོ་ཉིད། ། ཡང་ནི་ལྔ་གཉིས་དཀར་མོ་ཉིད། ། བཅུ་གཅིག་ཆོམ་རྐུན་མ་ཞེས་བཤད། ། བཅུ་གཉིས་རོ་ལངས་མ་ཞེས་བརྗོད། ། བཅུ་གསུམ་པ་ནི་གྷསྨ་རཱི། ། བཅུ་བཞི་པ་ནི་ས་སྤྱོད་པ། ། བཅོ་ལྔ་པ་ནི་མཁའ་སྤྱོད་མ། ། རྣལ་འབྱོར་མ་ཡི་ས་བོན་ཉིད། ། རིགས་ཀྱི་ལེའུ་ལས་རྩ་རྣམས་གང་། ། བཅུ་དྲུག་གཉིས་ཀྱི་བདག་ཉིད་གསུངས། །
རྩ་ནི་གཉིས་གཉིས་རྣལ་འབྱོར་མ། ། རེ་རེ་རྣམ་པ་གསུམ་དུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བརྗོད། ། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷས་མ་སྤངས། ། ཅིའི་སླད་དུ་ཞེ་ན། དོན་གྱི་བྱ་བ་མི་བྱེད་ཕྱིར། ། བཅོ་ལྔའི་ཆ་ཡི་བདག་ཉིད་ཀྱི། ། ཟླ་བ་བྱང་ཆུབ་སེམས་སུ་འགྱུར། །
བདེ་བ་ཆེན་པོ་ཨཱ་ལིའི་གཟུགས། ། རྣལ་འབྱོར་མ་རྣམས་དེ་ཡི་ཆ། ། རྡོ་རྗེ་སྙིང་པོས་གསོལ་བ། རྣལ་འབྱོར་མ་ཀུན་ལས་བྱུང་བ། ། ལྷན་ཅིག་སྐྱེས་དགའི་རང་བཞིན་ཉིད། ། འགྲིབ་མེད་བཏུང་མཆོག་ནམ་མཁའ་ཉིད། ། ག་པུར་ངེས་པར་ཅིས་མི་སྤང་། ། བཅོམ་ལྡན་འདས་ཀྱིས་བཀའ་སྩལ་པ། ཇི་སྐད་སྨྲས་པ་དེ་བཞིན་ནོ། ། རྡོ་རྗེ་སྙིང་པོས་གསོལ་བ།
ཐབས་གང་གིས་བྱང་ཆུབ་ཀྱི་སེམས་བསྐྱེད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། ། དཀྱིལ་འཁོར་འཁོར་ལོའི་ཐབས་དང་ནི། ། རང་བྱིན་རླབས་པའི་རིམ་པས་ཀྱང་། ། ཀུན་རྫོབ་དོན་དམ་གཟུགས་ཅན་གྱི། ། བྱང་ཆུབ་སེམས་ནི་རབ་ཏུ་བསྐྱེད། ། ཀུན་རྫོབ་ཀུནྡ་ལྟ་བུ་ཉིད། ། དོན་དམ་བདེ་བའི་གཟུགས་ཅན་ནོ། ། བུད་མེད་ཀཀྐོ་ལ་བདེ་བ་ཅན། ། ཨེ་ཝྃ་རྣམ་པའི་རང་བཞིན་དུ། །
བདེ་བ་བསྲུང་བ་ཉིད་ཀྱི་ཕྱིར། ། བདེ་བ་ཅན་ཞེས་རབ་ཏུ་བསྒྲགས། ། སངས་རྒྱས་བྱང་ཆུབ་སེམས་དཔའ་དང་། ། རྡོ་རྗེ་འཛིན་པ་རྣམས་ཀྱི་གནས། ། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། འཁོར་པ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། འཁོར་བ་གཟུགས་དང་སྒྲ་ལ་སོགས། ། འཁོར་བ་ཚོར་བ་ལ་སོགས་པ། །
འཁོར་བ་དབང་པོ་རྣམ་ཉིད་དོ། ། འཁོར་བ་ཞེ་སྡང་ལ་སོགས་པ། ། འདི་རྣམས་ཆོས་ནི་མྱ་ངན་འདས། ། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ནི། ། འཁོར་བ་མྱ་ངན་འདས་པར་འགྱུར། ། བྱང་ཆུབ་སེམས་ནི་མྱ་ངན་འདས། ། ཀུན་རྫོབ་དོན་དམ་ཚུལ་ཅན་ནོ། ། ཤིན་ཏུ་བཞིན་བཟང་མིག་ཡངས་མ། ། གཟུགས་དང་ལང་ཚོས་རྣམ་པར་བརྒྱན། །
སྔོ་བསངས་དལ་མ་རིགས་བཟང་མ། ། སིཧླ་ག་པུར་འབྱུང་བའི་གནས། ། རང་གིས་དབང་བསྐུར་ཀྱཻ་རྡོ་རྗེ། ། སྐྲ་བཟང་སྒྲུབ་པ་པོ་ལ་དགའ། ། དེར་ནི་ཆང་ཡང་བཏུང་བར་བྱ། ། དེ་ནས་རང་ཡང་བཏུང་བ་ཉིད། ། རང་གཞན་དོན་ནི་རབ་བསྒྲུབ་ཕྱིར། ། ཕྱི་ནས་ཕྱག་རྒྱ་རྗེས་ཆགས་བྱ། ། བོ་ལ་ཀཀྐོ་ལ་བཅུག་ནས། ། ཀུན་ཏུ་རུ་བྱེད་བརྟུལ་ཞུགས་ཅན། །
དེར་ནི་སྦྱོར་བ་ལས་བྱུང་བའི། ། ག་པུར་མཁས་པས་མི་སྤང་སྟེ། ། དེ་ནི་ལག་ཏུ་མི་བླང་ཞིང་། ། ཉ་ཕྱིས་དུང་ཆོས་ཉིད་དུ་མིན། ། ངེས་པར་བློ་དང་སྟོབས་ཀྱི་ཕྱིར། ། མི་འཆི་ལྕེ་ཡིས་བླང་བ་ཉིད། ག་པུར་ཉིད་ནི་བདག་མེད་མ། ། བདེ་བ་བདག་མེད་ཚུལ་ཅན་ཉིད། ། དེ་ཡི་བདེ་བ་ཕྱག་རྒྱ་ཆེ། ། ལྟེ་བའི་དཀྱིལ་འཁོར་ཉིད་དུ་གནས། །
དང་པོའི་དབྱངས་ཡིག་རང་བཞིན་ཏེ། ། བློ་ཞེས་སངས་རྒྱས་རྣམས་ཀྱིས་བརྟགས། ། རྫོགས་པའི་རིམ་པའི་རྣལ་འབྱོར་ལས། ། དེ་ཉིད་བཅོམ་ལྡན་ཤེས་རབ་མ། ། དེ་ནི་རིང་མིན་ཐུང་བ་མིན། ། གྲུ་བཞི་མ་ཡིན་ཟླུམ་པོ་མིན། ། དྲི་དང་རོ་དང་མྱང་ལས་འདས། ། ལྷན་ཅིག་སྐྱེས་དགའ་བྱེད་པ་ཅན། ། དེ་ལས་སྐྱེས་པའི་རྣལ་འབྱོར་པས། ། དེ་ཡི་བདེ་བ་ཟ་བ་ཉིད། །
དེ་དང་ལྷན་ཅིག་ཕྱག་རྒྱ་ཆེ། ། བདེ་བ་སྦྱིན་པའི་དངོས་གྲུབ་འགྱུར། ། གཟུགས་སྒྲ་དེ་བཞིན་དྲི་དང་ནི། ། རོ་དང་དེ་བཞིན་རེག་བྱ་ཉིད། ། ཆོས་ཀྱི་དབྱིངས་ཀྱི་རང་བཞིན་ཡང་། ། ཤེས་རབ་ཉིད་ཀྱིས་དཔྱད་པར་བྱ། ། དེ་ཉིད་ལྷན་ཅིག་སྐྱེས་པའི་གཟུགས། ། བདེ་ཆེན་བཟང་པོའི་རྣལ་འབྱོར་མ། ། དེ་ཉིད་དཀྱིལ་འཁོར་འཁོར་ལོ་དང་། ། ཡེ་ཤེས་ལྔ་ཡི་རང་བཞིན་ཅན། །
དེ་ནི་མེ་ལོང་ཡེ་ཤེས་གཟུགས། ། མཉམ་ཉིད་ཡེ་ཤེས་དངོས་པོ་ཅན། ། ཡང་དག་གྱུར་པ་སོ་སོར་རྟོག ། དེ་ཉིད་བྱ་བ་ནན་ཏན་ཏེ། ། ཆོས་དབྱིངས་ཤིན་ཏུ་རྣམ་དག་མ། ། དེ་ཉིད་དཀྱིལ་འཁོར་བདག་པོ་ང་། ། དེ་ཉིད་བདག་མེད་རྣལ་འབྱོར་མའོ། ། ཆོས་ཀྱི་དབྱིངས་ཀྱི་རང་བཞིན་ཅན། ། རྡོ་རྗེ་སྙིང་པོས་གསོལ་བ། འཁོར་ལོ་བསྒོམ་པའི་ལམ་དང་ནི། །
ལྷ་རྣམས་ཇི་ལྟར་འབྱུང་བ་ཉིད། ། ཐམས་ཅད་བཅོམ་ལྡན་འདས་གསུངས་ན། ། སྡོམ་པའང་བདག་ལ་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། རྣལ་འབྱོར་མ་ལུས་དབུས་གནས་སུ། ། ཨ་ཡི་རྣམ་པ་སྡོམ་པའི་གནས། ། ཇི་ལྟར་ཕྱི་རོལ་དེ་བཞིན་ནང་། ། སྡོམ་པ་དེ་ཉིད་རབ་ཏུ་ཕྱེ། ། བོ་ལའི་བདེ་བ་ཕྱག་རྒྱ་ཆེ། ། རྡོ་རྗེ་སྐྱེ་མཆེད་ཐབས་ཆེན་ཉིད། །
འདིས་ནི་གསང་བའི་སྙོམས་འཇུག་པས། ། ཕྱི་རོལ་གཉིས་གཉིས་བསྟན་པ་མེད། ། སྐུ་གསུམ་ལུས་ཀྱི་ནང་དུ་ནི། ། འཁོར་ལོའི་གཟུགས་ནི་བརྗོད་པར་བྱ། ། སྐུ་གསུམ་ཡོངས་སུ་ཤེས་པ་ནི། ། བདེ་བ་ཆེན་པོའི་འཁོར་ལོར་བརྗོད། ། ཆོས་དང་ལོངས་སྤྱོད་སྤྲུལ་པ་དང་། ། དེ་བཞིན་དུ་ཡང་བདེ་ཆེན་ཉིད། ། སྐྱེ་གནས་སྙིང་མགྲིན་མགོ་བོར་ཡང་། ། སྐུ་གསུམ་པོ་ནི་རྣམ་པར་གནས། །
མ་ལུས་པ་ཡི་སེམས་ཅན་གྱི། ། སྐྱེ་བ་གང་ལ་བརྗོད་བྱ་བ། ། གང་ཕྱིར་སྤྲུལ་པ་གནས་བརྟན་ཕྱིར། ། དེ་ལས་སྤྲུལ་པའི་སྐུ་ཉིད་ཡིན། ། གང་གིས་སྐྱེད་དང་སྤྲུལ་བྱེད་པའི། ། སྐུ་ནི་སྤྲུལ་པ་ཅན་ཞེས་བརྗོད། ། སེམས་ནི་ཆོས་ཀྱི་རང་བཞིན་ཏེ། ། ཆོས་ཀྱི་སྐུ་ཡང་སྙིང་གར་འགྱུར། ། རོ་རྣམ་དྲུག་གི་གཟུགས་ཅན་གྱི། ། བཟའ་བ་ངེས་པར་ལོངས་སྤྱོད་བརྗོད། །
མགྲིན་པར་ལོངས་སྤྱོད་འཁོར་ལོ་དང་། ། སྤྱི་བོར་བདེ་བ་ཆེན་པོ་གནས། ། ཨེ་ཝྃ་རྣམ་པར་རྒྱུ་མཐུན་ཉིད། ། རྣམ་སྨིན་ཆོས་ཀྱི་འཁོར་ལོ་ལས། ། ལོངས་སྤྱོད་སྐྱེས་བུ་བྱེད་པ་ཉིད། ། བདེ་བའི་འཁོར་ལོ་དྲི་མེད་ཉིད། ། རྒྱུ་མཐུན་སོགས་པས་རབ་ཕྱེ་བའི། ། འབྲས་བུ་རྣམ་པ་བཞི་ཞེས་བརྗོད། ། ལས་ཀྱི་རླུང་གིས་བསྐུལ་བ་ཡིས། ། ལས་ལ་བཅོམ་ལྡན་ཤེས་རབ་སྤྱོད། །
ཇི་ལྟར་བྱས་པ་དེ་བཞིན་སྤྱོད། ། རྒྱུ་མཐུན་ཞེས་ནི་རབ་ཏུ་བསྒྲགས། ། ལས་ཆུང་འབྲས་བུ་ཆེ་བའི་ཕྱིར། ། རྣམ་པར་སྨིན་པ་དེ་ལས་བཟློག ། རྣལ་འབྱོར་དག་ཕྱིར་དྲི་མེད་ཉིད། ། སྐྱེད་པ་སྐྱེས་བུའི་བྱེད་པ་ཉིད། ། གང་ཕྱིར་སྤྲུལ་པ་གནས་བརྟན་ཕྱིར། ། སྤྲུལ་པའི་འཁོར་ལོར་གནས་བརྟན་ཉིད། ། ཆོས་ནི་སྨྲས་པས་འབྱུང་བའི་ཕྱིར། ། ཆོས་ཀྱི་འཁོར་ལོར་ཐམས་ཅད་ཡོད། །
གང་ཕྱིར་མགྲིན་པར་ཀུན་བཀུར་ཕྱིར། ། ལོངས་སྤྱོད་འཁོར་ལོར་ཀུན་བཀུར་ཉིད། ། གང་ཕྱིར་བདེ་ཆེན་མགོར་གནས་པས། ། བདེ་བའི་འཁོར་ལོར་དགེ་འདུན་ཚེ། ། སྡེ་པ་ཞེས་བྱ་སྐུ་རུ་བརྗོད། ། ལྟོ་བ་གནས་སུ་བརྗོད་པར་བྱ། ། སྐྱེ་གནས་འདོད་ཆགས་བྲལ་བར་འགྱུར། ། མངལ་གྱི་ཕྲུ་མ་ཆོས་གོས་ཉིད། ། དེ་བཞིན་མ་ནི་མཁན་པོ་ཉིད། ། མགོ་བོར་ཐལ་མོ་སྦྱར་བ་ཕྱག །
འགྲོ་བའི་བྱ་བ་ཁྲིམས་ཀྱི་གནས། ། སྔགས་ཀྱི་བཟླས་པ་ཨ་དང་ཧྃ། ། སྐྱེ་གནས་འཁོར་ལོའི་རྣམ་པ་ཨ། ། བདེ་ཆེན་གྱི་ཡང་རྣམ་པ་ཧྃ། ། གཅེར་བུ་སྐྲ་དང་ཁ་སྤུ་བྲེགས། ། སྔགས་འདོན་སྐྱེས་པ་དགེ་སློང་ཉིད། ། འདི་དག་རྐྱེན་གྱིས་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཟླ་བ་བཅུ་ཡང་ས་རྣམས་ཡིན། ། སེམས་ཅན་ས་བཅུའི་དབང་ཕྱུག་གོ །
དེ་ནས་རྣལ་འབྱོར་མ་བདག་མེད་མ་ལ་སོགས་པའི་ལྷ་མོ་ཐམས་ཅད་ལ་འདི་ལྟ་སྟེ། སྤྱན་མ་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་དང་། ཁྲོ་གཉེར་ཅན་དང་། ཙུན་དཱ་དང་། པརྞ་རི་ཁྲོད་མ་དང་། འོག་ཞལ་མ་དང་། དེ་དག་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་རྣམས་ཀྱིས་ཚིག་འདི་དག་ཐོས་ནས་མཆོག་ཏུ་ངོ་མཚར་བར་གྱུར་ཅིང་བརྒྱལ་བ་དང་།
སྐྲག་པ་དང་། ས་ལ་འགྱེལ་བ་དང་། འདར་བར་འགྱུར་རོ། ། ཡང་རྡོ་རྗེ་ཅན་གྱིས་ལྷ་མོ་དེ་རྣམས་ཐམས་ཅད་ལ་གཟིགས་ནས། བསླང་བའི་ཕྱིར་ཡང་དག་པར་བསྟོད་པ། ས་དང་ཆུ་རླུང་བྱིན་ཟ་ཡི། ། ལྷ་མོ་སྣོད་ཅན་ཁྱེད་ཉིད་ལ། ། གང་ཞིག་སུས་ཀྱང་མི་ཤེས་པ། ། དེ་ཉིད་ང་ཡིས་སྤྲོ་ཡི་ཉོན། ། བཅོམ་ལྡན་འདས་ཀྱི་གསུང་རྨི་ལམ་ལྟ་བུ་ཉེ་བར་ཐོས་ནས་དེ་རྣམས་ཐམས་ཅད་སྲོག་རྙེད་པར་གྱུར་ཏོ། །
བཅོམ་ལྡན་འདས་ཀྱིས་བཀའ་སྩལ་པ། ། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་ཉིད། ། ལྷ་མོས་གསོལ་བ། བཅོམ་ལྡན་འདས་དེ་དེ་བཞིན་ཏེ། བདེན་ཡང་མ་མཆིས་ཞིང་བརྫུན་ཡང་མ་མཆིས་སོ། ། བཅོམ་ལྡན་འདས་ཀྱིས་བཀའ་སྩལ་པ། ། གང་གིས་མི་ཤེས་འཇིག་རྟེན་པ། ། བཙན་དུག་ཟོས་པས་བརྒྱལ་བར་འགྱུར། །
རྨོངས་སྤངས་དེ་ཉིད་ཡིད་ཀྱིས་ནི། ། དེ་ཡིས་དེ་ཉིད་ཡོངས་སུ་གཅོད། ། དེ་བཞིན་ཞི་བའི་ཐབས་ཤེས་ཤིང་། ། ཀྱཻ་ཡི་རྡོ་རྗེར་ངལ་བསོས་ན། ། མ་རིག་ལ་སོགས་མི་འཛིན་ཅིང་། ། གཏི་མུག་ལ་སོགས་འཆིང་བས་མིན། ། རང་དང་རང་གིས་རྟོགས་པ་ལས། ། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། དམྱལ་བ་ཡི་དྭགས་བྱོལ་སོང་དང་། །
ལྷ་དང་ལྷ་མིན་མི་རྣམས་དང་། ། བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱི་ཡང་། ། བདེ་བ་གང་ཕྱིར་མི་ཤེས་པས། ། རྟག་ཏུ་རང་བཞིན་བདེ་བ་ཅན། ། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་དུ་མེད། ། གདོལ་བ་སྨྱིག་མཁན་ལ་སོགས་པ། །
གསོད་དོན་དོན་དུ་སེམས་པ་པོ། ། དེ་རྣམས་ཀྱཻ་རྡོ་རྗེ་ཤེས་ན། ། འགྲུབ་འགྱུར་འདི་ལ་ཐེ་རྩོམ་མེད། ། བྱིས་པ་མི་ཤེས་པས་བསྒྲིབས་པ། ། འདི་ཡི་འགྲོ་བ་མི་ཤེས་པ། ། འགྲོ་བ་དྲུག་གི་སྲིད་པའི་མཐར། ། གང་ཞིག་རྨོངས་པ་འཁོར་བར་འགྱུར། ། རྡོ་རྗེ་སྙིང་པོ་སྙིང་རྗེ་ཆེ། ། ཀྱཻ་ཡི་རྡོ་རྗེའི་ཐབས་རྙེད་པས། ། གང་ཞིག་ཡུལ་རྣམས་རྣམ་སྦྱོང་བ། །
དེ་ནི་བླ་མེད་རྙེད་པར་འགྱུར། ། རྡོ་རྗེ་སྙིང་པོས་གསོལ་བ། ས་ནི་པུཀྐ་སཱིར་བཤད་པ། ། གང་ཕྱིར་གཏི་མུག་སྲ་བ་ཉིད། ། སྐུ་ནི་རྣམ་སྣང་ཉིད་གསུངས་པ། ། ཇི་ལྟར་མི་བསྐྱོད་ཕྱག་རྒྱ་ལགས། ། བཅོམ་ལྡན་འདས་ཀྱིས་བཀའ་སྩལ་པ། ། སེམས་སྤངས་ནས་ནི་ལུས་ཀྱིས་ནི། ། མཛེས་པ་གཞན་དུ་མི་འགྱུར་རོ། ། དེ་ཕྱིར་རྣམ་པར་སྣང་མཛད་སེམས། །
སྐུ་ལ་ཐུགས་ཀྱི་ཕྱག་རྒྱས་གདབ། ། རྡོ་རྗེ་སྙིང་པོས་གསོལ་བ། ཆུ་ཁམས་རི་ཁྲོད་མར་བཤད་པ། ། མི་བསྐྱོད་ཁུ་བའི་གཟུགས་ཅན་ཉིད། ། གཙོ་བོ་མི་བསྐྱོད་ཕྱག་རྒྱས་ནི། ། རི་ཁྲོད་མ་ལ་ཕྱག་རྒྱར་རིགས། ། བཅོམ་ལྡན་འདས་ཀྱིས་བཀའ་སྩལ་བ། ། ལུས་སྤངས་ནས་ནི་སེམས་ཀྱིས་ནི། ། གནས་པ་གཞན་དུ་མཐོང་མི་འགྱུར། ། དེ་ཕྱིར་སེམས་ནི་གཏི་མུག་འགྱུར། །
ཐུགས་ལ་གཏི་མུག་ཕྱག་རྒྱས་གདབ། ། རྡོ་རྗེ་སྙིང་པོས་གསོལ་པ། མེ་ནི་གདོལ་པ་མོར་བཤད་པ། ། འདོད་ཆགས་ཕྱག་རྒྱས་གདོལ་པ་མོ། ། རིགས་ཏེ་ཕྱག་རྒྱ་གཞན་མིན་ན། ། ཇི་ལྟར་རིན་ཆེན་ཕྱག་རྒྱ་ལགས། ། བཅོམ་ལྡན་འདས་ཀྱིས་བཀའ་སྩལ་པ། ། གང་ཕྱིར་འདོད་ཆགས་ཁྲག་བཤད་པ། ། ཁྲག་ནི་རིན་ཆེན་འབྱུང་ལྡན་ཉིད། ། དྲོད་ནི་ཁྲག་གི་རང་བཞིན་ཕྱིར། །
འདོད་ཆགས་སེར་སྣའི་ཕྱག་རྒྱས་གདབ། ། རྡོ་རྗེ་སྙིང་པོས་གསོལ་པ། གང་ཕྱིར་གཡུང་མོ་རླུང་ཉིད་དེ། ། དོན་ཡོད་རླུང་གི་གཟུགས་ཅན་ཉིད། ། དོན་ཡོད་ཕྱག་རྒྱས་གཡུང་མོ་ལ། ། གཙོ་བོ་ཕྱག་རྒྱར་རིགས་པར་འགྱུར། ། བཅོམ་ལྡན་འདས་ཀྱིས་བཀའ་སྩལ་པ། ། འདོད་ཆགས་མ་གཏོགས་ཕྲག་དོག་ནི། ། གཞན་དུ་འབྱུང་བ་མ་ཡིན་ཏེ། ། དེ་ཕྱིར་འདོད་ཆགས་ཕྱག་རྒྱ་ཡིས། །
མཁས་པས་གཡུང་མོ་ཕྱག་རྒྱས་གདབ། ། གང་ཕྱིར་གཟུགས་ནི་སྲ་བ་ཉིད། ། དཀར་མོ་སྣང་མཛད་གསུངས་པ་ཉིད། ། སྔར་གསུངས་ཉིད་ཀྱི་རིམ་པ་ཡིས། ། སེམས་ཀྱི་བདག་པོས་ཕྱག་རྒྱས་གདབ། ། དེ་ཡི་རིགས་པས་ཆོམ་རྐུན་མ། ། དེ་བཞིན་རོ་ལངས་མ་ཉིད་དང་། ། དེ་ཡི་རིགས་པས་གྷསྨ་རཱི། ། མ་ལོགས་པ་ལས་ཕྱག་རྒྱ་འོ། ། ཀྱཻ་ཡི་རྡོ་རྗེ་རྡོ་རྗེ་འཛིན། །
སྙོམས་འཇུག་གནས་པའི་ལྷ་ཉིད་ལ། ། སེམས་ཅན་དོན་ཕྱིར་གཏོར་མ་ཆེ། ། དེ་ལ་བདག་མེད་མས་ཞུས་པ། ། ཨེ་ཝྃ་རྣམ་པར་བཞུགས་ནས་ནི། ། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུང་ཕྱིར། ། རྡོ་རྗེ་སེམས་དཔས་གཏོར་མ་བསྟན། ། ཨོྃ་ཨིནྡྲ་ཛ་མ་ཛ་ལ་ཛཀྑ། བྷུ་ཏ་བཧྣི་བཱ་ཨུ་རཀྑ་ཙནྡྲ་སུཛྫ་མཱ་ད་པཔྤ་ཏ་ལ་པཱ་ཏཱ་ལེ་ཨཊ་ཋ་སཔྤ་སྭཱ་ཧཱ། ཨི་དཾ་བ་ལིཾ་བྷུཉྫ་ཛི་གྷ་ཕུལླ་དྷུཔྤ་མཱཾ་ས་པིཾ་གྷ།
ཨམྦྷ་སཔྤ་ཀཛྫ་སཱ་དྷ་ཁནྟི་ཁུ་ཎི་བེ་ཌ་གཱ་ད། ཨོྃ་ཨ་ཀཱ་རོ་མུ་ཁཾ་སརྦྦ་དྷརྨྨཱ་ཎཱཾ་ཨཱདྱ་ནུཏྤནྣ་ཏྭཱ་ཏ། ཨོྃ་ཨཱཿཧཱུྃ་ཕཊ྄་སྭཱ་ཧཱ། གལ་ཏེ་འདིའི་གཏོར་མས་འབྱུང་པོ་ཐམས་ཅད་མཆོད་པར་བྱེད་ན་རྣལ་འབྱོར་པ་རྣམས་ལེགས་པར་འགྱུར་ཏེ། དེ་རྣམས་ལ་བདེ་བ་དྲི་མ་མེད་པ་དང་། ལྷ་མོ་རྣམས་དང་། འགྲོ་བ་རབ་ཏུ་འབྱོར་བ་རྣམས་དགའ་བར་འགྱུར་རོ། ། གལ་ཏེ་འདིས་འབྱུང་པོའི་ཚོགས་ཀྱི་ཕྱིར་རྟག་ཏུ་གཏོར་མ་བྱིན་ན་དབང་དང་། མངོན་སྤྱོད་དང་། དགྲའི་སྡེ་འཇིག་པ་དང་།
བསྐྲད་པ་དང་། བསད་པ་དང་། དགུག་པ་དང་། ཞི་བ་དང་། རྒྱས་པར་ཡང་འགྱུར་རོ། ། རྡོ་རྗེ་སྙིང་པོས་གསོལ་བ། ཕྱག་རྒྱ་གང་གིས་མཁའ་སྤྱོད་མ། ། གང་གིས་ཕྱག་རྒྱས་ས་སྤྱོད་མ། ། གཙོ་བོ་བདག་གིས་སྔར་མ་འཚལ། ། བཅོམ་ལྡན་ཇི་ལྟར་ཕྱག་རྒྱ་བགྱི། །
བཅོམ་ལྡན་འདས་ཀྱིས་བཀའ་སྩལ་པ། ། གསང་གསུམ་འཁོར་ལོའི་དབུས་སུ་ནི། ། སྐུ་གསུང་ཐུགས་སུ་ཕྱེ་བ་ལས། ། སྟེང་དང་འོག་དང་དབུས་གནས་པའི། ། འཁོར་ལོའི་དབུས་སུ་རྣམ་པར་གནས། ། ས་སྤྱོད་སྐུ་ཡི་ཕྱག་རྒྱ་ཅན། ། སྟེང་ཞལ་སྐུ་ཡི་རྡོ་རྗེ་མ། ། མཁའ་སྤྱོད་འདོད་ཆགས་ཕྱག་རྒྱ་ཅན། ། འོག་ཞལ་གསུང་གི་རྡོ་རྗེ་མ། ། ཐུགས་ཀྱི་རྡོ་རྗེ་བདག་མེད་མ། །
སེམས་ཅན་བདག་མེད་ཚུལ་ཅན་ཉིད། ། སེམས་ཅན་དབུས་ཀྱི་གནས་སུ་སྟེ། ། དེས་ན་བདག་མེད་མ་དབུས་སྐྱེ། ། རྒྱས་པར་རབ་ཏུ་ཕྱེ་བ་ལས། ། རིགས་ནི་རྣམ་པ་དྲུག་ཏུ་བརྗོད། ། རྣམ་གསུམ་རྣམ་པ་ལྔ་ཉིད་ཀྱང་། ། བཤད་ཀྱིས་རྣལ་འབྱོར་མ་ཉིད་ཉོན། ། མི་བསྐྱོད་རྣམ་སྣང་རིན་ཆེན་འབྱུང་། ། དཔག་མེད་དོན་གྲུབ་རྡོ་རྗེ་སེམས། ། ཞེ་སྡང་གཏི་མུག་སེར་སྣ་དང་། །
འདོད་ཆགས་ཕྲག་དོག་བདེ་བ་དག ། འདིས་ནི་རིམ་པས་བསྒོམ་པ་ཉིད། ། རྡོ་རྗེ་སེམས་དཔའ་སྤངས་ན་ནི། ། ཕྱི་ནས་རིགས་ནི་རྣམ་པ་ལྔ། ། འདོད་ཆགས་ཞེ་སྡང་གཏི་མུག་གིས། ། དེ་རྗེས་རྣམ་པ་གསུམ་དུ་འགྱུར། ། མི་བསྐྱོད་ཞེ་སྡང་གཟུགས་ཅན་གྱི། ། ཐུགས་ཀྱི་བདག་པོ་རིགས་གཅིག་ཉིད། ། ཞེ་སྡང་རྡོ་རྗེའི་བྱིན་རླབས་འདི། ། རིགས་ནི་དྲུག་དང་ལྔ་རུ་བརྗོད། །
ཀྱཻ་རྡོ་རྗེ་ལས་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་ཞེས་བྱ་བའི་ལེའུ་སྟེ་བཞི་པའོ།། །། ༼དེ་ནས་རྒྱལ་པོ་རྡོ་རྗེ་འཛིན། ། གཙོ་བོ་ཀྱཻ་རྡོར་ཀུན་སྦྱིན་པས། ། རྣམ་ཀུན་རང་བཞིན་བདག་ཉིད་ཀྱི། ། དཀྱིལ་འཁོར་དག་ནི་ཡང་དག་གསུངས། ། རྣམ་པ་ཐམས་ཅད་རང་བཞིན་གྱིས། ། བདེ་བ་ཅན་ན་ཡང་དག་བཞུགས། ། ཐུགས་ཀྱི་རྡོ་རྗེའི་ས་བོན་གྱིས། ། རང་གི་དཀྱིལ་འཁོར་བསྐྱེད་པ་སྟེ།༽་་་་་ བསྒྱུར་ཁ་ཤས་ལ་མེད། །
ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་ལ་འཇིགས་པ་པོ། ། དཔའ་བོ་ཐོད་པའི་ཕྲེང་བ་ཅན། ། བདག་མེད་མས་ནི་མགུལ་ནས་འཁྱུད། ། ཕྱག་རྒྱ་ལྔ་ནི་འཛིན་ལྷ་ལ། ། བདག་མེད་མ་ནི་ཉིད་ཀྱིས་ཞུས། ། བཅོ་ལྔས་ཡོངས་སུ་བསྐོར་བ་ཡི། ། བདག་གི་འཁོར་ལོ་ཁྱོད་བཤད་ན། ། ཁྱོད་ཀྱི་དཀྱིལ་འཁོར་ཇི་ལྟར་ལགས། ། གཙོ་བོ་བདག་གིས་སྔར་མ་འཚལ། །
བདག་མེད་མ་ལ་འོ་མཛད་ནས། ། རྡོ་རྗེ་ཐོད་པར་བསྩལ་ནས་ནི། ། ལྷ་ཡི་ནུ་མ་མཉེ་མཛད་དེ། ། དཀྱིལ་འཁོར་ཡང་དག་རབ་ཏུ་དབྱེ། ། འཁོར་ལོ་ཇི་ལྟར་སྔར་གསུངས་པ། ། དོ་ཤལ་དོ་ཤལ་ཕྱེད་པས་བརྒྱན། ། མཚམས་བཞི་པ་ལ་སྒོ་བཞི་པ། ། རྡོ་རྗེ་སྲད་བུས་ཡང་དག་བརྒྱན། ། འདོད་ཆགས་ཆེན་པོའི་རྗེས་ཆགས་པས། ། ལྷན་ཅིག་སྐྱེས་དགའི་རང་བཞིན་ལས། །
ཁྱོད་དང་ལྷན་ཅིག་བཞིན་བཟང་མ། ། དེ་ལ་དབུས་སུ་ང་ཡོད་དེ། ། ཞལ་བརྒྱད་པ་ལ་ཞབས་བཞི་པ། ། ཕྱག་ནི་བཅུ་དྲུག་གིས་བརྒྱན་པ། ། བདུད་བཞི་མཉམ་པར་མནན་པ་ཉིད། ། འཇིགས་པ་ཡང་ནི་འཇིགས་པའོ། ། མགོ་བོའི་ཕྲེང་བས་དོ་ཤལ་མཛད། ། ཉི་མར་བཞུགས་ཤིང་རོལ་མོར་བཅས། ། ཁ་དོག་ནག་པོ་འཇིགས་པ་པོ། ། སྣ་ཚོགས་རྡོ་རྗེ་སྤྱི་བོར་འཛིན། །
ཉིད་ཀྱི་ཞལ་ནས་ཧཱུཾ་སྤྲོ་ཞིང་། ། ཐལ་བས་ལུས་ལ་བྱུགས་པ་ཉིད། ། བདག་མེད་ལྷན་ཅིག་མཉམ་སྦྱོར་ཞིང་། ། དགའ་བ་གཉིས་གཉིས་སྙོམས་འཇུག་པས། ། དབའ་རླབས་མེད་པའི་བདེ་བ་ཐོབ། ། རློམ་སེམས་མེད་པའི་རང་བཞིན་ཅན། ། རྩ་བའི་ཞལ་ནི་ནག་པོ་ཆེ། ། གཡས་པ་ལ་ནི་ཀུནྡ་མཚུངས། ། གཡོན་པ་དམར་ཞིང་ཆེར་འཇིགས་པ། ། སྤྱི་བོའི་ཞལ་ནི་གཙིགས་པ་ཅན། །
སྤྱན་ནི་ཉི་ཤུ་རྩ་བཞིས་ཆེ། ། ལྷག་མའི་ཞལ་ནི་བུང་བ་བཞིན། ། གྲོང་ཁྱེར་ཉམས་དགར་ཁྱོད་དང་ང་། ། དགའ་བས་ཤིན་ཏུ་རོལ་བ་ལས། ། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། ། སྲུབ་དང་བསྲུབ་པའི་སྦྱོར་བ་ལས། ། ཆོམ་རྐུན་མ་ཡང་ཕྱུང་ནས་ནི། ། ཕྱུང་ནས་ལྷོ་ཡི་སྒོ་རུ་ནི། ། ཆོམ་རྐུན་མ་ནི་སྒོ་སྲུང་མ། །
བོ་ལ་ཀཀྐོ་ལ་སྦྱོར་བས། ། རོ་ལངས་མ་ཡང་ཕྱུང་ནས་ནི། ། ཕྱུང་ནས་ནུབ་ཀྱི་སྒོ་རུ་ནི། ། བདུད་འཇོམས་མ་ནི་རྣམ་པར་གནས། ། དགའ་བ་ཆེན་པོའི་སྙོམས་འཇུག་ལས། ། གྷསྨ་རཱི་ཡང་ཕྱུང་ནས་ནི། ། ཕྱུང་ནས་བྱང་གི་སྒོ་ལ་ནི། ། འཇིགས་པའི་གཟུགས་ཅན་མ་ཉིད་གནས། ། གཉིས་ཀྱིས་བསྐྱོད་པའི་སྦྱོར་བ་ལས། ། པུཀྐ་སཱི་ཡང་ཕྱུང་ནས་ནི། །
ཕྱུང་ནས་དབང་ལྡན་མཚམས་སུ་ཡང་། ། དྲག་པོའི་གཟུགས་ཅན་མ་ཉིད་གནས། ། ཡང་ནི་སྲུབ་པའི་སྦྱོར་བ་ཡིས། ། འཚེད་པའི་མཚམས་སུ་རི་ཁྲོད་མ། ། སྲིན་པོའི་མཚམས་སུ་གདོལ་བ་མོ། ། རླུང་གི་མཚམས་སུ་གཡུང་མོ་ཉིད། ། དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཁུ་བར་གྱུར། ། སྣ་ཚོགས་གླུ་ཡི་མཆོད་པ་ལས། ། དེ་ནས་ལྷ་མོ་རྣམས་ཀྱིས་བསྐུལ། །
རྗེ་བཙུན་སྙིང་རྗེའི་ཡིད་བཞེངས་ཤིག ། པུཀྐ་སཱི་ནི་བདག་ལ་སྐྱོབས། ། སྟོང་པའི་རང་བཞིན་ཉིད་སྤངས་ལ། ། བདག་ལ་བདེ་ཆེན་སྦྱོར་བཞེད་མཛོད། ། ཁྱོད་མེད་ན་ནི་བདག་འགུམས་པས། ། ཀྱཻ་ཡི་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་ཉིད་སྤོངས་ལ། ། རི་ཁྲོད་མ་འབྲས་གྲུབ་པར་མཛོད། ། དགའ་གཙོ་འཇིག་རྟེན་མགྲོན་གཉེར་བ། ། སྟོང་པ་ཉིད་ལ་བཞུགས་སམ་ཅི། །
ཁྱོད་མེད་ཕྱོགས་ནི་མི་འཚལ་བས། ། གདོལ་པ་མོ་བདག་ཞུ་བ་བགྱིད། ། བདག་གིས་ཁྱོད་ཀྱི་ཐུགས་འཚལ་གྱིས། ། མིག་འཕྲུལ་མངའ་བ་ཁྱོད་བཞེངས་ཤིག ། གཡུང་མོ་བདག་ཉིད་དྲན་ཉམས་པས། ། སྙིང་རྗེ་རྒྱུན་ཆད་མ་མཛད་ཅིག ། གླང་པོ་རྟ་བོང་གླང་རྔ་མོ། ། མི་དང་ཤ་ར་བྷ་བྱི་ལ། ། གཡས་པའི་ཐོད་པ་བརྒྱད་རྣམས་ལ། ། གཉིས་འཐུང་ལ་སོགས་རིམ་ཤེས་བྱ། །
ས་དང་ཆུ་དང་རླུང་དང་ནི། ། མེ་དང་ཟླ་བ་ཉི་མ་ཉིད། ། མཐར་བྱེད་དང་ནི་ནོར་སྦྱིན་ཉིད། ། གཡོན་པའི་ཐོད་པ་བརྒྱད་ན་འོ། ། སྒེག་ཅིང་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་རུང་བ། ། སྙིང་རྗེ་རྔམ་དང་ཞི་བ་ཡིས། ། གར་དགུའི་རོ་དང་ལྡན་པ་ཉིད། ། ཨྃ་དང་ཧཱུྃ་གིས་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། །
ཞབས་རྣམས་ས་ལ་བརྡེབས་པ་དང་། ། ལྷ་དང་ལྷ་མིན་བསྡིགས་པར་མཛད། ། གྃ་ཙྃ་བྃ་གྷྃ། པྃ་ཤྃ་ལྃ་ཌྃ། འདི་ཡིས་ས་བོན་ཕྱུང་བ་ལས། ། བདག་པོའི་ས་བོན་དག་གིས་ནི། ། ཨྃ་ཧཱུྃ་སྔོན་པོ་འབར་འཇིགས་པས། ། མ་མོའི་འཁོར་ལོ་གྲོང་ཉམས་དགར། ། ཁ་དོག་ནག་པོ་འཇིགས་ཆེན་པོ། ། བདག་མེད་བདེ་བ་སྦྱིན་པ་པོ། །
གཙོ་བོ་འདི་ལྟར་བསྒོམ་པ་ཉིད། ། དཀར་མོའི་གཡས་ན་གྲི་གུག་སྟེ། ། དེ་བཞིན་གཡོན་ན་རོ་ཧི་ཏ། ། ཆོམ་རྐུན་མ་གཡས་ཅང་ཏེའུ་སྟེ། ། གཡོན་པའི་ཕྱག་ན་ཕག་པ་ཉིད། ། རོ་ལངས་མ་གཡས་རུས་སྦལ་ཏེ། ། གཡོན་པ་ཡིས་ནི་པདྨའི་སྣོད། ། གྷསྨ་རཱི་ཡི་གཡས་ན་སྤྲུལ། ། གཡོན་པས་རྣལ་འབྱོར་ལྷུང་བཟེད་ཉིད། ། པུཀྐ་སཱི་གཡས་སེང་གེ་སྟེ། །
གཡོན་པས་དགྲ་སཏྭ་དེ་བཞིན་ནོ། ། རི་ཁྲོད་མ་གཡས་དགེ་སློང་སྟེ། ། གཡོན་པས་བསིལ་བྱེད་དེ་བཞིན་ནོ། ། གདོལ་བ་མོ་གཡས་འཁོར་ལོ་སྟེ། ། གཡོན་པས་ཐོད་པ་དེ་བཞིན་ནོ། ། གཡུང་མོ་གཡས་ན་རྡོ་རྗེ་ཉིད། ། གཡོན་ན་སྡིགས་མཛུབ་དེ་བཞིན་ནོ། ། སྐྱིལ་ཀྲུང་ཕྱེད་པའི་གང་གྱིས་གནས། ། དཀར་མོ་ལ་སོགས་ཕྱག་གཉིས་བརྗོད། ། སྤྱན་གསུམ་སྐྲ་ནི་གྱེན་དུ་སྟེ། །
ཕྱག་རྒྱ་ལྔ་ཡིས་རྣམ་པར་བརྒྱན། ། གཽ་རཱི་ཁ་དོག་ནག་པོར་འགྱུར། ། ཚོམ་རྐུན་མ་ནི་བཙོད་དང་མཚུངས། ། རོ་ལངས་མ་ནི་གསེར་བཙོས་བཞིན། ། གྷསྨ་རཱི་ནི་མརྒད་མཚུངས། ། པུཀྐ་སཱི་ནི་དབང་སྔོན་མཚུངས། ། རི་ཁྲོད་མ་ནི་ཟླ་ནོར་འོད། ། གཏུམ་མོ་ནམ་མཁའི་སྔོ་སངས་མ། ། གཡུང་མོ་སྣ་ཚོགས་པ་ཞེས་བརྗོད། ། ཚངས་པ་དབང་པོ་ཉེ་དབང་དྲག །
གཤིན་རྗེ་དང་ནི་ནོར་བདག་དང་། ། བདེན་བྲལ་དང་ནི་ཐགས་བཟངས་རིས། ། གཽ་རཱི་ལ་སོགས་པ་ཡི་གདན། ། བོ་ལ་གཞིབ་པར་མཛད་ནས་ནི། ། དམ་དུ་འཁྱུད་ཅིང་འོ་མཛད་པས། ། བཅོམ་ལྡན་གུས་པས་མཆོད་ནས་ནི། ། བདག་མེད་མ་ཡིས་སྔགས་ཞུས་སོ། ། བུད་མེད་རྣམས་ཀྱི་དབང་བྱེད་སྔགས། ། དེ་བཞིན་གདུག་པ་སྡིགས་པ་དང་། ། ཀླུ་རྣམས་སྡིགས་པར་བྱེད་པ་ཉིད། །
ལྷ་དང་ལྷ་མིན་རྣམ་ཉེད་པ། ། དེ་ནི་ང་ཡིས་བཤད་བྱ་ཡིས། ། ལྷ་མོ་བདེ་བ་སྦྱིན་མ་ཉོན། ། སངས་རྒྱས་བྱང་ཆུབ་སེམས་དཔའ་ལ། ། བདག་གིས་གཞན་དུ་མ་བསྟན་ཏོ། ། འདི་ཡི་སྔགས་ཀྱིས་གང་བྱུང་ཞིང་། ། རྡོ་རྗེ་སེམས་དཔས་གང་མཛད་པ། ། ལྷ་མོ་ཤིན་ཏུ་འཇིགས་པ་སྟེ། ། ངོ་མི་ཆོག་པས་ཁྱོད་ལ་བཤད། ། འབར་བའི་ཕྲེང་བ་འཁྲུག་པ་ཡི། །
དཀྱིལ་འཁོར་རབ་ཏུ་བཞེངས་ནས་ནི། ། རྡོ་རྗེ་སྙིང་པོ་དབང་སྦྱིན་ཕྱིར། ། ཐིག་ལེ་མཆོག་ནི་བཀུག་པ་ཉིད། ། བཟླས་པ་ཁྲི་ཡིས་གསལ་བ་དང་། ། སྒྲ་རིང་བ་དང་བཟང་བ་ཡིས། ། ཀྱཻ་ཡི་རྡོ་རྗེ་སྦྱོར་ལྡན་པས། ། བཙུན་མོ་ཐམས་ཅད་དགུག་པར་བྱ། ། བཟླས་པ་འབུམ་གྱིས་རྣལ་འབྱོར་བདག ། ཀྱཻ་ཡི་རྡོ་རྗེའི་རྣལ་འབྱོར་གྱིས། ། དོགས་པ་མེད་པའི་སེམས་ཀྱིས་ནི། །
འདི་ཡིས་ལས་རྣམས་ཐམས་ཅད་བྱེད། ། རིག་བྱེད་རྣམས་ཀྱི་དང་པོ་སྦྱིན། ། ཟླ་ཕྱེད་ཐིག་ལེས་རྣམ་པར་བརྒྱན། ། དེ་ནས་ཨཥྚཱ་ན་ནཱ་ཡ། ། པིཾག་ཨུརྡྷ་ཀེ་ཤ་བརྟ་མ་ནེ། ཙ་ཏུརྦིཾ་ཤ་ཏི་ནི་ཏྲཱ་ཡ། དེའི་རྗེས་སུ། ཥོ་ཌ་ཤ་བྷ་ུཛཱ་ཡ། ཀྲྀཥྞཱ་ཛཱི་མཱུ་ཏ་ཝ་པུ་ཥེ་ཀ་པཱ་ལ་མཱ་ལཱ་ནཻ་ཀདྷཱ་རི་ཎེ། ཨཱ་དྷ་མཱ་ཏཿ
ཀྲཱུ་ར་ཙིཏྟཱ་ཡ་ཨར་དྷེན་དུ་དཾ་ཥྚི་ཎེ། ཨོྃ་མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫཛ་ཡ་གརྫཛ་ཡ། ཏརྫཛ་ཡ་ཏརྫཛ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱན། བནྡྷ་བནྡྷ་ནཱ་གཱ་ཥྚ་ཀཱཾ་གྲྀཧྞ་གྲྀཧྞ་ཤ་ཏྲཱུཾ། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ ཕཊ་སྭཱ་ཧཱ།
དེ་ནས་ལྷ་མོ་དེ་དགྱེས་ནས། ། སྲུབ་དང་བསྲུབ་པའི་སྦྱོར་བ་ལས། ། དམ་དུ་འཁྱུད་དང་འོ་བྱེད་པས། ། དཀྱིལ་འཁོར་ཡིད་དུ་འོང་བ་ཞུས། ། དེ་ལ་སྟོན་པ་ཡེ་ཤེས་ཆེ། ། རྡོ་རྗེ་པདྨ་མཉམ་སྦྱར་ནས། ། དགྱེས་པའི་ཐུགས་ཀྱིས་མཉམ་བཞག་པས། ། ཉིད་ཀྱི་དཀྱིལ་འཁོར་བྲི་བར་མཛད། ། འཕར་མ་གཅིག་དང་སྒོ་བཞི་པ། ། སྣ་ཚོགས་འོད་ཀྱིས་ཡང་དག་འཁྲུགས། །
རྟ་བབས་བཞི་དང་ཡང་དག་ལྡན། ། རྡོ་རྗེ་སྲད་བུས་རྣམ་པར་བརྒྱན། ། རེ་ཁཱ་ལྔ་དང་ཡང་དག་ལྡན། ། དེ་ནས་བུམ་པ་བརྒྱད་པོ་བྲི། ། རིན་ཆེན་ལྔ་ཡི་ཕྱེ་མ་འམ། ། ཡང་ན་འབྲས་ལ་སོགས་པ་ཡི། ། དུར་ཁྲོད་ཀྱི་ནི་སོ་ཕག་གམ། ། དེ་བཞིན་དུར་ཁྲོད་སོལ་བ་ཡིས། ། དེ་དབུས་པདྨ་འདབ་མ་ནི། ། བརྒྱད་པ་ཟེ་བར་བཅས་པ་བྲི། །
སྙིང་པོར་སྐྱེས་པའི་ཐོད་པ་ཉིད། ། མདོག་དཀར་ཆ་ནི་གསུམ་པ་བྲི། ། དབང་ལྡན་དུ་ནི་ཤ་ར་བྷ། ། མེ་ཡི་མཚམས་སུ་དགེ་སློང་བྲི། ། བདེན་བྲལ་དུ་ནི་འཁོར་ལོ་བྲི། ། རླུང་དུ་རིགས་ཀྱི་བདག་པོ་བྲི། ། ཤར་སྒོར་དེ་བཞིན་གྲི་གུག་ཉིད། ། ལྷོ་རུ་ཅང་ཏེའུ་བྲི་བ་ཉིད། ། ནུབ་ཏུ་རུས་སྦལ་བྲི་བ་ཉིད། ། ལྟོ་འཕྱེ་བྱང་དུ་དེ་བཞིན་ནོ། །
ལྷ་མོའི་ཁ་དོག་དབྱེ་བ་ཡིས། ། ཕྱག་མཚན་བརྒྱད་དུ་རབ་ཏུ་གྲགས། ། དབུས་སུ་ཐོད་པ་དཀར་པོ་ཡང་། ། སྣ་ཚོགས་རྡོ་རྗེས་མཚན་པ་བྲི། ། དེ་ནས་རྣམ་རྒྱལ་བུམ་པ་ཉིད། ། ཡལ་གའི་རྩེ་མོ་གོས་བཟང་ཅན། ། ལྟོ་བ་རིན་ཆེན་ལྔས་གང་བ། ། སཱ་ལུ་སྐྱེས་པས་ཡོངས་བཀང་བཞག ། མང་དུ་རབ་ཏུ་བརྗོད་པས་ཅི། ། ཇི་ལྟར་དེ་ཉིད་བསྡུས་པ་ཡི། །
དཀྱིལ་འཁོར་ཆོ་ག་དེ་བཞིན་བྱ། ། བཅུ་གཉིས་བརྒྱད་གཉིས་ལོན་པ་ཡི། ། རིག་མ་བདེ་ཆེན་བརྒྱད་པོ་ཉིད། ། དོ་ཤལ་རྐང་གདུབ་ཀྱིས་བརྒྱན་ནས། ། དཀྱིལ་འཁོར་དུ་ནི་རབ་ཏུ་གཞུག ། མ་དང་སྲིང་མོ་ཉིད་དང་ཡང་། ། བུ་མོ་སྲིང་མོ་ཚ་མོ་དང་། ། དེ་བཞིན་ཞང་པོའི་ཆུང་མ་དང་། ། མ་ཡི་སྤུན་དང་སྒྱུག་མོ་དང་། ། དེ་བཞིན་ཕ་ཡི་སྲིང་མོ་ཉིད། །
རིག་མ་བརྒྱད་དུ་རབ་ཏུ་གྲགས། ། དམ་དུ་འཁྱུད་དང་འོ་བྱེད་པས། ། འདི་རྣམས་རྣལ་འབྱོར་པ་ཡིས་མཆོད། ། དེ་ལས་ག་པུར་བཏུང་བ་ཉིད། ། དེས་ནི་དཀྱིལ་འཁོར་བསང་གཏོར་བྱ། ། དེ་རྣམས་རྣལ་འབྱོར་པས་བཏུང་བྱ། ། དངོས་གྲུབ་མྱུར་དུ་ཐོབ་པར་འགྱུར། ། དེ་ལ་ཆང་ཡང་བཏུང་བ་དང་། ། ཤ་དང་སཱ་ལུ་སྐྱེས་པ་བཟའ། ། དེ་ཡང་གོས་དང་བྲལ་བྱས་ནས། །
བྷ་གར་འོ་ནི་ཡང་ཡང་བྱ། ། དེས་ཀྱང་བོལླ་གཞིབ་པར་བྱ། ། གར་བྱ་གླུ་ཡང་བླང་བར་བྱ། ། བོལླ་ཀཀྐོ་ལ་སྦྱར་ནས། ། དེ་ལ་རྩེད་མོ་རྩེ་བར་བྱ། ། དེ་ནས་ཐུན་ཚོད་གཉིས་པ་ལ། ། གོས་ཀྱིས་མིག་ནི་བཀབ་ནས་སུ། ། དེར་ནི་སློབ་མ་གཞུག་པ་ཉིད། ། ཕྱི་ནས་དཀྱིལ་འཁོར་རབ་ཏུ་བསྟན། ། མཚན་མོ་སྐྱེ་བོ་མེད་ཁྱིམ་དུ། །
སློབ་དཔོན་ལ་སོགས་རབ་ཕྱེ་ནས། ། དབང་ནི་ཇི་ལྟར་གསུངས་པ་ཉིད། ། དེ་ལ་དབང་བསྐུར་སྦྱིན་པར་བྱ། ། ཇི་ལྟར་མཆོད་དང་བསྟོད་བཤད་པ། ། སློབ་མ་བཟང་པོས་སྔར་ཤེས་བྱ། ། དེ་ལ་དེ་ཉིད་བསྟན་པ་ནི། ། དགའ་བྲལ་དང་པོ་མཆོག་མཐའ་ཅན། ། ཐམས་ཅད་རྒྱུད་དུ་སྦས་པ་སྟེ། ། མཐའ་ཡི་མཐའ་རུ་ཕྱེ་བ་ཉིད། ། རྡོ་རྗེ་མཆོད་པ་རབ་སྦྱར་ནས། །
དེ་ལ་ལྷ་མོ་དེས་ཞུས་པ། ། ལྷ་དེའི་སྐད་ཅིག་ཇི་ལྟར་ལགས། ། གཙོ་བོ་ཆེན་པོས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། དེར་ནི་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། འདི་ནི་མཆོག་ཏུ་བདེ་ཆེན་ཉིད། ། བདག་མེད་གཞན་ཡང་མེད་པ་ཉིད། ། ལོངས་སྤྱོད་ཀྱི་ནི་རླབས་གཉིས་ལ། ། རང་གི་གཡས་དང་ལག་གཞན་གྱི། །
མཐེ་བོང་དང་ནི་སྲིན་ལག་གིས། ། དེ་ནི་རྣལ་འབྱོར་པ་ཡིས་བཙིར། ། དེ་ནས་ཡེ་ཤེས་སྐྱེ་བར་འགྱུར། ། དེ་ལས་ཅི་ཞིག་སྐྱེ་ཞེ་ན། ། གཞོན་ནུའི་དགའ་བ་ཇི་ལྟ་འམ། ། ལྐུགས་པའི་རྨི་ལམ་ཇི་ལྟ་འོ། ། མཆོག་གི་མཐའ་དང་དགའ་བྲལ་དབུས། ། སྟོང་དང་སྟོང་མིན་ཧེ་རུ་ཀ ། ཀྱཻ་རྡོ་རྗེ་ལས་ཀྱཻ་རྡོ་རྗེ་མངོན་པར་འབྱུང་བ་ཞེས་བྱ་བའི་ལེའུ་སྟེ་ལྔ་པའོ།། །། ལྷ་མོ་ལ་ནི་དམ་འཁྱུད་ཅིང་། །
བོལླ་ཐོད་པར་བཅུག་ནས་ནི། ། དམ་དུ་ནུ་མ་བཟུང་མཛད་ནས། ། སྐྱེས་པའི་སྣ་ནི་གཞིབས་ནས་ཀྱང་། ། ཚེམས་ཀྱིས་མ་མཆུ་བཙིར་ནས་ནི། ། མཆན་ཁུང་སེན་མོས་རྨ་མཛད་དེ། ། མཉམ་སྦྱོར་བདེ་བ་མྱོང་མཛད་ནས། ། ཕྱག་རྒྱ་ལྔ་ནི་རྣམ་ཕྱེ་བ། ། བླ་མ་སློབ་དཔོན་འདོད་ལྷ་ལ། ། ཕྱག་འཚལ་དོན་དུ་འཁོར་ལོ་འཛིན། ། བླ་མ་རྡོ་རྗེ་འཛིན་པ་ལ། །
སྨོད་ཚིག་མི་ཉན་པ་ཡི་ཕྱིར། ། རྣ་བ་དག་ཏུ་རྣ་ཆ་འཛིན། ། སྔགས་ཀྱི་བཟླས་པ་མགུལ་རྒྱན་ཉིད། ། གདུ་བུ་སྲོག་ཆགས་གསོད་པ་སྤངས། ། ཕྱག་རྒྱ་བསྟེན་པ་སྐ་རགས་ཉིད། ། སངས་རྒྱས་ལྔ་ཡི་ཕྱག་རྒྱས་ནི། ། རྟག་ཏུ་ལུས་ལ་ཕྱག་རྒྱས་གདབ། ། དེ་ནས་རབ་ཏུ་བཞད་མཛད་ནས། ། ཚེམས་ཀྱིས་མ་མཆུ་བཙིར་ནས་ནི། ། ཀྱཻ་ཡི་རྡོ་རྗེ་ཞེས་བྱ་བ། །
ལྷན་ཅིག་སྐྱེས་པའི་གཟུགས་ཅན་ཉིད། ། དེ་ལ་ལྷ་མོ་དེས་ཞུས་པ། ། གཙོ་བོ་ཆོ་ག་གང་གིས་དང་། ། དེ་བཞིན་བྱ་བ་གང་གིས་ནི། ། ཀྱཻ་རྡོ་རྗེ་ཡི་བྲིས་སྐུ་ནི། ། བྱེད་པ་བདེ་བ་ཆེན་པོས་གསུངས། ། བཅོམ་ལྡན་འདས་ཀྱིས་བཀའ་སྩལ་པ། ། འདིར་ནི་འབྲི་མཁན་དམ་ཚིག་ཅན། ། སྒྲུབ་པོའང་དམ་ཚིག་ཅན་གྱིས་ནི། ། བྲིས་སྐུ་འཇིགས་པ་བྲི་བ་ཉིད། །
སྐྱེས་པའི་ཐོད་གནས་ཁ་དོག་ལྔ། ། རོ་ཡི་སྐྲ་ཡི་པིར་ཉིད་ཀྱིས། ། བྲིས་སྐུ་བླ་མ་བྲི་བ་ཉིད། ། གང་གང་སྐུད་པ་འཁལ་བ་དང་། ། གང་གང་རས་ཡུག་འཐག་པ་ཡང་། ། དེ་ཡང་དམ་ཚིག་ཅན་ངེས་པས། ། དམ་ཚིག་བྱིན་རླབས་རྣལ་འབྱོར་པས། ། ཟླ་བ་ཟླ་བའི་མར་ངོ་ཡི། ། བཅུ་བཞི་པ་ལ་ཁྱིམ་དབེན་པར། ། བྱེད་ན་མ་རུངས་སེམས་ཀྱིས་ནི། །
ཆང་གི་བཏུང་བ་ཅུང་ཟད་ལས། ། ལུས་ལ་ནི་རྃ་ཤུ་བསམས་ནས། ། དེ་བཞིན་གཅེར་བུར་གྱུར་པས་ཀྱང་། ། འབགས་པ་དང་ནི་མ་དག་པས། ། དེ་ནས་དམ་ཚིག་རབ་ཏུ་བཟའ། ། བཞིན་བཟངས་སྙིང་རྗེ་ལྡན་པ་དང་། ། གཟུགས་དང་ལང་ཚོ་སྐལ་བཟང་མ། ། མེ་ཏོག་བཅས་ཤིང་སྒྲུབ་པོར་དགའ། ། རང་གི་ཕྱག་རྒྱ་གཡོན་དུ་གཞག ། ཀྱཻ་རྡོ་རྗེ་ལས་བྲིས་སྐུའི་ཆོ་གའི་ལེའུ་སྟེ་དྲུག་པའོ།། །།
དེ་ནས་དེ་ལ་ལྷ་མོས་ཞུས། ། བོལླ་ཀཀྐོ་ལ་སྦྱར་ནས། ། ཚེམས་ཀྱིས་མ་མཆུ་བཙིར་ནས་ནི། ། གླེགས་བམ་ཡང་ནི་ཇི་ལྟར་འགྱུར། ། རྡོ་རྗེ་པདྨ་མཉམ་སྦྱར་ནས། ། དགྱེས་པས་ལྷ་ཡིས་རབ་ཕྱེ་བ། ། གླེགས་བམ་ང་ཡིས་བཤད་བྱ་ཡིས། ། ལྷ་མོ་སྐལ་བ་ཆེན་མོ་ཉོན། ། སྦྲང་ཆེན་སྣག་ཚ་བྱས་ནས་ནི། ། མི་ཡི་རུས་པའི་སྨྱུ་གུས་ནི། །
གླེགས་བམ་སོར་ནི་བཅུ་གཉིས་པ། ། གྲོ་གར་དམ་ཚིག་ཅན་གྱིས་བྲི། ། གླེགས་བམ་དང་ནི་བྲིས་སྐུ་ཉིད། ། གལ་ཏེ་སྐལ་མེད་མཐོང་ན་ནི། ། སྐྱེ་བ་འདིར་ནི་དངོས་གྲུབ་མེད། ། འཇིག་རྟེན་ཕ་རོལ་སྤྱོད་ཡུལ་མིན། ། ཡང་དག་རབ་སྦྱིན་ལྡན་པ་ལ། ། རེས་འགའ་ཙམ་ཞིག་བསྟན་པ་ཉིད། ། གླེགས་བམ་ལམ་གྱི་སྤྱོད་ཡུལ་དུ། ། སྐྲ་དང་མཆན་ཁུང་ཉིད་དུ་སྦ། །
བྷ་གར་ལིངྒ་རབ་བཞག་ནས། ། ཡང་དང་ཡང་དུ་འོ་མཛད་ནས། ། བདེ་ཆེན་མཉམ་པར་མྱོང་མཛད་དེ། ། རྡོ་རྗེ་ཅན་གྱིས་བཟའ་བ་བསྟན། ། ཚོགས་ཀྱི་དཀྱིལ་འཁོར་བཟའ་བ་ནི། ། ཉོན་ཅིག་ལྷ་མོ་མིག་ཡངས་མ། ། གང་དུ་ཟོས་པས་འདོད་དོན་ཀུན། ། སྒྲུབ་པ་ཅན་གྱི་དངོས་གྲུབ་འགྱུར། ། དུར་ཁྲོད་རི་ཡི་བྱ་སྐྱིབས་དང་། ། དེ་བཞིན་མི་མེད་གྲོང་ཁྱེར་དང་། །
ཡང་ན་དབེན་པའམ་རྒྱ་མཚོའི་མཐར། ། བཟའ་བ་འདི་ནི་རབ་ཏུ་བཟའ། ། དེ་ལ་གདན་དུ་བརྟག་པ་ནི། ། རོ་ཡི་གཟུགས་ཅན་དགུ་དང་ནི། ། ཡང་ན་སྟག་གི་པགས་པ་དང་། ། དུར་ཁྲོད་རས་ནི་དེ་བཞིན་ནོ། ། དབུས་སུ་ཀྱཻ་རྡོ་རྗེ་ཡི་གཟུགས། ། ཇི་ལྟར་སྔར་བཞིན་གནས་ཤེས་ནས། ། ཕྱོགས་དང་ཕྱོགས་བྲལ་དག་ཏུ་ཡང་། ། དེ་ནས་རྣལ་འབྱོར་མ་རྣམས་དགོད། །
དམ་ཚིག་མཱ་ལ་ཏིནྡཱ་ནཾ། ། སྟག་གི་པགས་པའི་སྟེང་དུ་བཟའ། ། འབད་པས་རྒྱལ་པོ་སཱ་ལུ་ཡི། ། བཟའ་བ་དེར་ནི་བཟའ་བ་ཉིད། ། དེར་ནི་ཟོས་ནས་ཟོས་ནས་ཀྱང་། ། དེར་ནི་མ་མོ་མཆོད་པར་བྱ། ། སྲིང་མོ་བུ་མོ་སྒྱུག་མོ་དང་། ། གལ་ཏེ་མ་སྲིང་ཡིན་ན་ཡང་། ། དེ་རྣམས་རྟག་ཏུ་ལེགས་མཆོད་ན། ། ཚོགས་ཀྱི་དཀྱིལ་འཁོར་འགྲུབ་པར་འགྱུར། །
སྐྱེས་པའི་ཐོད་ཆེན་ཆ་གཅིག་པར། ། ཆང་ནི་བཟང་པོས་ཡོངས་བཀང་སྟེ། ། བླ་མ་ལ་དབུལ་སྐལ་ཆེན་མ། ། ཕྱག་འཚལ་ནས་ནི་རང་ཡང་བཏུང་། ། པདྨའི་ལག་པས་བླངས་པ་དང་། ། དེ་ཉིད་ཀྱི་ནི་ལག་པས་དབུལ། ། ཡང་ནས་ཡང་དུ་རབ་འདུད་པ། ། དེ་ལྟར་སྒྲུབ་པ་པོ་ཡིས་བྱ། ། ཀྱཻ་རྡོ་རྗེ་ལས་བཟའ་བའི་ལེའུ་སྟེ་བདུན་པའོ།། །། དེ་ནས་རྣལ་འབྱོར་མས་ཞུས་པ། །
ཕྱག་རྒྱ་ཆེན་པོ་ཇི་ལྟ་བུ། ། ཀུན་རྫོབ་རྣམ་པའི་གཟུགས་ཀྱིས་ནི། ། བདེ་བ་སྦྱིན་པས་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། ཤིན་ཏུ་རིང་མིན་ཐུང་བ་མིན། ། གནག་པ་མ་ཡིན་དཀར་བ་མིན། ། པདྨའི་འདབ་མའི་རྣམ་པ་འདྲ། ། དེ་ཡི་དབུགས་ནི་དྲི་ཞིམ་ལྡན། ། རྡུལ་ཀྱང་དྲི་ཞིང་ལྡན་འགྱུར་ཏེ། ། རི་དྭགས་ལྟེ་བའི་དྲི་དང་མཚུངས། །
པདྨ་ལ་ཡང་དབང་མཆོག་དྲི། ། སྐད་ཅིག་པདྨ་ལྟ་བུ་འབྱུང་། ། དེ་ཡི་ག་པུར་སིཧླ་དག ། མཁས་པས་དྲི་བཟང་མཚོན་པར་བྱ། ། ཨུཏྤ་ལ་ཡི་དྲིར་འགྱུར་ཞིང་། ། ཨ་ཀ་རུ་ནི་ནག་པོ་མཚུངས། ། དལ་ཞིང་མི་གཡོ་བ་ཉིད་དང་། ། སྙན་པར་སྨྲ་ཞིང་ཡིད་འོང་མ། ། སྐྲ་བཟང་དབུས་སུ་གཉེར་མ་གསུམ། ། ཕལ་པས་པདྨ་ཅན་དུ་བརྗོད། །
ལྷན་ཅིག་སྐྱེས་པའི་གཟུགས་ཅན་མ། ། དེ་རྙེད་ནས་ནི་དངོས་གྲུབ་འགྱུར། ། དེ་ནས་རྣལ་འབྱོར་མ་བདག་མེད་མས་གསོལ་བ། བཅོམ་ལྡན་འདས་སྨོན་ལམ་ཇི་ལྟར་གདབ་པར་བགྱི། བཅོམ་ལྡན་འདས་ཀྱིས་བཀའ་སྩལ་པ། ། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་ཀྱཻ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེར་ལྡན། ། སྐྱེ་ཞིང་སྐྱེ་བར་འགྱུར་བར་ཤོག ། ལག་པས་རྡོ་རྗེ་དྲིལ་བུ་འཁྲོལ། །
ཟབ་མོའི་ཆོས་ནི་ཀློག་པ་དང་། ། བཙུན་མོའི་ཁུ་བ་མཉམ་བཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། དེ་ནས་ལྷ་མོ་དེ་དགྱེས་ནས། ། ཚིག་ནི་འདི་ཉིད་ཡང་ཞུས་པ། ། སྐལ་མེད་སེམས་ཅན་གདུལ་དཀའ་བ། ། གང་གིས་འདུལ་བར་འགྱུར་པ་ལགས། ། བཅོམ་ལྡན་འདས་ཀྱིས་བཀའ་སྩལ་པ། ། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། །
དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་ལ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་ཡི་རྡོ་རྗེ་བསྟན། ། སློབ་མས་གུས་པར་བླངས་ནས་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཀྱཻའི་རྡོ་རྗེ་ལས་འདུལ་བའི་ལེའུ་སྟེ་བརྒྱད་པའོ།། །། དེ་ནས་ཁ་སྦྱར་འབྱེད་པ་ཡི། །
མཚན་ཉིད་ཡང་དག་རབ་ཏུ་བཤད། ། གང་གིས་རྣམ་པར་ཤེས་ཙམ་གྱིས། ། སྒྲུབ་པོས་དངོས་གྲུབ་ཐོབ་འགྱུར་བ། ། བསྒྲུབ་བྱའི་ལྟེ་བའི་རྩ་བ་ལ། ། བརྟུལ་ཞུགས་ཅན་གྱི་ལག་པས་གདོན། ། ཧེ་རུ་ཀ་མཉམ་རྣལ་འབྱོར་གྱིས། ། ནང་གིས་མ་རུངས་སེམས་ཀྱིས་ནི། ། འདི་ནི་བསྒོམས་པ་ཙམ་གྱིས་ནི། ། སངས་རྒྱས་ཀྱང་ནི་ངེས་པར་འཇིག ། བསྟན་ལ་གནོད་པ་བྱེད་པ་དང་། །
བླ་མ་སངས་རྒྱས་འཇིག་པ་ནི། བླ་མ་ཐུབ་པ་ལ་ཞུས་ནས། ། སྙིང་རྗེས་གསད་པར་བྱ་བ་ཉིད། ། ཇི་ལྟར་ཕྱུགས་ཀྱི་གཟུགས་མཐོང་ནས། ། ཁྲག་ནི་སྐྱུགས་པ་ཉིད་དང་ཡང་། ། འདར་ཞིང་མགོ་སྐྱེས་གྲོལ་བ་དང་། ། ཁ་ནི་འོག་ཏུ་རྣམ་པར་སྒོམ། ། དེ་ཡི་ལམ་དུ་ཁབ་ནི་མེའི། ། གཟུགས་ཅན་འཇུག་པར་བསམ་པ་སྟེ། ། སྙིང་གར་བྱིན་ཟའི་ས་བོན་ཉིད། །
དམིགས་ནས་སྐད་ཅིག་གསོད་པར་བྱེད། ། རྒྱུད་འདི་ལ་ནི་སྲེག་བླུགས་མེད། ། ཕྱག་རྒྱ་བཅིང་དང་བྱ་བའང་མེད། ། རྒྱུད་ཆེན་བཀླགས་པས་འགྲུབ་པ་ཉིད། ། བསམ་གཏན་ཙམ་གྱིས་འགྲུབ་པར་འགྱུར། ། རྟོག་མེད་དངོས་གྲུབ་སྦྱིན་པ་པོ། ། སྲིད་པ་སྦྱོང་བ་ཉམས་དགའ་བར། ། གསང་བ་མཆོག་ནི་བཤད་བྱ་ཡིས། ། ཉོན་ཅིག་ལྷ་མོ་བཞིན་བཟང་མ། ། རིན་ཆེན་གཟི་བརྗིད་འབར་བ་ཡི། །
ཕྲེང་བ་འཁྲུགས་པ་ལྷ་མོ་ལྟོས། ། མ་ཕུག་པས་ནི་སྦྱོར་བྲལ་འགྱུར། ། ཕུག་པས་དགའ་བ་སྦྱིན་པ་འོ། དེ་ལྟར་འཁོར་བར་འདོད་པ་ཡི། ། ཡོན་ཏན་ལྔ་ལྡན་རིན་ཆེན་ཉིད། ། མ་དག་པས་ནི་དུག་ཏུ་འགྲོ། ། དག་པས་བདུད་རྩི་ལྟ་བུར་འགྱུར། ། འཁོར་བའི་རྣམ་པ་ཧེ་རུ་ཀ ། འགྲོ་བ་སྒྲོལ་བའི་གཙོ་བོ་ཉིད། ། གང་གི་གཟུགས་ཀྱིས་འགྱུར་བ་ཉིད། །
དེ་ནི་ང་ཡིས་སྨྲ་ཡི་ཉོན། ། སྙིང་རྗེའི་སྤྱན་ནི་དམར་པོ་ལ། ། བྱམས་པའི་ཐུགས་ལ་ཡན་ལག་གནག ། བསྡུ་པའི་དངོས་པོ་བཞི་ཡིས་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་སྐྱེད་ཀྱིས་ནི་སངས་རྒྱས་ལྔ། ། གདུག་པ་འདུལ་ཕྱིར་ཁྲོ་བོ་ཉིད། ། ཤ་ནི་པུཀྐ་སཱི་རུ་བརྗོད། །
དེ་བཞིན་ཁྲག་ནི་རི་ཁྲོད་མ། ། གདོལ་པ་མོ་ནི་ཁུ་བར་བརྗོད། ། གཡུང་མོ་རྐང་དང་ཚིལ་བུ་དག ། པགས་པ་བྱང་ཆུབ་ཡན་ལག་བདུན། ། རུས་པ་བདེན་པ་བཞི་པོ་ཉིད། ། བདག་མེད་མས་གསོལ་བ། སྔགས་བཏུ་བ་ནི་ཇི་ལྟར་འགྱུར། གང་གི་སྔགས་ཀྱིས་སྐྱེ་བོ་ཡི། ། ལས་ཀྱི་དངོས་གྲུབ་འགྱུར་བ་ཉིད། ། བདེ་བ་ཆེན་པོས་བཤད་དུ་གསོལ། །
བཅོམ་ལྡན་འདས་རྡོ་རྗེ་ཅན་ཆེན་པོ། རྡོ་རྗེ་སྙིང་པོ་གཟི་བརྗིད་ཆེན་པོས་བཀའ་སྩལ་པ། སྔགས་ནི་ཁྱོད་ལ་ངས་བཤད་ཀྱིས། ། ལྷ་མོ་ཤེས་རབ་ཆེན་མོ་ཉོན། ། དང་པོར་རྣམ་པར་སྣང་མཛད་སྦྱིན། ། ཨུཥྨཱ་རྣམས་ཀྱི་བཞི་པ་ལ། ། པུཀྐ་སཱིས་བརྒྱན་སྟོང་པས་མནན། ། མདོག་དཀར་མཐར་ནི་སྭཱ་ཧཱ་སྦྱར། ། འདིས་ནི་བཟླས་པ་འབུམ་གྱིས་ནི། ། འགྲོ་བ་རྟག་ཏུ་རེངས་པར་བྱེད། །
དང་པོར་ཡི་གེའི་བདག་པོ་བཞག ། དེ་རྗེས་མཁའ་སྤྱོད་མ་དེ་ནས། ། མཐར་ནི་སྭཱ་ཧཱ་སྦྱར་བྱས་ནས། ། སངས་རྒྱས་རྣམས་ཀྱང་དབང་དུ་བྱེད། ། རིག་བྱེད་རྣམས་ཀྱི་དང་པོ་སྦྱིན། ། དང་པོ་ཡི་ནི་གཉིས་པ་ལ། ། སྟོང་བཅས་མཐའ་ནི་སྭཱ་ཧཱ་སྦྱར། ། སངས་རྒྱས་ཀྱང་སྐྲོད་ཤེས་རབ་ཅན། ། དང་པོར་རྣམ་པར་སྣང་མཛད་སྦྱིན། ། གཉིས་པ་ཡི་ནི་གསུམ་པ་ལ། །
རྭ་དང་ལྡན་ཞིང་ཆུ་མས་བརྒྱན། ། སྟོང་བཅས་སྭཱ་ཧཱ་ཡང་དག་ལྡན། ། མི་རྣམས་ཐམས་ཅད་སྡང་བར་བྱེད། ། དང་པོ་ཡི་གེའི་དབང་ཕྱུག་བཞག ། ལྔ་པ་ཉིད་ཀྱི་གསུམ་པ་ལ། ། སྟོང་པ་མཁའ་འགྲོ་མ་དང་ལྡན། ། མཐར་ནི་སྭཱ་ཧཱ་མངོན་སྤྱོད་ཆེ། ། ཡང་ནི་ཡི་གེའི་ཐུ་བོ་སྦྱིན། ། ཧཱུྃ་ནི་ཁྲག་དང་འདྲ་བ་ཡི། ། མཐར་ནི་སྭཱ་ཧཱ་ཐིག་ལེ་མཆོག །
དགའ་བཟང་མ་སོགས་རྟག་ཏུ་འགུགས། ། གཏི་མུག་རིགས་ནི་དང་པོར་སྦྱིན། ། གྷཱུ་ནི་ཡང་དག་རབ་ཏུ་སྦྱར། ། མཐར་ནི་སྭཱ་ཧཱ་ཡང་བྱས་ན། ། ལྷ་དང་མི་རྣམས་གསོད་པར་བྱེད། ། དང་པོར་རྣམ་པར་སྣང་མཛད་བཞག ། དང་པོ་ཉིད་ཀྱི་དང་པོ་ལ། ། རྡོ་རྗེ་མཁའ་འགྲོ་མ་དང་སྦྱར། ། མཐར་གནས་པ་ཡི་གཉིས་པ་ལ། ། རྡོ་རྗེ་མཁའ་འགྲོ་མ་དང་ལྡན། །
ཡང་ན་དང་པོའི་རྩེ་མོ་ལ། ། རྡོ་རྗེ་མཁའ་འགྲོ་མ་དང་ལྡན། ། མཐར་གནས་པ་ཡི་གསུམ་པ་ལ། ། ཡང་ནི་དེ་ཉིད་ཡང་དག་ལྡན། ། སྟེང་དུ་ཆོམ་རྐུན་མ་ཡིས་བརྒྱན། ། དེ་རྗེས་ཧྲཱིཿཡིས་རྣམ་པར་སྦྱར། ། མཐར་ཡང་སྭཱ་ཧཱ་སྤྱོད་པ་ཉིད། ། ཀུ་རུ་ཀུལླེའི་སྔགས་སོ། ། ཨོྃ་ནི་དང་པོ་བཞི་པ་ཡི། ། གསུམ་པ་ཆོམ་རྐུན་མ་ཡིས་བརྒྱན། །
མཐར་གནས་པ་ཡི་བཞི་པ་ལ། ། པི་ཙུ་བཛྲ་སྦྱར་པ་དང་། ། ཨུཥྨཱ་རྣམས་ཀྱི་བཞི་པ་ལ། ། པུཀྐ་སཱི་ཡིས་རྣམ་པར་བརྒྱན། ། སྟོང་པས་མནན་ཅིང་སུམ་འགྱུར་ཉིད། ། ལྔ་པ་ཡི་ནི་གཉིས་པ་དང་། ། གསུམ་པའི་དང་པོ་མཐར་སྭཱ་ཧཱ། ། ཀྱཻའི་རྡོ་རྗེ་སྙིང་པོའོ། ། སྣང་མཛད་དང་པོར་ཛྭ་ལ་གཉིས། ། སྦྱར་ནས་ལྔ་པའི་བཞི་པ་ལ། །
མཐར་གནས་རྣམས་ཀྱི་དང་པོ་ལྡན། ། གྷསྨ་རཱིས་ནི་རྣམ་པར་བརྒྱན། ། ཨུཥྨཱ་རྣམས་ཀྱི་བཞི་པ་ལ། ། རྡོ་རྗེ་མཁའ་འགྲོ་མ་ཡིས་བརྒྱན། ། སྟོང་པས་མནན་ཅིང་སུམ་འགྱུར་ཉིད། ། ལྔ་པ་ཡི་ནི་གཉིས་པ་དང་། ། གསུམ་པའི་དང་པོ་མཐར་སྭཱ་ཧཱ། ། ཕྱག་བཞི་པའི་སྔགས་སོ། ། དང་པོར་རྣམ་སྣང་དང་པོ་ཡི། ། དང་པོ་ནང་གི་དཀར་མོས་བརྒྱན། །
གསུམ་པ་ཉིད་ཀྱི་དང་པོ་ལ། ། ནང་གི་དཀར་མོས་རྣམ་པར་བརྒྱན། ། ཉིས་འགྱུར་ལྔ་པའི་གསུམ་པ་དང་། ། གཉིས་པའི་གསུམ་པ་མེ་ཡིས་བརྒྱན། ། ཧཱུྃ་གི་རྣམ་པ་གསུམ་སྦྱར་ནས། ། ལྔ་པ་ཉིད་ཀྱི་གཉིས་པ་དང་། ། གསུམ་པའི་དང་པོ་མཐར་སྭཱ་ཧཱ། ། ཕྱག་དྲུག་པའི་སྔགས་སོ། ། དང་པོ་རྣམ་སྣང་བཞི་པ་ཡི། ། དང་པོ་བྱིན་ཟ་ཡང་དག་ལྡན། །
རོ་ལངས་མ་ཡིས་རྣམ་པར་བརྒྱན། ། མཐར་གནས་པ་ཡི་གསུམ་པ་ལ། ། གྷསྨ་རཱི་ཡིས་རྣམ་པར་བརྒྱན། ། དང་པོ་ཡི་ནི་དང་པོ་ལ། ། མཐར་གནས་པ་ཡི་དང་པོ་དང་། ། རྡོ་རྗེ་མ་ཡིས་རྣམ་པར་བརྒྱན། ཀྵ་ནི་ཆོམ་རྐུན་མ་ཡིས་བརྒྱན། ། ལྔ་པ་ཉིད་ཀྱི་དང་པོ་དང་། ། ཨུཥྨཱ་རྣམས་ཀྱི་བཞི་པ་ལ། ། རྡོ་རྗེ་མཁའ་འགྲོ་མ་ཡིས་བརྒྱན། །
སྟོང་པས་མནན་ཅིང་སུམ་འགྱུར་ཏེ། ། ཕཊ྄་དང་མཐར་ནི་སྭཱ་ཧཱ་ཉིད། ། ཕྱག་གཉིས་པའི་སྔགས་སོ། ། བདག་མེད་དང་པོའི་དང་པོ་དང་། ། གཉིས་པ་ཉིད་ཀྱི་དང་པོ་དང་། ། གསུམ་པ་ཉིད་ཀྱི་དང་པོ་དང་། ། བཞི་པ་ཡི་ནི་དང་པོ་དང་། ། ལྔ་པ་ཡི་ནི་དང་པོ་དང་། ། མཐར་གནས་རྣམས་ཀྱི་དང་པོ་དང་། ། ཨུཥྨཱུ་རྣམས་ཀྱི་དང་པོ་ཉིད། །
དང་པོར་རྣམ་སྣང་མཐར་སྭཱ་ཧཱ། ། གྲོང་ཁྱེར་དཀྲུག་པའི་སྔགས་ཀྱི་བཟླས་པ་ནི་འབུམ་མོ། ། མཐར་གནས་རྣམས་ཀྱི་གཉིས་པ་དང་། ། ཀྵ་ཡི་རྣམ་པ་ཉིས་འགྱུར་ཉིད། ། ཧཱུྃ་གི་རྣམ་པ་གསུམ་དང་ལྡན། ། དང་པོར་རྣམ་སྣང་ཕཊ྄་ཉིད་ཀྱི། ། རྣམ་པ་ནང་བཅུག་མཐར་སྭཱ་ཧཱ། ། ས་སྦྱངས་པའི་སྔགས་སོ། ། དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱ། །
བཟའ་བ་དང་བཏུང་བ་བྱིན་གྱིས་བརླབ་པའོ། ། དང་པོར་རྣམ་པར་སྣང་མཛད་ཉིད། ། དེ་རྗེས་ཨ་ཀ་རོ་མུ་ཁྃ། ། ཨུཥྨཱ་རྣམས་ཀྱི་གསུམ་པ་དང་། ། མཐར་གནས་པ་ཡི་བཞི་པ་ནི། ། སྟེང་དུ་མེ་ཡིས་རྣམ་པར་བརྒྱན། ། དྷརྨཱ་ཎཱྃ་དེ་རྗེས་རྡོ་རྗེ་མ། ། བྱིན་ལ་དྲ་ནུཏྤནྣ་ཏྭཱ་ཏ། ། ཨོྃ་ཨཱཿཧཱུྃ་ཕཊ་སྭཱ་ཧཱ། ། འབྱུང་པོ་ཐམས་ཅད་ཀྱི་གཏོར་མའི་སྔགས་སོ། །
ཀྱཻའི་རྡོ་རྗེ་ལས་སྔགས་བཏུ་བའི་ལེའུ་སྟེ་དགུ་པའོ།། །། དེ་ནས་ཆོས་ཀུན་སྡོམ་གཅིག་པའི། ། རྡོ་རྗེ་སེམས་དཔའ་ཞེས་བྱས་གསུངས། ། བདག་མེད་མ་ལ་འོ་མཛད་ནས། ། བཟླས་པའི་ཡུལ་ནི་རབ་ཏུ་དབྱེ། ། ཤེལ་གྱིས་རེངས་པའི་བཟླས་པ་ཉིད། ། དབང་ལ་ཙནྡན་དམར་པོ་ཉིད། ། ལུང་ཏང་གིས་ནི་མངོན་སྤྱོད་ཉིད། ། ནི་རཾ་ཤུས་ནི་སྡང་བ་ལ། ། རྟ་ཡི་རུས་པས་སྐྲོད་པ་ཉིད། །
བྲམ་ཟེའི་རུས་པས་འགུགས་པ་ཉིད། ། གླང་པོའི་རུས་པས་ཆར་པ་ལ། ། མ་ཧེ་ཡིས་ཀྱང་གསད་པ་ལ། ། རེངས་པ་འོ་མའི་བཏུང་བ་ཉིད། ། དབང་ལ་རང་གི་འདུན་པས་སྤྱད། ། གསད་པ་ལ་ནི་སིཧླ་ཉིད། ། དགུག་པ་ལ་ནི་བཞི་མཉམ་ཉིད། ། སྡང་ལ་སྭཱ་ལུ་སྐྱེས་པ་བརྗོད། ། བསྐྲད་པ་ཉིད་ལ་གླ་རྩིར་བརྗོད། ། ཡང་ན་མཐའི་ཤྭ་དང་།
དང་པོའི་ཤྭ་དང་། ན་དང་པོ་དང་། ག་དང་པོ་དང་། ཧ་དང་པོ་ཉིད་ཀྱང་དེ་བཞིན་ནོ། ། ཀྱཻའི་རྡོ་རྗེ་ལས་བཟླས་པའི་ལེའུ་སྟེ་བཅུ་པའོ།། །། ཀྱཻའི་རྡོ་རྗེ་ལ་དམ་འཁྱུད་ཅིང་། ། ཚེམས་ཀྱིས་མ་མཆུ་བཙིར་ནས་ནི། ། ལུས་ཅན་རྣམས་ཀྱི་རིགས་ཀྱི་གཟུགས། ། དེ་ལ་བདག་མེད་མས་ཞུས་པ། ། བྷ་གར་ལིངྒ་གཞག་ནས་ནི། །
འཁོར་ལོའི་འདྲེན་པས་འདི་སྐད་གསུངས། ། ལུས་ཅན་རང་གི་རིགས་བཤད་ཀྱིས། ། ཤེས་རབ་ཕ་རོལ་ཕྱིན་མ་ཉོན། ། བུད་མེད་དམ་ནི་སྐྱེས་པ་ཡི། ། གང་གི་སྲིན་ལག་རྩ་བ་ལ། ། རྡོ་རྗེ་རྩེ་དགུ་པར་གྱུར་པ། ། མི་བསྐྱོད་པ་ཡི་རིགས་མཆོག་ཉིད། ། རྣམ་སྣང་མཛད་ཀྱི་འཁོར་ལོར་འགྱུར། ། དཔག་མེད་མགོན་གྱི་འདམ་སྐྱེས་ཉིད། ། རིན་ཆེན་འབྱུང་བའི་རིན་ཆེན་ཉིད། །
ལས་ཀྱི་རིགས་ཀྱི་རལ་གྲི་ཉིད། ། རྣལ་འབྱོར་པ་གང་ནག་པོ་ཆེ། ། དེ་ཡི་ལྷ་ནི་མི་བསྐྱོད་པ། ། རྣལ་འབྱོར་པ་གང་དཀར་པོ་ཆེ། ། དེ་ཡི་ལྷ་ནི་རྣམ་སྣང་མཛད། ། རྣལ་འབྱོར་པ་གང་སྔོ་བསངས་ཆེ། ། དེ་ཡི་ལྷ་ནི་དོན་ཡོད་ཉིད། ། རྣལ་འབྱོར་པ་གང་སེར་པོ་ཆེ། ། རིན་ཆེན་བདག་པོ་རིགས་ཀྱི་ལྷ། ། རྣལ་འབྱོར་པ་གང་དཀར་དམར་ཉིད། །
འོད་དཔག་མེད་པ་རིགས་ཀྱི་ལྷ། ། རྣལ་འབྱོར་པ་གང་དཀར་དང་སེར། ། དེ་ནི་སེམས་དཔའི་རིགས་སུ་འགྱུར། ། སྐྱེ་བོ་རྣལ་འབྱོར་མཐར་ཕྱིན་པས། ། ང་རྒྱལ་མི་བཅག་ཐོ་མི་འཚམ། ། ཀུན་རྫོབ་གཟུགས་སུ་གནས་ནས་ནི། ། དེ་རྣམས་བདེ་གཤེགས་རིགས་སུ་འགྱུར། ། བུད་མེད་རྣམས་ཀྱི་མཚན་ཉིད་ནི། ། ཇི་ལྟར་སྐྱེས་པ་དེ་བཞིན་ནོ། ། ཀུན་རྫོབ་ཐ་སྙད་ཚུལ་ལས་ནི། །
དེ་ཡི་རིགས་སུའང་དེ་འགྱུར་རོ། ། བྷ་གར་ལིངྒའི་འོ་མཛད་ནས། ། དེ་ལ་རྡོ་རྗེ་ཆེ་མཉེས་ནས། ། བདག་མེད་མ་ཡིས་གོ་མཛད་པ། ། ལྷ་མོར་རབ་ཏུ་མཆོད་པ་ཉོན། ། ཚལ་དང་སྐྱེ་བོ་མེད་གནས་དང་། ། བདག་གི་ཁྱིམ་གྱི་ནང་དུ་ཡང་། ། གཅེར་བུ་ཕྱག་རྒྱ་ཆེར་བྱས་ནས། ། རྣལ་འབྱོར་རིག་པས་རྟག་ཏུ་མཆོད། ། འོ་དང་འཁྱུད་པ་བྱས་ནས་ནི། །
དེ་བཞིན་བྷ་གར་རེག་པ་ཉིད། ། སྐྱེས་པའི་སྣ་ནི་གཞིབ་པ་ཉིད། ། མ་མཆུའི་སྦྲང་རྩི་བཏུང་བ་ཉིད། ། རྟག་ཏུ་མྱོས་པའི་མཚན་མ་ལས། ། བོལླ་ལྡན་པས་ལག་པས་བྱ། ། ཁྱོགས་དང་བརླ་ཞེས་བྱ་བ་དང་། ། དེ་བཞིན་ཤིན་ཏུ་བཀལ་བ་ཡི། ། ཡང་ཡང་རྡོ་རྗེས་འདོད་པ་བྱ། ། སྟེང་དང་འོག་ཏུ་ལྟ་བ་ཉིད། ། དངོས་གྲུབ་རྒྱས་པ་ཐོབ་པ་སྟེ། །
སངས་རྒྱས་ཀུན་དང་མཉམ་པར་འགྱུར། ། དེ་ལ་ག་པུར་བཏུང་བར་བྱ། ། དེ་ལ་ག་པུར་རྒྱུ་ཡི་ཕྱིར། ། ཤ་ནི་བཟའ་བ་ཉིད་དུ་བྱ། ། ཁྱད་པར་དུ་ནི་ཆང་ཉིད་དོ། ། ཀྱཻའི་རྡོ་རྗེ་ལས་ལྷན་ཅིག་སྐྱེས་པའི་སྦྱོར་བ་དོན་གྱི་ལེའུ་ཞེས་བྱ་བ་སྟེ་བཅུ་གཅིག་པའོ།། །། དེ་ནས་རྡོ་རྗེ་ཅན་གྱི་དབང་། ། བཞི་པའི་ཚིགས་བཅད་བཀའ་སྩལ་པ། ། རྡོ་རྗེ་རབ་གནས་རྡོ་རྗེ་ཉིད། ། ཆེ་དང་དྲིལ་བུ་ཆེན་པོ་བཟུང་། །
དེ་རིང་རྡོ་རྗེ་སློབ་དཔོན་འགྱུར། ། སློབ་མ་བསྡུ་བ་ཉིད་དུ་གྱིས། ། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་བ། ། བདག་གིས་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། ལྷ་མོ་དགའ་སྦྱིན་གནས་སྦྱིན་མ། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། །
ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་ཐར་སྦྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། རྡོ་རྗེ་དང་པདྨ་བྱིན་གྱིས་བརླབ་པའི་སྔགས་ནི། ཨོྃ་པདྨ་སུ་ཁཱ་དྷཱ་ར་མཧཱ་རཱ་ག་སུ་ཁཾ་ད་ད་ཙཏུ་རཱ་ནནྡ་བྷཱ་ག་བི་ཤྭ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཨོྃ་བཛྲ་མཧཱ་དྭེ་ཥ་ཙ་ཏུརཱ་ནནྡ་དཱ་ཡ་ཀཿཁ་ག་མུ་ཁཻ་ཀ་ར་སོ་ནཱ་ཐ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། སྤྱི་བོར་ནི་ཨོྃ་གྱི་རྣམ་པ། སྙིང་གར་ནི་ཧཱུྃ་གི་རྣམ་པ། ཟེའུ་འབྲུ་ལ་ནི་ཨཱཿའི་རྣམ་པའོ། །
རྒྱུད་ཀྱི་རྒྱལ་པོ་ཆེན་པོ་སྒྱུ་མའི་བརྟག་པ་ཞེས་བྱ་བ་བརྟག་པ་སུམ་ཅུ་རྩ་གཉིས་ལས་ཕྱུང་བ་བརྟག་པ་གཉིས་ཀྱི་བདག་ཉིད་ཀྱཻ་རྡོ་རྗེ་མཁའ་འགྲོ་མ་དྲ་བའི་སྡོམ་པའི་རྒྱུད་ཀྱི་རྒྱལ་པོ་རྫོགས་སོ།། །། རྒྱ་གར་གྱི་མཁན་པོ་ག་ཡ་དྷ་རའི་ཞལ་སྔ་ནས་དང་། བོད་ཀྱི་ལོ་ཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། PAGE * MERGEFORMAT 56 རྡོ་རྗེ་འཆང་། དཔལ་ཀྱཻ་རྡོ་རྗེའི་ཞེས་བྱའི་རྒྱུད་ཀྱི་རྒྱལ་པོ་བཞུགས་སོ། PAGE * MERGEFORMAT 57
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
