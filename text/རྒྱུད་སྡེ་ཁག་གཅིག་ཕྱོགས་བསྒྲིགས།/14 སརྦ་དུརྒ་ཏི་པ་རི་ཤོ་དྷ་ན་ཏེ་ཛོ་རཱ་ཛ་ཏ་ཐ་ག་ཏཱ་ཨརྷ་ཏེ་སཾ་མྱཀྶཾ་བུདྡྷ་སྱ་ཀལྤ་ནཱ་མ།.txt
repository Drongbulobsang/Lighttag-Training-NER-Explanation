རྒྱུད་སྡེ་ཁག་གཅིག་ཕྱོགས་བསྒྲིགས།
པོད ༡༤
སརྦ་དུརྒ་ཏི་པ་རི་ཤོ་དྷ་ན་ཏེ་ཛོ་རཱ་ཛ་ཏ་ཐ་ག་ཏཱ་ཨརྷ་ཏེ་སཾ་མྱཀྶཾ་བུདྡྷ་སྱ་ཀལྤ་ནཱ་མ།
༄༅། །རྒྱ་གར་སྐད་དུ། ། སརྦ་དུརྒ་ཏི་པ་རི་ཤོ་དྷ་ན་ཏེ་ཛོ་རཱ་ཛ་ཏ་ཐ་ག་ཏཱ་ཨརྷ་ཏེ་སཾ་མྱཀྶཾ་བུདྡྷ་སྱ་ཀལྤ་ནཱ་མ། བོད་སྐད་དུ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པ་ཞེས་བྱ་བ། བམ་པོ་དང་པོ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ལྷའི་ཚོགས་ཐམས་ཅད་ཀྱི་དགའ་བའི་ཚལ་མཆོག་ཏུ་ཡིད་དུ་འོང་བ་ན། ནོར་བུ་དང་། གསེར་དང་།
གསེར་གྱི་ཤིང་ཡལ་ག་དང་། ལྕུག་མར་བཅས་པ་དང་། ཤིང་གེལ་པ་དང་། སྨན་དང་། མེ་ཏོག་ཀ་མ་ལ་དང་། ཨུཏྤལ་དང་། ཀརྞི་ཀ་དང་། བཀྐུ་ལ་དང་། ཏི་ལ་ཀ་དང་། ཨ་ཤོ་ཀ་དང་།
མན་དཱ་ར་བ་དང་། མན་དཱ་ར་བ་ཆེན་པོ་ལ་སོགས་པ་སྣ་ཚོགས་པ་དང་། དཔག་བསམ་གྱི་ཤིང་རྣམས་ཀྱིས་མཛེས་པར་བྱས་ཤིང་། རྒྱན་སྣ་ཚོགས་ཀྱིས་བརྒྱན་པ། བྱ་སྣ་ཚོགས་མང་པོ་སྐད་སྙན་འབྱིན་པ། རྔ་དང་། ཅང་ཏེའུ་དང་། ཀེར་ཀོ་དང་། གླིང་བུ་དང་། རྔ་བོ་ཆེ་ལ་སོགས་པའི་སྒྲ་གྲག་པ།
བརྒྱ་བྱིན་དང་། ཚངས་པ་ལ་སོགས་པའི་ལྷ་དང་། ལྷའི་བུ་མོ་སྣ་ཚོགས་རྣམ་པར་རྩེན་པ། སངས་རྒྱས་དང་། ཆུབ་སེམས་དཔའ་ཐམས་ཅད་ཀྱིས་བྱིན་གྱིས་བརླབས་པ་ན། བརྒྱ་བྱིན་དང་། ཚངས་པ་ལ་སོགས་པ་ལྷ་དང་། རིགས་པ་འཛིན་པ་དང་། ལྷའི་བུ་མོ་འཁོར་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་དང་། གནོད་སྦྱིན་དང་།
སྲིན་པོ་དང་། ལྷ་མ་ཡིན་དང་། དྲི་ཟ་དང་། མིའམ་ཅི་དང་། ལྟོ་འཕྱེ་ཆེན་པོ་དང་། ཀླུ་ལ་སོགས་པ་འཁོར་དུ་མ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཁྲག་ཁྲིག་བརྒྱད་སྟོང་ཕྲག་བརྒྱད་ལ། འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་ཚད་མེད་པ། བློ་གྲོས་མི་གཡོ་བ་དང་།
བློ་གྲོས་ཡངས་པ་དང་། ཀུན་ཏུ་བློ་གྲོས་དང་། བློ་གྲོས་མཐའ་ཡས་དང་། བློ་གྲོས་ཀ་མ་ལ་དང་། བློ་གྲོས་ཆེན་པོ་དང་། བློ་གྲོས་ལྷ་རྫས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་སྣ་ཚོགས་ལ་སོགས་པ་ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་དགེ་འདུན་མཐའ་ཐུག་པ་མེད་པ་རྣམས་ཀྱིས་བསྟི་སྟང་དུ་བྱེད། བླ་མར་བྱེད། མཆོད་ཅིང་རྗེད་ལ་རབ་མཆོད་ཅིང་སྤེལ་ཏེ། འཁོར་མང་པོའི་དབུས་ན་ཚངས་པ་ཆེན་པོ་པདྨའི་གདན་ལ་བཞུགས་ཏེ།
ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ངན་སོང་གསུམ་གྱི་རྒྱུད་ལས་རྣམ་པར་གྲོལ་པ་ཞེས་བྱ་བའི་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་གྱི་འོད་ཟེར་འཕྲོ་བ་དང་སྡུད་པ་མང་པོའི་ཕྲེང་བ་ཉིད་ཀྱི་དཔྲལ་བའི་མཛོད་སྤུ་ནས་བྱུང་ནས། དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ཀུན་ཏུ་སྣང་བར་བྱས་སོ། ། ཀུན་ཏུ་སྣང་བར་བྱས་ནས་སེམས་ཅན་ཐམས་ཅད་ཀྱི་སེམས་ཉོན་མོངས་པའི་འཆིང་བ་ལས་རྣམ་པར་གྲོལ་ཏེ། བདེ་བ་སོ་སོར་ཐོབ་ནས་དགའ་བའི་ཚལ་ཐམས་ཅད་ཀུན་ཏུ་སྣང་བར་བྱས་པས་མཆོད་པའི་སྤྲིན་སྣ་ཚོགས་ཀྱིས་མངོན་པར་མཆོད་དེ། ལན་བརྒྱ་ཕྲག་སྟོང་དུ་བསྐོར་བ་བྱས་ནས་མགོ་བོས་ལན་བརྒྱ་ཕྲག་སྟོང་དུ་ཕྱག་འཚལ་ནས། བཅོམ་ལྡན་འདས་ཀྱི་སྤྱན་སྔར་ནོར་བུ་དྲི་མ་མེད་པའི་སྟེང་དུ་འཁོད་དེ་འདི་སྐད་ཅེས་གསོལ་ཏོ། ། ཀྱེ་མའོ་སངས་རྒྱས་ཀྱེ་སངས་རྒྱས། ། ཀྱེ་མའོ་སངས་རྒྱས་མཛད་པ་ལེགས། ། གང་ཕྱིར་ངན་སོང་བདག་ཅག་སྦྱངས། །
བྱང་ཆུབ་སྤྱོད་པ་ཉིད་བཀོད། ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་ལན་བརྒྱ་ཕྲག་སྟོང་དུ་བསྐོར་བ་བྱས་ཏེ། ཕྱག་འཚལ་ནས་བཅོམ་ལྡན་འདས་ལ་འདི་སྐད་གསོལ་ཏོ། ། བཅོམ་ལྡན་འདས་གང་གི་སླད་དུ་སངས་རྒྱས་ཀྱི་འོད་ཟེར་ཀུན་ཏུ་སྣང་བས་ངན་སོང་གི་རྒྱུད་ལས་རྣམ་པར་གྲོལ་ཞིང་། རྣམ་པར་གྲོལ་བའི་ལམ་ལ་བཀོད་པ་ནི་བཅོམ་ལྡན་འདས་ངོ་མཚར་ལགས་སོ། ། བདེ་བར་གཤེགས་པ་ངོ་མཚར་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། ལྷའི་དབང་པོ་འདི་ནི་ངོ་མཚར་མི་ཆེའོ། ། ལྷའི་དབང་པོ་འདི་ནི་མཚར་མི་ཆེ་སྟེ། སངས་རྒྱས་བཅོམ་ལྡན་འདས་ནི་ཚད་མེད་པའི་བསོད་ནམས་ཀྱི་ཚོགས་རྣམས་ཡང་དག་པར་བསགས་པའོ། །
ལྷའི་དབང་པོ་ཡང་དག་པར་རྫོགས་པའི་སངས་རྒྱས་རྣམས་ནི་ཚད་མེད་པའི་ཡོན་ཏན་རིན་པོ་ཆེའི་འབྱུང་ཁུངས་སུ་གྱུར་པའོ། ། ལྷའི་དབང་ཡང་དག་པར་རྫོགས་པའི་སངས་རྒྱས་རྣམས་ནི་ཚད་མེད་པའི་ཐབས་ཡང་དག་པར་རྫོགས་པའོ། ། ལྷའི་དབང་པོ་སངས་རྒྱས་བཅོམ་ལྡན་འདས་རྣམས་ནི་ཤེས་རབ་ཚད་མེད་པ་བསགས་པའོ། ། སངས་རྒྱས་བཅོམ་ལྡན་འདས་རྣམས་ཀྱི་སྤྱོད་པ་ནི་ཚད་མེད་པའོ། ། སངས་རྒྱས་བཅོམ་ལྡན་འདས་རྣམས་ནི་གདུལ་བྱའི་སྐྱེ་བོ་ཚད་མེད་པ་རྣམས་སྣོད་དུ་གྱུར་པར་མཛད་པའོ། ། སངས་རྒྱས་བཅོམ་ལྡན་འདས་རྣམས་ནི་མི་མཉམ་པ་དང་མཉམ་པའི་ཡེ་ཤེས་དང་ལྡན་པ། སངས་རྒྱས་བཅོམ་ལྡན་འདས་རྣམས་ནི་མི་མཉམ་པ་དང་མཉམ་པའི་རྫུ་འཕྲུལ་དང་ལྡན་པ། སངས་རྒྱས་བཅོམ་ལྡན་འདས་རྣམས་ནི་མི་མཉམ་པ་དང་མཉམ་པའི་སྨོན་ལམ་གྱི་སྟོབས་དང་ལྡན་པ་སྟེ། ལྷའི་དབང་པོ་དེ་ལྟ་བས་ན་སངས་རྒྱས་བཅོམ་ལྡན་འདས་རྣམས་ཀྱིས་སྣོད་ཇི་ལྟ་བ་བཞིན་དུ་སེམས་ཅན་གྱི་དོན་མཛད་པ་དང་། ཇི་ལྟར་འདུལ་བ་བཞིན་དུ་སེམས་ཅན་རྣམས་ཀྱི་དོན་མཛད་པ་དང་།
མོས་པ་ཇི་ལྟ་བ་བཞིན་དུ་སེམས་ཅན་རྣམས་ཀྱི་དོན་མཛད་པ་ཡིན་པར་རིག་པར་བྱ་སྟེ། འདི་ལ་ཐེ་ཚོམ་དང་། སོམ་ཉི་དང་། ཡིད་གཉིས་མ་བྱེད་ཅིག གང་དེ་བཞིན་གཤེགས་པ་རྣམས་ཀྱིས་འདུལ་བར་མི་འགྱུར་བའི་གནས་ནི་མེད་དོ། ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་རང་གི་སྟན་ལས་ལངས་ནས་ཡང་བཅོམ་ལྡན་འདས་ལ་མཆོད་པ་ཆེ་བ་རྒྱ་ཆེ་བ་བྱས་ཏེ། ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། སེམས་ཅན་ཐམས་ཅད་ལ་ཕན་པ་ཉིད་དུ་བགྱི་བ་དང་། སེམས་ཅན་ཐམས་ཅད་སྙིང་བརྩེ་བ་ཉིད་དུ་བགྱི་བ་དང་། སྙིང་བརྩེ་བ་ཅན་ཉིད་དུ་བགྱི་བ་དང་།
སྙིང་བརྩེ་བ་ཅན་ཆེན་པོ་ཅན་དུ་བགྱི་བ་དང་། བསམ་པ་ཐམས་ཅད་ཡོངས་སུ་རྫོགས་པར་བགྱི་བར་བཅོམ་ལྡན་འདས་བདག་སྤོབས་པ་བསྐྱེད་པར་གསོལ། བདེ་བར་གཤེགས་པ་བདག་སྤོབས་པ་བསྐྱེད་པར་གསོལ། ། བཅོམ་ལྡན་འདས་སུམ་ཅུ་རྩ་གསུམ་པའི་ལྷའི་རིས་འདི་ཉིད་ནས་ལྷའི་བུ་ནོར་བུ་དྲི་མ་མེད་པའི་འོད་ཅེས་བགྱི་བ་ཞིག་ཤི་འཕོས་ཏེ། དུས་ལས་འདས་ནས་དགུང་བདུན་ལོན་ལགས་ན། བཅོམ་ལྡན་འདས་དེ་གང་དུ་སྐྱེས། བདེ་བ་དང་སྡུག་བསྔལ་ནི་ཅི་ཞིག་མྱོང་བར་འགྱུར། བཅོམ་ལྡན་འདས་ལུང་བསྟན་དུ་གསོལ། བདེ་བར་གཤེགས་པ་ལུང་བསྟན་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ།
ལྷའི་དབང་པོ་ཅི་སྟེ་དེའི་དུས་ལ་བབ་པར་ཤེས་ན་ཉོན་ཅིག ལྷའི་དབང་པོས་གསོལ་པ། བཅོམ་ལྡན་འདས་དུས་ནི་འདི་ལགས་སོ། ། བདེ་བར་གཤེགས་པ་དུས་དང་ཚོད་ནི་འདི་ལགས་སོ། ། བཅོམ་ལྡན་འདས་ཀྱི་བཀའ་སྩལ་པ། ལྷའི་དབང་པོ་ལྷའི་བུ་ནོར་བུ་དྲི་མ་མེད་པའི་འོད་ཅེས་བྱ་བ་དེ་འདི་ནས་ཤི་འཕོས་ནས་མཚམས་མེད་པའི་སེམས་ཅན་དམྱལ་བ་ཆེན་པོར་སྐྱེས་ནས། དེས་དེར་ལོ་སྟོང་ཕྲག་བཅུ་གཉིས་ཀྱི་བར་དུ་སྡུག་བསྔལ་མ་རུངས་ཤིང་མི་བཟད་པ་མྱོང་ནས་སེམས་ཅད་དམྱལ་བ་ཆུང་ངུ་རྣམས་སུ་ཡང་ལོ་བརྒྱ་ཕྲག་བརྒྱར་སྡུག་བསྔལ་མྱོང་ངོ་། ། དེ་ནས་བྱོལ་སོང་དང་། ཡི་དྭགས་ཀྱི་གནས་སུ་ཡང་ལོ་བརྒྱ་ཕྲག་བརྒྱར་སྡུག་བསྔལ་མྱོང་ངོ་། ། དེ་ནས་ཡུལ་མཐའ་འཁོབ་ཀྱི་མིར་སྐྱེས་ནས་ཀྱང་འོན་པ་དང་།
དིག་པ་དང་། ལྐུགས་པ་རང་བཞིན་ཅན་དང་། སྨྲ་བ་མི་གསལ་བར་ལོ་སྟོང་ཕྲག་དྲུག་ཅུའི་བར་དུ་སྡུག་བསྔལ་མྱོང་ངོ་། ། ལོ་སྟོང་ཕྲག་བརྒྱད་ཅུ་རྩ་བཞིར་ནད་རྣག་ཁྲག་འཛག་པ་དང་། མཛེ་དང་ཕོལ་མིག་རྣམས་ཀྱིས་གཟིར་བ་དང་། སྐྱེ་བོ་མང་པོས་སྨད་པ་དང་། ཡོངས་ཀྱིས་སྤངས་པ་དང་། རིགས་དམན་པའི་རིགས་ཅན་རྗེས་སུ་མྱོང་ཞིང་སྡུག་བསྔལ་བ་དང་། སྡུག་བསྔལ་བརྒྱུད་པ་དང་། གཞན་ལ་གནོད་པ་བྱེད་པ་དང་།
ལས་ཀྱི་སྒྲིབ་པ་བར་ཆད་མེད་པ་རྣམ་པ་སྣ་ཚོགས་བྱེད་པ་དང་། གཞན་ཡང་སྡུག་བསྔལ་གཅིག་ནས་གཅིག་ཏུ་བརྒྱུད་པ་མྱོང་ཞིང་མྱོང་བར་འགྱུར་རོ། ། དེ་ནས་བརྒྱ་བྱིན་ལ་སོགས་པ་ལྷའི་བུ་ཐམས་ཅད་ཀྱིས་ཐོས་ནས་ཤིན་ཏུ་སྡངས་ཤིང་སྐྲག་སྟེ། སྐྱོ་ནས་ཁ་བུག་ཏུ་འགྱེལ་བར་འགྱུར་ཏོ། ། དེ་ནས་ཡང་ལངས་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་སྡུག་བསྔལ་ཆེན་པོ་བརྒྱུད་པ་འདི་ལས་ཇི་ལྟར་ན་འདི་ཐར་བར་འགྱུར། བདེ་བར་གཤེགས་པ་ཇི་ལྟར་ཐར་བར་འགྱུར། བཅོམ་ལྡན་འདས་ཅི་ནས་ཀྱང་སྡུག་བསྔལ་གྱི་ཕུང་པོ་འདི་ལས་རྣམ་པར་གྲོལ་བར་འགྱུར་བར་འདི་བསྐྱབ་ཏུ་གསོལ། བདེ་བར་གཤེགས་པ་འདི་བསྐྱབ་ཏུ་གསོལ། བཅོམ་ལྡན་འདས་ཀྱིས་བཀའ་སྩལ་པ།
ལྷའི་དབང་པོ་སངས་རྒྱས་བྱེ་བ་ཕྲག་བརྒྱད་ཅུ་རྩ་བཞིས་ཀྱང་བཤད་པ་འདི་ངས་ཀྱང་བཤད་ཀྱིས་ཉོན་ཅིག དེ་ནས་ལྷའི་དབང་པོ་བརྒྱ་བྱིན་གྱིས་ཡང་བཅོམ་ལྡན་འདས་ལ་མེ་ཏོག་མན་དཱ་ར་བ་དང་། མན་དཱ་ར་བ་ཆེན་པོ་དང་། མེ་ཏོག་རྣམ་པ་སྣ་ཚོགས་དང་། རིན་པོ་ཆེའི་དབུ་རྒྱན་དང་། ཕྱག་གདུབ་དང་། དཔུང་རྒྱན་དང་། སྙན་ཆ་དང་། དོ་ཤལ་དང་། སེ་མོ་དོ་ལ་སོགས་པའི་རྒྱན་གྱི་ཁྱད་པར་རྣམ་པ་སྣ་ཚོགས་ཀྱིས་མངོན་པར་མཆོད་དེ།
ལན་བརྒྱ་སྟོང་ཕྲག་དུ་མར་བསྐོར་བ་བྱས་ཤིང་ཕྱག་འཚལ་ཏེ། བཅོམ་ལྡན་འདས་ལེགས་སོ། ། བདེ་བ་གཤེགས་པ་ལེགས་སོ་ཞེས་བྱ་བས་མཉེས་པར་བྱས་ནས། བཅོམ་ལྡན་འདས་ལྷ་དང་བཅས་པའི་འཇིག་རྟེན་ལ་ཕན་པ་དང་། བདེ་བར་བགྱི་བ་དང་། མ་འོངས་པའི་སེམས་ཅན་རྣམས་ངན་སོང་གི་རྒྱུད་གསུམ་ལས་རྣམ་པར་ཐར་བར་བགྱི་བའི་སླད་དུ་ལེགས་པར་བཤད་དུ་གསོལ། དེ་ནས་ཡང་ཚངས་པ་ལ་སོགས་པ་ལྷ་མང་པོ་རྣམས་ཀྱིས་ཀྱང་འདི་སྐད་ཅེས་གསོལ་ཏོ། ། བཅོམ་ལྡན་འདས་ལེགས་སོ། ། བདེ་བར་གཤེགས་པ་ལེགས་སོ། ། ཅི་ནས་ཀྱང་མ་འོངས་པའི་སེམས་ཅན་རྣམས་ཀྱིས་མཚན་ཙམ་ཐོས་པས་ཀྱང་ངན་སོང་གསུམ་གྱི་ལམ་ལས་རྣམ་པར་གྲོལ་ཏེ།
བདེ་འགྲོ་ལྷའི་འཇིག་རྟེན་ནམ། མིའི་འཇིག་རྟེན་དུ་སྐྱེས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བགྱི་བའི་སླད་དུ་བཤད་དུ་གསོལ། དེ་ནས་བཅོམ་ལྡན་འདས་ཀྱིས་བརྒྱ་བྱིན་དང་། ཚངས་པ་ལ་སོགས་པ་ལྷའི་བུ་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདིས་བྱིན་གྱིས་བརླབ་པར་བྱ་བའི་ཕྱིར་དོན་ཡོད་གདོན་མི་ཟ་བའི་རྡོ་རྗེའི་བྱིན་གྱིས་བརླབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། ། དེ་ནས་ཡང་དེ་ཉིད་ཀྱི་ཐུགས་ཀ་ནས་སྔགས་འདི་ཕྱུང་ནས་ལྷ་དེ་དག་དམ་ཚིག་ཅན་དུ་བྱིན་གྱིས་བརླབས་སོ། ཨོཾ་སརྦ་བིདྱཱ་བཛྲ་ཨ་དྷིཥྛཱ་ན་ཛྙཱ་ན་ས་མ་ཡ་ཧཱུྃ། དེ་ལྟར་ཏིང་ངེ་འཛིན་ལ་སྙོམས་པར་ཞུགས་ནས་ཀྱང་གདོན་མི་ཟ་བར་མི་ཆོམས་པའི་རྡོ་རྗེའི་བྱིན་གྱིས་རླབས་ཀྱིས་བྱིན་གྱིས་རླབས་ནས་ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོ་ཞེས་བྱ་བ་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་བྱུང་ངོ་། ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནེ། ཤུ་དྷེ་བི་ཤུད་དྷེ། སརྦ་ཀརྨ་ཨཱ་ཝ་ར་ཎ་བི་ཤུད་དྷེ་སྭཱ་ཧཱ།
རིག་པ་ཆེན་པོ་འདི་བཤད་མ་ཐག་ཏུ་སེམས་ཅན་ཐམས་ཅད་ཀྱི་ངན་སོང་གི་རྒྱུད་ཀྱི་འཆིང་བ་ཐམས་ཅད་རྣམ་པར་ཆད་དོ། ། ངན་འགྲོ་ཐམས་ཅད་རྣམ་པར་སྦྱངས་སོ། ། སྡུག་བསྔལ་མི་བཟད་པ་རྣམས་རབ་ཏུ་ཞི་སྟེ། སྐྱེ་བོ་མང་པོ་རྣམས་བདེ་བ་དང་ལྡན་པར་གྱུར་ཏོ། ། དེ་ནས་གཞན་ཡང་གསང་བའི་སྙིང་པོ་འདི་གསུངས་སོ། ། ཨོཾ་ཤོ་དྷ་ནེ་ཤོ་དྷ་ནེ། ཨོཾ་སརྦ་ཨ་པཱ་ཡ་ན། སརྦ་ས་ཏྭེ་བྷྱོ་ཧཱུྃ། ལྷའི་དབང་པོ་གཞན་ཡང་འདི་ནི་དེ་བཞིན་གཤེགས་པ་ཐམས་ཅད་ཀྱི་སྙིང་པོའོ། ཨོཾ་སརྦ་ཨ་པཱ་ཡ་བི་ཤོ་དྷ་ནེ་ཧཱུྃ་ཕཊ྄།
ལྷའི་དབང་པོ་གཞན་ཡང་འདི་ནི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་དང་ཉེ་བའི་སྙིང་པོའོ། ། ཨོཾ་ཏྲཊ། ལྷའི་དབང་པོ་གཞན་ཡང་འདི་ནི་ངན་སོང་ཐམས་ཅད་རྣམ་པར་སྦྱོང་བའི་སྙིང་པོའོ། ། ཧཱུྃ་ལྷའི་དབང་པོ་གཞན་ཡང་མདོར་ན་དྲན་པ་ཙམ་གྱིས་ཀྱང་བསོད་ནམས་ཆུང་བའི་སེམས་ཅན་རྣམས་ངན་སོང་གི་རྒྱུད་ཐམས་ཅད་ལས་བདེ་བླག་ཏུ་རྣམ་པར་འགྲོ་བར་འགྱུར་བ་ནི་འདི་ཡིན་ནོ། ། ན་མོ་བྷ་ག་ཝ་ཏེ་སརྦ་དུརྒ་ཏེ་པ་རི་ཤོ་དྷ་ན་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སཾ་མྱཀ་སཾ་བུད་དྷཱ་ཡ། ཏདྱ་ཐཱ། ཨོཾ་ཤོ་དྷ་ནེ་ཤོ་དྷ་ནེ། སརྦ་པཱ་པཾ་བི་ཤོ་དྷ་ནེ།
ཤུད་དྷེ་བི་ཤུད་དྷེ། སརྦ་ཀརྨ་ཨཱ་ཝ་ར་ཎ་བི་ཤུད་དྷེ་སྭཱ་ཧཱ། རྩ་བའི་རིག་པའོ། ། ཨོཾ་སརྦ་བིད་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྃ་ཕཊ྄། ཨོཾ་སརྦ་བིད་ཧཱུྃ། ཨོཾ་སརྦ་བིད་ཕཊ྄། ཨོཾ་སརྦ་བིད་ཨ། ཨོཾ་སརྦ་བིད་ཏྲཱ་ཐ། ཨོཾ་སརྦ་བིད་ཨོཾ། ཨོཾ་སརྦ་བིད་སྭ།
ཨོཾ་སརྦ་བིད་ཨ། ཨོཾ་སརྦ་བིད་ཧཱུྃ། ཨོཾ་སརྦ་བིད་ཏྲཱ་ཊ། ཨོཾ་ཤ། ཨོཾ་བྷ། ལྷའི་དབང་པོ་དེ་བཞིན་གཤེགས་པ་ངན་སོང་ཐམས་ཅད་ཡོངས་སུ་སྦྱོང་བའི་གཟི་བརྗིད་ཀྱི་རྒྱལ་པོའི་གསང་བའི་སྙིང་པོ་འདི་ནི་རིགས་ཀྱི་བུའམ། རིགས་ཀྱི་བུ་མོ་གང་ཡང་རུང་བས་མིང་ཙམ་ཡང་ཉན་ཏམ། བཅངས་སམ། བཀླགས་སམ། བྲིས་ནས་ཀྱང་མགོ་བོའམ།
གཙུག་ཕུད་དམ། དཔུང་པ་འམ། མགུལ་དུ་བཏགས་ཏེ་འཆང་ན་ཚེ་འདི་ཉིད་ལ་དུས་མ་ཡིན་པར་འཆི་བར་བརྒྱད་དམ། དུས་མ་ཡིན་པར་འཆི་བ་བརྒྱད་དང་འབྲེལ་པའི་རྨི་ལམ་གྱི་རྣམ་པའམ། ངན་སོང་དང་འབྲེལ་བའི་མཚན་མ་དེ་དག་ཐམས་ཅད་རྨི་ལམ་ཙམ་དུ་ཡང་མི་འབྱུང་ན། དཀྱིལ་འཁོར་དུ་ཇི་ལྟར་བ་བཞིན་དུ་ཞུགས་ལ། ཞུགས་ནས་ཀྱང་དབང་བསྐུར་ལ་སྙིང་པོ་ཡང་བཟླས་བརྗོད་བྱེད་ཅིང་། སྔགས་ཀྱི་དོན་ཡང་སྒོམ་པ་གང་ཡིན་པ་ལྟ་སྨོས་ཀྱང་ཅི་དགོས་ཏེ། དེ་དག་ལ་ནི་སྡིག་པ་གང་ཡང་ཉེ་བར་མི་འགྱུར། ངན་སོང་དུ་འགྲོ་བར་ཡང་མི་འགྱུར་རོ། །
སྐྱེས་པའམ། བུད་མེད་དམ། ལྷའམ། ཀླུའམ། གནོད་སྦྱིན་ནམ། སྲིན་པོའམ། བྱོལ་སོང་ངམ། ཡི་དྭགས་སམ། སེམས་ཅན་དམྱལ་བ་ལ་སོགས་ཏེ། གང་ཡང་རུང་བ་ཤི་བའི་ལུས་དཀྱིལ་འཁོར་དུ་བཅུག་སྟེ།
དབང་བསྐུར་ན། དེ་སེམས་ཅན་དམྱལ་བར་སྐྱེས་ན་ཡང་དེ་མ་ཐག་ཏུ་རྣམ་པར་ཐར་ནས་ལྷའི་རིགས་སུ་སྐྱེ་བར་འགྱུར་རོ། ། ལྷའི་རིགས་དེར་སྐྱེས་ནས་ཀྱང་དེ་བཞིན་གཤེགས་པ་ཐམས་ཅད་ཀྱི་ཆོས་ཉིད་མངོན་སུམ་དུ་བྱེད། དེ་བཞིན་གཤེགས་པ་ཐམས་ཅད་ལ་བསྙེན་བཀུར་ལ་སོགས་པ་ཡང་བྱེད། ཕྱིར་མི་ལྡོག་པར་ཡང་འགྱུར། རྒྱུད་ངེས་པ་ཅན་དུ་ཡང་འགྱུར། དེ་བཞིན་གཤེགས་པའི་རིགས་སུ་ཡང་སྐྱེ། སྒྲིབ་པ་རྣམས་རབ་ཏུ་སྤངས་ནས་དེ་བཞིན་གཤེགས་པ་ཐམས་ཅད་ཀྱི་རིགས་སམ། ལྷའི་རིགས་སམ། གཞན་གང་ཡང་རུང་བར་བདེ་བ་མྱོང་བར་འགྱུར་རོ། །
ལྷའི་དབང་པོ་མདོར་ན་འཇིག་རྟེན་ནམ། འཇིག་རྟེན་ལས་འདས་པའི་ཕན་པ་དང་བདེ་བ་ཐམས་ཅད་མྱོང་བར་འགྱུར་རོ། ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་དེ་བཞིན་དུ་བསྐོར་བ་བྱས་ཏེ། ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་ངན་སོང་ཐམས་ཅད་ཀྱི་དབང་དུ་གྱུར་པ་རྣམས་ལ་ཕན་པ་དང་བདེ་བར་བགྱི་བ་དང་། ཅི་ནས་ཀྱང་སེམས་ཅན་དེ་དག་ངན་སོང་ཐམས་ཅད་ལ་རྒྱབ་ཀྱིས་ཕྱོགས་པར་བགྱི་བ་དང་། བླ་ན་མ་མཆིས་པ་ཡང་དག་པར་རྫོགས་པའི་བྱང་ཆུབ་བདེ་བླག་ཏུ་རྟོགས་པར་བགྱི་བའི་སླད་དུ་བཤད་དུ་གསོལ། རྗེ་གཅིག་བཤད་དུ་གསོལ། དེ་ནས་བཅོམ་ལྡན་འདས་ཤཱཀྱ་ཐུབ་པས་དེ་བཞིན་གཤེགས་པ་ཐམས་ཀྱི་ངན་སོང་ཐམས་ཅད་ཡོངས་སུ་སྦྱོང་བའི་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་ངན་སོང་ཐམས་ཅད་ཡོངས་སུ་སྦྱོང་བའི་གཟི་བརྗིད་ཀྱི་རྒྱལ་པོ་ཞེས་བྱ་བའི་དཀྱིལ་འཁོར་ཆེན་པོ་འདི་གསུངས་སོ། ། སངས་རྒྱས་ཀུན་གྱི་བྱང་ཆུབ་སེམས། །
བླ་ན་མེད་པ་རྟོགས་གྱུར་པ། ། རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་གསུངས། ། དེ་ནས་ཡང་བཅོམ་ལྡན་འདས་ཀྱིས་སེམས་ཅན་ཐམས་ཅད་ལ་ཐུགས་བརྩེ་བའི་སླད་དུ་ཕྱིའི་དཀྱིལ་འཁོར་འདི་གསུངས་སོ། ། གཙུག་ལག་ཁང་དང་སྐྱེད་མོས་ཚལ། ། མཆོད་རྟེན་ལྷ་ཁང་ཀུན་དགའ་སོགས། ། ཇི་བཞིན་པ་ཡི་ཆོ་ག་ཡིས། ། གནས་ནི་བྱིན་གྱིས་བརླབ་པ་བརྩམ། ། བྱིན་གྱིས་བརླབས་པའི་གནས་དེར་ནི། ། ཕྱི་ཡི་དཀྱིལ་འཁོར་བྲི་བར་བྱ། །
གྲུ་བཞི་པ་ལ་སྒོ་བཞི་པ། ། རྟ་བབས་བཞི་དང་ལྡན་པ་དང་། ། ཐེམ་སྐས་བཞི་ཡི་ཕྲེང་བ་དང་། ། སེང་གེ་བན་གླང་རྣམས་ཀྱིས་བརྒྱན། ། དར་དང་ལྡ་ལྡི་དོ་ཤལ་ཕྲེང་། ། དྲིལ་བུ་དང་ནི་རྔ་མས་བརྒྱན། ། རྡོ་རྗེ་རིན་ཆེན་པདྨ་དང་། ། རྒྱ་གྲམ་པ་ཡི་ཕྱག་རྒྱས་བརྒྱན། ། སྲད་བུ་བརྒྱད་དང་ལྡན་པ་དང་། ། ཕྱི་ཡི་སྒོ་ཁྱུད་རྣམས་ཀྱིས་བརྒྱན། །
དགུ་ཡི་ཆར་ནི་བགོས་པ་ལས། ། སྒོ་དང་སྒོ་ཁྱུད་སུམ་ཆར་བྱ། ། རྡོ་རྗེ་སྲད་བུས་ཐིག་གདབ་བོ། ། དབུས་ཀྱི་དཀྱིལ་འཁོར་ཐིག་གདབ་པ། ། ཆོས་ཀྱི་འཁོར་ལོ་འདྲ་བ་ལ། ། ལྟེ་བར་བཅས་ཤིང་རྩིབས་བཅུ་དྲུག ། རིམ་པ་གསུམ་དང་ལྡན་པ་ལ། ། རྩིབས་ནི་ཉིས་འགྱུར་ཉིད་དུ་བྱ། ། དབུས་ཀྱི་ཕྱོགས་སུ་ཀུན་རིག་ནི། ། དུང་དང་ཀུན་ད་ཟླ་འདྲ་ལ། །
ཞལ་བཞི་པ་ལ་རྡོ་རྗེ་ཡི། ། སེང་གེའི་གདན་ལ་བཞུགས་པ་དང་། ། ཏིང་འཛིན་ཕྱག་རྒྱར་ལྡན་པ་དང་། ། རྒྱན་རྣམས་ཀུན་གྱིས་བརྒྱན་པར་བྲི། ། དེ་ཡི་སྤྱན་སྔར་ངན་སོང་ཀུན། ། སྦྱོང་བའི་རྒྱལ་པོ་བྲི་བྱ་སྟེ། ། ཕྱག་གཉིས་ཏིང་འཛིན་ཚུལ་དུ་བསྣོལ། ། ཟླ་བ་རྒྱས་དང་པདྨའི་མདོག ། རྒྱན་རྣམས་ཀུན་གྱིས་ལེགས་རྫོགས་ལ། ། རྒྱལ་མཆོག་སྐྱེས་བུས་གང་བར་བྲི། །
རྒྱབ་ཏུ་ཤཱཀྱའི་རིགས་དབང་པོ། ། གཙོ་བོ་ཐུབ་པ་བྲི་བར་བྱ། ། གཡོན་དང་གཡས་ཀྱི་ཕྱོགས་ཆར་ནི། ། རྒྱལ་མཆོག་རིན་ཆེན་མེ་ཏོག་གཉིས། ། ལོ་ཙཱ་ནཱ་དང་མཱ་མ་ཀཱི། ། དེ་བཞིན་དཀར་མོ་སྒྲོལ་མ་རྣམས། ། རང་གི་རིགས་ཀྱི་མཚན་མ་བཞིན། ། གྲྭ་ཡི་ཕྱོགས་ནི་ཀུན་ཏུ་བྲི། ། རྩིབས་ཀྱི་ནང་ནི་ཐམས་ཅད་དུ། ། རྡོ་རྗེ་སེམས་སོགས་སེམས་དཔའ་མཆོག །
རྫུ་འཕྲུལ་ཆེན་པོའི་སེམས་དཔའ་རྣམས། ། གོ་རིམ་བཞིན་དུ་བྲི་བར་བྱ། ། མཁས་པས་ལཱ་སྱ་ལ་སོགས་པ། ། མཆོད་པ་གྲྭ་ཡི་ཕྱོགས་སུ་བྲི། ། སྒོ་ཡི་ཕྱོགས་རྣམས་ཐམས་ཅད་དུ། ། སྒོ་བ་བཞི་ནི་བྲི་བར་བྱ། ། རྟ་བབས་ཁྱམས་ནི་ཐམས་ཅད་དུ། ། བྱམས་པ་ལ་སོགས་པ་བྲི་བར་བྱ། ། ཉན་ཐོས་རྒྱལ་བ་ཐམས་ཅད་དང་། ། དེ་བཞིན་རང་རྒྱལ་གཙོ་བོ་རྣམས། །
ཁྲོ་བོ་མངག་པ་ཕོ་ཉ་སོགས། ། བྲི་བྱ་ཡང་ན་མིང་ཡང་རུང་། ། ཕྱི་ཡི་དཀྱིལ་འཁོར་ཕྱི་རོལ་དུ། ། གླིང་བཞི་པོ་ནི་བྲི་བར་བྱ། ། འཛམ་བུའི་གླིང་དུ་ཚངས་པ་བྲི། ། བྱང་ཕྱོགས་སུ་ནི་དབང་ཕྱུག་ཆེ། ། ཤར་དང་ནུབ་ཀྱི་གླིང་དུ་ནི། ། བརྒྱ་བྱིན་གཏོགས་འདོད་ཐམས་ཅད་ནི། ། འཁོར་དང་བཅས་པར་བྲི་བར་བྱ། ། གཞན་རྣམས་དག་ཀྱང་དེ་བཞིན་ཏེ། །
ལྷ་མིན་དྲི་ཟ་ནམ་མཁའ་ལྡིང་། ། གནོད་སྦྱིན་སྲིན་པོ་ལྟོ་འཕྱེ་ཆེ། ། འབྱུང་པོ་ཡི་དྭགས་འདྲེ་རྣམས་དང་། ། ཀླུ་དང་གྲུལ་བུམ་རི་རྣམས་དང་། ། རྒྱལ་པོ་བཞི་རྣམས་བྲི་བར་བྱ། ། གཟའ་དང་སྐར་མ་རྒྱུ་སྐར་དང་། ། ཁྲོ་བོ་མ་རུངས་འཚེ་བ་ཡི། ། བགེགས་དང་བི་ནཱ་ཡ་ཀ་རྣམས། ། སེམས་ཅན་ཀུན་ལ་ཕན་བྱེད་པའི། ། དྲང་སྲོང་སྐལ་བ་ཆེན་པོ་རྣམས། །
ཕྲ་མེན་མ་དང་བུད་མེད་བྲི། ། དེ་བཞིན་སྲིང་མོ་རྣལ་འབྱོར་མ། ། འབྱུང་བ་བཞི་ཡི་ལྷ་ཆེན་པོ། ། ཁྱིམ་དང་ར་ལ་གནས་པ་དང་། ། ཤིང་དང་ཀུན་དགའི་ནགས་ལ་སོགས། ། དུར་ཁྲོད་གྲོང་ཁྱེར་གནས་པ་རྣམས། ། མིང་དང་བརྡ་འམ་ཡང་ན་ནི། ། ཐིག་ལེ་རྣམས་ཀྱང་བྲི་བར་བྱ། ། དེ་ནས་མཁས་པས་དཀྱིལ་འཁོར་ལ། ། བླ་རེ་རྒྱལ་མཚན་ལྷབ་ལྷུབ་དང་། །
གདུགས་དང་རྔ་མ་ལྡ་ལྡི་དང་། ། འཕན་དང་སྣ་ཚོགས་ན་བཟས་མཆོད། ། གསེར་ལས་བྱས་པའི་བྱ་རྣམས་ནི། ། བརྒྱད་དམ་བཅུ་དྲུག་ལྷག་ཀྱང་རུང་། ། དབང་བསྐུར་རིན་ཆེན་ཆུས་བཀང་བའི། ། བུམ་པ་ལྔ་ནི་གཞག་པར་བྱ། ། མར་མེ་གཏོར་མ་བུམ་པ་དང་། ། མཛེས་པའི་བཤོས་རྣམས་གཞག་བྱ་སྟེ། ། བཟའ་བ་བཏུང་བ་སྦྱར་ལེགས་དང་། ། བཅའ་བ་སྣ་ཚོགས་གཞག་པར་བྱ། །
གནོད་སྦྱིན་སྲིན་པོའི་ཁ་ཟས་སུ། ། གཏོར་མ་རྣམ་པ་སྣ་ཚོགས་གཞག ། འབྱུང་པོ་དག་དང་ཀླུ་དག་དང་། ། མི་དང་མི་མིན་དེ་བཞིན་ཏེ། ། མེ་ཏོག་དྲི་རྣམས་སྣ་ཚོགས་དང་། ། འོ་མ་མར་དང་ཁ་རར་བཅས། ། རྣམ་རྒྱལ་བུམ་པ་དྲི་ཡི་ཆུས། ། རབ་ཏུ་བཀང་བ་གཞག་པར་བྱ། ། དེ་ནས་ཁྲུས་ལ་སོགས་བྱས་ལ། ། དྲི་དང་ཕྲེང་མཆོག་ཕྲེང་བ་ཅན། །
དྲི་ཞིམ་ཁ་བཀང་མཆོག་མཛེས་པ། ། རྡོ་རྗེ་འཛིན་མས་ཞུགས་ནས་ཀྱང་། ། མེ་ཏོག་ཐོགས་ཏེ་སྒོ་ཕྱོགས་འདུག ། གཙོ་བོ་རྒྱལ་བ་སྲས་ཀྱི་འཁོར། ། མང་པོ་རྣམས་ནི་སྤྱན་དྲངས་ཏེ། ། ཕྱག་རྒྱ་སྔགས་དང་བདག་ལྡན་ཞིང་། ། ལྕགས་ཀྱུ་ལ་སོགས་རྣལ་འབྱོར་གྱིས། ། ཛཿཧཱུྃ་བྃ་ཧོཿཐུགས་རྗེའི་བདག ། ཚུར་གཤེགས་ཞེས་ནི་བརྗོད་ནས་ཀྱང་། ། གསང་བའི་བཅིང་བ་བཅིངས་ནས་ནི། །
མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞགས་པ་བཞིན་དུ་སྦྱར་ནས་ཀྱང་། ། དེ་ཉིད་ལྕགས་སྒྲོག་ཚུལ་དུ་བྱ། ། མཐེབ་གཉིས་ནང་དུ་བཀུག་ནས་ནི། ། བསྐྱོད་པར་གྱུར་ན་དབང་དུ་འགྱུར། ། དེ་ནས་མཚན་མ་སྐྱེས་ནས་མགུ་ནས་ནི། ། ཐོག་མ་ཐ་མ་མེད་པ་མངོན་སུམ་མཐོང་། ། ཨརྒྷ་མཆོག་བརྟགས་གསང་ལ་སོགས་པ་ཡི། ། དབྱངས་སྙན་པ་ཡི་བསྟོད་དང་ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད། །
དེ་ནས་འབྱུང་པོ་ཀུན་གྱི་གཏོར་མ་བྱ། ། སེམས་ཅན་བཀྲེས་ཤིང་སྐོམ་པས་གདུངས་པ་དང་། ། ཕྱོགས་ན་གནས་པ་རྣམས་ལ་རྣམ་པར་བརྟག ། དེ་ཡི་གཏོར་མ་ཇི་ལྟར་མཐུན་པར་བྱ། ། དེ་ནས་སྔགས་པས་བླ་མེད་བྱང་ཆུབ་ཀྱི། ། གནས་སུ་སློབ་མ་ཡོངས་སུ་སྨིན་བྱ་བ། ། འགྲོ་ལ་ཕན་ཕྱིར་མྱུར་དུ་བྱང་ཆུབ་པར། ། དེ་དག་བྱང་ཆུབ་སེམས་མཆོག་སྐྱེད་དུ་གཞུག ། དེ་རྣམས་བྱིན་རླབས་བྱང་ཆུབ་སྨོན་ལམ་གདབ། ། ཟབ་ཅིང་རྒྱ་ཆེ་བ་ཡི་ཆོས་བསྒྲགས་ལ། །
བསྲུང་བར་བྱས་ན་བརྟུལ་ཞུགས་སྡོམ་གནས་པ། ། རབ་ཞི་ཁ་ནས་སྔགས་བརྗོད་གཞུག་པར་བྱ། ། དར་ལ་སོགས་པས་མིག་གཉིས་གཡོགས་ནས་ནི། ། རྡོ་རྗེ་འཛིན་དཔལ་པདྨར་ལག་གཉིས་བྱ། ། མེ་ཏོག་རིན་ཆེན་ལ་སོགས་དེ་བརྒྱན་ལ། ། ཡོན་གྱིས་ལག་པ་བཀང་སྟེ་གཞུག་པར་བྱ། ། སྔགས་ནི་འདི་རྣམས་ཡིན་ནོ། ། ཨོཾ་བཛྲ་ཨ་དྷི་ཏིཥྛ་ཧཱུྃ། ཨོཾ་བཛྲ་ས་མ་ཡ་ཧཱུྃ། ཨོཾ་བཛྲ་པྲ་བེ་ཤ་ཧཱུྃ།
ཨ་ས་མེ་ཏྲི་ས་མེ་མ་ཧཱ་ས་མ་ཡེ་ཧཱུྃ། དེ་ནས་སྔགས་འདིས་མེ་ཏོག་ལ་སོགས་པ་དོར་བར་བྱའོ། ། སངས་རྒྱས་དངོས་གྲུབ་ཐོབ་བྱའི་ཕྱིར། ། བདག་ལ་ཐུགས་བརྩེར་དགོངས་ནས་ནི། ། འགྲོ་ལ་ཕན་པའི་གཙོ་ཆེན་གྱིས། ། སྨན་པར་དགོངས་ནས་བཞེས་སུ་གསོལ། ། ཨོཾ་བཛྲ་པྲ་ཏི་གྲྀཧྞ་ཧཱུྃ། ཨོཾ་བཛྲ་པྲ་ཏཱི་ཙྪ་བཛྲ་ས་མ་ཡ་སཏྭཾ། ། མེ་ཏོག་རིན་ཆེན་ལ་སོགས་གང་། ། བབ་པར་གྱུར་པ་རིགས་ཀྱི་ལྷ། །
གཙོ་བོའི་རིགས་དེ་བསྒྲུབས་ན་ནི། ། དངོས་གྲུབ་འགྱུར་ཏེ་ཐེ་ཚོམ་མེད། ། དེ་ནས་སྔགས་པ་མཁས་པ་ཡིས། ། སྔགས་འདི་དམ་ཚིག་སྦྱིན་པར་བྱ། ། ཨོཾ་བཛྲ་ས་མ་ཡ་ཧཱུྃ་ཕཊ྄། དེ་ནས་རིགས་ཀྱི་ཕྱག་རྒྱ་སྙིང་གར་བཅིངས་ཏེ་དམ་ཚིག་གི་ལྷ་སྙིང་ལ་གནས་པར་བྱ་བའི་སྔགས། ཨོཾ་བཛྲ་ས་མ་ཡ་ཧྲྀ་ད་ཡཾ་མེ་པྲ་བེ་ཤ་དྲྀ་ཌྷ་ཏིཥྛ་ཧཱུྃ། དེ་ནས་འདིས་དམ་ཚིག་བསྒྲག་པར་བྱའོ། ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། །
དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཅི་སྟེ་དམ་ཚིག་འདས་ན་ནི། ། དེ་མ་ཐག་ཏུ་བཀས་ནས་གཤེགས། ། རྡོ་རྗེ་འཛིན་རྒྱལ་ཁྲོས་ནས་ཀྱང་། ། བདུན་རྒྱུད་རིགས་ནི་བརླག་པར་མཛད། ། དེ་བས་རྟག་ཏུ་བུ་ཁྱོད་ཀྱིས། ། རྒྱལ་བས་གསུངས་པའི་དམ་ཚིག་དང་། ། སྡོམ་པ་དང་ནི་བླ་མའི་བཀའ། ། ཤིན་ཏུ་མོས་པས་བསྲུང་བར་བྱ། །
ཁྱོད་ཀྱིས་སྲོག་ཆགས་གསད་མི་བྱ། ། མ་བྱིན་པར་ཡང་བླང་མི་བྱ། ། བརྫུན་དང་འདོད་ལ་སྤྱོད་པ་རྣམས། ། དངོས་གྲུབ་འདོད་པས་བྱ་མ་ཡིན། ། ཆང་ནི་བཏུང་བར་མི་བྱ་ཞིང་། ། ཤ་ལ་སོགས་པ་བཟའ་མི་བྱ། ། སེམས་ཅན་གནོད་པའི་སྦྱོར་བ་ནི། ། ནམ་ཡང་བྱ་བ་མ་ཡིན་ཏེ། ། དཀོན་མཆོག་གསུམ་ནི་ཡོངས་མི་སྤང་། ། དུས་ཀུན་ཏུ་ནི་བྱང་ཆུབ་སེམས། །
སྙིང་པོ་སྔགས་དང་ཕྱག་རྒྱ་དང་། ། ལྷ་དང་བླ་མ་དེ་བཞིན་ནོ། ། སྡིག་ལ་སོགས་པ་གང་ཡིན་དང་། ། བླ་མའི་བཀའ་ལས་འདའ་མི་བྱ། ། ལྷ་ལ་ཕུལ་བའི་སྙིང་པ་དང་། ། དེ་ཡི་གྲིབ་མ་འགོམ་མི་བྱ། ། ཕྱག་རྒྱའི་གཟུགས་ལའང་དེ་བཞིན་ཏེ། ། སྔགས་དང་ལྷ་ལའང་སྨད་མི་བྱ། ། གདོན་གྱི་ལས་སོགས་བྱ་མ་ཡིན། ། མུ་སྟེགས་ཅན་ལའང་སྨད་མི་བྱ། །
མདོར་ན་ཡིད་གཉིས་སོམ་ཉི་ཐེ་ཚོམ་མི་བྱ་སྟེ། ། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། མོས་པ་བརྟན་དང་ལྡན་པས་དམ་བཅས་ནས། ། སརྦ་བིད་ཀྱིས་ཇི་བཞིན་དབང་བསྐུར་ཏེ། ། བུམ་པ་ལ་སོགས་ཇི་སྙེད་མང་ཐོགས་པས། ། བཅུ་པོ་རྣམས་ཀྱིས་དབང་བཅུ་ཅི་དགར་བསྐུར། ། དེ་ནས་ལག་ཏུ་དྲིལ་བུ་རྡོ་རྗེ་བྱིན། ། འཁོར་ལོ་ལ་སོགས་རིན་ཆེན་བདུན་ཐོགས་ལ། ། མི་དབང་དབང་ཕྱུག་འཁོར་ལོ་ཐོབ་པ་དང་། ། སྡིག་པ་གཞོམ་ཕྱིར་དབང་ནི་བསྐུར་བར་བྱ། །
སྔགས་བསྒྲུབ་ཕྱིར་ནི་མོས་ལྡན་སློབ་མ་ལ། ། སྔགས་པས་བཀའ་ནི་རབ་ཏུ་བསྒོ་བར་བྱ། ། དེས་ཀྱང་མོས་པས་སྤྱི་བོས་ཕྱག་འཚལ་ཏེ། ། ཅི་སྟེ་ནོར་ཡོད་བླ་མར་དབུལ་བར་བྱ། ། ནོར་དང་གཏེར་དང་འབྲུ་དང་དབྱིག་དང་གསེར། ། བཞོན་པ་ཁྱིམ་གདན་བུ་ཕོ་བུ་མོ་རྣམས། ། སྐྱེས་པ་དག་དང་བུད་མེད་ཡང་ན་ནི། ། གྲོང་དང་གྲོང་ཁྱེར་དེ་བཞིན་ཅི་བཞེད་རྣམས། ། རང་གི་སེམས་ནི་རབ་ཏུ་དད་པ་ཡིས། ། ཡོན་གྱི་མཆོག་ཉིད་དབུལ་བ་ཉིད་དུ་བྱ། །
མྱུར་དུ་འགྲུབ་ཕྱིར་མོས་པས་བླ་མ་ལ། ། མདོར་ན་རང་གི་ལུས་ཀྱང་དབུལ་བར་བྱ། ། ཚེ་འདིའི་བདེ་བ་མ་ལུས་དང་། ། འཇིག་རྟེན་ཕྱི་མའི་བདེ་མཆོག་དང་། ། སངས་རྒྱས་ཉིད་ཀྱང་ཐོབ་འགྱུར་ན། ། ལྷ་ཡི་བདེ་བ་སྨོས་ཅི་དགོས། ། སངས་རྒྱས་ཀུན་དང་བླ་མར་མཉམ། ། རྡོ་རྗེ་སློབ་དཔོན་བརྙས་ན་ནི། ། རྟག་ཏུ་སྡུག་བསྔལ་ཐོབ་འགྱུར་པས། ། ཅུང་ཟད་ཙམ་ཡང་བརྙས་མི་བྱ། །
རྡོ་རྗེ་སྤུན་དང་སྲིང་མོ་དང་། ། རྡོ་རྗེ་མ་རྣམས་ཉིད་ལ་ནི། ། རྣལ་འབྱོར་ཅན་གྱིས་བརྙས་མ་ཡིན། ། རྟག་ཏུ་འཁོན་གྱི་གཅུགས་མི་བྱ། ། དཀོན་མཆོག་གསུམ་ལ་གནོད་བྱེད་དང་། ། བླ་མ་སྨོད་བྱེད་མ་རུངས་པ། ། དམ་ཚིག་ལས་ནི་འདས་པ་དང་། ། དེ་ལ་སོགས་པའི་གནོད་བྱེད་ལ། ། བཟོད་པ་བསྒོམ་པར་མི་བྱ་སྟེ། ། དེ་ལྟར་གྱུར་ན་ཀུན་རིག་གིས། །
གསུངས་པའི་དངོས་གྲུབ་ཐོབ་པར་འགྱུར། ། སེམས་ཅན་ཀུན་ལ་ཕན་པ་དང་། ། བརྩེར་ལྡན་དངོས་གྲུབ་ཐོབ་པར་འགྱུར། ། དེ་ནས་བཅོམ་ལྡན་འདས་ཀྱིས་ལྷ་རྣམས་ཀྱི་དབང་པོ་བརྒྱ་བྱིན་དང་ལྷའི་འཇིག་རྟེན་དུ་བཅས་པ་རྣམས་ཀྱི་དོན་དང་། ཕན་པ་དང་བདེ་བའི་ཕྱིར་སྒྲུབ་པའི་ཆོ་ག་འདི་གསུངས་སོ། ། རས་ལ་བཅོམ་ལྡན་འདས་ཐམས་ཅད་རིག་པ་དེ་བཞིན་དུ་བྲིས་ལ། གཡས་སུ་ནི་དེ་བཞིན་གཤེགས་པ་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ། གཡོན་ཕྱོགས་སུ་ནི་ཤཱཀྱ་ཐུབ་པ། ངན་སོན་ཐམས་ཅད་སྦྱོང་བའི་འོག་ཏུ་ནི་ཀུན་ཏུ་སྤྱན་རས་གཟིགས་དབང་ཕྱུག་མདོག་ཟླ་བ་ལྟ་བུ་ཕྱག་ན་པདྨ་བསྣམས་པའོ། ། ཤཱཀྱ་ཐུབ་པའི་འོག་ཏུ་ནི་ཕྱག་ན་རྡོ་རྗེ་དེ་གཉིས་ཀྱི་བར་དུ་སྨན་གྱི་བླ་མདོག་སྔོན་པོ་ཕྱག་གཅིག་ན་འབྲས་བུ་ཨ་རུ་ར་བསྣམས་པ།
ཕྱག་གཅིག་ནི་མཆོག་སྦྱིན་དུ་བྱ། རྟ་མགྲིན་དང་། འཇིག་རྟེན་གསུམ་ལས་རྣམ་པར་རྒྱལ་བ། མ་རུངས་པ་འཇོམས་པ་ལ་བརྩོན་པ་གཉིས་ནི་རང་གི་ལྷ་ལ་བརྟེན་པར་བྲི། དེ་གཉིས་ཀྱི་དབུས་སུ་ལོ་ཙ་ནཱ་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་རྣམས་རང་རང་གི་མཚན་མ། ཕྱག་ན་བསྣམས་པར་བྲི། དེ་དག་འོག་ཏུ་པདྨའི་རྫིང་བུ་ཆུ་དང་།
ཆུ་སྲིན་དང་། ཉ་དང་། རུས་སྦལ་དང་། སྦལ་པ་དཀར་པོ་དང་། ཉ་ཁར་བ་ལ་སོགས་པར་བཅས་པ་དང་། ཆུ་ལས་སྐྱེས་པའི་མེ་ཏོག་རྣམ་པ་དུ་མས་ཡོངས་སུ་གང་བར་བྲི། བདུག་པ་དང་། མར་མེ་དང་། དྲི་དང་། ཕྲེང་བ་དང་།
བཤོས་དང་། མེ་ཏོག་དང་། འབྲས་བུ་རྣམ་པ་སྣ་ཚོགས་པ་བྲི། དེའི་འོག་ཏུ་སྒྲུབ་པ་པོ་ཉིད་ཐལ་མོ་སྦྱར་ཏེ་ཕྱག་འཚལ་ཞིང་འདུག་པར་བྲི། དེ་ནས་རི་མོའི་སྐུ་གཟུགས་དེ་མངོན་པར་མཆོད་དེ། བདག་ཉིད་ཀྱིས་སྤྱན་དབྱེ་བ་བྱ་ཞིང་བདེན་པ་ལ་བྱིན་གྱིས་བརླབས་པར་དམིགས་པར་བྱའོ། ། དེ་ནས་ཅི་སྟེ་མཚན་མ་ཞིག་མཐོང་ན་ནི་མྱུར་དུ་དངོས་གྲུབ་ཐོབ་པར་འགྱུར་རོ། ། འོན་ཏེ་མ་མཐོང་ན་ནི་རིང་མོ་ཞིག་ནས་དངོས་གྲུབ་ཏུ་འགྱུར་ཏེ། བཞད་པ་དང་ནི་རྔ་སྒྲ་དང་། ། དྲིལ་བུའི་སྒྲ་དང་འབྲུག་སྒྲ་དང་། །
དགེ་སློང་བྲམ་ཟེ་ཕོ་མོ་དང་། ། འབྲས་བུ་མཐོང་ན་མྱུར་དུ་ནི། ། མཆོག་དང་བར་མ་ཐ་མ་འགྲུབ། ། དེ་ནས་གཟུགས་དེ་གསང་སྔགས་དང་། ། ཕྱག་རྒྱ་མངོན་པར་བྱིན་བརླབས་ནས། ། ཅི་བདོག་པས་ནི་མཆོད་པར་བྱ། ། རྟག་ཏུ་མངོན་སུམ་འདུག་ནས་ཀྱང་། ། འཇིག་རྟེན་གསུམ་ལས་རྣམ་རྒྱལ་གྱིས། ། བདག་སྲུང་ལ་སོགས་བྱས་ནས་ཀྱང་། ། བདག་གི་དེ་ཉིད་བསམས་ནས་སུ། །
དངོས་གྲུབ་མཚན་མ་བྱུང་བར་དུ། ། འབུམ་ཕྲག་གསུམ་མམ་དྲུག་འབུམ་བཟླས། ། དེ་ནས་དབེན་པའི་གནས་སུ་ནི། ། བརྒྱད་བརྒྱ་ཉིད་དུ་ཚང་བར་བྱ། ། སྔགས་ནི་ཁྲལ་འཁྲུལ་མེད་པར་བཟླས། ། དེ་ནས་བཟླས་པའི་མཇུག་ཏུ་ནི། ། དཀྱིལ་འཁོར་སྔ་མ་བཞིན་བསམས་ལ། ། མཆོད་པ་རྒྱ་ཆེན་བྱས་ནས་ཀྱང་། ། མཚན་གཅིག་ཐོག་ཐག་བཟླས་པར་བྱ། ། ཅི་སྟེ་གཙོ་འམ་དེ་ཡི་སྲས། །
ཡང་ན་ལྷ་རྣམས་མཐོང་གྱུར་ན། ། བསོད་ནམས་སྣོད་ལ་ཅི་དགའ་བར། ། དངོས་གྲུབ་མཆོག་ནི་གསོལ་བར་བྱ། ། ལྷ་ནི་དངོས་གྲུབ་འབྲས་བུ་ནི། ། དེ་ལ་རྟག་ཏུ་དགྱེས་ནས་སྩོལ། ། ཕྱག་འཚལ་དངོས་གྲུབ་ལ་སོགས་བླང་། ། དཀོན་མཆོག་གསུམ་དང་བླ་མ་ལ། ། སྐལ་བ་རེ་རེ་ཕུལ་ནས་ནི། ། དེ་ནས་རྟག་ཏུ་བདག་སྤྱོད་ཅིང་། ། མེད་ན་མཁས་པ་བདག་ཉིད་ཀྱིས། །
བླངས་ནས་བདག་ཉིད་སྤྱད་པར་བྱ། ། སེམས་ཅན་ཀུན་ལ་ཕན་བརྩོན་པར། ། བསྐལ་པ་དུ་མར་གནས་པར་འགྱུར། ། ཅི་སྟེ་དངོས་གྲུབ་མ་གྱུར་ན། ། ལས་རྣམས་ཐམས་ཅད་ནུས་པར་འགྱུར། ། གནོད་སྦྱིན་སྐར་མདའི་གདོན་ལ་སོགས། ། ཆད་པས་བཅད་ཅིང་བཀའ་ཙམ་གྱིས། ། ཞི་བ་ལ་སོགས་ལས་ཀུན་ནི། ། བྲན་བཞིན་ཐམས་ཅད་བྱེད་པར་འགྱུར། ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་སྡིག་པ་བགྱིས་པས་སེམས་ཅན་དམྱལ་བ་ལ་སོགས་པའི་དབང་དུ་གྱུར་པ་རྣམས་ཇི་ལྟར་ན་སེམས་ཅན་དམྱལ་བ་ལ་སོགས་པའི་དབང་དུ་གྱུར་པའི་སྡུག་བསྔལ་སྤང་བའི་སླད་དུ་བསྒྲུབ་པར་བགྱི། བཅོམ་ལྡན་འདས་ཀྱི་བཀའ་སྩལ་པ། ལྷའི་དབང་པོ་ཉིན་ཅིག སེམས་ཅན་དམྱལ་བ་ལ་སོགས་པའི་དབང་དུ་གྱུར་པའི་སེམས་ཅན་སྡིག་པ་བྱེད་པ། སྡིག་པ་ཆེན་པོ་བྱེད་པ་དེ་དག་ཅི་ནས་ཀྱང་སེམས་ཅད་དམྱལ་བའི་སྡུག་བསྔལ་ལས་ཐབས་སླ་བས་གྲོལ་བར་འགྱུར་བ་ཉོན་ཅིག དེ་བཞིན་དཀྱིལ་འཁོར་བྲིས་ནས་ནི། ། སྔ་མ་བཞིན་དུ་བུམ་པ་ལ། ། བརྒྱ་རྩ་བརྒྱད་དུ་བཟླས་ནས་ནི། ། དབང་བསྐུར་བ་ནི་རབ་ཏུ་བརྟག ། དེ་ནས་སྡིག་པ་ཀུན་སྦྱངས་ཏེ། །
དམྱལ་བ་ལ་སོགས་སྡུག་བསྔལ་ལས། ། དེ་ནི་མྱུར་དུ་རྣམ་པར་ཐར། ། སྡིག་ལས་རྣམ་གྲོལ་བདག་ཉིད་དེ། ། དག་པར་གྱུར་པའི་ལྷ་རྣམས་ཀྱི། ། རིགས་སུ་སྐྱེས་པར་གྱུར་ནས་ཀྱང་། ། དེ་ནི་རྟག་ཏུ་སངས་རྒྱས་དང་། ཆོས་བགྲོ་བ་ནི་ཐོས་པར་འགྱུར། ། དེ་ཡི་གཟུགས་བརྙན་བྲི་བ་འམ། ། གུར་གུམ་གྱིས་ནི་མིང་ཡང་རུང་། ། ངན་སོང་གསུམ་གྱི་སྡུག་བསྔལ་ལས། །
སེམས་ཅན་རྣམས་ནི་དགྲོལ་བའི་ཕྱིར། ། སྔགས་མཁན་གཞན་ལ་ཕན་བརྩོན་ཞིང་། ། སྙིང་རྗེ་ཅན་གྱིས་དབང་བསྐུར་རོ། ། དེ་ནས་རྣལ་འབྱོར་ཅན་གྱིས་ནི། ། སྔགས་དག་ཕྱག་རྒྱས་དེ་དབང་བསྐུར། ། ལྷ་ཡི་གཟུགས་སུ་བརྟགས་ནས་ཀྱང་། ། མཆོད་རྟེན་དབུས་སུ་གཞག་པར་བྱ། ། རང་གི་ལྷ་འམ་ལྷ་གཞན་གྱི། ། སྙིང་པོ་སྙིང་གར་བྲིས་ནས་ཀྱང་། ། ལྷ་འདྲ་བར་ནི་སེམས་བསྐྱེད་དེ། །
ཁྱིམ་གྱི་ནང་དུ་གཞག་པར་བྱ། ། དེ་ཡི་མིང་ཡང་སྨོས་ནས་ནི། ། གུར་གུམ་བཟང་པོས་སྔགས་བྲིས་ལ། ། རིམ་གྱིས་འབུམ་ནི་ཚང་ཙམ་དུ། ། མཆོད་རྟེན་ལས་ནི་རབ་ཏུ་བྱ། ། སྡིག་ཅན་སྡིག་ནི་ཟད་བྱའི་ཕྱིར། ། བྱེ་བ་སྙེད་ནི་ཚང་བར་བྱ། ། དེ་ལྟར་བྱས་ན་ངེས་པར་ནི། ། དམྱལ་བ་ལས་ནི་གྲོལ་བར་འགྱུར། ། ཡི་དྭགས་བྱོལ་སོང་སྡུག་བསྔལ་ལས། །
གྲོལ་ཏེ་ལྷ་ཡི་གནས་སུ་སྐྱེ། ། དེ་ཡི་མིང་ནས་བརྗོད་ནས་ནི། ། ཇི་སྐད་གསུངས་པའི་སྔགས་བཟླ་ཞིང་། ། འབུམ་ཕྲག་སྟོང་ངམ་ཡང་ན་ནི། ། བརྒྱ་ཕྲག་སྟོང་དུ་ཚང་བ་དང་། ། བྱེ་བ་སྙེད་དུ་རབ་བཟླས་ན། ། ལྷ་ཡི་གནས་སུ་ངེས་པར་སྐྱེ། ། དེ་ཡི་མིང་ནས་བརྗོད་ནས་ཀྱང་། ། མཁས་པས་འབུམ་ཕྲག་བརྒྱ་འམ་ནི། ། ཡང་ན་བརྒྱ་ཕྲག་སྟོང་སྙེད་དུ། །
སྦྱིན་སྲེག་བྱས་པར་གྱུར་ན་ནི། ། དམྱལ་བ་ཆེན་པོ་གྱུར་པ་ཡི། ། སྡིག་པ་དེ་ལས་ཐར་བར་འགྱུར། ། ཇི་སྲིད་མཚན་མ་ཤིན་ཏུ་ནི། ། འབར་བའི་གནས་ན་སྐྱེས་གྱུར་པར། ། མཚན་མ་ཡང་དག་བྱུང་བར་དུ། ། ཏིལ་དང་ཡུངས་ཀར་འབྲས་རྣམས་དང་། ། ར་ཡི་འོ་མར་ལྡན་པ་དང་། ། དྲི་ཡིས་བསྐུས་པའི་ཡམ་ཤིང་གིས། ། ཆོ་ག་བཞིན་དུ་སྦྱིན་སྲེག་བྱ། །
དེ་ནས་དེ་ནི་ངེས་པར་ཡང་། ། ལྷ་ཡི་གནས་སུ་སྐྱེས་གྱུར་ནས། ། དེ་ཡི་མཚན་མ་སྟོན་པར་བྱེད། ། ཡང་ན་ལྷ་ཡི་མཆོག་ཏུ་འགྱུར། ། ཡང་ན་ཧོམ་ཁུང་ནང་དུ་ནི། ། མེ་ཡི་ལྟས་ནི་སྟོན་བྱེད་ཅིང་། ། ལྷ་ཡི་གནས་སུ་སྐྱེས་པ་དང་། ། སྡིག་པ་བཅོམ་པའི་མཚན་མར་ནི། ། དཀར་པོ་ཉིད་དང་གཡས་སུ་འབར། ། གྱེན་དུ་འབར་ཞིང་དྲི་མ་མེད། །
ཟླུམ་ཞིང་རྣམ་པར་མི་འཕྲོ་ལ། ། བརྟན་ལ་གློག་བཞིན་དྲི་མ་མེད། ། ཡང་ན་མེ་ལྷ་ཉིད་ཀྱིས་ནི། ། བདག་ཉིད་དེ་བཞིན་སྟོན་བྱེད་དེ། ། ཟླ་བ་དྲི་མེད་དཀར་འདྲ་ལ། ། བཞིན་མདོག་དཀར་ཞིང་ལམ་མེར་འབར། ། དེ་ནི་མཚན་མ་འདི་དག་གིས། ། དམྱལ་བ་ལ་སོགས་རྣམ་གྲོལ་ཞིང་། ། སྡིག་པ་བཅོམ་ནས་བདེ་འགྲོར་ནི། ། སྐྱེས་པ་ཡིན་པར་ཤེས་པར་བྱ། །
ཁྲུ་བཞི་པ་ཡི་ཚད་དུ་ནི། ། ཆོ་ག་བཞིན་དུ་ཁུང་བརྐོས་ལ། ། རྡོ་རྗེ་མཐའ་མ་བསྐོར་བ་ཡི། ། འཁོར་ལོ་དབུས་སུ་བྲི་བར་བྱ། ། རིགས་ལྔ་ཡི་ནི་ཕྱག་རྒྱ་རྣམས། ། ཇི་བཞིན་པ་ཡི་ཕྱོགས་སུ་བྲི། ། དེ་བཞིན་སེམས་དཔའ་རྣམས་དང་ནི། ། འཇིག་རྟེན་གཙོ་ལ་སོགས་པ་བྲི། ། བྱ་དང་བུམ་པ་གང་བ་དང་། ། གཏོར་མས་སྣོད་རྣམས་བཀང་བ་དང་། །
བརྒྱད་སྙེད་ཙམ་དུ་བཞག་པ་འམ། ། ཡང་ན་བཅུ་དྲུག་སྙེད་དུ་གཞག ། བཟའ་བ་དང་ནི་བཅའ་བའི་བཤོས། ། མེ་ཏོག་ཕྲེང་སོགས་དེ་བཞིན་ཏེ། ། བླ་རེ་རྒྱལ་མཚན་དར་ལ་སོགས། ། གདུགས་མཆོག་རྣམས་ཀྱིས་ལེགས་པར་བརྒྱན། ། སྦྱིན་སྲེག་དཀྱིལ་འཁོར་དམ་པར་ནི། ། སྦྱིན་སྲེག་རབ་ཏུ་བྱ་བ་ཡིན། ། ཆོ་ག་ཤེས་པས་བྲིས་ནས་ཀྱང་། ། ལྷ་རྣམས་མང་པོ་སྤྱན་དྲངས་ལ། །
སྔགས་ཤེས་པས་ནི་སྔགས་ཕྱག་རྒྱས། ། ཨརྒྷ་དབུལ་བར་ཤེས་ནས་ཀྱང་། ། མདོར་ན་མཆོད་པ་བྱས་ནས་ནི། ། ལྷ་ཡི་སྦྱོར་བས་རབ་གནས་ལ། ། ག་བུར་གུར་གུར་ལ་སོགས་པས། ། མར་དང་འོ་མ་ཏིལ་བསྒོས་ལ། ། ཏིལ་དང་ཡུངས་ཀར་འབྲས་རྣམས་དང་། ། དྲི་ཡི་ཆུས་ནི་ལེགས་བཀང་སྟེ། ། འབྲས་ཆན་ཡོས་དང་ལ་དུ་དང་། ། སྦྲང་རྩི་ཤ་ཁ་རར་ལྡན་པ། །
བརྒྱ་ཕྲག་དུ་མར་ཡོངས་བཟླས་ལ། ། ཡམ་ཤིང་ལ་ཡང་དེ་བཞིན་ཏེ། ། རང་གི་སྔགས་ཀྱིས་བཏབ་པའི་ཤིང་། ། ཁུང་བུའི་ནང་དུ་གཞག་པར་བྱ། ། རོ་ལ་སྔགས་ཀྱིས་བཏབ་ནས་ཀྱང་། ། ཆུ་མཆོག་གིས་ནི་བཀྲུས་ནས་སུ། ། བཟླས་པའི་དྲི་ཡིས་བྱུག་པར་བྱ། ། གོས་དང་རྒྱན་གྱིས་བཀླུབས་ནས་ཀྱང་། ། སྔགས་ཀྱིས་བཏབ་པའི་བདུག་པས་བདུག ། མེ་ཏོག་ཕྲེང་ལ་སོགས་པས་མཆོད། །
གཙུག་ཕུད་དཔུང་པར་དེ་བཞིན་དུ། ། སྔགས་བྲིས་ནས་ནི་གདགས་པར་བྱ། ། སྙིང་ག་ལྐོག་མ་ཁ་ཕྱོགས་སུ། ། སརྦ་དྱཱས་བྱིན་གྱིས་བརླབ། ། དཔྲལ་བ་མཛོད་སྤུ་རྣ་བ་གཉིས། ། མགོ་བོ་གཙུག་ཕུད་དཔུང་པ་གཉིས། ། སྣ་དང་རྐེད་པ་པུས་མོ་བོལ། ། ལོང་བུ་སྣ་ཡི་རྩེ་མོ་དང་། ། མིག་གཉིས་དང་ནི་གསང་བ་ཡི། ། དབང་པོ་རྣམས་ཀྱི་གནས་ལ་ནི། །
དེ་ལྟར་གཞན་དུ་ཡི་གེ་སྔགས། ། མཆོག་ཏུ་དགེ་བ་རྣམ་གཞག་གོ ། དེ་ནས་ངན་སོང་སྦྱང་བའི་ཕྱིར། ། སྟན་དང་བཅས་ཏེ་ཐབ་དབུས་སུ། ། གཞག་པ་ཉིད་དུ་བྱ་བ་ཡིན། ། དེ་ནས་སྔགས་འཆང་སྔགས་ཀྱིས་ནི། ། བཏབ་པའི་གོས་ཀྱིས་གཡོགས་པར་བྱ། ། དེ་ནས་བྱིན་ཟ་དགེ་བ་རབ་སྦར་ལ། ། མེ་ལྕེ་སྟོང་གིས་འཁྲིགས་ཤིང་འབར་བའི་ལུས། ། ཟླ་དཀར་ཀུན་ད་ཞི་ཞལ་ཞི་བའི་ལུས། །
མཐའ་ཡས་པ་ཡི་གཟུགས་ཀྱི་མེ་བཀུག་ལ། ། ཨརྒྷ་དབུལ་བར་བརྟགས་ནས་དེ་བཞིན་དུ། ། བློ་མཆོག་ལྡན་པའི་མདུན་དུ་གཟུགས་སོགས་གཞག ། ཇི་ལྟར་གསུངས་བཞིན་ཡོན་ཏན་འདོད་པ་ཡིས། ། དེ་བཞིན་གཤེགས་ཚོགས་དེ་བཞིན་སྤྱན་དྲངས་ལ། ། ཨརྒྷ་ལ་སོགས་བརྟགས་ཏེ་དེ་བཞིན་དུ། ། བདེར་གཤེགས་གསུངས་པའི་མཆོད་པ་ལ་སོགས་བྱ། ། དེ་ནས་བྱིན་ཟ་ལ་ནི་བརྟག་བྱ་བ། ། བསྲེག་བྱས་བཀང་སྟེ་དེ་ཡང་སྤར་བའི་ཕྱིར། ། དེ་ནས་བསྲེག་བྱས་བཀང་སྟེ་རིམ་གྱིས་ནི། །
རྒྱལ་ལ་སོགས་ལ་བརྒྱ་རྩ་བརྒྱད་དུ་བརྟག ། དེ་ནས་སྦྱོང་བའི་སྔགས་ཀྱི་རྒྱལ་པོ་ལ། ། བསྲེག་པར་བྱ་བ་ཉི་ཤུ་རྩ་གཅིག་བརྟག ། དེ་ནས་སྤྱན་དྲངས་ཡོ་བྱད་ལན་གསུམ་དང་། ། ཨརྒྷ་ལ་སོགས་པདྨའི་དཀར་ཞལ་མཆོད། ། ཕྱག་ན་རྡོ་རྗེ་པདྨ་ཞགས་བསྣམས་པའི། ། འཇིག་རྟེན་གསུམ་ལས་རྣམ་པར་རྒྱལ་པའི་གཟུགས། ། ཞབས་ཀྱི་པདྨས་སྡིག་མནན་ཅིང་། ། རྒྱན་རྣམས་ཀུན་ནི་རབ་རྫོགས་ལ། ། རྫོགས་སངས་རྒྱས་ཀྱི་དབུ་རྒྱན་མཐོ། །
བསམས་སམ་ཡང་ན་བྲིས་ཀྱང་རུང་། ། དེ་ཡི་སྙིང་པོས་དེ་བཞིན་དུ། ། བརྒྱ་ཕྲག་སྟོང་ངམ་ཡང་ན་ནི། ། བྱེ་བའི་ཚད་དུ་སྦྱིན་སྲེག་བྱ། ། ཅི་སྟེ་མཚན་མ་ལ་སོགས་འབྱུང་། ། དེ་བཞིན་སྡིག་ཅན་རྒྱུད་ཅེས་བྱ། ། དེ་ནས་ཐལ་བར་གྱུར་པ་དང་། ། རྡོ་རྗེ་བསྡུ་བའི་སྔགས་ཀྱིས་ནི། ། ཆོ་ག་བཞིན་དུ་བསྡུ་བར་བྱ། ། ཐལ་བ་དེ་དང་རུས་པའི་རྡུལ། །
སྔགས་ཀྱིས་བཏབ་པའི་དྲི་ཆུ་དང་། ། བ་སྐྱེས་འོ་མ་ལ་སོགས་ལྔས། ། སྦྱོང་བའི་སྔགས་ཀྱིས་བློ་ལྡན་གྱིས། ། འབུམ་དུ་བཟླས་པས་བརྫིས་ནས་ནི། ། ག་པུར་དྲི་དང་བསྒོས་པ་ཡིས། ། འཇིམ་པ་དང་ནི་བསྲེས་ནས་ཀྱང་། ། གཟུགས་སུ་བྱ་བའམ་ཡང་ན་ནི། ། མཆོད་རྟེན་གྱི་ནི་ལྟར་བྱས་ལ། ། གཅིག་གམ་གཉིས་སམ་གསུམ་མམ་ལྔ། ། ཡང་ན་བརྒྱ་རྩ་བརྒྱད་བར་དུ། །
སྔགས་དང་ཕྱག་རྒྱས་བཏབ་ནས་སུ། ། འབུམ་ཕྲག་གཉིས་ཀྱི་བར་དུ་བཟླས། ། དེ་ནས་མཆོད་རྟེན་འབར་གྱུར་ཏམ། ། ཡང་ན་གཟུགས་ཀྱི་ཞལ་འཛུམ་མམ། ། དྲི་དང་བདུག་པ་འོད་ཀྱང་རུང་། ། སྣང་ངམ་ཡང་ན་ངད་ལྡང་ངམ། ། ལྷ་ལ་སོགས་པའི་རྣམ་པ་ན། ། སྣ་ཚོགས་པར་ནི་སྣང་གྱུར་ཏམ། ། རྫུ་འཕྲུལ་རྣམ་པར་འཕྲུལ་པ་དང་། ། མེ་ཏོག་ལ་སོགས་འདོར་བ་དང་། །
དུང་དང་རྔ་ལ་སོགས་པའི་སྒྲ། ། གླིང་བུ་པི་ཝང་ལ་སོགས་རྣམས། ། ཅི་སྟེ་མཚན་མ་འདི་དག་ནི། ། སྡིག་ཅན་བློས་ནི་མ་མཐོང་ན། ། འབུམ་གྱི་ཕྲག་ནི་བརྒྱད་སྟོང་ངམ། ། ཇི་སྲིད་མཚན་མ་བྱུང་བར་དུ། ། དེ་བཞིན་གཤེགས་པ་མཆོད་ནས་ནི། ། མཉམ་པར་གཞག་པས་བཟླས་པར་བྱ། ། དེ་ཡི་མཐར་ནི་མཁས་པས་ཀྱང་། ། མཚན་གཅིག་ཐོག་མཐའ་མི་ཉལ་བཟླས། །
དེ་ནས་དེ་ཡི་སྡིག་པ་ནི། ། དག་པ་ཉིད་དུ་ངེས་པར་མཐོང་། ། ལྷ་ཡི་ལུས་ཀྱི་གཟུགས་གྱུར་ལ། ། རང་གི་རྒྱུད་དུ་ངོ་ཤེས་འགྱུར། ། མཚན་མ་འདི་དག་ཤེས་ནས་ནི། ། རྣམ་པར་མི་རྟོག་སེམས་ཀྱིས་ཀྱང་། ། བྱམས་དང་སྙིང་རྗེ་ལྡན་པ་ཡིས། ། ལས་རྣམས་ཐམས་ཅད་བྱེད་པར་འགྱུར། ། ཡང་ན་མེད་པར་གྱུར་ན་ཡང་། ། བཟླས་ཤིང་སྒོམ་པའི་ཚུལ་གྱིས་ནི། །
མིང་ཙམ་ལེགས་པར་བྲིས་ནས་ཀྱང་། ། མཆོད་རྟེན་ཕྲེང་བ་བྱ་བ་དང་། ། ཡང་ན་གཟུགས་སུ་བྲིས་ཀྱང་རུང་། ། སྦྱིན་སྲེག་མངོན་པར་དབང་བསྐུར་ན། ། གདོན་མི་ཟ་བར་བདེ་འགྲོར་སྐྱེ། ། ཐལ་བ་ཡུངས་ཀར་བྱེ་མ་སོགས། ། རང་གི་མིང་སྨོས་སྔགས་བཏབ་ནས། ། བཟླས་པ་བྱས་ཏེ་སོང་ནས་ཀྱང་། ། རྒྱ་མཚོར་འབབ་པའི་ཀླུང་དུ་དོར། ། དེ་ལྟར་ན་ནི་སྡིག་ཅན་ཡང་། །
ངན་སོང་ལས་ནི་ཐར་འགྱུར་ན། ། དགེ་བའི་མཆོག་ནི་བསྐྱེད་པ་དང་། ། བྱང་ཆུབ་ས་བོན་བསྐྱེད་པའི་བདག ། སངས་རྒྱས་འབྲས་བུའི་རྒྱུ་ལྡན་པ། ། སྦྱིན་པའི་ཕ་རོལ་ཕྱིན་པར་ལྡན། ། ཚུལ་ཁྲིམས་རྒྱུད་དང་རབ་ལྡན་པ། ། བཟོད་པ་བརྩོན་འགྲུས་མཉམ་གཞག་དང་། ། ཤེས་རབ་རྣམས་ཀྱིས་རྒྱུ་བསྒོམས་པའི། ། འཇིག་རྟེན་བསོད་ནམས་ལྡན་ཅི་སྨོས། ། མྱུར་དུ་དེ་ཡི་ངན་སོང་ནི། །
བཅོམ་པར་གྱུར་ཏེ་ཐེ་ཚོམ་མེད། ། དགེ་བའི་རྩ་བ་མ་བསྐྱེད་ལ། ། མེད་པར་ལྟ་བ་གང་ཡིན་དང་། ། བྱང་ཆུབ་ལམ་ལས་རྣམ་ལོག་པས། ། བསྟན་ལ་ཞེ་སྡང་གནོད་བྱེད་ཅིང་། ། སྡིག་པའི་རང་བཞིན་མ་མཐོང་ལ། ། མ་དང་ཕ་ལ་སྙིང་རིང་ཞིང་། ། བྱང་ཆུབ་སེམས་ལ་བརྟེན་པ་དང་། ། འདོད་ཆགས་བྲལ་བ་བསད་པ་རྣམས། ། ཅི་སྟེ་ལྷ་རྣམས་མེད་གྱུར་ཏམ། །
སངས་རྒྱས་དགེ་འདུན་ཆོས་དེ་བཞིན། ། སྔགས་དང་ཕྱག་རྒྱའི་ཚོགས་ལ་སོགས། ། ཤེས་རབ་ཐབས་རྣམས་མེད་ན་ནི། ། སྡིག་ཅན་དེ་དག་མི་ཐར་ཞེས། ། བདེར་གཤེགས་རྒྱལ་བ་ཉིད་ཀྱིས་གསུངས། ། དེ་ནས་བརྒྱ་བྱིན་ལ་སོགས་ལྷ། ། པདྨ་ལྟ་བུའི་མིག་ཕྱེ་ནས། ། ལེགས་ཞེས་བྱ་བས་མཉེས་བྱས་ཏེ། ། རབ་ཏུ་མགུ་བས་མཆོད་བྱས་ནས། ། བརྒྱ་བྱིན་གཞན་ལ་ཕན་བརྩོན་པས། །
ཇི་སྐད་གསུངས་པའི་བཀའ་བཞིན་དུ། ། ཤཱཀྱའི་གཙོ་བོས་བཀའ་སྩལ་པ། ། བདེན་པ་ཉིད་དུ་བྱས་གྱུར་ནས། ། དེ་ནས་དེ་ནི་དམྱལ་བ་ཡི། ། སྡུག་བསྔལ་ལས་ནི་ཐར་ནས་ཀྱང་། ། དགའ་ལྡན་གནས་སུ་སེམས་ཅན་ཀུན། ། ཕན་ཕྱིར་བདེ་གཤེགས་འདྲ་བར་སྐྱེས། ། དེ་ནས་དབང་པོར་བཅས་པ་ཡི། ། གྲགས་ཆེན་ལྷ་རྣམས་གར་བྱེད་ཅིང་། ། མཆོད་པའི་སྤྲིན་ནི་མཐའ་ཡས་པས། །
དེ་བཞིན་གཤེགས་ལ་མཆོད་བྱའི་ཕྱིར། ། ལྷ་ཡི་ཚོགས་ཀྱིས་མདུན་བྱས་ཏེ། ། ཚེ་འདི་ཉིད་ལ་མཆོད་པའི་ཕྱིར། ། བྱང་ཆུབ་ཏུ་ཡང་སེམས་བསྐྱེད་ནས། ། ལྷ་རྫས་རྣམ་པ་སྣ་ཚོགས་ཀྱི། ། མེ་ཏོག་བདུག་པ་བྱུག་པ་དང་། ། གདུགས་དང་རྒྱལ་མཚན་འཕན་ལ་སོགས། ། རྒྱན་ལ་སོགས་པ་རབ་མཛེས་དང་། ། ན་བཟའ་རིན་ཆེན་ཆར་ལ་སོགས། ། དགའ་བའི་ཚལ་ནི་གང་བར་བྱས། །
དེ་ནས་ཡ་མཚན་ཆེར་གྱུར་ཏེ། ། ལྷ་རྣམས་ཀྱིས་ཀྱང་ཕྱག་འཚལ་ནས། ། དགའ་བའི་ཚལ་ནི་ཡིད་འོང་བ། ། ཀུན་ནས་གང་བར་གྱུར་བ་ཡི། ། སྣ་ཚོགས་འབྱུང་བ་འདི་ཅི་ལགས། ། བཅོམ་ལྡན་འདས་ཀྱིས་བཀའ་སྩལ་པ། གྲོགས་པོ་དག་ཤེས་པར་གྱིས་ཤིག རྫུ་འཕྲུལ་རྣམ་པར་འཕྲུལ་པ་འདི་ནི་ལྷའི་བུ་ནོར་བུ་དྲི་མ་མེད་པའི་འོད་ཅེས་བྱ་བ་དེ་ཡིན་ནོ། ། མཚམས་མེད་པའི་དབང་དུ་གྱུར་པ་ཡང་མྱོང་ཞིང་མཐོང་བའི་ཆོས་འདི་ཉིད་ལ་བདེ་འགྲོའི་དབང་དུ་གྱུར་པ་གང་ལགས་པ་དེ་ནི་བཅོམ་ལྡན་འདས་ངོ་མཚར་ལགས་སོ། ། བདེ་བར་གཤེགས་པ་ངོ་མཚར་ལགས་སོ། །
དེ་ནས་བརྒྱ་བྱིན་ལ་སོགས་པ་ལྷའི་བུ་ཐམས་ཅད་ཀྱིས་མགྲིན་གཅིག་ཏུ་ཚིག་འདི་སྐད་ཅེས་སྨྲས་སོ། ། སངས་རྒྱས་འདྲ་པའི་སྟོན་པ་མེད། ། ཆོས་དང་འདྲ་བའི་དགེ་བ་མེད། ། དགེ་འདུན་འདྲ་བའི་སྣོད་མེད་དེ། ། སྔགས་དང་འདྲ་བའི་འདྲེན་པ་མེད། ། དེ་ནས་ལྷའི་བུ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བཅོམ་ལྡན་འདས་ཀྱི་བྱིན་གྱིས་བརླབས་ཀྱིས་དགའ་ལྡན་གྱི་ལྷའི་རུས་སུ་སྐྱེས་པའི་ལྷའི་བུ་དེ་ཅི་འདྲ་བ་ཞིག དེའི་རྫུ་འཕྲུལ་དང་མཐུ་ནི་ཇི་ལྟ་བུ་ལགས། ལྷའི་བུ་ནོར་བུ་དྲི་མ་མེད་པའི་འོད་ཅེས་བགྱི་བ་དེ་བདག་ཅག་ལྟ་བར་འཚལ་ལོ། ། དེ་ནས་བཅོམ་ལྡན་འདས་ཀྱིས་ལྷ་ཐམས་ཅད་ཀྱིས་སྙིང་སྐུལ་བར་བྱེད་པ་ཞེས་བྱ་བའི་འོད་ཟེར་གྱི་ཕྲེང་བ་ཉིད་ཀྱི་ཞབས་ཀྱི་མཐེ་བོ་གཉིས་ལས་ཕྱུང་ངོ་། །
བྱུང་ནས་ཀྱང་ནོར་བུ་དྲི་མ་མེད་པའི་འོད་ཅེས་བྱ་བའི་ལུས་ཐམས་ཅད་སྣང་བར་བྱས་ནས་སྙིང་གར་ཞུགས་ཏེ་བསྐུལ་ནས་ཡང་དེ་ཉིད་དུ་མི་སྣང་བར་འགྱུར་རོ། ། དེ་ནས་ལྷའི་བུ་དེ་ཉིད་རབ་ཏུ་དགའ་བར་གྱུར་ནས་ལུས་ཀྱི་འོད་ཟེར་གྱིས་དཔག་ཚད་བརྒྱ་ཕྲག་སྟོང་ཚུན་ཆད་ཀྱི་ནམ་མཁའི་ངོས་ཐམས་ཅད་གསལ་བར་བྱས་ཏེ། ། ལྷའི་བུ་སྟོང་ཕྲག་དུ་མའི་འཁོར་གྱིས་བསྐོར་ཅིང་མདུན་དུ་བྱས་ནས། ལྷའི་རྫུ་འཕྲུལ་ཆེན་པོས་མི་སྣང་བར་བྱས་ཏེ་འོངས་ནས་དགའ་བའི་ཚལ་ཐམས་ཅད་གསལ་ཞིང་སྣང་བར་བྱས་ཏེ། བཅོམ་ལྡན་འདས་དང་། བརྒྱ་བྱིན་གཉིས་མ་གཏོགས་པ་ལྷ་རྣམས་ཀྱི་འོད་ཟིལ་གྱིས་མནན་ཏོ། ། དེ་ནས་ལྷའི་བུ་དེས་བཅོམ་ལྡན་འདས་ཀྱི་ཞབས་གཉིས་ལ་ཕྱག་འཚལ་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མ་ཤཱཀྱ་མགོན་པོ་ཡི། ། སངས་རྒྱས་མཛད་པ་ཡ་མཚན་ཆེ། ། གང་ཕྱིར་ངན་སོང་ལྷུང་བ་ཡི། །
སེམས་ཅན་མྱུར་དུ་གློག་བཞིན་གྲོལ། ། དེ་ནས་སྐད་ཅིག་མ་དེ་ཉིད་ཀྱི་ཚེ་ཤིང་རྟའི་འཕང་ལོ་ཙམ་གྱི་པདྨོ་ཐམས་ཅད་རིན་པོ་ཆེ་ལས་བྱས་པ། དཔག་ཚད་བརྒྱ་ཕྲག་སྟོང་དུ་དྲིའི་ངད་ལྡང་བ། ལྷའི་གླུ་སྙན་པའི་སྒྲ་གྲག་པ། ཡ་མཚན་དུ་མ་ཡང་དག་པར་སྟོན་པ། ལྷ་རྫས་ཀྱི་གླུ་དང་། གར་དང་། བརྡུང་བ་དང་། གླིང་བུ་དང་། རྔ་དང་།
ཀེར་ཀོ་རྣམས་ཀྱི་སྒྲ་སྙན་པ་འབྱིན་པ་ཞིག་བཅོམ་ལྡན་འདས་ཀྱི་སྤྱན་སྔར་བྱུང་སྟེ། དེ་མཐོང་ནས་ཀྱང་ཤིན་ཏུ་ཡ་མཚན་སྐྱེས་ཏེ་འདི་སྐད་ཅེས་སྨྲས་སོ། ། དེ་བཞིན་གཤེགས་པའི་ཆོས་ནི་བསམས་མི་ཁྱབ། ། སྔགས་ཀྱི་ཡོན་ཏན་སྣ་ཚོགས་བསམ་མི་ཁྱབ། ། བྱང་ཆུབ་རྟེན་པ་རྣམས་ཀྱང་བསམ་མི་ཁྱབ། ། ཚངས་སྤྱོད་ཚུལ་ཁྲིམས་དྲི་མེད་སྐྱེ་བསམ་ཡས། ། དེ་ནས་ལྷའི་བུ་དེ་དག་གིས་དེ་བལྟ་བར་འདོད་ནས་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ལྷའི་བུ་དེ་དང་། དེའི་འཁོར་གྱི་དཀྱིལ་འཁོར་རྣམས་བལྟ་བར་འཚལ་ལོ། ། བཅོམ་ལྡན་འདས་བལྟ་བར་འཚལ་ལོ། །
བདེ་བར་གཤེགས་པ་བལྟ་བར་འཚལ་ལོ། ། དེ་ནས་བཅོམ་ལྡན་འདས་ཀྱི་ཡང་མཐེ་བོ་གཉིས་ནས་འོད་ཟེར་ཕྱུང་སྟེ། འོད་ཟེར་དྲི་མ་མེད་པ་དེས་ལྷའི་བུ་དེ་དང་ལྷའི་འཁོར་དེ་དག་ཀུན་ཏུ་སྣང་བར་བྱས་ཏེ་བསྐུལ་ནས་དེ་ཉིད་དུ་མི་སྣང་བར་གྱུར་ཏོ། ། དེ་ནས་ནོར་བུ་དྲི་མ་མེད་པའི་འོད་ཅེས་བྱ་བ་དེ་ལ་སོགས་པ་གནས་གཙང་མའི་རིས་ཀྱི་ལྷའི་བུ་རྣམས་ཀྱིས་བཅོམ་ལྡན་འདས་དང་། རྒྱ་བྱིན་གཉིས་ཀྱི་གདན་མ་གཏོགས་པར་དགའ་བའི་ཚལ་ཐམས་ཅད་གཡོས་པར་བྱས་ཏེ། ལན་བརྒྱ་སྟོང་དུ་མར་བསྐོར་བ་བྱས་ཤིང་བསྐོར་བ་བྱས་ནས་ཡང་དང་ཡང་དུ་འདི་སྐད་ཅེས་གསོལ་ཏོ། ། ཨོ་མའོ་སངས་རྒྱས་རྣམས་ཀྱི་ནི། ། སྔགས་ཀྱི་བྱིན་རླབས་ཡ་མཚན་ཆེ། ། གང་ཕྱིར་མཚམས་མེད་ལྷུང་བ་ཡི། ། སེམས་ཅན་ལྷ་གནས་མྱུར་དུ་སྐྱེས། །
དེས་ནས་ལྷའི་བུ་ནོར་བུ་དྲི་མ་མེད་པའི་འོད་ཅེས་བྱ་བ་ལ་སོགས་པའི་ལྷའི་བུ་དེ་དག་གིས་བཅོམ་ལྡན་འདས་ལ་ནོར་བུ་དང་། གསེར་དང་། དངུལ་དང་། དོ་ཤལ་དང་། སེ་མོ་དོ་དང་། གདུ་བུ་དང་། དཔུང་རྒྱན་དང་། སྙན་ཆ་ལ་སོགས་པ་རྒྱན་གྱི་ཁྱད་པར་རྣམ་པ་སྣ་ཚོགས་དུ་མ་དང་། གདུགས་དང་། རྒྱལ་མཚན་དང་།
འཕན་དང་། ལྡ་ལྡི་དང་། རྔ་མ་ལ་སོགས་པ་ཡོ་བྱད་ཀྱི་ཁྱད་པར་སྣ་ཚོགས་པ་དང་། སེང་གེའི་གདན་དང་། གཟིམས་ཆ་དང་། ཕོ་བྲང་དང་། གཞལ་མེད་ཁང་དང་། ཁང་བུ་བརྩེགས་པ་ལ་སོགས་པ་གནས་ཀྱི་ཁྱད་པར་སྣ་ཚོགས་པ་དང་། མེ་ཏོག་དང་། སྤོས་ལ་སོགས་པ་མཆོད་པའི་ཁྱད་པར་སྣ་ཚོགས་པ་དང་།
རང་གི་ལུས་དང་། ངག་དང་། སེམས་རྣམས་ཀྱང་ཕུལ་ཏེ། བ་ལང་དང་། རྟ་དང་། སེང་གེ་དང་། སྟག་དང་། སྤྲེའུ་དང་། དགོ་བ་དང་། ཐུག་རེ་དང་།
མ་ཧེ་དང་། བོང་བུ་དང་། རྔ་མོ་དང་། ཆུ་སྲིན་དང་། ཕག་དང་། ར་དང་། གླང་དང་། བ་དང་། འདོད་པའི་བ་བཞོན་ལ་སོགས་པ་བཞོན་པའི་ཁྱད་པར་དུ་མ་ཡང་ཕུལ་ནས། བཅོམ་ལྡན་འདས་ཀྱི་འཁོར་གྱི་དཀྱིལ་འཁོར་རྣམས་ཀྱང་མངོན་པར་མཆོད།
ལྷ་རྣམས་ཀྱི་དབང་པོ་བརྒྱ་བྱིན་གྱི་འཁོར་གྱི་དཀྱིལ་འཁོར་རྣམས་ཀྱང་མངོན་པར་མཆོད་དེ། ལེགས་སོ་ཞེས་བྱ་བ་གསོལ་ནས། བཅོམ་ལྡན་འདས་དང་། བརྒྱ་བྱིན་གཉིས་ལ་བླ་མ་དང་བསྟི་སྟང་དུ་བྱས་ཏེ་ཕྱག་འཚལ་ནས་དེ་བཞིན་དུ་སོང་ངོ་། ། དེ་ནས་བརྒྱ་བྱིན་དང་ཚངས་པ་ལ་སོགས་པ་ལྷ་རྣམས་མཆོག་ཏུ་ཡ་མཚན་དུ་གྱུར་ཏེ། བཅོམ་ལྡན་འདས་ལ་ཡང་དང་ཡང་དུ་ལེགས་སོ་ཞེས་བྱ་བས་བསྟོད་ཅིང་མཆོད་དེ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་གང་གི་སླད་དུ་མ་འོངས་པའི་བྱིས་པ་སོ་སོའི་སྐྱེ་བོ་རྣམས་འཆང་བ་དང་ཀློག་པ་ལ་སྤྲོ་བར་བགྱི་བའི་སླད་དུ་དེ་བཞིན་གཤེགས་པའི་མཚན་བརྗོད་པའི་ཡོན་ཏན་བཤད་དུ་གསོལ། བརྒྱ་བྱིན་དང་ཚངས་པ་ལ་སོགས་པའི་ལྷའི་བུ་རྣམས་ངས་བཤད་ཀྱིས། ལེགས་པར་ཉོན་ལ་ཡིད་ལ་ཟུངས་ཤིག ལྷའི་བུ་རྣམས་དགེ་བ་བཅུ་དང་ལྡན་པའི་སེམས་ཅན་རྣམས་ཀྱི་རྣ་ལམ་དུ་ཐོས་པར་འགྱུར་གྱི།
སེམས་ཅན་མ་རབས་རྣམས་ཀྱིས་ནི་མ་ཡིན་ནོ། ། ཕ་རོལ་ཏུ་ཕྱིན་པ་བཅུ་ལ་མོས་པའི་སེམས་ཅན་རྣམས་ཀྱི་རྣམ་ལམ་དུ་ཉེ་བར་འགྲོ་བར་འགྱུར་གྱི། སེམས་ཅན་ཕལ་པ་མ་རབས་ཀྱིས་ནི་མ་ཡིན་ནོ། ། སེམས་ཅན་བསམ་པ་ངེས་པ་རྣམས་དང་། ཕྱིར་མི་ལྡོག་པའི་ཡོན་ཏན་མང་པོ་ལ་མངོན་པར་འདོད་པའི་སེམས་ཅན་རྣམས་ཀྱི་རྣ་ལམ་དུ་འགྲོ་བར་འགྱུར་ཏེ། མདོར་ན་ཐམས་མཁྱེན་པའི་ཡེ་ཤེས་ལ་བརྟེན་པའི་སེམས་ཅན་རྣམས་ཀྱི་རྣ་ལམ་དུ་འགྲོ་བར་འགྱུར་རོ། ། དེ་ནས་བརྒྱ་བྱིན། ཚངས་པ་ལ་སོགས་པའི་ལྷའི་བུ་དེ་དག་ཡང་དག་པར་དགའ་བ་སྐྱེས་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་ནི་སྣོད་དུ་གྱུར་པའོ། ། བདེ་བར་གཤེགས་པ་བདག་ཅག་ནི་སྣོད་དུ་གྱུར་པ་སྟེ།
གང་གི་སླད་དུ་བདག་ཅག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་བའི་གཟི་བརྗིད་ཀྱི་རྒྱལ་པོ་ཞེས་བགྱི་བའི་མཚན་བརྗོད་པ་འདི་བཅོམ་ལྡན་འདས་པདྨའི་ཞལ་ཉིད་ནས་ཐོས་པས་བདག་ཅག་ནི་ངན་སོང་གིས་འཇིགས་པར་མི་འགྱུར། དུས་མ་ལགས་པར་འཆི་བས་འཇིགས་པར་མི་འགྱུར། འཆི་བ་དང་ལྟུང་བ་དང་། རྣམ་པར་འཐོར་བ་དང་། རྣམ་པར་འཇིགས་པ་ལ་སོགས་པས་འཇིགས་པར་མི་འགྱུར་ཏེ། བཅོམ་ལྡན་འདས་བདག་ཅག་ནི་གདོན་མི་འཚལ་བར་སངས་རྒྱས་ཉིད་དུ་འགྲུབ་པའི་སྣོད་དུ་གྱུར་པ་ལགས་སོ། ། བཅོམ་ལྡན་འདས་བརྟག་པའི་རྒྱལ་པོ་འདིས་སེམས་ཅན་རྣམས་ཀྱི་དོན་བགྱིད་པ་གང་ལགས་པའི་སྐྱེས་བུ་དམ་པ་དེ་དག་གི་འབྲས་བུ་ནི་ཅིར་འགྱུར། རྣམ་པར་སྨིན་པ་ནི་ཅིར་འགྱུར། བཅོམ་ལྡན་འདས་ཀྱི་བཀའ་སྩལ་པ། ལྷའི་དབང་པོ་དེ་དག་ནི་སྐྱེས་བུ་དམ་པ་འབའ་ཞིག་ཏུ་མ་ཟད་ཀྱི།
ཡང་དག་པར་རྫོགས་པའི་སངས་རྒྱས་ཉིད་དུ་བལྟ་བར་བྱ་སྟེ། ལྷའི་དབང་པོ་གང་གི་ཕྱིར་འཇིག་རྟེན་ཕ་རོལ་ཏུ་སོང་ནས་མཚམས་མེད་པ་ལ་སོགས་པའི་སེམས་ཅན་དམྱལ་བ་ཆེན་པོར་སྐྱེས་པའི་སེམས་ཅན་རྣམས་ཀྱི་སྡུག་བསྔལ་རྣམ་པ་སྣ་ཚོགས་རབ་ཏུ་སྤོང་བར་བྱེད་པ་དང་། བྱང་ཆུབ་ལ་གདོན་མི་ཟ་བར་བརྟན་པར་བྱེད་པ་དང་། བྱང་ཆུབ་སེམས་དཔའི་ས་ཕྱིར་མི་ལྡོག་པ་ལ་རབ་ཏུ་འཇོག་པའི་ཕྱིར་ཏེ། ལྷའི་དབང་པོ་དཔེར་ན་ཁྱོད་ཀྱིས་ལྷའི་བུ་ནོར་བུ་དྲི་མ་མེད་པའི་འོད་ཅེས་བྱ་བ་མཚམས་མེད་པའི་སེམས་ཅན་དམྱལ་བ་ཆེན་པོར་སྐྱེས་པའི་དོན་བྱས་པ་བཞིན་ནོ། ། ལྷའི་དབང་པོ་དེ་ལྟར་གཞན་ཡང་མ་འོངས་པའི་སེམས་ཅན་རྣམས་ཀྱི་དོན་བྱེད་པའི་སེམས་ཅན་དེ་དག ཅི་སོ་སོའི་སྐྱི་བོ་ཡིན་སྙམ་སེམས་སམ། གསོལ་བ། བཅོམ་ལྡན་འདས་མ་ལགས་སོ། ། བདེ་བ་གཤེགས་པ་མ་ལགས་སོ། །
ལྷའི་དབང་པོ་སེམས་ཅན་དེ་དག་ནི་སྐྱེས་བུ་དམ་པ་ཆེན་པོ། གཞན་ལ་ཕན་འདོགས་པ་སྟེ། དེ་བཞིན་གཤེགས་པ་ཐམས་ཅད་ཀྱིས་ཀྱང་ཕྱག་བྱ་བ། མཆོད་པ། རྗེད་པ། བསྟི་སྟང་དུ་བྱ་བ་དང་། འཕྲོག་ལ་བཀུར་བར་བྱ་བ་ཡིན་ན། ལྷར་བཅས་པའི་འཇིག་རྟེན་གྱིས་ལྟ་སྨོས་ཀྱང་ཅི་དགོས། དེ་ནས་བརྒྱ་བྱིན་དང་། ཚངས་པ་ལ་སོགས་པ་ལྷའི་བུ་རྣམས་དང་།
རྒྱལ་པོ་ཆེན་པོ་བཞི་དང་། ཕྱོགས་སྐྱོང་བ་བཅུ་དང་། གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་དང་། གནོད་སྦྱིན་ཆེན་པོ་ནོར་བུ་བཟང་པོ་དང་། ནོར་བུ་བཟང་པོ་ཆེན་པོ་ལ་སོགས་པ་བྱང་ཆུབ་སེམས་དཔའི་ས་ལ་རབ་ཏུ་གནས་པ་རྣམས་དང་། ཀླུའི་རྒྱལ་པོ་དགའ་བོ་དང་། བསྙེན་དགའ་བོ་གཉིས་དང་། འཕྲོག་མ་བུ་ལྔ་བརྒྱས་བསྐོར་བ་རྣམས་དང་། གནོད་སྦྱིན་གྱི་སྡེ་དཔོན་ཆེན་པོ་པཉྩི་ཀ་དང་། པཉྩིཀ་ཆེན་པོ་ལ་སོགས་པ་དང་།
གང་གཞན་དག་ཀྱང་རྒྱ་ཆེ་ཞིང་རྒྱ་ཆེ་བའི་ལྷ་དང་། ཀླུ་དང་། གནོད་སྦྱིན་དང་། སྲིན་པོ་དང་། ལྷ་མ་ཡིན་དང་། ནམ་མཁའ་ལྡིང་དང་། དྲི་ཟ་དང་། མིའམ་ཅི་དང་། ལྟོ་འཕྱེ་ཆེན་པོ་དང་། འབྱུང་པོ་དང་།
ཡི་དྭགས་དང་། འདྲེ་དང་། རིམས་དང་། གདོན་དང་། དུག་དང་། སྐར་མ་ལ་སོགས་པ་ཐམས་ཅད་ཀྱིས་མགྲིན་གཅིག་ཏུ་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་འདུས་ཤིང་ཚོགས་པ་ཐམས་ཅད་ཀྱིས་སྐྱེས་བུ་དམ་པ་ཆེན་པོ་དེའི་རྐང་པ་གཉིས་མགོ་བོས་བླང་བར་བགྱིའོ། ། མདོར་ན་རྟག་པར་རྒྱུན་དུ་དུས་ཐམས་ཅད་དུ་བསྲུང་བ་དང་། བསྐྱབ་པ་དང་། སྦ་བར་བགྱིའོ། །
བཅོམ་ལྡན་འདས་གང་དུ་བརྟག་པའི་རྒྱལ་པོ་འདི་རིགས་ཀྱི་བུའམ། རིགས་ཀྱི་བུ་མོ་དད་པས་འཆང་ངམ། ཀློག་གམ། གཞན་ལ་རྒྱ་ཆེར་ཡང་དག་པར་འཆད་པར་འགྱུར་རམ། གདུགས་དང་། རྒྱལ་མཚན་དང་། བ་དན་ལ་སོགས་པས་མཆོད་པར་འགྱུར་རམ། རྒྱལ་རིགས་སམ། བྲམ་ཟེའི་རིགས་སམ། རྗེའི་རིགས་སམ།
དམངས་རིགས་སམ། གཞན་ཡང་རྒྱལ་པོའམ། རྒྱལ་པོའི་བུའམ། རྒྱལ་པོའི་བུ་མོའམ། རྒྱལ་པོའི་བཙུན་མོའམ། རྒྱལ་པོའི་འཁོར་ཕོའམ། རྒྱལ་པོའི་འཁོར་མོའམ། གང་སུ་ཡང་རུང་བས་འཆང་ཞིང་ཀློག་པ་དང་། གཞན་ལ་རྒྱ་ཆེར་ཡང་དག་པར་འཆད་ཅིང་སྟོན་པའི་བར་དུ་བགྱིད་ན། བཅོམ་ལྡན་འདས་བདག་ཅག་འདུས་ཤིང་ཚོགས་པ་ཐམས་ཅད་དེའི་བྲན་དུ་གྱུར་པ་ལགས་སོ། །
རང་གི་སྐྱེ་བོ་དང་། གཉེན་གྱི་སྐྱེ་བོ་དང་། ཡོངས་ཀྱི་སྐྱེ་བོ་དང་། གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། རྒྱལ་པོའི་ཕོ་བྲང་འཁོར་རྣམས་ཡོངས་སུ་བསྐྱང་བར་བགྱིའོ། ། དུས་དུས་སུ་ཆར་དབབ་པར་བགྱིའོ། ། འབྲུ་ལ་སོགས་པ་བསྐྱེད་པར་གྱིའོ། །
སྐྱེ་བོ་མང་པོ་ལ་ཕན་པ་དང་བདེ་བའི་སླད་དུ་བསྒྲུབ་པར་བགྱིའོ། ། ཕ་རོལ་གྱི་ཕྲུམ་མང་པོ་གཞོམ་པར་བགྱིའོ། ། སེམས་ཅན་མ་རུངས་པ་གནོད་ཅིང་འཚེ་བ་པོས་དེ་ལ་མི་ཕན་པའི་སེམས་བསྐྱེད་པ་གང་ཡིན་པ་དེ་དག་བརླག་པར་བགྱི་བའི་སླད་དུ་བསྒྲུབ་པར་བགྱི། མ་རུངས་པར་བགྱི། དེ་ལ་བདུད་ཀྱི་ལས་ཀྱང་བགྱི། གནོད་པར་བགྱི་བ་ལ་ཡང་ཉེ་བར་གནས་པར་བགྱི་སྟེ། བཅོམ་ལྡན་འདས་མདོར་ན་མ་འོངས་པའི་སེམས་ཅན་རྣམས་ལ་བརྟག་པའི་རྒྱལ་པོ་འདི་ནི་སངས་རྒྱས་ཀྱི་མཛད་པ་ལྟ་བུར་གནས་པ་ལགས་པས། བཅོམ་ལྡན་འདས་བདག་ཅག་གིས་བུ་བཞིན་དུ་བསྐྱང་བར་བགྱིའོ། ། ལྷའི་དབང་པོ་ཁྱོད་ཀྱིས་ཇི་ལྟར་སྨྲས་པ་དེ་དེ་བཞིན་ཏེ། བརྟག་པའི་རྒྱལ་པོ་འདི་ནི་དེ་བཞིན་དུ་བལྟ་བར་བྱའོ། །
ལྷའི་དབང་པོ་ལེགས་ཀྱིས། འཛམ་བུའི་གླིང་ན་གནས་པའི་སེམས་ཅན་སྡིག་པའི་ཆོས་ལ་ཀུན་ཏུ་སྤྱོད་པ། སེམས་ཅན་དམྱལ་བའི་དབང་དུ་གྱུར་པ། འཁོར་བ་མི་གཙང་བའི་དོང་དུ་བྱིང་བའི་སེམས་ཅན་རྣམས་ལ་ཕན་པ་དང་བདེ་བར་བྱ་བའི་ཕྱིར་ཡུན་རིང་པོར་བག་ཡོད་པར་བྱོས་ལ་སྒྲུབས་ཤིག ངན་སོང་ཐམས་ཅད་ཡོངས་སུ་སྦྱོང་བའི་གཟི་བརྗིད་ཀྱི་རྒྱལ་པོའི་བརྟག་པ་ལས་བརྟག་པ་དང་པོའོ།། །། བམ་པོ་གཉིས་པ། དེ་ནས་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེས་བཅོམ་ལྡན་འདས་ཀྱི་མཐུས་བརྟག་པའི་རྒྱལ་པོ་བརྟག་པ་ཕྱི་མ་འདི་བཤད་དོ། ། དཔའ་བོ་གདན་ལས་བཞེངས་ནས་ནི། ། དགྱེས་ཤིང་རྡོ་རྗེ་གསོར་ནས་ཀྱང་། ། ཤཱཀྱའི་དབང་པོ་དགྱེས་མཛད་པ། །
ཐུབ་པའི་གཙོ་ལ་ཕྱག་འཚལ་ནས། ། སྒྲིབ་པ་ཐམས་ཅད་རྣམ་པར་དག་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ངན་སོང་ཐམས་ཅད་རྣམ་པར་སྦྱོང་བ་ཞེས་བྱ་བ་རང་གི་སྙིང་པོ་འདི་ཉིད་ཐུགས་ཀ་ནས་ཕྱུང་ངོ་། ། ཨོཾ་སརྦ་པཱ་པཾ་ད་ཧ་ན་བཛྲ་ཧཱུྃ་ཕཊ྄། ཨོཾ་སརྦ་ཨ་བཱ་ཡ་བི་ཤོདྷ་ན་བཛྲ་ཧཱུྃ་ཕཊ྄། ཨོཾ་སརྦ་ཀརྨ་ཨཱ་ཝ་ར་ཎཱ་ནི་བྷཥྨིཾ་ཀུ་རུ་ཧཱུྃ་ཕཊ྄། ཨོཾ་བྲུཾ་བྷྲཱུཾ་བི་ནཱ་ཤ་ཡ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་དྲུཾ་བི་ཤོ་དྷ་ཡ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་ཛྭ་ལ་ཛྭ་ལ་དྷ་ཀ་དྷ་ཀ་ཧ་ན་ཧ་ན་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་སྲུྂ་ས་ར་ས་ར་པྲ་ས་ར་པྲ་ས་ར་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄།
ཨོཾ་ཧཱུྃ་ཧ་ར་ཧ་ར་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་ཧཱུྃ་ཕཊ྄་སརྦ་ཨཱ་ཝ་ར་ཎཱ་ནི་བི་སྥོ་ཊ་ཡ་ཧཱུྃ་ཕཊ྄། ཨོཾ་བྲྀ་ཏ་བྲྀ་ཏ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་ཏྲཊ་ཏྲཊ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་ཙྪིནྡ་ཙྪིནྡ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄། ཨོཾ་ད་ཧ་ད་ཧ་སརྦ་ན་རཀ་ག་ཏི་ཧེ་ཏུྂ་ཧཱུྃ་ཕཊ྄། ཨོཾ་པ་ཙ་པ་ཙ་སརྦ་པྲེ་ཏ་ཀ་ག་ཏི་ཧེ་ཏུྃ་ཧཱུྃ་ཕཊ྄། ཨོཾ་མ་ཐ་མ་ཐ་སརྦ་ཏིརྻ་ཀ་ག་ཏི་ཧེ་ཏུྃ་ཧཱུྃ་ཕཊ྄། དེ་ནས་དེ་དག་རྣམས་ཀྱི་ཡོ་བྱད་བཤད་དོ། ། ཨོཾ་སརྦ་ཨ་པཱ་ཡ་བི་ཤོ་དྷ་ནི།
དྷ་མ་དྷ་མ་དྷཱུ་པ་ཡ་ཧཱུྃ་ཕཊ྄། ཨོཾ་སརྦ་དུརྒ་ཏི་བི་ཤོ་དྷ་ནི་པུཥྤ་བི་ལོ་ཀི་ནི་ཧཱུྃ་ཕཊ྄། ཨོཾ་སརྦ་ཨ་པཱ་ཡ་བི་ཤོདྷ་ནི་ཛྙཱ་ན་ཨཱ་ལོ་ཀ་ཀ་རི་ཧཱུྃ་ཕཊ྄། ཨོཾ་སརྦ་ཨ་པཱ་ཡ་ག་ཏི་གན་དྷ་ནཱ་ཤ་ནི་བ་ཏི་ཧཱུྃ་ཕཊ྄། སྒོ་བ་རྣམས་ཀྱི་སྔགས་ལ། ཨོཾ་སརྦ་ན་ར་ཀ་ག་ཏི་ཨཱ་ཀ་ར་ཥ་ནི་ཧཱུྃ་ཛཿཕ྄ཊ། ཨོཾ་སརྦ་ན་ར་ཀ་ག་ཏི་ཨ་བྷྱུདྡྷ་ར་ཎི་ཧཱུྃ་ཧཱུྃ་ཕཊ྄། ཨོཾ་སརྦ་ཨ་པཱ་ཡ་བན་དྷ་ན་བི་མོ་ཙ་ནི་ཧཱུྃ་བྃ་ཕཊ྄། ཨོཾ་སརྦ་ཨ་པཱ་ཡ་ག་ཏི་ག་ཧ་ན་བི་ནཱ་ཤ་ནི་ཧཱུྃ་ཧོཿཕ྄ཊ། དེ་ནས་དཀྱིལ་འཁོར་བཤད་དེ།
འཁོར་ལོ་འདྲ་བའི་དཀྱིལ་འཁོར་ལ། ། ཤིན་ཏུ་མཛེས་པའི་རྩིབས་བརྒྱད་ཅན། ། ལྟེ་བར་བཅས་ཤིང་རྩིབས་རྟེན་ལྡན། ། ནང་གི་རིམ་པ་བྲིས་ནས་ནི། ། ལྟེ་བའི་ནང་དུ་ཤཱཀྱ་ཡི། ། བདག་པོ་ཐུབ་པ་གཞག་པར་བྱ། ། ལག་ན་རྡོ་རྗེ་སྟོབས་ཆེན་ནི། ། དཔའ་བོ་དེ་ཡི་སྤྱན་སྔར་བྲི། ། རྒྱབ་ཏུ་འཁོར་ལོས་སྒྱུར་བ་བྲི། གཡས་ཕྱོགས་རྒྱལ་བའི་གཙུག་ཏོར་ལ། །
གཡོན་པར་རྣམ་པར་རྒྱལ་བ་བྲི། ། གཟི་བརྗིད་ཕུང་པོ་མེ་ཡི་ཕྱོགས། ། དབང་པོའི་ཕྱོགས་སུ་གདུགས་དཀར་པོ། ། རྣམ་པར་འཐོར་བ་རླུང་གི་ཕྱོགས། ། རྣམ་པར་འཇོམས་པ་ནཻ་རི་ཏྱར། ། བྲིས་ནས་ཕྱི་རོལ་བྲི་བྱ་སྟེ། ། གྲུ་བཞི་པ་ལ་སྒོ་བཞི་པ། ། སེང་གེ་རྟ་བབས་བརྒྱན་པར་བྱ། ། དཔའ་བས་ལྕགས་ཀྱུ་ཞགས་པ་དང་། ། ལྕགས་སྒྲོག་དྲིལ་བུ་སྙན་རྣམས་གཞག །
གྲྭ་ཡི་ཕྱོགས་ནི་ཐམས་ཅད་དུ། ། བདུག་པ་ལ་སོགས་བྲི་བར་བྱ། ། དེ་ནས་དྲི་ཞིམ་དྲི་ལ་སོགས། ། རང་གི་ལུས་ནི་བསྐུས་ནས་ཀྱང་། ། རྡོ་རྗེ་འཛིན་མས་ཞུགས་ནས་ནི། ། ཨོཾ་ཛཿཧཱུྃ་བྃ་ཧོཿབྷ་ག་བཱན། ཨེ་ཧྱེ་ཧི་མ་ཧཱ་ཀཱ་རུ་ཎི་ཀ་དྲྀ་ཤྱཧོཿས་མ་ཡ་སཏྭཾ་ཞེས་པས་ལྷ་རྣམས་ཐམས་ཅད་སྤྱན་དྲང་ངོ་། ། དེ་ནས་གཤེགས་པར་མོས་པ་བསྐྱེད་དེ་མཆོད་པ་བྱས་ནས། དེ་བཞིན་དུ་བཅུག་སྟེ་དབང་བསྐུར་ན་ངན་སོང་ཐམས་ཅད་ལས་རྣམ་པར་གྲོལ་ཏེ། བདེ་འགྲོ་ཐོས་རིས་ཀྱི་འཇིག་རྟེན་དང་།
གོང་ནས་གོང་དུ་ས་རྣམས་སུ་ཡང་སྐྱེ་བར་འགྱུར་རོ། ། དངོས་གྲུབ་ཐམས་ཅད་ཀྱང་འགྲུབ་པར་འགྱུར་རོ། ། སངས་རྒྱས་སུ་ཡང་གདོན་མི་ཟ་བར་འགྲུབ་པར་འགྱུར་རོ། ། སྔ་མ་བཞིན་དུ་ལས་ཐམས་ཅད་བྱེད་ཅིང་ཐམས་ཅད་ལ་ཐོགས་པ་མེད་པར་འགྱུར་རོ། ། བྱབ་པ་བྱས་པས་ནི་རིམས་ནད་ཐམས་ཅད་དང་། གདོན་དང་དུག་ལ་སོགས་པ་ལས་ཐར་བར་འགྱུར་རོ། ། ཕྱག་ན་རྡོ་རྗེའི་ཧཱུྃ་ཞེས་བྱ་བས་ལས་ཐམས་ཅད་བྱེད་པར་འགྱུར་རོ། ། བརྟག་པ་གཞན་གྱི་ཆོ་ག་ཐམས་ཅད་ཀྱང་སྒྲུབ་པར་འགྱུར་རོ། ། ལྷ་དང་། ཀླུ་དང་།
གདོན་སྦྱིན་དང་། སྲིན་པོ་ལ་སོགས་པ་ངན་སོང་གི་རྒྱུད་ཀྱི་དབང་དུ་རྒྱུར་པ་རྣམས་ཀྱི་ཤི་བའི་རོའམ། གཟུགས་བརྙན་ནམ། མིང་ལ་སོགས་པ་བྲིས་ཏེ་བཟླས་པ་དང་། སྦྱིན་སྲེག་དང་། དབང་རྣམས་ཀྱིས་སྔ་མ་བཞིན་དུ་ངན་སོང་ཐམས་ཅད་ལས་ཡོངས་སུ་གྲོལ་བར་བྱེད་དོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེས་སེང་གེ་ལྟ་སྟངས་ཀྱིས་བཅོམ་ལྡན་འདས་ཀྱི་ཞལ་དུ་བལྟས་ཏེ། ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་ཕྱག་རྒྱ་དམ་པའི་མཚན་ཉིད་བཤད་པར་བགྱིའོ། ། ཐུགས་རྗེ་བསྐུལ་བའི་ཐུགས་མངའ་བའི། །
རྒྱལ་བ་ཀུན་གྱིས་བྱིན་གྱིས་རློབས། ། མཉམ་པར་གཞག་པས་དཔྲལ་པར་ནི། ། ཕྱག་འཚལ་བ་ཡི་ཐལ་མོ་སྦྱར། ། སངས་རྒྱས་བདེར་གཤེགས་སྐྱེས་རྣམས་ཀྱིས། ། ཕྱག་འཚལ་བ་ཡི་ཕྱག་རྒྱར་བཤད། ། རྣལ་འབྱོར་རིག་པས་མགྲིན་ཕྱོགས་སུ། ། ཐལ་མོ་སྙིམ་པར་སྦྱར་བ་ནི། ། རྟག་ཏུ་པདྨའི་རིགས་ཉིས་ཀྱིས། ། པདྨའི་ཕྱག་རྒྱ་ཡིན་པར་བཤད། ། རྡོ་རྗེ་ཐལ་མོ་སྦྱར་ནས་ཀྱང་། །
སྙིང་གར་གུང་མོའི་མཐའ་སྦྱར་བ། ། རྡོ་རྗེ་རིགས་ཀྱི་ཕྱག་རྒྱ་འདི། ། དམ་ཚིག་ཐམས་ཅད་འཛིན་བྱེད་པའོ། ། ལག་པ་གཡོན་པའི་ཐལ་མོ་གན་རྐྱལ་དུ་པང་དུ་བཞག་ལ། དེའི་སྟེང་དུ་གཡས་པ་བཞག་སྟེ། མཐེ་བོའི་ངོས་གཉིས་སྤྲད་ལ་ཞི་བའི་ལྟ་བས་བལྟ་བ་འདི་ནི་དེ་བཞིན་གཤེགས་པའི་རིགས་ཀྱི་ཏིང་ངེ་འཛིན་གྱི་ཕྱག་རྒྱ་སྟེ། དམ་ཚིག་ཡིན་པར་བཤད་དོ། ། དེ་ཉིད་ལས་བཟློག་སྟེ་ལྟག་འོག་བསྣོལ་ལ་མཐེ་བོ་དང་། མཐེའུ་ཆུང་གཉིས་གཅིག་ལ་གཅིག་ལུ་གུ་རྒྱུད་ཀྱི་ཚུལ་དུ་བསྣོལ་ཏེ་སྙིང་གར་གཞག་པ་འདི་ནི་རྡོ་རྗེའི་རིགས་ཀྱི་དམ་ཚིག་གི་ཕྱག་རྒྱའོ། ། ཐལ་མོ་རྫོགས་པར་སྦྱར་བ་ལས་མཐེ་བོ་དང་།
མཐེའུ་ཆུང་གཉིས་བསྙམས་ལ་ལྷག་མ་རྣམས་བརྐྱང་བ་འདི་ནི་པདྨའི་རིགས་ཀྱི་དམ་ཚིག་གི་ཕྱག་རྒྱའོ། ། རྡོ་རྗེ་བསྡམ་པ་བསྡམས་པ་ལས། གུང་མོ་གཉིས་རྡོ་རྗེ་འདྲ་བར་བསྙམས་ལ། མཐེ་བོ་དང་མཐེའུ་ཆུང་གཉིས་བརྐྱང་བ་འདི་ནི་ཕྱག་ན་རྡོ་རྗེའི་ཕྱག་རྒྱའོ། ། དེ་ཉིད་ལས་མཐེ་བོ་དང་མཐེའུ་ཆུང་གཉིས་དེ་བཞིན་དུ་བྱས་ལ། མཛུབ་མོ་གཉིས་དང་སྲིན་ལག་པདྨོ་འདྲ་བར་བཀུག་པ་ནི། ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོའི་ཐམས་ཅད་སྦྱོང་བའི་ཕྱག་རྒྱའོ། ། དེ་ཉིད་ལས་མཛུབ་མོ་དང་སྲིན་ལག་གཉིས་རིན་པོ་ཆེ་འདྲ་བར་བྱས་པ་ནི་དབང་བསྐུར་བའི་ཕྱག་རྒྱའོ། ། མཐེའུ་ཆུང་དང་མཐེ་བོ་སོ་སོར་བསྡམས་ལ། ལྷག་མ་རྣམས་བརྐྱང་བ་ནི།
སྡིག་པ་ཐམས་ཅད་སྲེག་པའི་ཕྱག་རྒྱའོ། ། ལག་པ་གཡོན་པས་དེ་བཞིན་དུ་བསྒྱུར་ཞིང་བྱ་བ་ནི་ལྷ་ཐམས་ཅད་ཀྱི་ཕྱག་རྒྱའོ། ། སྙིམ་པ་བཟེད་ལ་གྱེན་དུ་འཐོར་བ་ནི་བདུག་པའི་ཕྱག་རྒྱའོ། ། དེ་ལས་འོག་ནས་གྱེན་དུ་འཐོར་བ་ནི་མེ་ཏོག་གི་ཕྱག་རྒྱའོ། ། དེ་ཉིད་ལས་མཐེ་བོ་གཉིས་གྱེན་དུ་བསྙམས་ལ་མདུན་དུ་འཛིན་པ་ནི་མར་མེའི་ཕྱག་རྒྱའོ། ། དེ་ཉིད་ལས་དུང་འདྲ་བར་བྱས་པ་ནི་དྲིའི་ཕྱག་རྒྱའོ། ། དེ་ཉིས་ལས་རབ་ཏུ་བརྐྱང་སྟེ་འཛིན་པ་ནི་གཏོར་མའི་ཕྱག་རྒྱའོ། ། དེ་ཉིད་ལས་གུང་མོ་གཉིས་ནང་དུ་བཅུག་པ་ནི་ཨརྒྷའི་ཕྱག་རྒྱའོ། ། རྡོ་རྗེ་བཅིངས་པ་ལས་གུང་མོ་གཉིས་བསྙམས་ཏེ། ཚིགས་དང་པོ་བཅག་ལ་སོར་མོ་ཐམས་ཅད་བརྐྱང་བ་ནི་རྣམས་པར་འཐོར་བའི་ཕྱག་རྒྱའོ། །
དེ་ཉིད་ལས་མཐེ་བོ་དང་མཐེའུ་ཆུང་གཉིས་བཀུག་པ་ནི་རྣམ་པར་འཇོམས་པའི་ཕྱག་རྒྱའོ། ། དེ་ཉིད་ལས་འོད་ཟེར་འབར་བ་འདྲ་བ་ནི་གཟི་བརྗིད་ཕུང་པོའི་ཕྱག་རྒྱའོ། ། དེ་ཉིད་ལས་སྤྱི་བོར་བསྐོར་བ་ནི་གདུགས་དཀར་པོའི་ཕྱག་རྒྱའོ། ། རྡོ་རྗེ་ཁུ་ཚུར་གཉིས་ལས་མཛུབ་མོ་གཉིས་དང་མཐེའུ་ཆུང་གཉིས་བསྣོལ་ཏེ། མདུད་ལ་གྱེན་དུ་བསྐོར་བ་ནི་འཁོར་ལོས་སྒྱུར་བའི་ཕྱག་རྒྱའོ། ། རྡོ་རྗེ་བསྡམས་པ་ལས་གུང་མོ་གཉིས་རྡོ་རྗེར་བྱས་ལ་མཛུབ་མོ་གཉིས་རིན་པོ་ཆེ་ལྟ་བུར་བྱས་ཏེ། ལྷག་མ་རྣམས་འོད་ཟེར་འདྲ་བར་བྱས་པ་ནི་རྒྱལ་བའི་གཙུག་ཏོར་གྱི་ཕྱག་རྒྱའོ། ། དེ་བཞིན་དུ་མཛུབ་མོ་གཉིས་རྡོ་རྗེར་བྱས་ལ། སོར་མོ་ལྷག་མ་རྣམས་བསྡམས་ནས་རྡོ་རྗེ་འདྲ་བར་བྱས་པ་ནི་རྣམ་པར་རྒྱལ་བའི་འོ། ། གཡས་པ་མཆོག་སྦྱིན་དུ་བྱས་ལ་གཡོན་པ་མི་འཇིགས་པ་སྦྱིན་པ་ནི་དེ་བཞིན་གཤེགས་པའི་ཡིན་ནོ། །
རྡོ་རྗེ་བསྡམས་པ་ལས་མཛུབ་མོ་གཉིས་བརྐྱང་སྟེ་རྡོ་རྗེ་འདྲ་བར་བྱས་པ་ནི་རྡོ་རྗེའི་ཕྱག་རྒྱའོ། ། དེ་ཉིད་ལས་མཛུབ་མོ་གཡས་པ་བཀག་པ་ནི་ལྕགས་ཀྱུའི་འོ། ། དེ་ཉིད་ལས་མེ་ཏོག་འདྲ་བར་བྱས་པ་ནི་མདའི་འོ། ། དེ་ཉིད་ལས་སླར་བཀུག་སྟེ། མཐེ་བོ་གཉིས་རྩེ་མོ་སྤྲད་པ་ནི་བློ་གྲོས་ལེགས་པའིའོ། ། དེ་ཉིད་ལས་ཚིགས་བར་མ་བཅག་པ་ནི་རིན་པོ་ཆེའི་འོ། ། དེ་ཉིད་ལས་སོར་མོ་རྣམས་འོད་ཟེར་འདྲ་བར་འགྱེད་པ་ནི་གཟི་བརྗིད་ཀྱིའོ། ། དེ་ཉིད་ལས་སྤྱི་བོར་བཞག་པ་དཔལ་གྱིའོ། ། དེ་ཉིད་ལས་མདུན་དུ་བཞག་པ་ནི་བཞད་པའི་འོ། ། དེ་ཉིད་ལས་པདྨ་འདྲ་བར་བྱས་པ་ནི་པདྨའི་འོ། །
དེ་ཉིད་ལས་རྩེ་མོ་གཉིས་བཀུག་པ་ནི་རལ་གྲིའི་འོ། ། དེ་ཉིས་ལས་གདུ་བུ་འདྲ་བར་བྱས་པ་ནི་འཁོར་ལོའི་འོ། ། དེ་ཉིད་ལས་པདྨའི་འདབ་མ་འདྲ་བར་བྱས་པ་ནི་ལྕེའི་འོ། ། དེ་ཉིད་ལས་རྩེ་མོ་ཡིད་ཙམ་བསྐྱེད་པ་ནི་རྒྱ་གྲམ་མོ། ། དེ་ཉིད་ལས་ཤིན་ཏུ་བསྐྱེད་པ་ནི་བསྲུང་བའི་འོ། ། དེ་ཉིད་ལས་རྩ་མོ་གཉིས་སླར་བཀུག་པ་ནི་གནོད་སྦྱིན་གྱིའོ། ། དམ་དུ་བཀུག་པ་ནི་བསྡམས་པའི་འོ། ། བསྡམས་པ་ཉིད་མདུན་དུ་བཞག་པ་ནི་བདུག་པའི་འོ། ། དེ་ཉིད་གྱེན་དུ་བསྟོད་པ་ནི་ཕྲེང་བའི་འོ། ། མདུན་དུ་མཐེ་བོ་གཉིས་བསྡམས་ཏེ།
བསྐོར་བ་ནི་མར་མེའི་འོ། ། དེ་ཉིད་བྱུག་པ་ལྟར་བྱས་པ་ནི་དྲིའི་འོ། ། དེ་ཉིད་ལས་མཛུབ་མོ་གཉིས་བཀུག་པ་ནི་ལྕགས་ཀྱུའི་འོ། ། དེ་ཉིད་ལས་རྩེ་མོ་གཉིས་སྤྲད་པ་ནི་ཞགས་པའི་འོ། ། དེ་ཉིད་ལས་གཅིག་ལ་གཅིག་མདུན་པ་ནི་ལྕགས་སྒྲོག་གིའོ། ། དེ་ཉིད་ལས་བསྐྱོད་པ་ནི་མཉེས་པའི་འོ། ། སྐུ་གཟུགས་ཀྱི་ཆོ་ག་ཡང་འདིར་དེ་བཞིན་དུ་བྱས་ཏེ། ཅུང་ཟད་དུ་ན་བཅོམ་ལྡན་འདས་འཇིག་རྟེན་གསུམ་ལས་རྣམ་པར་རྒྱལ་པའི་གཟུགས་བྲིའོ། ། ཡང་ན་སྐུ་གཟུགས་ནི་དཀྱིལ་འཁོར་གྱི་ཚུལ་དུ་བྲིས་ལ་མེ་ཏོག་ལ་སོགས་པས་མཆོད་དེ། དེའི་སྤྱན་སྔར་འབུམ་ཙམ་ཞིག་སྔར་བསྙེན་པ་བྱས་ནས་ལས་ཐམས་ཅད་བྱའོ། །
དེ་ནས་ཚངས་པ་ལ་སོགས་པ་ལྷའི་ཚོགས་རྣམས་ཀྱི་བཅོམ་ལྡན་འདས་ཕྱག་ན་རྡོ་རྗེ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ལས་ཀྱི་རྣམ་པར་སྨིན་པ་གང་གིས་ལྷའི་ནོར་བུ་དྲི་མ་མེད་པའི་འོད་ཅེས་བགྱི་བ་དེ་དམྱལ་བ་ལ་སོགས་པའི་སྡུག་བསྔལ་གྱི་དབང་དུ་གྱུར། དེ་ནས་བཅོམ་ལྡན་འདས་ཕྱག་ན་རྡོ་རྗེས་བཅོམ་ལྡན་འདས་ཤཱཀྱ་ཐུབ་པའི་བྱིན་གྱིས་བརླབས་ཀྱིས་འདི་སྐད་ཅེས་བཀའ་སྩལ་ཏོ། ། ལྷའི་དབང་པོ་ཉོན་ཅིག འདི་ནི་སྔོན་གྱི་ལས་ཀྱི་སྒྲིབ་པ་ཡིན་ཏེ། འཛམ་བུའི་གླིང་གི་རིས་འདི་ཉིད་ན། མཐའ་འཁོབ་པའི་རིགས་ངན་དུ་གཏོགས་པའི་རྒྱལ་པོ་ལུས་མི་བདེ་བ་ཞེས་བྱ་བ་ཞིག་ཏུ་གྱུར་ཏེ། དེས་མི་ཤེས་པའི་དབང་གིས་མི་དགེ་བའི་བཤེས་གཉེན་ལ་བརྟེན་པས་རྒྱལ་པོ་འདོད་པའི་ཕྱིར་རང་གི་ཕ་འཚོ་བ་དང་ཕྲལ་བར་གྱུར་པ་དང་། མ་དེའི་མྱ་ངན་གྱིས་གཟིར་བས་མ་ཡང་དུས་ལས་འདས་སོ། ། ལན་ཅིག་ཅི་ཞིག་གི་རྐྱེན་གྱིས་ནགས་ཚལ་སྟུག་པོ་གཞན་ཞིག་ཏུ་རྩེ་ཞིང་དགའ་བའི་ཕྱིར་ཉེ་བར་སོང་ངོ་། །
དེ་ན་དྲང་སྲོང་དགོས་པ་མེད་པར་བྱམས་པ་ཞེས་བྱ་བ་ཞིག་གནས་ཏེ། དེ་མཐོང་བ་དང་རྒྱལ་པོ་ཤིན་ཏུ་ཡ་མཚན་སྐྱེས་ནས། ཀྱེ་མ་འདི་ལྟ་བུ་སེང་གེ་དང་། སྟག་དང་། རི་དྭགས་དང་། ཕག་རྒོད་དང་། བ་ལང་དང་། མ་ཧེ་ལ་སོགས་པ་དང་། སྦྲུལ་དང་། སྲེ་མོ་དང་།
སྦྲང་བུ་དང་། སྦྲང་བུ་མཆུ་རིངས་དང་། སྦྲང་གདུག་པ་ཅན་རྣམས་ཀྱིས་གཙེ་བ། བཟའ་བ་དང་། བཏུང་བ་དང་། བགོ་བ་དང་། ལོངས་སྤྱོད་རྣམས་དང་རྣམ་པར་བྲལ་བ། རླུང་དང་གྲང་བས་ཡོངས་སུ་གདུང་ཞིང་འཚེ་བ་དེ་ན་བདག་ཉིད་ཆེན་པོ་འདི་གནས་སོ་སྙམ་པར་སེམས་ཀྱིས་བརྟགས་ནས་དེའི་དྲུང་དུ་ཉེ་བར་སོང་སྟེ་ཕྱིན་པ་དང་། དེ་ལ་འདི་སྐད་ཅེས་སྨྲས་སོ། ། དྲང་སྲོང་ཆེན་པོ་ཁྱོད་ཅིའི་ཕྱིར་ན་རླུང་དང་ཚ་བ་ལ་སོགས་པའི་སྡུག་བསྔལ་གྱིས་བདག་ལ་གནོད་པར་བྱེད།
དྲང་སྲོང་གིས་སྨྲས་པ། སྐྱེས་བུ་ཆེན་པོ་བསྐལ་པ་བརྒྱ་སྟོང་ཕྲག་དུ་མར་སྒྲིབ་པའི་སྡུག་བསྔལ་མྱོང་བར་འགྱུར་བ་ལས། སྡུག་བསྔལ་གྱི་ཁུར་བུ་ཅུང་ཟད་ཙམ་ཞིག་བླངས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བས་འདི་ནི་སྡུག་བསྔལ་མ་ཡིན་གྱི། སྐད་ཅིག་ཙམ་མམ། ཡུད་ཙམ་ཞིག་ཡུལ་གྱི་བདེ་བ་རྗེས་སུ་མྱོང་བས་བསྐལ་བ་བརྒྱ་སྟོང་ཕྲག་དུ་མ་མཐའ་ཐུག་པ་མེད་པར་དམྱལ་བ་ལ་སོགས་པའི་སྡུག་བསྔལ་རྗེས་སུ་མྱོང་བར་འགྱུར་རོ། ། ཡུལ་གྱི་བདེ་བ་འདོད་པའི་ཕྱིར་ཕ་མ་ལ་སོགས་པ་ཡང་གསོད་པར་འགྱུར་ན་སྲོག་ཆགས་གཞན་ལྟ་ཅི་སྨོས་ཏེ། སངས་རྒྱས་དང་། ཆོས་དང་། དགེ་འདུན་ཡོངས་སུ་མི་ཤེས་པའི་ཕྱིར་སྡིག་པ་ཐམས་ཅད་བྱེད་པར་འགྱུར་རོ། ། དྲང་སྲོང་གིས་སྨྲས་པའི་ཚིག་དེ་སྐད་ཅེས་ཐོས་པ་དང་ཤིན་ཏུ་འཇིགས་སྐྲག་སྐྱོ་སྟེ།
སྡུག་བསྔལ་ཐམས་ཅད་ཀྱིས་གཟིར་ནས་འདི་སྐད་ཅེས་སྨྲས་སོ། ། སངས་རྒྱས་དང་། ཆོས་དང་། དགེ་འདུན་ཞེས་བྱ་བ་དེ་ཅི་ཞིག དེའི་རང་བཞིན་ཇི་ལྟ་བུ་ཡིན་པ་དཀའ་ཐུབ་ཆེན་པོ་སྨྲོས་ཤིག་དང་། དེ་ལ་ཁོ་བོ་ཡང་སྐྱབས་སུ་མཆིའོ། ། ཕ་མ་ལ་གཙེས་པ་དང་། སྲོག་ཆགས་རྣམས་ཀྱི་སྲོག་བཅད་ན་སྡིག་པ་ཇི་ལྟ་བུ་ཞིག་ཐོབ་པར་འགྱུར། སངས་རྒྱས་དང་། ཆོས་དང་།
དགེ་འདུན་ཡོངས་སུ་ཤེས་ན་བསོད་ནམས་ཅི་འདྲ་བ་ཞིག་ཡོངས་སུ་འཐོབ། ཕ་མ་མ་བསད་པ་དང་། སྲོག་ཆགས་རྣམས་ཀྱང་མ་བསད་ན་བསོད་ནམས་ཅི་འདྲ་བ་ཞིག་འཐོབ། འབྲས་བུ་ཇི་ལྟ་བུ་ཞིག་འཐོབ། འདོད་པའི་ལོངས་སྤྱོད་སྤངས་ན་བསོད་ནམས་དང་འབྲས་བུ་ཅི་འདྲ་བ་ཞིག་འཐོབ། དེ་ནས་དྲང་སྲོང་དེས་དེ་ལ་འདི་སྐད་ཅེས་སྨྲས་སོ། ། ཅི་སྟེ་སེམས་ཅན་ཆེན་པོ་ཁྱོད། ། ང་ཡི་ཚིག་འདི་ཉན་འདོད་ན། ། ཐལ་མོ་སྦྱར་ཏེ་ཕྱག་འཚོལ་ལ། ། གུས་པར་ཉོན་དང་བཤད་པར་བྱའོ། །
དེ་བཞིན་བགྱི་ཞེས་བསྒྲུབ་ནས་ནི། ། ཅི་བདོག་པས་ནི་མཆོད་བྱས་ཏེ། ། སངས་རྒྱས་སྤྱོད་ཡུལ་སངས་རྒྱས་ཀྱི། ། ཟབ་མོའི་ཆོས་ནི་ཉན་པར་གྱུར། ། སངས་རྒྱས་ཆོས་དང་ཚོགས་དག་པ། ། ཐོས་ནས་ཀྱང་ནི་སྐྱབས་སུ་སོང་། ། སངས་རྒྱས་རྣམས་ཀྱི་སྒྲིབ་མེད་ཆོས། ། རྒྱལ་པོས་ཐོས་ནས་དགའ་བར་གྱུར། ། ཡི་དྭགས་བྱོལ་སོང་དམྱལ་བ་རྣམས། ། སྡིག་པ་ཀུན་གྱི་འབྲས་བུ་སྟེ། །
ཡུལ་སྤྱོད་པ་དང་སྲོག་ཆགས་རྣམས། ། གསོད་ཅིང་ཤིན་ཏུ་མི་བཟད་པ། ། ཕ་མ་གཙེས་པའི་རྒྱུ་ལས་བྱུང་། ། བསྐལ་པ་དུ་མར་རབ་སྡུག་བསྔལ། ། དམྱལ་བའི་སྡུག་བསྔལ་མི་བཟད་པ། ། མགོན་མེད་སྐྱབས་ཀྱང་མེད་པ་སྟེ། ། ཐོས་ནས་མྱ་ངན་ཟུག་རྔུ་ཡིས། ། རང་གི་ཡིད་ལ་གདུངས་པ་ན། ། ཇི་ལྟར་རླུང་གིས་མར་མེ་བཞིན། ། དེ་ཉིད་དུ་ནི་དུས་ལས་འདས། །
ལས་ཀྱི་རྣམ་སྨིན་དེ་ཡིས་ནི། ། དགའ་དང་ལྡན་པའི་ལྷར་སྐྱེས་ནས། ། བརྒྱ་བྱིན་ལྷ་ཡིས་དབང་པོ་ཡི། ། བློན་པོ་གཟུགས་དང་ལྡན་པ་ལ། ། ལྷ་རྣམས་ཀུན་དང་ཡིད་མཐུན་ཞིང་། ། རབ་དགའ་བདེ་དང་ལྡན་པར་སྐྱེས། ། བདེ་བའི་མཆོག་ནི་མྱོང་གྱུར་ནས། ། ངན་སོང་དུ་ཡང་ལྟུང་བར་གྱུར། ། དེ་ནས་ད་ལྟར་ལྷ་དབང་པོ། ། ཁྱོད་ཀྱིས་མཐུས་ཀྱང་དེ་ཉིད་ནི། །
དགའ་ལྡན་གནས་ནི་དགའ་བའི་མཆོག ། བདེ་མང་ཀུན་གྱི་གནས་སུ་སྐྱེས། ། ལྷ་ཡི་དབང་པོ་ཉོན་ཅིག་དང་། ། གང་གི་ཚེ་སྔོན་བྱུང་བ་དེའི་དུས་ན་བྱུང་བའི་དྲང་སྲོང་དུ་གྱུར་པ་དེ་ནི་གཞན་ཡིན་པར་ཁྱེད་ཀྱིས་ཤེས་པར་མི་བྱའོ། ། བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འདི་ཉིད་དོ། ། དེའི་ཕར་གྱུར་པ་གང་ཡིན་པ་དེ་ནི་གཞན་ཡིན་པར་ཁྱོད་ཀྱིས་བལྟ་བར་མི་བྱ་སྟེ། ལྷའི་དབང་པོ་དེའི་ཚེ་དེའི་དུས་ན་ཁྱོད་དེའི་ཕར་གྱུར་ཏོ། ། མ་གང་ཡིན་པ་དེ་ནི་གཞན་ཡིན་པར་མི་བལྟ་སྟེ། དེའི་ཚེ་དེའི་དུ་ན་ཤ་ཙི་ཀ་ཉིད་ཡིན་ནོ། ། འཁོར་གྱི་དཀྱིལ་འཁོར་གང་ཡིན་པ་དེ་ནི་གཞན་ཡིན་པར་མི་བལྟའི།
ལྷའི་འཁོར་འདི་དག་ཉིད་ཡིན་ནོ། ། དེ་ནས་བརྒྱ་བྱིན་དང་། ཚངས་པ་ལ་སོགས་པ་ལྷའི་བུ་རྣམས་ཡིད་རབ་ཏུ་མགུ་ཞིང་རངས་ཏེ། བ་སྤུའི་བུ་ག་ནས་སྤུ་རྣམས་ལངས་ཤིང་རྒྱལ་བ་རྒྱལ་བ་ཞེས་སྐད་ཆེན་པོར་བོས་ན་བཅོམ་ལྡན་འདས་ཕྱག་ན་རྡོ་རྗེ་ལ་མིང་བཅུ་པ་འདིས་མངོན་པར་བསྟོད་དེ་གསོལ་བ་བཏབ་བོ། །

ཀོ་ཊ་ཀོ་ཊ་ཀྵ། ཀོ་ཊ་བ། ཀོ་ཊ་ཀོ་ཊ། ཀོ་ཊ་བཤྩ། ཀོ་ཊི་ཀ ཀོ་ལ་ཀྵ། ཀོ་ལ་བ། ཀོ་ལ་ཀོ་ལ་བཤྩ། ཀོ་ལ་སྟ་ཐཱ་ཨེ་ཏི་ཞེས་བྱས་ནས། བརྒྱ་བྱིན་ལ་སོགས་ལྷ་མཆོག་རྣམས། ། སེམས་ཅན་ཀུན་ལ་ཕན་པ་དང་། །
ཚེ་དང་ནད་མེད་སྤེལ་པའི་ཕྱིར། ། མགོན་པོ་ཁྱོད་ལ་གསོལ་བ་འདེབས། ། བཅོམ་ལྡན་འདས་ཚེ་ཐུང་བ་དང་། སྐལ་བ་ཆུང་བ་རྣམས་ཀྱི་དོན་དང་། ཕན་པ་དང་བདེ་བ་དང་། ཚེ་བསྲིང་བའི་སླད་དུ་བཤད་དུ་གསོལ། གསང་བའི་བདག་པོ་བཤད་དུ་གསོལ། དེ་ནས་བཅོམ་ལྡན་འདས་ཕྱག་ན་རྡོ་རྗེས་བརྒྱ་བྱིན་དང་། ཚངས་པ་ལ་སོགས་པའི་ལྷའི་འཁོར་མང་པོ་དེ་དག་ལ་གཟིགས་ནས་ལེགས་སོ་ཞེས་བྱ་བས་མགུ་བར་བྱས་ཏེ། ཚངས་པ་ལ་སོགས་པའི་ལྷའི་བུ་རྣམས་གང་ཁྱེད་ཀྱིས་འདི་ལྟ་བུའི་སྤོབས་པ་ཡང་དག་པ་ཡང་དག་པར་བསྐྱེད་པ་དེ་ནི་ལེགས་སོ་ལེགས་སོ། །
ལེགས་པར་སྒྲུབས་ཤིག་དང་བཤད་པར་བྱའོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེས་སེམས་ཅན་ཐམས་ཅད་ཀྱི་ཚེ་དཔག་ཏུ་མེད་པས་ཁྱབ་པར་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཚེ་དང་། བསོད་ནམས་དང་། ཡེ་ཤེས་ཀྱི་ཚོགས་དཔག་ཏུ་མེད་པར་འཕེལ་བ་ཞེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། ཨོཾ་པུཎྱེ་པུཎྱེ་མ་ཧཱ་པུཎྱེ། ཨ་པ་ར་རི་མི་ཏ་ཨཱ་ཡུར་པུནྱེ་ཛྙཱ་ན་སྃ་བྷ་རོ་པ་ཙི་ཏེ་ཀ་རི་ཎེ་སྭཱ་ཧཱ། དེ་བཞིན་གཤེགས་པ་ཐམས་ཅད་ཀྱི་སྙིང་པོའི་གཟུགས་འདི་བཤད་མ་ཐག་ཏུ་ངན་སོང་ཐམས་ཅད་རབ་ཏུ་ཞི་སྟེ། སེམས་ཅན་དམྱལ་བ་དང་། བྱོལ་སོང་དང་། ཡི་དྭགས་རྣམས་སུ་སྐྱེས་པའི་སེམས་ཅན་ཐམས་ཅད་གྲོལ་བར་བདག་ཉིས་ཀྱིས་ཡང་དག་པར་ཤེས་སོ། །
འཇིག་རྟེན་གྱི་ཁམས་ཐམས་ཅད་རབ་ཏུ་སྣང་བར་བྱས་ཏེ། སྣང་བར་བྱས་ནས་ཀྱང་སངས་རྒྱས་ཀྱི་མཛད་པ་རྣམ་པ་བཅུ་གཉིས་ཀྱི་ཚུལ་དུ་བྱས་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་ཆོས་ཀྱི་ཡི་གེ་དེ་ཉིད་དུ་ཞུགས་པར་གྱུར་ཏོ། ། དེ་ནས་ཡང་བཅོམ་ལྡན་འདས་ཀྱིས་ཚེ་དཔག་ཏུ་མེད་པའི་རྡོ་རྗེ་འོད་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་ཚེ་དཔག་ཏུ་མེད་པ་ཞེས་བྱ་བའི་སྙིང་པོའི་གཟུངས་འདི་བཤད་དོ། ། ཨོཾ་ཨ་མི་ཏེ། ཨ་མེ་ཏ་ཨུད་བྷ་བེ། ཨ་མི་ཏ་ས་བྷ་བེ། ཨ་མི་ཏ་བི་ཀྲཱནྟེ། ཨ་མི་ཏ་བི་ཀྲཱནྟ། གཱ་མི་ནི། སརྦ་ཀརྨ་ཀླེ་ཤ་ཀྵ་ཡཾ་ཀ་རེ་སྭཱ་ཧཱ།
དེ་ནས་འདི་བཤད་མ་ཐག་ཏུ་དེ་བཞིན་དུ་སེམས་ཅན་ཐམས་ཅད་ཀྱི་སྡུག་བསྔལ་རབ་ཏུ་ཞིའོ། ། དེ་ནས་ཡང་བཅོམ་ལྡན་འདས་ཀྱིས་གདོན་མི་ཟ་བར་སྒྲིབ་པ་རྣམ་པར་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་སྒྲིབ་པ་གཅོད་པ་ཞེས་བྱ་བའི་སྙིང་པོའི་གཟུངས་འདི་རང་གི་ཐུགས་ཀར་ནས་ཕྱུང་ངོ་། ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲེ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པ་རཱ་ཎི་མེ་སརྦ་ས་ཏྭཱ་ནཱཉྩ་སྭཱ་ཧཱ། འདི་བཤད་མ་ཐག་ཏུ་ཡང་ཐམས་ཅད་དེ་བཞིན་དུ་གྱུར་ཏོ། ། དེ་ནས་ཡང་བཅོམ་ལྡན་འདས་ཀྱིས་སྒྲིབ་པ་ཐམས་ཅད་དྲི་མ་མེད་ཅིང་རྣམ་པར་དག་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་སྒྲིབ་པ་རྣམས་མ་ལུས་པར་འཇོམས་པ་ཞེས་བྱ་བའི་སྙིང་པོའི་གཟུངས་འདི་རང་གི་ཐུགས་ཀ་ནས་ཕྱུང་ངོ་། །
ཨོཾ་རཏྣེ་རཏྣེ། མ་ཧཱ་རཏྣེ། རཏྣ་སྃ་བྷ་བེ། རཏྣ་ཀི་ར་ཎི། རཏྣ་མཱ་ལེ། བི་ཤུད་དྷེ། ཤོ་དྷ་ཡ། སརྦ་པཱ་པཾ་ཧཱུྃ་ཏྲཱ་ཊ། དེ་ནས་འདི་བཤད་མ་ཐག་ཏུ་བདུད་ཀྱི་གནས་ཐམས་ཅད་བཅོམ། རྣམ་པར་བཅོམ་པར་གྱུར་ཏོ། །
དེ་ནས་བཅོམ་ལྡན་འདས་ཀྱི་གདོན་མི་ཟ་བར་མི་ཆོམས་པའི་སྒྲིབ་པ་ཐམས་ཅད་རྣམ་པར་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་སྙིང་པོའི་གཟུངས་འདི་རང་གི་ཐུགས་ཀ་ནས་ཕྱུང་ངོ་། ། ཨོཾ་ཨ་མོ་གྷ་ཨ་པྲ་ཏི་ཧ་ཏ། སརྦ་ཨཱ་ཝ་ར་ཎ། བི་ནཱ་ཤ་ནི། ཧ་ར་ཧ་ར་ཧཱུྃ་ཕཊ྄། གསང་སྔགས་འདི་བཤད་མ་ཐག་ཏུ་འཇིག་རྟེན་གྱི་ཁམས་ཐམས་ཅད་གཡོས། རབ་ཏུ་གཡོས། ཡང་དག་པར་རབ་ཏུ་གཡོས་སོ། ། བསྐྱོད། རབ་ཏུ་བསྐྱོད།
ཡང་དག་པར་རབ་ཏུ་བསྐྱོད་དོ། ། བསྐུལ། རབ་ཏུ་བསྐུལ། ཡང་དག་པར་རབ་ཏུ་བསྐུལ་ནས་རྨད་ཀྱི་ཡ་མཚན་དུ་མ་འཇིག་རྟེན་དུ་སྣང་བར་གྱུར་ཏོ། ། དེ་ནས་དཀྱིལ་འཁོར་ནི་འདི་ཡིན་ཏེ། གྲུབ་བཞི་པ་ལ་སྒོ་བཞི་པ། ། སྒོ་བ་རྣམས་དང་ལྡན་པ་སྟེ། ། རྟ་བབས་བཞི་དང་ལྡན་པར་བྱ། ། ལྟེ་བ་དང་ནི་སྒོ་ཁྱུད་ལྡན། ། དེ་ཡི་དབུས་སུ་འཁོར་ལོ་ཡི། །
དཀྱིལ་འཁོར་དམ་པ་བྲི་བྱ་སྟེ། ། རྩིབས་བཞི་དག་དང་ལྡན་པ་ལ། ། ལྟེ་བའི་དཀྱིལ་འཁོར་ལྡན་པར་བྱ། ། དེ་ཡི་དབུས་སུ་གཙོ་བོ་ནི། ། ཕྱག་ན་རྡོ་རྗེ་སྟོབས་ཆེན་པོ། ། ཕྱག་ན་རྡོ་རྗེ་དྲིལ་བསྣམས་ཤིང་། ། ཟླ་བ་རྒྱས་པའི་ཞལ་འཛུམ་བྲི། ། ཤར་གྱི་རྩིབས་ཀྱི་སྟེང་དུ་ནི། ། མགོན་པོ་མི་བསྐྱོད་བྲི་བར་བྱ། ། ལྷོ་ཡི་ཕྱོགས་སུ་རིན་ཆེན་བྲི། །
ནུབ་ཕྱོགས་ཆུ་སྐྱེས་པདྨ་ལ། ། བྱང་ཕྱོགས་སུ་ནི་གདོན་མི་ཟ། ། དཔའ་བོ་སྟོབས་ཆེན་བྲི་བར་བྱ། ། དེ་བཞིན་གཤེགས་པ་ཐམས་ཅད་ནི། ། འཁོར་ལོས་སྒྱུར་བ་ཆས་པ་དང་། ། ཟླ་བའི་དཀྱིལ་འཁོར་མདོག་འདྲ་ཞིང་། ། རྒྱན་རྣམས་ཀུན་གྱིས་བརྒྱན་པ་དང་། ། ཕྱག་ནི་མཆོག་སྦྱིན་མི་འཇིགས་པ། ། རྡོ་རྗེ་སྐྱིལ་མོ་ཀྲུང་བཞུགས་བྲི། ། གྲྭ་ཡི་ཕྱོགས་ནི་ཐམས་ཅད་དུ། །
དེ་བཞིན་བདུག་སོགས་ཐམས་ཅད་བྲི། ། སྒོ་བ་དག་ཀྱང་ཁྲོས་པ་ལ། ། ཁྲོ་བའི་དབང་དུ་གྱུར་པ་བྲི། ། དེ་ནས་རྣལ་འབྱོར་ཅན་ཉིད་ཞུགས། ། སྔགས་ཀྱི་ལྷ་རྣམས་སྤྱན་དྲངས་ཏེ། ཛཿཧཱུྃ་བཾ་ཧོཿ ཨོཾ་བྷ་ག་བཱན་ཨེ་ཧྱེ་ཧི་ས་མ་ཡ་སཏྭཾ། དེ་ནས་གཙོ་བོ་བྱོན་པ་དང་། ། མདོར་ན་མཆོད་པ་བྱས་ནས་ཀྱང་། ། འཆི་བདག་སྦྲུལ་གྱིས་འཇིགས་ལྡན་རྣམས། །
འཆི་བདག་གཞོམ་ཕྱིར་གཞུག་པར་བྱ། ། ཨོཾ་བཛྲ་ས་མ་ཡ་ཧཱུྃ། རྡོ་རྗེ་ཏི་རིན་ཏི་རི་བཅིངས་ལ། ། ལག་ན་རིན་ཆེན་ཐོགས་ཏེ་གཞུག ། ཡང་ན་མེ་ཏོག་ཕྲེང་བ་སྟེ། ། དེ་ནི་དཀྱིལ་འཁོར་ཉིད་དུ་དོར། ། ཨོཾ་པྲ་ཏཱི་ཙྪ་བཛྲ་ཧཱུྃ། དེ་ནས་མནའི་དམ་ཚིག་སྦྱིན་པར་བྱ་སྟེ། ཨོཾ་བཛྲ་ས་མ་ཡ་ཧཱུྃ། དེ་ནས་འདི་གདོང་གཡོགས་དགྲོལ་བར་བྱ་སྟེ།
ཨོཾ་བཛྲ་ཧཱ་སྱ་ཨུད་གྷ་ཊ་ཡ་ཧཱུྃ། དེ་ནས་འདི་བསྟན་པར་བྱ་སྟེ། ཨོཾ་བཛྲ་པ་ཤྱ་ཧོ། དེ་ནས་འདི་དབང་བསྐུར་བར་བྱའོ། ། ཨོཾ་བཛྲ་ཨ་བྷི་ཥིཉྩ་ཧཱུྃ། ཨོཾ་བུད་དྷ་ཨ་བྷི་ཥིཉྩ་ཨོཾ། ཨོཾ་རཏྣ་ཨ་བྷི་ཥིཉྩ་ཏྲཱྃ། ཨོཾ་པདྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཨ་བྷི་ཥིཉྩ་ཨཿ དེ་ནས་བུམ་པའི་དབང་བསྐུར་བར་བྱའོ། །
ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྃ། ཨོཾ་བུད་དྷ་ཀ་ལ་ཤ་ཨ་བྷི་ཥིཉྩ་ཨོཾ། ཨོཾ་རཏྣ་ཀ་ལ་ཤ་ཨ་བྷི་ཥིཉྩ་ཏྲཱྃ། ཨོཾ་པདྨ་ཀ་ལ་ཤ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཀ་ལ་ཤ་ཨ་བྷི་ཥིཉྩ་ཨཿ དེ་ནས་ཕྲེང་བའི་དབང་བསྐུར་བར་བྱའོ། ། ཨོཾ་རཏྣ་མཱ་ལ་ཨ་བྷི་ཥིཉྩ་ཏྲཱྃ་ཏྲཱྃ་ཏྲཱྃ་ཏྲཱྃ་ཏྲཱྃ། ཨོཾ་བཛྲ་པཊྚ་ཨ་ཝ་ལཾ་བ་ན་ཨ་བྷི་ཥཉྩ་ཏྲཱྃ། ཨོཾ་བུད་དྷ་མུ་དྲཱ་ཨ་བྷི་ཥིཉྩ་ཨོཾ། ཨོཾ་བཛྲ་མུ་དྲཱ་ཨ་བྷི་ཥིཉྩ་ཧཱུྃ།
ཨོཾ་རཏྣ་མུ་དྲཱ་ཨ་བྷི་ཥིཉྩ་ཏྲཱྃ། ཨོཾ་པདྨ་མུ་དྲཱ་ཨ་བྷི་ཥིཉྩ་ཧྲཱིཿ ཨོཾ་ཀརྨ་མུ་དྲཱ་ཨ་བྷི་ཥིཉྩ་ཨཿ ཨོཾ་བཛྲ་ནཱ་མ་ཨ་བྷི་ཥིཉྩ་ཧཱུྃ་ཏྲཱྃ་ཧྲཱིཿཨཿ ཨོཾ་བཛྲ་ཀརྨ་ཨ་བྷི་ཥིཉྩ་ཧཱུྃ་ཨཿ ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲུྃ། ཨོཾ་བཛྲ་ཙ་ཀྲ་ཨ་དྷི་པ་ཏི་སཏྭཾ་ཨ་བྷ་ཥིཉྩ་ཧཱུྃ་ཧཱུྃ་ཧཱུྃ། ཨོཾ་ཨོཾ་ཨོཾ། ཏྲཱྃ་ཏྲཱྃ་ཏྲཱྃ། ཧྲཱིཿཧྲཱིཿཧྲཱིཿ
ཨཿཨཿཨཿ ཨོཾ་བཛྲ་དྷཱ་ར་ཎི་ཨ་བྷི་ཥིཉྩ་ཧཱུྃ། ཨོཾ་ཏ་ཐཱ་ག་ཏ་དྷཱ་ར་ཎི་ཨ་བྷི་ཥིཉྩ་ཨོཾ། ཨོཾ་རཏྣ་དྷཱ་ར་ཎི་ཨ་བྷི་ཥིཉྩ་ཏྲཱཾ། ཨོཾ་པདྨ་དྷཱ་ར་ཎི་ཨ་བྷི་ཥཉྩ་ཧྲཱིཿ ཨོཾ་ཀརྨ་དྷཱ་ར་ཎི་ཨ་བྷི་ཥཉྩ་ཨཿ ཨོཾ་ཏ་ཐཱ་ག་ཏ་གུ་ཧྱ་ཨ་བྷི་ཥིཉྩ་ཨོཾ། ཨོཾ་བཛྲ་གུ་ཧྱ་ཨ་བྷི་ཥིཉྩ་ཧཱུྃ། ཨོཾ་རཏྣ་གུ་ཧྱ་ཨ་བྷི་ཥིཉྩ་ཏྲཱྂ། ཨོཾ་པདྨ་གུ་ཧྱ་ཨ་བྷི་ཥིཉྩ་ཧྲཱིཿ
ཨོཾ་ཀརྨ་གུ་ཧྱ་ཨ་བྷི་ཥིཉྩ་ཨཿ ཨོཾ་པྲཛྙོ་པཱ་ཡ་ས་མ་ཡོ་ག་ཨ་བྷི་ཥིཉྩ་ཧཱུྃ་ཨཱཿ དེ་ལྟར་དབང་བསྐུར་ནས་ཚེ་བསྲིང་པའི་རིག་པ་འདི་སྦྱིན་པར་བྱའོ། ། ཨོཾ་བྷྲཱུྃ་བཛྲ་ཨཱ་ཡུ་ཥེ་ཧཱུྃ་ཨཱཿ དེའི་སྒྲུབ་པ་ནི་འདི་ཡིན་ཏེ། བཅོམ་ལྡན་འདས་རྡོ་རྗེའི་ཚེ་ཟླ་བའི་འོད་ཅན་ཟླ་བའི་དཀྱིལ་འཁོར་ལ་བཞུགས་ཤིང་རྒྱན་ཐམས་ཅད་ཀྱིས་བརྒྱན་པ། ཕྱག་གཉིས་མི་འཇིགས་པ་དང་མཆོག་སྦྱིན་དུ་མཛད་པ་ལས་བདུད་རྩི་འཛག་པ་བྲིའོ། ། དེའི་འོག་དུ་སྒྲུབ་པ་པོའི་ལག་པ་ཐལ་མོ་བརྐྱང་ལ། གདོང་གྱེན་དུ་བཅོམ་ལྡན་འདས་ལ་ལྟ་བར་བྲིས་ལ་མཆོད་པ་རྣམ་པ་ལྔས་མཆོད་དོ། ། དེའི་སྤྱན་སྔར་འབུམ་བཟླས་པར་བྱའོ། །
དེ་ནས་ཟླ་བ་ཉ་བ་དང་མཆོད་པ་ཆེན་པོ་བྱས་ཏེ་བ་དམར་སེར་གྱི་མར་སྣོད་གསར་པར་བཅུག་ལ་རྡོ་རྗེ་གཡོན་པས་མནན་ཏེ། བཅོམ་ལྡན་འདས་རབ་ཏུ་སེམས་ཤིང་མཚན་ཐོག་ཐག་ཏུ་བཟླ་བར་བྱའོ། ། དེ་ནས་དྲི་མ་མནམ་ཞིང་སྔོན་མ་བྱུང་བའི་དྲིའི་ངད་ལྡང་ལ་རླངས་པའམ། དུ་བའམ། མེ་བྱུང་ངམ། འོད་ཟེར་རམ། མེ་སྒྲོན་ནམ། འོད་བྱུང་ངམ། དེ་ལ་སོགས་པའི་མཚན་མ་བྱུང་ན་མར་དེའམ། མར་གསར་རམ།
ཏིལ་མར་རམ། ཆུའམ། འོ་མའམ། ཞོའམ། ཆང་ངམ། ཁྲག་གམ། ཞག་གམ། ཀླད་པའམ། ཤའམ། གང་ཡང་རུང་བ་ལ་རབ་ཏུ་བསྒྲུབ་ཏེ།
ནངས་པར་སྔར་བསྲུང་བ་ལ་སོགས་པ་བྱས་ནས་བདག་ཉིད་སྦྱངས་ཏེ་འཐུངས་སམ་ཟོས་ན་མཚན་མ་ཇི་ལྟ་བ་བཞིན་དུ་བྱུང་ན་ནི་ནམ་ཟླ་བ་དང་ཉི་མ་ཡོད་ཀྱི་བར་དུ་ཚེ་རིང་ཞིང་རྡོ་རྗེ་དང་མཚུངས་པར་འགྱུར་ཏེ། ཐ་མས་ནི་ཐ་མ་འགྲུབ་པས་འདི་ལ་ཐེ་ཚོམ་ནི་མེད་དོ། ། མཚན་མ་མ་བྱུང་ན་ཡང་འཇིག་རྟེན་ན་ནད་མེད། ལྡོབ་སྐྱེན། ལུས་ལ་སྐྲ་དཀར་དང་གཉེར་མ་མེད་པར་འགྱུར་རོ། ། ལུས་བརྟན་ཞིང་ཚེ་ལོ་བརྒྱ་ཐུབ་པར་འགྱུར་རོ། ། གཞན་ཡང་བཟླས་པ་བྱས་པ་ཙམ་གྱིས་ཞི་བ་དང་། རྒྱས་པ་དང་། དབང་ལ་སོགས་པའི་ལས་རྣམས་བརྟག་མི་དགོས་པར་འགྱུར་ཏེ་ཐེ་ཚོམ་མེད་དོ། ། དེ་ནས་རྒྱལ་པོ་ཆེན་པོ་བཞིས་བཅོམ་ལྡན་འདས་ཕྱག་རྡོ་རྗེ་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །
བཅོམ་ལྡན་འདས་བདག་ཅག་ཀྱང་སེམས་ཅན་ཐམས་ཅད་ཀྱི་དོན་དང་། ཕན་པ་དང་བདེ་བའི་སླད་དུ་རང་རང་གི་སྙིང་པོ་བཤད་པར་འཚལ་གྱིས། བཅོམ་ལྡན་འདས་ཀྱིས་བཀའ་སྩལ་དུ་གསོལ། རྡོ་རྗེ་འཛིན་པ་བཀའ་སྩལ་དུ་གསོལ། རྒྱལ་པོ་ཆེན་པོ་རྣམས་ལེགས་ཀྱིས་ཤོད་ཅིག་དང་། ངས་ཀྱང་རྗེས་སུ་ཡི་རང་ཞིང་བྱིན་གྱིས་བརླབ་པར་བྱའོ། ། དེ་ནས་གནོད་སྦྱིན་གྱི་རྒྱལ་པོ་རྣམ་ཐོས་ཀྱི་བུས་བཅོམ་ལྡན་འདས་ཀྱིས་གནང་ཞིང་རྗེས་སུ་ཡི་རངས་ཏེ། བྱིན་གྱིས་བརླབས་པས་རང་གི་སྙིང་པོ་འདི་བཤད་དོ། ། ཨོཾ་བཻ། དེ་ནས་དྲི་ཟའི་རྒྱལ་པོ་ཡུལ་འཁོར་སྲུང་གིས་ཀྱང་རང་གི་སྙིང་པོ་འདི་བཤད་དོ། །
ཨོཾ་ཌྷྲྀ། དེ་ནས་གྲུབ་བུམ་གྱི་རྒྱལ་པོ་འཕགས་སྐྱེས་པོས་ཀྱང་རང་གི་སྙིང་པོ་འདི་བཤད་དོ། ། ཨོཾ་བི། དེ་ནས་ཀླུའི་རྒྱལ་པོ་མིག་མི་བཟང་གིས་ཀྱང་རང་གི་སྙིང་པོ་འདི་བཤད་དོ། ། ཨོཾ་ཀྵ། དེ་ནས་དེ་དག་གི་དཀྱིལ་འཁོར་བཤད་དེ། གྲུབ་བཞི་པ་ལ་སྒོ་བཞི་པ། ། དཀྱིལ་འཁོར་ལྔས་ནི་བརྒྱན་པ་སྟེ། ། དེ་ཡི་དབུས་སུ་གཙོ་བོ་ནི། ། ཕྱག་ན་རྡོ་རྗེ་འགྱིང་བཅས་བྲི། །
དེ་ཡི་གཡོན་གྱི་ཕྱོགས་སུ་ནི། ། རྣམ་ཐོས་བུ་དགེའི་ལག་པ་ན། ། བེ་ཅོན་ནེའུ་ལེ་ཐོགས་པ་དང་། ། རིན་ཆེན་རྒྱན་གྱིས་བརྒྱན་པ་དང་། ། སྦོམ་ཞིང་སེང་གེའི་གདན་ལ་བཞུགས། ། གསེར་མདོག་གཟི་ཅན་ལྡན་པར་བྲི། ། མཁས་པས་བུམ་པ་བཟང་ལ་སོགས། ། རིན་ཆེན་ཆུ་བོ་འབབ་པར་བྲི། ། མདུན་དུ་ཡུལ་འཁོར་སྲུང་ཉིད་ནི། ། པི་ཝང་ལེན་པ་བརྩོན་པ་དང་། །
མཛེས་ཤིང་ཁ་དོག་ལྗང་ཁུ་སྟེ། ། རྒྱན་རྣམས་ཀུན་གྱིས་བརྒྱན་པ་བྲི། ། གཡས་ཕྱོགས་དཔའ་བོ་ལུས་འཕགས་པོ། ། རལ་གྲི་ལག་ན་ཐོགས་པ་བྲི། ། ནུབ་ཕྱོགས་སུ་ནི་མིག་མི་བཟང་། ། རྡོ་རྗེ་ཞགས་པ་འཛིན་པའི་མཆོག ། སྦྲུལ་མགོ་བདུན་གྱིས་བསྐོར་བ་ལ། ། མིག་ཀྱང་དམར་ཞིང་ཤིན་ཏུ་འབར། ། སྒོ་ཡི་ཕྱོགས་ནི་ཐམས་ཅད་དུ། ། སྒོ་བ་རྣམས་ཀྱང་དེ་བཞིན་ནོ། །
དེ་ནས། རྡོ་རྗེའི་ཕྱག་རྒྱ་ཞེས་བྱ་བས། ། སྔགས་མཁའ་བདག་ཉིད་ཞུགས་ནས་ཀྱང་། ། བཅོམ་ལྡན་འདས་ནི་སྤྱན་དྲངས་ཏེ། ། དེ་ནས་རྒྱལ་པོ་སྤྱན་དྲང་ངོ་། ། སྤྱན་དྲངས་ནས་ནི་མཁས་པས་མཆོག ། ཆོ་ག་བཞིན་དུ་ཨརྒྷ་དབུལ། ། དེ་ནས་སྔགས་མཁན་སྔགས་འདི་དང་། ། རྡོ་རྗེ་འཛིན་པའི་ཕྱག་རྒྱ་འདིས། ། སློབ་མ་རྒྱལ་རིགས་རྗེའུ་རིགས་དང་། །
བྲམ་ཟེ་ལ་སོགས་དེ་བཞིན་ཏེ། ། མེ་ཏོག་རིན་ཆེན་ཐོགས་ཏེ་ཞུགས། ། ཨོཾ་བཛྲ་ས་མ་ཡ་ཧཱུྃ། དེ་ནས་མེ་ཏོག་གམ་རིན་པོ་ཆེ་འདིས་འདོར་བར་བྱའོ། ། ཨོཾ་བཛྲ་པྲ་ཏཱིཙྪ་ཏྭཾ་མ་ཧོཏྟ་མ། གང་ལ་བབ་པའི་རྒྱལ་པོ་ནི། ། དེ་ནི་འདིས་འགྲུབ་གཞན་དུ་མེད། ། དེ་ནས་གྲྭ་ན་བཞག་པ་ཡི། ། བུམ་པ་བཞིས་ནི་དབང་བསྐུར་ཏེ། ། དང་པོ་ཕྱག་ན་རྡོ་རྗེ་ཡིས། །
ཕྱག་རྒྱ་དབང་ནི་བསྐུར་བར་བྱ། ། དེ་ལ་སོགས་པ་གོ་རིམ་གྱིས། ། དཀྱིལ་འཁོར་ཉིད་དུ་དབང་བསྐུར་ན། ། རྒྱལ་པོ་མ་ཡིན་རྒྱལ་པོ་འགྱུར། ། རྒྱལ་པོ་ཡིན་ནི་ཆེ་བར་འགྱུར། ། འཛམ་བུའི་གླིང་དབང་དཔལ་དང་ལྡན། ། གླིང་བཞི་པ་ལ་དབང་བའི་མཆོག ། ལན་བཞིར་དབང་ནི་བསྐུར་བ་དང་། ། ལན་བཞིར་གཞུག་པར་བྱས་ན་ནི། ། དེ་ལ་རྡོ་རྗེ་འཛིན་རྒྱལ་བདག །
བུ་སྡུག་བཞིན་དུ་བསྐྱང་བར་བྱ། ། བདག་ཅག་རྒྱལ་པོ་ཆེན་པོ་བཞིས། ། བྲན་དང་གཡོག་ཏུ་བཅས་པ་དང་། ། ཕོ་བྲང་འཁོར་དུ་བཅས་པ་ཡི། ། རྒྱལ་པོ་རྟག་ཏུ་བསྐྱང་བར་བགྱི། ། དེ་གནོད་གཞན་གྱི་ཕྲུ་མ་དང་། དེ་ཡི་ནད་དང་འཆི་བདག་གི ། འཇིགས་དང་མུ་གེ་ལ་སོགས་པའི། ། གནོད་པ་རྣམས་ནི་གཞོམ་པར་བགྱི། ། རྣམ་ཐོས་བུས་ནི་རྒྱས་པར་བགྱི། །
ཡུལ་འཁོར་སྲུང་གིས་ཞི་བར་བགྱི། ། ཕྱུགས་དང་གཉེན་བཅས་དུས་མིན་པའི། ། འཆི་བདག་ལུས་འཕགས་པོ་ཡིས་འཇོམས། ། མིག་མི་བཟང་གིས་བཀྲ་ཤིས་ཤིང་། ། མུ་གེ་ལ་སོགས་རྣམ་པར་འཇོམས། ། མདོར་ན་བདག་གིས་དེ་ཡི་ནི། ། རེ་དང་བསམ་པ་ཀུན་བགྱི་སྟེ། ། ཇི་སྟེ་ངེས་པ་མ་ལགས་ན། ། ཕྱག་ན་རྡོ་རྗེ་ལ་འཁྲུས་འགྱུར། ། དེ་ནས་ཕྱོགས་སྐྱོང་བ་རྣམས་ཀྱིས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །
བཅོམ་ལྡན་འདས་བདག་ཅག་རྣམས་ཀྱིས་ཀྱང་སེམས་ཅན་ཐམས་ཅད་ལ་ཕན་པ་དང་བདེ་བའི་སླད་དུ་རང་རང་གི་སྙིང་པོ་རྣམས་དབུལ་བར་བགྱིའོ། ། བཅོམ་ལྡན་འདས་ཀྱིས་བཀའ་སྩལ་པ། འཇིག་རྟེན་སྐྱོང་བ་རྣམས་ལེགས་སོ་ལེགས་སོ། ། ལེགས་ཀྱིས་ཕུལ་ཅིག དེ་ནས་འབྱུང་པོ་རྣམས་ཀྱི་བདག་པོ་དབང་ལྡན་ལ་སོགས་པས་རང་རང་གི་སྙིང་པོ་རྣམས་ལ་ཕུལ་བ། ཨོཾ་ཨཱི། ཨོཾ་ཨིཾ། ཨོཾ་ཨ། ཨོཾ་ཡ། ཨོཾ་རི།
ཨོཾ་བ། ཨོཾ་ཡ། ཨོཾ་ཀུ། ཨོཾ་ཨ། ཨོཾ་བྲ། དེ་ནས་དེ་དག་གི་དཀྱིལ་འཁོར་བཤད་དེ། དཀྱིལ་འཁོར་སྔ་མ་བཞིན་བྲིས་ལ། ། མགོན་པོ་དབུས་སུ་དེ་བཞིན་གཞག ། ཕྱོགས་སྐྱོང་རང་གི་ཕྱོགས་གནས་སུ། ། གཞག་བྱ་སྤྱན་སྔར་ཉི་མ་དང་། །
ཕག་གི་གཟུགས་དང་གཉིས་བཞག་སྟེ། ། སྒོ་བ་རྣམས་ཀྱང་དེ་བཞིན་ནོ། ། དེ་ནས་སྤྱན་དྲང་དེ་ཀུན་ལ། ། མཆོད་པ་ཀུན་གྱིས་མཆོད་པར་བྱ། ། དེ་ནས་བདག་ཉིད་ཞུགས་ནས་ཀྱང་། ། སློབ་མ་རྣམས་ནི་གཞུག་བྱ་ཞིང་། ། ཕྱོགས་སྐྱོང་རང་གི་སྔགས་བཏབ་པའི། ། བུམ་པ་རྣམས་ཀྱིས་དབང་བསྐུར་རོ། ། དེ་ནས་ཕན་པར་འདོད་པ་ཡིས། ། བསྒྲུབ་ཕྱིར་སྙིང་པོ་སྦྱིན་པར་བྱ། །
ཕྱོགས་སྐྱོང་རང་གི་ཕྱོགས་གནས་རྣམས། ། བརྟག་མི་དགོས་པར་འགྲུབ་པར་འགྱུར། ། དེ་ནས་དེ་དག་མགུ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་གང་རྒྱལ་རིགས་ཀྱི་སྤྱི་བོ་ནས་དབང་བསྐུར་ཞིང་རྒྱལ་པོ་དཀྱིལ་འཁོར་འདིར་ཞུགས་ཏེ། དབང་བསྐུར་བ་ཐོབ་པའམ། གཞན་ཡང་རིག་ཀྱི་བུའམ། རིགས་ཀྱི་བུ་མོ་དད་པ་དེ་དག བཅོམ་ལྡན་འདས་བདག་ཅག་གིས་རྟག་པར་དུས་ཐམས་ཅད་དུ་བསྲུང་བ་དང་། བསྐྱབ་པ་དང་། སྦ་བར་བགྱིའོ། །
ཕ་རོལ་གྱི་ཕྲུ་མ་ཀུན་གཞོམ་པར་བགྱི། དུས་དུས་སུ་ཆར་པ་དབབ་པར་བགྱི། འབྲུ་དང་། མེ་ཏོག་དང་། འབྲས་བུ་རྣམས་བསྐྱེད་པར་བགྱིའོ། ། དེ་ནས་ཆོས་ཀྱི་རྒྱལ་པོ་ཆེན་པོ་གཤིན་རྗེ་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་གིས་ཀྱང་རྒྱལ་པོ་ཆེན་པོ་དེའི་ཚེ་བསྲིང་བར་བགྱིའོ། ། དུས་མ་ལགས་པར་འཆི་བ་བརྒྱད་པོ་སོ་སོར་དགག་པར་བགྱིའོ། ། སྲིན་པོ་རྣམས་ཀྱི་བདག་པོ་ཆེན་པོ་ནི་རི་ཏིས་ཀྱང་འདི་སྐད་ཅེས་གསོར་ཏོ། ། བཅོམ་ལྡན་འདས་བདག་གིས་ཀྱང་རྒྱལ་པོ་དང་།
རྒྱལ་པོའི་བུ་དང་། བྲམ་ཟེ་དང་། རྒྱལ་རིགས་དང་། མིའམ། གཞན་གང་ཡང་རུང་བ་དག་ལ་ནད་དང་། ཡི་དྭགས་དང་། འདྲེས་མི་འཇིགས་པར་བགྱི། སྲིན་པོ་ལ་སོགས་པས་འཇིགས་པར་མི་བགྱི། དུས་མ་ལགས་པའི་འཆི་བདག་གིས་འཇིགས་པར་མི་བགྱི་སྟེ། དུས་ཐམས་ཅད་དུ་བསྲུང་བ་དང་།
བསྐྱབ་པ་དང་། སྦ་བར་བགྱིའོ། ། དེ་ནས་ཀླུའི་རྒྱལ་པོ་ཆེན་པོ་བ་རུ་ཎས་ཀྱང་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་ཀྱང་རྟག་པར་དུས་ཐམས་ཅད་དུ་རྒྱལ་པོ་དེ་དང་། ཡུལ་ཐམས་ཅད་སོ་སོར་བསྐྱང་བར་བགྱི། ཀུན་ཏུ་བསྲུང་བར་བགྱི། འབྲུ་རྣམས་བསྐྱེད་པར་བགྱི། ཐོག་དང་སེར་བ་རྣམས་མི་དབབ་པར་བགྱི། དུས་མ་ཡིན་པར་འཆི་བ་རྣམས་སོ་སོར་དགག་པར་བགྱིའོ། ། དེ་ནས་རླུང་གི་བདག་པོས་འདི་སྐད་ཅེས་གསོལ་ཏོ། །
བཅོམ་ལྡན་འདས་བདག་གིས་ཀྱང་སེམས་ཅན་ཆེན་པོ་དེ་ལ་དུས་ཐམས་ཅད་དུ་རླུང་གིས་འཇིགས་པ་མི་འབྱུང་བར་བགྱི། དུས་མ་ལགས་པའི་རླུང་མི་འབྱུང་བར་བགྱི། འབྲུ་དང་། མེ་ཏོག་དང་། འབྲས་བུ་ཐམས་ཅད་བསྐྱེད་པར་བགྱི། འཇིགས་པ་ཐམས་ཅད་སོ་སོར་དགག་པར་བགྱིའོ། ། དེ་ནས་གནོད་སྦྱིན་གྱི་རྒྱལ་པོ་ཆེན་པོ་ཀུ་བེ་རས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་གིས་ཀྱང་གནོད་སྦྱིན་གྱི་སྡེ་དཔོན་ཆེན་པོ་ཉི་ཤུ་རྩ་བརྒྱད་དང་ལྷན་ཅིག་ཏུ་མཆིས་ཏེ། སྟོབས་དང་ལྡན་པས་སེམས་ཅན་ཆེན་པོ་དེ་ལ་དུས་ཐམས་ཅད་དུ་འཇིགས་པ་ཐམས་ཅད་སོ་སོར་དགག་པར་བགྱི། ནོར་དང་།
འབྲུ་ཐམས་ཅད་ལེགས་པར་འབྱོར་བར་བགྱི། རང་གི་སྐྱེ་བོ་དང་། ཡོངས་ཀྱི་སྐྱེ་བོ་དང་། ཡུལ་དང་། གནས་དང་། བྲན་དང་། སྣག་གི་གཉེན་དང་། རུས་ཀྱི་གཉེན་དང་། གྲོགས་དང་། བུ་དང་།
བུ་མོ་དང་། ཆུང་མ་ལ་སོགས་པ་བསྲུང་བར་བགྱི། གླང་དང་། བ་ལང་དང་། བོང་བུ་དང་། རྔ་མོ་དང་། ལུག་དང་། མ་ཧེ་དང་། བ་གླང་དང་། རྟ་དང་།
ར་ལ་སོགས་པ་ལ་ཡང་བསྲུང་བར་བགྱིའོ། ། དེ་ནས་འབྱུང་པོ་ཐམས་ཅད་ཀྱི་བདག་པོ་དབང་ལྡན་གྱིས་ཀྱང་བཅོམ་ལྡན་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་གིས་ཀྱང་རྒྱལ་པོ་དེ་དང་། རྒྱལ་པོ་དེ་དག་གི་བུ་དང་། རྒྱལ་རིགས་དང་། བྲམ་ཟེ་རྣམས་འདི་དང་ཕ་རོལ་ཏུ་བསྐྱབ་པ་དང་། ཕན་གདགས་པ་དང་། ཡོངས་སུ་བསྐྱབ་པ་དང་། ཞི་བ་དང་། བཀྲ་ཤིས་པ་དང་།
ཆད་པ་སྤང་བ་དང་། མཚོན་ཆ་སྤང་བ་དང་། དུག་གཞིལ་བ་དང་། དུག་གཞོམ་པ་དང་། མཚམས་གཅད་པ་དང་། སའི་འོག་གི་མཚམས་གཅད་པ་དང་། ཕྱོགས་ཀྱི་མཚམས་གཅད་པ་དང་། རྡོ་རྗེ་ར་བས་བསྐོར་བ་དང་། རྡོ་རྗེ་ཕུར་བུས་གདབ་པ་དང་། རྡོ་རྗེ་དྲ་བ་རྣམས་བྲེ་བར་བགྱི།
དགོས་པ་ཐམས་ཅད་ལ་ཉེ་བར་གནས་པར་བགྱི། དགོས་པ་དང་། དགོས་པ་མ་ལགས་པ་རྣམས་ཀྱི་མཚན་མ་ཉེ་བར་བསྟན་པར་བགྱི། དགེ་བ་དང་། མི་དགེ་བ་ཐམས་ཅད་རྨི་ལམ་དུ་ཡང་བསྒོ་བར་བགྱི། སྒྲུབ་ན་ཡང་བགེགས་མ་མཆིས་པར་བགྱི། དངོས་གྲུབ་ཐམས་ཅད་སྩལ་བར་བགྱིའོ། ། དེ་ནས་ཡང་ནམ་མཁའ་ལྡིང་གི་བདག་པོ་ནམ་མཁའ་ལ་སྤྱོད་པ་རྣམས་ཀྱིས་ཀྱང་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་ཀྱང་དུས་ཐམས་ཅད་དུ་རྒྱལ་པོ་དེ་དང་། རྒྱལ་པོའི་བུ་དང་།
རྒྱལ་པོའི་བློན་པོ་དང་། བྲམ་ཟེ་དང་། རྒྱལ་རིགས་རྣམས་འཇིགས་པ་ཐམས་ཅད་ལས་བདག་ཉིད་འཁོར་ཐམས་ཅད་དང་བཅས་པར་མཆིས་ལ་བསྲུང་བ་དང་། བསྐྱབ་པ་དང་། སྦ་བར་བགྱི། མཆོག་ཐམས་ཅད་རབ་ཏུ་བསྟབ་པར་བགྱི། ནད་ཐམས་ཅད་རབ་ཏུ་ཞི་བར་བགྱི། དུས་ཐམས་ཅད་དུ་ཕྱི་བཞིན་དུ་འབྲང་བར་བགྱིའོ། ། དེ་ནས་ས་འོག་གི་བདག་པོ་ཕག་ཆེན་པོས་ཀྱང་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་གིས་ཀྱང་མིའི་བདག་པོ་དེ་དང་།
མིའི་བདག་པོའི་བུ་དང་། ཡང་ན་ལན་གཉིས་སུ་བྱུང་བའམ། ལན་གཉིས་སུ་བྱུང་བའི་བུ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་སམ། གཞན་ཡང་རིགས་ཀྱི་བུ་དང་། རིགས་ཀྱི་བུ་མོ་དད་པ་རྣམས་ཀྱིས་དུས་ཐམས་ཅད་དུ་དོན་ཐམས་ཅད་འགྲུབ་པར་བགྱིའོ། ། འཇིགས་པ་ཐམས་ཅད་ལས་དུས་ཐམས་ཅད་དུ་ཡང་སྲུང་བར་བགྱིའོ། ། བདག་ཉིད་ཀྱང་ཡོངས་སུ་བསྐྱབ་པར་བགྱིའོ། །
དེ་ནས་གཟའ་ཆེན་པོ་བརྒྱད་དང་། འཁོར་རྒྱུ་སྐར་དུ་བཅས་པ་རྣམས་ཀྱིས་ཀྱང་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་འཁོར་དང་བཅས་པ་རྣམས་ཀྱིས་ཀྱང་རང་རང་གི་སྔགས་ཀྱི་སྙིང་པོ་རྣམས་འབུལ་བར་འཚལ་ན། དེ་དག་བཅོམ་ལྡན་འདས་ཀྱི་བྱིན་གྱིས་བརླབ་པར་གསོལ། ལེགས་སོ་ལེགས་སོ། ངས་བྱིན་གྱིས་བརླབས་ཀྱིས། གཟའ་ཆེན་པོ་རྣམས་ཤོད་ཅིག དེ་ནས་ཉི་མ་ལ་སོགས་པ་གཟའ་ཆེན་པོ་རྣམས་ཀྱིས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། ཨོཾ་ཨཱ། ཨོཾ་སོ།
ཨོཾ་ཨཾ། ཨོཾ་བུ། ཨོཾ་བྲྀ། ཨོཾ་ཤུ། ཨོཾ་ས། ཨོཾ་རཱ། དེ་ནས་དེ་དག་གི་དཀྱིལ་འཁོར་བཤད་དེ། དབུས་སུ་ནི་བཅོམ་ལྡན་འདས་ཕྱག་ན་རྡོ་རྗེ་ཉིད་འཇིག་རྟེན་གསུམ་ལས་རྣམ་པར་རྒྱལ་བའི་གཟུགས་སུ་བྲིའོ། ། ངོས་རྣམས་སུ་ཕྱག་རྒྱ་ཆེན་པོ་བཞི་བྲིའོ། ། པ་བ་སངས་ནི་མདུན་དུ་ལ། །
ཟླ་བ་རྒྱབ་ཏུ་བྲི་བར་བྱ། ། གཡས་སུ་ཕུར་བུར་བྲི་བྱ་ཞིང་། ། གཡོན་པར་གཟའ་ལྷག་བྲི་བར་བྱ། ། མེ་ཡི་ཕྱོགས་སུ་མིག་དམར་དང་། ། རླུང་གི་ཕྱོགས་སུ་ཉི་མ་སྟེ། ། དབང་ལྡན་ཕྱོགས་སུ་སྤེན་པ་འོ། ། སྲིན་པོའི་ཕྱོགས་སུ་སྒྲ་གཅན་བྲི། ། དཀྱིལ་འཁོར་ཕྱི་རོལ་ཁོར་ཡུག་ཏུ། ། རྒྱུ་སྐུ་ཐམས་ཅད་བྲི་བར་བྱ། ། སྒོ་སྒོར་དེ་བཞིན་སྒོ་བ་རྣམས། །
ཁྲོས་པའི་ཡིད་དུ་བྲི་བར་བྱ། ། རྡོ་རྗེ་འཛིན་མས་ཞུགས་ནས་ནི། ། རྡོ་རྗེ་ལྕགས་ཀྱུ་ལ་སོགས་པས། ། ཐམས་ཅད་ཀྱང་ནི་སྤྱན་དྲང་ངོ་། ། དེ་ནས་སློབ་མ་རྣམས་ཞུགས་ཏེ། ། ཨོཾ་བཛྲ་ཧ་ན་ཧཱུྃ་ཕཊ྄། ཨོཾ་བཛྲ་གྲ་ཧ་ས་མ་ཡེ་ཧཱུྃ་ཕཊ྄། ཨོཾ་བཛྲ་གྲ་ཧ་པྲ་ཏཱི་ཙྪ་ས་མ་ཡེ་ཧཱུྃ། དེ་ནས་གཟའ་བརྒྱད་སྔགས་བཏབ་པའི། ། བུམ་པ་བརྒྱད་ཀྱིས་དབང་བསྐུར་རོ། །
རྡོ་རྗེའི་ཕྱག་རྒྱས་དབང་བསྐུར་ཏེ། ། གཟའ་རྣམས་ཐམས་ཅད་བསྒྲུབ་པར་བྱའོ། ། དེ་ནས་གཟའ་ཆེན་པོ་དེ་དག་གིས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གཟའ་ཆེན་པོ་བརྒྱད་ཀྱིས་ཀྱང་རྒྱལ་པོ་ཆེན་པོ་དེ་དང་། རྒྱལ་པོའི་བུ་ལ་རྟག་པར་དུས་ཐམས་ཅད་དུ་དེ་བཞིན་དུ་ཐམས་ཅད་བགྱིའོ། ། དེ་ནས་རྒྱུ་སྐར་དང་། སྐད་ཅིག་དང་། ཡུད་ཙམ་དང་། ཐང་ཅིག་དང་། དུས་དང་།
ཟླ་ཚིགས་དང་། སྦྱོར་བ་དང་། ཁྱིམ་དང་། དུས་སྦྱོར་དང་། ཆུ་ཚོད་ལ་སོགས་པའི་དཀྱིལ་འཁོར་གྱི་ལྷ་རྣམས་ཀྱིས་ཀྱང་དེ་བཞིན་དུ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་ཀྱང་དུས་ཐམས་ཅད་དུ་སེམས་ཅན་ཆེན་པོ་དེ་དག་གི་བཀའ་མི་གཅོག་སྟེ། དཔོན་པོ་བཞིན་དུ་བསྐྱང་བར་བགྱིའོ། ། གྲོང་ཁྱེར་དང་། གྲོང་རྡལ་དང་། ལྗོངས་དང་།
རྒྱལ་པོ་དང་། ཕོ་བྲང་འཁོར་དང་། རྒྱལ་པོའི་ཕོ་བྲང་འཁོར་གྱི་གནས་ཐམས་ཅད་སོ་སོར་བསྐྱང་བར་བགྱིའོ། ། འཇིགས་པ་ཆེན་པོ་འབྱུང་བའི་ཚེ་ཡང་དེས་བདག་ཅག་མཆོད་ན་གདོན་མི་འཚལ་བར་འཇིགས་པ་མི་འབྱུང་ངོ་། ། དེ་ནས་ཀླུ་ཆེན་པོ་བརྒྱད་ཀྱིས་ཕུད་ཅེས་བྱ་བའི་སྒྲས་བཅོམ་ལྡན་འདས་དེ་མཉེས་པར་བྱས་ཏེ་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་ཀྱང་དེ་དག་ཐམས་ཅད་ཀྱི་གསང་བའི་སྙིང་པོ་འདི་དབུལ་ལོ། ། ཀླུ་ཆེན་པོ་རྣམས་ལེགས་ཀྱིས་གསང་བའི་སྙིང་པོ་རྣམས་ཕུལ་ཅིག དེ་ནས་དེ་དག་མགུ་ནས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། ཨོཾ་ཕུ། ཨོཾ་ཕ།
ཨོཾ་ཕཱུ། ཨོཾ་ཕཱ། ཨོཾ་ཕཱི། ཨོཾ་ཕེ། ཨོཾ་ཕཻ། ཨོཾ་ཕཽ། དེས་ནས་དེ་དག་གི་དཀྱིལ་འཁོར་བཤད་དེ། པདྨ་ཆེན་པོ་འདབ་བརྒྱད་ལ། ། ཁ་དོག་དཀར་པོ་བྲི་བར་བྱ། ། དེ་ཡི་དབུས་སུ་གཙོ་བོ་ནི། །
ཕྱག་ན་རྡོ་རྗེ་རབ་གནས་པ། ། སྦྲུལ་མགོ་མཐའ་ཡས་གདེངས་པ་ཡི། ། ལྟོས་འགྲོ་ཆེན་པོ་སྡིགས་པ་བྲི། ། མཐའ་ཡས་འཇོག་པོ་དེ་བཞིན་དུ། ། ཀར་ཀོ་ཊ་དང་ཀུ་ལི་ཀ ། ནོར་རྒྱས་བུ་དང་དུང་སྐྱོང་དང་། ། པདྨ་ཆུ་ལྷ་དེ་བཞིན་དུ། ། མདོར་ན་འདབ་མ་རེ་རེ་ལ། ། དེ་དག་སྦྲུལ་མགོ་འབར་བར་བྲི། ། སྦྲུལ་མགོ་བདུན་བདུན་ཆུང་མ་ཡིས། །
མགུལ་ནས་འཁྱུག་དང་བཅས་པར་བྲི། ། བུམ་པ་བརྒྱད་དང་གཏོར་མ་དང་། ། བཤོས་མཛེས་པ་དང་འབྱུང་པོ་ཡི། ། མར་དང་འོ་མ་སྦྲང་རྩིར་བཅས། ། བྱས་པ་རྣམས་ནི་གཞག་པར་བྱ། ། དེ་ནས་རྡོ་རྗེ་བདག་ཉིད་ཞུགས། ། སྦྲུལ་མགོས་སྦྲུལ་མགོ་ཅན་རྣམས་དགུག ། ཕུད་ཅེས་བྱ་དང་ལྷན་ཅིག་ཏུ། ། ཛཿཧཱུྃ་བྃ་ཧོཿཞེས་བརྗོད་དེ། ། དེ་ནས་བུ་ནི་རྒྱལ་པོ་དང་། །
རྒྱལ་རིགས་ཐམས་ཅད་རབ་བཅུག་ནས། ། དུག་གི་ཉེས་སྐྱོན་བསལ་བའི་ཕྱིར། ། ཕུད་ཅེས་བྱ་བས་དབང་བསྐུར་རོ། ། དེ་ནས་མིང་ཙམ་བརྗོད་པས་ཀྱང་། ། ཀླུ་རྣམས་དེ་དག་ཐམས་ཅད་འགྲུབ། ། དེ་ནས་དེ་དག་ཀུན་མགུ་ནས། ། བཅོམ་ལྡན་འདས་ལ་ཕྱག་འཚལ་ཏེ། ། སྤྱན་སྔར་ཐལ་མོ་སྦྱར་འཁོད་ནས། ། སྨོན་ལམ་རབ་ཏུ་འདེབས་པར་གྱུར། ། བཅོམ་ལྡན་འདས་བདག་ཅག་གིས་བཅོམ་ལྡན་འདས་ཀྱི་བསྟན་པ་ལ་མངོན་པར་དགའ་བ་རྣམས་གལ་ཏེ་དཀྱིལ་འཁོར་འདིར་ཞུགས་པ་རྣམས་ལ་བསླུས་པར་གྱུར་ན།
དེའི་ཚེ་བཅོམ་ལྡན་འདས་ཉིད་ལ་བསླུས་པར་གྱུར་ཅིག དེའི་ཚེ་བདག་ཅིག་གི་གནས་བྱེ་མས་བསྲེགས་པར་གྱུར་ཅིག རྡོ་རྗེ་ཀུན་ཏུ་འབར་བས་བདག་ཅག་གི་མགོ་བཀས་པར་གྱུར་ཅིག རྟག་པར་དུས་ཐམས་ཅད་དུ་སེམས་ཅན་ཆེན་པོ་དེ་བསྲུང་བ་དང་། བསྐྱབ་པ་དང་། སྦ་བ་བགྱི། བྱིན་ཆེན་པོ་དང་། སྟོབས་དང་། བརྩོན་འགྲུས་བསྐྱེད་པར་བགྱི། དེའི་ཡུལ་དུ་དུག་མ་མཆིས་པར་བགྱི།
དུས་དུས་སུ་ཆར་དབབ་པར་བགྱི། ཕ་རོལ་པོའི་གཡུལ་ཐམས་ཅད་ལ་དུས་དང་། དུས་མ་ཡིན་པའི་ཆར་དབབ་པར་བགྱི། འཇིགས་པ་ཐམས་ཅད་རྣམ་པར་གཞོམ་པར་བགྱི། རྒྱལ་བའི་བཀའ་དང་། རྡོ་རྗེ་འཛིན་པའི་བཀའ་རབ་ཏུ་བསྒྲུབ་པར་བགྱིའོ། ། དེ་ནས་སྒྲུབ་པ་བཤད་དེ། ལྷ་རྫས་འོད་ཕྲེང་དཀར་པོ་ཡིས། ། དབུ་ལ་སྦྲུལ་མགོ་བཞིས་བསྐོར་བའི། ། རྡོ་རྗེ་འཛིན་གཙོ་བསམས་ནས་སུ། །
ཕུད་ཅེས་བྱ་བ་འབུམ་བཟླས་ལ། ། དེ་ནས་དུག་བླངས་ཕུད་ཅེས་ནི། ། བྱ་བའི་དཀྱིལ་འཁོར་བསམས་ནས་ཀྱང་། ། ལྷ་རྫས་འོད་ཟེར་ཕྲེང་བས་དགང་། ། དེ་ལ་ཕུད་ཅེས་བྱ་བ་བསམ། ། ལག་པ་སྦྲུལ་མགོ་ཞགས་འདྲ་དང་། ། ཕུད་ཅེས་བྱ་བའི་རླུང་གིས་གཏོར། ། པགས་པ་ཤ་དང་རུས་གནས་པའི། ། དུག་རྣམས་ཐམས་ཅད་མ་ལུས་པར། ། ཕུད་ཅེས་བྱ་བའི་ལག་པས་དྲངས། །
དེ་ནས་ལས་རྣམས་ཀུན་བྱེད་ཅིང་། ། དུག་རིམས་དུག་སྦྱར་ལ་སོགས་པ། ། ཁུ་ཚུར་གྱིས་ཀྱང་ཀུན་ཕྱིན་ན། ། སྦྲུལ་མགོའི་ཕྱག་རྒྱས་སྨོས་ཅི་དགོས། ། དེ་ནས་ལྷ་ཆེན་རྣམས་ཀྱི་བདག་པོ་འཇིགས་པར་བྱེད་པ་ཆེན་པོ་བུད་མེད་ཆེན་པོ་བརྒྱད་ཀྱིས་བསྐོར་བས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་སྐྲག་པར་དང་། བུད་མེད་རྣམས་ཀྱི་སྐྲག་པས་ལྷ་དང་ཀླུ་ལ་སོགས་པ་ཐམས་ཅད་སྐྲག རྣམ་པར་སྐྲག རབ་ཏུ་སྐྲག་སྟེ། ཁ་སྦུབ་ཏུ་འགྱེལ་ནས་གོས་དང་བྲལ་ཏེ།
སེམས་ཀྱང་སྟོར་ནས་ཀུན་ཏུ་འཕྱན་པ་དེ་དག་ལ་ཕན་གདགས་པའི་སླད་དུ་བདག་ཅག་སྙིང་པོ་འབུལ་བར་འཚལ་གྱིས། བཅོམ་ལྡན་འདས་ཀྱིས་དེ་ལེགས་པར་བྱིན་གྱིས་བརླབ་ཏུ་གསོལ། འཇིགས་པར་བྱེད་པ་ཆེན་པོ་ལེགས་སོ་ལེགས་སོ། རབ་ཏུ་འཇིགས་པར་བྱེད་པ་བདག་ཉིད་དང་། ལྷའི་བུད་མེད་ཐམས་ཅད་ཀྱི་སྙིང་པོ་རྣམས་ཤོད་ཅིག དེ་ནས་འཇིགས་པར་བྱེད་པ་ཆེན་པོས་འཇིགས་པར་བྱེད་པའི་སྒྲ་ཕྱུང་ནས་འདི་སྐད་ཅེས་གསོལ་ཏོ། ། ཨོཾ་བྷཻ་ར་བ་བྷཱི་སྭཱ་ཧཱ། ཨོཾ་བྷཱ་སྭཱ་ཧཱ། ཨོཾ་བྷཱི་སྭཱ་ཧཱ། ཨོཾ་བྷཱུ་སྭཱ་ཧཱ།
ཨོཾ་བྷཱེ་སྭཱ་ཧཱ། ཨོཾ་བྷཱཻ་སྭཱ་ཧཱ། ཨོཾ་བྷཱཽ་སྭཱ་ཧཱ། ཨོཾ་བྷཱཾ་སྭཱ་ཧཱ། ཨོཾ་བྷཱཿསྭཱ་ཧཱ། བཅོམ་ལྡན་འདས་འཇིགས་བྱེད་ཆེན་པོ་ནི་བརྒྱད་པོ་དེ་དག་བདག་གི་ངག་ཉན། དེ་ནས་དེ་དག་དཀྱིལ་འཁོལ་བཤད། ། འཁོར་ལོ་ཆེན་པོ་རྩིབས་བརྒྱད་པ། ། བྲིས་ནས་དབུས་སུ་རྡོ་རྗེ་འཛིན། ། ཁྲོ་ཆེན་འཇིག་རྟེན་གསུམ་ལས་ནི། །
རྣམ་རྒྱལ་ཞེས་བྱ་གཞག་པར་བྱ། ། དེ་ཡི་ཞབས་དྲུང་འཇིགས་བྱེད་པའི། ། དྲག་པོ་ཆེན་པོ་ཁྲོས་པ་ནི། ། འཇིགས་བྱེད་མ་དང་བཅས་པར་བྲི། ། རྩིབས་ཀྱི་ནང་ནི་ཐམས་ཅད་དུ། ། གཞན་ཡང་འཇིགས་བྱེད་བརྒྱད་པོ་ནི། ། བུད་མེད་རྣམས་དང་ལྡན་པ་ལ། ། ཁྲོས་པའི་བཞིན་དང་ཡིད་ཁྲོས་པར། ། ཅི་བདེ་བར་ནི་བྲི་བར་བྱར། ། འདིར་ནི་སྒོ་སྒོར་དེ་བཞིན་དུ། །
སྒོ་བ་ཤིན་ཏུ་ཁྲོས་ལྡན་བྲི། ། དེ་ནས་ལྕགས་ཀྱུ་ལ་སོགས་པས། ། བཀུག་སྟེ་མགོ་ཡི་ཐོད་པ་ནི། ། ཁྲག་གིས་བཀང་སྟེ་མཆོད་ནས་ཀྱང་། ། ཤ་ཆང་གཏོར་མ་བཟང་པོ་དང་། ། སྣོད་རྣམས་ཁྲག་གིས་བཀང་བ་དང་། ། མགོ་ཐོད་མགོ་ཡི་དུམ་བུ་དང་། ། ཁྲག་གམ་ཆང་བཀང་བུམ་པ་བརྒྱད། ། དཀྱིལ་འཁོར་དེར་ནི་གཞག་པར་བྱ། ། དེ་ནས་འཇིག་རྟེན་གསུམ་རྒྱལ་བའི། །
མཆོག་གིས་སློབ་མ་གཞུག་པར་བྱ། ། བུམ་པའམ་མགོ་ཡི་ཐོད་པ་ནི། ། དེ་ལྟར་བརྒྱད་ཀྱིས་དབང་བསྐུར་རོ། ། དེ་ནས་ལས་རྣམས་སྦྱིན་བྱ་སྟེ། ། བུད་མེད་ཁྱིམ་མམ་མཚན་གཅིག་པར། ། འཇིག་རྟེན་གསུམ་ནི་འདུལ་བའི་མཆོག ། ཚུལ་བཞིན་དུ་ནི་མཆོད་ནས་ཀྱང་། ། འབུམ་ཕྲག་བཞིར་ནི་བཟླ་བར་བྱ། ། དེ་ནས་འཇིགས་པར་བྱེད་པ་ཡི། ། བདག་ཉིད་ཆེན་པོའི་སྒྲ་ཐོས་ནས། །
མི་འཇིགས་པར་ནི་མགོ་ཐོད་པར། ། ཁྲག་མཆོག་བཀང་ཏེ་ཨརྒྷ་དབུལ། ། དེ་ནས་ཁྲོ་བོ་འཇིགས་བྱེད་པ། ། མ་རུངས་ཡིད་ཅན་བུད་མེད་ཀྱི། ། ཚོགས་ཀྱིས་བསྐོར་ཅིང་འཇིགས་བྱེད་པ། ། བརྒྱད་ཀྱི་བསྐོར་བ་མཐོང་བར་འགྱུར། ། དེ་མཐོང་འཇིགས་པ་མེད་གྱུར་ལ། ། ཧཱུྃ་ཞེས་བྱ་བ་དྲན་བྱེད་ཅིང་། ། ཤ་འམ་ཡང་ན་ཆང་མཆོག་གིས། ། ཐོད་པ་བཀང་སྟེ་དབུལ་བར་བྱ། །
དེ་ནས་འཇིགས་བྱེད་མ་རུངས་འཇོམས། ། མགུ་ནས་རབ་ཏུ་གྲུབ་འགྱུར་ནས། ། ཅི་འདོད་ཅེས་ནི་སྨྲས་ནས་ཀྱང་། ། མགུ་བའི་ཡིད་ཀྱིས་དེ་སྦྱིན་བྱེད། ། ས་རྣམས་སྦྱིན་པ་མ་གཏོགས་པར། ། བདེ་ཆེན་ཧཱུྃ་གི་ཚུལ་གྱིས་གསོལ། ། ཁུ་བ་བྲོ་བའི་བཏུང་བ་དང་། རྫས་དང་རལ་གྲི་འཁོར་ལོ་དང་། ། རྩེ་གསུམ་པ་དང་མཐོ་རིས་དང་། ། མི་དང་ས་འོག་རྒྱལ་པོ་དང་། །
གླིང་དང་གླིང་བཞི་བརྒྱ་བྱིན་དང་། ། གནོད་སྦྱིན་དབང་ཕྱུག་སྲིན་པོ་ཉིད། ། རིག་འཛིན་ཉིད་དང་རིག་འཛིན་གྱི། ། འཁོར་ལོས་སྒྱུར་དང་འཇིག་རྟེན་ནི། ། གསུམ་གྱི་བདག་དང་བཀའ་ཉན་དང་། ། རང་གི་འཁོར་དང་བུད་མེད་ཀྱི། ། དངོས་གྲུབ་གང་ཡང་རུང་བ་ནི། ། ཅི་དགའ་བར་ཡང་སྦྱིན་པར་བྱེད། ། བྱིན་ནས་དགོད་ཅིང་འགྲོ་བར་བྱེད། ། སྐྲག་ན་དེ་མ་ཐག་ཏུ་གསོད། །
དེ་ནས་ཚངས་པ་ལ་སོགས་པ་ལྷ་ཆེན་པོ་རྣམས་ཀྱིས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་ཀྱང་བཅོམ་ལྡན་འདས་ཀྱི་བཀའ་སྩལ་ན་རང་གི་བརྟག་པ་བཤད་པར་འཚལ་གྱིས། བཅོམ་ལྡན་འདས་ཀྱི་ཐུགས་བརྩེ་བར་དགོངས་ཏེ་བྱིན་གྱིས་བརླབ་པར་གསོལ། དེ་ནས་ཚངས་པ་ལ་སོགས་པའི་ལྷ་རྣམས་ཀྱི་རང་གི་སྙིང་པོ་རྣམས་བཤད་དོ། ། ཨོཾ་ཨཱ། ཨོཾ་བྷི། ཨོཾ་རུ། ཨོཾ་ཨི། ཨོཾ་ཀྃ། ཨོཾ་ག
ཨོཾ་བྲི། ཨོཾ་ཀ དེ་ནས་དེ་དག་གི་དཀྱིལ་འཁོར་བཤད་དེ། དཀྱིལ་འཁོར་སྔ་མ་བཞིན་བྲིས་ལ། ། དབུས་སུ་འཇིག་རྟེན་གསུམ་འདུལ་བ། ། དེ་ཡི་མདུན་དུ་དཔའ་བོ་ནི། ། དབང་ཕྱུག་རྩེ་གསུམ་ལག་ཐོགས་བྲི། ། རྒྱབ་ཏུ་ཚངས་པ་བྲི་བྱ་སྟེ། ། གཡོན་པར་ལག་ན་འཁོར་ལོ་ཐོགས། ། གཡས་པར་དབང་པོ་རང་གི་ནི། །
ཕྱག་རྒྱའི་མཚན་མ་ལག་ཐོགས་བྲི། ། རང་གི་དཀྱིལ་འཁོར་ཆུང་མ་རྣམས། ། འདིར་ཡང་སྒོ་བ་དེ་བཞིན་ཏེ། ། བྱ་དང་བུམ་པ་གང་བར་གཞག ། དཀྱིལ་འཁོར་གྱི་ནི་ཕྱི་རོལ་ཏུ། ། སྟོབས་བཟང་ལ་སོགས་མཐུ་ཆེན་གཞག ། དེ་ནས་ཞུགས་ནས་ལྷ་རྣམས་ནི། ། མཁས་པས་ཀུན་ནས་དགུག་པར་བྱ། ། ཛཿཧཱུྃ་བྃ་ཧོཿལྷ་ཐམས་ཅད། ། དཀྱིལ་འཁོར་དམ་པར་བཞུགས་པར་མཛོད། །
དེ་ནས་འོངས་པར་མཐོང་བ་དང་། ། དགའ་བ་ཆེན་པོས་མཆོད་པར་བྱ། ། དེ་ནས་རྡོ་རྗེ་འཛིན་པ་ཡི། ། ཕྱག་རྒྱས་སློབ་མ་རྣམས་གཞུག་སྟེ། ། ཨོཾ་པྲ་ཏཱིཙྪ་ཏཾ་མ་ཧཱ་སཏྭ་བཛྲ་དྷཱ་ར་ཨཱ་ཛྙཱ་པ་ཡ་ཧཱུྃ་ཧ་ཧ་ཧ་ཧ་ཧོ། མེ་ཏོག་ཆོ་ག་བཞིན་དུ་དོར། ། མིག་དབྱེ་ནས་ནི་བསྟན་པར་བྱ། ། དེ་ནས་སྔགས་ཀྱིས་བཏབ་པ་ཡི། ། བུམ་པའི་ཆུས་ནི་དབང་བསྐུར་རོ། ། དེ་ནས་ལྷ་རྣམས་གང་དགའ་བའི། །
དངོས་གྲུབ་རབ་ཏུ་སྦྱིན་པར་བྱ། ། འབུམ་གཅིག་གམ་ནི་འབུམ་གཉིས་སམ། ། དང་པོ་བསྙེན་པ་བྱས་ནས་ཀྱང་། ། དབང་ཕྱུག་ལ་སོགས་ལྷ་མཆོག་རྣམས། ། དེ་དག་སྒྲུབ་པས་བསྒྲུབ་བྱ་སྟེ། ། མཚན་གཅིག་ལ་སོགས་གནས་སམ་ནི། ། ཕྱག་ན་རྡོ་རྗེའི་ཕོ་བྲང་ངམ། ། ཡང་ན་དེ་བཞིན་གཤེགས་པ་འམ། ། རིང་བསིལ་ལྡན་པའི་མཆོད་རྟེན་དུ། ། ལྷ་རྣམས་ཐམས་ཅད་ཆོ་ག་བཞིན། །
སྒྲུབ་པས་རྟག་ཏུ་བསྒྲུབ་བྱས་ན། ། ནམ་ཕྱེད་ན་ནི་ལྷ་བཞེངས་ནས། ། ཁྱོད་ཀྱི་འདོད་པ་གང་ཡིན་པ། ། དེ་ནི་ཅི་བདེར་སྦྱིན་བྱ་ཡིས། ། བཟང་པོས་མྱུར་དུ་སོམས་ཏེ་སྨྲོས། ། གང་ཕྱིར་མཆོག་ནི་ཁྱོད་ལ་སྦྱིན། ། དེ་ནས་སྔགས་ཤེས་དངོས་གྲུབ་ཕྱིར། ། ལྷ་ལ་མཆོག་ནི་གསོལ་བ་གདབ། ། ལྷ་རྫས་ཁུ་བ་བྲོ་བཏུང་དང་། ། མི་སྣང་བ་དང་མཁའ་འགྲོ་དང་། །
རིལ་བུ་རྫས་དང་རྒྱལ་ལ་སོགས། ། ཡིད་འདོད་ཚད་མེད་གསོལ་བ་གདབ། ། དེ་ནས་དབང་ཕྱུག་ཆེན་པོ་ལ་སོགས་པས་བཅོམ་ལྡན་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་འདིར་ཞུགས་པ་གང་ལགས་པ་དེ་དག བཅོམ་ལྡན་འདས་བདག་ཅག་ལྷ་ཐམས་ཅད་ཀྱིས་སྒྲིབ་པ་ཐམས་ཅད་རྣམ་པར་སྦྱོང་ངོ་། ། མཐོ་རིས་ཀྱི་ལམ་བསྟན་པར་བགྱིའོ། ། ངན་སོང་མ་ལགས་པའི་ལམ་བསྟན་པར་བགྱིའོ། ། སྒྲིབ་པ་མ་མཆིས་པའི་ལམ་བསྟན་པར་བགྱིའོ། ། དབེན་པའི་ལམ་བསྟན་པར་བགྱིའོ། ། རྣམ་པར་དབེན་པའི་ལམ་བསྟན་པར་བགྱིའོ། །
འབྱུང་བའི་ལམ་བསྟན་པར་བགྱིའོ། ། མྱ་ངན་ལས་འདས་པའི་ལམ་བསྟན་པར་བགྱིའོ། ། དམ་པའི་ཆོས་ཀྱི་ལམ་བསྟན་པར་བགྱིའོ། ། བདེ་འགྲོའི་ལམ་བསྟན་པར་བགྱིའོ། ། སྤོང་བའི་ལམ་བསྟན་པར་བགྱིའོ། ། ཉོན་མོངས་པ་མེད་པའི་ལམ་བསྟན་པར་བགྱིའོ། ། སངས་རྒྱས་ཉིད་དུ་འགྲུབ་པའི་ལམ་བསྟན་པར་བགྱིའོ། ། བྱང་ཆུབ་སེམས་དཔའ་ཉིད་དུ་འགྲུབ་པའི་ལམ་བསྟན་པར་བགྱིའོ། ། རྡོ་རྗེ་འཛིན་པ་ཉིད་དུ་འགྲུབ་པའི་ལམ་བསྟན་པར་བགྱིའོ། ། དུས་ཐམས་ཅད་དུ་འཇིགས་པ་ཐམས་ཅད་ལས་བསྲུང་བ་དང་།
བསྐྱབ་པ་དང་། སྦ་བར་བགྱིའོ། ། བདག་ཉིད་ཀྱི་བུ་བཞིན་དུ་ཡོངས་བསྐྱང་བར་བགྱིའོ། ། དེའི་ཕ་རོལ་གྱི་དགྲ་ཀུན་གཞོམ་པར་བགྱིའོ། ། གྲོང་དང་། གྲོང་འདབ་དང་། ལྗོངས་དང་། རྒྱལ་པོ་དང་། རྒྱལ་པོའི་ཕོ་བྲང་དང་། རྒྱལ་སྲིན་རྣམས་བསྲུང་བར་བགྱིའོ། །
ཡུལ་དང་། ཕྱོགས་དང་། གྲོང་ཁྱེར་དང་། གྲོང་འཁོར་རྣམས་བསྲུང་བར་བགྱིའོ། ། རྒྱལ་སྲིད་ཀྱང་སྩལ་བར་བགྱིའོ། ། རྒྱལ་སྲིད་ཐོབ་པ་རྣམས་ནི་རྒྱལ་སྲིད་རྒྱས་པར་བགྱིའོ། ། གླིང་གཅིག་པ་དང་། གླིང་གཉིས་པ་དང་། གསུམ་པ་དང་། བཞི་པ་དང་།
བདེ་འགྲོ་དང་། མིའི་གནས་དང་། སའི་འོག་དང་། འཁོར་ལོས་སྒྱུར་བ་རྣམས་སྩལ་བར་བགྱིའོ། ། མདོར་ན་བརྒྱ་བྱིན་ཉིད་དང་། ཚངས་པ་ཉིད་དང་། གཏོགས་འདོད་ཉིད་དང་། དབང་ཕྱུག་ཆེན་པོ་ཉིད་ཀྱང་སྩལ་བར་བགྱིའོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་ཉིད་ཀྱི་འཁོར་གྱི་དཀྱིལ་འཁོར་ལ་ཀུན་ཏུ་གཟིགས་ནས་འཛུམ་པ་མཛད་པ་དང་། འཁོར་གྱི་དཀྱིལ་འཁོར་དེ་དག་གཡོས།
རབ་ཏུ་གཡོས། ཡང་དག་པར་རབ་ཏུ་གཡོས། འགུལ། རབ་ཏུ་འགུལ། ཡང་དག་པར་རབ་ཏུ་འགུལ། འབར། རབ་ཏུ་འབར། ཡང་དག་པར་རབ་ཏུ་འབར། དགོད། རབ་ཏུ་དགོད།
ཡང་དག་པར་རབ་ཏུ་དགོད། རྩེ། རབ་རྩེ། ཡང་དག་པར་རབ་རྩེ་ཞིང་རྨད་ཀྱི་ཡ་མཚན་དུ་མ་འཇིག་རྟེན་དུ་ཡང་དག་པར་རབ་ཏུ་སྣང་བར་གྱུར་ཏོ། ། དེ་ནས་ཚངས་པ་ལ་སོགས་པ་ལྷའི་ཚོགས་རྣམས་ཤིན་ཏུ་དམ་པ་གྱུར་ནས་བཅོམ་ལྡན་འདས་ལ་ཕྱག་འཚལ་ཏེ་འདི་སྐད་ཅེས་གསོལ་ཏོ། ། བཅོམ་ལྡན་འདས་སངས་རྒྱས་བཅོམ་ལྡན་འདས་དང་། བྱང་ཆུབ་སེམས་དཔའ་རྣམས་ནི་རྒྱུ་མ་མཆིས་པར་འཛུམ་པ་མི་མཛད་ན། འཛུམ་པ་མཛད་པའི་རྒྱུ་གང་ལགས། བཅོམ་ལྡན་འདས་དེའི་སླད་དུ་འཛུམ་པ་མཛད་པའི་རྒྱུ་གང་ལགས་པ་ལུང་བསྟན་དུ་གསོལ། དེ་ནས་བཅོམ་ལྡན་འདས་ཕྱག་ན་རྡོ་རྗེས་ལྷ་རྣམས་ཀྱིས་གསོལ་བའི་ཚིག་གསན་ནས་འདི་སྐད་ཅེས་བཀའ་སྩལ་ཏོ། །
ཚངས་པ་ལ་སོགས་པ་ལྷ་རྣམས་སྔོན་གྱི་སངས་རྒྱས་ཐམས་ཅད་ཀྱིས་བཤད་པའི་འཆི་བདག་ཞི་བར་བྱེད་པའི་རིག་པ་དང་། དུས་མ་ཡིན་པའི་འཆི་བདག་འཇོམས་པར་བྱེད་པའི་རིགས་སྔགས་གཟི་བརྗིད་ཆེན་པོ་གང་ཡིན་པ་ཐོས་སམ། དེ་ནས་བཅོམ་ལྡན་འདས་ཕྱག་ན་རྡོ་རྗེ་ལ་ཕྱག་འཚལ་ནས་ཚངས་པ་ལ་སོགས་པའི་ལྷ་ཆེན་པོ་དེ་དག་ཡང་དག་པར་རབ་ཏུ་མགུ་སྟེ་བ་སྤུ་ལངས་ནས་ལེགས་སོ་ཞེས་བྱ་བ་འདི་དག་གསོལ་ཏོ། ། བཅོམ་ལྡན་འདས་ལེགས་སོ་ལེགས་སོ། ། རྡོ་རྗེ་འཛིན་པ་ལེགས་སོ་ལེགས་སོ། ། གང་གི་སླད་དུ་ཚེ་ཐུང་བའི་སེམས་ཅན་རྣམས་ཚེ་བསྲིང་བར་བགྱི་བ་དང་། དུས་མ་ལགས་པའི་འཆི་བདག་གིས་ཉེས་པ་རྣམས་གང་གིས་དུས་མ་ལགས་པར་འཆི་བ་ལས་རྣམ་པར་གྲོལ་བར་བགྱི་བ་དང་། ངན་སོང་དུ་སྐྱེས་པ་རྣམས་ངན་སོང་གི་རྒྱུད་ཐམས་ཅད་ལས་ཅི་ནས་ཀྱང་རྣམ་པར་གྲོལ་བར་བགྱི་བ་དང་། འཁོར་བའི་འཇིགས་པས་སྐྲག་པའི་སེམས་ཅན་རྣམས་བདེ་བླག་ཏུ་འཁོར་བ་ལ་རྒྱབ་ཀྱིས་ཕྱོགས་པར་བགྱི་ནས་མྱུར་དུ་བླ་ན་མ་མཆིས་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བགྱི་བའི་སླད་དུ་གཟི་བརྗིད་ཆེན་པོའི་སྟོབས་དང་། མཐུ་ཆེན་པོའི་རིག་པ་བཤད་དུ་གསོལ།
དེ་ནས་བཅོམ་ལྡན་འདས་ཕྱག་ན་རྡོ་རྗེ་ཚངས་པ་ལ་སོགས་པ་ལྷ་རྣམས་ཀྱིས་གསོལ་བའི་ཚིག་གསན་ནས། དེ་བཞིན་གཤེགས་ཐམས་ཅད་ཀྱི་སྙིང་པོ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། ཨོཾ་པུཎྱེ་པུཎྱེ། མ་ཧཱ་པུ་ཎྱེ་ཨ་པ་རི་མི་ཏཱ་ཡུཿཔུཎྱེ་ཛྙཱ་སཾ་བྷ་རོ་པ་ཙི་ཏེ་སྭཱ་ཧཱ། སྙིང་པོའི་རིག་པའོ། ། ཨོཾ་ཧྲཱིཿསྭཱ་ཧཱ། ཉེ་བའི་སྙིང་པོའི་རིག་པའོ། ། ཨོཾ་བྷྲཱུྃ་སྭཱ་ཧཱ། ཉེ་བའི་སྙིང་པོའི་རིག་པའོ། ། ཨོཾ་ཀྲུྃ་སྭཱ་ཧཱ།
སྙིང་པོ་ཡང་དག་པར་བསྐུལ་བའི་རིག་པའོ། ། ཨོཾ་ཏྲཱྃ་སྭཱ་ཧཱ། སྙིང་པོ་དམ་པའོ། ། ཨོཾ་ཧྲཱིཾ་སྭཱ་ཧཱ། གསང་བའི་སྙིང་པོའོ། ། དེ་ནས་དེ་དག་གི་དཀྱིལ་འཁོར་བཤད་དེ། དཀྱིལ་འཁོར་རྩིབས་བཞི་པར་བྱས་ལ། དེ་ཡི་དབུས་སུ་དེ་བཞིན་གཤིགས་པ་ཚེ་དང་། བསོད་ནམས་དང་། ཡེ་ཤེས་ཀྱི་ཚོགས་དང་།
གཟི་བརྗིད་ཚད་མེད་པའི་རྒྱལ་པོ་ཞེས་བྱ་བ་གཞག་སྟེ། བྷྲཱུྃ་ཞེས་བྱ་བའི་སྙིང་པོའོ། ། དེའི་སྤྱན་སྔར་ནི་ཕྱག་ན་རྡོ་རྗེ་སྟེ། ཧྲཱིཿཞེས་བྱ་བའི་སྙིང་པོའོ། ། གཡོན་པར་ནི་ཁྲོ་བོ་སྟེ། ཀྲུྃ་ཞེས་བྱ་བའི་སྙིང་པོའོ། ། གཡས་པར་ནི་ནམ་མཁའི་སྙིང་པོ་སྟེ། ཏྲཱྃ་ཞེས་བྱ་བའི་སྙིང་པོའོ། ། རྒྱབ་ཏུ་ནི་འཕགས་པ་ཀུན་ཏུ་སྤྱན་རས་གཟིགས་ཀྱི་དབང་པོ་མི་འཇིགས་པ་སྦྱིན་པ་ཞེས་བྱ་སྟེ། ཧྲཱིཾ་ཞེས་བྱ་བའི་སྙིང་པོའོ། །
དེ་བཞིན་གཤེགས་པའི་འོད་ཀྱི་དཀྱིལ་འཁོར་ལ་རིག་པ་རྣམས་བྲིའོ། ། བུམ་པ་ལྔ་དང་། བརྒྱད་འཁོར་ལོས་སྒྱུར་བའི་སྔགས་ཀྱི་བཏབ་ལ་གཞག་གོ ། བདུག་པ་ལ་སོགས་པ་ལས་ཐམས་ཅད་པའི་ཁྲོ་བོའི་སྔགས་ཀྱིས་བཏབ་པ་དང་། མཆོད་པ་ལ་སོགས་པ་གཞག་སྟེ། སྒོ་བ་ཐམས་ཅད་ཀྱང་དེ་བཞིན་ནོ། ། དེ་ནས་སྔགས་མཁན་བདག་ཉིད་ཞུགས་ལ། བདེ་བར་གཤེགས་པ་དམ་པ་སྲས་དང་འབངས་སུ་བཅས་ཤིང་འཁོར་གྱིས་བསྐོར་ཏེ་རིག་པ་དང་ལྷན་ཅིག་སྤྱན་དྲང་ངོ་། ། དེ་ནས་བདག་ཉིད་བསྐུར་ཏེ། སྐྱིལ་ཀྲུང་བཅས་ནས་འདུག་ལ་སྟོང་ཕྲག་བརྒྱ་བཟླས་ན།
དེ་བཞིན་གཤེགས་པའམ། རྡོ་རྗེ་འཛིན་པའམ། འཕགས་པ་སྤྱན་རས་གཟིགས་ཀྱི་དབང་ཕྱུག་ཀྱང་རུང་སྟེ། མངོན་སུམ་དུ་མཐོང་ནས་དེ་འདོད་པའི་མཆོག་སོ་སོར་ཐོབ་པར་འགྱུར་རོ། ། ཅི་སྟེ་མཉམ་པར་གཞག་ན་དེའི་ཚེ་ཡིད་ཀྱིས་ལས་ཐམས་ཅད་ནུས་པར་འགྱུར་རོ། ། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ལ། ཨོཾ་བཛྲ་དྷ་ར། རཏྣ་དྷ་ར། པདྨ་དྷ་ར། བི་ཤྭ་དྷ་ར།
ཏ་ཐཱ་ག་ཏ་ས་མ་ཡ། མཱ་ཏི་ཀྲ་མ་ཏ་ཐཱ་ག་ཏ་ས་མ་ཡ་དྷ་ར་ཨཱཏྨ་ཀོ྅ཧཾ་ཞེས་ང་རྒྱལ་བསྐྱེད་ལ་སློབ་མ་རྣམས་གཞུག་པར་བྱའོ། ། དེ་ནས་འདིས་མེ་ཏོག་འདོར་བར་བྱའོ། ཨོཾ་སརྦ་ཏ་ཐཱ་ཏ་པྲ་ཏཱིཙྪ་ཧོ་ས་མ་ཡ་སཏྭྃ། དེ་ནས་ཕྲེང་བ་དེ་ཉིད་ཀྱིས་མགོ་ལ་བཅིངས་ལ། དབང་བསྐུར་བར་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་བཛྲ་དྷ་ར་ཨཱ་ཛྙཱ་པ་ཡ་ཧཱུྃ་བྷྲཱུྃ། ཨོཾ་བཛྲ་བཛྲ་ཨབྷི་ཥིཉྩ་ཧཱུྃ་ཧཱུྃ། ཨོཾ་རཏྣ་རཏྣ་ཨ་བྷི་ཥིཉྩ་ཧཱུྃ་ཏྲཱྃ། ཨོཾ་པདྨ་པདྨ་ཨ་བྷི་ཥིཉྩ་ཧཱུྃ་ཧྲཱིཿ
ཨོཾ་ཀརྨ་ཀརྨ་ཨ་བྷི་ཥིཉྩ་ཧཱུྃ་ཀྲུཾ། དེ་ནས་དམ་ཚིག་དང་། བཀའི་དབང་བསྐུར་བར་བྱའོ། ། དེ་ལ་དམ་ཚིག་ནི། དཀོན་མཆོག་གསུམ་དང་བྱང་ཆུབ་སེམས། ། བླ་མ་དམ་པ་རྣམས་མི་སྤང་། ། སྲོག་ཆགས་རྣམས་ནི་གསད་མི་བྱ། ། མ་བྱིན་པར་ཡང་མི་བླང་ཞིང་། ། བརྫུན་དུ་སྨྲ་བར་བྱ་མ་ཡིན། ། ཕ་རོལ་བུད་མེད་སྤྱད་མི་བྱ། །
བླ་མ་སྨད་པ་མི་བྱ་སྟེ། ། དེ་ཡི་གྲིབ་མ་མི་འགོམ་ཞིང་། ། སློབ་དཔོན་མ་ཡིན་མི་གཟུང་ལ། ། རྡོ་རྗེ་སློབ་དཔོན་མཚན་མི་བརྗོད། ། སྔགས་དང་ཕྱག་རྒྱ་མི་སྨད་དེ། ། ལྷ་རྣམས་ལ་ལྟ་སྨོས་ཅི་དགོས། ། ཇི་སྟེ་གླེན་པས་སྨད་ན་ནི། ། ནད་ཀྱིས་ངེས་པར་འཆི་བར་འགྱུར། ། རྙིང་དང་ལྷ་ཡི་གྲིབ་མ་དང་། ། འཇིག་རྟེན་འཇིག་རྟེན་འདས་པ་ཡི། །
ཕྱག་རྒྱ་ཡི་གེའི་མཚན་མ་རྣམས། ། གོམ་པས་འགོམ་པར་མི་བྱ་འོ། ། གླེན་པས་དཀོན་མཆོག་གསུམ་སོགས་དང་། ། སངས་རྒྱས་བསྟན་ལ་གནོད་བྱེད་དང་། ། བླ་མ་སྨོད་ལ་བརྩོན་པ་རྣམས། ། མཁས་པས་བསྒྲིམས་ཏེ་གསད་པར་བྱ། ། ཆོས་མིན་ལྡན་དང་སྡིག་སྤྱོད་དང་། ། རྟག་ཏུ་སེམས་ཅན་གནོད་བརྩོན་དང་། ། དམ་ཚིག་སྡང་རྣམས་སྙིང་བརྩེ་བའི། ། སྔགས་མཁན་གྱིས་ནི་སྔགས་ཀྱིས་བསད། །
འཇུངས་པ་རྣམས་ཀྱི་ནོར་བླངས་ལ། ། སེམས་ཅན་ཕོངས་ལ་སྦྱིན་པར་བྱ། ། བླ་མ་ལ་ནི་མཆོད་པ་དང་། ། དེ་ལྟར་དམ་ཚིག་བསྒྲུབ་པ་དང་། ། དཀྱིལ་འཁོར་ཕྱིར་དང་དམ་ཚིག་ཅན། ། ཕན་ཕྱིར་རྒྱལ་བའི་སྲས་རྣམས་ལ། ། མཆོད་ཕྱིར་མི་ཡི་དབང་པོ་འམ། ། ཕྱུག་པོ་རྣམས་ཀྱི་ནོར་དབྲོག་གོ ། སེམས་ཅན་རྣམས་ལ་ཕན་སྤྱོད་པས། ། རྟག་ཏུ་དམ་ཚིག་བླ་མའི་ནོར། །
སྲོག་ཆགས་སྲོག་ནི་བསྲུང་བའི་ཕྱིར། ། བརྫུན་དུ་ཡང་ནི་སྨྲ་བར་བྱ། ། སངས་རྒྱས་རྣམས་ནི་མཉེས་བྱ་དང་། ། དམ་ཚིག་རྣམས་ནི་བསྲུང་བ་དང་། ། སྔགས་རིག་པས་ནི་བསྒྲུབ་པའི་ཕྱིར། ། གཞན་གྱི་བུད་མེད་བསྟེན་པར་བྱ། ། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་བྱས་ཤིང་ཀུན་ཟོས་ཀྱང་། ། འགྲུབ་འགྱུར་ཉེས་པར་མི་འགྱུར་ན། ། སྙིང་རྗེར་ལྡན་པས་སྨོས་ཅི་དགོས། །
དེ་ནས་འདིས་བཀའི་དབང་བསྐུར་བར་བྱའོ། ། ཨོཾ་སརྦ་ཏ་ཏ་ཐཱ་ག་ཏ་ཨཱ་ཉྫཱ་ན་ཏེ་དཱ་སྱཱ་མི་གྲྀཧྣ་བཛྲ་སུ་སིད་དྷ་ཡེ། ཨོཾ་བཛྲ་ཏིཥྛ་ཧཱུྃ། འདིས་རྡོ་རྗེ་ལག་ཏུ་བྱིན་ལ་ལས་ཀྱི་དབང་བསྐུར་བར་བྱའོ། ། ཨོཾ་སརྦ་ཀརྨ་ནི་ཀུ་རུ་བུད་དྷཱ་ནཱ་མ་ཧཱུྃ། དེ་ནས་བླ་མ་བླ་མའི་ཕྱིར། ། ཁྱོད་ཀྱིས་ལུས་མཆོག་སྦྱིན་པར་བྱ། ། ནོར་དང་དབྱིག་དང་འབྲུ་རྣམས་དང་། ། སྟན་དང་བཞོན་པ་དེ་བཞིན་ཏེ། ། བྲན་གྱི་མཆོག་དང་ཁང་པ་དང་། །
རྒྱལ་པོ་རྒྱལ་སྲིད་དེ་བཞིན་ཏེ། ། བུ་དང་བུ་མོ་ཆུང་མ་དང་། ། མ་དང་སྲིང་མོ་ཚ་མོ་དང་། ། གཞན་ཡང་ཅི་བཞེད་ཐམས་ཅད་ནི། ། ཕན་པར་བསམས་ཕྱིར་བླ་མར་དབུལ། ། དེ་ནས་བྱང་ཆུབ་བར་དུ་ནི། ། སངས་རྒྱས་ཉིད་དང་གཞན་དག་དང་། ། འཇིག་རྟེན་པ་ཡི་མཐུ་ཆེན་རྣམས། ། གང་འདོད་པ་དག་བསྒྲུབ་འདོད་པས། ། དངོས་གྲུབ་རྣམས་ནི་གསོར་བར་བྱ། །
དེ་ནས་བུ་ལ་ཕན་པའི་ཕྱིར། ། སྔགས་མཁས་སེར་སྣ་མེད་སེམས་དང་། ། དད་པས་དད་པའི་སེམས་ལྡན་ལ། ། དངོས་གྲུབ་རྣམས་ནི་སྦྱིན་པར་བྱ། ། ཆོས་རྣམས་ཐམས་ཅད་དངོས་མེད་པར། ། སེམས་ཀྱིས་བསྒོམ་པ་བྱས་ནས་ཀྱང་། ། ཨ་ལས་ཟླ་བའི་དཀྱིལ་འཁོར་བསམ། ། རང་གིས་ས་བོན་དེ་དབུས་སུ། ། བསམས་ནས་དམ་ཚིག་ཕྱག་རྒྱ་ཡང་། ། བསམ་ཞིང་དེ་བཞིན་དེ་ཉིད་དུ། །
སྒྲུབ་པ་པོ་ནི་བསྒྱུར་བར་བྱ། ། ལྷ་ཡི་རྣལ་འབྱོར་ཚུལ་དུ་བསྒྱུར། ། དེ་ནས་རང་གི་ས་བོན་དང་། ། ཕྱག་རྒྱས་ཕྱག་རྒྱ་དེ་བྱིན་བརླབ། ། ལྟག་འོག་གོ་རིམ་ཇི་བཞིན་དུ། ། སངས་རྒྱས་རྣམས་ཀྱིས་དབང་བསྐུར་རོ། ། དེ་ནས་ང་རྒྱལ་བསྐྱེད་ནས་ཀྱང་། ། མཁས་པ་ཡིས་ནི་བསྒྲུབ་བྱས་ན། ། དེ་བཞིན་གཤེགས་ཀྱང་གྲུབ་འགྱུར་ན། ། དངོས་གྲུབ་གཞན་ལྟ་སྨོན་ཅི་དགོས། །
དེ་ནས་ཚངས་པ་ལ་སོགས་པ་ལྷ་ཆེན་པོ་རྣམས་ཀྱིས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་རྒྱལ་པོ་དང་། རྒྱལ་པོའི་བུ་དང་། རྒྱལ་པོའི་བློན་པོ་དང་། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་དང་། གཞན་ཡང་དམན་ཞིང་ཁོ་རེ་ཆུང་བ་ཕྱག་དར་བ་དང་། མཐའ་འཁོབ་པའི་རིགས་ངན་གྱི་སྐྱེ་བོ་རྣམས་དཀྱིལ་འཁོར་གྱི་རྒྱལ་པོ་འདིར་ཞུགས་ན་དེ་དག་གི་རྣམ་པར་སྨིན་པ་ཇི་ལྟ་བུར་འགྱུར།
བཅོམ་ལྡན་འདས་ཀྱིས་བཀའ་སྩལ་བ། གང་མ་འོངས་པའི་སེམས་ཅན་རྣམས་ལ་ཕན་པའི་ཕྱིར་ང་ལ་ཞུས་པ་དེ་ནི་ལེགས་སོ་ལེགས་སོ། ། ལྷའི་བུ་རྣམས་དཀྱིལ་འཁོར་གྱི་རྒྱལ་པོ་འདི་ལ་ཞུགས་པ་དང་། དབང་བསྐུར་བ་དང་། བྲིས་པ་དང་། འདྲིར་བཅུག་པ་དང་། རྗེས་སུ་ཡི་རང་བ་དང་། ཕྱག་བྱས་པ་དང་། མཆོད་པ་རྣམས་ཀྱི་འབྲས་བུ་དང་། རྣམ་པར་སྨིན་པ་ཉོན་ཅིག
ལྷའི་བུ་རྣམས་མདོར་ན་ང་ལ་ཡང་དེའི་ཡོན་ཏན་བཤད་པར་སྤོབས་པ་མེད་དེ། ངའི་བསོད་ནམས་ཀྱི་ཕུང་པོ་གང་ཡིན་པ་དེ་བརྒྱ་ཕྲག་སྟོང་དུ་མར་བསྒྱུར་ཀྱང་གྲངས་སུ་ཡང་མི་ཆོག བགྲང་བར་ཡང་མི་ཆོག དཔེར་ཡང་མི་བཟོད་དེ། དེ་བཞིན་དེ་གཤེགས་པ་ཐམས་ཅད་ཀྱི་བསོད་ནམས་ཀྱི་ཕུང་པོས་ཀྱང་མི་བཟོད་དོ། ། དཀྱིལ་འཁོར་འདིར་ཞུགས་པའི་སེམས་ཅན་རྣམས་ཀྱི་འབྲས་བུ་དང་། རྣམ་པར་སྨིན་པ་གང་ལགས་པ་དེ་ནི་བཅོམ་ལྡན་འདས་ངོ་མཚར་ཆེའོ། ། རྡོ་རྗེ་འཛིན་པ་ངོ་མཚར་ཆེའོ། ། བཅོམ་ལྡན་འདས་བདག་ཅག་གིས་དཀྱིལ་འཁོར་དུ་འདུག་པ་ལ་སོགས་པར་སྤྲོའོ། ། བཅོམ་ལྡན་འདས་རྡོ་རྗེ་འཛིན་པ་སྤྲོའོ། །
དེ་ནས་ལྷ་དེ་དག་གིས་དེ་བཞིན་དུ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་འཛམ་བུའི་གླིང་གི་སེམས་ཅན་བསོད་ནམས་ཆུང་ཞིང་ཚེ་ཐུང་བ་དང་། ངན་སོང་གི་རྒྱུད་དང་ལྡན་པ་དང་། སེམས་ཅད་དམྱལ་བ་དང་། ཡི་དྭགས་དང་། བྱིལ་སོང་རྣམས་སུ་སྐྱེས་པ་དག་ཀྱང་འཆིས་ན། བཅོམ་ལྡན་འདས་དེ་དག་ལ་བདག་ཅག་གིས་ཇི་ལྟར་བསྒྲུབ་པར་བགྱི། ། ཀྱེ་ལྷའི་བུ་རྣམས་སེམས་ཅད་དེ་དག་ནི་དཀྱིལ་འཁོར་འདི་ཉིད་དུ་ཆུད་ཅིག ཆོས་ཀྱི་ཡི་གེ་ཡང་ཟློས་སུ་ཆུག་ཅིག་དང་། དེས་སེམས་ཅན་དེ་དག་ཚེ་རིང་བར་འགྱུར།
བསོད་ནམས་དང་བྲལ་བ་རྣམས་བསོད་ནམས་དང་ལྡན་པར་འགྱུར། ངན་སོང་ལས་ཀྱང་རྣམ་པར་གྲོལ་བར་འགྱུར་རོ། ། ཀྱེ་ལྷའི་བུ་རྣམས་ངན་སོང་དུ་སྐྱེས་ཟིན་པ་གང་ཡིན་པ་དེ་དག་གི་མིག་ལ་ཡང་དབང་སྐུར་ཅིག གཟུགས་བརྙན་ལ་ཡང་དབང་བསྐུར་པར་བྱོས་ཤིག མཆོད་རྟེན་ལ་ཡང་དབང་བསྐུར་བར་བྱོས་ཤིག ། རང་གི་ལྷའི་སྐུ་ལ་ཡང་དབང་བསྐུར་བར་བྱོས་ཤིག ། ཆུང་ངུ་ན་དེ་དང་རིགས་མཐུན་པ་དང་། དེའི་བུ་དང་། དེ་དང་རུས་མཐུན་པ་དང་། དེའི་མིང་འཛིན་པའམ།
བྲན་ལ་ཡང་དབང་སྐུར་ཅིག་དང་ཞག་བདུན་དུ་དཀྱིལ་འཁོར་དུ་བཅུག་སྟེ་དབང་བསྐུར་ན་གདོན་མི་ཟ་བར་ཞག་བདུན་གྱིས་ངན་སོང་གི་སྒྲིབ་པ་ལས་རྣམ་པར་གྲོལ་པར་འགྱུར་རོ། ། ལྷའི་བུ་རྣམས་དེའི་མིང་ནས་སྨོས་ཏེ་འབུམ་ཕྲག་གཉིས་སམ། འབུམ་ཕྲག་གསུམ་མམ། འབུམ་ཕྲག་བཞི་ནས་འབུམ་ཕྲག་བརྒྱ་ཕྲག་སྟོང་གི་བར་དུ་བཟླས་པ་བྱས་ན་མཚམས་མེད་པ་ལྔ་བྱས་པ་ཡང་རྣམ་པར་ཐར་བར་འགྱུར་ན། ། སྡིག་པ་ཆུང་ངུ་བྱས་པ་ན་ལྟ་སྨོས་ཀྱང་ཅི་དགོས། ལྷ་ཡི་བུ་རྣམས་ཞི་བ་ཡི། ། ཧོམ་ཁུང་ཐ་མ་བར་མ་མཆོག ། ཁྲུ་གང་ཁྲུ་དོ་ཁྲུ་བཞི་པའི། ། ཟླུམ་པོ་ཉིད་དུ་བྱས་ནས་ནི། ། དེ་ཡི་མིང་ཡང་ཡུངས་ཀར་གྱིས། །
བརྒྱ་ཕྲག་སྟོང་དུ་བསྲེགས་བྱས་ན། ། ངན་སོང་ཀུན་ལས་རྣམ་པར་ཐར། ། དེ་ཡི་ཤ་དང་རུས་པ་དང་། ། སྐྲ་དང་ཐལ་བ་ལ་སོགས་པས། ། ཆོ་ག་དེ་དང་འདྲ་བར་ནི། ། སྦྱིན་སྲེག་བྱས་ནས་ངན་སོང་ཡང་། ། ཀུན་ལས་རྣམ་པར་ཐར་པར་འགྱུར། ། དེ་ཡི་དབུས་སུ་འཁོར་ལོ་ནི། ། རྩིབས་བརྒྱད་འོད་ཟེར་དཀར་འབར་བྲི། ། ཁོར་ཡུག་རྡོ་རྗེ་རྩེ་ལྔ་པ། །
འོད་ཟེར་དཀར་དང་ལྡན་པར་བྲི། ། དེ་ནས་རྡོ་རྗེ་རྒྱ་གྲམ་དང་། ། རྡོ་རྗེ་རིན་ཆེན་ཆུ་སྐྱེས་མཆོག ། དེ་ནས་སྡིག་པ་གཞོམ་པའི་ཕྱིར། ། ཕྱག་རྒྱ་སྣ་ཚོགས་གཞག་པར་བྱ། ། ཕྱི་ཡི་རྡོ་རྗེ་རིགས་རྣམས་ཀྱི། ། ཕྱག་རྒྱ་རྣམས་ནི་ཕྱི་རོལ་བྲི། ། གཟའ་དང་སྐར་མའི་མཚན་པ་དང་། ། དེ་ལྟར་འཇིག་རྟེན་སྐྱོང་བ་རྣམས། ། གཙོ་བོ་རི་མོ་ལུགས་མའང་རུང་། །
རྡོ་རྗེ་ཅན་དང་ལྷན་ཅིག་གཞག ། བྱ་དང་བུམ་པ་བཀང་བ་དང་། ། གཏོར་མ་ལྷ་བཤོས་རབ་དཀར་གཞག ། མདོར་ན་ཐིག་ནི་བཏབ་ནས་ཀྱང་། ། ཆོ་ག་བཞིན་དུ་བྲི་བར་བྱ། ། དཀར་པོའི་གོས་ནི་བགོས་ནས་ཀྱང་། ། སངས་རྒྱས་གཟུགས་ཅན་མི་འཇིགས་པས། ། ངན་སོང་རྒྱུད་ན་གནས་པ་ཡི། ། སེམས་ཅན་རྗེས་སུ་དྲན་བྱེད་ཅིང་། ། སྡིག་པའི་སྒྲིབ་པ་ཞི་བའི་ཕྱིར། །
སངས་རྒྱས་ཀུན་གྱི་སྦྱིན་སྲེག་ནི། ། མར་དང་འོ་མ་སྦྲང་རྩི་ཅན། ། འབྲས་ཡོས་ཡུངས་ཀར་བསྲེས་པ་དང་། ། དེ་ཡི་རུས་པ་ཤ་ལ་སོགས། ། ཡང་ན་མིང་ནས་སྨོས་ཏེ་བྱ། ། དེ་ནི་བདེ་འགྲོ་སྐྱེས་ནས་ཀྱང་། ། མཁས་པས་རྒྱས་པ་བྱ་དགོས་ཏེ། ། ཁྲུ་དོ་པ་འམ་ཁྲུ་བཞི་པ། ། དེ་ལྟར་མཆོག་ནི་ཁྲུ་བརྒྱད་པར། ། བྱས་ནས་ཧོམ་ཁུང་གྲུ་བཞི་པ། །
ཀུན་ཏུ་མུ་རན་ལྡན་པར་བྱ། ། དེ་དབུས་པདྨ་རིན་ཆེན་ཅན། ། འོད་ཟེར་སེར་པོ་ལྡན་པར་བྲི། ། ཁོར་ཡུག་ཏུ་ནི་རིན་ཆེན་དང་། ། མུ་རན་རྣམས་ལ་ཆུ་སྐྱེས་བྲི། ། ཕྱི་རོལ་ཏུ་ནི་རིགས་ལྔ་ཡི། ། སོ་སོའི་ཕྱག་རྒྱ་བྲི་བར་བྱ། ། དེ་ལྟར་ཕྱི་ཡི་ལྷ་རྣམས་དང་། ། ལྕགས་ཀྱུ་ལ་སོགས་བྲི་བར་བྱ། ། གོས་རྣམས་སེར་པོར་བསྒྱུར་ནས་ཀྱང་། །
མཐོ་རིས་གནས་པ་རྗེས་དྲན་ཞིང་། ། དེ་ལ་ཕན་ཕྱིར་རྒྱས་པའི་ཕྱིར། ། རྒྱས་པ་ཡི་ནི་ལས་བྱས་ན། ། ལུས་ཅན་དེ་ཡི་ཚེ་དང་དཔལ། ། གཟི་བརྗིད་བདེ་བའི་ལོངས་སྤྱོད་འཕེལ། ། དེ་ནས་ཕན་ཕྱིར་ངེས་པར་ཡང་། ། དབང་དུ་བྱ་བའི་ལས་བྱ་ན། ། ཧོམ་ཁུང་གཞུ་ཡི་དབྱིབས་འདྲ་ལ། ། ཁྲུ་གང་པ་འམ་ཁྲུ་དོ་དང་། ། ཁྲུ་བཞིར་བྱས་ལ་དེའི་དབུས་སུ། །
པདྨ་དམར་པོ་བྲིས་ནས་ཀྱང་། ། དེ་ཡི་དབུས་སུ་མདའ་བཅས་པའི། ། གཞུ་ཡང་དེ་བཞིན་བྲི་བར་བྱ། ། ཁོར་ཡུག་ཏུ་ཡང་མདའ་བཅས་པའི། ། གཞུ་ནི་ཁ་དོག་དམར་པོར་བྲི། ། སྔགས་རྫོགས་པས་ནི་རྟག་པར་ཡང་། ། ཕྱི་རོལ་དེ་དང་འདྲ་བར་བྱ། ། སེམས་ཅན་དེ་ཡང་དྲན་བྱས་ཏེ། ། དམར་པོར་གྱུར་པའི་གོས་གྱོན་ལ། ། མེ་ཏོག་དམར་རམ་པདྨ་འམ། །
འབྲས་བུ་དམར་རམ་ཚོན་བསྐུས་པའི། ། མར་དང་གུར་གུམ་བསྲེས་པ་དང་། ། ཙནྡན་དམར་པོའི་ཕྱེ་མ་ཡིས། ། སྦྱིན་སྲེག་བྱས་ན་ལྷ་ལ་སོགས། ། ཐམས་ཅད་དེ་ཡི་དབང་དུ་འགྱུར། ། དེ་ལ་གདོན་རྣམས་གཞོམ་པའི་ཕྱིར། ། མངོན་སྤྱོད་ཀྱང་ནི་བརྩམ་བྱ་སྟེ། ། ཕྱེད་དང་གསུམ་མམ་ཁྲུ་གསུམ་མམ། ། དེ་ལྟར་དམ་པ་ཁྲུ་དགུར་བྱ། ། གྲུ་གསུམ་པ་དང་ལྡན་པར་ནི། །
དབུས་སུ་རྡོ་རྗེ་རྩེ་དགུ་པ། ། རྩེ་གསུམ་པ་དང་རྒྱ་གྲམ་པའི། ། རྡོ་རྗེ་རྣམས་དང་དབྱུག་པ་དང་། ། མགོ་ནི་རྡོ་རྗེ་རྩེ་གསུམ་དང་། ། དགྲ་སྟ་རྩེ་གཅིག་མུ་ཁྱུད་བསྐོར། ། ཕྱི་རོལ་ཏུ་ཡང་རིམ་གསུམ་དུ། ། སྔ་མ་བཞིན་དུ་བརྒྱད་པར་བྱ། ། བྱ་དང་གཏོར་མ་བུམ་པ་དང་། ། བཤོས་ཆ་རྣམ་པ་མང་དུ་བཞག ། ཤ་དང་ཁྲག་གིས་བཀང་བ་ཡི། །
མགོ་ཡི་ཐོད་པ་ཀུན་ཏུ་གཞག ། དེ་ཡི་ལུས་ཅན་སྡིག་སོགས་དང་། ། བགེགས་རྣམས་གཞོམ་པར་བྱ་བའི་ཕྱིར། ། གོས་ནག་བགོས་ཤིང་ཁྲོས་ནས་ཀྱང་། ། འཇིག་རྟེན་གསུམ་རྒྱལ་བདག་ཉིད་བསམ། ། དེ་ནས་དེ་ཡི་སྡིག་བཅོམ་ལུས། ། བགེགས་དང་ཕྲལ་ཏེ་ཅི་བདེ་བར། ། མཐོ་རིས་འཇིག་རྟེན་མི་ཡི་ནང་། ། ཁམས་གསུམ་པ་ན་ཅི་བདེར་སྤྱོད། ། གོ་རིམ་འདི་དག་གཉིས་ཀྱིས་ནི། །
ཚེ་འདིའི་གནས་ལའང་བྱ་བ་སྟེ། ། དེ་ནས་གང་གི་ཕྱིར་བྱས་ནས། ། དེ་ཡི་ཕྱིར་ཡང་དེ་བཞིན་འགྱུར། ། གཞན་དག་ཀྱང་ནི་ལས་རྣམས་ཀུན། ། སྔ་མ་ཇི་བཞིན་དེ་ལྟར་བྱ། ། དེས་ནི་སེམས་ཅན་ཐམས་ཅན་ལའང་། ། མྱུར་དུ་བདེ་སྐྱིད་མྱོང་བར་འགྱུར། ། དེ་ནས་ཚངས་པ་ལ་སོགས་པ་ལྷ་རྣམས་ཡིད་མགུ་ནས་བཅོམ་ལྡན་འདས་ལ་ཕྱག་འཚལ་ཏེ་འདི་སྐད་ཅེས་གསོལ་ཏོ། ། བཅོམ་ལྡན་འདས་ངན་སོང་དུ་སྐྱེས་པའི་སེམས་ཅན་རྣམས་ཀྱི་དོན་དང་། ཕན་པ་དང་བདེ་བའི་སླད་དུ་བརྟག་པའི་རྒྱལ་པོ་འདི་འདྲི་བ་དང་།
འདྲིར་འཇུག་པའི་རིགས་ཀྱི་བུའམ། རིགས་ཀྱི་བུ་མོ་རྣམས་བདག་ཅག་ཚངས་པ་ལ་སོགས་པ་ལྷ་རྣམས་ཀྱིས་བུ་བཞིན་དུ་ཡོངས་སུ་བསྐྱང་བར་བགྱི། གང་རྒྱལ་པོ་དང་། རྒྱལ་པོའི་བུ་དང་། རྒྱལ་པོའི་བློན་པོ་རྣམས་ཇི་ལྟར་གསུངས་པའི་རྗེས་སུ་སློབ་ན་དེའི་རྒྱལ་སྲིད་འཕེལ་བར་བགྱི། ཡུལ་དང་ཕྱོགས་དང་། རང་གི་སྐྱེ་བོ་དང་། ཡོངས་ཀྱི་སྐྱེ་བོ་དང་། བྲན་ལ་སོགས་པ་བསྲུང་བར་བགྱི། ནོར་དང་འབྲུ་རྣམས་མང་དུ་འབྱོར་པར་བགྱི།
བུད་མེད་དང་། སྐྱེས་པ་དང་། བྱེའུ་དང་། བུ་མོ་རྣམས་ལྡན་པར་བགྱི། འབྱོར་པ་དང་། རྒྱས་པ་དང་། ལོ་ལེགས་པ་དང་། ཞི་བ་རྣམས་སུ་བགྱི་ན། ཇི་ལྟར་བཤད་པ་ལ་མི་རྟོག་པར་བགྱི་བ་ལྟ་སྨོས་ཀྱང་ཅི་འཚལ། གང་གིས་བརྟག་པའི་རྒྱལ་པོ་འདི་དད་པས་རྒྱལ་མཚན་གྱི་རྩེ་མོ་ལ་བཏགས་ཏེ།
གྲོང་དང་གྲོང་ཁྱེར་དུ་དུ་བཙུགས་ལ། བདག་ཉིད་ཀྱིས་བསུ་བ་དང་། གླང་པོ་ཆེའི་སྟེང་དུ་བཞག་ལ་གྲོང་དང་གྲོང་ཁྱེར་ལ་སོགས་པ་ཐམས་ཅད་བསྐོར་ན། ནད་དང་། གནོད་པ་ཐམས་ཅད་མ་མཆིས་པར་འགྱུར་ལ་སེམས་ཅན་ཆེན་པོ་དེའི་དྲུང་ན་བདག་ཅག་བྲན་གྱི་ཚུལ་ལམ། བུའི་ཚུལ་དུ་གནས་པར་བགྱིའོ། ། གང་དུ་འདི་རབ་ཏུ་སྤྱོད་པ་དེ་ན་བཅོམ་ལྡན་འདས་ཕྱག་ན་རྡོ་རྗེ་ཉིད་ལོངས་སྤྱོད་རྫོགས་པའི་སྐུས་རྡོ་རྗེ་སེམས་དཔའི་སྐུར་ཞུགས་པར་འཚལ་བར་བགྱི་སྟེ། བཅོམ་ལྡན་འདས་རྡོ་རྗེ་སེམས་དཔའ་ཀུན་ཏུ་བཟང་པོ་རེ་བ་ཐམས་ཅད་ཡོངས་སུ་སྐོང་བ་དེ་ཉིད་བརྟག་པའི་རྒྱལ་པོའི་གཟུགས་སུ་བཞུགས་པར་འཚལ་བར་བགྱིའོ། ། དེ་བཞིན་གཤེགས་པ་ཐམས་ཅད་འཁོར་དང་བཅས་ཏེ་བཞུགས་པར་འཚལ་བར་བགྱིའོ། ། ས་ཕྱོགས་དེ་མཆོད་རྟེན་དུ་གྱུར་པར་འཚལ་བར་བགྱི་སྟེ།
མཆོད་པར་བགྱི། ཕྱག་འཚལ་བར་བགྱི། ཀུན་ཏུ་བསྲུང་བར་བགྱིའོ། ། བདག་ཅག་ཚངས་པ་ལ་སོགས་པ་ལྷ་རྣམས་ཀྱི་བརྟགས་པའི་རྒྱལ་པོ་འདི་ཀུན་ལ་རྒྱས་པར་འཆད་པའི་རྡོ་རྗེ་སློབ་དཔོན་དཀའ་ཐུབ་ཆེན་པོ་དེའི་གཡོག་བགྱིའོ། ། བྲན་གྱི་ཚུལ་དུ་གནས་པར་བགྱིའོ། ། བཀའ་ཉན་པའི་ཚུལ་དུ་གནས་པར་བགྱིའོ། ། བསྒོ་བ་ཐམས་ཅད་མཉན་པར་བགྱིའོ། ། ཕན་པ་དང་བདེ་བ་ཐམས་ཅད་བགྱིའོ། ། དངོས་གྲུབ་ཐམས་ཅད་ཀྱང་སྩལ་བར་བགྱིའོ། ། བཅོམ་ལྡན་འདས་མདོར་ན་དེའི་རྐང་པའི་རྡུལ་མགོ་བོས་བླང་བར་བགྱིའོ། །
བཅོམ་ལྡན་འདས་ཕྱག་འཚལ་བར་བགྱིའོ། ། བཅོམ་ལྡན་འདས་མཆོད་པར་བགྱིའོ། ། བདག་ཅག་དེའི་ཕྱི་བཞིན་དུ་རྗེས་སུ་འབྲང་ངོ་། ། བཅོམ་ལྡན་འདས་དཀྱིལ་འཁོར་དུ་ཞུགས་ཏེ་དབང་བསྐུར་བ་གང་ལགས་པ་དེ་དག་ཀྱང་བདག་ཅག་གི་དཔོན་པོ་ལགས་པར་འཚལ་བར་བགྱིའོ། ། ཕྱག་ན་རྡོ་རྗེ་ལགས་པར་འཚལ་བར་བགྱིའོ། ། རྡོ་རྗེ་སེམས་དཔའ་ལགས་པར་འཚལ་བར་བགྱིའོ། ། བདེ་བ་ཆེན་པོ་ཀུན་ཏུ་བཟང་པོ་ལགས་པར་འཚལ་བར་བགྱིའོ། ། དེ་བཞིན་གཤེགས་པ་ལགས་པར་འཚལ་བར་བགྱིའོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེས་ཚངས་པ་ལ་སོགས་པ་ལྷ་རྣམས་ལ་འདི་སྐད་ཅེས་བཀའ་སྩལ་ཏོ། ། ཚངས་པ་ལ་སོགས་པ་ལྷ་རྣམས་ཆོས་ལ་རིམ་གྲོ་བྱ་བར་དེ་ལྟར་དམ་ཚིག་བཅས་པར་གྱུར་པ་གང་ཡིན་པ་དེ་ནི་ལེགས་སོ་ལེགས་སོ། །
ལེགས་པར་སྒྲུབས་ཤིག། །། བམ་པོ་གསུམ་པ་སྟེ་ཐ་མ། དེ་ནས་བཅོམ་ལྡན་འདས་ཕྱག་ན་རྡོ་རྗེས་སྔགས་དང་། རིག་པ་དང་། སྙིང་པོ་ཐམས་ཅད་བརྟན་པར་བྱ་བའི་ཕྱིར་ཉིད་ཀྱི་སྙིང་པོ་འདི་བཤད་དོ། ། ཨོཾ་བཛྲ་བྷྲུྃ་ཧཱུྃ་བཛྲ་པཱ་ཎི་དྲྀ་ཌྷ་ཏིཥྛ་ཧཱུྃ་ཨོཾ་ཧཱུྃ་ཨ། ཨོཾ་བཛྲ་ཧཱུྃ་ཕཊ྄། ཨོཾ་དྲི་ཌྷ་བཛྲ་ཧཱུྃ་ཕཊ྄། ཨོཾ་བཛྲ་ཧཱུྃ་ས། ཨོཾ་བཛྲ་ཧཱུྃ་ཨཿ།
དེ་ནས་དེ་དག་གི་དཀྱིལ་འཁོར་བཤད་དེ། དཀྱིལ་འཁོར་སྔ་མ་བཞིན་བྲིས་ལ། ། དབུས་སུ་རྡོ་རྗེ་བྲི་བར་བྱ། ། ཡང་ན་རྡོ་རྗེ་སེམས་དཔའ་འམ། ། ཀུན་ཏུ་བཟང་ངམ་བདེ་བ་ཆེ། ། སྤྱན་སྔར་ཕྱག་ན་རྡོ་རྗེ་ལ། ། གཡས་སུ་ཕྱག་ན་རིན་ཆེན་བསྣམས། ། ཕྱག་ན་པདྨ་ནུབ་ཕྱོགས་བྲི། ། བྱང་ཕྱོགས་ཕྱག་ན་རྒྱ་གྲམ་བསྣམས། ། ཕྱིར་རོལ་དུ་ནི་ཀུན་བསྐོར་ཅིང་། །
སངས་རྒྱས་ཐམས་ཅད་གཞག་པར་བྱ། ། དེ་ཡི་ཕྱི་རོལ་སེམས་དཔའ་རྣམས། ། གོ་རིམ་བཞིན་དུ་བྲི་བར་བྱ། ། དེ་ཡི་ཕྱི་རོལ་སེམས་དཔའ་རྣམས། ། བྱམས་པ་ལ་སོགས་མཆོག་ཆེན་བྲི། ། དེ་ལྟར་དགེ་སློང་ཀུན་དགའ་སོགས། ། ཐུབ་རྣམས་དེ་ཡི་ཕྱི་རོལ་བྲི། ། རང་གི་ཆུང་མ་བུས་བསྐོར་བའི། ། ཚངས་པ་ལ་སོགས་ཕྱི་རོལ་བྲི། ། གཟའ་དང་སྐར་མའི་ལྷ་རྣམས་དང་། །
རྒྱལ་པོ་བཞི་པོ་རྣམས་དང་ནི། ། ཕྱོགས་སྐྱོང་འཇིག་རྟེན་སྐྱོང་བ་རྣམས། ། དེ་ཡི་ཕྱི་རོལ་དམྱལ་ཀུན་དང་། ། འདོད་ཆགས་ལ་སོགས་བྱོལ་སོང་འདྲི། ། སྒོ་སྒོར་གསུངས་པ་དེ་བཞིན་དུ། ། སྒོ་བ་སྟོབས་ཀྱི་དམ་པ་རྣམས། ། དྲི་རྣམས་ལྔ་ཡི་ཆུས་བཀང་བ། ། གསེར་གྱི་བུམ་པ་འོད་ཅན་དང་། ། གཏོར་མ་དང་ནི་ལྷ་བཤོས་དང་། ། མེ་ཏོག་བདུག་པ་རབ་མཛེས་དང་། །
གདུགས་དང་རྒྱལ་མཚན་འཕན་རྣམས་དང་། ། བླ་རེ་དང་ནི་རྔ་མཆོག་དང་། ། དྲིལ་བུ་རྡོ་རྗེ་ནོར་བུ་དང་། ། དོ་ཤལ་ཉི་ཟླ་ལ་སོགས་བརྒྱན། ། འདོད་ཅན་རྣམས་ཀྱི་འབྲས་བུ་ནི། ། འདོད་པའི་ཡོན་ཏན་ལྔས་དགང་ངོ་། ། དེ་ནས་སྔགས་མཁན་ཉིད་ཀྱིས་ནི། ། སྤྱན་དྲང་བདག་ཉིད་འཇུག་པར་བྱ། ། བདག་ཉིད་ཀྱིས་ནི་དབང་ཡང་བསྐུར། ། སྡོམ་གནས་དམ་ཚིག་ལྡན་པ་དང་། །
བླ་མ་མོས་ཤིང་མི་འཇིགས་ལ། ། རིགས་སྐྱེས་སྐྱོན་དང་བྲལ་བ་དང་། ། སེར་སྣ་མ་ལུས་སྤངས་གྱུར་ཅིང་། ། ཡོན་ཏན་མང་པོར་ལྡན་གྱུར་པ། ། གཏོང་དང་ཚུལ་ཁྲིམས་མང་དུ་ཐོས། ། བྱམས་པ་དང་ནི་སྙིང་རྗེའི་སེམས། ། དགའ་དང་བཏང་སྙོམས་གནས་པ་དང་། ། སྟོང་པ་མཚན་མ་མེད་པའི་སེམས། ། སྨོན་པ་མེད་པའི་ཡིད་ལྡན་པའི། ། སློབ་མ་དམ་པ་སྔགས་འདི་ཡིས། །
བྱང་ཆུབ་ཏུ་ནི་སེམས་བསྐྱེད་ལ། ། སྔགས་མཁན་གྱིས་ནི་གཟུང་བར་བྱ། ། ཨོཾ་བཛྲ་ཧཱུྃ་ཛཿ། ཨོཾ་བཛྲ་ས་མ་ཡ་པྲ་ཝེ་ཤ་ཧཱུྃ། ཨོཾ་བཛྲ་པཱ་ཎི་པྲ་ཏཱིཙྪ་བཛྲ་ས་ཏྭ་མ་ཧཱ་སུ་ཁ་ཧཱུྃ། ཧ་ཧ་ཧོ་ས་མ་ཡ་སྟྃ། མེ་ཏོག་གི་ཕྲེང་བ་དོར་ནས་གང་ལ་བབ་པའི་སྔགས་དང་ཕྱག་རྒྱས་མགོ་བོ་ལ་བཅིང་བར་བྱའོ། ། དེ་ནས་དམ་ཚིག་སྦྱིན་པར་བྱ་སྟེ། ཨོཾ་ཅི་སྟེ་ཁྱོད་ཀྱིས་སུ་ཡང་རུང་བ་ལ་སྨྲས་ན་ནི་ཕྱག་ན་རྡོ་རྗེ་ཉིད་ཀྱིས་རྡོ་རྗེ་འབར་ཞིང་རབ་ཏུ་འབར་བས་ཁྱོད་ཀྱི་མགོ་བཀས་པར་འགྱུར་རོ། ། ཨོཾ་བཛྲ་ས་མ་ཡ་དྲྀ་ཌྷ་ཧཱུྃ་ཨ།
དེ་ནས་འདིས་དམ་ཚིག་གི་ཆུ་བླུད་ལ་གདོང་གཡོགས་དགྲོལ་བར་བྱའོ། ། ཨོཾ་བཛྲ་ཙཀྵུཿཔ་ཤྱ་ཧོ། ཨཱ་ཛྙཱ་པ་ཡ་ཏི་པནྣ་མོ་ཀྵ་ཡ་མ་ནི་ཧཱུྃ་ཕཊ྄། དེ་ནས་ཕྱག་ན་རྡོ་རྗེ་ལ་སོགས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྟན་ཏེ། སངས་རྒྱས་ཀྱི་སྤྱན་སྔར་དབང་བསྐུར་བར་བྱའོ། ། ཨོཾ་བཛྲ་པཱ་ཎི་སྭ་ཡཱནྟེ་ཨ་ནུ་རཀྟོ་ཨ་བྷི་ཥིཉྩ་ཧྲཱིཿ ཨོཾ་བཛྲ་བཛྲ་ཨ་བྷི་ཥིཉྩ་སརྦ་བཛྲ་ཨ་བྷི་ཥེ་ཀ་ཏ་ཧཱུྃ་ཨཱ། ཨོཾ་བུད་དྷ་ཨ་བྷི་ཥིཉྩ་སརྦ་བུད་དྷ་ཨ་བྷི་ཥེ་ཀ་ཏ་ཨོཾ་ཧཱུྃ། ཨོཾ་རཏྣ་ཨ་བྷི་ཥིཉྩ་སརྦ་རཏྣ་ཨབྷི་ཥེ་ཀ་ཏ་ཨོཾ་ཏྲཱྂ། ཨོཾ་པདྨ་ཨ་བྷི་ཥིཉྩ་སརྦ་པདྨ་ཨ་བྷི་ཥེ་ཀ་ཏ་ཨོཾ་ཧྲཱིཿ
ཨོཾ་ཀརྨ་ཨ་བྷི་ཥིཉྩ་སརྦ་ཀརྨ་ཨ་བྷི་ཥེ་ཀ་ཏ་ཨོཾ་ཨཱཿ དེ་ནས་བདག་གི་ལུས་ལ་སོགས་པ་ཡོན་དུ་ཕུལ་ལ་བཀའ་མནོད་པར་བྱའོ། ། ཨོཾ་སརྦ་ཏ་ཐཱ་ག་ཏ་ཨཱ་ཛྙཱ་ཨ་བྷི་ཥེ་ཀ་ཏ་ཨོཾ་ཀན་ཏེ་དཱ་སྱཱ་མི་གྲྀཧྣ་བཛྲ་པྲ་སིད་དྷ་ཡེ་ཧཱུྃ། ། དེ་ནས་ལས་ཐམས་ཅད་བྱེད་དུ་གཞུག་ཅིང་དངོས་གྲུབ་ཐམས་ཅད་ཀྱང་སྦྱིན་ནོ། ། བདེ་བས་བདེ་བ་བསྐྱེད་ནས་ནི། ། དཀྱིལ་འཁོར་བཞི་པོའི་དབུས་སུ་ནི། ། ཀུན་ཏུ་བཟང་ངམ་བདེ་བ་ཆེ། ། བདག་ཉིད་ཀྱིས་ནི་བསྒོམས་ནས་ཀྱང་། ། སྙིང་གར་ཧཱུྃ་ཞེས་བྱ་བསམས་ན། ། རྡོ་རྗེ་སེམས་དཔའ་མཉམ་པར་འགྱུར། །
དཔལ་ལྡན་ལས་རྣམས་ཀུན་བྱེད་ཅིང་། ། ཀུན་ཏུ་བཟང་པོར་བདག་ཉིད་འགྱུར། ། དེ་ལྟར་འགྱུར་བ་ཐེ་ཚོམ་མེད། ། ཧཱུྃ་ལས་སངས་རྒྱས་གཟུགས་གྱུར་ན། ། ཕྱག་ན་རྡོ་རྗེར་བདག་ཉིད་འགྱུར། ། སྙིང་གར་འཁོར་ལོ་རབ་བསྒོམས་ན། ། ཕྱག་ན་རྡོ་རྗེ་འདྲ་བར་འགྱུར། ། རྡོ་རྗེ་ཁྲོ་བོར་རྣམ་བསྒོམས་ཏེ། ། སྙིང་གའི་དབུས་སུ་ཕཊ྄་ཅེས་པ། ། ཧཱུྃ་ཞེས་བྱ་བས་བསྐོར་བསམས་ན། །
ཁྲོ་བོ་སྟོབས་ཆེན་ཉིད་དུ་འགྱུར། ། རྡོ་རྗེ་བརྟན་པར་བདག་བསྒྱུར་ལ། ། སྙིང་གར་ཨོཾ་ཞེས་བྱ་བ་ཡིས། ། བསྐོར་བའི་ཧཱུྃ་དང་ཏྲཱྃ་ལྡན་པའི། ། བསམས་ན་རིན་ཆེན་འདྲ་བར་འགྱུར། ། རྡོ་རྗེར་བསྒོམས་ལ་སྙིང་གི་ནི། ། དབུས་སུ་པདྨོ་ཞེས་བྱ་བ། ། ཨོཾ་ཞེས་བྱ་བས་བསྐོར་བསམས་ནས། ། ཕྱག་ན་པདྨོ་མཉམ་པར་འགྱུར། ། འཁོར་ལོ་རྒྱ་གྲམ་ཧཱུྃ་ལྡན་པར། །
ཨ་ཞེས་བྱ་བས་བསྐྱེད་ནས་ཀྱང་། ། ཨོཾ་ཞེས་བྱ་བས་བསྐོར་བསམས་ནས། ། རྡོ་རྗེ་ལས་དང་མཉམ་པར་འགྱུར། ། དེ་ནས་ལས་རྣམས་བཤད་བྱ་སྟེ། ། ཞི་བ་དང་ནི་རྒྱས་པའི་ལས། ། དེ་ལྟར་དབང་དང་མངོན་སྤྱོད་རྣམས། ། བཟླས་དང་སྦྱིན་སྲེག་ཆོ་ག་ཡིས། ། ལས་རྣམས་ཐམས་ཅད་བྱ་བ་ཡིན། ། རྡོ་རྗེ་སེམས་དཔར་བདག་བསྒྱུར་ལ། ། ཞི་བའི་ལས་ནི་བརྩམ་བྱ་ཞིང་། །
ཆོ་ག་ཤེས་པས་ནང་པར་ཉིད། ། བཟླས་དང་སྦྱིན་སྲེག་ཉིད་བྱེད་ཅིང་། ། འོད་ཟེར་སྤྲིན་གྱིས་དེ་ལུས་ལ། ། འཕྲོ་བར་གྱུར་པར་རྣམ་བསྒོམས་ཏེ། ། རྟག་ཏུ་ཤར་བལྟས་འོད་ཟེར་གྱིས། ། ཉེས་པ་ཐམས་ཅད་སེལ་བར་བསམ། ། འདི་ནི་སེམས་ཅན་ཕན་དགའ་བས། ། དེ་བཞིན་གཤེགས་པའི་རིགས་ལས་བྱ། ། ཀུན་ཏུ་བཟང་པོའི་སྐུ་ཆེན་ནམ། ། བདེ་བ་ཆེན་པོར་བསམས་ནས་ཀྱང་། །
ནང་པར་རེ་རེ་འོད་བྱེད་ན། ། སྔ་མ་བཞིན་དུ་ལས་བྱས་ཏེ། ། ནང་པར་སྔར་ནི་སེམས་ཅན་རྣམས། ། སྡིག་ཅན་སེམས་ནི་ཞི་བར་འགྱུར། ། གསེར་འོད་མཛེས་ཤིང་འབའ་བ་ཡི། ། རིན་ཆེན་འཛིན་དུ་བསམས་ནས་ནི། ། བཟའ་བ་ལེགས་བྱས་ཉི་མ་ཡི། ། གུང་ལ་རྒྱས་པའི་ལས་ཤིས་ཏེ། ། རིན་ཆེན་འདྲ་བར་ཁུང་བརྐོས་ལ། ། བཟླས་དང་སྦྱིན་སྲེག་རབ་ཏུ་བྱ། །
ཡང་ན་སྔགས་པས་སྔ་མ་བཞིན། ། འོད་ཀྱིས་ལུས་ལ་རབ་ཏུ་དགང་། ། སྦྱོར་དང་ལྡན་པས་ཁུང་བུ་ནི། ། པདྨོ་འདྲ་བར་བྱས་ནས་ཀྱང་། ། པདྨ་འཛིན་པར་བདག་བསྒྱུར་ལ། ། བདག་དང་ཉེ་བའི་ཉི་མའི་མཐར། ། བཟླས་དང་སྦྱིན་སྲེག་ཉིད་བྱེད་ཅིང་། ། འོད་ཟེར་སྤྲིན་གྱིས་ལུས་བཀང་ནས། ། ཐམས་ཅད་མ་ལུས་དབང་དུ་འགྱུར། ། འདྲེན་པ་ཀུན་ཏུ་བཟང་པོ་ཡིས། །
ཞི་བའི་ལས་ནི་རབ་ཏུ་བྱ། ། རྡོ་རྗེ་རིན་ཆེན་རྒྱས་པ་སྟེ། ། དབང་བསྐུར་བ་ཡང་དེ་བཞིན་ནོ། ། དཔལ་གྱི་རྣམ་རྒྱལ་དེ་བཞིན་དུ། ། ལོངས་སྤྱོན་དབང་ཕྱུག་དཔལ་མཉམ་མེད། ། རྡོ་རྗེ་ཉི་མ་གཟི་བརྗིད་དང་། ། མདོག་སྡུག་ཤིང་ཏུ་འབར་བ་བྱ། ། བཞད་ཅིང་རྨད་དུ་མཛད་པས་ནི། ། དགའ་མགུ་རངས་པ་རྣམས་སུ་འགྱུར། ། པདྨོ་བཞད་པས་ཆོས་ཀུན་ནི། །
རྟོགས་མཛད་སངས་རྒྱས་ཐམས་ཅད་ཀྱང་། ། མཉེས་འགྱུར་ལྷ་བྲན་སྨོས་ཅི་དགོས། ། གཞན་གྱི་རིགས་སོགས་ཚོགས་མཆོག་རྣམས། ། རྣོན་པོས་གཅོད་པ་ཉིད་དུ་མཛད། ། གདོན་དང་ཡི་དྭགས་འདྲེ་རྣམས་དང་། ། གནོད་སྦྱིན་སྲིན་པོ་བཀའ་ཉན་དང་། ། གཟའ་མཆོག་བརྒྱད་ནི་མ་རུངས་རྣམས། ། འཁོར་ལོས་རྩ་ནས་འབྱིན་པར་མཛད། ། ལྐུགས་དང་ལྐུགས་པ་མ་ཡིན་དང་། ། གླེན་རྣམས་མི་སྨྲ་སྨྲ་བར་མཛད། །
ལྕེ་ལ་ཛཾ་ཞེས་བྱ་བ་ཡིས། ། མ་རུངས་རྣམས་ཀྱང་ལྐུགས་པར་མཛད། ། རྒྱ་གྲམ་གྱིས་ནི་མཆོད་པ་དང་། ། སེམས་ཅན་དོན་མཛད་ཐམས་ཅད་སྟོན། ། ཧཱྃ་ཞེས་བྱ་བས་འཕྲོ་མཛད་ཅིང་། ། རྡོ་རྗེ་སྲུང་བས་སྲུང་བར་མཛད། ། ཧཱུྃ་ཞེས་བྱ་བའི་སོ་ཡིས་ནི། ། རྡོ་རྗེ་གནོད་སྦྱིན་ཉིད་ཀྱིས་ཀྱང་། ། མ་རུངས་རབ་ཏུ་མ་རུངས་ཀུན། ། ཟ་བྱེད་སྡིག་སྤྱོད་སྨོས་ཅི་དགོས། །
མ་རུངས་སྙིང་གར་དམ་དུ་ནི། ། བྃ་ཞེས་བྱ་བ་བསམས་ནས་ཀྱང་། ། དུག་དང་རིམས་དང་གདོན་ལ་སོགས། ། རྡོ་རྗེ་བསྡམས་པས་བཅིང་བར་མཛད། ། བཟླས་དང་སྦྱིན་སྲེག་ལས་རྣམས་ཀྱིས། ། དགོས་པ་ཐམས་ཅད་སྒྲུབ་པར་མཛད། ། འོད་ཟེར་བསིལ་བས་དངོས་པོ་ལ། ། རྒྱས་པར་གྱུར་པས་སྒོམ་བྱེད་ཅིང་། ། ཞི་བའི་ལྷ་ཡི་རྣལ་འབྱོར་དང་། ། ཞི་བའི་སེམས་ཀྱིས་ཞི་བར་བྱ། །
རང་གི་ལུས་ནི་གསེར་བཙོས་དང་། ། ཉི་མ་གསལ་ཤར་དགེ་འདྲ་བར། ། བསམས་ལ་རྒྱས་པར་བྱ་བའི་ཕྱིར། ། འོད་ཟེར་སྤྲིན་གྱིས་དགང་བར་བྱ། ། པདྨོ་སེམས་དཔའི་ཏིང་འཛིན་གྱིས། ། ཧྲཱིཿའདྲ་འོད་ཟེར་བཏང་བ་ཡིས། ། སྙིང་ལ་ཀུན་ཏུ་སྐོར་བྱེད་ཅིང་། ། འདོད་པ་ཀུན་གྱི་དབང་དུ་བྱེད། ། རྡོ་རྗེ་ཧཱུྃ་གི་ཏིང་འཛིན་གྱིས། ། ཁྲོས་ནས་རྡོ་རྗེ་མཚོན་ཆའི་ཆར། །
སྡིག་སྤྱོད་ལུས་ལ་དབབ་བྱས་ན། ། དེ་མ་ཐག་ཏུ་བརླག་པར་འགྱུར། ། དེ་ནས་བཅོམ་ལྡན་འདས་ཕྱག་ན་རྡོ་རྗེ་ལ་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་ཕྱག་ན་རྡོ་རྗེ་སེམས་ཅན་ཐམས་ཅད་ལ་ཕན་པའི་ཕྱིར་ཐེ་ཚོམ་ཐམས་ཅད་གཅོད་པ་ངན་སོང་ཐམས་ཅད་བཟློག་པའི་བརྟག་པ་དམ་པ་འདི་བཤད་པ་ལེགས་སོ་ལེགས་སོ། ། དེ་ནས་བཅོམ་ལྡན་འདས་ཕྱག་ན་རྡོ་རྗེས་ཕྱག་རྒྱའི་ལེའུ་འདི་བཤད་དོ། ། ལག་པ་གཉིས་མདུན་དུ་བཞག་ལ། ཨ་ལས་ཟླ་བའི་དཀྱིལ་འཁོར་དུ་བྱིན་གྱིས་བརླབ་པར་བསམས་ཏེ། ཧཱུྃ་ཞེས་བྱ་བ་དང་། ཨ་ཞེས་བྱ་བས་ཟླ་བའི་དཀྱིལ་འཁོར་དེ་གཉིས་ཀྱིས་བྱིན་གྱིས་བརླབས་ཏེ། ལག་པ་གཉིས་ཀྱི་ཐལ་མོ་གཉིས་ཀ་ལ་ཨ་ལ་སོགས་པའི་ཡེ་གེ་བཅུ་དྲུག་གིས་བཀང་ཞིང་འཕྲོ་བར་བྱས་ཏེ།
མཐོ་བོ་གཉིས་ལ་ཨོཾ་ཞེས་བྱ་བ་བསམ། མཛུབ་མོ་གཉིས་ལ་ཧཱུྃ་ཞེས་བྱ་བ་གཞག གུང་མོ་གཉིས་ལ་ཏྲཱྃ་ཞེས་བྱ་བ་གཞག སྲིན་ལག་གཉིས་ལ་ཧྲཱིཿཞེས་བྱ་བ་གཞག མཐེའུ་ཆུང་གཉིས་ལ་ཨ་ཞེས་བྱ་བ་གཞག དེ་ལྟར་ཡི་གེ་རྣམས་གཞག་པ་བྱས་ནས་དེ་བཞིན་གཤེགས་པ་རྣམས་ཡིན་པར་མོས་པ་བསྐྱེད་དེ། ཆོས་ཐམས་གཅིག་ལ་གཅིག་འདྲེས་པ་དང་། བདག་དང་ཡང་རྗེས་སུ་མཐུན་པར་དྲན་པར་བྱས་ཏེ། ལག་པ་གཉིས་པདྨ་ལྟ་བུར་སྦྱར་བ་བྱས་ནས་ཨོཾ་ཞེས་བྱ་བ་གཉིས་བརྐྱང་བ་དང་། ཨ་ཞེས་བྱ་བ་གཉིས་བཀུག་སྟེ།
དེ་བཞིན་དུ་ཧཱུྃ་ཞེས་བྱ་བ་དང་། ཧྲཱིཿཞེས་བྱ་བ་གཉིས་པདྨའི་འདབ་མ་འདྲ་བར་བྱ། ཏྲཱྃ་ཞེས་བྱ་བ་གཉིས་གཤིབས་ཏེ་བརྐྱང་པ་འདི་ནི་བཅོམ་ལྡན་འདས་ཀྱི་རྩ་བའི་ཕྱག་རྒྱ་ལས་ཐམས་ཅད་དང་ལྡན་པའི་དམ་ཚིག་གོ ། དེ་ཉིད་རྣོན་པོ་དང་ལྡན་པ་དང་། དེ་ལས་རབ་ཏུ་འཁོར་ལོ་འདྲ་བ་ནི་འཁོར་ལོའི་འོ། ། དེ་ཉིད་ལས་ཁར་བཞག་པ་ནི་སྒྲའི་སྟེ། འདི་ནི་ཕྱག་རྒྱའི་ཚོགས་སོ། ། དེ་ཉིད་ལས་གཉིས་སུ་བྱས་ནས་ལས་ཀྱིར་བྱས་ན་ལས་ཀྱིའོ། ། གཡོན་པ་མགོ་ཐོད་ཐོགས་འདྲ་དང་། ། གཡས་པ་མདུང་ཐུང་རྩེ་གསུམ་དང་། །
གཡོན་པ་པདྨོ་ཁ་འཛུམས་དང་། ། གཡས་པ་ཨོ་ཞེས་བྱ་བར་བཞག ། གཡོན་པ་འཁོར་ལོ་བདེ་གསུམ་དང་། ། ཨ་དང་ཨོཾ་གཉིས་རྩེ་སྤྲད་ལ། ། ལྷག་མ་གསུམ་ནི་རྡོ་རྗེ་ཅན། ། ཨོཾ་དང་ཧཱུྃ་གཉིས་གཞུར་བྱས་ལ། ། ལྷག་མ་མདར་བྱས་མདའ་ཅན་གྱིའོ། ། ལག་པ་གཡས་གཡོན་འཁོར་ལོར་བྱ། ། འོད་ནི་ཉི་མ་ཟླ་བའི་ཞལ། ། ཐལ་མོ་དམ་སྦྱར་སོར་མོ་འཕྲོ། །
གཟའ་ལྷག་རྟག་ཏུ་སེ་གོལ་གཏོགས། ། དེ་ཉིད་ཚིག་དབང་གསུངས་པ་སྟེ། ། མཆུ་ལ་ཚིག་འབྱུང་འདྲ་བར་གཞག ། པ་བ་སངས་ནི་བདེ་ལྡན་པ། ། སྤེན་པ་དབྱུག་པ་འཛིན་པར་བྱ། ། བན་གླང་སྣ་ནི་ཆུ་སྲིན་འདྲ། ། ཤེས་བྱ་རྒྱུ་སྐར་མེ་སྟག་འདྲ། ། དེ་ཉིད་བསྐོར་ན་གློག་ཕྲེང་གི ། བླ་འོག་གཞག་ན་སྤྲིན་ཕྱག་རྒྱ། ། འདི་དག་ནི་སྙིང་པོའི་ཕྱག་རྒྱ་སྟེ།
ལས་ཀྱི་ཕྱག་རྒྱ་ཡང་འདི་དག་ཉིད་དོ། ། དེ་ཉིད་ལས་སྲིན་ལག་གཉིས་བཅིངས་པ་ནི་ཕྱག་ན་རྡོ་རྗེའི་ཕྱག་རྒྱའོ། ། དེ་ཉིད་ལས་ཧཱུྃ་ཞེས་བྱ་བ་ཚིགས་བར་མ་བཅག་པ་ནི་དབང་བསྐུར་བ་སྦྱིན་པ་བྱེད་པ་སྟེ། ནམ་མཁའི་སྙིང་པོའི་ཕྱག་རྒྱའོ། ། དེ་ཉིད་ལས་ཧཱུྃ་ཞེས་བྱ་བ་བཅིངས་ཏེ། སྲིན་ལག་པདྨ་འདྲ་བར་བྱས་པ་འདི་ནི་པདྨ་ལས་བྱུང་བའི་ཕྱག་རྒྱའོ། ། དེ་ཉིད་ལས་ཧཱུྃ་ཞེས་བྱ་བ་དང་། ཧྲཱིཿཞེས་བྱ་བ་གཉིས་གཤིབས་ཏེ་བསྒྲེང་བ་དང་ནི་བཅོམ་ལྡན་འདས་རྡོ་རྗེ་སེམས་དཔའི་ཕྱག་རྒྱའོ། ། དེ་ཉིད་ལས་པདྨོ་འདྲ་བར་བྱས་པ་ནི་བདེ་བ་ཆེན་པོའི་ཕྱག་རྒྱའོ། ། དེ་ཉིད་ལས་འོད་ཟེར་འཕྲོ་བའི་ཚུལ་དུ་བྱས་པ་ནི་ཀུན་ཏུ་བཟང་པོའི་ཕྱག་རྒྱའོ། །
དེ་ཉིད་ནང་དུ་བཀུག་པ་ནི་ཁྲོ་བོ་སྣ་ཚོགས་ཀྱི་ཕྱག་རྒྱ་གཟི་ཅན་ནོ། ། དེ་ཉིད་ལས་ཤིན་ཏུ་བསྡམས་པ་ནི་རྡོ་རྗེ་བསྡམས་པའོ། ། བརྐྱང་བ་ནི་གཟི་ཅན་ནོ། ། ཧཱུྃ་ཞེས་བྱ་བའི་སོ་ནི་གནོད་སྦྱིན་གྱིའོ། ། ཧཱུྃ་ཞེས་བྱ་བ་གཉིས་ལྕགས་ཀྱུར་བྱས་པ་ནི་འགུགས་པའོ། ། དེ་ཉིད་མདར་བྱས་པ་ནི་འདོད་པའོ། ། ཧཱུྃ་དང་ཨོཾ་ཞེས་བྱ་བ་གཉིས་སྦྱར་བ་ནི་དགྱེས་པའི་འོ། ། དེ་ཉིད་དཀྱིལ་འཁོར་ལྟ་བུར་བྱས་པ་ནི་གཟི་བརྗིད་ཀྱིའོ། ། དེ་ཉིད་ནོར་བུ་འདྲ་བར་བྱས་པ་ནི་རྒྱལ་མཚན་གྱིའོ། ། བསྐོར་ན་བཞད་པའི་སྟེ།
དེ་ཉིད་ཁར་བཞག་ན་ནི་དགྱེས་ཤིང་འཛུམ་པར་མཛད་པའི་ཡ་མཚན་ནོ། ། ཐལ་མོ་པདྨོ་འདྲ་བར་བཀུག་པ་ནི་པདྨའི་འོ། ། ཨཱཿཞེས་བྱ་བ་དང་། ཨོཾ་ཞེས་བྱ་བ་ནང་དུ་བཀུག་པ་ནི་རལ་གྲིའི་ཕྱག་རྒྱའོ། ། གཅིག་ལ་གཅིག་སྦྱར་བ་ནི་འཁོར་ལོའི་འོ། ། སྔ་མ་ལས་ཨོཾ་ཞེས་བྱ་བ་གཉིས་ཁར་བཞག་པ་ནི་ཚིག་འབྱུང་བ་སྟེ། མདོར་ན་ཕྱག་རྒྱ་འདི་དག་ནི་ལས་ཐམས་ཅད་སྦྱིན་པར་བྱེད་པའོ། ། དེ་ཉིད་བསྡུས་མདུད་སྦྲུལ་མགོར་འགྱུར། ། ཀུན་ཏུ་གནོད་སྦྱིན་མཆེ་བ་འདྲ། ། སྲིན་པོ་ཡི་ནི་ཁྲག་འཕྲོག་པ། །
ལག་པ་བསྐོར་བ་རླུང་གི་སྟེ། ། དབྱུག་ཏོར་ལྡན་པ་གནོད་སྦྱིན་ནོ། ། བུམ་པར་གཞག་པ་ནོར་གྱི་སྟེ། ། མཐེ་བོ་སྲེ་མོའི་སྣ་འདྲར་བྱ། ། མགོ་ཡི་ཐོད་པ་ནག་པོའི་སྟེ། ། བྷྲིངྒི་རི་ཏི་ལག་བརྐྱང་བ། ། པི་ཝང་གཡོན་ཐོགས་དྲི་ཟའི་འོ། ། ལག་གཉིས་འབར་བ་མེ་འབར་བ། ། གུང་མོ་དབྱུག་འདྲ་གཤིན་རྗེའི་འོ། ། རྣོ་ལ་ཁྲོ་དང་དབང་བསྒྱུར་བ། །
མཐེའུ་ཆུང་རལ་གྲི་མཛུབ་ཞགས་པ། ། རླུང་གི་ཕྱག་རྒྱ་རྒྱལ་མཚན་ཡིན། ། དེ་ལ་སོགས་པའི་ཕྱག་རྒྱ་རྣམས། ། ལག་ལས་སྐྱེ་བ་སྐྱེས་པར་འགྱུར། ། ལྷ་རྣམས་ཀུན་གྱི་ཐུན་མོང་དུ། ། པདྨོའི་ཕྱག་རྒྱ་བཀྲ་ཤིས་ཏེ། ། ཀླུ་རྣམས་ཤེས་བྱ་ཨུཏྤ་ལ། ། དེ་ལྟར་སོ་ནི་གནོད་སྦྱིན་རྣམས། ། སྲིན་པོ་རྣམས་ཀྱི་མགོ་ཚལ་པ། ། བུད་མེད་རྣམས་ཀྱི་སོར་བཅུ་བསྣོལ། །
གཟའ་རྣམས་ཀྱི་ནི་དབྱུག་པ་སྟེ། ། ཨརྒྷ་དབུལ་བ་རྒྱུ་སྐར་རྣམས། ། དེ་དག་ཀུན་གྱི་སེམས་སྒྲུབ་པའོ། ། མགོ་བོ་ཐོད་པ་ཁར་བཞག་པའི། ། ཕྱག་རྒྱ་འདི་ནི་ཕྲ་མེན་མའི། ། མགོ་ཐོད་ལྕེ་ཡི་ཕྱག་རྒྱ་ནི། ། རྡོ་རྗེ་རྣལ་འབྱོར་མ་ཡིར་བཤད། ། དེ་དག་ཀུན་ཀྱང་ཐུན་མོང་དུ། ། ཕྱག་རྒྱ་ཆེན་པོ་བཤད་པར་བྱ། ། ཐལ་མོ་བརྐྱང་པར་བཤད་པ་སྟེ། །
ཡང་ན་ཐལ་མོ་པདྨོར་བྱ། ། རྡོ་རྗེ་ཁུ་ཚུར་བཅིངས་ནས་ནི། ། ཨ་ཞེས་བྱ་བ་ལུ་གུ་རྒྱུད། ། ཧཱུྃ་ཞེས་བྱ་བ་གཉིས་བསྒྲེང་ལ། ། ཕྱག་ན་རྡོ་རྗེའི་ཕྱག་རྒྱ་ཡིན། ། རྡོ་རྗེ་བསྡམ་པ་བསྡམས་ནས་ཀྱང་། ། ཧཱུྃ་དང་ཨ་གཉིས་གཤིབས་ཏེ་བསྒྲེང་། ། ཨོཾ་ཞེས་བྱ་བ་ངོས་བཅར་བའི། །

ཕྱག་རྒྱ་སྣང་བ་བྱེད་པར་དགོངས། ། དེ་ལས་ཨ་ཞེས་བྱ་བ་བཅིངས། ། ཨོཾ་ཞེས་བྱ་བ་ནང་དུ་གཞུག ། ཨོཾ་ཞེས་བྱ་བ་སྔོན་བཞིན་སྦྱར། ། ཨོཾ་ཡང་ཨ་དང་འདྲ་བར་བྱ། ། ཏྲཱྂ་ཞེས་བྱ་བ་གཤིབས་ནས་ནི། ། ཨ་དང་ཨོཾ་གཉིས་ལུ་གུ་རྒྱུད། ། ཧཱུྃ་ཞེས་བྱ་བ་གཉིས་བསྒྲེང་ལ། ། ལྷག་མ་གཤིབས་པའི་ཕྱག་རྒྱ་འདི། ། བདུད་རྩི་འཁྱིལ་བར་ཤེས་པར་བྱ། ། ཏྲཱྃ་ཞེས་བྱ་བ་གཤིབས་ནས་ནི། །
ཧཱུྃ་ཞེས་བྱ་བའང་དེ་བཞིན་ནོ། ། དེ་ལྟར་ཧཱུྃ་ཞེས་བྱ་བ་གཤིབས། ། ལྷག་མ་འོད་ཟེར་འདྲ་བར་བྱ། ། རྟ་མགྲིན་ཕྱག་རྒྱ་གང་ཡིན་པ། ། དེ་ཡང་ལས་རྣམས་ཀུན་ལ་གསུངས། ། སྤྱན་གྱི་མིག་དང་འདྲ་བར་བཤད། ། མཱ་མ་ཀི་ཡི་རྡོ་རྗེ་འདྲ། ། དཀར་མོ་པདྨ་ཉིད་དུ་བཤད། ། ཨུཏྤལ་ནི་སྒྲོལ་མར་དགོངས། ། ས་ས་ས་ས་ས་ས་ས་ས་ས་ས་ས་ས་ས་ས་ས་ས།
བ་བ་བ་བ་བ་བ་བ་བ་བ་བ་བ་བ་བ་བ་བ་བ། ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ་ཛྲ། ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ་ཏྭ། ཧཱུྃ། ཛ། ཧོ། དྷུ། ཏྲཱྃ། རྻྃ། བྷྲི།
ཧཱ། ཧྲཱིཿ དྷཱིཿ ཀྲུྃ། བྷྃ། ཀྃ། རྃྃ། ཀྵྃ། སྃ། ཨོཾ་བུད་དྷ་ལོ་ཙ་ནེ་ཧཱུྃ།
ཨོཾ་བཛྲ་མཱ་མ་ཀཱི་ཏྲཱྃ། ཨོཾ་བཛྲ་པཎྜ་རེ་དེ་ཧི་དེ་ཧི་སིད་དྷི་བོ་དྷི་ན་ལོ་ཀོཏྟ་རམྦཱ་སྭཱ་ཧཱ། ཨོཾ་བཛྲ་ཏཱ་རེ་ཏུཏྟཱ་རེ་ཏུ་རེ་ཧཱུྃ་ཧཱུྃ་ཧཱུྃ་སྭཱ་སྭཱ་སྭཱ་སྭཱ་ཧཱ། ཞི་བའི་བརྡུང་བ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ།
ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ། ཤམྦ་ཏ།
རྒྱས་པའི་བརྡུང་བ། གྷུཾ། གྷུཾ། གྷུཾ། གྷུཾ། གྷུཾ། གྷུཾ། གྷུཾ། གྷུཾ། གྷུཾ།
གྷུཾ། གྷུཾ། གྷུཾ། གྷུཾ། གྷུཾ། གྷུཾ། གྷུཾ། དབང་གི་བརྡུང་བ། ཧོ་དྷུ་མ། ཧོ་དྷུ་མ།
ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ།
ཧོ་དྷུ་མ། ཧོ་དྷུ་མ། ཧོ་དྷུ་མ། ཧོ་དྷུ་མ། མངོན་སྤྱོད་ཀྱི་བརྡུང་བ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ།
ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ། ཁ་ཏྭྃ།
ཁ་ཏྭྃ། དེ་ནས་ལྷ་རྣམས་ཀུན་དགའ་ནས། ། ཕྱག་ན་རྡོ་རྗེ་ཕྱག་འཚལ་ཏེ། ། ཁྲོ་བོའི་འཁོར་ལོ་བཤད་པའི་ཕྱིར། ། གསོལ་བ་འདེབས་པ་ཉིད་དུ་གྱུར། ། དེ་ནས་བཅོམ་ལྡན་འདས་ཕྱག་ན་རྡོ་རྗེས་རང་གི་སྐུ་བོར་ཏེ། རྡོ་རྗེ་སེམས་དཔའི་སྐུར་ཞུགས་ནས་གཉིས་སུ་མེད་པར་མཉམ་པ་ཞེས་བྱ་བའི་ཏིང་ངེ་འཛིན་ལ་སྙོམས་པ་ཞུགས་ནས། རྡོ་རྗེ་སེམས་དཔའི་ཁྲོ་བོ་མེ་ཡི་རྡོ་རྗེ་ཉི་མ་ཞེས་བྱ་བའི་སྙིང་པོ་འདི་ཉིད་ཀྱི་ཐུགས་ཀ་ནས་ཕྱུང་ངོ་། ། ཨོཾ་བཛྲ་ས་ཏྭ་ཀྲོ་དྷཱ་ན་ལཱརྐ་མ་ཧཱ་བཛྲ་ཀྲོ་དྷ་དྲ་བ་དྲ་བ། བི་དྲ་བ་བི་དྲ་བ།
སརྦ་ཨ་པཱ་ཡ་ནཱ་ཤ་ཡ་ནཱ་ཤ་ཡ། ཧ་ར་ཧ་ར་པྲཱ་ཎཱ་ན་ཧཱུྃ་ཕཊ྄། ཨོཾ་ཏྲཻ་ལོ་ཀྱཱ་ལོ་ཀ་ཀཱ་ར་ཡ་ཧཱུྃ་ཕཊ྄། ཨོཾ་ཏྲཻ་ལོ་ཀྱ་ད་མ་ཀ་ཧཱུྃ་ཕཊ྄། ཨོཾ་ཏྲཻ་ལོ་ཀྱ་ནཱ་ཤ་ན་ཧཱུྃ་ཕཊ྄། ཨོཾ་ཏྲཻ་ལོ་ཀྱ་བནྡྷ་ཀ་ཧཱུྃ་ཕཊ྄། ཨོཾ་ཨ་མྲྀ་ཏེ་ཧཱུྃ་ཕཊ྄། ཨོཾ་ཀཱ་ལ་དཎྜ་ཧཱུྃ་ཕཊ྄། ཨོཾ་ཀཱ་ནི་དྷུ་ནི་ཧཱུྃ་ཕཊ྄། ཨོཾ་ཧྲཱིཿཧཱུྃ་ཕཊ྄།
ཨོཾ་ཀཱ་ལ་ཨྂ་ཀུ་ཤ་ཧཱུྃ་ཕཊ྄། ཨོཾ་ཀཱ་ལ་པཱ་ཤ་ཧཱུྃ་ཕཊ྄། ཨོཾ་ཀཱ་ལ་བནྡྷ་ཧཱུྃ་ཕཊ྄། ཨོཾ་ཀཱ་ལ་རཱཀྵ་ས་ཧཱུྃ་ཕཊ྄། ཨོཾ་ཀཱ་ལ་རཱཀྵ་སི་ཧཱུྃ་ཕཊ྄། ཨོཾ་ཀཱ་ལ་དཎྜི་ཧཱུྃ་ཕཊ྄། ཨོཾ་ཀཱ་ལ་རཱ་ཏྲི་ཧཱུྃ་ཕཊ྄། ཨོཾ་ཀཱ་ལ་ཡཀྵི་ཎི་ཧཱུྃ་ཕཊ྄། དེ་ནས་དཀྱིལ་འཁོར་མི་བཟད་པ། ། ཆེ་བའི་མཆོག་སྟེ་རྩིབས་བཅུ་གཉིས། །
ལྷ་རྫས་འབར་བའི་ཕྲེང་བས་དཀྲིགས། ། ཤིན་ཏུ་འབར་ཞིང་ཆེར་འབར་བ། ། དེ་ལྟར་དཀྱིལ་འཁོར་བྲིས་ནས་ཀྱང་། ། རྡོ་རྗེ་སེམས་དཔའ་གཞག་པར་བྱ། ། འཇིག་རྟེན་གསུམ་སྣང་ལ་སོགས་ཁྲོ་བོ་ཀུན། ། མ་རུངས་སྙིང་གར་མནན་ནས་སྡིགས་བྱེད་ཅིང་། ། ཞལ་ནི་ཤིན་ཏུ་འཇིགས་འཇིགས་ལྟ། ། ཕྱག་ནི་བརྒྱ་ཕྲག་དུ་མར་ལྡན། ། སྦྲུལ་དང་མི་སྡུག་མགོས་བརྒྱན་ལ། ། སྟག་ལྤགས་ཀྱིས་ནི་སྨད་གཡོགས་བགོས། །
རྒྱུ་མ་ཐོགས་ཤིང་དབུ་མཐའ་ཡས། ། མགོ་ཐོད་ཤས་གང་ཕྱག་ན་ཐོགས། ། དེ་ལྟར་བྲིས་ནས་ཕྱི་རོལ་དུ། ། སྲིན་མོའི་ཚོགས་རྣམས་གཞག་པར་བྱ། ། སྒོ་བ་རྣམས་ནི་ཇི་བཞིན་དུ། ། རང་གི་ཕྱག་རྒྱའི་ལག་མཚན་ཅིང་། ། དེ་ནས་བདུད་རྩིས་གང་བ་ཡི། ། བུམ་པ་བཅུ་དྲུག་གཞག་པར་བྱ། ། བདུག་པ་མེ་ཏོག་དྲི་ཞིམ་དང་། ། མར་མེ་དང་ནི་བྲོ་སྣོད་དང་། །
ཁ་ཟས་བཀང་བའི་གཏོར་མ་དང་། ། བཟའ་དང་བཅའ་དང་བདུད་རྩི་ཞེས། ། མགོ་ཐོད་གང་བར་གྱུར་པར་རྣམས། ། དཀྱིལ་འཁོར་དུ་ནི་མང་དུ་གཞག ། དེ་ནས་སློབ་དཔོན་བདག་ཉིད་ཀྱང་། ། མགུ་ནས་མགོ་ཐོད་ཕྱག་རྒྱ་འཇུག ། ཕྱག་རྒྱ་དེ་དང་དེ་ཡིས་ནི། ། ཤ་རྣམས་ཀུན་གྱི་དམ་ཚིག་སྩོལ། ། དེ་ནས་འདོད་ལྡན་རྙེད་ནས་ནི། ། ཧཱུྃ་ཞེས་བྱ་བས་བསྒྲུབ་པར་བྱ། །
དེ་ནས་སྔགས་མཁན་སྒོ་སྒོར་ཡང་། ། དེ་ཉིད་དྲན་བྱེད་བསྙེན་པར་བྱ། ། དེ་ནི་ངེས་པར་དངོས་གྲུབ་སྟེ། ། ཡུད་ཙམ་འཇིག་རྟེན་གསུམ་དབང་འགྱུར། ། དཀྱིལ་འཁོར་དུ་ནི་ཚོགས་རྣམས་དང་། ། རང་གི་ལྷ་ཡི་ཚོགས་རྣམས་ལ། ། རྒྱུད་ལས་འབྱུང་བའི་དམ་ཚིག་བརྗོད། ། དེ་ནས་མཆོད་དེ་ལངས་ནས་ཀྱང་། ། ཚོགས་སྤྱན་རྡོ་རྗེ་སེམས་དཔའ་ཡི། ། ཚུལ་དུ་གནས་ནས་འབྱུང་བར་བྱ། །
དེ་ནས་སློབ་མ་བསྡུས་ནས་ནི། ། ལག་ན་རིན་ཆེན་ཐོགས་ཏེ་གཞུག ། ཨོཾ་བཛྲ་ཀྲོ་དྷ་ས་མ་ཡ་ཧཱུྃ། ཨོཾ་བཛྲ་རཱཀྵི་སི་ཧཱུྃ་ཕཊ྄། ཨོཾ་བཛྲ་ཀྲོ་དྷཱ་ན་ལཱརྐ་སྥུ་ཊ་ར་ཏཱ་པྲ་ཏཱིཙྪ་ཧཱུྃ་ཕཊ྄། ཨོཾ་བཛྲ་ཀྲོ་དྷ་ན་ནི་རཀྵ་ཧཱུྃ་ཕཊ྄། ཨོཾ་བཛྭ་ཀྲོ་དྷ་པཱ་ཤ་ཧཱུྃ་ཕཊ྄། ཨོཾ་བཛྲ་ཀྲོ་དྷ་ས་མ་ཡ་ནི་བཱི་ར་ཧཱུྃ་ཕཊ྄། ཨོཾ་བཛྲ་ཀྲོ་དྷ་ས་མ་ཡ་མཱ་ཏི་ཀྲ་མ་ཧཱུྃ་ཕཊ྄། ཨོཾ་བཛྲ་ཀྲོ་དྷ་ར་ཏི་ས་མ་ཡ་ཨ་བྷི་ཥིཉྩ་ཧཱུྃ་ཕཊ྄། །
འདིས་དབང་བསྐུར་ལ་དེ་བཞིན་དུ་དབང་བསྐུར་བར་བྱའོ། ། དེ་ནས་དེ་དག་གི་སྒྲུབ་པ་བཤད་དེ། བདག་ཉིད་ཁྲོ་བོར་སྙོམས་ཞུགས་ལ། ། དེ་ནས་སྙིང་གར་ཉི་མ་བསྒོམ། ། རང་གི་ཆོས་ཀྱི་ཡི་གེ་ལས། ། ཁྲོས་ནས་ཡང་དང་ཡང་འཕྲོ་ཞིང་། ། དེ་གཉིས་གཅིག་ཏུ་བསྒོམ་པར་བྱ། ། དེ་ནས་འགྲུབ་འགྱུར་གཞན་དུ་མིན། ། ཁྲོ་བོའི་རྒྱལ་པོའི་ལས་དངོས་སུ། ། གསོད་པ་ཡིན་པར་བཤད་མོད་ཀྱི། །
ཞི་དང་དབང་དང་རྒྱས་པ་རྣམས། ། དེ་དག་བྱེད་འགྱུར་གདོན་མི་ཟ། ། རྡོ་རྗེ་སེམས་དཔའི་ཏིང་འཛིན་གནས། ། ཁྲོ་བོའི་དཀྱིལ་འཁོར་བསྒོམ་བྱས་ན། ། གདུག་པའི་སེམས་ཅན་འཛིན་བྱེད་ཅིང་། ། མདོར་ན་དུག་རིམས་གདོན་ལ་སོགས། ། དེ་བཞིན་དེ་དག་ཐམས་ཅད་ནི། ། ཐབས་ལ་སོགས་པས་འཇོམས་བྱེད་པ། ། ཁྲོས་ནས་སྙིང་ལས་འབྱུང་འགྱུར་པར། ། གསད་པའི་ལས་ལ་བསམ་པར་བྱ། །
ཁྲོས་པར་གྱུར་པའི་རྒོད་མའི་ཁས། ། ཤ་དང་ཁྲག་རྣམས་འཇིབ་བྱེད་ཅིང་། ། དེ་དག་འཚོ་བ་འཕྲོག་བྱེད་པར། ། བསམས་ན་ངེས་པར་བརླག་པར་འགྱུར། ། ཁྲོ་བོ་འཇིག་རྟེན་གསུམ་སྣང་མཛད། ། ཟླ་བ་འདྲ་བའི་དགེ་བསམ་ཞིང་། ། འོད་ཟེར་འབྱུང་བ་མང་པོ་ཡིས། ། ཁྱབ་པར་གྱུར་པར་རྣམས་བསམས་ལ། ། རིམས་དང་གདོན་དང་དུག་ལ་སོགས། ། འོད་ཟེར་དེས་ནི་ཕྱུང་ནས་ཀྱང་། །
དེ་ཡི་ནད་རྒས་གནོད་པ་རྣམས། ། ཞི་བྱའི་ཕྱིར་ནི་རིན་དུ་དོར། ། དེ་ནས་ཧཱུྃ་གི་ཚིག་བཞག་ལ། ། རྡོ་རྗེ་ལྟ་བུའི་ལུས་བསམ་ཞིང་། ། ཧྃ་གི་འཁོར་ལོས་གོ་ཆར་བྱ། ། འོད་ཟེར་ཆུ་ཡིས་དབང་བསྐུར་རོ། ། དེ་ནས་དེ་ཡི་མིང་སྨོས་ཤིང་། ། བཟླས་པས་ཚུལ་བཞིན་བསམ་པར་བྱ། ། དེ་ནས་ཁུང་བུ་གསུམ་ལ་རྣམ་ཅིག་ནི། ། ཟླ་བ་རྒྱས་ཤིང་འོད་ཟེར་འཕྲོ་འདྲ་ལ། །
ཁྲུ་གང་ཙམ་མམ་ཡང་ན་ཁྲུ་དོ་པ། ། མི་རྒྱལ་མཆོག་རྣམས་ཀྱི་ནི་གཉིས་སུ་བསྒྱུར། ། དེ་ཡི་ས་རྣམས་རྣམ་པར་སྦྱང་བྱས་ཏེ། ། འཁོར་ལོའི་དཀྱིལ་ན་ཟླ་བའི་དཀྱིལ་འཁོར་གྱི། ། དབུས་སུ་རྡོ་རྗེ་རྩེ་ལྟར་གྱུར་པ་གཅིག ། འོད་ཟེར་དཀར་པོ་ཕྲེང་བསྐོར་གཟི་ཅན་གཞག ། ཕྱག་རྒྱའི་ཚོགས་རྣམས་ཐམས་ཅད་བྲི་བྱ་སྟེ། ། རིགས་བརྒྱ་ལ་སོགས་ཕྱག་རྒྱ་ཟུར་ཕྱིན་ཅིང་། ། རྒྱལ་པོ་བཞི་ཡི་ཇི་བཞིན་ཕྱག་འཚལ་རྣམས། ། ཕྱོགས་ཀྱི་བདག་པོ་རྣམས་ཀྱང་ཕྱོགས་ཕྱོགས་སུ། །
ལྷ་ཆེན་ལ་སོགས་ཕྱག་རྒྱ་ཁྱབ་འཇུག་དང་། ། འཁོར་ལོ་ལྟ་བུ་ཉིད་དུ་བྲི་བར་བྱ། ། དྲི་ཞིམ་ཆུས་བཀང་མདོག་འོད་དཀར་འགྱུར་ལ། ། དཀར་པོས་ཤིན་ཏུ་དཀྲིགས་པའི་བུམ་པ་བརྒྱད། ། དཀར་གསུམ་གང་བའི་གཏོར་མ་ལྷ་བཤོས་དང་། ། བདུག་པ་མར་མེ་མེ་ཏོག་རྣམས་ཀྱང་གཞག ། མཆོད་པ་བྱ་བའི་ཕྱིར་ནི་བླ་རེ་དང་། ། གདུགས་དང་རྒྱལ་མཚན་རྔ་མ་ལ་སོགས་གཞག ། ནང་རེ་ག་པུར་བཅས་པའི་དྲི་ཞིམ་པ། ། ཙནྡན་ལ་སོགས་པ་ཡི་བྱུག་པས་བྱུག །
ཁ་ནི་ཤར་ཕྱོགས་བལྟས་ཏེ་སྦྱིན་སྲེག་བྱ། ། དེ་བཞིན་གཤེགས་པའི་གདན་ལ་འདུག་བྱ་འམ། ། ཡང་ན་རྣལ་འབྱོར་ལྡན་ཞིང་སེམས་དཔའི་གདན། ། གོས་ལ་སོགས་དཀར་ཕྲེང་བ་དཀར་གྱིས་བརྒྱན། ། མར་དང་སྦྲང་རྩི་འོ་མ་དང་། ། ནས་ཀྱི་ཐུབ་པ་ལ་སོགས་དང་། ། ཏིལ་མར་དང་ནི་ཏིལ་ཉིད་དང་། ། ཡུངས་ཀར་དང་ནི་འབྲས་ཡོས་དང་། ། འབྲས་ཆན་ནས་དང་གྲོ་རྣམས་དང་། ། མེ་ཏོག་ཤིན་ཏུ་དྲི་ཞིམ་རྣམས། །
ག་པུར་དང་ནི་བསྲེས་ནས་ཀྱང་། ། ཙནྡན་དཀར་པོས་བསྒོས་པ་དང་། ། འདབ་བདུན་མེ་ཏོག་འབྲས་བུ་རྣམས། ། ཞོ་དང་ལྡན་པའི་ཡམ་ཤིང་ལ། ། དེ་དག་ཁུང་བུའི་ཁྱད་པར་ལས། ། རང་གི་སོར་གྱིས་གཞལ་བྱ་ཞིང་། ། ཉི་ཤུ་རྩ་བཞི་ཡན་ཆད་མཆོག ། སོར་བཅུ་དྲུག་ནི་བར་མ་སྟེ། ། ཐ་མ་བཅུ་གཉིས་ཉིད་དུ་ཤེས། ། ཤིན་ཏུ་ཆུང་ན་སོར་བརྒྱད་དེ། །
བུད་ཤིང་ཞོ་དང་ལྡན་པ་ལ། ། དྲི་ཆུས་བསྐུས་པར་ཤེས་པར་བྱ། ། བུད་ཤིང་དེ་ལས་བྱུང་བའི་མེ། ། སྦྱར་ནས་དྲི་ཆུས་གཏོར་ནས་ནི། ། པདྨ་དཀར་པོ་ཞལ་འདྲ་དགེ ། པདྨ་ནོར་བུ་རིལ་བ་ཐོགས། ། ལག་ན་དབྱུག་པ་མཆོག་ཐོགས་པ། ། པདྨ་དཀར་པོའི་སྟན་སྟེང་འདུག ། དེ་ལྟའི་མེ་ལྷ་བཀུག་ནས་ཀྱང་། ། ཨརྒྷ་བླངས་ཏེ་དབུལ་བར་བྱ། །
དེ་ནས་ཟླ་རྒྱས་དཀར་པོ་ལ། ། བཞུགས་པའི་འགྲོ་ཕན་སྤྱན་དྲངས་ཏེ། ། པདྨ་དཀར་པོ་ཤར་ཕྱོགས་སུ། ། བསམས་ནས་སྟེང་དུ་གཞག་པར་བྱ། ། དེ་ནས་དེ་ལྟར་བསམས་ནས་ཀྱང་། ། བསྒྲུབ་བྱ་རྟག་ཏུ་མདུན་བཞག་སྟེ། ། དེ་ཡི་ཉེས་པ་དྲངས་ནས་ནི། ། ཤིན་ཏུ་བསྲིངས་ཏེ་སྦ་བར་བྱ། ། ནང་པར་སྔར་ནི་གཙང་འགྱུར་ཞིང་། ། ཤིན་ཏུ་དྲི་ཞིམ་ལུས་བྱུགས་ལ། །
བདུད་རྩི་བཞིན་བསམས་སྦྱིན་སྲེག་བྱ། ། དམ་ཚིག་འདི་ནི་འདའ་བར་དཀའ། ། ལྷ་རྫས་བདུད་རྩི་བྲེ་ལྔ་འདི། ། དང་པོར་མེ་ལྷ་བརྟག་བྱས་ལ། ། ཁྲོ་བོ་དེ་ནི་དེ་ལུས་སུ། ། སྤྱད་དྲངས་ནས་ནི་བཞུགས་པར་བསམས། ། དེ་ནས་དང་པོ་ཁྲོ་བོ་ལ། ། བསྲེག་བྱ་ལན་གསུམ་དབུལ་བར་བྱ། ། དེ་ནས་དཀོན་མཆོག་གསུམ་ལ་གསུམ། ། དེ་ནས་མེ་ལྷ་ཉིད་ལ་གསུམ། །
དེ་ནས་རྡོ་རྗེ་སེམས་དཔའ་ལ། ། དེ་ནས་ལྷ་རྣམས་རེ་རེ་ལ། ། དེ་ནས་བགེགས་ལ་སོགས་ལ་དབུལ། ། དེ་ཡིད་འོང་བའི་ལྷ་ཡང་རུང་། ། དེ་ནས་དང་པོ་ཁྲོ་བོ་ཡི། ། སྔགས་ཀྱི་ཡམ་ཤིང་སྦྱིན་སྲེག་བྱ། ། དེ་ནས་གཅིག་ཏུ་བསྲེས་ནས་ཀྱང་། ། བདུད་རྩི་སྔགས་ཀྱིས་བཏབ་ནས་ནི། ། དེ་བཞིན་སྦྱིན་སྲེག་བྱས་འོག་ཏུ། ། བརྒྱ་སྟོང་སྙེད་དམ་ཡང་ན་ནི། །
བརྒྱ་རྩ་བརྒྱད་ཀྱི་བར་དུ་ནི། ། ཁྲོ་བོ་ཉིད་ལ་དབུལ་བར་བྱ། ། དེ་ཡི་ལུས་ལ་དབང་བསྐུར་ཞིང་། ། མཉམ་པར་བཞག་པས་བསྲུངས་ནས་ཀྱང་། ། འཇུག་ཏུ་མངོན་པར་མཆོད་ནས་ནི། ། ལྷ་རྣམས་ཐམས་ཅད་གཤེགས་པར་གསོལ། ། འདིས་ནི་ཞི་བའི་ལས་རྣམས་ཀྱང་། ། འགྲུབ་འགྱུར་འདི་ལ་ཐེ་ཚོམ་མེད། ། ཅི་སྟེ་དེ་ནི་སྡིག་ཅན་ནམ། ། གལ་ཏེ་མཉམ་པར་མ་བཞག་པས། །
དེ་ཚེ་དངོས་གྲུབ་མ་གྱུར་ན། ། སྟོང་པ་ཉིད་དུ་རྣམ་བསྒོམས་ལ། ། དེ་ནས་དེ་བཞིན་བྱས་ནས་ནི། ། གདོན་མི་ཟ་བར་དངོས་གྲུབ་འགྱུར། ། ཞི་བའི་ལས་སོ། ། འབྲས་བུར་ལྡན་པའི་ནགས་ཚལ་ལམ། ། ཡང་ན་ནགས་སམ་རྒྱལ་པོ་འམ། ། རྒྱལ་རིགས་ཁྱིམ་དུ་རྒྱས་པ་ནི། ། དགའ་བའི་སེམས་ཀྱིས་བྱ་བ་སྟེ། ། ཁྲུ་དོ་ཡང་ན་ཁྲུ་བཞི་པའམ། །
དེ་ལྟར་མཆོག་ནི་ཁྲུ་བརྒྱད་དེ། ། ཆུང་མཆོག་བར་མ་རྣམས་ལས་གཅིག ། རྒྱས་པའི་ལས་ནི་བྱ་བ་ཡིན། ། མདོར་ན་ཧོམ་ཁུང་བྱ་བ་ནི། ། སྟེགས་བུ་རྩིགས་ཏེ་དཀྱིལ་འཁོར་ནི། ། ཆུང་དུ་ལ་ནི་ཁྲུ་བརྒྱད་དེ། ། བར་མ་ལ་ནི་བཅུ་གཉིས་ཉིད། ། མཆོག་ལ་བཅུ་དྲུག་ཡང་ན་ནི། ། ཉི་ཤུ་རྩ་བཞིར་ཤེས་པར་བྱ། ། མུ་ཁྱུད་སོར་བརྒྱད་བཅུ་དྲུག་གམ། །
སུམ་ཅུ་གཉིས་སུ་བྱ་བ་ཡིན། ། ཕྱི་ཡི་འཁོར་ལོ་དེ་ཡི་ཕྱེད། ། པདྨ་རྣམས་ཀྱིས་བརྒྱན་པར་བྱ། ། དཀྱིལ་འཁོར་དབུས་སུ་རིན་ཆེན་དང་། ། པདྨ་སྣ་ཚོགས་བརྒྱན་པར་བྱ། ། དེ་ཡི་དབུས་སུ་བརྐོ་བ་ནི། ། ལེགས་པར་བལྟས་ཏེ་ཕྱེད་ཀྱི་ཚད། ། ཁྲུ་བཞི་པ་འམ་ཁྲུ་བརྒྱད་པ། ། ཡང་ན་དཔལ་བསྐྱེད་པདྨ་འདྲ། ། མདོར་ན་འཇིམ་པ་སེར་པོ་ཡིས། །
དེ་བཞིན་ཁུང་མཆོག་བརྐོས་ནས་ནི། ། གུར་གུམ་ལ་སོགས་བསྐུས་ནས་ཀྱང་། ། དེ་ཡི་དབུས་སུ་བྲིས་ནས་ནི། ། ཚོན་མཆོག་སེར་པོས་བསྐུས་ནས་ཀྱང་། ། གསེར་འོད་འདྲ་བར་བསྒོམ་པར་བྱ། ། དེ་ནས་ཚོན་ནི་དམར་སེར་གྱིས། ། རིན་ཆེན་པདྨ་ལ་སོགས་པའི། ། ཕྱག་རྒྱའི་དཀྱིལ་འཁོར་ཁོར་ཡུག་ཏུ། ། གནས་པ་ཉིད་དུ་བྲི་བར་བྱ། ། རིམ་གཉིས་ཡང་ན་རིམ་བཞི་འམ། །
ཡང་ན་རིམ་པ་བརྒྱད་ལྡན་པར། ། དེར་ནི་སྒོ་བ་དེ་དག་ཉིད། ། ཕྱག་རྒྱའི་གཟུགས་སུ་བརྟག་པར་བྱ། ། བུམ་པ་ཁ་དོག་གསེར་འདྲ་ཞིང་། ། དྲི་ཆུས་རབ་ཏུ་བཀང་བ་ལ། ། ཤིན་ཏུ་མཛེས་བརྒྱད་བཅུ་གཉིས་སམ། ། སུམ་ཅུ་གཉིས་སམ་བཅུ་དྲུག་སྟེ། ། དཀྲི་བའི་དར་ནི་སེར་པོ་ལ། ། ཁ་རྒྱན་ཡལ་ག་མེ་ཏོག་ཅན། ། དྲི་ཞིམ་མེ་ཏོག་བདུག་པ་དང་། །
ཕྲེང་བ་མར་མེ་རྒྱན་རྣམས་དང་། ། རྒྱལ་མཚན་འཕན་ལ་སོགས་པ་དང་། ། བླ་རེ་གདུགས་རྣམས་སེར་པོས་བརྒྱན། ། བདག་ཉིད་གོས་དང་རྒྱན་རྣམས་དང་། ། མེ་ཏོག་ལ་སོགས་སེར་པོས་བརྒྱན། ། བྱང་ཕྱོགས་ཁ་བལྟས་འདུག་ནས་ནི། ། འཇིག་རྟེན་གསུམ་འདུལ་ཁྲོ་བོ་ཡི། ། ཉིད་ཀྱི་རྣལ་འབྱོར་རྗེས་དྲན་ཞིང་། ། ལྷ་ཡི་ཡིད་བཞིན་ནོར་རྒྱལ་མཚན། ། བཙོ་མ་གསེར་གྱི་འོད་དང་འདྲ། །
དེ་བཞིན་ཉི་ཟླ་ཀུ་བེ་ར། ། གནོད་སྦྱིན་དང་ནི་ཛམ་བྷ་ལ། ། གསེར་གྱི་ཆར་ནི་རབ་འབེབས་ཤིང་། ། ཡིད་ཀྱི་འདོད་པ་སྐོང་མཛད་པ། ། མདོར་ན་དེ་ཡི་འོད་ཟེར་གྱིས། ། ངེས་པར་དབང་ནི་བསྐུར་བར་བསམ། ། དེ་ནས་རྒྱལ་སྲིད་ཐོབ་འགྱུར་ན། ། ལུས་རྒྱས་པ་ལྟ་སྨོས་ཅི་དགོས། ། རྒྱས་པར་བྱ་ཕྱིར་དེ་མིང་ནས། ། སྨོས་ཏེ་བརྒྱ་ཕྲག་བརྒྱ་རྩ་བརྒྱད། །
ཡང་ན་དེ་བཞིན་སྟོང་ཕྲག་ནི། ། བརྒྱ་རྩ་བརྒྱད་དུ་བཟླས་པར་བྱ། ། དེ་ནས་སྦྱིན་སྲེག་རབ་བྱ་སྟེ། ། བྱང་ཕྱོགས་སུ་ནི་སེང་གེ་ཡི། ། གདན་གྱི་སྟེང་ན་རིན་ཆེན་དང་། ། པདྨ་ཉི་ཟླ་གདན་སྟེང་ན། ། རྡོ་རྗེ་རིན་ཆེན་རིན་ཆེན་མཆོག ། རིན་ཆེན་དཔལ་དང་གཟི་བརྗིད་མཆོག ། རྡོ་རྗེ་བཞད་དང་རྒྱལ་བ་ཡང་། ། རྒྱན་རྣམས་ཀུན་གྱིས་བརྒྱན་ནས་ནི། །
ཕྱག་ནི་མཆོག་སྦྱིན་གཞོལ་བ་དང་། ། རིན་ཆེན་ཆར་ཡང་འབེབས་བརྩོན་ཞིང་། ། འོད་ཟེར་སེར་འཕྲོ་ཐམས་ཅད་ཀྱིས། ། དེ་ལ་ཤིན་ཏུ་ཁྱབ་བྱེད་བསམ། ། དུང་དང་པི་བང་ཅང་ཏེའུ་དང་། ། སིལ་སྙན་གླུ་དང་གར་མཆོག་གིས། ། མདོར་ན་མཆོད་པ་བྱས་ནས་ནི། ། དེ་ཡི་འོག་ཏུ་ལས་བརྩམ་མོ། ། ཁུང་བོའི་ཁྱད་པར་ཉིད་ལས་ཀྱང་། ། ཡམ་ཤིང་བུད་ཤིང་ཁྱད་པར་དབྱེ། །
མཛུབ་གང་ཁུ་ཚུར་བཅངས་ཁྲུ་གང་། ། ཆུང་ངུ་ཉིད་དུ་བཤད་པ་ཡིན། ། བར་མ་ཁྲུ་དོར་ཤེས་པར་བྱ། ། ཁྲུ་བཞི་པ་ནི་མཆོག་ཡིན་ཏེ། ། མེ་ཏོག་འབྲས་བུར་བཅས་རིགས་ཀྱི། ། ཡ་ཏོག་མ་ཏོག་སྦྲང་རྩིར་གཞུག ། འབྲུ་རྣམས་ཐམས་ཅད་འབྱོར་པ་དང་། ། མེ་ཏོག་འབྲས་བུ་སེར་པོར་ལྡན། ། མར་དང་སྦྲང་རྩི་བསྲེས་ནས་ནི། ། ཕལ་ཆེར་དཔལ་གྱི་འབྲས་བུར་ལྡན། །
མེ་ལྷ་གསེར་དང་འདྲ་བ་ལ། ། ཕྱག་བཞི་པ་སྟེ་འདིར་དེ་བཞིན། ། པདྨ་གདན་བཞུགས་རྣམ་བརྒྱན་པ། ། སྤྱན་དྲངས་བསྲེག་བྱ་སྦྱིན་སྲེག་བྱ། ། དེ་ཡི་ལུས་སུ་ཁྲོ་རྒྱལ་པོ། ། བྱིན་ཅན་ལེགས་པར་བཅུག་ནས་ནི། ། སྔོན་བཞིན་དྲན་བྱེད་དེ་ཞལ་དུ། ། སྦྱིན་སྲེག་ཡོངས་སུ་བརྟག་བྱ་སྟེ། ། འབུམ་མམ་ཉིས་འབུམ་ཙམ་གྱིས་ཀྱང་། ། དོན་ནི་ངེས་པར་རབ་ཏུ་འགྲུབ། །
འབུམ་ཕྲག་བརྒྱས་ནི་རྒྱལ་སྲིད་དམ། ། ལོངས་སྤྱོད་ཕུན་སུམ་ཚོགས་པ་འགྲུབ། ། དེ་ནས་འཇུག་ཏུ་འོད་ཟེར་གྱིས། ། དེ་ལ་དབང་བསྐུར་བསྲུང་བར་བྱ། ། དེ་ནས་དེ་ནི་རྒྱལ་འགྱུར་ཏེ། ། ཕྱག་ན་རྡོ་རྗེའི་བཀའ་བཞིན་ནོ། ། རྒྱས་པའི་ལས་སོ། ། དབང་ནི་ཆགས་པའི་སེམས་ཀྱིས་ཀྱང་། ། ཆགས་པའི་ཏིང་ངེ་འཛིན་གྱིས་བྱ། ། ཆགས་པ་བཅོམ་ལྡན་རྡོ་རྗེ་ཅན། །
རྡོ་རྗེ་ཆགས་པ་དེ་ལས་བྱུང་། ། ཁམས་གསུམ་ཆགས་པར་བྱེད་པའི་ཕྱིར། ། པདྨ་སེམས་དཔའ་རྟག་ཏུ་ཆགས། ། དེ་བས་འདིས་ནི་དེ་དག་ནི། ། ལས་འགྲུབ་པར་ནི་བཤད་པ་ཡིན། ། ཆགས་དང་མཐུན་པའི་ས་ཕྱོགས་སམ། ། ཆགས་པར་བྱེད་པའི་ཁྱིམ་དུ་ཤིས། ། བཙོ་བླག་ཅན་ནམ་ཟླ་མཚན་ཅན། ། ཁྱིམ་དུ་ཆགས་པའི་ལས་རྣམས་བྱ། ། ཡིད་དང་མཐུན་པའི་ས་ཕྱོགས་སམ། །
རྡོ་རྗེ་ཆགས་པའི་གནས་ཀྱང་རུང་། ། ཕྱག་ན་པདྨའི་གནས་ཉིད་དུ། ། རྟག་ཏུ་རྡོ་རྗེ་སེམས་དཔའི་གནས། ། བདེ་ཆེན་གྱི་ནི་གནས་ཆེན་དང་། ། པདྨ་ཨུཏྤལ་རྫིང་བུ་དང་། ། བནྡུ་ཀ་ཡི་མེ་ཏོག་གནས། ། མེ་ཏོག་འབྲས་བུ་དམར་ཚལ་ནི། ། ཡིད་འོང་སེམས་ནི་ཆགས་བྱེད་པ། ། དེར་ནི་སྟེགས་བུ་ཁྲུ་བརྒྱད་དམ། ། དེ་ལྟར་བཅུ་གཉིས་བཅུ་དྲུག་རྣམས། །
བྱས་ནས་དེ་ཡི་དབུས་སུ་ཡང་། ། ཧོམ་ཁུང་དཀྱིལ་འཁོར་བྱ་བ་ནི། ། ཁྲུ་གང་ཡང་ན་ཁྲུ་དོ་འམ། ། དེ་ལྟར་ཁྲུ་ནི་བཞི་པར་བྱ། ། གཞུ་འདྲ་བ་འམ་པདྨོ་འམ། ། ཡང་ན་རྡོ་རྗེ་འདྲ་བར་བྱ། ། མདའ་འདྲ་ཟླ་བ་ཁམ་འདྲ་དང་། ། དེ་ལྟར་པདྨའི་འདབ་མ་འདྲ། ། ཞེང་དུ་ཆུ་ཡི་ཕྱེད་ཀྱི་ཚད། ། ཞེང་གི་ཕྱེད་ཀྱི་ཚད་ཙམ་དུ། །
ཧོམ་ཁུང་ཟབས་སུ་བརྐོ་བར་བྱ། ། མུ་ཁྱུད་སོར་ནི་བཞི་པར་བྱ། ། ཉིས་འགྱུར་བ་ནི་ཉིས་འགྱུར་བྱ། ། ཐ་མ་མཆོག་གི་ཁྱད་པར་ལས། ། ཡམ་ཤིང་སོ་སོར་ཤེས་པར་བྱ། ། ཡང་ན་ཡམ་ཤིང་སྲེག་ཤིང་ནི། ། ཚད་ནི་ཞི་བའི་ལས་སུ་གསུངས། ། ཤིན་ཏུ་དམར་བའི་ཙནྡན་ནམ། ། ཡང་ན་ཤིང་དམར་གཞན་ཡང་རུང་། ། མེ་ཏོག་འབྲས་བུ་དམར་པོ་འམ། །
བཙག་དང་ཙནྡན་རྒྱ་སྐྱེགས་སོགས། ། ལེ་བརྒན་རྩི་དང་གུར་གུམ་གྱིས། ། མདོར་ན་བུད་བའི་ཤིང་དང་ནི། ། ཡམ་ཤིང་ལ་ཡང་བསྐུས་ནས་ནི། ། ཡུངས་ཀར་ཁ་དོག་དམར་པོ་དང་། ། བཙག་དང་འཚལ་ཡང་དེ་བཞིན་དུ། ། ཟངས་ཀྱི་ཕྱེ་དང་ཡུངས་ཀར་དང་། ། སྐྱེ་ཚེ་འབྲུ་དང་ལན་ཚྭ་དང་། ། ཏིལ་དང་དྲི་ཞིམ་ཐིག་ལེའི་འབྲུ། ། ལ་ཕུ་ཡུངས་རྡོག་དེ་བཞིན་ཏེ། །
ཁྲག་དང་རྡུལ་ནི་ཆེན་པོ་རྣམས། ། བསྲེག་བྱ་ཕྱིར་ནི་བསྡུས་ནས་ཀྱང་། ། སྔར་བཤད་འབྲས་བུ་ལ་སོགས་པའི། ། ཁུ་བས་ཡང་དང་ཡང་བསྐུས་ནས། ། ཁྲོ་བོའི་སྔགས་ཀྱིས་བྱིན་བརླབས་ཏེ། ། བ་དང་ར་ལས་བཞོས་པ་ཡི། ། བཤིགས་མ་ཐག་པའི་མར་གསར་དང་། ། མར་དང་ཏིལ་མར་རྣམས་ཀྱིས་དགང་། ། ག་པུར་ལ་སོགས་བསྒོས་ནས་ཀྱང་། ། བདུད་རྩིས་བཏབ་ཏེ་གཞག་པར་བྱ། །
དེ་ན་ཧོམ་ཁུང་དམར་པོ་ལ། ། བྱི་རུའི་སྡོང་པོ་འདྲ་བར་ཡང་། ། བསམས་ནས་སྤོས་དམར་ལ་སོགས་དང་། ། གུར་གུམ་དམར་པོས་བྱུག་པར་བྱ། ། དེ་ནས་ཁ་དོག་དམར་པོ་ཡིས། ། སྟུག་པོ་ཉིད་དུ་བསྐུ་བར་བྱ། ། གུར་གུམ་སེར་པོས་བསྲེས་པ་ཡི། ། ཚོན་གྱིས་རི་མོ་བྲི་བ་ནི། ། ཧོམ་ཁུམ་ནང་དུ་པདྨ་བྲི། ། དེ་ཡི་སྟེང་དུ་མདའ་བཅས་གཞུ། །
རྟག་ཏུ་ཧོམ་ཁུང་ཁོར་ཡུག་ཏུ། ། པདྨ་ཉིད་ནི་བྲི་བར་བྱ། ། གཞུ་ཡི་དབུས་སུ་རྡོ་རྗེ་ཉིད། ། ཁོར་ཡུག་ཏུ་ནི་མདའ་ཉིད་བྲི། ། གཞུ་ཡི་ཕྱི་རོལ་པདྨ་ཉིད། ། བྲིས་ནས་དེ་ཡི་སྟེང་དུ་མདའ། ། དེ་ཡི་ཕྱི་རོལ་རྡོ་རྗེ་དང་། ། ལྕགས་ཀྱུ་མདར་བཅས་གཞུ་བྲིས་ལ། ། ལྷོ་ཕྱོགས་རྒྱལ་མཚན་རིན་ཆེན་དང་། ། གཟི་བརྗིད་དཀྱིལ་འཁོར་བྲི་བར་བྱ། །
པདྨ་རལ་གྲི་འཁོར་ལོ་རྣམས། ། ནུབ་ཕྱོགས་ཉིད་དུ་བྲི་བར་བྱ། ། རྡོ་རྗེ་མཆེ་བ་གོ་ཆ་མཆོག ། བྱང་ཕྱོགས་སུ་ནི་བྲི་བར་བྱ། ། གྲྭ་རྣམས་སུ་ནི་སྤོས་ལ་སོགས། ། ཕྱག་རྒྱའི་གཟུགས་སུ་བྲི་བྱ་ཞིང་། ། མེ་ཏོག་དམར་པོ་ལ་སོགས་པས། ། ཤིན་ཏུ་སྔ་མ་བཞིན་མཆོད་དེ། ། དཔལ་ལྡན་གོས་དང་ཕྲེང་བ་དང་། ། དམར་པོའི་དྲི་ནི་བསྐུས་ནས་ཀྱང་། །
རྟག་ཏུ་ཐུབ་པ་ནུབ་བལྟས་ལ། ། དམར་ཐག་མ་ཆད་ལས་བྱ་སྟེ། ། པདྨ་དམར་པོའི་གདན་བསམས་ལ། ། རབ་ཆགས་ཕྱག་ན་པདྨ་བསྣམས། ། གཡོན་དུ་རྡོ་རྗེ་ཆགས་པ་ལ། ། གཡས་སུ་བདེ་བ་ཆེན་སྟེ། ། བསམས་ན་དེ་ཡི་དབུས་སུ་ནི། ། ཆུ་སྲིན་རྒྱལ་མཚན་འཛིན་པ་གཞག ། རྡོ་རྗེ་གཞུ་དང་གཡོན་འགྱིང་མ། ། མེ་ཏོག་དམར་རྒྱན་རབ་དགྱེས་མ། །
དྲི་དམར་ལ་སོགས་རབ་མཆོད་དེ། ། མདའ་དང་གཞུ་ཐོགས་དེ་བཞིན་དུ། ། པདྨ་དམར་དང་དབྱིག་བསྣམས་པའི། ། མེ་ཡི་ལྷ་ནི་བཀུག་ནས་ཀྱང་། ། དེ་ཡི་ལུས་སུ་ཁྲོ་རྒྱལ་པོ། ། ལེགས་པར་བཅུག་སྟེ་གཞག་པར་བྱ། ། འོད་ཟེར་ཆགས་པས་བསྒྱུར་ནས་ནི། ། དེའི་ལས་རྡོ་རྗེ་ལྕགས་ཀྱུ་དང་། ། ཞགས་པ་བཅིངས་པས་བཀུག་ནས་ནི། ། སྤྱི་བོ་ཞབས་ཀྱི་དྲུང་དུ་གཞག །
དེ་ལྟར་བསམས་ཏེ་སྙོམས་ཞུགས་པས། ། ལས་བྱས་པ་ནི་གང་ཡིན་པ། ། དེས་ནི་ལྷ་ཡང་དབང་འགྱུར་ན། ། མི་དང་ལྷ་མིན་སྨོས་ཅི་དགོས། ། ལས་རྣམས་ཟིན་པར་གྱུར་པ་དང་། ། ཆགས་པའི་སེམས་སུ་བྱས་ནས་ནི། ། དེ་ཡི་འོད་ཟེར་སྤྱི་བོར་དགང་། ། དེ་ནི་བསྲུངས་ནས་གཏང་བར་བྱ། ། དེ་ནས་རྡོ་རྗེ་འདོད་པ་ཡིས། ། ལྷ་རྣམས་མཆོད་དེ་གཤེགས་པར་གསོལ། །
དེ་ནས་བསྲུང་བ་བྱས་ནས་ནི། ། རྡོ་རྗེ་འདོད་པས་རྟག་ཏུ་བཟླས། ། དབང་གི་ལས་སོ། ། དེ་ནས་བརྒྱ་བྱིན་ཚངས་སོགས་ལྷ། ། ཕྱག་འཚལ་ཡང་དང་ཡང་དུ་ནི། ། རིན་ཆེན་གདུགས་ལ་སོགས་མཆོག་གི ། མཆོད་པ་སྣ་ཚོགས་བྱས་ནས་ཀྱང་། ། ཕྱག་ན་རྡོ་རྗེ་རྒྱལ་དབང་ལ། ། དགའ་བའི་བསམ་པས་བསྟོད་བྱེད་པ། ། སངས་རྒྱས་ཀུན་པས་སྔར་སངས་རྒྱས། །
མི་ཤེས་དྲི་མ་ཀུན་བཅོམ་པ། ། རྡོ་རྗེ་རྡོ་རྗེ་འཛིན་རྒྱལ་པོ། ། རྡོ་རྗེ་རྡོ་རྗེ་རྡོ་རྗེ་འཛིན། ། རྡོ་རྗེ་སྐུ་སྟེ་སྐུ་ཆེ་བ། ། ཕྱག་ན་རྡོ་རྗེ་ཕྱག་འཚལ་བསྟོད། ། རྡོ་རྗེའི་ཡན་ལག་རྡོ་རྗེའི་མཆོག ། རྡོ་རྗེ་འབར་བ་ཆེར་འབར་བ། ། རྡོ་རྗེའི་ཤུགས་ཏེ་ཤུགས་ཆེ་བ། ། རྡོ་རྗེ་མཚོན་ཆ་རྡོ་རྗེ་ཆེ། ། ཕྱག་ན་རྡོ་རྗེ་ཕྱག་ཆེན་པོ། །
རྡོ་རྗེ་མདའ་སྟེ་རབ་འབིགས་པ། ། རྡོ་རྗེ་རྣོན་པོ་རྣོ་བ་ཆེ། ། ཆེ་བའི་ཆེ་བ་རྒྱ་མཚོ་ཆེ། ། རྡོ་རྗེ་པདྨ་བྱང་ཆུབ་ཆེ། ། བྱང་ཆུབ་སངས་རྒྱས་རང་བྱུང་བ། ། རྡོ་རྗེའི་རྒྱ་ཆེན་རྒྱ་ཆེན་ཏེ། ། རྡོ་རྗེའི་སྒྱུ་མ་རྣམ་སྦྱོང་བ། ། རྡོ་རྗེ་རྒྱུ་སྟེ་གནོད་སྦྱིན་ཆེ། ། རྡོ་རྗེ་པདྨ་རྣམ་སྦྱོང་བ། ། རྡོ་རྗེ་ཁྲོ་བོ་དྲག་པོ་ཆེ། །
རྡོ་རྗེ་དགྲ་སྡང་འཇོམས་པའི་གཙོ། ། རྡོ་རྗེ་འཇིགས་བྱེད་བསྲུང་བ་ཆེ། ། རྡོ་རྗེ་ལྕགས་ཀྱུ་དོན་ཡོད་བྱེད། ། རྡོ་རྗེ་རོ་ལངས་རོ་ལངས་ཆེ། ། རྡོ་རྗེ་སྲིན་པོ་ཟ་བ་པོ། ། རྡོ་རྗེ་གནོད་སྦྱིན་གནོད་གནོད་སྦྱིན་ཆེ། ། རྡོ་རྗེ་གདོན་ཏེ་གདོན་ཆེའི་མཆོག ། འཇིགས་བྱེད་དགའ་བྱེད་དྲག་པོ་ཆེ། ། རྡོ་རྗེ་འཇིགས་བྱེད་སྔགས་བྱེད་པ། ། བསྒྲུབ་དཀའ་བསྒྲུབ་པས་ལེགས་པ་སྟེ། །
རྡོ་རྗེ་ལེགས་པ་དགྱེས་མཛད་པ། ། རྡོ་རྗེ་དགའ་བ་དགའ་བ་ཆེ། ། དགའ་བའི་རྡོ་རྗེ་དབང་བྱེད་པ། ། རྡོ་རྗེ་གཟི་བརྗིད་གཟི་བརྗིད་ཆེ། ། འབར་འོད་གཤིན་རྗེ་མཐར་བྱེད་པ། ། རྡོ་རྗེ་དྲག་པོ་དྲག་པོ་ཆེ། ། འོད་སྟུག་པས་ན་སྟུག་པ་ཆེ། ། ནམ་མཁའ་དང་ནི་མཉམ་པ་འོ། ། རེ་བ་ཐམས་ཅད་རྫོགས་མཛད་པ། ། རྡོ་རྗེ་དབང་བསྐུར་རིན་ཆེན་མཆོག །
རྡོ་རྗེ་རྒྱལ་མཚན་ཡོན་ཏན་མཆོག ། རྡོ་རྗེ་ཡེ་ཤེས་ཡེ་ཤེས་ཆེ། ། རིག་པ་བྱེད་བའི་ཚོགས་ཀྱིས་བསྐོར། ། ཧ་ལ་ཧ་ལ་ནག་པོ་ཆེ། ། སྒྲ་ཆེ་ཞིང་ནི་འཇོམས་པ་ཅན། ། རྡོ་རྗེ་འདོད་པ་འདོད་པ་ཆེ། ། སྙོག་པའི་དུས་ངན་རྣམ་སྦྱོང་བ། ། སྐད་ཅིག་གཡོ་བ་ཐེ་ཚོམ་གཅོད། ། གློག་བཞིན་ཞལ་གྱི་ལྗགས་ལས་འཕྲོ། ། རྡོ་རྗེ་མེ་སྟེ་མ་རུངས་འདུལ། །
དྲག་པོ་རབ་སྣང་སྣང་མཛད་པ། ། ཉི་མ་སྟོང་གི་གདུངས་བའི་ཞལ། ། སྤྱན་དམར་འཇིགས་པར་མཛད་པ་པོ། ། ཁྲོ་བོ་དུ་མ་འོད་བཞིན་འཕྲོ། ། ཕྱག་རྣམས་དུ་མ་མཚོན་ཆ་བརྒྱ། ། དུ་མའི་ཞལ་ལ་སྐུ་ཡང་སྟོང་། ། འཁྱིལ་ཅིང་རྒྱན་ཡང་འཁྱིལ་པ་ལ། ། སེམས་ཀྱི་ཆོས་པས་སྐུ་མི་མངའ། ། རྣམ་པར་རྟོག་པ་མ་ལུས་སྤངས། ། མ་རིག་འཇོམས་པའི་ཚངས་པ་སྟེ། །
འདོད་ཆགས་ཞེ་སྡང་དྲི་མཐར་མཛད། ། སྒྱུ་མ་གཏོགས་འདོད་རྡོ་རྗེ་ཅན། ། རྩེ་གསུམ་རྩེ་གསུམ་འཆང་འཕྲོག་པ། ། འདོད་ཆགས་ཞེ་སྡང་གཏི་མུག་ཆེ། ། སྲིད་དང་སྲིད་མིན་རྣམ་སྦྱོང་བ། ། ཞི་ཞིང་དུལ་ལ་དགའ་བ་སྟེ། ། སངས་རྒྱས་སངས་རྒྱས་རབ་རྟོགས་པ། ། སངས་རྒྱས་བདག་ཉིད་སངས་རྒྱས་སྐུ། ། རྡོ་རྗེ་རབ་སྐྱེས་རྡོ་རྗེ་སེམས། ། ཀུན་ཏུ་བཟང་པོ་ཆེར་བཟང་བ། །
མཚན་རྣམས་དམ་པས་རྣམ་པར་བརྒྱན། ། ཁམས་གསུམ་བདག་ཉིད་ཁྱབ་པ་པོ། ། ཐམས་ཅད་རྡོ་རྗེ་བདག་ཉིད་གཙང་། ། གང་གི་འདི་བྲིས་བཀླགས་གྱུར་ཏམ། ། རྟག་ཏུ་དེ་དོན་འཆང་བྱེད་དམ། ། དྲན་དམ་ཉན་པར་བྱེད་ཀྱང་རུང་། ། ཕྱག་ན་རྡོ་རྗེ་འདྲ་བར་འགྱུར། ། བཅོམ་ལྡན་འདས་ཀྱིས་དེ་སྐད་བཀའ་སྩལ་ནས། བརྒྱ་བྱིན་དང་ཚངས་པ་ལ་སོགས་པ་ལྷ་དང་། མི་དང་།
ལྷ་མ་ཡིན་དང་། དྲི་ཟ་དང་། གནོད་སྦྱིན་དང་། སྲིན་པོ་ལ་སོགས་བཅོམ་ལྡན་འདས་ཀྱི་གསུངས་པ་ལ་མངོན་པར་དགའ་སྟེ་རྗེས་སུ་ཡི་རང་ངོ་། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པ་ཕྱོགས་གཅིག་པ་རྫོགས་སོ།། །། རྒྱ་གར་གྱི་མཁན་པོ་ཤཱིནྟཾ་གརྦྷ་དང་། བོད་ཀྱི་ལོཙྪ་བ་བནྡེ་ཛ་ཡ་རཀྵི་ཏས་བསྒྱུར་ཅིང་ཞུས། ཨཱ་ཙཱརྻ་རིན་ཆེན་མཆོག་གིས་སྐད་གསར་བཅད་ཀྱིས་བཅོས་ནས་གཏན་ལ་ཕབ་པ། དུར་ཁྲོད་དག་དང་ཤན་པ་ཡི། ། ཁྱིམ་དང་སྲིན་པོའི་གནས་རྣམས་སུ། །
མངོན་སྤྱོད་ཀྱི་ནི་ལས་བྱ་བ། ། ཐབ་ཁུང་ཐ་མ་བར་མ་མཆོག ། ཕྱེད་དང་གསུམ་མམ་ཁྲུ་གསུམ་མམ། ། ཁྲུ་དགུ་པ་ནི་བྱས་པ་ལས། ། སྟེགས་བུ་དེ་ཡི་ཚད་བརྩིགས་ཏེ། ། གྲུ་གསུམ་པ་འམ་མདུན་རྩེ་འདྲ། ། ལུགས་ཕྱེ་སོལ་ཕྱེ་དུག་གིས་ནི། ། བསྐུས་པས་ཐག་ཁུང་ནག་པོར་བྱ། ། དབུས་སུ་རྡོ་རྗེ་རྩེ་དགུ་པ། ། ནག་པོ་ཤིན་ཏུ་འབར་བར་བྲི། །
མུ་རན་སྟེང་དུ་རྩེ་གསུམ་དང་། ། རྒྱ་གྲམ་པ་ཡི་རྡོ་རྗེས་མཚན། ། དེ་ཡི་ཕྱི་རོལ་མུ་ཁྱུད་ལ། ། དབྱུག་པ་དང་ནི་དགྲ་སྟ་དང་། ། རལ་གྲི་ཤིན་ཏུ་འབར་བ་བྲི། ། དེ་ཡི་ཕྱིར་རོལ་ཀེང་རུས་ཏེ། ། བདེ་གཤེགས་ལ་སོགས་ཕྱག་རྒྱས་མཚན། ། དུད་སྤྲིན་མདོག་འདྲ་དྲང་སྲོང་མཆོག ། མི་རོའི་སྟེང་བཞུགས་རྩེ་གསུམ་དང་། ། གཟར་བུ་ཕྲེང་བ་རིལ་བར་ལྡན། །
དེ་ལྟའི་མེ་ལྷ་སྤྱན་དྲངས་ནས། ། ལྷོར་བལྟས་ཁྲོས་པའི་སེམས་ཀྱིས་བསྲེག ། ཤིན་ཏུ་གདུག་ཅིང་ཚེར་མར་བཅས། ། སྲེག་ཤིང་ཡམ་ཤིང་བྱས་ནས་ཀྱང་། ། ཤ་དང་ཁྲག་དང་ལྕགས་ཕྱེ་དང་། ། རུས་ཕྱེ་དུག་དང་སྐེ་ཚེ་དང་། ། དྲི་ཆེན་དྲི་ཆུ་ལ་སོགས་པའི། ། རྫས་རྣམས་ཀུན་ལ་དུག་གིས་ནི། ། བསྒོས་པས་ལན་གྲངས་འབུམ་བསྲེགས་ནས། ། དེ་ཡི་ལོངས་སྤྱོད་འབྱོར་བ་དང་། །
གཉེན་དང་འཁོར་དང་བྲན་རྣམས་དང་། ། བུ་དང་ཆུང་མར་བཅས་པ་རྣམས། ། སྤངས་ཏེ་སྲོག་དང་བྲལ་ནས་ནི། ། སྡུག་བསྔལ་མི་བཟད་མྱོང་བར་འགྱུར། ། མངོན་སྤྱོད་ཀྱི་ལས་རྫོགས་སོ། ། རྒྱ་གར་གྱི་མཁན་པོ་ཤཱིནྟཾ་གརྦྷ་དང་། ལོཙྪ་བ་བནྡན་ཛ་ཡ་རཀྵ་ཏས་བསྒྱུར་བའོ། ། སྭ་པ་ར་ཧི་ཏ་བྷ་བནྟུ།། །། PAGE * MERGEFORMAT 2 རྡོ་རྗེ་འཆང་། ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པ།
PAGE * MERGEFORMAT 73
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
