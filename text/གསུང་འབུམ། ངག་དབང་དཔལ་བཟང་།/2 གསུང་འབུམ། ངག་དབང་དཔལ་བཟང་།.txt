གསུང་འབུམ། ངག་དབང་དཔལ་བཟང་།
པོད ༢
The Text
༼༣༧༩༽མཁྱེན་བརྩེ་ཡེ་ཤེས་རྡོ་རྗེའི་འཁྲུལ་འཁོར་གྱིས། བདག་ལྟའི་ལྷུན་པོ་རྨངས་ནས་རབ་གཞིལ་བ། རྒྱལ་ཀུན་བསྐྱེད་པའི་ཡབ་གཅིག་འཇམ་པའི་དབྱངས། བདག་གི་སྙིང་དབུས་དགྱེས་པའི་རོལ་མོར་བཞུགས། དེ་ཡང་བྱང་ཆུབ་སེམས་དཔའ་ལས་དང་པོ་ས་རྣམས་ཀྱིས་ཐོག་མ་ཉིད་ནས་འབད་པས་ཤེས་པར་བྱ་བ་ནི། འཁོར་བ་ལས་མི་འདའམ་མི་འཕགས་པའི་རྒྱུ་ནི་གཉིས་ཏེ། ལོངས་སྤྱོད་ལ་ཆགས་པ་དང་ཁྱིམ་ལ་ཆགས་པའོ། དེའི་གཉེན་པོ་སྦྱིན་པ་དང་ཚུལ་ཁྲིམས་གཉིས་པོ། དེ་ཡང་ལན་གཅིག་འཕགས་ཀྱང་མཐར་མི་ཕྱིན་པར་སླར་ལྡོག་པའི་རྒྱུ་ནི་གཉིས་ཏེ། སེམས་ཅན་གྱི་ལོག་སྒྲུབ་ཀྱིས་སྡུག་བསྔལ་བ་དང༌།
དགེ་ཕྱོགས་ལ་ཡུན་རིང་པོར་སྦྱོར་བས་སྐྱོ་བའོ། དེའི་གཉེན་པོ་བཟོད་པ་དང་བརྩོན་འགྲུས་གཉིས་ཡིན་ནོ། དེའི་ཕྱིར་འདི་གཉིས་དང་པོ་ལམ་ལ་འཇུག་པ་དང༌། བར་དུ་ལམ་ལས་ཕྱིར་མི་ལྡོག་པ་གཉིས་ཀར་གལ་ཆེ་ཞིང༌། བར་དུ་མ་ལོག་ཀྱང་ཆུད་ཟ་བའི་རྒྱུ་ནི་གཉིས་ཏེ་སེམས་དམིགས་པ་མི་གནས་པའི་རྣམ་པར་གཡེང་བ་དང་ཤེས་རབ་འཆལ་པའོ། དེའི་གཉེན་པོ་བསམ་གཏན་དང་ཤེས་རབ་༼༣༨༠༽གཉིས་པོས་ལམ་མཐར་ཕྱིན་བྱེད་་པས་དེས་ན་ཕར་ཕྱིན་དྲུག་ལས་བཟོད་པ་དང་བརྩོན་འགྲུས་གཉིས་གལ་ཆེ་སྟེ། སྡུག་བསྔལ་ལ་ཆི་མི་སྙམ་པའི་བཟོད་པ་དང་དུས་དཔག་ཏུ་མེད་་པ་ལ་ཡང་ཉི་མ་གཅིག་ལྟ་བུའི་སྐྱོང་ཚུལ་ཤེས་ནས་སྒོ་དུ་མ་ནས་སྦྱང་ན། ལྡོག་པའི་རྒྱུའི་གཉེན་པོ་བྱེད་ལ། དེ་ལྟར་བྱང་ཆུབ་སེམས་དཔའི་སྤྱོད་པའི་དུས་སུ་མ་ཟད། ད་ལྟའི་དུས་ཀྱི་དགེ་སྦྱོར་ཕྲན་བུ་ལ་ཡང་དཀའ་སྤྱད།
ཐ་ན་ཐུན་ལ་བཟོད་སྲན་ཆུང་བ་དང༌། སྒོམ་པའི་ལམ་ལ་སྤྲོ་ཤུག་ཆུང་བའི་རྒྱུ་མཚན་གྱིས་དང་པར་ལམ་ལ་འཇུག་པ་མང་ཡང་བར་དུ་ལམ་ལས་མི་ལྡོག་པ་ཆེན་པོ་མི་སྡནང་བས་འདི་གཉིས་གལ་ཆེ་དེ་བས་སྐབས་འདིར་བཟོད་པ་ལ་ཁྲོ་བའི་ཉེས་དམིགས་དང་བཟོད་པའི་ཕན་ཡོན་གཉིས་ཀྱི་དང་པོ་སྤྱོད་འཇུག་ལས་བསྐལ་པ་སྟོང་དུ་བསགས་པའི་དགེ་བ་ཁོང་ཁྲོ་གཅིག་གིས་འཇོམས་པར་བཤད་པ་འདི་འཕགས་པ་དཔའ་བོས་མཇད་པ་ཇི་ལྟ་བ་བཞིན་སྤྱོད་འཇུག་ཏུ་བཀོད་པར་སྣང་ངོ༌། གཞན་ཡང་འཇམ་དཔལ་རྣམ་པར་རོལ་པའི་མདོ་ལས་བསྐལ་པ་བརྒྱར་བསགས་པའི་དགེ་བ་འཇོམས་པར་གསུང་ལ། འཇུག་པར་ཡང་དེའི་རྗེས་སུ་འབྲང་ནས་གསུངས་སོ། དེས་ན་བཟོད་པའི་ངོ་བོ་ཁོང་མི་འཁྲུགས་པ་༼༣༨༡༽ཡིན། ཁོང་འཁྲུགས་པ་ནི། སེམས་བྱུང་སེམས་པའི་སྟེང་ནས་བཞག་པ་ཡིན་ལ། ཞེ་སྡང་གི་ལུས་ངག་ལ་རྣམ་འགྱུར་ཐོན་པ་ཡིན་པས། དེས་ན་གང་གིས་བསྲེགས་ན་ཁོང་ཁྲོས་བསྲེགས། གང་བསྲེགས་ན་བསོད་ནས་ཆ་མཐུན་གྱི་དགེ་རྩ་རྣམས་བསྲེགས་ལ།
དམ་པ་སུམ་གྱིས་ཟིན་པའི་དགེ་རྩ་རྣམས་མི་ཚིག་ཞེས་འདོད་པ་ཡང་ཡོད། འཇིག་རྟེན་པའི་དགེ་རྩ་རྣམས་ཐ་ན་འགལ་དུ་མ་ལའང༌། ཁྲོ་ན་ཚིག་པར་བཞེད། ཐོག་དམན་ཐར་པ་ཆ་མཐུན་གྱི་དགེ་རྩ། ཉན་རང་རྣམས་ཕན་ཚུན་གཅིག་ལ་གཅིག་སེམས་ཁྲོ་ན་ཚིག་པ་ལས་སོ་སྐྱེ་ཐ་མལ་པ་ལ་ཁྲོ་ན་ཉམས་སྨད་པ་ལས་མི་ཚིག་ལ། བྱང་ཆུབ་སེམས་དཔའ་ཞིག་ཉན་རང་ལ་ཁྲོས་ན་དགེ་རྩ་ཉམས་སྨད་པ་ལས་མི་ཚིག་སྟེ་དཔེར་ན་ཤིང་གིས་ལྕགས་མི་གཅོད་པ་བཞིན་ནོ། བྱང་ཆུབ་སེམས་དཔའ་བྱང་ཆུབ་སེམས་དཔའ་ལ་ཁྲོས་ན་ལྕགས་ཀྱིས་ལྕགས་གཅོད་པ་བཞིན་དགེ་བའི་རྩ་བ་ཐམས་ཅད་འཇོམས་འགྲོ་བས་དེ་ལ་བྱང་ཆུབ་སེམས་དཔའ་ཚོགས་ལམ་ས་ཟིག་ས་ཐོབ་པ་ལ་ཁྲོས་ན་དགེ་རྩ་ཐམས་ཅད་ཚིག་འགྲོ་བར་གསུང་ལ། གང་ཚིག་ན་སྦྱིན་པ་དང༌། དཀོན་༼༣༨༢༽མཆོག་མཆོད་པ་དང༌། སྐྱབས་འགྲོ་སོགས་ཚུལ་ཁྲིམས་ཀྱིས་བསྡུས་པའི་དགེ་རྩ་གཉིས་ཚིག་འགྲོ བརྩོན་འགྲུས་སོགས་ཕྱི་མ་གསུམ་མི་ཚིག་པར་ཨ་བུ་རིན་པོ་ཆེས་གསུངས།
དེས་ན་བསྐལ་པ་སྟོང་དུ་བསགས་པའི་དགེ་རྩ་འཇོམས་པར་གསུངས། སྐྱེ་བོ་ཐ་མལ་བ་དང་ཉན་རང་གཉིས་ཡུལ་སྤྱི་ལ་ཁྲོ་བའམ་བྱང་སེམས་ལ་ཁྲོ་བ་གཉིས་གང་རུང་དགོས་པར་གསུངས་ལ། བསྐལ་པ་བརྒྱར་བཤད་པ་འཇུག་པ་ལས། གང་ཕྱིར་རྒྱལ་སྲས་རྣམས་ལ་ཁྲོས་པ་ཡི་སོགས། བྱང་སེམས་ནང་ཕན་ཚུན་ཁྲོས་པ་ལྟ་བུ་ཞིག་དགོས་པར་འཇུག་འགྲེལ་ལས། ཁོང་ཁྲོ་སྐྱེ་བའི་རྟེན་ནི་བྱང་སེམས་ཀྱིས་ཁྲོས་ན་ཡང་དགེ་རྩ་འཇོམས་ན་བྱང་སེམས་མ་ཡིན་པས་བྱང་སེམས་ལ་ཁྲོས་ན་ལྟ་ཅི་སྨྲོས་ཞེས་གསུངས་པའི་ཕྱིར། སྤྱིར་དགེ་བའི་རྩ་བ་འཇོམས་པ་ལ་བྱང་སེམས་ལ་ཁྲོས་པ་མི་དགོས་ཏེ། བསླབ་བཏུས་ལས། འཕགས་པ་ཐམས་ཅད་ཡོད་པར་སྨྲ་བའི་གཞུང་ལས། དགེ་སློང་དག་དགེ་སློང་གིས་འདི་ལྟར་སྐྲ་དང་སེན་མོའི་མཆོད་རྟེན་ལ་ཡན་ལག་ཐམས་ཅད་ཀྱིས་ཕྱག་འཚལ་ཏེ་སེམས་དྭང་བར་བྱེད་པ་ལ་ལྟོས་བཙུན་པ་དེ་ལྟར་ལགས་སོ།
དགེ་སློང་དག་འདིས་ས་ཙི་ཙམ་ཞིག་ནོན་པའི་འོག་དཔག་ཚད་བརྒྱད་ཁྲི་བཞི་༼༣༨༣༽བཞི་སྟོང་ན་གསེར་གྱི་འཁོར་ལོ་རྣམས་ལ་ཐུག་པའི་བར་ན་བྱེ་མ་ཇི་སྙེད་ཡོད་པ་དེ་སྙེད་དུ་དགེ་སློང་འདིས་འཁོར་ལོས་བསྒྱུར་བའི་རྒྱལ་སྲིད་སྟོང་འགྱུར་དུ་ལོངས་སྤྱོད་པར་འགྱུར་རོ་ཞེས་བྱ་བ་ནས། དེ་ནས་བཙུན་པ་ཉེ་བ་འཁོར་གྱིས་བཅོམ་ལྡན་འདས་ག་ལ་བ་དེར་ལོགས་སུ་ཐལ་མོ་སྦྱར་བས་བཏུང་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏེ། བཅོམ་ལྡན་འདས་ཀྱིས་དགེ་སློང་གི་དགེ་བའི་རྩ་བ་དེ་ལྟ་བུར་ཆེ་བར་གསུང་ན་བཅོམ་ལྡན་འདས་དགེ་བའི་རྩ་བ་དེ་དག་གང་དུ་ཟད་པ་དང་སྲབ་པ་དང་ཡོངས་སུ་བྱང་བ་དང་ཡོངས་སུ་ཟད་པར་འགྱུར། ཉེ་བར་འཁོར་ཇི་ལྟར་ཚངས་པ་མཚུངས་པར་སྤྱོད་པ་ལ་རྨ་བྱུང་བ་དང་སྨས་པར་བྱས་པ་དེ་ལྟ་བུ་ངས་མ་མཐོང་ཏེ། ཉེ་བར་འཁོར་དེས་དགེ་བའི་རྩ་བ་ཆེན་པོ་འདི་དག་སྲབ་པ་དང་ཡོངས་སུ་བྱང་བ་དང་ཡོངས་སུ་ཟད་པར་འགྱུར་རོ། ཉེ་བར་འཁོར་དེ་ལྟ་བས་ན་ཅི་ནས་ཀྱང་མགལ་དུམ་ལ་ཡང་སེམས་ཀྱིས་གནོད་པར་མི་བྱ་ན་རྣམ་པར་ཤེས་པ་དང་བཅས་པའི་ལུས་ལ་ལྟ་ཅི་སྨོས་ཞེས་གསུངས་སོ། དགེ་རྩ་བཅོམ་པའི་དོན་ནི་སྔར་གྱི་དགེ་བ་རྣམས་ཀྱིས་འབྲས་བུ་མྱུར་དུ་བསྐྱེད་པའི་ནུས་པ་བཅོམ་ནས་འབྲས་བུ་འབྱིན་པ་རྒྱང་བསྲེང་ཏེ་༼༣༨༤༽སྔོན་ལ་ཞེ་སྡང་གི་འབྲས་བུ་འབྱིན་པ་ཡིན་གྱིས་ད་གདོང་རྐྱེན་དང་འཕྲད་ན་རང་རང་གི་འབྲས་བུ་མི་འབྱིན་པ་མིན་ཏེ། འཇིག་རྟེན་པའི་ལམ་གང་གིས་ཀྱང་སྤང་བྱའི་ས་བོན་སྤོང་མམི་ནུས་ན་ཉོན་མོངས་པས་ས་བོན་སྤོང་བ་མི་སྲིད་པའི་ཕྱིར་རོ་ཞེས་འགའ་ཞིག་བཞེད་ཀྱང༌། རྒྱུ་མཚན་དེ་མ་ངེས་སྟེ། སོ་སོའི་སྐྱེ་བོས་གཉེན་པོ་སྟོབས་བཞིས་མི་དགེ་བ་སྦྱང་བའི་དགེ་བ་ཡང་ས་བོན་སྤང་བ་མིན་ཀྱང༌།
ད་གཟོད་རྐྱེན་དང་འཕྲད་ཀྱང་རྣམ་སྨིན་འབྱིན་པ་མི་སྲིད་པའི་ཕྱིར་དང༌། རང་རང་གི་རྣམ་སྨིན་བྱུང་ཟིན་ནས་ཟད་པའི་ལས་དགེ་མི་དགེ་ཡང་ས་བོན་སྤང་བ་མིན་ཀྱང་ཕྱིན་ཆད་རྐྱེན་དང་འཕྲད་ནའང་ལོག་ལྟ་དང་ངན་འགྲོར་སྐྱེ་བ་མི་སྲིད་པའི་རྒྱུ་མཚན་གསུམ་པོ་དེའི་ཕྱིར། ལས་ཀྱི་འབྲས་བུ་ལྕི་གང་དང་སོགས་ཀྱིས་ལུང་དོན་ལྟར་དགེ་མི་དགེའི་ལས་གང་སྔོན་ལ་སྨིན་ནས་རེ་ཞིག་ལས་གཞན་དེའི་འབྲས་བུ་སྨིན་པའི་གོ་བཀག་ཀྱང་དེ་ཙམ་གྱིས་དགེ་བའམ་མི་དགེ་བ་འཇོམས་པར་བཞག་མི་ནུས་ཤིང་དེ་ལྟར་མ་གསུངས་པའི་ཕྱིར་རེ་ཞིག་རྣམ་སྨིན་རྒྱང་བསྲིང་བ་ཙམ་དགེ་རྩ་བཅོམ་པའི་དོན་དུ་མི་རུང་སྟེ་རུང་ན་མི་དགེ་བའི་ལས་སྟོབས་ལྡན་ཐམས་ཅད་དགེ་རྩ་འཇོམས་བྱེད་དུ་ཐལ་བར་༼༣༨༥༽འགྱུར་རོ། དེས་ན་ལེགས་ལྡན་འབྱེད་ཀྱིས་སྔར་བཤད་པ་ལྟར་མི་དགེ་བ་སྟོབས་བཞིས་སྦྱང་བ་དང་ལོག་ལྟ་གནོད་སེམས་ཀྱིས་དགེ་རྩ་བཅོམ་པ་གཉིས་ཀ་ས་བོན་ཉམས་པ་རྐྱེན་དང་འཕྲད་པས་ཀྱང་མྱུ་གུ་མི་འབྱུང་བ་ལྟར་ད་གདོད་རྐྱེན་དང་འཕྲད་ཀྱང་འབྲས་བུ་འབྱིན་མི་ནུས་པར་གསུངས་སོ། དེ་ཡང་སྔར་བཤད་པ་ལྟར་སྡིག་པ་བསགས་པ་སྟོབས་བཞིའི་སྦྱངས་པས་འདགས་ཀྱང་ལག་གོང་མ་སྐྱེ་བ་བུལ་དུ་སོང་བ་མི་འགལ་བ་ལྟར་ཁ་ཅིག་སྦྱིན་པ་གཏོང་བ་དང་ཚུལ་ཁྲིམས་སྲུང་བའི་འབྲས་བུ་ལོངས་སྤྱོད་དང་ལུས་ཕུན་སུམ་ཚོགས་པ་འབྱུང་བ་ལྟ་བུ་ཞིག་བཅོམ་ཡང༌། གཏོང་བ་སྤོང་སེམས་ལ་གོམ་པའི་བྱེད་པ་རྒྱུ་མཐུན་གྱིས་སླར་ཡང་སྦྱིན་པ་དང་ཚུལ་ཁྲིམས་ཀྱི་དགེ་རྩ་སྐྱེ་སླ་བ་འཇོམས་མི་ནུས་པ་དང༌། ཁ་ཅིག་ལ་ནང་གི་ཚུལ་ཁྲིམས་ལ་སོགས་པའི་བྱེད་པ་རྒྱུ་མཐུན་རིགས་འདྲ་རྒྱུན་ཆགས་སུ་འབྱུང་བ་བཅོམ་ནས་ལུས་དང་ལོངས་སྤྱོད་ཕུན་སུམ་ཚོགས་པ་འབྱུང་བ་མི་འཇོམས་པ་དང༌། ཁ་ཅིག་ལ་སྔར་བཤད་པ་ལྟར་ལུང་བསྟན་ཐོབ་པའི་བྱང་སེམས་ལ་ཁོང་ཁྲོ་མ་སྐྱེས་ན་བསྐལ་པ་གཅིག་གིས་རྗོགས་པར་བསྒྲོད་ནུས་པའི་ལམ་གྱི་རྟོགས་པ་འགའ་ཞིག་ཁོང་ཁྲོའི་བསམ་པ་གཅིག་༼༣༨༦༽སྐྱེས་ན་ལག་དེ་རྒྱུད་ལ་ཡོད་པ་མ་བཏང་ཡང་བསྐལ་པ་གཅིག་གི་ཡུན་གྱིས་ལམ་བགྲོད་པ་ཡུལ་དུ་སོང་བ་ལྟ་བུ་སྟེ། མདོར་ན་མེད་དགེ་བ་འདག་པ་ལ་ཡང་དེའི་བྱེད་པ་གང་ཡིན་ཐམས་ཅད་མི་དགོས་པ་དང་འདྲ་བར་དགེ་བ་བཅོམ་པ་ལ་ཡང་དེའི་བྱེད་པ་གང་ཡིན་ཐམས་ཅད་འཇོམས་མི་དགོས་སྙམ་མོ། འོན་ཀྱང་འདི་གལ་ཆེ་བས་སངས་རྒྱས་ཉག་གཅིག་གི་ལུང་དང་དེ་ལ་བརྟེན་པའི་རིགས་པའི་ལམ་གྱིས་དཔྱད་དགོས་སོ།
དེས་ན་དགེ་རྩ་འཇོམས་པས་ས་དང་མེ་ཆུ་གཉིས་སྣོད་གཅིག་ལ་ཚོགས་མི་རུང་བ་བཞིན་བྱང་ཆུབ་ཀྱི་སེམས་ཡུལ་ཕུད་རྗེས་འདོན་བྱེད། རང་འབྲས་དམྱལ་བའི་སྡུག་བསྔལ་མྱོང་བ་སོགས་སོ། ཕན་ཡོན་ནི་དེ་དག་གི་ལྡོག་ཕྱོགས་རྣམས་དང་གཞན་ཡོད་པས་གཞུང་རྣམས་ལས་ཤེས་པར་བྱའོ། དེས་ན་ཚུལ་ཁྲིམས་ཀྱི་རྒྱུ་སྦྱི་པ་ངོ་བོ་ཚུལ་ཁྲིམས། བྱེད་ལས་བཟོད་པ་གསུམ་པོ་ཚུལ་ཁྲིམས་ཀྱི་རྒྱུ་འབྲས་སུ་བཤད་པས་དང་པོ་ལམ་ལ་འཇུག་དུས་ཀྱི་སྦྱོར་བའི་གེགས་འཁོར་བ་ལས་མི་འཕགས་པར་བྱེད་པའང་མི་འདའ་བར་བྱེད་པ་ལོངས་སྤྱོད་དང་ཁྱིམ་ལ་ཆགས་པ་ཡིན་པས་དེའི་གཉེན་པོ་ལ་སྦྱིན་པ་ཚུལ་ཁྲིམས་གཉིས་ཀྱིས་ཚུལ་ཁྲིམས་ཀྱི་སྐབས་སོ་ཐར་གྱི་ལྟུང་བ་སྡེ་ལྔ་པོ་༼༣༨༧༽ཐམས་ཅད་དང་བྱང་སེམས་ཀྱི་ལུགས་གཉིས་གང་རུང་ཐམས་ཅད་ཡིན་ཀྱང་སྐབས་འདིར་ལྷུང་བ་སྡེ་ལྔ་པོའི་ཕམ་པའི་སྡེ་བཞི་ལ་ས་མ་བྱིན་པ་ལེན་པའི་ཕམ་པའི་སྐབས་ལ་དཔྱད་པ་ནི། སོ་སོར་ཐར་པ་ལས་ཡང་དགེ་སློང་གང་གཞན་དག་གི་གྲོང་གི་གྲོང་ན་འདུག་པའམ། དགོན་པ་ན་འདུག་པས་མ་བྱིན་པར་རྐུ་བའི་གྲངས་སུ་གཏོགས་པ་བླང་ན་ཅི་ཙམ་མ་བྱིན་པར་བླང་བས་དེ་རྒྱལ་པོའམ། བློན་པོ་ཆེན་པོས་བཟུང་ནས་དེ་ལ་འདི་སྐད་ཅེས། ཀྱེ་མི་ཁྱོད་རྐུན་མའོ། བྱིས་པའོ།
བླུན་པའོ། རྐུ་བའོ་ཟེར་ཞིང་གསོད་དམ། འཆིང་ངམ། སྐྱུག་ཀྱང་ཏེ། དགེ་སློང་དེ་ལྟར་མ་བྱིན་པར་ལེན་ན་དགེ་སློང་དེ་ཕམ་པར་འབྱུང་བ་ཡིན་གྱིས་གནས་པར་མི་བྱའོ། ཞེས་གསུངས་པས། གཞི་བསམ་སྦྱོར་བ་མཐར་ཐུག་བཞི་ཚང་ན་ཕམ་པར་འགྱུར་གྱིས་དེ་མ་ཚང་ན་སྦོམ་པོར་འགྱུར་རོ། ཚད་ཅི་ཙམ་ན་མ་ཤ་ཀ་ལྔའི་ཚད་ཙམ་སྟེ། འཕགས་པས་ཀརྴ་པ་ཎི་བཞི་ཆ་བརྐུས། དེ་རྐུས་ཚུལ་ཁྲིམས་ཞིག་པར་འགྱུར་གསུངས་པས།
འདི་ལ་འདོད་པ་མི་དྲ་བ་དུ་མ་ཡོད་ཀྱང༌། རྒྱལ་པོ་རྨ་བྱ་བའི་དུས་ཀྱི་ཟོང་གསེར་སྐར་མ་ལྔའི་དོང་ཚེ་ཞིག་གི་བཞི་ཆ་སྐར་མ་གང་དང་དེའི་བཞི་ཆ་ཙམ་༼༣༨༨༽མ་བྱིནཔར་བླང་ན་ཕམ་པར་འགྱུར་རོ། དེ་ཡང་ཉེས་པའི་ཚད་དེ་རྒྱལ་པོའམ་བློན་པོ་ཆེན་པོས་བཟུངས་ནས། ཀྱེ་མི་ཁྱོད་འཇབ་བུའི་ལེན་པའི་རྐུན་མའོ། རང་གིས་མི་ཤེས་པའི་བྱས་པའོ། ལུང་འབོག་པ་མི་ཤེས་པའི་བླུན་པའོ། མཐུས་རྐུ་བའོ་ཟེར་ཞིང་གསུང་པ་དང༌། འོག་ཏུ་རིན་པོ་ཆེ་དང༌། དེ་ལས་གཞན་པའི་ཚོང་བྱེད་པའི་སྤང་ལྟུང་སྐབས། སོ་སོར་ཐར་པ་ལས།
ཡང་དགེ་སློང་གང་མངོན་མཚན་ཅན་གྱི་སྤྱོད་པ་རྣམ་པ་སྣ་ཚོགས་བྱེད་ན་སྤང་བའི་ལྟུང་བྱེད་དོ། ཞེས་པའི་སྐབས་རྒྱལ་ཚབ་རྗེས། སྐྱེད་བྱིན་པའི་ཚེ་ན་ལྟུང་བའོ་གསུང་ལ། ཡང་དགེ་སློང་གང་ཉེ་ཚོང་རྣམ་པ་སྣ་ཚོགས་བྱེད་ན་སྤང་བའི་ལྟུང་བྱེད་དེ་ཞེས་གསུངས་པས། ཉོ་ཚོང་བྱེདན་སྤང་ལྟུང་དང་ཕམ་པ་གང་དུ་འགྱུར་བསམ་ན། མདཽ་རྩ་བ་ལས། རྙེད་པ་འདོད་པས་ཚོང་བུན་བྱེད་པ་ལ་ལྟུང་བ་འབྱུང་ངཽ༌། དེ་ཡང་བསྐྱེད་བྱིན་ན་ལྟུང་བའོ་གསུང་པས་བུ་ལོན་བཏང་བའི་སྐྱེད་བདག་པོས་བྱིན་ན་སྤང་ལྟུང་དང་གཡོ་སྒྱུའི་སྒོ་ནས་ཚོངས་བྱས་ནས་མ་བྱིན་པའི་དངོས་པོས་བླང་ན་ཕམ་པར་འགྱུར་ཏེ་མདོ་རྩ་བ་ལས། རང་གི་དང་བརྙ་བའི་སེམས་དང་ཡིད་གཅུག་པའི་སེམས་དག་གིས་གཞན་ལ་གོ་བར་བྱས་ཏེ་བླངས་ན་ལྟུང་བ་མེད་དོ། རྐུ་སེམས་མེད་པར་གཞན་གྱིས་༼༣༨༩༽རྐུ་སེམས་མེད་པར་གཞན་གྱིས་བླངས་ཀྱང་ངོ་གསུང་པས།
སེམས་དེ་གསུམ་པོ་ལས་གཞན་གཡོ་སྒྱུའི་སྒོ་ནས་ཚོངས་བྱེད་ན་ཕམ་པའོ། འདུལ་བ་ལས། བཙུན་པ་རྐུ་བ་ལ་རྣམ་པ་དུ་མཆིས། ཉེ་བར་འཁོར་དྲུག་སྟེ། ནན་ཁུག་གྱིས་རྐུ་བ་དང༌། སྒྱུ་ཐབས་ཀྱིས་རྐུ་བ་དང༌། གཏམ་པ་རྐུ་བ་དང༌། ཕྱིར་བསབ་པ་རྐུ་བ་དང༌། ད་ན་འཐོན་གྱིས་རྐུ་བ་དང༌། ཆོས་རྐུ་བའོ།
བཙུན་པ་བཅོམ་ལྡན་འདས་ཀྱིས་གང་རྐུ་བ་དྲུག་པོ་འདི་རྣམས་གསུང་ན་འདི་རྣམས་ཀྱི་ནང་ནས་དུ་ཞིག་མཐའི་ལྟུང་བར་འགྱུར། ཉེ་བར་འཁོར་ཆོས་སྐུ་བ་མ་གཏོགས་པ་གཞན་ཐམས་ཅད་ཀྱིས་མཐའི་ལྟུང་བར་འགྱུར་རོ་གསུང་བས་ཆོས་རྐུ་བ་ནི་ཉེས་མེད་དང་སྒྱུ་ཐབས་ཀྱིས་རྐུ་བ་གཉིས་ཏེ་ཆོམ་རྐུན་དང་དོར་བྱེད་པ་གཉིས་གསུངས་པའི་དོར་བྱེད་པ་སྦྱོར་བ་ལ་དོར་བྱེད་པ་ནི་ཚོང་གི་སྒོ་ནས་ལེན་པ་ཡིན་ཏེ་མདོ་ཙམ་ལས་སྤྲིང་ཡིག་ལ་སོགས་པ་ལ་ནི་ན་སྨད་པ་མེད་དོ་ཞེས་གསུངས་པའི་ཕྱིར། ཡང་དེ་ལས་གསང་སྔགས་དང་སྨན་དང་གིས་དབུལ་དུ་བཅུག་ན་ཡང་ངོ་གསུངས་པས། ཁོའི་སེམས་བསྒྱུར་བའི་ཐབས་སྣ་ཚོགས་པའི་སྒོ་ནས་རང་གི་རྫས་ལ་རིན་ཐང་ཆེན་པོ་གདབ་ཏེ་བླང་ན་ཕམ་༼༣༩༠༽པར་འགྱུར་བ་ལ་དགོས་པ་མེད་དོ། ཉོ་ཚོང་གི་སྐབས་ཆོས་གོས་སོགས་མེད་པའི་དགེ་སློང་གིས་རིན་ཡོད་ན་ཇི་ལྟར་ཉོ་ན་མདོ་རྩ་བ་ལས་ཁྱིམ་པ་ཉེར་གཞུང་གོ ལན་གསུམ་གྱི་བར་དུ་ཚིག་བརྗོད་པར་བྱའོ། ཟོངས་ལ་བརྩེགས་པ་གཞན་དོན་དུ་ཡང་མི་བྱ་སྟེ་དཀོན་མཆོག་གསུམ་ནི་མ་གཏོགས་སོ་གསུང་པས། བརྩེགས་པ་ནི་ཉོ་བའི་ཚེ་ཅུང་ཟད་བསྐྱེད་པ་དང་འཚོང་བའི་ཚེ་ཕ་རོལ་པོའི་རྫས་ལ་ཅུང་ཟད་འབྲི་བ་གཞན་དོན་ལ་ཡང་མི་བྱ་ན་རང་དོན་ལྟ་ཅི་སྨྲོས། དཀོན་མཆོག་གི་ཆེད་དུ་མདོ་རྩ་ལས་དགེ་འདུན་གྱི་རྫས་དེ་སྤོག་པ་ལ་དགེ་འདུན་གྱི་ལས་བྱེད་པ་ལ་གཏད་དོ། རྒན་རབ་རྒན་བར་པ་དག་ལ་མ་ཞུས་པར་དགེ་འདུན་གྱི་དོན་དུ་བརྩོན་པ་མི་བྱའོ།
དེའི་ཚིག་ཡི་གེར་བྲིས་པའི་དམ་བཞག་ལ་ནན་ཏན་བྱའོ། ཞེས་དང༌། གཏའ་ཉིས་རི་བླངས་པར་བྱའོ། དཔང་པོ་དང་ལོ་དང་ཟླ་བ་སོགས་ནས་སྐྱེད་རྣམས་དཔང་རྒྱར་བྲིས་ནས་སོ། རྒྱུས་ཤེས་པ་གཞན་པ་དག་ལ་ཡང་ཁོང་དུ་ཆུད་པར་བྱའོ། ཞེས་གསུང་པ་རྣམས་དཀོན་མཆོག་གི་རྫས་ལ་དེ་ལྟར་བུ་ལོན་བསྐྱེད་པ་ལས་རང་དོན་གྱི་བསམ་པས་བུ་ལོན་ལྟ་བུ་ལོན་ལྟ་བུ་ཁེ་སྐྱེད་རང་གཞན་གཉིས་ཀས་ཤེས་པ་ཞིག་བླངས་ན་ལྟུང་བྱེད་དང༌། ༼༣༩༡༽༼༣༩༢༽རང་གས་ཤེས་ཤིང་ཕ་རོལ་པོས་མི་ཤེས་པའི་སྒོ་ནས་ཚོང་གི་ཁེ་སྐྱེད་ལེན་ན་ཕམ་པར་འགྱུར་བ་ཡིན་ནོ། འདི་དག་ནི་རིག་པའི་སྒོ་ཙམ་སྟེ། རྒྱས་པར་འདུལ་བ་གཞུ་དང་ཞུ་བ་དང་ཕྲན་ཚོག་གི་སྐབས་ལ་ཞིབ་ཏུ་དཔྱད་པར་བྱའོ། གཞན་ཟླ་བའི་ཞབས་ཀྱིས་ཚུལ་ཁྲིམས་ཀྱི་སྐབས་མི་དགེ་བ་བཅུ་སྤང་བ་ལ་ཚུལ་ཁྲིམས་སུ་བཤད་པས་ཚོང་ལ་མི་ཚངས་པར་སྤྱོད་པ་མ་གཏོགས་པའི་མི་དགེ་བ་དགུ་པོ་ཚང་བར་གསུངས་པ་རྣམས་ལ་བསམ་བློ་ལེགས་པར་བཏང་དགོས་པར་མངོན།
ཨ་ཇི་རོང་པ་བླ་མ་ཨ་དགེ་ཞོས། བདེན་མིན་རྫུན་མིན་སྒྱུ་འདྲའི་སྐྱེས་བུ་དེས། ནན་ཏན་བསྐུལ་ཞིང་དོན་གཉེར་བྱེད་པའི་ངོར། གཞུང་མང་ཐོས་ཤིང་ཉམས་སུ་མ་ལོན་ཞིང༌། ཁ་བཤད་ནི་ཚོའི་འདོན་པའི་སྒྱུ་ཐབས་མཁན། ཆོས་སྨྲའི་བཙུན་པ་ཚུལ་ཁྲིམས་རྒྱ་མཚོས་བྲིས། རང་གི་ཡིད་ལ་གང་དྲན་བྲིས་པ་ཡིན། རྣམ་དག་གཞུང་དོན་ཇི་བཞིན་མ་དཔོག་ཀྱང༌། སེམས་དགེ་བ་ལ་ཉེས་པ་མེད་པར་རློམས། མཁས་པའི་ཚོགས་ཀྱིས་གཤུང་བར་མི་མཇད་རིགས།
དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
