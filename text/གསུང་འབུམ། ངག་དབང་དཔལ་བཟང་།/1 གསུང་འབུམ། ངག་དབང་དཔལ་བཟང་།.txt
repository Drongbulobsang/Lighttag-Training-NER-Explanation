གསུང་འབུམ། ངག་དབང་དཔལ་བཟང་།
པོད ༡
The Text
ཧཱུྃ། ཐེག་མཆོག་རྫོགས་པ་ཆེན་པོ་ཡི། ། བཀའ་ཡི་སྲུང་མ་དམ་ཚིག་ཅན། ། ཡེ་ཤེས་དབྱིངས་ལས་རང་ཤར་བ། ། སྨུག་ནག་ཁྲོས་མ་སྔགས་ཀྱི་བདག ། སྦྱོར་སྒྲོལ་གིང་ཆེན་ལྕམ་དྲལ་བཅས། ། མ་ལུས་འཁོར་དང་བཅས་པ་རྣམས། ། དམ་ཚིག་གནས་ནས་སྐུར་བཞེངས་ལ། ། སྒྲུབ་པའི་གནས་འདིར་རྟེན་ལ་བཞུགས། ། སྨན་རག་གཏོར་མ་གསེར་སྐྱེམས་དང༌། །
སྣ་ཚོགས་སེམས་ཅན་མདངས་ཀྱིས་བསྐང༌། ། རང་རང་མཐུན་རྫས་བསྐང་རྫས་ཀྱིས། ། དམ་ཅན་ལྕམ་དྲལ་མཉེས་བྱས་ནས། ། ལས་བཞིའི་ཕྲིན་ལས་འགྲུབ་པར་མཛོད། ། སྐལ་མགོན་ངོར་པདྨ་ལས་འབྲེལ་རྩལ་གྱིས་སྤེལ་བའོ།། ༈ བྷྱོ། དཔལ་ལྡན་རང་བྱུང་རྒྱལ་མོ་དང༌། ། ལྷ་ཆེན་དཔལ་འབར་མ་ནིང་ནག ། སྐྱེས་མཆོག་དམ་ཅན་ཐིག་ལེ་རྩལ། ། གཟའ་རྒོད་སྲོག་གི་སྤུ་གྲི་དང༌། །
ཞིང་སྐྱོང་དུར་ཁྲོད་བདག་མོར་བཅས། ། ལྕམ་དྲལ་བཀའ་སྡོད་བཅས་པ་དང༌། ། སྨན་བཙུན་བཀྲ་ཤིས་ཚེ་རིང་མཆེད། ། རྡོ་རྗེ་གཡུ་སྒྲོན་བརྟན་མར་བཅས། ། དགྱེས་པའི་སྤྱན་གཟིགས་ཕུད་ཀྱིས་མཆོད། ། ཞི་རྒྱས་དབང་དང་དྲག་པོའི་ལས། ། མ་ཐོགས་བཅོལ་བའི་ཕྲིན་ལས་མཛོད། ། པདྨ་ལས་འབྲེལ་རྩལ་གྱིས་བྲིས་པའོ། ། ༈ ཧོ། དམ་པ་ཆོས་སྐྱོང་བའི་སྲུང་མ།
མ་མགོན་ལྕམ་དྲལ་གནོད་སྦྱིན་ཆེན་པོ་འཁོར་དང་བཅས་པ་ཐུགས་རྟེན་རུ་མཚོན་འདི་ལ་རྟེན་བཅས་ཏེ་དགྱེས་པར་བཞུགས་པའི་སྤྱན་སྔར་འདོད་ཡོན་ལྔ་དང༌། ཁྱད་པར་རུ་མཚོན་རྔམ་བརྗིད་སྲིད་པའི་རྩེ་མོར་བསྒྲེངས་བ་དམ་ཅན་རྣམས་བཞུགས་པའི་སྐུ་མཁར། དགྱེས་པའི་ལོངས་སྤྱོད། མགུ་བའི་འདོད་རྫས། མཆོད་པའི་བྱེ་བྲག་ཤུགས་སྒྲོལ་དམོད་པའི་མཚོན་ཆ། ལས་བཞི་ལྷུན་གྱིས་གྲུབ་པའི་འདོད་ཡོན་གྱི་སྤྲིན་ཆེན་པོའི་ཅིར་ཡང་འཆར་བར་གྱུར། ཨོཾ་ཨཱཿཧཱུྃ། སྐྱེ་མེད་རྡོ་རྗེ་དབྱིངས་ཀྱི་ཡུམ་ཆེན་མོ། ། འགག་མེད་དཔལ་ལྡན་རང་བྱུང་རྒྱལ་མོ་དང༌། ། དཔལ་མགོན་སྡེ་ལྔ་ལྕམ་དྲལ་བཀའ་སྡོད་བཅས། །
ཡེ་ཤེས་དབྱིངས་སུ་དབུ་འཕང་བསྟོད་པར་བགྱི། ། དབང་དྲག་པདྨའི་བཀའ་སྡོད་དྲེགས་པའི་རྗེ། ། མྱུར་མགྱོགས་ཤུགས་ལྡན་རོལ་པ་སྐྱ་བདུན་དང༌། ། བཀའ་ཉན་འཇིག་རྟེན་དྲེགས་པ་སྡེ་བརྒྱད་ཚོགས། ། དགྲ་ལྷའི་སྲོག་གི་ཐིག་ལེར་མངའ་གསོལ་ལོ། ། རྣམ་པ་ཀུན་གྱི་མཆོག་ལྡན་སྟོང་པའི་གཟུགས། ། ཀུན་ཁྱབ་བདེ་ཆེན་ངང་དུ་རོ་གཅིག་ཀྱང༌། ། མ་རིག་འཛིན་པའི་ལས་རླུང་གིས་སྤྲུལ་པའི། ། གཡར་དམ་གཉན་པོ་ཆོས་ཀྱི་དབྱིངས་སུ་བསྲེས། ། རྣམ་དག་རྒྱུ་རྐྱེན་ཏིང་འཛིན་ལས་གྲུབ་པའི། །
མཚན་ཉིད་ཀུན་རྫོགས་ཐུགས་རྟེན་རུ་མཚོན་འདི། ། ཡང་དག་དོན་གྱིས་སྲིད་པའི་རྩེ་མོར་བསྐྱེད། ། རྣོ་ལ་ངར་ལྡན་དགྲ་བགེགས་སྙིང་ལ་འབིགས། ། གཏུམ་ཞིང་དཔའ་བས་བདུད་དཔུང་གཡུལ་ངོ་བཟློག ། རྔམ་ཤིང་བརྗིད་པས་ནག་ཕྱོགས་ཟིལ་གྱིས་གནོན། ། གཙང་ཞིང་མཛེས་པས་དམ་ཅན་དགྱེས་པ་སྐོང༌། ། དམ་ཚིག་མཆོག་གི་རུ་མཚོན་འབར་བ་འདི། ། འདས་པའི་རྣམ་པར་རྟོག་པ་ཡོད་དོ་ཅོག ། སྔར་བཅོལ་ལེགས་པའི་གཏང་རག་ཆེན་པོར་འབུལ། ། མ་འོངས་རྣམ་པར་རྟོག་པ་གནས་བསྒྱུར་ནས། །
ད་བཅོལ་ལེགས་པའི་ཞུ་བ་གཅིག་ཏུ་འབུལ། ། ཆད་པའི་གཞུང་གཅིག་བདག་གིས་མི་སྲོང་རྒྱུ། ། ཆད་ལས་དོན་བྱུང་དོན་ལ་མ་གཡེལ་ཅིག ། བཅོལ་བའི་ཕྲིན་ལས་ཁྱོད་ཀྱིས་མི་མཛད་རྒྱུ། ། ཕྲིན་ལས་དོན་དུ་གཟུགས་སྐུར་བཞེངས་ལ་དགོངས། ། དབུ་འཕང་གཉེན་པོ་དེ་རིང་མི་བསྟོད་རྒྱུ། ། ཕྱོགས་ལས་རྣམ་རྒྱལ་བརྟུལ་ཞུགས་འཛིན་པའི་ཕྱིར། ། ལྷུན་པོའི་སྤོ་དང་ཉི་ཟླའི་བཀྲག་མདངས་ཀྱང༌། ། རྔམ་བརྗིད་ཡོན་ཏན་འབར་བའི་དཔྱིད་དུ་སྤུང༌། ། སྙིགས་མ་ལྔ་ཡི་ཡང་མཐར་ལྟུང་བ་རྣམས། །
ནད་མཚོན་དམག་འཁྲུགས་མུ་གེའི་མནར་བའི་ཚེ། ། སྐྱབས་འོས་དཀོན་མཆོན་རིན་ཆེན་རྣམ་པ་གསུམ། ། དམ་ཅན་ཆོས་སྲུང་རྒྱ་མཚོར་བཞེངས་ལ་འབོད། ། ཆོས་ཀྱི་སྐུ་ནི་དུས་གསུམ་སྐྱེ་འགགས་མེད། ། ལོངས་སྤྱོད་རྫོགས་ལས་རྣམ་སྤྲུལ་ཆོས་སྐྱོང་རྣམས། ། དམ་ཅན་ཉིད་ཕྱིར་དམ་ཚིག་དང་བཞེས་ལ། ། འཁོར་དང་གང་ཟག་སྲུང་སྐྱོབ་དུས་ལ་བབས། ། སྐུ་གསུང་ཐུགས་རྟེན་མཆོད་ཆ་མན་ཆད་ནས། ། བརྒྱུད་འཛིན་བུ་སློབ་ཡོན་བདག་ཡན་ཆད་དུ། ། དགོངས་པའི་རྒྱུད་ལ་འབྱོར་བའི་བརྟན་གཡོ་ཀུན། །
ཁྱེད་ལ་གཉེར་དུ་གཏད་དོ་མེལ་ཚེ་གྱིས། ། མིག་འཕྲུལ་ལས་ཀྱང་མྱུར་བའི་འཇིག་རྟེན་གྱི། ། རྒུད་པ་སྣ་ཚོགས་དམ་ཅན་ཆོས་སྐྱོང་མཐུས། ། བསྲུང་ཞིང་ཁྱད་པར་བདག་ཅག་ཡོན་མཆོད་ལ། ། ལུས་དང་གྲིབ་བཞིན་འགྲོགས་ནས་གྲོགས་དན་མཛོད། ། གཞི་རུ་འདུག་ན་རྫོགས་ལྡན་དགའ་སྟོན་སྤེལ། ། བྱེས་སུ་གཅན་ཕྲང་ཆོམ་རྐུན་ཁ་ཆར་སྲུང༌། ། དགྲ་དང་འགྱེད་ན་དཔའ་རྟགས་རུ་མཚོན་ཕྱོར། ། ཕྱོགས་ལས་རྣམ་རྒྱལ་བཀྲ་ཤིས་བདེ་ལེགས་མཛོད། ། ཅེས་པའང་ཐུགས་རྟཻན་རུ་མཚོན་གྱི་ཕྲིན་བཅོལ་འདི་གཏེར་ཆེན་རིན་པོ་ཆེའི་སྡེ་དགུའི་རུ་མཚོན་གྱི་འབུལ་ཚིག་ལ་སྙིང་ཐིག་རང་ལུགས་ཀྱིས་ཚིག་ཕྲད་བསྒྱུར་བ་འདི་དགོས་དབང་གིས་༢པདྨ་ལས་འབྲེལ་རྩལ་གྱིས་སྤེལ་བ་དགེ་ལེགས་སུ་གྱུར་ཅིག །
༈ བྷྱོཿ ཕུར་པའི་སྲུང་མ་དམ་ཚིག་ཅན། ། བྷྱོ་ལས་སྐྱེས་པའི་ཤྭ་ན་མོ། ། ས་བདག་བདག་ཉིད་ཆེན་མོ་བཞི། ། རང་རང་རིགས་ཀྱི་མིང་པོ་དང༌། ། ཚངས་དང་དྲང་སྲོང་སྲིན་པོ་དང༌། ། གནོད་སྦྱིན་གྲུལ་བུམ་ལྷ་ཀླུའི་རིགས། ། འབུམ་ཕྲག་ཡངས་པའི་མཁའ་འགྲོ་མ། ། ཀུན་ཀྱང་ཁྱོད་ཀྱི་རོལ་པ་སྟེ། ། གཅིག་དང་ཐ་དད་ལས་འདས་པའི། །
སྣང་སྲིད་ཀུན་ཁྱབ་ཤྭ་ན་མོ། ། འཁོར་འདས་གཉིས་ལ་དབང་བསྒྱུར་མ། ། ཤྭ་ནའི་མ་ཚོགས་དམ་ལ་འདུ། ། དམ་རྫས་བཀའ་ཡི་གཏོར་མ་ལོངས། ། བརྒྱུད་འཛིན་སློབ་མ་བུ་བཞིན་སྐྱོངས། ། བརྟན་གཡོའི་རླུང་སེམས་བརྟན་པ་འཕྲོག ། སྙན་གྲགས་གདུལ་བྱའི་སྒོ་འཕར་ཕྱེས། ། མཛད་ཕྲིན་གེགས་མེད་གོང་འཕེལ་ནས། ། དོན་གཉེར་ཀུན་ལས་རྒྱལ་ཁ་ལོངས། ། ཉམས་པ་བདུན་ལྡན་ཆམ་ལ་ཕོབ། །
སྔ་དགྲ་སེམས་པ་རྡུལ་དུ་རློགས། ། ད་དགྲ་བོད་པ་ཕྱེ་མར་ཐོངས། ། བཅོལ་བའི་ཕྲིན་ལས་འགྲུབ་པར་མཛོད། ། ཅེས་པ་འདི་ནི་བུ་འགྱུར་མེད་རྡོ་རྗེ་དབུས་བསྐྱོད་ཀྱི་མཚན་མོའི་སྣང་ཆར་ཤྭ་ན་མོ་རྣམས་ཀྱི་སྤྲུལ་པ་སྤྲོ་བསྡུའི་སྒྱུ་མའི་བཀོད་པ་མིག་འཕྲུལ་བཞིན་བརྩེས་པའི་མཐར་གཅིག་ཐ་དད་བྲལ་བའི་རྡོ་རྗེ་གླུ་དབྱངས་བཅས་ཐམས་ཅད་ཕྱག་ན་བ་དན་དཀར་པོ་རེ་རེ་ཐོགས་ནས་འགྲོ་བར་མཐོང་བའི་ཚེ་དགོས་དབང་གིས་པདྨ་ལས་འབྲེལ་རྩལ་གྱིས་བྲིས་པའོ། ། མངྒ་ལཾ། ། ༈ བསྭོ། མི་ལ་མགོན་ས་ལྷ་དང་འབྲེལ། ། ལྷ་དང་མི་གཉིས་མི་འབྲེལ་རྒྱུ། ། མི་བུ་སྡོང་ལས་མཆེད་པ་ཡི། ། རིག་འཛིན་རྩལ་འཆང་སེང་ཆེན་རྒྱལ། །
དུས་གསུམ་སངས་རྒྱས་བསྟན་པ་ལ། ། གནོད་བགེགས་མ་རུངས་སེམས་ཅན་རྣམས། ། འདུལ་ཕྱིར་དབང་དྲག་ཕྲིན་ལས་ཀུན། ། མཐར་ཕྱིན་ནོར་བུ་དགྲ་འདུལ་རྩལ། ། ལྕམ་དྲལ་ཕུ་ནུ་སུམ་ཅུ་དང༌། ། ལྷ་ཀླུ་གཉན་གྱི་དགྲ་བླ་རྣམས། ། རང་རང་བཀའ་འཁོར་བསམ་མི་ཁྱབ། ། མཆོད་ཅིང་སྒྲུབ་ཕྱིར་གཤེགས་སུ་གསོལ། ། བདུད་རྩི་སྐྱེམས་མཆོད་ཤ་དང་ཁྲག ། སྤྱན་གཟིགས་ལོངས་སྤྱོད་ཚོགས་མང་པོ། །
ཏིང་འཛིན་སྔགས་ཀྱི་བྱིན་རླབས་ཏེ། ། ཝེར་མ་བསྭེ་རུ་འོད་ལྡན་མཆོད། ། གླིང་རྗེ་སྐྱེས་བུ་དོན་འགྲུབ་མཆོད། ། སྤྲུལ་པ་དགྱེས་སྡེ་ཕུམ་དགུ་མཆོད། ། ཕུ་བོ་འབུམ་པ་ཞལ་དཀར་མཆོད། ། བྱེས་ཡག་འདན་མ་སྤྱང་ཁྲ་མཆོད། ། དཔལ་ཐུལ་ཡང་ཐུལ་ཕུ་ནུ་མཆོད། ། ལྷ་ཆེན་ཚངས་པ་དཀར་པོ་མཆོད། ། ཕུ་བོ་ལྷ་བུ་འོད་ལྡན་མཆོད། ། ནུ་བོ་ཀླུ་སྦྲུལ་དུང་སྐྱོང་མཆོད། །
ཨ་ནེ་གནམ་སྨན་དཀར་མོ་མཆོད། ། དགྲ་བླ་གཉན་སྟག་དམར་པོ་མཆོད། ། རྨ་རྒྱལ་རྩེ་ལྷ་བཅུ་གསུམ་མཆོད། ། གསོལ་ལོ་མཆོད་དོ་ལྷ་རྒྱལ་ལོ། ། བདག་གི་མཆོད་བསྟོད་ཁྱེད་བསྟེན་ནས། ། འབོད་ན་རྨོག་མོའི་འཕྲུ་དར་མཛོད། ། བརྟེན་ན་ལུས་དང་གྲིབ་བཞིན་འགྲོགས། ། རྦད་ན་མདའ་གཞུས་དཔའ་ཁ་བསྟོད། ། རང་ལས་འཕགས་པའི་སྙན་གྲགས་སྤེལ། ། གཞན་ལས་རྒྱལ་བའི་རུ་མཚོན་ཕྱོར། །
གཞི་བྱེས་གཉིས་སུ་བསམ་དོན་འགྲུབ། ། མི་མཐུན་གནོད་པ་ཕྱེ་མར་ཐོངས། ། ལས་བཅོལ་ཐོགས་མེད་མ་གཡེལ་སྒྲུབས། ། ཅེས་པའང་ཁྲ་སྐྱ་པདྨ་རྡཽ་རྗེའི་ངོར་པདྨ་ལས་འབྲེལ་རྩལ་གྱིས་སྤེལ་བ་དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
