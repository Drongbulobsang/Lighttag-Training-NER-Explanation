ཞི་བྱེད་དང་ཤངས་པའི་ཆོས་སྐོར།
པོད ༥
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གཅོད་ཀྱི་གཞུང་འགྲེལ་ཟག་མེད་སྦྲང་རྩི།
༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གཅོད་ ཀྱི་གཞུང་འགྲེལ་ཟག་མེད་སྦྲང་རྩི་ ཞེས་བྱ་བ་བཞུགས་སོ། ། ན་མོ་གུ་ར་ཝེ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག ། གཅོད་ཀྱི་གཞུང་ཉུང་དུ་འགྲེལ་པ་ཟག་མེད་སྦྲང་རྩི་ཞེས་བྱ་བ་བྱང་ཆུབ་སེམས་དཔའ་སེམས་དཔའ་ཆེན་པོ་གསུང་གི་མངའ་བདག་འཇམ་དཔལ་སྨྲ་བའི་སེང་གེ་ལ་ཕྱག་འཚལ་ལོ། ། མཁྱེན་གཟིགས་དཀྱིལ་འཁོར་སྒྲིབ་གཉིས་གཟའ་ལས་གྲོལ། ། ཐུགས་རྗེའི་འོད་ཀྱིས་ནམ་མཁའི་མཐའ་ལ་ཁྱབ། ། འཕྲིན་ལས་ཚ་ཟེར་འཁོར་བའི་རྒྱ་མཚོ་སྐེམ། ། མ་རིག་མུན་སེལ་རྒྱལ་བ་སྲས་བཅས་དང༌། ། ནམ་མཁའི་ནོར་བུ་བཀའ་བརྒྱུད་རིན་ཆེན་ལ། ། སྲིད་པའི་འདམ་ལས་སྐྱེས་པའི་རྣལ་འབྱོར་གྱིས། །
དད་པའི་འདབ་སྟོང་རབ་ཏུ་རྒྱས་བྱས་ཏེ། ། དགའ་མགུར་རངས་པའི་ཟེའུ་འབྲུ་མངོན་ཕྱུང་ནས། ། ཟག་མེད་སྦྲང་རྩིའི་དགའ་སྟོན་འགྱེད་བྱ་ཡི། ། དོན་གཉེར་དད་བརྩོན་འདབ་གཤོག་མི་དམན་ཅིང༌། ། ཕ་རོལ་ཕྱིན་པའི་རྐང་དྲུག་ལྡན་པ་རྣམས། ། གཞུང་དོན་བཅུད་འདིས་གྱ་ནོམ་ཚིམ་པར་གྱིས། ། ༈ དེ་ལ་བསྟན་བཅོས་འདི་ཉིད་རྩིས་འགོ་ལྔས་འཆད་པ་ལས། དང་པོ་ནི། སློབ་དཔོན་གང་གིས་མཛད་པ་ནི། ལྷག་པའི་ལྷ་འཇམ་དཔལ་སྨྲ་བའི་སེང་གེས་བྱིན་གྱིས་བརླབས་ཤིང༌།
འཕགས་པ་ཀླུ་སྒྲུབ་དང་སློབ་དཔོན་ཐོགས་མེད་གཉིས་ཀྱི་གཞུང་ལུགས་ཐུགས་སུ་ཆུད་པས་ལུང་རིག་ལ་མཁས་པ། ། ཏིང་ངེ་འཛིན་མཆོག་མངའ་བ་སྟེ་བསྟན་བཅོས་བརྩམས་པའི་ཡོན་ཏན་གསུམ་དང་ལྡན་པ་བྲམ་ཟེ་ཨཱརྱ་དེ་ཝ་ཞེས་བྱ་བ་དེས་མཛད་དོ། ། ༈ གཉིས་པ། ཕྱོགས་གང་དུ་རྟོགས་ཤིང་བཀའ་གང་ལ་བརྟེན་ནས་མཛད་པ་ནི། སྤྱིར་ཐེག་པ་ཆེ་ཆུང་གཉིས་ལས་ཐེག་པ་ཆེན་པོ། དེ་ལའང་མདོ་སྔགས་གཉིས་ཀའི་མཐར་ཐུག་གི་གོ་དོན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། མདོ་སྡེ་དང་རྒྱུད་སྡེ་ཐམས་ཅད་ལ་བརྟེན་ཅིང༌། བྱེ་བྲག་ཏུ་བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོའི་མདོ། སྲས་ཡུམ་བཅུ་བདུན་ལ་སོགས་ལ་བརྟེན་ནས་མཛད་དོ། ། ༈ གསུམ་པ།
དགོས་པ་གང་གི་ཆེད་དུ་མཛད་ན། བློ་དང་ལྡན་པ་འགའ་ཞིག་ཁམས་གསུམ་འཁོར་བ་སྡུག་བསྔལ་གྱི་རང་བཞིན་དུ་མཐོང་ནས། རང་གཞན་ཐམས་ཅད་དེ་ལས་ཐར་པའི་ཐབས་ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་འདོད་པ་ལ། ཚེ་ཐུང་ཞིང་བརྩོན་འགྲུས་ཆུང་བས་ཡུམ་གྱི་དོན་རྟོགས་མི་ནུས་ཤིང༌། ཡུམ་གྱི་སྦས་དོན་མངོན་པར་རྟོགས་པའི་རྒྱན་ལ་སོགས་པ་ལྟར་བསླབས་ཀྱང་དོན་རྒྱུད་སྐྱེ་དཀའ་བས། དེ་དག་གི་ཚེགས་ཆུང་ངུས་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པའི་དོན་དུ་མཛད་དོ། ། དཔལ་འཇམ་དཔལ་སྨྲ་བའི་སེང་གེས་རྗེས་སུ་བཟུང་བས་དེ་ལྟ་བུའི་ཐབས་ཤེས་པ་དང༌། བྱིན་རླབས་ཀྱི་བཀའ་བབ་ཡོད་པས་དོན་དེ་རྟོགས་ནུས་པ་དང་ལྡན་པའོ། ། ༈ བཞི་པ་མཚན་ཅི་ལས་བཏགས་ན། དོན་དང༌།
དཔེ་དང༌། གཞུང་ཚད་དང༌། གང་ཟག་དང༌། གནས་དང༌། དུས་དང༌། བྱེད་ལས་ལ་མཚན་དུ་བཏགས་པ་ལ་སོགས་པ་མང་དུ་ཡོད་པ་ལས། འདི་དོན་ལས་མཚན་དུ་བཏགས་པ་སྟེ། བརྗོད་བྱའི་དོན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། བརྗོད་བྱེད་གཞུང་འདིས་སྟོན་པའོ། ། ༈ ལྔ་པ།
དབུ་ཞབས་སུ་དོན་དུ་ཞིག་གིས་སྟོན་ན། བསྡུས་པའི་དོན་གསུམ་སྟེ། ཀླད་ཀྱི་དོན་དང༌། གཞུང་གི་དོན་དང༌། མཇུག་གི་དོན་ནོ། ། དང་པོ་ལ་གསུམ་སྟེ། མཚན་སྨོས་པ། མཆོད་པར་བརྗོད་པ། བཤད་པར་དམ་བཅའ་བའོ། ། དེ་ལ་མཚན་བསྒྱུར་བ་ནི།
རྒྱ་གར་སྐད་དུ། ཨཱ་ཡ་པྲཛྙཱ་པཱ་ར་མི་ཏཱ། ཨུ་པ་དེ་ཤ་ན་མ། བོད་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་ཞེས་བྱ་བའོ། ། དེ་བཤད་ན། ཁམས་གསུམ་གྱི་ས་ལས་འཕགས་པས་ན་ཨཱརྱའོ། ། སོ་སོ་རང་རིག་པའི་ཡེ་ཤེས་ཀྱི་ཆོས་ཀྱི་དབྱིངས་ལ་གསལ་སྣང་ཐོབ་པ་ནི་དོན་དམ་རྟོགས་པའི་ཤེས་རབ་སྟེ་པྲ་ཛྙཱའོ། ། སྟོང་པ་སྙིང་རྗེ་ཟུང་འཇུག་གི་ལམ་གྱི་སྲིད་ཞི་གཉིས་ཀྱི་མཐར་མ་ལྷུང་བ་ནི་ཕ་རོལ་ཏུ་ཕྱིན་པ་སྟེ་པཱ་ར་མི་ཏའོ། ། དོན་དེ་རྟོགས་པའི་ཐབས་བྱ་སླ་ལ་ཚེགས་ཆུང་ངུས་ཉེ་བར་ཕན་འདོགས་པ་ནི་མན་ངག་སྟེ།
ཨུ་པ་དེ་ཤའོ། ། གཞུང་འདི་ཡི་མིང་སྟེ་སྐད་ཞེས་བྱ་བ་ནི་ན་མའོ། ། ཞར་བྱུང་ལོ་པན་གྱི་ཕྱག་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ཞེས་པ་སྟེ། ཡུམ་མཆོག་ཏུ་གྱུར་པ་ལ་བསོད་ནམས་བསགས་པ། བསམ་པའི་དོན་ཡིད་བཞིན་དུ་འགྲུབ་པའོ། ། ༈ གཉིས་པ་མཆོད་པར་བརྗོད་པ་ནི། རྟོགས་པའི་ཉི་ཟླས་མ་རིག་ལོག་རྟོག་བཅོམ། ། ཐུགས་རྗེའི་བརླན་གྱིས་འགྲོ་རྣམས་སྨིན་མཛད་པ། །
དོན་གཉིས་མཐར་ཕྱིན་སྨྲ་བའི་སེང་གེ་ལ། ། ལུས་དང་ངག་ཡིད་དང་ཞིང་མོས་པས་འདུད། ། གང་གིས་འདུད་ན་གཞུང་འདི་རྩོམ་མོས་སོ། ། གང་ལ་འདུད་ན་ཆོས་ཀྱི་སྐུ་འདུས་མ་བྱས་ཤིང་ལྷུན་གྱིས་གྲུབ་པར་རང་རྒྱུད་ལ་ཞུགས་པ་དེ། རང་རིག་པའི་ཡེ་ཤེས་ཀྱིས་རྟོགས་པ་ཉི་ཟླ་ལྟ་བུ་དང༌། དེའི་མཐུས་མ་རིག་པའི་བག་ཆགས་ཤེས་སྒྲིབ་དང༌། ཀུན་བཏགས་ཀྱི་ལོག་རྟོག་གི་ཉོན་སྒྲིབ་གཉིས་ཀ་སྤངས་པ་རང་དོན་གྱི་ཡོན་ཏན་ཕུན་སུམ་ཚོགས་པ་དང༌། མཁྱེན་པའི་ཡེ་ཤེས་བརྩེ་བའི་ཐུགས་རྗེ་མཛད་པའི་འཕྲིན་ལས་ཆར་འབབ་པས་རྩི་ཐོག་སྨིན་པ་ལྟ་བུ། གཞན་དོན་གྱི་ཡོན་ཏན་ཕུན་སུམ་ཚོགས་པ་མངའ་བ་འཇམ་དཔལ་སྨྲ་བའི་སེང་གེ་ལའོ། ། ཚུལ་ཇི་ལྟར་འདུད་ན་བཅོས་མིན་གྱི་དད་པས་ཀུན་ནས་བསླངས་ཏེ།
ལུས་ངག་ཡིད་གསུམ་དང་ཞིང་མོས་པས་སོ། ། དགོས་པ་གང་གི་ཆེད་དུ་འདུད་ན། འཇམ་དཔལ་རྩ་བའི་བླ་མ་དང་ལྷག་པའི་ལྷ་གཉིས་ཀ་ཡིན་པས། དེ་ལ་འདུད་ན་དོན་གཉིས་འབད་མེད་དུ་འགྲུབ་པས་སོ། ། ༈ གསུམ་པ་བཤད་པར་དམ་བཅའ་བ་ནི། བརྗོད་བྱའི་སྙིང་པོ་རྩ་བ་དང་བྲལ་བ། ། གཉིས་མེད་ཤེས་རབ་ཕ་རོལ་ཕྱིན་པའི་དོན། ། རྟག་ཆད་ལ་སོགས་དམིགས་པའི་མཐའ་གྲོལ་བ། ། ཅི་ནུས་པར་ནི་འགྲོ་ལ་ཕན་ཕྱིར་བཤད། ། གང་གིས་བཤད་ན།
འཕགས་པ་ལྷས་སོ། ། གང་བཤད་ན། རྗོད་བྱེད་ཀྱི་གསུང་རབ་ཡན་ལག་བཅུ་གཉིས་སམ། སྡེ་སྣོད་རིན་པོ་ཆེ་གསུམ་གྱི་བརྗོད་བྱའི་སྙིང་པོ་མཐར་ཐུག་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཏེ། འཁོར་བའི་རྩ་བ་བདག་འཛིན་དང་བྲལ་ཞིང༌། གཉིས་འཛིན་གྱི་འཁྲུལ་རྟོག་སྐྱེ་མེད་དུ་སྟོན་པའི་དོན་ དེའོ། ། ཚུལ་ཇི་ལྟར་བཤད་ན་ཚིག་དོན་ཕྱིན་ཅི་མ་ལོག་པར་མཐའ་བརྒྱད་ཀྱི་དམིགས་པའི་ཡུལ་ལས་འདས་པ་སྟེ། གང་གི་རྟེན་ཅིང་འབྲེལ་བར་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། །
འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་པ་ལྟར་རོ། ། དགོས་པ་གང་གི་ཆེད་དུ་བཤད་ན། བྱང་ཆུབ་སེམས་དཔའ་ལས་དང་པོ་པ་ནས་བཟུང་སྟེ། ཅི་ནུས་ཀྱི་གཞན་དོན་བྱ་བ་ཡིན་པས། འདི་ཡང་འགྲོ་ལ་ཕན་པའི་ཆེད་དུའོ། །
དེའང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གཞུང་དང༌། ལམ་དང༌། དོན་གསུམ་ལ། ཕྱི་མ་ནི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་བསྒྲུབ་བྱའི་འབྲས་བུ་ཡིན་ལ། དེ་དོན་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་པས། དེ་སྒྲུབ་བྱེད་ཀྱི་ལམ་དང༌། དེ་སྟོན་བྱེད་ཀྱི་གཞུང་གཉིས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲས་བརྗོད་དེ། སློབ་དཔོན་ཕྱོགས་ཀྱི་གླང་པོས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། །
བསྒྲུབ་བྱའི་དོན་དེ་དང་ལྡན་པས། ། གཞུང་ལམ་དག་ལ་དེ་སྒྲ་ཡིན། ། ཅེས་གསུངས་པ་ལྟར། རྗོད་བྱེད་གཞུང་འདིས་བརྗོད་བྱ་དོན་དེ་སྟོན་ནུས་པ་དང༌། དེའང་ཚིག་དོན་ཕྱིན་ཅི་མ་ལོག་པར་བརྗོད་བྱ་དང་རྗོད་བྱེད་འབྲེལ་བ་དང༌། དེ་བསྟན་པས་རྗེས་འཇུག་དོན་རྟོགས་ནུས་དགོས་པ་དང༌། རྟོགས་ནས་ཉམས་སུ་བླངས་པས་འབྲས་བུ་སངས་རྒྱས་ཐོབ་པ་ནི་དགོས་པའི་དགོས་པ་སྟེ། ཆོས་བཞི་དང་ལྡན་པ་ནི་བསྟན་བཅོས་མཆོག་ཏུ་གྱུར་པའི་མཚན་ཉིད་དོ། ། གཞུང་གི་དོན་ལ་གསུམ། མདོར་བསྟན་པ།
རྒྱས་པར་བཤད་པ། མཇུག་བསྡུ་བའོ། ། དང་པོ་ལ་གསུམ། ལུས་ངག་ཡིད་གསུམ་མཉམ་པར་བཞག་ཐབས། སེམས་ཀྱི་གནས་ལུགས། དེ་ལྟར་རྟོགས་པའི་ཕན་ཡོན་བསྟན་པའོ། ། དང་པོ་ནི། བཅའ་གཞི་གསུམ་གྱི་བཀའ་ཡི་ཐོག་ཏུ་བཞག ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པའི་ཐབས་ཐུན་མོང་མ་ཡིན་པ་ཡིན་པ་སྟེ། ཡུམ་ལས་ཏིང་ངེ་འཛིན་གྱི་རྣམ་གྲངས་མང་པོ་གསུངས་པ་ལ་བརྟེན་པ་ཏིང་ངེ་འཛིན་དེ་དག་སྒོམ་པའི་མན་ངག་གོ །
བཅའ་གཞི་གསུམ་ནི་ལུས་ངག་ཡིད་གསུམ་གྱིས་སོ། ། བཀའི་དོན་ནི་རྣམ་ཐར་སྒོ་གསུམ་གྱི་རང་བཞིན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེའི་སྟེང་དུ་བཞག་པའོ། ། དེའི་ཞོར་ལ་རིགས་དྲུག་གི་བག་ཆགས་དག་པར་བྱེད་པ་སྟེ། གསང་སོགས་ནས་སེམས་ལ་རིགས་དྲུག་གི་བག་ཆགས་ཡོད་པ་ལུས་ལ་སྨིན་ནས། རིགས་དྲུག་གི་རྩ་ཡིག་ཡོད་པར་གསུངས་པ་ནི། རྐང་མཐིལ་དུ་ཏྲི། གསང་གནས་སུ་པྲེ། ལྟེ་བར་དུ། སྙིང་གར་ནྲྀ།
མགྲིན་པར་སུ། སྤྱི་བོར་ཨའོ། ། རྟེན་དེ་དག་ལ་བརྟེན་པའི་བག་ཆགས་མས་རིམ་གྱིས་བསྡུས་ནས། དབྱིངས་རིག་བསྲེས་པས་འཁྲུལ་བ་དག་ཅིང་སྟོང་ཉིད་དུ་རྟོགས་པའོ། ། སློབ་མ་ལ་གདམས་ངག་འདེབས་པའི་དུས་སུ་འོག་གི་སྐྱབས་འགྲོ་སེམས་བསྐྱེད་སྔོན་དུ་བྱས་ལ་གཟོད་གདབ་བོ། ། ༈ གཉིས་པ་སེམས་བསྐྱེད་ཀྱི་གནས་ལུགས་བསྟན་པ་ནི། བཅོས་བསླད་མེད་པའི་རིག་པ་ངོས་བཟུང་ངོ༌། ། འཁོར་འདས་གཉིས་ཀྱི་རྩ་བར་གྱུར་པའི་སེམས། ། དེ་ལ་རྒྱུ་རྐྱེན་གང་ཡང་མ་གྲུབ་པ། ། སྐྱེ་མེད་གཅིག་ཆོད་རང་བཞིན་སྟོང་པ་ཉིད། །
གང་གིས་ཐབས་དེ་ལ་བརྟེན་ནས་འཁོར་འདས་གཉིས་ཀྱི་རྩ་བ་སེམས་རིག་པ་འདི་ངོས་བཟུང་ལ་ཡོད་མེད་ལ་སོགས་སྒྲོ་འདོགས་བཅད་དེ། སེམས་གཏན་ལ་ཕབ་པས་འཁོར་འདས་ཐམས་ཅད་གཏན་ལ་ཕེབ་པ་སྟེ། ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་ བ། ། འདོད་པའི་འབྲས་བུ་ཐམས་ཅད་སྟེར་བྱས་པ། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཅེས་སོ། ། དེས་ན་སེམས་དེ་རྒྱུ་ལས་མ་བྱུང་རྐྱེན་གྱིས་མ་བསྐྱེད། དབྱིབས་དང་ཁ་དོག་གང་ཡང་མ་གྲུབ།
སྐྱེ་བ་མེད་ཅིང་གཞི་རྩ་བྲལ་བའི་གཅིག་ཆོད་རང་བཞིན་གྱིས་སྟོང་ཉིད་དེ། ཆོས་ཐམས་ཅད་ཀྱང་དེ་ལས་མ་འདས་པ་ནི་གནས་ལུགས་སོ། ། ༈ གསུམ་པ་དེ་ལྟར་རྟོགས་པའི་ཕན་ཡོན་ནི། དེ་ལྟར་རྟོགས་ན་སྡོང་པོ་རྩད་བཅད་བཞིན། ། རྟོག་པའི་ཡལ་ག་ནམ་ཡང་སྐྱེ་མི་འགྱུར། ། སེམས་ཀྱི་གཞི་རྩ་ཆོད་ནས་སླར་ཡང་འཁོར་བར་མི་ལྡོག་ཅིང༌། འཁྲུལ་རྟོག་རྒྱུན་ཆད་ནས་རྣམ་པར་གྲོལ་བ་ཐོབ་པའོ། ། དབྱིངས་རིག་བསྲེ་བའི་ཉམས་ལེན་རྒྱས་པར་འོག་ནས་སྟོན་ལ། ཐབས་འདི་གཞུང་ལུགས་གཞན་ལ་མ་གྲགས་ཤིང། གདམས་ངག་འདིའི་ཟབ་ཁྱད་ཡིན་པས་ཐོག་མར་བསྟན་པ་ཡིན་ནོ། །
༈ རྒྱས་པར་བཤད་པ་ལ་གསུམ། ཐོག་མར་རྒྱུ་བྱང་ཆུབ་མཆོག་ཏུ་སེམས་བསྐྱེད་པ། ལམ་ཉམས་སུ་ལེན་པའི་གདམས་ངག་དངོས། ཉམས་སུ་བླངས་པའི་འབྲས་བུ་བསྟན་པའོ། ། དང་པོ་ལ་གསུམ། སེམས་བསྐྱེད་ཀྱི་སྔོན་འགྲོ ། དངོས་གཞི། བསླབ་བྱ་བསྟན་པའོ། ། དང་པོ་ནི། དངོས་དང་དངོས་མེད་བློ་ལ་སྣང་བ་ ཡི། །
རྒྱ་ཆེན་མཆོད་པས་བླ་མ་དཀོན་མཆོག་མཆོད། ། འདིས་སློབ་དཔོན་གྱི་བྱ་བ་བསྟན་ཏེ། རྟེན་དང་མཆོད་པ་འབྱོར་ཚད་བཤམས་ལ། མདུན་དུ་ཡུམ་ཆེན་མོ་ལ་སྲས་ཕྱོགས་བཅུ་དང་དུས་གསུམ་གྱི་སངས་རྒྱས་བྱང་སེམས་དང༌། སྟེང་ཕྱོགས་སུ་བླ་མ་བརྒྱུད་པ་རྣམས་དང༌། འོག་ཕྱོགས་སུ་དཔལ་མགོན་སྲུང་མ་རྣམས་ཀྱིས་བསྐོར་བར་བསྐྱེད་ཅིང༌། སྤྱན་དྲངས་ལ་དངོས་སུ་འབྱོར་པ་དང༌། དངོས་མེད་ཡིད་ཀྱིས་སྤྲུལ་པ་དང༌། བློ་ཡུལ་དུ་སྣང་བ་བདག་བློས་མ་བཟུང་བའི་མཆོད་པ་གསུམ་པོས་ཅི་ནུས་མཆོད་དོ། ། གཉིས་པ་དངོས་གཞི་ནི།
ཕྱག་དང་མཆོད་པ་ཕུལ་ནས་ནི། ། གུས་པས་སྐྱབས་འགྲོ་སེམས་བསྐྱེད་བླང༌། ། འདིས་སློབ་མའི་བྱ་བ་བསྟན་ཏེ། བླ་མ་དཀོན་མཆོག་ལ་ཕྱག་འཚལ་བ་དང༌། ཅི་འབྱོར་པའི་མཆོད་པ་ཕུལ་ནས། གུས་པའི་ཡིད་ཀྱིས་སྐྱབས་སུ་འགྲོ་བས་སོ་ཐར་གྱི་སྡོམ་པ་དང༌། སེམས་བསྐྱེད་པའི་བྱང་སེམས་ཀྱི་སྡོམ་པ་བླངས་ལ་དེ་ནས་གོང་གི་གདམས་ངག་གདབ་བོ། ། ༈ གསུམ་པ་དེ་ཡི་བསླབ་བྱ་ནི། བླ་མའི་བསླབ་བྱ་མིག་ལྟར་བསྲུང༌། ། བྱང་ཆུབ་སེམས་དཔའི་བསླབ་བྱ་ནི། །
སྲོག་གི་ཕྱིར་ཡང་སྤང་མི་བྱ། ། བསླབ་པ་བསྲུངས་ལ་བརྩོན་པར་བྱ། ། དེ་ལྟར་ཡང༌། སྤྱོད་འཇུག་ལས། རྒྱལ་བའི་སྲས་ཀྱིས་དེ་ལྟ་བུ། ། བྱང་ཆུབ་སེམས་རབ་བརྟན་བཟུང་ནས། ། གཡེལ་བ་མེད་པར་རྟག་ཏུ་ཡང༌། ། བསླབ་ལས་མི་འདའ་འབད་པར་བྱ། ། ཞེས་དང༌། དེ་ལྟས་ཅི་ལྟར་དམ་བཅས་བཞིན། །
བདག་གིས་གུས་པས་བསྒྲུབ་པར་བྱ། ། དེ་ནས་བརྩོན་པར་མ་བྱས་ན། ། འོག་ནས་འོག་ཏུ་འགྲོ་བར་འགྱུར། ། ཞེས་གསུངས་པ་ལྟར་བསྲུངས་པའི་ཕན་ཡོན་དང་མ་བསྲུངས་པའི་ཉེས་དམིགས་ཤེས། སྲོག་ལ་བབ་ཀྱང་བསླབ་པ་ལས་མི་འདའ་བར། མིག་གི་འབྲས་བུ་བཞིན་བསྲུང་བར་བྱ་སྟེ། བསྲུང་བྱ་རྣམས་ནི། འཕགས་པ་ཐོགས་མེད་ཀྱིས་བྱང་སར་རྒྱ་ཆེར་གསུངས་པའི་དོན། སློབ་དཔོན་ཙནྡྲ་གོ་མཱིས་གཞུང་དུ་མཛད་པ་སྡོམ་པ་ཉི་ཤུ་པ་ལ་སོགས་པ་བཞིན་ནོ། ། ༈ གཉིས་པ་ལམ་ཉམས་སུ་བླང་བའི་གདམས་ངག་ལ་ལྔ།
ཐབས་ངེས་པར་སྔོན་དུ་འགྲོ་བའི་ལམ། ཤེས་རབ་ངེས་པར་ཉམས་སུ་བླངས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དངོས་དང༌། དེ་ལས་གཅོད་དུ་གྱུར་པའི་ངེས་ཚིག་དང༌། དེའི་མི་མཐུན་པའི་ཕྱོགས་སུ་སྤང་བར་བསྟན་པའོ། ། ༈ དང་པོ་ལ་དྲུག ། རང་གཞན་གྱི་མི་དགེ་བ་བཅུ་སྤངས་པ་དང༌། ལམ་ཕ་རོལ་ཏུ་ཕྱིན་པ་དྲུག་བསྟན་པ་དང༌། དེའི་མི་མཐུན་པའི་རློམ་སེམས་སྤང་བ་དང༌། མཐའ་བྲལ་དབུ་མའི་དོན་མ་རྟོག་པའི་སྐྱོན་དང༌།
དམིགས་པའི་དུག་སྤངས་པ་དང༌། ཐབས་ཕར་ཕྱིན་ལྔ་སྔོན་དུ་འགྲོ་དགོས་པའི་དཔེ་བསྟན་པའོ། ། ༈ དང་པོ་ལ་དྲུག ། བདག་ཉིད་མི་དགེ་བ་བཅུ་སྤངས་ཤིང་གཞན་སྤང་བ་ལ་བསྐུལ་བ་དང༌། གཞན་མི་དགེ་བ་སྤངས་པ་ལ་རྗེས་སུ་ཡི་རང་ཞིང་ལེགས་སོ་བརྗོད་པ་དང༌། མི་དགེ་བ་བཅུ་སྤངས་པ་གཅིག་པུས་ཀྱང་མི་གྲོལ་བར་བསྟན་པའོ། ། དང་པོ་ནི། སྲོག་གཅོད་ལ་སོགས་མི་དགེ་བཅུ། ། བདག་སྤངས་གཞན་ཀྱང་དེ་ལ་བསྐུལ། ། ཐབས་ངེས་པའི་ལམ་ཐམས་ཅད་དང་པོ་སྡིག་ལས་ལྡོག་པ།
བར་དུ་དགེ་ལས་ལྡོག་པ། མཐའ་མ་ཀུན་ལས་ལྡོག་པ་གསུམ་དུ་བསྡུས་ནས་སྟོན་ཏེ། སྡིག་པ་ནི་སྲོག་གཅོད་པ་མ་བྱིན་པ་ལེན་པ། འདོད་པས་ལོག་པར་གཡེམ་པ་སྟེ། ལུས་ཀྱི་མི་དགེ་བ་གསུམ་དང༌། ཚིག་རྩུབ་མོ། ངག་འཁྱལ་བ། རྫུན་དུ་སྨྲ་བ། ཕྲ་མ་སྟེ་ངག་གི་མི་དགེ་བ་བཞི་དང༌། བརྣབ་སེམས།
གནོད་སེམས། ལོག་ལྟ་སྟེ་ཡིད་ཀྱི་མི་དགེ་བ་གསུམ་སྟེ། བཅུ་པོ་དེ་དག་དུག་གསུམ་གྱིས་ཀུན་བསླངས་ཀྱིས་ཆེ་འབྲིང་ཆུང་གསུམ་དུ་སྤྱད་པས་དམྱལ་བ། ཡི་དྭགས། དུད་འགྲོ་རྣམས་སུ་སྐྱེ་བ་ནི་རྣམ་སྨིན་གྱི་འབྲས་བུ་དང༌། མིར་སྐྱེས་ཀྱང༌། སྲོག་གཅོད་ ཚེ་ཐུང་བ་དང༌། བརྐུས་པ་ ལོངས་སྤྱོད་དབུལ་བ་དང༌། ཕྱི་རོལ་ དགྲ་མང་བ་དང༌། རྫུན་སྨྲས་པ་ སྐུར་པ་མང་བ་དང༌།
གཉེན་བཤེས་དང་ ཕྲ་མས་ འབྱེད་པ་དང༌། ཚིག་རྩུབ་ མི་སྙན་པ་ཐོས་པ་དང༌། འཁྱལ་བ་ ཚིག་མི་བཙུན་པ་དང༌། བརྣབ་སེམས་ ཡིད་ལ་རེ་བ་འཇོམས་པ་དང༌། གནོད་སེམས་ འཇིགས་པ་མང་བ་དང༌། ལོག་ལྟ་ ལྟ་ངན་འཛིན་པར་འགྱུར་བ། མྱོང་བ་རྒྱུ་མཐུན་དང༌། མི་དགེ་བ་གང་གོམས་པ་དེ་དག་སླར་ཡང་བྱེད་འདོད་པས་སྡུག་བསྔལ་གྱི་ས་བོན། རྒྱུན་མི་ཆད་པ་ནི། བྱེད་པ་རྒྱུ་མཐུན་གྱི་འབྲས་བུ་གཉིས་དང༌།
ཡུལ་མཐུ་ཆུང་བ་དང༌། སད་སེར་མོད་པ་དང༌། རྡུལ་འཁྲིགས་པ་དང༌། དྲི་ང་བ་དང༌། མཐོ་དམན་ཅན་དང༌། ཚྭ་སྒོ་ཅན་དང༌། དུས་ལོག་དང༌། འབྲས་བུ་རྣམས་ཕྲ་བ་དང༌། ཁ་ཞེང་ཆུང་བ་དང༌། འབྲས་བུ་ཡེ་མེད་པའི་ཡུལ་དུ་སྐྱེ་བ་ནི་དབང་འབྲས་སམ།
སྐྱེས་བུས་བྱེད་པའི་འབྲས་བུ་སྟེ། དེ་ལྟར་ཤེས་ནས་བདག་ཉིད་སྤངས་ཤིང༌། གཞན་དག་ཀྱང་སྤངས་སུ་གཞུག་པ་ནི། སྐྱབས་འགྲོའི་བསླབ་བྱ་སོ་ཐར་གྱི་སྡོམ་པ་གཞན་ལ་གནོད་པ་གཞི་བཅས་སྤངས་པ་སྟེ། དེའང་ལུས་ངག་གི་མི་དགེ་བ་བདུན་ནི་གཞན་ལ་གནོད་པ་ཡིན་ལ། དེའི་གཞི་ནི་ཡིད་ཀྱི་གསུམ་མོ།། ༈ གསུམ་པ་ནི། སྲོག་གཅོད་སྤང་བ་དེ་དག་གིས། ། མཐུན་འགྱུར་ལེགས་པར་བརྗོད་པར་བྱ། ། དེ་ལྟར་བྱས་པས་རང་གི་བསོད་ནམས་འཕེལ་ཞིང་གཞན་སྨིན་པར་འགྱུར་བའོ།
༈ །གསུམ་པ་ནི། མི་དགེ་བཅུ་པོ་སྤངས་ཙམ་གྱིས། ། ལམ་མཆོག་རྙེད་པར་མི་འགྱུར་ཏེ། ། མངོན་མཐོ་ལྷ་མིའི་ལམ་དང་ཐར་པ་བྱང་ཆུབ་ཀྱི་ལམ་གཉིས་ལས། མི་དགེ་བའི་ལས་བཅུ་སྤངས་ནས་དགེ་བའི་ལས་བཅུ་བསྒྲུབས་པ་དེས། འདོད་ཁམས་ཀྱི་ལྷ་མི་ཙམ་ལས་ཐོབ་མི་ནུས་ལ་དེའི་སྟེང་དུ་རྒྱུ་སྙོམས་འཇུག་གི་བསམ་གཏན་བསྒོམས་པས། དེའི་བྱེ་བྲག་གི་འབྲས་བུ་སྐྱེ་བའི་བསམ་གཏན་གཟུགས་ཁམས་བསམ་གཏན་བཞི་དང༌། གཟུགས་མེད་ཁམས་སྐྱེ་མཆེད་མུ་བཞིའི་ལྷར་སྐྱེ་བ་ནི་མི་གཡོ་བའི་ལས་ཞེས་བྱའོ། ། ༈ གསུམ་པ་ལམ་ཕ་རོལ་ཕྱིན་དྲུག་བསྟན་པ་ལ་གཉིས། བདག་ཕར་ཕྱིན་དྲུག་ལ་སྤྱད་ཅིང་གཞན་ཡང་དེ་ལ་བསྐུལ་བ་དང༌།
དེའི་མཐུན་འགྱུར་དང་ལེགས་པ་བརྗོད་པའོ། ། དང་པོ་ནི། ཕ་རོལ་ཕྱིན་པ་དྲུག་ལ་ནི། ། བདག་སྤྱོད་གཞན་ཡང་དེ་ལ་བསྐུལ། ། སྦྱིན་པ་ནས་བསམ་གཏན་གྱི་བར་ལྔ་པོའང་ཤེས་རབ་དང་བྲལ་ན་ཕ་རོལ་ཏུ་ཕྱིན་པའི་མིང་མི་ཐོབ་སྟེ་ཟག་བཅས་ཀྱི་ལམ་ཡིན་པས་སོ། ། དེས་ན་ཐར་པ་བྱང་ཆུབ་ཀྱི་ལམ་གྱི་གཙོ་བོ་ནི་ཤེས་རབ་སྟེ། དེས་ཟིན་ན་སྦྱིན་པ་སོགས་ལྔ་པོའང་ཕ་རོལ་ཏུ་ཕྱིན་པའི་མིང་ཐོབ་པར་འགྱུར་ལ། བྱང་ཆུབ་སེམས་དཔའི་ལམ་རྫོགས་པས། བདག་ཉིད་སྤྱོད་ཅིང་བསྡུ་བའི་དངོས་པོ་བཞི། སྦྱིན་པ་དང༌།
སྙན་པར་སྨྲ་བ་དང༌། དོན་སྤྱོད་པ་དང༌། དོན་མཐུན་པའི་སྒོ་ནས་གཞན་ཡང་དེ་ལ་བསྐུལ་བར་བྱའོ། ། ༈ གཉིས་པ་ནི། ཕ་རོལ་ཕྱིན་པ་དྲུག་པོ་ཡི། ། མཐུན་འགྱུར་ལེགས་པ་བརྗོད་པར་བྱ། ། དེ་ནི་རང་གི་རྒྱུད་དག་ཅིང་གཞན་སྨིན་པའི་ཐབས་ཏེ། སེམས་བསྐྱེད་ཀྱི་བསླབ་བྱ་གཞན་ལ་གནོད་པ་སྤངས་པའི་སྟེང་དུ། ཕན་པ་ཅི་ནུས་སུ་སྒྲུབ་པ་བྱང་ཆུབ་སེམས་དཔའི་སྡོམ་པའི་ངོ་བོའོ། ། ཕར་ཕྱིན་དྲུག་དོན་བརྒྱད་ཀྱིས་ཉམས་སུ་ལེན་པ་གཞན་དུ་བསྟན་ནོ། །
གསུམ་པ། དེའི་མི་མཐུན་པའི་རློམ་སེམས་སྤངས་པ་ནི། ཕ་རོལ་ཕྱིན་དྲུག་ལ་སོགས་པ། ། དགེ་བའི་ལས་ལ་སྤྱོད་གྱུར་པའི། ། རློམ་སེམས་སྐྱེས་པས་དེ་ལས་ལྡོག ། འདིས་བར་དུ་དགེ་ལས་ལྡོག་པ་བསྟན་ཏེ། དེའང་ཚོགས་གཉིས་ཟུང་འཇུག་གི་དགེ་བ་བྱང་ཆུབ་ཀྱི་ལམ་ལས་ལྡོག་པ་མིན་ཏེ། ཚེ་འདྀའི་མངོན་མཐོ་དང༌། ཕྱི་མ་ལྷ་མིའི་གོ་འཕང་ཙམ་ལ་དམིགས་ནས་ལེགས་སྨོན་གྱི་དགེ་བ་སྤྱད་པ་ནི་བྱང་ཆུབ་ཀྱི་གེགས་ཡིན་པས། དེ་ལས་ལྡོག་པའོ། །
ཡང་རློམ་པ་སྐྱེ་བ་ནི་དགའ་བྲོད་ཀྱི་བདུད་ཡིན་པས་དེ་སྤངས་པའོ། ། ༈ བཞི་པ་མཐའ་བྲལ་དབུ་མའི་དོན་མ་རྟོགས་པའི་སྐྱོན་ནི། གཉིས་མེད་ཕ་རོལ་ཕྱིན་པའི་དོན། ། དགེ་སྡིག་བླང་དོར་རེ་དོགས་ཀྱི། ། མཐའ་དང་བྲལ་བར་མ་རྟོགས་ན། ། འདུ་བྱེད་དགེ་བ་བྱས་གྱུར་ཀྱང༌། ། ཚེ་འདི་ཉིད་ལ་གྲོལ་མི་འགྱུར།། འདིས་གོང་འོག་གཉིས་ཀྱི་ཟ་མ་ཀུན་ལས་ལྡོག་པ་བསྟན་ཏེ། དོན་དམ་པ་ནི་ཡུལ་དང་ཡུལ་ཅན་ལ་སོགས་གཉིས་ཆོས་ཀྱི་གཟུང་འཛིན་ཐམས་ཅད་དང་བྲལ་བ་སྟེ། དེ་མ་རྟོགས་ཀྱི་བར་དུ་དགེ་བ་ཅི་ཙམ་བྱས་ཀྱང་རྣམ་གྲོལ་མི་ཐོབ་པས།
དགེ་སྡིག་གི་བླང་དོར་དང་འཁོར་འདས་ཀྱི་རེ་དོགས་ལ་སོགས་གཉིས་ཆོས་ཐམས་ཅད་དོན་ལས་མ་གྲུབ་པར་ཤེས་པ་ནི་ཀུན་ལས་ལྡོག་པའོ། ། ༈ ལྔ་པ་དམིགས་པའི་དུག་སྤངས་པ་ནི། དེ་བས་འདུས་བྱས་འདུས་མ་བྱས། ། དཀར་དང་གནག་པའི་ཆོས་རྣམས་ཀུན། ། རྡུལ་ཙམ་དམིགས་པར་མི་འགྱུར་རོ། ། ཀུན་རྫོབ་བློ་ཡུལ་དུ་སྣང་བའི་འཁོར་འདས་ཀྱི་ཆོས་འདི་ཐམས་ཅད། རྟེན་ཅིང་འབྲེལ་འབྱུང་ཙམ་མ་གཏོགས་པར། དོན་ལ་བདེན་པར་གྲུབ་པ་རྡུལ་ཙམ་ཡང་མི་དམིགས་པས། བློ་ལས་འདས་པ་སྟོང་པ་ཉིད་དེ། འཕགས་པ་ཀླུ་སྒྲུབ་ཀྱིས།
རྟེན་ཅིང་འབྲེལ་འབྱུང་གང་ཡིན་པ། ། དེ་ནི་སྟོང་པ་ཉིད་དུ་འདོད། ། ཅེས་སོ། ། དེས་ན་སྟོང་པ་ཉིད་དང༌། ལྟ་བ་དང༌། དོན་དམ་ཙམ་དུའང་དམིགས་སུ་མེད་དེ། སྟོང་ཉིད་བག་ཆགས་གོམས་པ་ལས། ། དངོས་པོའི་བག་ཆགས་སྤངས་འགྱུར་ཏེ། ། ཅི་ཡང་མེད་ཅེས་གོམས་པ་ལས། ། ཕྱི་ནས་དེ་ཡང་སྤང་བར་འགྱུར། །
ཞེས་ཞི་བ་ལྷས་གསུངས་པ་ལྟར་རོ། ། ༈ དྲུག་པ་ཐབས་ཕར་ཕྱིན་ལྔ་སྔོན་དུ་འགྲོ་དགོས་པའི་དཔེ་ནི། འོན་ཀྱང་ཐབས་ལ་མ་བརྟེན་པའི། ། ཤེས་རབ་མངོན་དུ་མི་འགྱུར་རོ། ། སོ་ནམ་སྔོན་དུ་མ་སོང་བའི། ། ལོ་ཏོག་མི་འབྱུང་བ་དང་མཚུངས། ། མཐའ་མ་ཀུན་ལས་ལྡོག་པ་ཡང་འཛིན་པ་དང་བྲལ་བ་ཙམ་ཡིན་གྱི། ཚོགས་གཉིས་ཟུང་འཇུག་གི་དགེ་བ་མི་བསྒྲུབས་པ་མ་ཡིན་ཏེ། གཞི་བདེན་གཉིས་ཟུང་འཇུག ། ལམ་ཚོགས་གཉིས་ཟུང་འཇུག །
འབྲས་བུ་སྐུ་གཉིས་ཟུང་འཇུག ། ཀུན་རྫོབ་སེམས་བསྐྱེད་ལ་བརྟེན་ནས་ཐབས་བསོད་ནམས་ཀྱི་ཚོགས་ཀྱིས་ཉེ་བར་ལེན་པའི་རྒྱུ་བྱས། ཡེ་ཤེས་ཀྱི་ཚོགས་ཀྱིས་ལྷན་ཅིག་བྱེད་པའི་རྐྱེན་བྱས་པས། ས་བཅུའི་ཡོན་ཏན་སྐྱེ་ཞིང་མཐར་གཟུགས་སྐུ་ཐོབ་ལ། དོན་དམ་སེམས་བསྐྱེད་ལ་བརྟེན་ནས་ཤེས་རབ་ཡེ་ཤེས་ཀྱི་ཚོགས་ཀྱིས་ཉེ་བར་ལེན་པའི་རྒྱུ་བྱས། བསོད་ནམས་ཀྱི་ཚོགས་ཀྱིས་ལྷན་ཅིག་བྱེད་པའི་རྐྱེན་བྱས་པས་ལམ་ལྔའི་ཡོན་ཏན་སྐྱེ་ཞིང་མཐར་ཆོས་སྐུ་ཐོབ་པས། འཇིག་རྟེན་པའི་སོ་ནམ་དང་སྟོན་ཐོག་ལྟར་ཤེས་པར་བྱས་ལ་ཐབས་ངེས་པའི་ལམ་འདི་དང༌། འོག་ནས་འབྱུང་བའི་ཤེས་རབ་ངེས་པའི་ལམ་གཉིས་ཟུང་འཇུག་ཏུ་ཉམས་སུ་བླང་བར་བྱའོ། ། ཤེས་རབ་ངེས་པ་ཉམས་སུ་བླང་བ་ལ་བརྒྱད། ཤེས་རབ་ཀྱི་ཕ་རོལ་ཏུ་ཕྱིན་པ་མ་གཏོགས་པ་ལྔ་པོ་རྐྱང་པས་ལམ་མི་འགྲུབ་པར་བསྟན་པ་དང༌།
དེ་རང་ལ་ཡོད་པའི་གཞན་རྐྱེན་མ་ཡིན་པ་དང༌། སངས་རྒྱས་རྗེས་སུ་དྲན་པ་བསྒོམ་པ་དང༌། སངས་རྒྱས་ཀྱི་དགོངས་པ་དངོས་དང༌། དེ་རྟོགས་པའི་ཐབས་དང༌། ཉམས་སུ་ལེན་པའི་གནས་དང༌། ཇི་ལྟར་ཉམས་སུ་ལེན་པའི་ཐབས་དང༌། དེ་ལྟར་ཉམས་སུ་བླངས་པའི་ཕན་ཡོན་ནོ། ། དང་པོ་ནི་ཤེས་རབ་ཕ་རོལ་ཕྱིན་པ་ཡི།། དོན་ལ་ངེས་པར་མ་སྤྱད་ན། ། སྦྱིན་དང་ཚུལ་ཁྲིམས་བཟོད་པ་དང༌། །
བརྩོན་འགྲུས་བསམ་གཏན་སྤྱོད་གྱུར་ཀྱང༌། ། ལོང་བས་སྣ་དབྱུག་སྟོར་བ་ཡིས། ། ལམ་རྒྱུས་རྙེད་པར་ག་ལ་འགྱུར། ། སྦྱིན་སོགས་ལྔ་པོ་བསོད་ནམས་ཀྱི་ཚོགས་ཀྱིས་བསྡུས་པས། ཤེས་རབ་ཀྱི་མིག་དང་བྲལ་ན་ཟུང་འཇུག་གི་ལམ་དུ་མི་འགྱུར་བས་ཐར་པ་ཆེན་པོའི་གྲོང་ཁྱེར་དུ་མི་ཕྱིན་ནོ། ། ༈ གཉིས་པ་ནི། ཤེས་རབ་ཕ་རོལ་ཕྱིན་པའི་དོན། ཚིག་རྐང་འདི་མཆན་དཀྱུས་ལ་ཤོར་བ་ཡིན་པ་འདྲ་སྟེ། གཞུང་འདི་ལ་ཤོ་ལོ་ཀ་ལྔ་བཅུ་ཡོད་པ་ལ་ཚིག་རྐང་གཅིག་ལྷག་པར་གདའ་བས་འདི་འདྲའོ། ། འོན་ཀྱང་གོ་རྒྱུ་ལ་ཕན་པར་སྣང་ནས་བཞག་གོ །
གཞན་ནས་མ་ཚོལ་རང་ལ་ཡོད། ། དངོས་དང་མཚན་མར་མ་གྲུབ་པའི། ། རང་བཞིན་འོད་གསལ་ཆེན་པོའི་དོན། ། དེ་ལྟར་མཆོག་ཏུ་གྱུར་པའི་ཤེར་ཕྱིན་དེ་རྙེད་པར་མི་ནུས་སམ་སྙམ་ན། རང་གི་སེམས་ཀྱི་ཆོས་ཉིད་སྒྲིབ་གཡོགས་དང་བྲལ་བས་རང་གི་རང་འོད་གསལ་བ་དེ་ཡིན་ཏེ། མདོ་ལས། སེམས་ནི་སེམས་མ་མཆིས་པ་སྟེ། སེམས་ཀྱི་རང་བཞིན་ནི་འོད་གསལ་བའོ། ། ཞེས་དང༌། རྗེ་བཙུན་བྱམས་པས།
སེམས་ཀྱི་རང་བཞིན་འོད་གསལ་གང་ཡིན་ པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། ། ཅེས་པ་དེའོ། ། ༈ གསུམ་པ་ནི། ཡིད་ལ་བྱེད་པ་ཀུན་དང་བྲལ། ། དྲན་རྟོག་རང་བཞིན་གྱིས་སྤངས་པའི། ། སངས་རྒྱས་རྗེས་སུ་དྲན་པ་བསྒོམ། ། འོད་གསལ་མངོན་དུ་བྱེད་པའི་ལམ་ནི།
ཡུམ་ལས། གང་དྲན་པ་མེད་ཅིང་ཡིད་ལ་བྱར་མེད་པ་དེ་ནི་སངས་རྒྱས་དང༌། ཆོས་དང༌། དགེ་འདུན་རྗེས་སུ་དྲན་པའོ། ། ཞེས་པ་སྟེ་བསྒོམ་པའི་ཐབས་ནི་འོག་གི་དབྱིངས་རིག་བསྲེ་བའོ། ༈ །བཞི་པ་ནི། ཕྱི་ནང་ལྷ་འདྲེ་འཁོར་དང་འདས། ། སྣང་དང་སྟོང་པ་ལ་སོགས་པ། ། གཉིས་སྣང་བྲལ་བ་སངས་རྒྱས་ཀྱི། ། དགོངས་པ་མ་ནོར་མ་བཅོས་པ། །
དཔེར་ན་ནམ་མཁའི་དབྱིངས་དང་མཚུངས། ། དེ་ལྟར་སངས་རྒྱས་རྗེས་དྲན་བསྒོམས་པའི་དོན་གཉིས་འཛིན་ཐམས་ཅད་བྲལ་བ་དེ་སངས་རྒྱས་ཀྱི་དགོངས་པ་སྟེ། རྒྱ་ཆད་ཕྱོགས་ལྷུང་དང་མཚན་རྟོག་ཐམས་ཅད་ལས་འདས་པ། ཆོས་ཀྱི་དབྱིངས་ཀྱི་རང་བཞིན་ནམ་མཁའ་ལྟ་བུའོ། ། དེ་ནི་སངས་རྒྱས་ཀྱི་དགོངས་པ་སོ་སོའི་སྐྱེ་བོའི་ཉམས་སུ་མྱོང་བའི་ཐབས་ཁྱད་པར་ཅན་ནོ། ། ༈ ལྔ་པ་དེ་རྟོགས་པའི་ཐབས་ལ་བཞི། དབྱིངས་རིག་བསྲེ་བ་དང༌། དབྱིངས་རིག་བསྲེ་བའི་འབྲས་བུ་དང༌། དབྱིངས་རིག་བསྲེ་བའི་ཐབས་དངོས་དང༌། དབྱིངས་རིག་བསྲེ་བའི་དགོས་པའོ། །
དང་པོ་ནི། ཐབས་ཀྱི་མཆོག་ཏུ་གྱུར་པ་ནི། ། དབྱིངས་དང་རིག་པ་བསྲེ་བར་བྱ། ། དོན་ཤེར་ཕྱིན་དུས་འདི་ཉིད་དུ་མངོན་དུ་བྱེད་པའི་ཐབས། གཞུང་ལུགས་གཞན་ལ་མ་གྲགས་པ་ཆོས་འདིའི་ཟབ་ཁྱད་མཆོག་ཏུ་གྱུར་པ་ནི་དབྱིངས་རིག་བསྲེ་བ་སྟེ། དེའི་རྒྱུ་མཚན་དབྱིངས་རིག་གཉིས་ཡུལ་དང་ཡུལ་ཅན་བྱེད་པའི་གཉིས་འཛིན་བྱུང་ལ། དེ་ལས་འཁོར་བའི་འཁྲུལ་བ་མཐའ་དག་བྱུང་ངོ༌། ། ལམ་དུ་དབྱིངས་རིག་བསྲེ་བ་བསྒོམས་པས་མཐར་ཕྱིན་འབྲས་བུའི་གནས་སྐབས་སུ། དབྱིངས་རིག་རྣམ་པར་དག་པ་དང༌། རིག་པ་རྣམ་ཤེས་ཚོགས་གནས་གྱུར།
ཡེ་ཤེས་བཞི་དབྱེར་མེད་དུ་འདྲེས་ནས། སྐུ་གསུམ་འགྲུབ་པས། གཞི་ལམ་འབྲས་གསུམ་འབྲེལ་བ་ཅན་དུ་ཟབ་ཅིང་གསང་སྔགས་ཀྱི་ལམ་དང་ཆ་འདྲ་བའོ། ། ༈ གཉིས་པ་ནི། དབྱིངས་རིག་འདྲེས་པའི་དུས་དག་ཏུ། ། དངོས་དང་མཚན་མ་དགག་སྒྲུབ་དང༌། ། དམིགས་པར་འཛིན་པ་རང་སངས་ཏེ། ། གཟུང་འཛིན་གཉིས་དང་བྲལ་བ་ཡི། ། ཆོས་ཉིད་དོན་ལ་གནས་པའོ། ། འབྲས་བུ་མངོན་དུ་གྱུར་པའི་དུས་སུ་དབྱིགས་རིག་འདྲེས་པའི་སྟོབས་ཀྱིས་གཉིས་ཆོས་ཐམས་ཅད་ཀྱི་འཛིན་པ་སངས་ནས་གཉིས་མེད་ཡེ་ཤེས་ཀྱི་ཆོས་ཉིད་རྒྱས་ལ།
ད་ལྟ་སྒོམ་པའི་དུས་སུའང་དེ་དང་ཆ་མཐུན་གྱི་ཉམས་ལ་གནས་པའོ། ། ༈ གསུམ་པ་ནི། དེ་ལྟར་ལུས་སེམས་མ་བཅོས་པར། ། ནམ་མཁའ་སྟོང་པས་གར་ཁྱབ་པ། ། རིག་པ་སྟོང་པས་ཁྱབ་པར་ནི། ། རྒྱ་བསྐྱེད་ཁྱབ་གདལ་ཆེན་པོར་བཞག ། སློབ་མ་ལ་གདམས་ངག་འབེབས་པའི་དུས་ནི། སྔར་བསྟན་པའི་བཅའ་གཞི་གསུམ་ལ་བརྟེན་ནས་དབྱིངས་རིག་བསྲེ་བ། རིག་རྩལ་དབྱིངས་སུ་བསྲེ་བ། ལུས་ཀྱི་བསྒྲིམ་ཆ།
ངག་གི་བསྡམ་ཆ། ཡིད་ཀྱི་གཏད་ཆ་ཐམས་ཅད་གློད་ལ། ལུས་སེམས་མ་བཅོས་པར་ནམ་མཁས་གར་ཁྱབ་རིག་པས་ཁྱབ། རིག་པས་གར་ཁྱབ་ཆོས་སྐུའི་ཁྱབ། ཆོས་སྐུ་ཁྱབ་གདལ་ཆེན་པོའི་ངང་ལ་མཉམ་པར་བཞག ། རྒྱུན་དུ་ནི་ནམ་མཁའ་སྒོ་འབྱེད་བྱ་བའམ་མ་བྱས་ཀྱང་རུང་སྟེ། གདོད་ནས་དབྱིངས་རིག་དབྱེར་མེད་དུ་ཤེས་པར་བྱས་ལ། དེའི་ངང་ལ་མཉམ་པར་བཞག་གོ ། ༈ བཞི་པ་ནི། དེ་ཚེ་རིག་པ་གཞི་རྩ་དང༌། །
བྲལ་བར་ཉམས་སུ་མྱོང་བ་ནི། ། དབང་པོ་ལྔ་དང་ཕྱི་རོལ་ཡུལ། ། རིག་པ་གང་དུའང་མི་གནས་སོ། ། དབྱིངས་རིག་དབྱེར་མེད་དུ་བཞག་པས། ཆོས་ཐམས་ཅད་རང་གི་སེམས་རིག་པའི་ངོ་བོར་རྟོགས་ཤིང༌། རིག་པ་ཉིད་ཀྱང་ངོ་བོ་མ་གྲུབ་པ་གཞི་མེད་རྩ་བྲལ་དུ་རྟོགས་པ་དེའི་ཚེ། རིག་པ་ནི་མིག་སོགས་དབང་པོ་ལྔ་དང༌། གཟུགས་སོགས་ཡུལ་ལྔ་གང་དུ་ཡང་མི་དམིགས་ཏེ། ཤེར་སྙིང་ལས། མིག་མེད།
རྣ་བ་མེད་ཅེས་སོགས་གསུངས་པ་བཞིན་ནོ། ། དེ་ཉིད་ལྟ་བ་སྐྱེ་མེད་སྟོང་པ་རང་བཞིན་མེད་པ། སྒོམ་པ་ཁྱབ་གདལ་ཆེན་པོ། ། ལམ་ཁྱེར་གནས་ཤར་གྲོལ་གསུམ། སྤྱོད་པ་ཉམ་ང་ཐོག་འཇོམས། འབྲས་བུ་སངས་རྒྱས་ཀྱི་ཕ་རོལ་ཏུ་ཕྱིན་པའོ། ། དེ་ཉིད་ལྷའི་དབང་དུ་བྱས་ན། དྲི་མེད་དག་པའི་ལྷ། ཏིང་ངེ་འཛིན་གྱི་དབང་དུ་བྱས་ན་དེ་བཞིན་ཉིད་ཀྱི་ཏིང་ངེ་འཛིན། བཟླས་པའི་དབང་དུ་བྱས་ན་ཡང་དག་དོན་གྱི་བཟླས་པ་ཞེས་གསུངས་སོ། །
༈ དྲུག་པ་ལམ་ཉམས་སུ་ལེན་པའི་གནས་ནི། གཡའ་ཁང་དུར་ཁྲོད་གཉན་ས་དང༌། ། གྲོང་དང་གྲོང་ཁྱེར་ཆེན་པོ་དང༌། ། ཕུག་དང་དབེན་ཕུག་གནས་དག་ཏུ། ། གཉིས་སུ་མེད་པ་བསྒོམ་པར་བྱ། ། རྣམ་གཡེང་གི་འཇིགས་པ་སྤངས་ཤིང༌། བསམ་གཏན་གྱི་བདེ་བ་མྱང་བའི་ཕྱིར་གནས་དེ་ཉིད་ལྟ་བུར་བསྒོམས་ལ། སྤང་གཉེན་གཉིས་མེད་གནས་བདག་དང་རྣལ་འབྱོར་པ་གཉིས་མེད་དུ་བསྒོམས་པས། གེགས་སེལ་བོགས་འདོན་ཞར་ལ་འབྱུང་བའོ། ། ༈ བདུན་པ་ཇི་ལྟར་ཉམས་སུ་ལེན་པའི་ཐབས་དངོས་ལ་གཉིས།
གང་ཉམས་སུ་བླང་བའི་ཆོས་དང༌། དེ་ཇི་ལྟར་ཉམས་སུ་བླང་བའི་ཐབས་སོ། ༈ །དང་པོ་ནི། བླ་མས་བསྟན་པའི་སྐྱེ་མེད་དོན། ། གཉིས་པ་ནི། སྤྱོད་ལམ་རྣམ་བཞི་ཉམས་སུ་བླངས། ། མཉམ་བཞག་གི་རྗེས་སྤྱོད་ལ་བསྲེ་བ་སྟེ། དྲན་ཤེས་དང་མ་བྲལ་བར་སྐྱོང་བའོ། ། བརྒྱད་པ་དེ་ལྟར་ཉམས་སུ་བླངས་པའི་ཕན་ཡོན་ནི། དེ་ལྟར་ཉམས་སུ་ལེན་པ་ལ། །
ཕ་རོལ་ཕྱིན་པའི་བྱིན་རླབས་དང༌། ། ཆོས་རྣམས་སྟོང་པར་རྟོགས་པ་དེས། ། བར་ཆད་འབྱུང་བར་མི་འགྱུར་ཏེ། ། སྟོང་པ་ཉིད་ལ་སྟོང་ཉིད་ཀྱིས། ། གླགས་རྙེད་པ་ལྟ་ག་ལ་སྲིད། ། གོང་གི་དབེན་གནས་དེ་ལྟ་བུར་བསྒོམས་པས་བར་ཆད་མི་འོངས་སམ་ཞེ་ན། རྒྱུ་གཉིས་ཀྱིས་མི་འོངས་ཏེ། དང་པོ་ནི་སྡུད་པ་ལས། མ་ཞིག་ན་བར་གྱུར་ལ་བུ་ནི་མང་ཡོད་པ། ། དེ་ཀུན་ཡིད་མི་བདེ་ཞིང་དེ་ལ་རིམ་གྲོ་བྱེད། །
དེ་བཞིན་ཕྱོགས་བཅུའི་འཇིག་རྟེན་ཁམས་ཀྱིས་སངས་རྒྱས་ཀྱང༌། ། ཡུམ་གྱུར་ཤེས་རབ་ཕར་ཕྱིན་འདི་ལ་དགོངས་པ་མཛད། ། ཅེས་པ་ལྟར་ཡུམ་གྱི་བྱིན་རླབས་དང༌། གང་ཚེ་མཁས་པ་དེ་དག་བསམ་པ་རབ་ལྡན་ ཞིང༌། ། ཉིན་མཚན་ཤེས་རབ་ཕ་རོལ་ཕྱིན་པའི་མཆོག་དོན་ལྟ། ། དེ་ཚེ་ལུས་སེམས་དག་ནི་མཁའ་འགྲོ་བྱ་ལྟར་རྒྱུ། ། ནག་པོའི་རྩ་ལག་རྣམས་ཀྱི་གླགས་རྙེད་ག་ལ་འགྱུར། ། ཅེས་པ་ལྟར། རྣལ་འབྱོར་པས་ཆོས་ཐམས་ཅད་རྣམ་པར་ཐར་པ་སྒོ་གསུམ་གྱི་རང་བཞིན་ནམ་མཁའ་ལྟ་བུར་རྟོགས་པའི་མཐུས་བར་ཆད་མི་འོངས་ཏེ། ཡུམ་ལས།
སྟོང་པ་ཉིད་ཀྱིས་སྟོང་པ་ཉིད་ལ་གླགས་མི་རྙེད། དེ་བཞིན་དུ་མཚན་མ་མེད་པ་དང༌། སྨོན་པ་མེད་པ་ལའང་སྦྱར་བ་དང༌། ཕྱིའི་ནམ་མཁས་ནང་གི་ནམ་མཁའ་འཁྲུག་པ་མི་བྱེད་དོ། ། ཅེས་སོ། ། དེ་ཡན་ཆད་ཀྱིས་ཐབས་ངེས་པ་དང་ཤེས་རབ་ངེས་པ་གཉིས་སོང་ནས། ༈ གསུམ་པ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དངོས་ལ་གསུམ། རྟོགས་པའི་ངོ་བོ། དྲོད་ཚད། དཔེ་དོན་ནོ། །
དང་པོ་ནི། ཆོས་ཉིད་སྟོང་པའི་དོན་རྟོགས་ན། ། རྟགས་སམ་མཚན་མ་ཕ་རོལ་ཏུ། ། སྒོ་ལྔའི་ཡུལ་དུ་གཟུགས་དང་སྒྲ།། དྲི་རོ་རེག་བྱ་མ་ལུས་པ། ། སྟོང་པ་ཉིད་དུ་རབ་གསལ་ཏེ། ། ནང་དུ་ཉོན་མོངས་རགས་པ་དང༌། ། གཟུང་འཛིན་ཕྲ་མོ་སྐྱེས་གྱུར་ཀྱང༌། ། གཉིས་མེད་རང་གྲོལ་རྩིས་ལས་འདས། ། དབྱིངས་རིག་དབྱེར་མེད་ཀྱི་རྟོགས་པ་ཆོས་ཉིད་སྟོང་པའི་དོན་རྒྱུད་ལ་སྐྱེས་པ་ན།
ཡུལ་ཅན་དབང་པོ་ལྔའི་རྣམ་ཤེས་དང༌། ཡུལ་གཟུགས་སོགས་ལྔས་བསྡུས་པའི་ཆོས་ཐམས་ཅད་སྟོང་པ་ཉིད་དུ་འཆར་ལ། སྐབས་སུ་འཁྲུལ་བའི་བག་ཆགས་ཉོན་མོངས་རག་པ་སྐྱེས་ཀྱང་སྐྱེས་གྲོལ་དུ་འགྱུར་བས། ཉོན་མོངས་ཀྱི་བྱ་བ་མི་བྱེད་ཅིང་ལས་མི་བསགས་ཏེ། གཟུང་འཛིན་ལྟར་སྣང་ཡང༌། གཟུང་འཛིན་གྱི་དོན་བྱེད་མི་ནུས་པས་ཕྲ་མོ་ཡིན་ལ། རེ་དོགས་རྩིས་གདབ་ལས་འདས་པ་འབྱུང་སྟེ། གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་འདི་ལྟ་སྟེ། མེས་ཡོངས་སུ་གདུང་བའི་ས་བོན་རྣམས་ནི་ཁ་དོག་ཡོངས་སུ་ཉམས་པ་མེད་ལ།
མྱུ་གུ་འབྱུང་བའི་སྐལ་བ་ནི་མེད་པ་དེ་བཞིན་དུ་བྱང་ཆུབ་སེམས་དཔར་ཉོན་མོངས་པ་རྣམས་ཀྱང་སྟོང་པ་ཉིད་དང་མཚན་པ་མེད་པ་དང༌། སྨོན་པ་མེད་པ་དང༌། བདག་མེད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་གདུངས་ན་དེ་འདོད་པའི་ཡོན་ཏན། དགའ་བ་ཐམས་ཅད་ཡོངས་སུ་སྤྱོད་པར་བྱེད་ཀྱང༌། ལོག་པར་ལྟུང་བར་འགྲོ་བའི་ཀུན་ནས་ཉོན་མོངས་པ་ཡོངས་སུ་འཛིན་པར་མི་བྱེད་ལ། སངས་རྒྱས་ཀྱི་ཁ་དོག་ལས་ཡོངས་སུ་ཉམས་པར་མི་འགྱུར་རོ། ། ཅཻས་སོ། ། གཉིས་པ་ནི། དེ་ལྟར་རྟོགས་ན་ཆོས་ཉིད་ལ། །
གནས་ཤར་གྲོལ་བར་གྱུར་པ་སྟེ། ། གསེར་གླིང་དག་ཏུ་ཕྱིན་དང་མཚུངས། ། ༈ ཆོས་ཉིད་རྟོགས་པ་རྒྱ་མཚོ་ལྟ་བུའི་ངང་ལ་གནས་ན། རྟོག་པའི་འདུ་འཕྲོ་ཆར་པ་ལྟ་བུ་ཅི་ཤར་ཡང་རང་གྲོལ་དུ་འགྱུར་བས་གཉེན་པོ་གཞན་མི་དགོས་ཏེ། ཐམས་ཅད་ཆོས་ཉིད་དུ་འཆར་བ་ནི་རིན་པོ་ཆེའི་གསེར་གླིང་དུ་ས་རྡོ་མི་རྙེད་པ་ལྟར་རྣམ་རྟོག་ངན་པ་མི་རྙེད་པའོ། ༈ །གསུམ་པ་དཔེ་དོན་ནི། སྐྱེས་བུའི་སྲོག་རྩ་བཅད་གྱུར་ཀྱང༌། ། མིག་ལ་སོགས་པ་དབང་པོ་ཡི། ། ཆེད་དུ་སྒོ་ནི་དགག་མི་དགོས། ། དེ་བཞིན་སེམས་ནི་རྩད་བཅད་ན། །
ཆོས་རྣམས་སྟོང་པར་རྟོགས་པར་འགྱུར། ། གོང་གི་མདོར་བསྟན་གྱི་སྐབས་སུ་སེམས་འཁོར་འདས་གཉིས་ཀའི་རྩ་བར་གསུངས་ལ། དེའི་གཞི་རྩ་ཆོད་ན་ཤིང་སྡོང་པོའི་རྩ་བ་བཅད་པ་འདྲ་ཞིང༌། སྐྱེ་མེད་གཅིག་ཆོད་དུ་གསུངས་པ་དང་འདི་གཉིས་གནད་གཅིག་སྟེ་དཔེ་དོན་ནི་གོ་སླའོ། ། འདི་ཡི་སྐབས་སུ་བཀའ་ཚོམས་ལས་ལུས་ངག་ཡིད་གསུམ་ལ་འཛིན་པ་མེད་པ་རྒྱལ་བའི་སྐུ་གསུང་ཐུགས་ཡིན་ལ། སྣང་གྲགས་རིག་གསུམ་ཀྱང་སེམས་ཀྱི་སྐུ་གསུང་ཐུགས་སུ་གསུངས་པ་དང༌། གསང་སྔགས་བླ་ན་མེད་པས་སྔགས་སྡོམ་གྱི་ངོ་བོ་སྐུ་གསུང་ཐུགས་རྡོ་རྗེའི་དམ་ཚིག་གི་མཚན་འཛིན་སྐྱོབ་པ་ལ་བཤད་པ་གཉིས་གནད་གཅིག་པར་གོ་སྟེ། སྔགས་སུ་ལས་དང་པོའི་གང་ཟག་ནས་བཟུང་སྟེ་ལམ་འཁྱེར་བྱེད་ལུགས་ཡིན་ལ། འདིར་རྟོགས་པའི་ཡོན་ཏན་དགོངས་པའི་ཁྱད་པར་ཡོད་དོ། ། བཞི་པ་དེ་ལས་གཅོད་དུ་གྱུར་པའི་ངེས་ཚིག་ནི།
སེམས་ཉིད་རྩ་བ་གཅོད་པ་དང༌། ། ཉོན་མོངས་དུག་ལྔ་གཅོད་པ་དང༌། ། ལྟ་མཐའ་སྒོམ་པའི་འདུ་བྱེད་དང༌། ། སྤྱོད་པ་ཉམས་ང་རེ་དོགས་དང༌། ། སྙེམས་བྱེད་ཐམས་ཅད་གཅོད་པའི་ཕྱིར། ། ངེས་པའི་ཚིག་ཏུ་གཅོད་ཅེས་བྱ། ། སེམས་ཀྱི་ཉེས་རྩ་བདག་འཛིན་ཏེ། ། སྡུད་པ་ལས། སེམས་ཅན་ཁམས་ཀྱི་ལྟ་རྣམས་ཆེན་པོ་གཅོད་པ་སྟེ། ། ཅེས་དང༌།
འདོད་ཆགས་ལ་སོགས་དུག་ལྔ་དང༌། ལྟ་བའི་མཐར་འཛིན། སྒོམ་པའི་ཡིད་བྱེད། སྤྱོད་པའི་ཉམ་ང༌། འབྲས་བུའི་རེ་དོགས་ཀྱི་ཆགས་རྣམས་གཅོད་པ་སྟེ། ཆགས་པ་གཅོད་བྱེད་ཀུན་ལ་ཆགས་པ་བཟང་བར་འདོད། ། ཅེས་དང༌། ལམ་སྦྱིན་པ་སོགས་ཀྱི་མི་མཐུན་ཕྱོགས་གཅོད་པ་སྟེ། རྒྱུད་ལས། བྱང་ཆུབ་སེམས་དཔའི་སྦྱིན་པས་ཡི་དྭགས་འགྲོ་བ་གཅོད། །
དབུལ་བ་དང་ནི་དེ་བཞིན་ཉོན་མོངས་ཐམས་ཅད་གཅོད། སྙེམས་བྱེད་སོགས་བདུད་བཞི་སྡུག་བསྔལ་གྱི་རྒྱུ་ཐམས་ཅད་གཅོད་པ་སྟེ། རྒྱུད་ལས། ཐེག་པ་ཆེན་པོ་སྡུག་བསྔལ་གཅོད། ། ཅེས་སོ། ། དེ་དག་ནི་དོན་ཤེར་ཕྱིན་གྱི་བྱེ་ལས་ལ་མིང་དུ་བཏགས་ཏེ། མདོ་རྒྱུད་ལས་གསུངས་པའི་མིང་དོན་འབྲེལ་བ་ཡིན་གྱི། མ་གསུངས་པའི་བབ་ཆོལ་ལྟ་བུ་ནི་མ་ཡིན་ནོ། ། ༈ ལྔ་པ་ལམ་གྱི་མི་མཐུན་ཕྱོགས་སྤོང་བ་ལ་གསུམ། བདུད་གཉིས་ངོས་བཟུང་ཞིང་དེ་གཅོད་པའི་ཐབས་དང༌།
བདུད་འབྱུང་བའི་རྒྱུ་མཚན་དང༌། བདུད་བཏུལ་བའི་ཐབས་བསྟན་པའོ། ། དང་པོ་ལ་བདུན། ཐོགས་བཅས་ཀྱི་བདུད་དང༌། ཐོགས་མེད་ཀྱི་བདུད་དང༌། ཆོད་པའི་རྟགས་དང༌། ཚར་བའི་ཚད་དང༌། ལྡོག་པའི་དུས་དང༌། མི་ལྡོག་པའི་ཐབས་དང༌། ལོག་གནོན་གཟེར་བུ་ལྟ་བུའི་གདམས་ངག་གོ །
དང་པོ་ལ་གཉིས། བཅད་བྱའི་ཡུལ་དང༌། གཅོད་བྱེད་ཀྱི་གདམས་ངག་གོ ། དང་པོ་ནི། མངོན་ཞེན་ཆགས་སྡང་ཐོགས་པའི་བདུད། ། དེ་ལ་ཇི་ལྟར་བཅད་ཞེ་ན། གཟུགས་སོགས་འདོད་ཡོན་ལྔ་ནི་ཐོགས་བཅས་ཡིན་ཏེ། དེ་ལ་སེམས་ཞེན་ཅིང་ཆགས་པས། དུག་གསུམ་དུག་ལྔ་སྐྱེ་བ་ནི་བདུད་དེ་ཐར་པའི་སྲོག་གཅོད་པའོ། ། དེ་དང་ཡུལ་གྱི་ཆ་ནས་ཐོགས་བཅས་བདུད་དང༌།
སེམས་ལ་ཉོན་མོངས་སྐྱེ་བ་ནི་ཐོགས་མེད་བདུད་ཡིན་པས། བདུད་གཉིས་གཞི་མཐུན་པའོ། ། ༈ གཉིས་པ་ལ་གསུམ། གང་ཟག་གི་མཚན་ཉིད། གདམས་ངག་དངོས། དེ་དག་གི་ཆེ་བའོ། ། དང་པོ་ནི། ཉམས་ཅན་རབ་འབྲིང་ཐ་མ་ཡིས། ། ཅེས་སོ། ༈། གཉིས་པ་ལ་གསུམ།
དབང་པོ་རབ་དང༌། འབྲིང་དང༌། ཐ་མའི་གདམས་ངག་གོ། དང་པོ་ནི། དྲན་མེད་ངང་དུ་བཞག་པ་དང༌། གཉིས་པ་ནི། དེ་ལ་གཏད་དེ་སྒོམ་པ་དང༌། གསུམ་པ་ནི། བརྟགས་ཤིང་དཔྱད་ལ་གཏན་ལ་དབབ། ། དབང་པོ་རབ་ཀྱིས་ཡུལ་སྣང་སྟོང་ཉིད་དུ་རྟོགས་པས་སངས་རྒྱས་རྗེས་དྲན་གྱི་ངང་དུ་བཞག་ལ།
འབྲིང་གི་ཡུལ་སྣང་སེམས་སུ་ཤེས་པས་སེམས་ལ་གཏད་དེ་སྒོམ། ཐ་མས་སྒྱུ་མའི་དཔེ་བརྒྱད་ལ་སོགས་པས་ཡུལ་སྣང་ལ་རང་བཞིན་མེད་པར་གཏན་ལ་དབབ་སྟེ། ཆགས་སྡང་མི་སྐྱེ་བར་བསླབ་བོ། ། ༈ གསུམ་པ་ཆེ་བ་ནི། དཔེར་ན་ནགས་ཚལ་མཐུག་པོ་དང༌། ། སྟོབས་དང་ལྡན་པའི་སྐྱེས་བུ་དང༌། ། སྟ་གྲི་རྣོན་པོ་ཇི་བཞིན་ནོ། ། གཅད་བྱའི་ཡུལ་ནི་རྒྱ་ཆེ་ཞིང་གྲངས་ཡང་མང་བས་ནགས་ཚལ་མཐུག་པོ་དང་འདྲ་ལ། གཅོད་མཁན་ཉམས་རྟོགས་ཡོད་པ་ནི་སྐྱེས་བུ་སྟོབས་ལྡན་ཏེ། གཅོད་བྱེད་ཀྱི་གདམས་ངག་ཟབ་མོ་ནི་སྟ་གྲི་རྣོན་པོ་བཞིན་ནོ། །
དེས་ན་བརྩོན་འགྲུས་དང་ལྡན་ན་གཉེན་པོ་ཆུང་ངུས་ཀྱང་སྤང་བྱ་ཆེན་པོ་འཇོམས་པའོ། ། གཉིས་པ་ཐོགས་མེད་ཀྱི་བདུད་ལ་གཉིས། གཅད་བྱའི་བདུད་ངོས་བཟུང་བ། གཅོད་བྱེད་ཀྱི་གདམས་ངག་གོ ། དང་ པོ་ནི། ལྷ་འདྲེའི་ཆོ་འཕྲུལ་སྙེམས་བྱེད་ཅིང༌། ། ཐོགས་མེད་བདུད་ཅེས་བྱ་བ་ནི། ། འདི་ལ་ནང་བདུད་ཉོན་མོངས་དང༌། ཕྱི་བདུད་ལྷ་འདྲེ་གཉིས་ལས། དང་པོ་གོང་དུ་བསྟན་ལ།
འདི་ཕྱི་བདུད་དེ་སྙེམས་བྱེད་བདུད་ཀྱི་ཞོར་ལ་བསྟན་ཏོ། ། གཉིས་པ་ལ་དྲུག ། གཉན་ཐོག་ཏུ་གཉན་དབབ་པ་དང༌། མེ་བཙའ་ཨ་ན་ཚུགས་བཞག་པ་དང༌། ཉམས་ལེན་གྱི་ཆོས་དང༌། སྐར་ཆེན་ཐིབས་འོག་ཏུ་གཞུག་པ་དང༌། ལྷ་འདྲེ་གཉིས་ལ་ཉེ་རིང་སྤོང་བ་དང༌། གཉན་ཆེན་མཐའ་ལ་གཏད་པའོ། ། དང་པོ་ནི། གཉན་ཐོག་གཉན་དབབ་ཤ་ཐོག་ཏུ། །
གཉིས་པ་ནི། མེ་བཙའ་ཨ་ན་ཚུགས་སུ་བཞག ། འདི་རྣམས་རི་སྐོར་ཡིན་ལ། དེའང་མཁས་པ་གསུམ་གྱིས་ཉམས་སུ་ལེན་པས། དང་པོ་གཞི་བཅའ་བ་ལ་མཁས་པ་ནི་དེ་དག་གིས་བསྟན་ཏོ། ། ༈ གསུམ་པ་ནི། དཀོན་མཆོག་གསུམ་ལ་སྐྱབས་སུ་འགྲོ ། ཤེས་རབ་ངེས་པའི་ཉམས་ལེན་སངས་རྒྱས་རྗེས་དྲན་བསྒོམ་པ་ནི་སྐྱབས་འགྲོ་སྟེ། དབྱིངས་རིག་བསྲེ་བ་ཐུན་དུ་བཅད་ལ་བསྒོམ་སྟེ། ཉམས་ལེན་གྱི་དངོས་གཞིའོ།
༈ །བཞི་པ་ནི། སྐར་ཆེན་ཐེབས་འོག་དག་ཏུ་གཞུག ། བདུད་ཁང་ལུས་ལ་བྱས་ནས་ཟིལ་གནོན་སེམས་ཀྱིས་བྱེད་པ་དཔེའི་སྒོ་ནས་བསྟན་པའོ། ༈ །ལྔ་པ་ནི། ལྷ་འདྲེ་གཉིས་ལ་ཉེ་རིང་སྤངས། ། སྤང་གཉེན་གཉིས་མེད་དུ་སྒོམ་པའི་བསླབ་བྱའོ། ༈ །དྲུག་པ་ནི། གཉན་ཆེན་མཐའ་ལ་གཏད་པར་བྱ། ། སློང་གི་དུས་སུ་ཕྱི་ནང་གསང་གསུམ་གྱི་མཐའ་གཏད་ལ་སོགས་པ་བསྟན་པའོ། ། ༈ གསུམ་པ་ཆོད་ཚད་ནི།
གཅོད་ན་ཆོད་ཚད་ཉམ་དབྲལ། དེ་དག་ནི་ཉམས་ལེན་གྱི་གདེང་ཐོབ་པའི་དྲོད་ཚད་དོ། ༈ །བཞི་པ་ཚར་བའི་ཚད་ནི། ཚར་ཚད་ཆོ་འཕྲུལ་རང་ཞི་བ། ཐུན་མོང་དང་ཁྱད་པར་དང༌། མཆོག་གི་ཚར་ཚད་རྣམས་བསྟན་པའོ། ། ཆོ་འཕྲུལ་དང་སློང་རྟགས་སོགས་འོག་ནས་ཁ་སྐོང་སྟེ། བར་དུ་ལམ་ལ་གཟུད་པ་ལ་མཁས་པའི་ཉམས་ལེན་ནོ། ། ལྔ་པ་ལྡོག་པའི་དུས་ནི་ལྡོག་ཚད་སྐྲག་ཅིང་དངངས་ནས་འབྲོས། རང་གཞན་གྱི་ལྷ་འདྲེས་བསྒྱུར་བ་ལ་སོགས་ལྡོག་པའི་རྒྱུ་རྣམས་བསྟན་པའོ། །
༈ དྲུག་པ་མི་ལྡོག་པའི་ཐབས་ནི། མི་ལྡོག་སྒོ་གཏན་ལྟ་བུ་ནི། སྐྲག་ཅིང་དངངས་ཀྱང་མི་འབྲོས་སོ། ། འཇིགས་སྐྲག་གི་སྣང་བ་ཅི་བྱུང་ཡང་ཤི་ནུས་ཐོག་འགེལ་བྱ་བའོ། ། བདུན་པ་ལོ་གནོན་ནི། ལོག་གནོན་གཟེར་བུ་ལྟ་བུ་ནི། ། བཏུད་དེ་དེ་ལ་ནན་ཏན་བྱ། ། དེ་ནི་མན་ངག་དམ་པའོ། ། མི་མཐུན་ཕྱོགས་དང་དུ་བླངས་པས་བར་ཆད་དངོས་གྲུབ་ཏུ་འགྱུར་བས་ཐབས་ཁྱད་པར་ཅན་ནོ། ། དེ་དག་ནི་ཐ་མ་རྗེས་བཅད་པ་ལ་མཁས་པའི་ལག་ལེན་ནོ། །
བདུད་གཉིས་བཅད་པའི་ཐབས་སོང་ནས། གཉིས་པ་བདུད་འབྱུང་བའི་རྒྱུ་མཚན་ལ་གསུམ། བདུད་ངོས་བཟུང་བ་དང༌། དེ་གཅོད་བྱེད་ཀྱི་གདམས་ངག་དང་སློང་རྟགས་བསྟན་པའོ། ། དང་པོ་ནི། གཉིས་མེད་ཕ་རོལ་ཕྱིན་བསྒོམས་པས། ། འཇིག་རྟེན་ལྷ་འདྲེས་མ་བཟོད་ནས། ། ཆོ་འཕྲུལ་རྣམ་པ་སྣ་ཚོགས་པ། ། མངོན་སུམ་གཟི་བྱིན་རྨི་ལམ་སོགས། ། ལམ་ཟབ་མོ་བསྒོམས་པས་དེའི་གཟི་བརྗིད་མ་བཟོད་ནས་ཆོ་འཕྲུལ་འོང་བ་ཡིན་གྱི།
དམིགས་པ་རྩུབ་པོ་མ་བྱས་ན་མི་བསླངས་པ་ནི་མ་ཡིན་ནོ། ། དེའང་རྫི་གྲིབ་ཆོ་འཕྲུལ་རྣམ་པ་སྣ་ཚོགས་དང༌། ཕྱི་ནང་གསང་གསུམ་གྱི་སློང་རྣམས་འབྱུང་བ་ནི་སྲོག་གིས་བསྡུས་པའོ། ། གཉིས་པ་ལ་གསུམ། དབང་པོ་རབ་དང་འབྲིང་དང་ཐ་མའོ། ། དང་པོ་ནི། དེ་དག་ཀུན་ལ་ཉམས་རབ་ཀྱི། ། གཉིས་སུ་མེད་པའི་དོན་ལ་བཞག ། གཉིས་པ་ནི། འབྲིང་གིས་དེ་ལ་གཏད་དེ་བསྒོམ། །
གསུམ་པ་ནི། ཐ་མས་ཕུང་པོ་གཟན་དུ་བསྐྱུར། ། གཅོད་བྱ་ཆོ་འཕྲུལ་གསུམ་པོ་དེ། གཅོད་བྱེད་ལམ་ཁྱེར་གསུམ་གྱི་ཉམས་སུ་བླངས་པ་སྟེ། རབ་ཆོ་འཕྲུལ་སྟོན་མཁས་གྱི་ལྷ་འདྲེ་དང་རྣལ་འབྱོར་པ་གཉིས་སུ་མི་དམིགས་པའོ། ། འབྲིང་གིས་དབྱེར་མེད་བསྲེ་བ་ལ་སེམས་གཏད་པའོ། ། ཐ་མས་ཕུང་པོ་གཟན་དུ་བསྐྱུར་བ་ནི་འོག་ནས་བསྟན་ཏོ། ། གཉིས་པ་ནི། དེ་རྗེས་རིག་པ་བློ་རྟེན་དང༌། ། བྲལ་བའི་ཉམས་ནི་སྐྱེ་བར་འགྱུར། །
དེ་ནི་རྣལ་འབྱོར་པ་འབྲིང་ལ་སློང་རྟགས་བྱུང་ཚུལ་ཏེ། ཐ་མས་ནི་ཚར་ཚད་ལ་བརྟེན་དགོས་སོ། ། གསུམ་པ་བདུད་བཏུལ་བའི་ཐབས་ལ་གཉིས། བདུད་ངོས་བཟུང་བ་དང༌། དེ་གཅོད་པའི་གདམས་ངག་གོ ། དང་པོ་ནི། གཉན་སར་ཕྱིན་ནས་ལྷ་འདྲེ་ཡི། ། གཟི་བྱིན་བྱུང་ན་བེམ་རིག་ཕྲལ། ། གཉིས་པ་ལ་གསུམ། ལུས་ལ་སྙེམས་ཐག་གཅོད་པ་དང༌།
སེམས་ལ་སྙེམས་ཐག་གཅོད་པ་དང༌། རྣམ་རྟོག་བདུད་ལས་སྤྲོ་བའོ། ། དང་པོ། ལུས་འདི་བེམ་པོ་རྡོ་བ་འདྲ། ། དེ་ལ་གནོད་པར་མི་འགྱུར་རོ། ། གཉིས་པ་ནི། སེམས་ནི་དངོས་མེད་ནམ་མཁའ་འདྲ། ། དེ་ལ་སུས་གནོད་སུ་ལ་གནོད། ། དེ་ལྟར་བསམས་ཏེ་ཆོས་ཉིད་ལ། ། ཉམ་ང་བག་ཚ་མེད་པར་བཞག །
ལྷ་འདྲེས་རང་ལུས་བེམ་པོ་འདི། ཁྱེར་ནས་སོང་བ་སྙམ་བྱེད་ཀྱང༌། ། སྔར་གྱི་ས་ལས་མ་འགུལ་བས། ། གང་ལའང་ཉམ་ང་མི་བྱའོ། ། འདི་ནི་དབང་པོ་འབྲིང་དང་ཐ་མའི་ཉམས་ལེན་ཏེ། ཐམས་ཅད་ཀྱང་རི་སྐོར་གྱི་དངོས་གཞི་ལ་དགོས་པ་ཡིན་ནོ། ། གསུམ་པ་ནི། རྣམ་པར་རྟོག་པ་གང་སྐྱེས་བདུད། ། དེ་ནི་རང་གི་སེམས་ལས་བྱུང༌། ། སེམས་ལ་བྱུང་ས་གནས་པ་དང༌། །
འགྲོ་སར་གྲུབ་པ་རྡུལ་ཙམ་མེད།། གྲོལ་ནས་སངས་རྒྱས་འབྱུང་མི་འགྱུར། ། འཁྲུལ་ནས་འཁོར་བར་འཁྱམ་མི་སྲིད།། འཁྲུལ་རྟོག་ཐམས་ཅད་སྙེམས་བྱེད་ཀྱི་བདུད་ཡིན་ལ། དེ་སེམས་ཀྱི་རང་རྩལ་ཡིན་ཅིང་སེམས་སྐྱེ་འགག་གནས་གསུམ་གྱི་མཐའ་དང་བྲལ་བར་རྟོགས་ན། གྲོལ་འཁྲུལ་ཀྱང་ངོ་བོ་མ་གྲུབ་པས་གཞི་མེད་རྩ་བྲལ་དུ་ལ་བཟླ་བའོ། ། དེ་རྣམས་ཀྱིས་ཉམས་སུ་བླང་བའི་གདམས་ངག་ཐམས་ཅད་བསྟན་ཟིན་ཏོ། ། རི་སྐོར་ཞིབ་ཏུ་ཁོ་བོས་བྲིས་པའི་དབྱིངས་ཀྱི་རྡོ་རྗེ་ཕ་ལམ་ལ་སོགས་གཞན་དུ་ཤེས་སོ། ། གསུམ་པ་ལམ་ཉམས་སུ་བླང་བའི་རིམ་པ་ལ་གསུམ། མཆོག་གི་འབྲས་བུ་དང༌།
གོལ་ས་སྤང་བ་དང༌། སྒྲིབ་པ་བསྟན་པ་དང༌། གནས་ལུགས་བསྟན་པ་དང༌། ཐུན་མོང་གི་འབྲས་བུ་བསྟན་པའོ། ། དང་པོ་ནི། དགེ་སྡིག་ལས་ཀུན་རྣམ་པར་དག ། ཡེ་དག་ཡེ་གྲོལ་ཡེ་སངས་རྒྱས། ། ཐོག་མར་ལམ་ལ་ཞུགས་ནས་བླང་དོར་ལ་བསླབས་པས། དགེ་སྟོབས་འཕེལ་ཞིང་སྡིག་པ་རིམ་གྱིས་འགྲིབ་ནས། ལམ་ལྔ་ས་བཅུའི་ཡོན་ཏན་རྫོགས་ཏེ་ལས་ཐམས་ཅད་རྣམ་པར་དག་པས།
སྤངས་དཔྱད་སུམ་ཅུའི་ཡེ་དག ། རྟོགས་པ་ཕུན་སུམ་ཚོགས་པ་ཡེ་གྲོལ། དོན་གཉིས་ཕུན་སུམ་ཚོགས་པ་ཡེ་སངས་རྒྱས་པའོ། ། ཡང་ཡེ་དག་གཞིའི་གནས་ལུགས། ཡེ་གྲོལ་ལམ་གྱི་སྦྱང་ཐབས། ཡེ་སངས་རྒྱས་པ་འབྲས་བུའི་འཆར་ཚུལ་ལོ། ། གཉིས་པ་ནི། སྡིག་ལ་མི་འཛེམ་གོལ་བས་ཡིན། ཉོན་སྒྲིབ་མ་སྤངས་པར་འབྲས་བུ་མི་ཐོབ་པའི་གོལ་སའོ། ། གསུམ་པ་ནི།
གྲུབ་པའི་མཐའ་ཞེན་སྒྲིབ་པ་ཡིན། ། འཁོར་གསུམ་དུ་འཛིན་པ་ལྟ་གྲུབ་ཀྱི་མཐར་འཛིན་ཐམས་ཅད་ཤེས་སྒྲིབ་ཏུ་བསྟན་པའོ།། བཞི་པ་ནི། གཉིས་མེད་རང་གྲོལ་གནས་ལུགས་ཡིན། སྒྲིབ་གཉིས་སྤངས་ནས་དོན་གྱི་གནས་ལུགས་རྟོགས་པ་སྟེ། དེ་གསུམ་གྱི་འབྲས་བུ་ལ་སྒྲོ་འདོགས་གཅོད་པའོ། ། ལྔ་པ་ལ་དྲུག ། སྤྱིར་ཉམས་ལེན་གྱི་སྔོན་དུ་འགྲོ་བ་དང༌། ཉམས་ལེན་གྱི་ཆོས་དང༌། རང་གི་བར་ཆད་སེལ་བའི་གདམས་ངག་དང༌།
གཞན་གྱི་བར་ཆད་སེལ་བའི་ཐབས་དང༌། དེ་དག་གི་སྤོགས་ཆོག་དང༌། སྤྱིར་ཤེས་རབ་ཀྱི་ཕ་རོལ་ཏུ་ཕྱིན་པའི་ཉམས་སུ་བླངས་པའི་འབྲས་བུ་བསྟན་པའོ། ། དང་པོ་ནི། ཆོས་ཉིད་ངང་ལས་སྐྱབས་འགྲོ་དང༌། ། གཉིས་པ་ནི། སེམས་བསྐྱེད་གསོལ་བ་གདབ་པར་བྱ། ། ལམ་ལ་འཇུག་པ་དང་ལམ་སྒོམ་པ་དང༌། གཉན་སར་འགྲོ་བ་དང༌། ཐུན་གྱི་ཐོགས་ལ་སྐྱབས་འགྲོ་བྱ་བ་དངོས་གཞི་ལ་ཡང་དོན་དམ་པའི་སྐྱབས་འགྲོ་དང༌།
བྱང་ཆུབ་ཀྱི་སེམས་གཉིས་བསྒོམ་པར་བྱའོ། ། གསུམ་པ་ནི་རང་ལ་བར་ཆད་བྱུང་བ་ན། གཉན་སར་ཕྱིན་ལ་གཉིས་མེད་བསྒོམ། ། ལམ་སྒོམ་པའི་རྣལ་འབྱོར་པ་ལ་ཉོན་མོངས་པ་དང༌། ནད་དང་གདོན་གྱི་བར་ཆད་གསུམ་པོ་གང་བྱུང་ཡང༌། བརྩོན་འགྲུས་འཕེལ་བའི་ཕྱིར་སྤང་བྱ་དང་གཉེན་པོ་གཉིས་མེད་དུ་བསྒོམས་ཏེ། ལམ་ཁྱེར་རེ་རེ་ལའང་ལམ་ལྔ་དང་སྦྱར་བའི་ཚུལ་ཉམས་སུ་བླངས་པས་ལམ་བཅོ་ལྔར་འགྱུར་རོ། ། བཞི་པ་ནི། སེམས་ཅན་གཞན་ལ་ཕན་འདོགས་ན། ། སྙིང་རྗེ་སྔོན་དུ་འགྲོ་བ་ཡིས། །
བདག་དང་ནད་པ་གདོན་དང་ནད། ། ཐམས་ཅད་སྟོང་པར་ཤེས་བྱས་ལ། ། ཆག་ཆག་བྱ་ཞིང་སྟོང་ཉིད་བསྒོམ། ། མགོ་བོ་གཏད་ལ་ཉལ་བར་བྱ། ། ནད་གདོན་གྱིས་ཉེན་པའི་སེམས་ཅན་ལ་ཕན་འདོགས་དགོས་པ་བྱུང་ན། བྱམས་སྙིང་རྗེ་སྒོམ་པ་སྔོན་དུ་སོང་ནས། བདག་དང་ནད་པ་གདོན་དང་ནད་བཞི་ཁ་སྟོང་ཉིད་དུ་ཤེས་པས་ཕྱག་གིས་ན་སར་ཆག་ཆག་བྱས་ལ། ནད་པ་ལ་མགོ་བོ་གཏད་ལ་ཉལ་བའམ། ལྷ་འདྲེ་གཏུམ་པོ་གནས་པའི་སར་མགོ་བོ་གཏད་ལ་ཉལ་ཏེ། འདི་ལ་འཁྱམ་གཅོད་དུ་གྲག་གོ །
ལྔ་པ་ནི། དེས་ཀྱང་ཞི་བར་མ་གྱུར་ན། གཉན་སར་སྐྱབས་འགྲོ་སེམས་བསྐྱེད་བྱ། ལན་གསུམ་འགོང་ལ་མཐའ་བྲལ་བསྒོམ། ། མཎྜལ་བཅས་ལ་ཤིང་བུ་དང༌། རྡེལ་བུས་བྱིན་རླབས་བྱས་ལ་བསྐུར། རྣལ་འབྱོར་པ་དང་ནད་པ་ལྷན་ཅིག་ཏུ་ཡོད་ན། སྐྱབས་འགྲོ་སེམས་བསྐྱེད་གསོལ་གདབ་ཚོགས་མཆོད་མང་དུ་བྱས་ལ་ནད་པའི་སྟེང་དུ་ལན་གསུམ་འགོང་རྒྱབ་ལ་བརྟུལ་ཞུགས་ཀྱི་སྤྱོད་པ་ཅི་རིགས་པ་བྱ། སློབ་མ་ལོགས་ཤིག་ཏུ་འདུག་ན་ཚོགས་མཆོད་ཀྱི་སྐབས་སུ། རྡེལ་བུ་ལ་བྱིན་རླབས་བྱས་ལ་བསྐུར་ནས་བཀའ་བསྒོ་ བྱའོ། །
འདིར་རི་ཁྲོད་འགྲིམ་པའི་སློབ་མ་ལ་ལྷ་འདྲེའི་སྲོག་དབང་གི་ཚུལ་དུ་བྱ་བའང་ཡོད་དེ། ལག་ལེན་ནི་ལོག་ཏུ་སྟོན་ནོ། ། འདི་རྣམས་ནི་ས་ལ་འབྲས་བུ་ཐོབ་པ་འདི་གེགས་མེད་རག་ལས་པས་འབྲས་བུའི་ཞར་ལ་བསྟན་ཏོ། ། དྲུག་པ་ལ་གསུམ། གཉན་ཁྲོད་དུ་གཅོད་བྱས་པའི་གནས་སྐབས་ཀྱི་འབྲས་བུ་དང༌། ཆོས་ཉིད་ཀྱི་དོན་བསྒོམས་པས་བདུད་བཞི་ཆོད་པ་མཐར་ཐུག་གི་འབྲས་བུ་དང༌། དེ་གཉིས་ཀ་ལས་བྱུང་བའི་ཕན་ཡོན་ནོ། ། དང་པོ་ནི། སྟེང་གི་ལྷ་རྣམས་དམ་ལ་ཐོགས། ། འོག་གི་ཀླུ་རྣམས་ཟིལ་གྱིས་གནོན། །
ཀླུ་ལ་གང་བཅོལ་ལས་ཀུན་འགྲུབ། ། ལྷ་རྣམས་རང་ས་ནས་གྲོགས་བྱེད། ། ཀླུ་རྣམས་མ་ལུས་བྲན་དུ་ཁོལ། ། བླ་མ་ཡི་དམ་མཁའ་འགྲོ་དང༌། ། ཆོས་སྐྱོང་རྣམས་ཀྱིས་བུ་ལྟར་འཚོ། ། དོན་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམས་པས། རང་རྒྱུད་ཀྱི་ཉོན་མོངས་པ་དུག་གསུམ་ཆོས་ཉིད་ཀྱི་དབང་དུ་འདུས་པས། དུག་གསུམ་རྒྱས་པའི་སྐྱེ་འགྲོ་ཐམས་ཅད་དབང་དུ་འདུ་ཞིང་དམ་ལ་བཏགས་ནས་འཕྲིན་ལས་བསྒྲུབས་ཏེ། ལྷ་རྣམས་འདོད་ཆགས་གཙོ་བོར་གྱུར་པ། ཀླུ་རྣམས་ཞེ་སྡང་དང་གཏི་མུག་གཙོ་བོར་གྱུར་པ་སྟེ།
འགྲོ་བ་གཞན་དེ་གཉིས་ཀྱི་ཁོངས་སུ་བསྡུའོ། ། སྔོན་བཅོམ་ལྡན་འདས་ཀྱི་སྤྱན་སྔར་འཁོར་བཞི་དང༌། ཡུམ་གྱི་བསྟན་པ་སྲུང་བར་ཁས་བླངས་པའི་དཔལ་མགོན་སྲུང་མ། ལྷ་ཀླུ་རྣམས་ཀྱིས་ཀྱང་སྲུང་བ་དང་སྐྱོབ་པ་དང་སྡོང་གྲོགས་སུ་བྱེད་ལ། རྩ་བ་གསུམ་གྱིས་ཀྱང་རྩ་བས་སྐྱོང་བར་འགྱུར་རོ། ། གཉིས་པ་ནི། ཐོགས་བཅས་བདུད་ལ་ཆོད་པས་ནི། ། སྣང་བ་དགྲ་ནི་ལོང་མི་འགྱུར། ། ཐོག་མེད་བདུད་ལ་ཆོད་པས་ནི། ། གདོན་གནོད་སྦྱིན་ཕོ་མོ་དམ་ལ་ཐོགས། །
ཡུལ་སྣང་བདེན་མེད་མངོན་སུམ་དུ་རྟོགས་པས། ཡུལ་ལ་བརྟེན་པའི་ཉོན་མོངས་མི་སྐྱེ་བ་ནི་ཉོན་སྒྲིབ་སྤངས་པ་སྟེ། མཐོང་ལམ་དང་ས་དང་པོའོ། ། ནང་དུ་ཉོན་མོངས་པ་དག་པས། ཕྱི་ནང་གི་གཉིས་ཆོས་ཐམས་ཅད་ཆོམ་ནས། འཁོར་གསུམ་གྱི་འཛིན་པ་ལས་གྲོལ་བ་ནི་ཤེས་སྒྲིབ་སྤངས་པ་སྟེ། ས་བཅུ་ལམ་ལྔ་མཐར་ཕྱིན་པའོ། ། གསུམ་པ་ནི། དེ་ལ་སོགས་པའི་ཡན་ལག་ནི། ། དཔག་ཏུ་མེད་པ་འབྱུང་བར་འགྱུར། །
མངོན་མཐོ་ལྷ་མིའི་ལམ་དགེ་བ་བཅུ་དང༌། ཐར་པ་བྱང་ཆུབ་ཀྱི་ལམ་ཕ་རོལ་ཏུ་ཕྱིན་པ་དྲུག་ཚུལ་བཞིན་ཉམས་སུ་བླངས་པས་གནས་སྐབས་མཐོ་རིས་ཀྱི་ཡོན་ཏན་བདུན་དང་ལྡན་པ་དང༌། མཐར་ཐུག་མངོན་པར་རྫོགས་པར་སངས་རྒྱས་ནས་དོན་གཉིས་འབད་མེད་ལྷུན་གྲུབ་ཏུ་འབྱུང་བ་ལ་སོགས་པ་ནི། ཐེག་པ་ཆེན་པོའི་མདོ་སྡེ་རྣམས་ལས་བཤད་པ་ལྟར། འབྲས་བུའི་ཡན་ལག་དཔག་ཏུ་མེད་པ་འདིར་བརྗོད་མི་ནུས་སོ། ། རྒྱས་པར་བཤད་པ་སོང་ནས། གསུམ་པ་མཇུག་བསྡུ་བ་ནི། དོན་ཤེས་རབ་ཀྱི་ཕ་རོལ་ཏུ་ཕྱིན་པ་ཚིགས་བཅད་ཆེན་མོ་ཞེས་བྱའོ། ། བྲམ་ཟེ་ཨཱརྱ་དེ་བའི་གདམས་པའོ། ། གཞུང་ཤེར་ཕྱིན་སྟོང་ཕྲག་བརྒྱ་པའི་དགོངས་དོན།
ལམ་ཤེར་ཕྱིན་མངོན་རྟོགས་རྒྱན་ལ་སོགས་པའི་ཟབ་གནད། དོན་ཤེར་ཕྱིན་ཉམས་སུ་ལེན་པའི་མན་ངག་གི་གཞུང་ཚིགས་སུ་བཅད་པ་ལྔ་བཅུ་པ། ཕ་རོལ་ཕྱིན་དྲུག་ལ་སོགས་དོན་རྒྱ་ཆེ་བ་དང་དབྱིངས་རིག་བསྲེ་བ་ལ་སོགས་གནད་ཟབ་མོ་སྟོན་པ། གང་ཟག་གཅིག་མངོན་པར་རྫོགས་པར་སངས་རྒྱ་བར་ནུས་པའི་ལམ་ཚང་བར་སྟོན་པས་ན་རྫོགས་སོ། ། ཞེས་བསྟན་ཏོ། ། གཞུང་དོན་ཐམས་ཅད་སོང་ནས། མཇུག་གི་དོན་རྒྱ་གར་གྱི་པཎྜི་ཏ་དམ་པ་རིན་པོ་ཆེས་སྒྲ་རང་འགྱུར་དུ་བསྒྱུར་བ་ལ། ཞྭ་མ་ལོ་ཙཱས་ཞུས་ཏེ་གཏན་ལ་ཕབ་པའོ། ། དམ་པ་རིན་པོ་ཆེའི་མཚན་ནི། ཀཱ་མ་ལཱ་ཤཱི་ལ་ཡིན་ལ།
གྲུབ་ཆེན་བརྒྱད་ཅུའི་བསྟོད་པ་ལས། སྒྲ་ཚད་ལུང་རིག་མན་ངག་མཁས། ། རིག་འཛིན་ཚེ་ཡི་དངོས་གྲུབ་བརྙེས། ། ཀཱ་མཱ་ལ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པའོ། ། དེ་བོད་དུ་ལན་གསུམ་ཕེབས་པའི་རྟིང་རེས་གཞུང་འདི་སྐྱོ་སྟོན་སྐུ་མཆེད་ལ་གནང་ནས་མ་ཇོ་མོ་གངྒཱའི་ལྷ་མོའི་སྤྲུལ་པ་དེས་དར་ཞིང་རྒྱས་པར་མཛད་ཀྱང༌། གང་ཟག་གི་སྐལ་བ་དང་འཚམ་པར་གཞུང་གི་དགོངས་དོན་ཅི་རིགས་པར་བསྟན་པ་ལས། གཞུང་གི་ཚིག་དོན་ཡོངས་སུ་རྫོགས་པར་གནང་བ་ནི། ཁུ་སྒོམ་ཆོས་སེང་ལས་མ་བྱུང་ཞེས་བཤད་དོ། །
དེ་ནས་རིམ་པར་བརྒྱུད་པ་ལས་ཟལ་མོ་བྲག་པས་ཉང་གི་ཇོ་སྲས་རིན་ཆེན་གསལ་གྱི་དོན་དུ། གཞུང་གི་དོན་འགྲེལ་དང་ཡིག་སྣ་མང་བར་མཛད་པར་སྣང་ལ། བདག་གི་བླ་མས་འགྲེལ་པ་འབྲིང་དུ་ལོང་བ་མཛད་ཅིང༌། ཁོ་བོས་རྒྱས་བསྡུས་གཉིས་བྲིས་པ་ཡིན་ནོ། ། འདི་བྲིས་མ་ཡི་འཕྲིན་ལས་བསྒྲུབས་བྱས་ཤིང༌། ། མཁའ་འགྲོའི་ལུང་བསྟན་བསླུ་བ་མེད་པར་ཡང༌། ། བླ་མའི་ཐུགས་དགོངས་ཡོངས་སུ་རྫོགས་བགྱིས་ཏེ། ། བདག་ཉིད་ལྷག་བསམ་རྣམ་པར་དག་པས་སོ། ། བདེན་པ་དེ་དང་ཕྱོགས་བཅུ་དུས་གསུམ་གྱི། ། གང་ཟག་བཞི་ཡི་བསོད་ནམས་ཉིན་བྱེད་རྣམས། །
ཆོས་དབྱིངས་དག་པའི་མཁའ་ལ་རབ་འཕགས་ནས། ། མཐའ་ཡས་སེམས་ཅན་བློ་མུན་སེལ་ཕྱིར་སྦྱིན། ། བདག་ཀྱང་ཀུན་མཁྱེན་རྒྱ་མཚོར་མ་ཆུད་བར། ། ཚོགས་གཉིས་དགའ་བདེའི་ཆུ་རྒྱུན་འཕེལ་བ་དང༌། ། དོན་གཉིས་བདུད་རྩིའི་དཔལ་དང་ལྡན་པ་ཡིས། ། མ་ལུས་འགྲོ་བ་ཚིམ་པའི་འབྱོར་པར་ཤོག། །། མཁྱེན་བརྩེའི་འོད་སྣང་ལས། ཞི་བྱེད་དང་ཤངས་པའི་ཆོས་སྐོར། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གཅོད་ཀྱི་གཞུང་འགྲེལ་ཟག་མེད་སྦྲང་རྩི། - PAGE 116 -- PAGE 115 -- PAGE 87 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
