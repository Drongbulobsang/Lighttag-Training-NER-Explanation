ཞི་བྱེད་དང་ཤངས་པའི་ཆོས་སྐོར།
པོད ༢
ལམ་དྲི་མ་མེད་པ་དངུལ་སྒོང་དག་པའི་སྐོར།
༄༅། །ལམ་དྲི་མ་མེད་པ་དངུལ་སྒོང་དག་པའི་སྐོར་བཞུགས་སོ། ། བླ་མ་དམ་པ་རྣམས་ལ་ཕྱག་འཚལ་ལོ། ། འགྲོ་བའི་མགོན་པོ་མི་ཡི་སྐྱེས་མཆོག་མཐོང་ལམ་ཆེན་པོའི་ཡེ་ཤེས་རྒྱུད་ལ་འཁྲུངས་པའི་དམ་པ་དེས། གྲུབ་ཐོབ་ཕོ་མོ་ལྔ་བཅུ་རྩ་ལྔའི་གདམས་པ་རྣམས། ལམ་སྐོར་ལྔར་བསྡུས་ཏེ་བླ་མ་བྱང་ཆུབ་སེམས་དཔའ་ཀུན་དགའ་ལ་གཏད་པ་ཡིན་ནོ། ། ལམ་སྐོར་དང་པོ། ཤེས་བྱའི་དེ་ཁོ་ན་ཉིད་བདེན་པ་གཉིས་སུ་གཏན་ལ་ཕབ་པས། གཉིས་འཛིན་གྱི་བློ་རང་སར་ཞིག་སྟེ། ཆོས་རྣམས་བདེན་མེད་དུ་རྟོགས་པ་འདི་ནི་ཀླུ་སྒྲུབ་སྙིང་པོའི་གདམས་པ་ཡིན། ༡ ཡུལ་སྣ་ཚོགས་ལ་རོ་སྙོམས་པས།
གཉིས་འཛིན་གྱི་བློ་རང་སར་ཞིག་སྟེ། ཆོས་རྣམས་དུ་མ་རོ་གཅིག་ཏུ་རྟོགས་པ་འདི་ནི། ཤེས་རབ་བཟང་པོའི་གདམས་པ་ཡིན། ༢ རིག་པས་ཆོས་རྣམས་གཏན་ལ་ཕབ་པས། ཆེད་འཛིན་བློའི་སྤུ་རིས་བསུབས་ནས། འཁྲུལ་བའི་ཡིད་རང་གྲོལ་དུ་རྟོགས་པ་འདི་ནི། དྷརྨ་ཀཱིརྟིའི་གདམས་པ་ཡིན། ༣ ལུས་ངག་ཡིད་གསུམ་གྱི་ཉེས་སྤྱོད་བསྡོམས་པས། ལས་ཀྱི་སྒྲིབ་པས་གོས་དོན་མེད་དེ། གཉེན་པོ་སྟོབས་སུ་གྱུར་པ་འདི་ནི།
ཡོན་ཏན་འོད་ཀྱི་གདམས་པ་ཡིན། ༤ ཤེས་བྱའི་གནས་ལ་བློ་སྦྱངས་པས། སངས་རྒྱས་ཀྱི་ཡོན་ཏན་མངོན་དུ་གྱུར་ཏེ། གཟུགས་སྐུ་རྟེན་འབྲེལ་གྱི་ཆེ་བ་ལས་འཆར་བ་འདི་ནི། རཏྣ་ཨཱ་ཀཱ་ར་ཤཱནྟའི་གདམས་པ་ཡིན། ༥ སྒྲར་སྣང་དང་སྒྲ་འཛིན་གྱི་ཤེས་པ་གཏན་ལ་ཕབ་པས། རང་རྒྱུད་དུ་འཛིན་པའི་བློ་ཞིག་སྟེ། བདེན་མེད་ཀུན་རྫོབ་ཀྱི་མཚངས་རྟོགས་པ་འདི་ནི། བྲམ་ཟེ་ཤང་ཀུ་རའི་གདམས་པ་ཡིན། ༦ རིག་པའི་ཤེས་རབ་ཀྱིས་དངོས་འཛིན་གྱི་བློ་བཤིག་པས།
སྤྲོས་བྲལ་དོན་གྱི་ཡེ་ཤེས་རྟོགས་ཏེ། འཁོར་བའི་ཤེས་པ་མཐའ་བྲལ་དུ་རྟོགས་པ་འདི་ནི། ཡེ་ཤེས་སྙིང་པོའི་གདམས་པ་ཡིན། ༧ བྱང་ཆུབ་ཀྱི་སེམས་གཉིས་ལ་ཡིད་སྦྱངས་པས། བསྟན་པ་གཅིག་ལ་རྫོགས་ཏེ། དོན་གཉིས་མངོན་དུ་གྱུར་པ་འདི་ནི། ཤཱནྟ་དེ་པའི་གདམས་པ་ཡིན། ༨ སེམས་ཀྱི་སྣང་ཡུལ་ངོས་བཟུང་ནས། ཐབས་རྟེན་འབྲེལ་ལ་རྩལ་སྦྱངས་པས། གཤིས་ཀྱི་དེ་ཁོ་ན་ཉིད་རྟོགས་པ་འདི་ནི།
ཨཱརྻ་དེ་བའི་གདམས་པ་ཡིན། ༩ སྐབས་བརྒྱད་རྩ་བ་གཅིག་ཏུ་བསྡུས་ནས། ལམ་ལྔ་གདན་གཅིག་ལ་ཉམས་སུ་བླངས་པས། ས་བཅུ་དུས་གཅིག་ནོན་པ་འདི་ནི། ཐོགས་མེད་ཞབས་ཀྱི་གདམས་པ་ཡིན། ༡༠ ཕར་ཕྱིན་དྲུག་ཐབས་དང་ཤེས་རབ་ཏུ་བསྡུས་ནས། སྟོང་པ་ཉིད་སྙིང་རྗེ་ཟུང་འཇུག་ཏུ་བསྒོམས་པས། སངས་རྒྱས་ཀྱི་སྐུ་གཉིས་མངོན་དུ་གྱུར་པ་འདི་ནི། གསེར་གླིང་པའི་གདམས་པ་ཡིན། ༡༡ ལམ་སྐོར་གཉིས་པ།
དག་སྣང་ལ་ཡིད་སྦྱངས་པས། དངོས་འཛིན་གྱི་སྤུ་རིས་བསུབས་ནས། སྣང་བ་སྤྲུལ་སྐུར་འཆར་བ་འདི་ནི། བུདྡྷ་གུ་ཧྱའི་གདམས་པ་ཡིན། ༡༢ སྒྲ་དོན་ལ་ངག་སྦྱངས་པས། ཆོས་བརྒྱད་ཀྱི་ཆགས་སྡང་བསུབས་ཏེ། གྲགས་པ་སྔགས་སུ་རྟོགས་པ་འདི་ནི། ངག་གི་དབང་ཕྱུག་གྲགས་པའི་གདམས་པ་ཡིན། ༡༣ སྟོང་པ་ཉིད་ལ་སེམས་སྦྱངས་པས། རང་བཞིན་བརྒྱད་ཅུའི་རྩ་བ་ཞིག་ནས།
འོད་གསལ་ཆོས་སྐུར་རྟོགས་པ་འདི་ནི། གུ་དྷ་རི་པའི་གདམས་པ་ཡིན། ༡༤ ཐབས་ལུས་ཀྱི་འཁྲུལ་འཁོར་གྱིས་གནད་སྦྱངས་པས། འཁྲུལ་བའི་རླུང་རང་མལ་དུ་བཅིངས་ཏེ། གཟུང་འཛིན་གྱི་རྟོགས་པ་བག་ལ་ཞ་བ་འདི་ནི། ཛ་བ་རི་པའི་གདམས་པ་ཡིན། ༡༥ རྩ་གསུམ་རླུང་གིས་སྦྱོར་བས་བཀང་བས། སྤྲོས་བྲལ་དོན་གྱི་ལྷན་ཅིག་སྐྱེས་པ་ཉམས་སུ་མྱངས་ནས། ཆོས་སྐུ་རྟེན་རང་གསལ་དུ་རྟོགས་པ་འདི་ནི། ཡེ་ཤེས་ཞབས་ཀྱི་གདམས་པ་ཡིན།
༡༦ རྩ་བའི་རླུང་ལྔ་གཏོད་ལ་མནན་པས། ཡན་ལག་གི་རླུང་ལྔ་ལས་སུ་རུང་སྟེ། ཡོན་ཏན་གྱི་འཆར་སྒོ་དུ་མ་རྟོགས་པ་འདི་ནི། ཀརྨ་བཛྲའི་གདམས་པ་ཡིན། ༡༧ རླུང་འབྱུང་འཇུག་གནས་གསུམ་ལ། ཡི་གེ་གསུམ་གྱི་བཟླས་པ་བྱས་པས། རིམ་ལྔ་གདན་གཅིག་ལ་རྫོགས་པ་འདི་ནི། ཀླུ་ཡི་བྱང་ཆུབ་ཀྱི་གདམས་པ་ཡིན། ༡༨ ཕྲ་རགས་ཀྱི་རླུང་གཅིག་ཏུ་བསྡུས་ནས། སྲོག་རྩོལ་གྱི་རླུང་དུམ་བུར་བཅད།
རྗེས་ལ་དོན་གྱི་ཡེ་ཤེས་རྟོགས་པ་འདི་ནི། ཨཱ་ནནྟའི་གདམས་པ་ཡིན། ༡༩ ལྟ་སྟངས་ཀྱིས་ཡུལ་ལ་རིག་པ་བསྒྱུར་བས། རླུང་དང་རྟོགས་པའི་འགྲོ་ལྡོག་བཅད་དེ། རྗེས་ལ་མ་བཅོས་པའི་རྟོགས་པ་འདི་ནི། བཱ་སུ་དྷཱ་རའི་གདམས་པ་ཡིན། ༢༠ ལྟ་སྟངས་ཀྱིས་རིག་པ་བྱིའུ་འཕུར་དུ་དེད་པས། འཁྲུལ་བའི་རླུང་གིས་གླགས་བཙལ་དུ་མེད་དེ། འོད་གསལ་འགྲོ་འོང་མེད་པར་རྟོགས་པ་འདི་ནི། ཀྲིཥྞ་པའི་གདམས་པ་ཡིན།
༢༡ རྩ་བ་མ་རིག་པའི་རླུང་བཅིངས་པས། ཡན་ལག་གི་རླུང་ཕྲ་རགས་ཐམས་ཅད་ཚུད་ནས། རྩོལ་མེད་བྱང་ཆུབ་ཀྱི་རླུང་དུ་རྟོགས་པ་འདི་ནི། པདྨ་བཛྲའི་གདམས་པ་ཡིན། ༢༢ ལམ་སྐོར་གསུམ་པ། ཉམས་མྱོང་གི་སྣ་འདེབས་འདྲེན་པར་བྱེད་པས། གཞན་ལུས་ཕྱག་རྒྱའི་དཀྱིལ་འཁོར་ལ་བརྟན་ནས། བདེ་གསལ་སྟོང་པའི་ཉམས་དངོས་སུ་སྐྱེ་བར་བྱེད་པ་འདི་ནི། མཚོ་སྐྱེས་རྡོ་རྗེའི་གདམས་པ་ཡིན། ༢༣ རྟེན་དམན་པ་ལ་ཡོན་ཏན་སྐྱེ་དཀའ་བས།
མཚན་ལྡན་རིགས་ཀྱི་ཕྱག་རྒྱ་ལ་བརྟེན་ནས། དངོས་གྲུབ་ཐོབ་པར་བྱེད་པ་འདི་ནི། ཨིནྡྲ་བྷུ་ཏིའི་གདམས་པ་ཡིན། ༢༤ རྒྱུད་མ་སྨིན་པའི་མི་ལ། ཡོན་ཏན་རྩི་མི་ཆགས་པས། ཐོག་མར་རྒྱུད་སྦྱང་སྔོན་དུ་གཏོང་བ་འདི་ནི། ཌོམྦྷི་པའི་གདམས་པ་ཡིན། ༢༥ ཐབས་ཀྱི་དམ་ཚིག་ཉམས་པར་གྱུར་ན། ཡོན་ཏན་གྱི་འཆར་སྒོ་འགགས་པས། གཉེན་པོ་སྟོབས་ལྡན་བརྟེན་པ་འདི་ནི།
ནག་པོ་ཞབས་ཀྱི་གདམས་པ་ཡིན། ༢༦ འོག་སྒོ་སྟེང་གིས་འཆུན་པར་གྱུར་ན། བདུད་རྩི་རང་འགག་ལ་འགྲོ་བ་ཡིན་པས། རྡོ་རྗེ་སྲིན་པོའི་ཁ་འཆིང་བ་འདི་ནི། ལཱུ་ཧི་པའི་གདམས་པ་ཡིན། ༢༨ འཁོར་ལོ་རང་གནས་སུ་གྲོལ་པས། དགའ་བ་བཞིའི་ཡེ་ཤེས་སྐྱེས་ནས། སྤྲོས་མེད་ལྷན་ཅིག་སྐྱེས་པར་རྟོགས་པ་འདི་ནི། བིརྺ་པའི་གདམས་པ་ཡིན། ༢༩ བདེ་བ་དྲོད་ཀྱི་མེ་ཆེན་འབར་བས།
ཁམས་ལྔའི་དྭངས་མ་ཞུ་ནས། འབྱུང་བའི་ཟག་པ་ཟད་པ་འདི་ནི། ཏཻ་ལོ་པའི་གདམས་པ་ཡིན། ༣༠ བདེ་བའི་རོ་སྟོང་པར་འབར་བས། གསལ་བ་རང་ཤུགས་ལས་གྲུབ་སྟེ། མི་རྟོག་པའི་ཡེ་ཤེས་ཀྱིས་རྒྱས་འདེབས་པ་འདི་ནི། ཀུ་ཀུ་རི་པའི་གདམས་པ་ཡིན། ༣༡ རང་གསལ་མདངས་དང་ལྡན་པའི་ཉམས་ཀྱིས། ཡུལ་གྱི་འཁྲུལ་བ་རང་སར་བཅོམ་ནས། རྟོགས་པའི་གདིང་མངོན་དུ་གྱུར་པ་འདི་ནི།
སྒེག་པའི་རྡོ་རྗེའི་གདམས་པ་ཡིན། ༣༢ དབབ་བཟུང་བཟློག་པ་དགྲམ་པའི་ནད་ཀྱིས། ཐིག་ལ་རྡོ་རྗེའི་དབྱིངས་སུ་ཆགས་པར་གྱུར་ནས། ནམ་མཁའ་རྡོ་རྗེའི་གྲོང་དུ་འཇུག་པ་འདི་ནི། ནཱ་རོ་པའི་གདམས་པ་ཡིན། ༣༣ ལམ་སྐོར་བཞི་པ། བརྒྱུད་ལྡན་བླ་མའི་བྱིན་རླབས་ཕོག་པས། སྣང་བ་མེད་པའི་ཆོས་ཉིད་རྟོགས་ནས། རང་གྲོལ་སྤང་བླང་མེད་པར་རྟོགས་པ་འདི་ནི། ས་ར་ཧའི་གདམས་པ་ཡིན།
༣༤ ཐབས་ཀྱི་སྦྱོར་བས་བློ་ཡི་སྤུ་རིས་བཤིག་པས། ཆོས་ཉིད་མ་བཅོས་པའི་དོན་མངོན་དུ་གྱུར་ནས། རེ་དོགས་མེད་པའི་གནས་ལུགས་རྟོགས་པ་འདི་ནི། སཱ་ག་རའི་གདམས་པ་ཡིན། ༣༥ རྐྱེན་སྐྱེས་ཐུགས་ཕྲད་ཀྱི་ཤེས་པ་ངོས་བཟུང་བས་དྲན་པ་དོན་གྱི་ངོ་བོ་རྩ་བ་དང་བྲལ་བས། འགྱུ་བྱེད་ཀྱི་བློ་ཐམས་ཅད་གཞི་གཅིག་ཏུ་རྟོགས་པ་འདི་ནི། ཏོག་ཙེ་བའི་གདམས་པ་ཡིན། ༣༦ གཞི་མ་བཅོས་གཉུག་མའི་སྟེང་དུ། བློ་མི་གཡོ་རང་ལུགས་བཞག་པས། ཉམས་བཏང་བཞག་མེད་པར་འཆར་བ་འདི་ནི།
ཀ་ཤ་པའི་གདམས་པ་ཡིན། ༣༧ ཡིད་ཀྱི་འཇུར་བུ་རང་སར་གློད་པས། འཁྲུལ་རྟོག་གི་ཆགས་སྡང་རང་སར་ཡལ་དུ་སོང་སྟེ། མ་བཅོས་པར་རང་ཉམས་ལ་གནས་པ་འདི་ནི། ཀམ་པ་ལའི་གདམས་པ་ཡིན། ༣༨ དུས་གསུམ་གྱི་ཤེས་པ་ཡིད་ལ་མ་བྱས་པས། དྲན་རྟོག་སྔ་ཕྱི་རྒྱུན་མ་འཕྲད་དེ། ཤེས་པ་རྩིས་གདབ་མེད་པར་འཇོག་པ་འདི་ནི། གཱུ་དྷ་རི་པའི་གདམས་པ་ཡིན། ༣༩ གང་སྣང་སྐྱེ་མེད་དུ་ཤེས་པས།
འཁྲུལ་ཕྱིར་ཡིད་མི་འབྲངས་ཏེ། བག་ཆགས་ཀྱི་དགོས་དོན་མེད་པ་འདི་ནི། ཙརྻ་པའི་གདམས་པ་ཡིན། ༤༠ ཅིར་སྣང་འགགས་མེད་དུ་ཤེས་པས། འཛིན་རྟོག་རྩད་མ་བཅད་པར། འགྱུ་བ་རང་སངས་ལ་གཏོང་བ་འདི་ནི། ཤ་བ་རི་པའི་གདམས་པ་ཡིན། ༤༡ དུག་ལྔ་རྐྱེན་དུ་ཤེས་པས། ངོ་བོ་རྩ་བ་དང་བྲལ་ཏེ། རྟོགས་པའི་གསོས་འདེབས་པ་འདི་ནི།
ཨ་བ་དྷུ་ཏི་པའི་གདམས་པ་ཡིན། ༤༢ སྤང་བྱ་གཉེན་པོ་འདྲེས་པས། སོར་བཞག་གི་རྒྱལ་ས་ཟིན་ནས། ས་ལམ་གཅིག་རྫོགས་སུ་འགྲོ་བ་འདི་ནི། ཉི་མ་སྦས་པའི་གདམས་པ་ཡིན། ༤༣ བརྡ་དོན་གནད་གྲོལ་བས། དོན་གྱི་རྩ་བ་ཆོད་ནས། འཁོར་འདས་གཅིག་ཏུ་རྟོགས་པ་འདི་ནི། རིན་ཆེན་རྡོ་རྗེའི་གདམས་པ་ཡིན། ༤༤ ལམ་སྐོར་ལྔ་པ།
དཔའ་གདིང་ངར་དང་ལྡན་པས། རིག་པ་ཡུལ་ལ་བཅིངས་ཏེ། འགྱུ་བ་བཙན་ཐབས་སུ་གཅོད་པ་འདི་ནི། ལེགས་སྨིན་ཀ་རའི་གདམས་པ་ཡིན། ༤༥ འཁྲུལ་བ་དུམ་བུར་གཏུབ་པས། ཡུལ་གྱི་བག་ཆགས་མི་ལེན་ཏེ། རིག་པ་བྱིའུ་འཕུར་དུ་ཁྱེར་བ་འདི་ནི། རི་ཁྲོད་མའི་གདམས་པ་ཡིན། ༤༦ རང་གསལ་རིག་པ་གཞི་ལས་བསླངས་ནས། ཉམས་མྱོང་ཡུལ་གྱི་སྟེང་དུ་དཀྲུགས་པས།
རིག་པ་དྭངས་སྙིགས་འབྱེད་པ་འདི་ནི། དྲི་མེད་མའི་གདམས་པ་ཡིན། ༤༧ འཆུན་རྗེས་གཉེན་པོ་བཤིག་པས། ཡིད་ཀྱི་འཇུར་བུ་གྲོལ་ནས། བློ་མཐའི་སྤུ་རིས་ཡལ་བ་འདི་ནི། པདྨོ་ཞབས་ཀྱི་གདམས་པ་ཡིན། ༤༨ ཏོལ་སྐྱེས་ཀྱི་ཤེས་པ་ངོས་བཟུང་བས། རྩ་བྲལ་དྲི་མེད་ཀྱི་ངོ་བོ་རྟོགས་ཏེ། འཁྲུལ་བ་རང་ཞིག་ལ་འགྲོ་བ་འདི་ནི། ཤིང་ལོ་པའི་གདམས་པ་ཡིན།
༤༩ རྟོགས་པ་བྱིའུ་འཕུར་དུ་ཁྲིད་པས། ངེས་ཤེས་ལ་རྩ་འབྱོངས་ནས། ཉམས་མྱོང་རིགས་མཐུན་དུ་འབྲེལ་བ་འདི་ནི། བདེ་བའི་འབྱུང་གནས་ཀྱི་གདམས་པ་ཡིན། ༥༠ ཀ་ར་ཎ་རྟེན་ཅན་དུ་བཅིངས་པས། ཡུལ་གྱི་སྤུ་རིས་ཞིག་སྟེ་བཟུང་བ་རང་གྲོལ་ལ་འགྲོ་བ་འདི་ནི། ཀུ་མུ་ཏའི་གདམས་པ་ཡིན། ༥༡ ཀ་ར་ཎ་རྟེན་མེད་དུ་བཅིངས་པས། རྟོག་པ་བག་ལ་ཞ་སྟེ། འཛིན་མེད་རང་གྲོལ་ལ་འགྲོ་བ་འདི་ནི།
གངྒཱ་བཟང་མོའི་གདམས་པ་ཡིན། ༥༢ རིག་པ་རྐྱང་འདེད་དུ་བརྐྱངས་པས། ཚོགས་པའི་རྒྱུན་ཞིག་ནས། རྟོག་པ་གྱང་འགྱེལ་བ་འདི་ནི། ལེགས་སྨིན་ཀཱ་རའི་གདམས་པ་ཡིན། ༥༣ སོ་མིའི་གདངས་ལ་གནས་པས། ཆོས་སྐུ་འདུ་འབྲལ་མེད་དེ། དྲན་པའི་རྩི་དང་མ་བྲལ་བ་འདི་ནི། ཙིནྟོ་མའི་གདམས་པ་ཡིན། ༥༤ རིག་པ་ལ་ངར་བཏོན་པས།
རྟོག་པ་རང་གྲོལ་དུ་ཞིག་ནས། རིག་པ་གཅེར་བུར་གནས་པ་འདི་ནི། སུ་ཁ་མ་ཧཱ་སིདྡྷིའི་གདམས་པ་ཡིན་ནོ། ༥༥ ། གྲུབ་པ་ཐོབ་ལྔ་བཅུ་རྩ་ལྔའི་གདམས་པ། ལམ་དྲི་མ་མེད་པ་དངུལ་སྒོང་དག་པའི་སྐོར་ཞེས་བྱ་བ་རྫོགས་ སོ།། །། ༄༅། །ལམ་དྲི་མ་མེད་པ་གསེར་སྒོང་དག་པའི་སྐོར་བཞུགས་སོ། ། བླ་མ་དམ་པ་རྣམས་ལ་ཕྱག་འཚལ་ལོ། ། རྣལ་འབྱོར་གྱི་དབང་ཕྱུག་དཔལ་མི་ཕམ་མགོན་པོས། རྣལ་འབྱོར་ཕོ་མོ་ལྔ་བཅུ་རྩ་བཞིའི་དགོངས་པ་བསྡུས་ནས།
ཉམས་ཀྱི་ཕྲེང་བ་གླེན་ཚིག་ཏུ་གསུངས་པ་རྣམས་ཡི་གེར་བཀོད་པ་ཡིན་ནོ། ། ཏོལ་སྐྱེས་ཀྱི་ཤེས་པ་ངོས་ཟུངས་ཤིག ། དྲན་པ་རང་གྲོལ་དུ་འགྲོ་ཡིས། ཤེས་རབ་བཟང་པོའི་དགོངས་པ་ཡིན། ༡ ཡུལ་གྱི་སྣང་བ་ལ་བདེན་འཛིན་ཤིག་ཅིག ། ཆགས་སྡང་རང་གྲོལ་དུ་འགྲོ་ཡིས། ཙརྻ་པའི་དགོངས་པ་ཡིན། ༢ རྩལ་ཡུལ་ཐོག་ཏུ་སྦྱོངས་ཤིག ། སྣ་ཚོགས་སུ་འགྲོ་ཡིས། ནཱ་རོ་པའི་དགོངས་པ་ཡིན།
༣ གང་ལ་ཡང་ཆེད་དུ་མ་འཛིན་ཅིག ། རྟེན་རྟོག་ཕྲ་མོ་དང་འབྲལ་གྱིས། བྷུ་སུ་ཀུའི་དགོངས་པ་ཡིན། ༤ ནམ་ཡང་དྲན་པའི་རྩིས་ཟུངས་ཤིག ། གང་ཡང་སྒོམ་དུ་འགྲོ་ཡིས། ཀླུ་སྒྲུབ་སྙིང་པོའི་དགོངས་པ་ཡིན། ༥ ཐབས་ཀྱིས་ཡུལ་གཅུན་ཅིག། སྣ་ཚོགས་ལམ་དུ་འགྲོ་ཡིས། ཌོམྦྷི་པའི་དགོངས་པ་ཡིན། ༦ གོ་ཆ་རྗེ་ལ་ཁོལ་ཅིག །
གཉེན་པོ་སྟོབས་སུ་འགྲོ་ཡིས། ཏོག་ཙེ་པའི་དགོངས་པ་ཡིན། ༧ རིག་པ་གཞི་ནས་སྤོངས་ཤིག ། ཡུལ་གྱི་དྲི་མས་མི་གོས་ཀྱིས། ཨིནྡྲ་བྷུ་ཏིའི་དགོངས་པ་ཡིན། ༨ ཉམས་དུམ་བུར་མཐུད་ཅིག ། འཁྲུལ་བས་གླགས་མི་རྙེད་ཀྱིས། མར་མེ་མཛད་ཀྱི་དགོངས་པ་ཡིན། ༩ བཟང་པོའི་འཕྲོ་ལ་ཤིག་ཅིག ། ཉམས་ཀྱིས་མི་འཆིང་བ་ཡིན་གྱིས།
བརྟུལ་ཞུགས་སྤྱོད་པའི་དགོངས་པ་ཡིན། ༡༠ ཐབས་རྐྱེན་ཐོག་ཏུ་ཁོལ་ཅིག ། ཡུལ་ངན་གྱིས་ལམ་སྣ་འདྲེན་གྱིས། ཨཱ་ནནྟའི་དགོངས་པ་ཡིན། ༡༡ གསལ་བ་ལ་གྲུང་ཐོན་ཅིག ། རྐྱེན་ངན་གྱིས་མི་བསྒྲིབ་པ་ཡིན་གྱིས། ཀྲིཥྞ་པའི་དགོངས་པ་ཡིན། ༡༢ སྟོང་པ་ལ་ངར་སྐྱེད་ཅིག ། ཡུལ་འཕྲད་འཇོམས་སུ་འགྲོ་ཡིས། པདྨ་འབྱུང་གནས་ཀྱི་དགོངས་པ་ཡིན།
༡༣ ཤེས་པ་གང་ཤར་ལ་ཐོང་ཞིག ། ཉམས་ཀྱི་རྩལ་འབྱོངས་པ་ཡིན་གྱིས། ཀུ་ཀུ་རི་པའི་དགོངས་པ་ཡིན། ༡༤ ཡོན་ཏན་ལ་ཡིད་མ་རློམ་ཞིག ། བར་ཆད་ཀྱི་བདུད་མི་འཁོར་བ་ཡིན་གྱིས། བིརྺ་པའི་དགོངས་པ་ཡིན། ༡༥ གྲགས་པའི་འགྲོས་ཤིག་ཅིག ། སྒྲུབ་པ་ཕྱིར་འཕེལ་བ་ཡིན་གྱིས། ཨ་བ་དྷུ་ཏིའི་དགོངས་པ་ཡིན། ༡༦ དྲན་པའི་མེལ་ཚེ་སྐྱོངས་ཤིག །
ཡེངས་པ་འཁོར་བ་ཡིན་གྱིས། རྡོ་རྗེ་དྲིལ་བུ་པའི་དགོངས་པ་ཡིན། ༡༧ སོ་མ་ལ་སྙེམས་ཆོད་ཅིག ། རྟོགས་པའི་འཕན་མི་ལྡང་བ་ཡིན་གྱིས། ལཱུ་ཧི་པའི་དགོངས་པ་ཡིན། ༡༨ མི་རྟོག་པའི་གདིང་སྐྱེད་ཅིག ། ཕྲ་རགས་ཀྱི་འཕན་མི་ལྡང་བ་ཡིན་གྱིས། པདྨ་བཛྲའི་དགོངས་པ་ཡིན། ༡༩ ལྷུག་པ་ལ་སོར་ཐོན་ཅིག། གཉེན་པོའི་བྱ་ར་བ་འཇིག་པར་ཡིན་གྱིས།
ས་ར་ཧའི་དགོངས་པ་ཡིན། ༢༠ རྗེན་པ་ལ་འཇུར་བུ་གློད་ཅིག ། བློའི་དྲི་མ་སེལ་བ་ཡིན་གྱིས། ཨ་བ་དྷཱུ་ཏི་འབྲིང་པོའི་དགོངས་པ་ཡིན། ༢༡ རང་སོ་ལ་སྡོད་ཆུག་ཅིག ། ཡུལ་ཕྱིར་སེམས་མི་འཆོར་བ་ཡིན་གྱིས། ཡན་ལག་མེད་པའི་རྡོ་རྗེའི་དགོངས་པ་ཡིན། ༢༢ དྲན་པ་རྩལ་སྦྱོངས་ཤིག ། ཉམས་དང་བོགས་སུ་འགྲོ་བ་ཡིན་གྱིས། བརྟུལ་ཞུགས་པ་ཆུང་ངུའི་དགོངས་པ་ཡིན།
༢༣ གཉེན་པོའི་གོ་ར་ཤིག་ཅིག ། མཉམ་བཞག་བཞི་ལ་མི་འཆོར་བ་ཡིན་གྱིས། དྷུ་ཏི་པ་ཆུང་བའི་དགོངས་པ་ཡིན། ༢༤ གཉིས་སྣང་གི་ཤེས་པ་ཁྲོལ་ཅིག ། འཁོར་བ་མིང་དུ་འགྲོ་བ་ཡིན་གྱིས། ཨཱརྻ་དེ་བའི་དགོངས་པ་ཡིན། ༢༥ དུག་ལྔ་ངོས་ཟུངས་ཤིག ། མཐོང་བས་རང་གྲོལ་བ་ཡིན་གྱིས། ཀམྦཱ་ལའི་དགོངས་པ་ཡིན། ༢༦ འཐོར་ཡས་ཕྱིར་སྡོམས་ཤིག །
སྒྲོག་རྩ་བར་བཅད་པ་ཡིན་གྱིས། ཀོ་ཥ་པའི་དགོངས་པ་ཡིན། ༢༧ བྱིང་རྨུགས་རྩད་ཆོད་ཅིག ། མུན་ཁུང་དུ་མར་མེ་བཏེགས་པ་ཡིན་གྱིས། ཨཱ་ནནྡའི་དགོངས་པ་ཡིན། ༢༨ སྐྱོ་འགྱོད་སུན་ཕྱུངས་ཤིག ། འཁོར་བ་ལ་ཡིད་འབྱུང་བ་ཡིན་གྱིས། བ་སུ་དྷ་རའི་དགོངས་པ་ཡིན། ༢༩ དབང་པོས་རིག་པ་གཏོད་ཅིག ། སེམས་ཀྱི་གྱོང་འདུལ་བ་ཡིན་གྱིས།
བསོད་སྙོམས་པའི་དགོངས་པ་ཡིན། ༣༠ ལྟ་སྟངས་གདན་ས་སྤོས་ཤིག ། འཁྲུལ་ བ་དུམ་བུར་གཏུབ་པ་ཡིན་གྱིས། ཐོགས་མེད་ཀྱི་དགོངས་པ་ཡིན། ༣༡ སྒྲིམ་གློད་རེས་འཇོག་ཏུ་ཁྱེར་ཅིག ། མཉམ་རྗེས་རྒྱུན་བསྲིང་བ་ཡིན་གྱིས། གསེར་གླིང་པའི་དགོངས་པ་ཡིན། ༣༢ བཤིག་རྗེས་གཡང་ལ་སྐྱུར་ཅིག ། གཉུག་མའི་རང་ཞལ་བལྟ་བ་ཡིན་གྱིས། ཌོམྦྷི་ཆུང་བའི་དགོངས་པ་ཡིན།
༣༣ མོས་གུས་ལ་སྟོབས་སྐྱེད་ཅིག ། བྱིན་རླབས་ཀྱིས་རྒྱུད་སྨིན་པ་ཡིན་གྱིས། ནཱ་རོ་པའི་དགོངས་པ་ཡིན། ༣༤ གདམས་པ་ཡུལ་དང་བསྟུན་ཅིག ། གཉེན་པོ་སྟོབས་འཕེལ་བ་ཡིན་གྱིས། ཏཻ་ལོ་པའི་དགོངས་པ་ཡིན། ༣༥ ལམ་རྟགས་ངོས་ཟུངས་ཤིག ། འབྲས་བུ་མི་བསླུ་བ་ཡིན་གྱིས། རིན་ཆེན་བཟང་པོའི་དགོངས་པ་ཡིན། ༣༦ གཉེན་པོའི་གོ་རིམ་ཤིག་ཅིག །
རྟེན་རྟོག་དང་བྲལ་བ་ཡིན་གྱིས། གནྡྷ་པའི་དགོངས་པ་ཡིན། ༣༧ རྟོག་པ་འཕྲང་ནས་ཐོན་ཅིག ། ཉམས་ཀྱི་གསོས་འདེབས་པ་ཡིན་གྱིས། ཛ་པ་རི་པའི་དགོངས་པ་ཡིན། ༣༨ གང་ལ་ངེས་ཤེས་སྐྱེད་ཅིག ། གང་ཡང་གདམས་པར་འགྲེ་བ་ཡིན་གྱིས། ར་ཊི་ཏའི་དགོངས་པ་ཡིན། ༣༩ མ་འཁྲུལ་བར་ངོས་ཟུངས་ཤིག ། དེར་འཛིན་འཇིག་པ་ཡིན་གྱིས།
བི་རུ་པའི་དགོངས་པ་ཡིན། ༤༠ སོ་མའི་རྒྱུན་མཐུད་ཅིག ། འཁྲུལ་བས་གླགས་མི་རྙེད་པ་ཡིན་གྱིས། དྷ་ས་ལའི་དགོངས་པ་ཡིན། ༤༡ རིག་པ་གང་ཤར་དུ་དེད་ཅིག ། འཕྲོ་རྒོད་ཀྱི་མཚམས་རྡོལ་བ་ཡིན་གྱིས། ཨ་ཀ་ར་སིདྡྷིའི་དགོངས་པ་ཡིན། ༤༢ ཐབས་ཀྱི་གནད་ཆིངས་ཤིག ། ཤེས་རབ་ཀྱི་རྩལ་ཐོན་པ་ཡིན་གྱིས། སྒེག་པ་རྡོ་རྗེའི་དགོངས་པ་ཡིན།
༤༣ གར་ཡང་གྲོགས་སུ་ཁྱེར་ཅིག ། རྩལ་སྣ་ཚོགས་ལ་འབྱོངས་པ་ཡིན་གྱིས། ཙཱརྻ་པའི་དགོངས་པ་ཡིན། ༤༤ ཞེན་པ་གློ་བུར་དུ་ཆོད་ཅིག ། ཡུལ་གྱིས་མི་འཆིང་བ་ཡིན་གྱིས། པདྨོ་ཞབས་ཀྱི་དགོངས་པ་ཡིན། ༤༥ སྙེམས་སེམས་ལ་ཐོག་རྫིས་གྱིས་ཤིག ། ཡུལ་ཕྲད་འཇོམས་སུ་འགྲོ་བ་ཡིན་གྱིས། ཤིང་ལོ་མའི་དགོངས་པ་ཡིན། ༤༦ མཚང་ཡུལ་ལས་ཐོན་ཅིག །
གཞི་ལ་མི་ཆགས་པ་ཡིན་གྱིས། རི་ཁྲོད་མའི་དགོངས་པ་ཡིན། ༤༧ སྐྱོན་ངོས་ཟུངས་ཤིག ། གཉེན་པོ་བསྟེན་སླ་བ་ཡིན་གྱིས། དྲི་མེད་མའི་དགོངས་པ་ཡིན། ༤༨ བཟང་པོའི་འཕྲོ་ལ་མཐུད་ཅིག ། ཉམས་མྱོང་འཕེལ་བ་ཡིན་གྱིས། གྷ་དྷ་རའི་དགོངས་པ་ཡིན། ༤༩ རོ་སྣ་ཚོགས་ལ་མྱོངས་ཤིག ། ཕན་གང་ནས་ཐོགས་ངེས་པ་མེད་གྱིས།
གཅེར་བུ་མའི་དགོངས་པ་ཡིན། ༥༠ རྐྱེན་ངན་དང་དུ་བསྣོལ་ཅིག ། གཉེན་པོ་རྐྱང་པ་ལམ་མིན་གྱིས། མཁའ་འགྲོ་དཀར་མོའི་དགོངས་པ་ཡིན། ༥༡ འཁུ་འཕྲིག་གི་མཐའ་སོལ་ཅིག ། བློ་ཡི་སྙེམས་ཐག་ཆོད་པ་ཡིན་གྱིས། ལེགས་སྨིན་ཀཱ་རའི་དགོངས་པ་ཡིན། ༥༢ ཤེས་བཞིན་དྲན་པས་ཟུངས་ཤིག ། འཁྲུལ་བས་མི་གོས་པ་ཡིན་གྱིས། ཀུ་མུ་ཏའི་དགོངས་པ་ཡིན།
༥༣ མངོན་དུ་གྱུར་པ་གྱིས་ཤིག ། ཕྱིར་མི་ལྡོག་པ་ཡིན་གྱིས། སུ་ཁ་མ་ཧཱ་སི་དྷིའི་དགོངས་པ་ཡིན། ༥༤ རྣལ་འབྱོར་ཕོ་མོ་༼༥༤༽ལྔ་བཅུ་རྩ་བཞིའི་དགོངས་པ་དྲིལ་བ། ལམ་དྲི་མ་མེད་པ་གསེར་སྒོང་དག་པའི་སྐོར་ཞེས་བྱ་བ། རྣལ་འབྱོར་གྱི་དབང་ཕྱུག་དཔལ་མི་ཕམ་མགོན་པོ་ནས་གསུངས་པ་རྫོགས་སོ།། །། ༄༅། །ལམ་དྲི་མ་མེད་པ་ཤེལ་སྒོང་དག་པའི་སྐོར་བཞུགས་སོ། ། བླ་མ་དམ་པ་རྣམས་ལ་ཕྱག་འཚལ་ལོ། ། སངས་རྒྱས་གཉིས་པ་མི་ཡི་སེང་གེ་ཆོས་ཉིད་ཀྱི་བདེན་པ་གཟིགས་པ་དེས། སྐལ་ལྡན་སྣོད་ཀྱི་སྐྱོན་གསུམ་དང་བྲལ་བའི་བྱང་ཆུབ་སེམས་དཔའ་ཀུན་དགའ་ལ།
རྣལ་འབྱོར་ཕོ་མོ་ལྔ་བཅུ་རྩ་བཞིའི་ཉམས་ཀྱི་གདམས་པ། ལམ་དྲི་མ་མེད་པ་ཤེལ་སྒོང་དག་པའི་སྐོར། མར་མེ་གཅིག་ནས་གཅིག་ཏུ་མཐུད་པ་ལྟ་བུའི་ལུགས། ཡུལ་ངོས་འཛིན་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་གདམས་པ། རྩ་བ་རྒྱུད་ལ་འགེལ་བ་གསང་སྔགས་དང་རྗེས་སུ་མཐུན་པ་ཐབས་རྟེན་འབྲེལ་གྱི་ཆེ་བ་ཡིས་གཟུགས་བརྙན་རང་ཞིག་ལ་འགྲོ་བ་འདི། བར་དུ་ལོ་ཙཱ་བའི་ཚིག་ལྷད་མ་ཞུགས་ཏེ། དམ་པ་རིན་པོ་ཆེ་ཉིད་ཀྱིས་དྲོད་ཐོབ་ནས་གསུངས་པས་བུམ་ཆུ་གཅིག་ནས་གཅིག་ཏུ་བྱོ་བ་ལྟ་བུའོ། ། དྲན་པ་སྤྲུལ་པར་མ་ཤེས་ན། ། རྟོག་པའི་རྒྱུན་མི་ཆོད་པས། ། སྣ་ཚོགས་ཞེན་མེད་དུ་ཤེས་པར་བྱ། །
ཤེས་རབ་བཟང་པོའི་གདམས་པ་ཡིན། ༡ ། འཁྲུལ་སྣང་ལ་དོན་དུ་བཟུང་ན། ། འཁོར་བའི་རྩུབ་ལས་མི་གྲོལ་བས། ། དེར་འཛིན་གྱི་ཤེས་པ་བོར་བར་བྱ། ། ཙཱརྻ་པའི་གདམས་པ་ཡིན། ༢ ། གཉིས་སྣང་བདེན་མེད་དུ་མ་ཤེས་ན།། བློ་སྣང་གི་ཡི་གེ་མི་འཛད་པས། ། ཆོས་རྣམས་མིང་དུ་ཤེས་པར་བྱ། །
ནཱ་རོ་པའི་གདམས་པ་ཡིན། ༣ ། ལྷག་མཐོང་སྒྲ་སེལ་མ་ཤེས་ན། ། ཤེས་བྱའི་སྒྲིབ་པ་མི་འདག་པས། ། སྣང་བ་ཆོས་སྐུར་ཤེས་པར་བྱ། ། བྷཱུ་སུ་ཀུའི་གདམས་པ་ཡིན། ༤ ། མི་ཆོས་དང་བློ་མཐུན་ན། ། རྣལ་འབྱོར་པས་རང་ས་མི་ཟིན་པས། ། མི་ཆོས་ཀྱི་འདུན་མ་བོར་བར་བྱ། །
ཀླུ་སྒྲུབ་སྙིང་པོའི་གདམས་པ་ཡིན། ༥ ། འཇིག་རྟེན་པའི་གཏམ་བདེན་མེད་དུ་མ་ཤེས་ན། ། སྒྲ་ཕྱིར་ཡིད་འབྲངས་པས། ། ངག་གི་སྨྲ་སྒོ་བཅད་དེ་ལྐུགས་པའི་ཚུལ་བྱ། ། ཌོམྦྷི་པའི་གདམས་པ་ཡིན། ༦ ། འཁོར་འདས་རྩ་བྲལ་དུ་མ་ཤེས་ན། ། བླང་དོར་གྱི་བློ་མི་མཛད་པས། ། གཟུགས་བརྙན་གྱི་ཆོས་རྣམས་རང་སར་བཞག་པར་བྱ། །
ཏོག་ཙེ་བའི་གདམས་པ་ཡིན། ༧ ། སྐད་ཅིག་མའི་མཚང་མ་རིག་ན། ། འདུས་བྱས་ཀྱི་གནད་མི་རྟོགས་པས། ། ད་ལྟར་གྱི་ཤེས་པ་ངོས་བཟུང་བར་བྱ། ། ཨིནྡྲ་བྷཱུ་ཏིའི་གདམས་པ་ཡིན། ༨ ། ཡིད་ཀྱིས་ཚེར་མ་མ་ཕྱིས་ན། ། བློ་ཡི་བཞག་ས་མི་རྙེད་པས། ། འགྱུ་བའི་འཕྲང་བཙན་ཐབས་སུ་བཅད་པར་བྱ། །
མར་མེ་མཛད་ཀྱི་དགོངས་པ་ཡིན། ༩ ། གསལ་བ་ལ་ངར་མ་ཐོགས་ན།། ཡུལ་ལ་ཤེས་པ་མི་མཐོང་བས། ། གདིང་ལྡན་གྱི་རིག་པ་ཧུར་འདོན་པར་བྱ། ། བརྟུལ་ཞུགས་པའི་གདམས་པ་ཡིན། ༡༠ ། རིག་པ་ལ་རང་བྱན་མ་ཚུད་ན། ། བདེ་གསལ་ཉམས་སུ་མི་མྱངས་པས། ། ཐབས་སྣ་ཚོགས་ཀྱིས་ཐོག་ཏུ་བཀལ་བར་བྱ།།
ཨ་ནནྡའི་གདམས་པ་ཡིན། ༡༡ ། གསལ་བ་ལ་ངར་མ་ཐོགས་ན། ། བདེ་གསལ་ཉམས་སུ་མི་མྱངས་པས། ། རིག་པ་ཐོག་བབས་སུ་བརྒྱབ་པར་བྱ། ། ཀྲྀཥྞ་པའི་གདམས་པ་ཡིན། ༡༢ ། ཕྱི་ནང་གཅུད་ལ་མ་བོར་ན། ། སེམས་ལ་དབང་མི་ཐོབ་པས། ། ཤེས་པ་ལ་འགྲོ་ལྡོག་གིས་རྩལ་དུ་མར་སྦྱང་བར་བྱ། །
པདྨ་འབྱུང་གནས་ཀྱི་གདམས་པ་ཡིན། ༡༣ ། རྨི་ལམ་གྱི་ཤེས་པ་མ་ལྡོག་ན། ། བར་དོའི་འཁྲུལ་སྣང་མི་འདག་པས། ། ཕུ་ཐག་ད་ལྟ་ནས་ཆོད་པར་བྱ། ། པདྨ་བཛྲའི་གདམས་པ་ ཡིན། ༡༤ ། འཁྲུལ་བ་ཆོད་ཤུལ་དུ་རྗེས་མ་བསྲིངས་ན། ། རྩ་བ་རྒྱུད་ལ་མི་ཁེལ་བས། ། རིག་པའི་སྣེ་མོ་བལྟེབ་པར་བྱ། །
ཀུ་ཀུ་རི་པའི་གདམས་པ་ཡིན། ༡༥ ། ཀུན་རྟོག་གི་བག་ཆགས་མ་ལོག་ན། ། རྫུ་འཕྲུལ་ལ་སྙེམས་མི་ཆོད་པས། ། ཞེ་སྡང་ལམ་དུ་ཁྱེར་བར་བྱ། ། བིརྺ་པའི་གདམས་པ་ཡིན། ༡༦། གོ་ཆ་གཅིག་ཆོད་དུ་མ་ཁྱེར་ན། ། སྟོང་ཉིད་ཐུག་ཕྲད་དུ་མི་འཆར་བས། ། མཉམ་བཞག་དང་རྗེས་ཐོབ་བྱིའུ་འཕུར་དུ་བྱ། །
ཨ་ཝ་དྷུ་ཏི་པའི་གདམས་པ་ཡིན། ༡༧ ། རླུང་སེམས་གཅིག་ཏུ་མ་འདྲེས་ན། ། འོད་གསལ་གྱི་གདངས་མི་ཐོན་པས། ། ཀརྞ་ཡུལ་ལ་ཡེངས་པ་བཅིང་བར་བྱ། ། རྡོ་རྗེ་དྲིལ་བུ་པའི་གདམས་པ་ཡིན། ༡༨ ། གོ་ཆ་རྗེས་ཐོབ་ལ་མ་བསྐྱལ་ན། ། འཁྲུལ་བའི་རྩ་བ་མི་ཆོད་པས། ། དམ་བཅའི་མཚམས་བསྲེ་བར་བྱ། །
ལཱུ་ཧི་པའི་གདམས་པ་ཡིན། ༡༩ ། དྲན་པའི་རྩིས་མ་ཟིན་ན། ། ཉོན་མོངས་པའི་ཤེས་པ་ཕྱིར་འཕེལ་བས། ། གཉེན་པོ་ཡུལ་ལ་ཐུབ་པར་བྱ། ། ས་ར་ཧ་པའི་གདམས་པ་ཡིན། ༢༠ ། གུས་པའི་བློ་མ་སྐྱེས་ན། ། རྒྱུད་ལ་བྱིན་རླབས་མི་འཇུག་པས། ། ངེས་པའི་ཤེས་པ་སྟོང་དུ་མི་གཞུག །
ཨ་བ་དྷུ་ཏི་པ་འབྲིང་པོའི་གདམས་པ་ཡིན། ༢༡ ། ཐ་མལ་གྱི་ཤེས་པ་ངོས་མ་ཟིན་ན། ། རིག་པ་གཅེར་བུར་འབྱིན་མི་ཤེས་པས། ། བྱེད་མཁན་གྱི་ངོ་བོ་ལ་བལྟ་བར་བྱ། ། ཡན་ལག་མེད་པའི་རྡོ་རྗེའི་དགོངས་པ་ཡིན། ༢༢ ། དབང་གི་ཉམས་མྱོང་ངོས་མ་ཟིན་ན། ། བདེ་བ་ལམ་དུ་མི་ལྷོང་བས། ། ཕོ་ཉ་ལམ་དུ་འཁྱེར་བར་བྱ། །
སྒེག་པའི་རྡོ་རྗེའི་གདམས་པ་ ཡིན། ༢༣ ། སེམས་ཀྱི་འཁུ་འཕྲིག་མ་སོལ་ན། ། ཐེ་ཚོམ་གྱི་གེགས་མ་བཀྲོལ་པས། ། བློ་ཡི་སྙེམས་ཐག་བཅད་པར་བྱ། ། བརྟུལ་ཞུགས་པ་ཆུང་བའི་གདམས་པ་ཡིན། ༢༤ ། ལྟ་རྟོག་ཡུལ་ལ་མ་འཛོམས་ན། ། བློ་ཆོས་ཉིད་དུ་མི་འགྲོ་བས། ། འཛིན་པའི་མཁན་པོ་བཙལ་བར་བྱ། །
ཨ་ཝ་དྷུ་ཏི་པ་ཆུང་བའི་གདམས་པ་ ཡིན། ༢༥ ། ཅི་སྣང་བདེན་མེད་དུ་མ་ཤེས་ན། ། བག་ཆགས་འཁོར་བའི་ཆོས་དང་མི་འབྲལ་བས། ། སྣང་བ་ལམ་དུ་ཁྱེར་བར་བྱ། ། ཨཱརྻ་དེ་བའི་དགོངས་པ་ ཡིན། ༢༦ ། འཐོར་ཡས་སྲང་དུ་མ་ཆུད་ན། ། མི་རྟོག་པ་རྒྱུད་ལ་མི་སྐྱེ་བས། ། རྟོག་པ་ཡུལ་ལས་བཅད་པར་བྱ། །
ཀམྦ་ལའི་གདམས་པ་ཡིན། ༢༧ ། མཚན་མ་རང་གྲོལ་དུ་མ་ཤེས་ན། ། ལས་ཀྱི་འཕེན་ལན་མི་འཛད་པས། ། ཅིར་སྣང་ཆོས་ཉིད་དུ་ཁྱེར་བར་བྱ། ། ཀོ་ཥ་ན་པའི་གདམས་པ་ཡིན། ༢༨ ། སྐད་ཅིག་མའི་གོ་འབྱེད་མ་ཤེས་ན། ། ཡེ་ཤེས་ཀྱི་ཚོགས་མི་རྫོགས་པས། ། སྟོང་ཉིད་རེས་འཇོག་ཏུ་མི་གཏོང་བར་བྱ། །
ཨཱ་ནནྡའི་གདམས་པ་ཡིན། ༢༩ ། རིག་པའི་བབ་དེད་དུ་མ་བསྐྱངས་ ན། ། འབྱུང་བའི་རོ་མི་སྙོམས་པས། ། ལྟ་བ་རང་ཐབས་ལ་གཟུང་བར་བྱ། ། བ་སུ་དྷཱ་རའི་གདམས་པ་ཡིན། ༣༠ ། སྨོན་ལམ་གྱི་མཐའ་མ་དག་ན། ། འབྲས་བུ་གཞན་དོན་མི་འབྱུང་བས། ། འཁོར་བ་ཆེད་དུ་གཉེར་བར་མི་བྱ། །
བསོད་སྙོམས་པའི་གདམས་པ་ཡིན། ༣༡ ། ཤེས་རབ་ཐབས་སུ་མ་ཁྱེར་ན། ། སྟོང་ཉིད་ལམ་དུ་མི་ལྷོངས་པས། ། རྩ་བ་བྲལ་བའི་རང་བཞིན་ཤེས་པར་བྱ། ། ཐོགས་མེད་པའི་གདམས་པ་ཡིན། ༣༢ ། སྨོན་ལམ་རྒྱུད་ལ་མ་ཁེལ་ན། ། སངས་རྒྱས་ཀྱི་རྒྱུ་ལམ་དང་བྲལ་བས། ། བྱང་ཆུབ་ཀྱི་སེམས་མི་གཏོང་བར་བྱ། །
གསེར་གླིང་པའི་གདམས་པ་ཡིན། ༣༣ ། དྲན་པ་རང་གྲོལ་ཡེངས་མེད་དུ་མ་ཤེས་ན། ། རྗེས་ཐོབ་ཀྱི་ཤེས་པ་ངོས་མི་ཟིན་པས། ། གཉེན་པོའི་བྱ་ར་བ་བཤིག་པར་བྱ། ། ཌོམྦྷི་པ་ཆུང་བའི་གདམས་པ་ཡིན། ༣༤ ། རྟེན་འབྲེལ་གྱི་རྩ་བ་འགེལ་མ་ཤེས་ན། ། འཁོར་བའི་མཐའ་མི་ཆོད་པས། ། སྐད་ཅིག་མའི་མཚམས་ཤེས་པར་བྱ། །
ཙཱརྻ་པའི་དགོངས་པ་ཡིན། ༣༥ ། སྣང་སྟོང་ཟུང་འཇུག་ཏུ་མ་ཤེས་ན། ། བློ་དངོས་ཀྱི་འབྲེལ་བ་མི་ཆོད་པས། ། ཡོད་མེད་ཀྱི་དངོས་པོ་བལྟ་བར་བྱ། ། ཏཻ་ལོ་པའི་གདམས་པ་ཡིན། ༣༦ ། དེར་འཛིན་གྱི་ཤེས་པ་མ་བོར་ན། ། ཡུལ་གྱི་འཁྲུལ་བ་མི་ཆོད་པས། ། གཉུག་མའི་ཡེ་ཤེས་ངོས་བཟུང་བར་བྱ། །
ནཱ་རོ་པའི་གདམས་པ་ཡིན། ༣༧ ། སྡུག་བསྔལ་ལ་བསྲན་མ་ཚུགས་ན། ། སྒྲུབ་པའི་ལམ་སྣ་མི་ཟིན་པས། ། མི་ཆོས་པ་དང་འབྲེལ་བ་བཅད་པར་བྱ། ། རིན་ཆེན་བཟང་པོའི་གདམས་པ་ཡིན། ༣༨ ། རྟེན་འབྲེལ་གྱི་འགྲོས་མ་ཤེས་ན། ། ངོ་མཚར་གྱི་རྟགས་མི་འབྱིན་པས། ། རིག་པ་དྭངས་སུ་གཞུག་པར་བྱ། །
གནྡྷ་པའི་གདམས་པ་ཡིན། ༣༩ ། དྲན་པ་དུམ་བུར་མ་བསིལ་ན། ། རྣམ་རྟོག་རྒྱུན་པར་འཆོར་བས། ། འགྲོ་ལྡོག་གིས་འབོར་ལེན་བསྐྱང་བར་བྱ།། ད་བ་རི་པའི་གདམས་པ་ཡིན། ༤༠ ། གང་ཟག་ལ་བྱེ་བྲག་ཏུ་མ་ཕྱེས་ན། ། དམ་བཅའ་བའི་ས་མཚམས་མ་ཟིན་པས། ། སྒྲུབ་པ་དུམ་བུར་མཐུད་པར་བྱ། །
ར་ཊི་ཏཱའི་གདམས་པ་ཡིན། ༤༡ ། དྲན་པ་རང་དྭངས་སུ་མ་ཤེས་ན། ། བག་ཆགས་ཀྱི་ནད་རོ་ལྡང་བས། ། འདས་པའི་རྗེས་མི་བཅད་པར་བྱ། ། དྷ་ས་ལའི་གདམས་པ་ཡིན། ༤༢ ། རིག་པ་ལ་གཡེར་མ་ཐོན་ན། ། རྣམ་རྟོག་རྐུན་བུར་འཆོར་བས། ། ཤེས་པ་སོ་མའི་རྒྱུན་མཐུད་པར་བྱ། །
ཨ་ཀ་ར་སིདྡྷིའི་གདམས་པ་ཡིན། ༤༣ ། སྣང་བ་སྒྱུ་མར་མ་ཤེས་ན། ། ལེན་པའི་རྣམ་ཤེས་ལ་འཁྲུལ་བ་མི་ལྡོག་པས། ། ཚོགས་དྲུག་གི་ཡུལ་ལ་བདེན་མེད་དུ་ཤེས་པར་བྱ། ། བི་རུ་པའི་གདམས་པ་ ཡིན། ༤༤ ། དངོས་པོ་མཆོག་མ་ཤེས་ན། ། ལུས་སེམས་འདོད་པའི་ཁོལ་པོར་འགྱུར་བས། ། ལྟོ་གོས་ལ་གྱོང་བསྐུར་བར་བྱ། །
པདྨོའི་ཞབས་ཀྱི་གདམས་པ་ ཡིན། ༤༥ ། ཤེས་པ་སྲང་དུ་མ་ཆུད་ན། ། རྗེས་ཐོབ་ལ་ངར་མི་ཐོགས་པས། ། འཇིགས་པའི་ལྟ་སྟངས་དང་སྦྱར་བར་བྱ། ། ཤིང་ལོ་མའི་གདམས་པ་ཡིན། ༤༦། དཀའ་བ་ཉམས་སུ་མ་བླངས་ན། ། ཐ་མལ་གྱི་ཤེས་པ་ཚར་མི་ཆོད་པས། ། སྡུག་བསྔལ་སྔོན་དུ་བཏང་བར་བྱ། །
རི་ཁྲོད་མའི་གདམས་པ་ཡིན། ༤༧། སྔ་ཕྱིའི་རྟོག་པ་སེལ་མ་ཤེས་ན། ། རྟེན་འབྲེལ་གྱི་རིམ་པ་མི་འཆར་བས། ། དྭངས་མའི་ཤེས་པ་མི་བསླད་པར་བྱ། ། དྲི་མ་མེད་པའི་གདམས་པ་ཡིན། ༤༨ ། རྗེས་ལ་ངར་མ་ཐོན་ན། ། ལམ་གྱི་རྩལ་མི་འབྱོངས་པས། ། རིག་པ་མདུང་སློང་དུ་གཏོང་བར་བྱ། །
གྷུ་དྷ་པའི་གདམས་པ་ཡིན། ༤༩ ། འགྱུར་མེད་ཀྱི་རྩལ་མ་སྦྱངས་ན། ། སྣང་བའི་དངོས་འཛིན་མི་འགགས་པས། ། ལྟ་རྟོགས་ཡུལ་དང་འབྲེལ་བར་བྱ། ། གཅེར་བུ་མའི་གདམས་པ་ཡིན། ༥༠ ། མཉམ་བཞག་དུམ་བུར་མ་བསིལ་ན། ། རྗེས་ལ་ཉམས་མི་འཕེལ་བས། ། ལྟ་སྟངས་ལ་ངར་གདགས་པར་བྱ། །
མཁའ་འགྲོ་དཀར་མོའི་གདམས་པ་ཡིན། ༥༡ ། དགོས་མེད་ཀྱི་བློ་མ་སྐྱེས་ན། ། ཤེས་པའི་འཁྲི་བ་བཅད་དཀའ་བས། ། ཞེན་པ་གློ་བུར་དུ་དབྲལ་བར་བྱ། ། ལེགས་སྨིན་ཀཱ་རའི་གདམས་པ་ཡིན། ༥༢ ། བཟང་པོའི་འཕྲོ་ལ་མ་བཤིག་ན། ། བྱིང་རྒོད་ཀྱི་མཐར་འཆོར་བས། ། གནས་པའི་རྒྱུན་བསྟུང་བར་བྱ། །
ཀུ་མུ་ཏའི་གདམས་པ་ཡིན། ༥༣། ཉོན་མོངས་པའི་སྐྱེ་ཡུལ་མ་ཤེས་ན། ། དྲན་པ་རང་རྒྱུད་པར་འགྲོ་སར། ། རིག་པ་འགྲོ་ལྡོག་ལ་བསྒབ་པར་བྱ། ། སུ་ཁ་མ་ཧཱ་སིདྡྷིའི་གདམས་པ་ཡིན། ༥༤ ། རྣལ་འབྱོར་ཕོ་མོ་ལྔ་བཅུ་རྩ་བཞིའི་གདམས་པ། ལམ་དྲི་མ་མེད་པ་ཤེལ་སྒོང་དག་པའི་སྐོར་ཞེས་བྱ་བ་གནད་གྱི་མན་ངག་རྫོགས་སོ།། །། ཤུབྷཾ།།
༄༅། །རྒྱ་གར་གྱི་གྲུབ་ཐོབ་དམ་པ་སངས་རྒྱས་ཀྱི་ཞལ་གདམས་དིང་རི་བརྒྱད་ཅུ་པ་བཞུགས་སོ། ། ན་མོ་གུ་རུ། སྐལ་ལྡན་དིང་རིར་ཚོགས་པ་རྣལ་འབྱོར་ཀུན། ། ཇི་ལྟར་དུག་པོ་གསར་པར་མི་འགྱུར་བཞིན། ། ཚེ་ཟད་ནད་པ་སྨན་པས་ཕན་མི་འགྱུར། ། ཅིས་ཀྱང་འགྲོ་དགོས་འཇིག་རྟེན་ས་སྟེང་མི། ། ཆུ་བྲན་ཐམས་ཅད་རྒྱ་མཚོར་བསྙེགས་པ་བཞིན། ། སེམས་ཅན་ཐམས་ཅད་འགྲོ་བ་འདི་རང་ཡིན། ། ལྗོན་ཤིང་ཁ་ནས་བྱིའུ་ཆུང་འཕུར་བ་བཞིན། ། ཡུན་རིང་མི་སྡོད་ཁོ་བོས་སྐྱེས་ཤིག་གདེག །
ད་རེས་དོན་མེད་སྟོང་ལོག་བྱས་གྱུར་ན། ། མི་ལུས་ཕྱི་ནས་དཀའོ་དིང་རི་བ། ། ལུས་ངག་ཡིད་གསུམ་དམ་པའི་ཆོས་ལ་འབུངས། ། ལས་ཀྱི་རབ་ཏུ་འགྱུར་རོ་དིང་རི་བ། ། གློ་སྙིང་བྲང་གསུམ་དཀོན་མཆོག་གསུམ་ལ་གཏོད། ། བྱིན་རླབས་ཤུགས་ལས་འབྱུང་ངོ་དིང་རི་བ། ། ཚེ་འདི་བློས་ཐོང་ཕྱི་མ་དོན་དུ་གཉེར། ། མདུན་མའི་རྩེ་མོར་འགྱུར་རོ་དིང་རི་བ། ། བཟའ་ཚང་མི་རྟག་ཚོང་དུས་མགྲོན་པོ་འདྲ། ། ངན་ཤགས་འཐབ་མོ་མ་བྱེད་དིང་རི་བ། །
ནོར་རྫས་སྒྱུ་མ་ལྟ་བུའི་བསླུ་བྲིད་ལ། ། སེར་སྣའི་མདུད་པས་མ་བཅིངས་དིང་རི་བ། ། ཕུང་པོ་མི་གཙང་རྫས་ཀྱི་རྐྱལ་པ་ལ། ། བཟང་འདོད་ཕྱི་བདར་མ་ཆེ་དིང་རི་བ། ། གཉེན་བཤེས་སྒྱུ་མ་ལྟ་བུའི་བདེན་མེད་ལ། ། གདུང་སེམས་འཁྲི་བ་མ་ཆེ་དིང་རི་བ། ། ཡུལ་ཞིང་འབྲོག་པའི་ཞིང་ས་ལྟ་བུ་ལ། ། ཞེན་ཅིང་ཆགས་པར་མ་བྱེད་དིང་རི་བ། ། ཕ་མ་རིགས་དྲུག་སེམས་ཅན་དྲིན་ཅན་ལ། ། ང་དང་བདག་ཏུ་མ་བཟུང་དིང་རི་བ། །
སྐྱེ་བའི་ནངས་པར་འཆི་བའི་བྱ་བྱུང་བས།། ལོང་མེད་རྒྱུད་ལ་ཁོལ་ཅིག་དིང་རི་བ། ། འཁྲུལ་བ་གཞི་ལ་མེད་དེ་གློ་བུར་གྱུར། ། བྱེད་མཁན་མཚན་ཉིད་ལྟོས་ཤིག་དིང་རི་བ། ། ཡེངས་པ་མེད་པར་དམ་པའི་ཆོས་ལ་འབུངས། ། ཤི་ནས་ལམ་སྣ་འདྲེན་ནོ་དིང་རི་བ། ། ལས་ཀྱི་རྣམ་སྨིན་རྒྱུ་འབྲས་བདེན་པར་ངེས། ། མི་དགེ་སྡིག་ལ་འཛེམས་ཤིག་དིང་རི་བ། ། བྱས་པའི་ལས་རྣམས་རྨི་ལམ་ཡུལ་བཞིན་བཞག ། བྱར་མེད་ཉམས་སུ་ལོངས་ཤིག་དིང་རི་བ། །
གང་ལ་ཞེན་པ་བྱུང་ན་དེ་ཡང་ཐོང༌། ། ཅིས་ཀྱང་དགོས་པ་མེད་དོ་དིང་རི་བ། ། འཇིག་རྟེན་འདི་རུ་གཏན་དུ་མི་སྡོད་པས། ། འགྲོ་ཆས་ད་ལྟ་གྱིས་ཤིག་དིང་རི་བ།། བྲེལ་དོན་ཚར་ནས་ཆོས་ལ་ཕྱིན་པ་མེད། ། དྲན་པའི་ཚེ་ན་རྒྱུགས་ཤིག་དིང་རི་བ།། ནགས་ཀྱི་ནང་དུ་སྤྲེའུའི་སྐྱིད་འདོད་ན། ། ནགས་མཐའ་མེ་ཡིས་འཁོར་རོ་དིང་རི་བ། ། སྐྱེ་རྒ་ན་འཆིའི་ཆུ་ལ་རབ་ཟམ་མེད། ། གྲུ་གཟིངས་ཚགས་སུ་ཚུད་དམ་དིང་རི་བ། །
སྐྱེ་འཆི་བར་དོའི་སྒུག་འཕྲང་དམ་པོ་ལ། ། ཉོན་མོངས་དུག་ལྔའི་ཇག་པས་བསྒུགས་པར་ངེས། ། སྐྱེལ་མ་བླ་མ་ཚོལ་ཅིག་དིང་རི་བ། ། སྐྱབས་གནས་བསླུ་བ་མེད་པ་བླ་མ་ཡིན། ། འབྲལ་མེད་གཙུག་ཏུ་ཁུར་ཅིག་དིང་རི་བ། ། བླ་མས་བསྐྱབས་ན་གར་འདོད་ས་རུ་སླེབས། ། རྐང་གླར་མོས་གུས་སྐྱེད་ཅིག་དིང་རི་བ། ། གང་ལ་ནོར་ཡོད་དེ་ལ་སེར་སྣ་ཡོད། ། སྦྱིན་པ་ཕྱོགས་མེད་ཐོང་ཞིག་དིང་རི་བ། ། སུ་ལ་དབང་ཡོད་དེ་ལ་སྡིག་པ་ཡོད། །
སོར་བཅུ་བྲང་ལ་ཟུམ་ཞིག་དིང་རི་བ། ། འཇིག་རྟེན་མི་ཡི་ཡུལ་ལ་གཉེན་བཤེས་མེད། ། བློ་གཏད་ཆོས་ལ་གྱིས་ཤིག་དིང་རི་བ། ། ཡེངས་མ་ལམ་ལ་དལ་འབྱོར་མི་ཚེ་ཟད། ། གྲོས་ཐག་ད་ལྟ་ཆོད་ཅིག་དིང་རི་བ། ། ཡེངས་པའི་བར་ལ་འཆི་བདག་བདུད་ཀྱིས་ཟིན། ། ད་ལྟ་ཉིད་ནས་སྒྲུབས་ཤིག་དིང་རི་བ། ། འཆི་བདག་བདུད་ནི་ནམ་འོང་ཆ་མེད་པས། ། མགོ་ཐོན་འཕྲལ་དུ་གྱིས་ཤིག་དིང་རི་བ། ། ཤི་བའི་ནང་པར་སུས་ཀྱང་མི་སྐྱོབ་པས། །
རང་མགོ་རང་གིས་ཐོན་ཅིག་དིང་རི་བ། ། ཉི་མ་ནུབ་པའི་གྲིབ་སོ་ཇི་བཞིན་དུ། ། འཆི་བདག་བདུད་ནི་མི་སྡོད་ཚུར་ཚུར་འོངས། ། དེ་ལ་མགྱོགས་པར་བྲོས་ཤིག་དིང་རི་བ། ། མེ་ཏོག་སྔ་ལོ་ཡག་ཀྱང་ཕྱི་ལོ་སྐམ། ། ལུས་ལ་བློ་གཏད་མེད་དོ་དིང་རི་བ། ། གསོན་པའི་དུས་སུ་ལྷ་ཡི་བུ་འདྲ་ཡང༌། ། གཤིན་གྱི་དུས་སུ་བདུད་ཀྱི་དམག་ས་འཇིགས།། སྒྱུ་མའི་ལུས་འདིས་བསླུའོ་དིང་རི་བ། ། ཚོང་དུས་མགྲོན་པོ་ཚོང་ཟིན་ནངས་པར་གྱེས། །
གྲོགས་ཀྱིས་འབོར་བར་ངེས་སོ་དིང་རི་བ། ། སྒྱུ་མའི་ཐོ་ཡོར་བརྩིགས་ཀྱང་འགྱེལ་བར་ངེས། ། འབྲལ་མེད་ད་ལྟ་སྒྲིགས་ཤིག་དིང་རི་བ། ། སེམས་ཀྱི་བྱ་རྒོད་ནམ་ཡང་འཕུར་བར་ངེས། ། གནམ་འཕང་ད་ལྟ་ཆོད་ཅིག་དིང་རི་བ། ། རིགས་དྲུག་ཕ་མ་སེམས་ཅན་དྲིན་ཅན་ལ། ། བྱམས་དང་སྙིང་རྗེ་སྒོམས་ཤིག་དིང་རི་བ། ། དགྲ་སྡང་འཁོར་བ་ལས་ཀྱི་འཁྲུལ་སྣང་ལ། ། ཞེ་སྡང་གདུག་སེམས་སྐྱུར་ཅིག་དིང་རི་བ། ། བཟླས་བརྗོད་སྐྱབས་འགྲོས་ངག་གི་སྒྲིབ་པ་འདག །
ཐ་མལ་ལོང་གཏམ་སྤོངས་ཤིག་དིང་རི་བ། ། ཕྱག་དང་བསྐོར་བས་ལུས་ཀྱི་སྒྲིབ་པ་འདག ། འཇིག་རྟེན་བྱ་བྱེད་སྤོངས་ཤིག་དིང་རི་བ། ། མོས་གུས་གདུང་བས་ཡིད་ཀྱི་བག་ཆགས་འདག ། བླ་མ་སྤྱི་བོར་སྒོམས་ཤིག་དིང་རི་བ། ། ལྷན་ཅིག་སྐྱེས་པའི་ཤ་རུས་འབྲལ་བར་ངེས། ། ཚེ་ལ་རྟག་པར་མ་འཛིན་དིང་རི་བ། ། ཡུལ་གྱི་དམ་པ་གཉུག་མའི་གཏན་ཡུལ་ཟུངས། ། དེ་ལ་འཕོ་འགྱུར་མེད་དོ་དིང་རི་བ། ། ནོར་གྱི་དམ་པ་སེམས་ཉིད་གཏེར་ཆེན་སྤྱོད། །
དེ་ལ་ཟད་པ་མེད་དོ་དིང་རི་བ། ། ཟས་ཀྱི་དམ་པ་ཏིང་འཛིན་རོ་མཆོག་མྱོང༌། ། བཀྲེས་པའི་གདུང་བ་ཆོད་དོ་དིང་རི་བ། ། སྐོམ་གྱི་དམ་པ་དྲན་པའི་བདུད་རྩི་འཐུང༌། ། དེ་ལ་རྒྱུན་ཆད་མེད་དོ་དིང་རི་བ། ། གྲོགས་ཀྱི་དམ་པ་རིག་པའི་ཡེ་ཤེས་བརྟེན། ། དེ་ལ་འབྲལ་བ་མེད་དོ་དིང་རི་བ། ། སྲས་ཀྱི་དམ་པ་རིག་པའི་ཁྱེའུ་ཆུང་འཚོལ། ། དེ་ལ་སྐྱེ་ཤི་མེད་དོ་དིང་རི་བ། ། སྟོང་པའི་ངང་དུ་རིག་པའི་མདུང་སྐོར་གྱིས། །
ལྟ་བ་ཐོགས་རྡུགས་མེད་དོ་དིང་རི་བ། ། ཤུགས་འབྱུང་ངང་ནས་འགགས་མེད་རྩལ་སྦྱོང་གྱིས། ། སྤྱོད་པ་སྤང་བླང་མེད་དོ་དིང་རི་བ། ། དྲན་མེད་ངང་དུ་ཡེངས་མེད་བྱ་ར་ཐོང༌། ། སྒོམ་ལ་བྱིང་རྒོད་མེད་དོ་དིང་རི་ བ། ། སྐུ་བཞི་དབྱེར་མེད་རང་གི་སེམས་ལ་རྫོགས། ། འབྲས་བུ་རེ་དོགས་མེད་དོ་དིང་རི་བ། ། འཁོར་འདས་རྩ་བ་རང་གི་སེམས་ལ་ཐུག ། སེམས་ལ་དངོས་པོ་མེད་དོ་དིང་རི་བ། ། ཆགས་སྡང་སྣང་བ་བྱ་ལམ་རྗེས་མེད་འདྲ། །
ཉམས་ལ་ཞེན་པ་མེད་དོ་དིང་རི་བ། ། ཆོས་སྐུ་སྐྱེ་མེད་ཉི་མའི་སྙིང་པོ་འདྲ། ། འོད་ཟེར་གསལ་འགྲིབ་མེད་དོ་དིང་རི་བ། ། རྣམ་རྟོག་རྒྱུན་ལམ་ཁང་སྟོང་རྐུན་མ་འདྲ། ། དོན་ལ་ཐོབ་ཤོར་མེད་དོ་དིང་རི་བ། ། ཚོར་བ་རྗེས་མེད་ཆུ་ཡི་རི་མོ་འདྲ། ། འཁྲུལ་སྣང་རྗེས་འཛིན་མེད་དོ་དིང་རི་བ། ། ཆགས་སྡང་དྲན་པ་ནམ་མཁའི་འཇའ་ཚོན་འདྲ། ། ཞེན་ཆགས་ངོས་བཟུང་མེད་དོ་དིང་རི་བ། ། འགྱུ་བ་རང་སངས་བར་སྣང་སྤྲིན་དང་འདྲ། །
སེམས་ལ་གཟའ་གཏད་མེད་དོ་དིང་རི་བ། ། འཛིན་མེད་རང་གྲོལ་སྐྱི་སེར་ལྷག་པ་འདྲ། ། ཡུལ་ལ་ཞེན་པ་མེད་དོ་དིང་རི་བ། ། རིག་པ་འཛིན་མེད་ནམ་མཁའི་འཇའ་ཚོན་འདྲ། ། ཉམས་ལ་ཐོགས་པ་མེད་དོ་དིང་རི་བ། ། ཆོས་ཉིད་དོན་རྟོགས་ལྐུགས་པའི་རྨི་ལམ་འདྲ། ། ཚིག་དང་ཐ་སྙད་མེད་དོ་དིང་རི་བ། ། རྟོགས་པ་གཞོན་ནུ་མ་ཡི་བདེ་བ་བཞིན། ། དགའ་བདེ་བརྗོད་དུ་མེད་དོ་དིང་རི་བ། ། གསལ་སྟོང་ཟུང་འཇུག་ཆུ་ཟླ་ཤར་བ་འདྲ། །
གང་ལ་ཆགས་ཐོགས་མེད་དོ་དིང་རི་བ། ། སྣང་སྟོང་དབྱེར་མེད་ནམ་མཁའ་སྟོང་པ་འདྲ། ། སེམས་ལ་མཐའ་དབུས་མེད་དོ་དིང་རི་བ། ། དྲན་མེད་ཡེངས་མེད་སྒེག་མོའི་མེ་ལོང་འདྲ། ། དེ་ལ་གྲུབ་མཐའ་མེད་དོ་དིང་རི་བ། ། རིག་སྟོང་དབྱེར་མེད་མེ་ལོང་གཟུགས་བརྙན་འདྲ། ། དེ་ལ་སྐྱེ་འགགས་མེད་དོ་དིང་རི་བ། ། བདེ་སྟོང་དབྱེར་མེད་གངས་ལ་ཉི་ཤར་འདྲ། ། དེ་ལ་ངོས་བཟུང་མེད་དོ་དིང་རི་བ། ། འཁྲུལ་གཏམ་རྗེས་མེད་བྲག་ཅ་ལབ་པ་འདྲ། །
སྒྲ་ལ་འཛིན་པ་མེད་དོ༴ བདེ་སྡུག་འཁྲུལ་འཁོར་པི་ཝཾ་ཁོག་རྒྱུད་འདྲ། ། མཐུན་རྐྱེན་ལས་ཀྱིས་སྦྱོར་རོ༴ འཁོར་འདས་རང་གྲོལ་བྱིས་པའི་རྩེད་མོ་འདྲ། ། སེམས་ལ་གཏད་སོ་མེད་དོ༴ ཕྱི་ཡི་སྤྲོས་པ་ནང་གི་སེམས་ལ་འདུས། ། འཁྱགས་རུམ་ཆུ་རུ་ཞུའོ༴ མ་རིག་འཁྲུལ་འཁོར་སྤང་གི་ཆུ་རྡོལ་འདྲ། ། བཀག་པས་ཁེགས་པ་མེད་དོ༴ འཁོར་འདས་འཁྲུལ་བ་དག་ཟིན་འཕྲད་པ་འདྲ། །
ར་མདའ་དགེ་བ་སྒྲུབས་ཤིག༴ སྐུ་ལྔ་རང་གསལ་གསེར་གླིང་བརྡལ་བ་འདྲ། ། རེ་དོགས་སྤང་བླང་མ་བྱེད༴ དལ་འབྱོར་མི་ལུས་རིན་ཆེན་གླིང་དང་འདྲ། ། འདོ་མེད་སྟོང་ལོག་མ་བྱེད༴ ཐེག་ཆེན་ཆོས་སྤྱོད་ཡིད་བཞིན་ནོར་བུ་འདྲ། ། བཙལ་ཡང་རྙེད་པར་དཀའོ༴ ཚེ་འདིའི་ལྟོ་གོས་ཇི་ལྟར་བྱས་ཀྱང་ཕྱིད། ། མདོ་དོན་ཆོས་ལ་དྲིལ་ཅིག༴ གཞོན་པའི་དུས་ན་དཀའ་ཐུབ་ཉམས་ལེན་གྱིས། །
རྒས་ནས་འབྱུང་བས་མི་འཆུན་དིང་༴ ཉོན་མོངས་སྐྱེས་ནས་གཉེན་པོས་སླེབས་པར་གྱིས། ། མཚན་མ་རང་སར་གྲོལ་ལོ༴ སྐབས་སུ་འཁོར་བའི་ཉེས་དམིགས་དྲན་པར་གྱིས། ། དད་པའི་གསལ་འདེབས་ཡིན་ནོ་དིང་རི་བ། ། ད་རེས་བརྩོན་འགྲུས་བསྐྱེད་ལ་རང་ས་ཟུང༌། ། ཤི་ནས་ལམ་སྣ་འདྲེན་ནོ༴ ད་རེས་མི་ཁོམ་ཁོམ་དུས་ནམ་ཞིག་ཡོད། ། དུས་བརྒྱ་ཟ་མ་གཅིག་ཡིན༴ ཚེ་ལ་ལྟོས་མེད་རྩྭ་ཁའི་ཟིལ་པ་འདྲ། །
ལེ་ལོ་སྙོམས་ལས་མ་བྱེད༴ ད་རེས་འདི་ནས་རྡོག་སྣ་འདྲེད་གྱུར་ན། ། མི་ལུས་ཕྱི་ནས་དཀའོ༴ སངས་རྒྱས་བསྟན་པ་སྤྲིན་བར་ཉི་མ་འདྲ། ། ད་རེས་གཅིག་པུ་ཡིན་ནོ༴ ཁ་མཁས་མི་ལ་གཏོང་ཞིང་ལག་ལེན་རང་ལ་མེད། ། སྐྱོན་མཚང་རང་ལ་ཡོད་དོ༴ དད་པ་རྐྱེན་གྱིས་བསྒྱུར་བ་ལ་ཉེ་བས། ། འཁོར་བའི་ཉེས་དམིགས་སོམས་ཤིག་དིང་༴ གྲོགས་ངན་བརྟེན་ལ་སྤྱོད་ངན་ཤུགས་ལ་འགྲོ །
དཔང་པོ་སེམས་ལ་ཚོལ་ཅིག༴ མ་རིག་འཁྲུལ་བ་ཕུང་འདྲེའི་རྩ་བ་ཡིན། ། ཤེས་བཞིན་དྲན་པ་ཟུང་ཞིག༴ དུག་ལྔ་དུག་གསུམ་ཞེན་མེད་ལམ་ཐག་ཉེ། ། གཉེན་པོ་སྟོབས་ལྡན་བསྐྱེད་ཅིག༴ བརྩོན་འགྲུས་མཐུ་སྟོབས་ཆུང་བས་འཆོར་བར་སྐྱེན། ། གོ་ཆས་སླེབས་པར་གྱིས་ཤིག༴ བག་ཆགས་འགྲོགས་ཡུན་རིང་བས་ཕྱིར་སྙེག་འོངས། ། འདས་པའི་རྗེས་འཇུག་མ་བྱེད༴ གོ་རྟོགས་ཆུང་ན་རྗེ་ལ་གསོལ་བ་ ཐོབ། །
ཏིང་འཛིན་རྒྱུད་ལ་སྐྱེའོ༴ ཕྱི་མ་བདེ་བ་འདོད་ན་ད་ལྟ་སྡུག་བསྲན་བྱེད། ། སངས་རྒྱས་རྩ་ན་ཡོད་དོ༴ ཨ་ཙཱ་ར་ནི་དིང་རིར་མི་སྡོད་འགྲོ ། སྒྲོ་འདོགས་ད་ལྟ་ཆོད་ཅིག་དིང་རི་བ། ། ང་ལ་ཡེངས་པ་མེད་དོ་དིང་རི་བ། ཁྱེད་ཀྱང་རྗེས་སུ་ཞུགས་ཤིག་དིང་རི་བ། ། ཞེས་དིང་རི་བ་རྣམས་ལ་ཞལ་ཆེམས་སུ་བཞག་གོ ། རྒྱ་གར་གྱི་གྲུབ་ཐོབ་དམ་པ་རྒྱ་གར་རམ་དམ་པ་སངས་རྒྱས་ཀྱི་ཞལ་གདམས་དིང་རི་བརྒྱད་ཅུ་པ་རྫོགས་སོ།། །། ༄༅། །གྲུབ་ཆེན་དམ་པ་སངས་རྒྱས་ཀྱི་གདམས་པ་དམ་ཆོས་ སྡུག་བསྔལ་ཞི་བྱེད་ཀྱི་སྙིང་པོ་དྲིལ་བའི་རྡོ་རྗེའི་མགུར།
གྲུབ་ཆེན་དམ་པ་སངས་རྒྱས་ཀྱིས་རྣལ་འབྱོར་གྱི་དབང་ཕྱུག་མི་ལ་རས་པ་ལ་གདམས་པའི་དམ་ཆོས་སྡུག་བསྔལ་ཞི་བྱེད་ཀྱི་སྙིང་པོར་དྲིལ་བའི་རྡོ་རྗེའི་མགུར། དམ་ཆོས་སྡུག་བསྔལ་ཞི་བྱེད་འདི། ། གདོན་གནོད་སྦྱིན་ཕོ་མོ་འདུལ་ཙ་ན། ། བརྟུལ་ཞུགས་ཀྱི་འཁྲུལ་འཁོར་འཆའ་བ་ཡིན། ། ལུས་ལ་ན་ཚ་བྱུང་ཙ་ན། ། དབྱིངས་རིག་གཅིག་ཏུ་བསྲེ་བ་ཡིན། ། རྣམ་རྟོག་ཕྲ་མོ་སྐྱེས་ཙ་ན། ། ཉོན་མོངས་ལ་འབུར་འཇོམས་གཏོང་བ་ཡིན། ། གཅིག་པུར་ལྐོག་ཏུ་ཉལ་ཙ་ན། ། རིག་པ་རྗེན་པར་འཇོག་པ་ཡིན། །
མང་པོའི་གསེབ་ཏུ་སྡོད་ཙ་ན། ། གང་ཤར་གྱི་ངོ་ལ་བལྟ་བ་ཡིན། ། བྱིང་ན་ཕཊ་ཀྱིས་སེང་བ་ཡིན། ། འཕྲོ་ན་རྩ་བ་གཅོད་པ་ཡིན། ། རྒོད་ན་དབྱིངས་སུ་འཇོག་པ་ཡིན། ། ཤེས་པ་ཡུལ་ཕྱིར་འབྲང་ཙ་ན། ། དེ་ཉིད་དོན་ལ་བལྟ་བ་ཡིན། ། དམ་ཆོས་སྡུག་བསྔལ་ཞི་བྱེད་འདི། ། ལྟས་ངན་བྱུང་ན་གཡང་དུ་ ལོངས། ། རྣམ་རྟོག་ཇི་ལྟར་དགྱེས་དགྱེས་མཛོད། །
ན་ཚ་བྱུང་ན་བོགས་སུ་འདོན།། འབྱུང་བ་ཇི་ལྟར་དགྱེས་དགྱེས་མཛོད། ། འཆི་བ་བྱུང་ན་ལམ་དུ་སློང༌། ། འཆི་བདག་ཇི་ལྟར་དགྱེས་དགྱེས་མཛོད། ། དམ་ཆོས་སྡུག་བསྔལ་ཞི་བྱེད་འདི། ། དུས་གསུམ་རྒྱལ་བའི་དགོངས་པ་ལགས། ། རྡོ་རྗེ་འཆང་གི་གསང་ཚིག་ཡིན། ། མཁའ་འགྲོ་སྡེ་བཞིའི་སྲོག་སྙིང་ཡིན། ། རྒྱུད་སྡེ་བཞི་ཡི་གདམས་ངག་ཡིན། ། སྙན་བརྒྱུད་གནད་ཀྱི་མན་ངག་ཡིན། །
མན་ངག་ཐབས་ཀྱི་ལྡེ་མིག་ཡིན། ། དམ་ཆོས་སྡུག་བསྔལ་ཞི་བྱེད་ལགས། ། ཞེས་གསུངས་པས་རྗེ་བཙུན་ཐུགས་ཤིན་ཏུ་མཉེས་པར་གྱུར་ཏོ། ། འདི་ནི་མན་ངག་གི་གནད་བསྡུས་པའི་རྡོ་རྗེའི་གསུང་ཁྱད་པར་ཅན་ཏེ། དེ་ལ་ལྔ། གདམས་པའི་རྩ་བ་གསུམ། ཉམས་ལེན་གྱི་འཇོག་ལུགས་གཉིས། གེགས་སེལ་གྱི་མན་ངག་གསུམ། བོགས་འདོན་གྱི་ལམ་ཁྱེར་གསུམ། གདམས་པའི་ཆེ་བ་བརྗོད་པས་མཇུག་བསྡུ་བའོ། །
དང་པོ་ནི། གདོན་བགེགས་ཞི་བྱེད་བརྟུལ་ཞུགས་ཀྱི་འཁྲུལ་འཁོར་འཆར་བ། ན་ཚ་ཞི་བྱེད་དབྱིངས་རིག་གཅིག་ཏུ་བསྲེ་བ། རྣམ་རྟོག་ཞི་བྱེད་ཉོན་མོངས་ལ་འབུར་འཇོམས་སུ་གཏོང་བའི་གདམས་ངག་གོ ། གཉིས་པ་ནི། ། གཅིག་པུར་སྡོད་དུས་རིག་པ་རྗེན་པར་འཇོག་པ་དང༌། མང་པོའི་གསེབ་ཏུ་གང་ཤར་ཐུག་ཕྲད་དུ་འཇོག་པའོ། ། གསུམ་པ་ནི་བྱིང་ན་ཕཊ་ཀྱིས་སེང་བ། འཕྲོ་ན་རྩ་བ་གཅོད་པ། རྒོད་ན་དབྱིངས་སུ་འཇོག་པ་སྟེ་གསུམ་དང༌།
ཞར་བྱུང་དེ་ལས་འཕྲོས་ནས་ཤེས་པ་ཡུལ་ཕྱིར་འཕྲོ་ན་དེ་ཉིད་གཅེར་མཐོང་ དུ་བལྟ་བའོ། ། བཞི་པ་ནི། ལྟས་ངན་གཡང་དུ་ལེན་པ། ན་ཚ་བོགས་སུ་འདོན་པ། འཆི་བ་ལམ་དུ་སློང་བའོ། ། ལྔ་པ་ནི། མདོ་རྒྱུད་ཀྱི་དགོངས་འདུས། མཁའ་འགྲོའི་སྲོག་སྙིང༌། སྙན་བརྒྱུད་ཀྱི་མན་ངག་ཡིན་པའི་བསྔགས་པ་བརྗོད་པའོ། ། འདི་ལ་ལ་བསྟོད་པ་མི་བསྐྱོད་རྡོ་རྗེས་མཛད་པའི་ཁྲིད་ཡིག་ཀྱང་སྣང་ངོ༌།། །།
༄༅། །དམ་པ་སངས་རྒྱས་ཀྱི་ཞལ་གདམས། བྱང་ཆུབ་སེམས་ དཔའ་ཀུན་དགའ་ལ་གསུངས་པ་བཞུགས་སོ། ། ན་མོ་གུ་རུ། དམ་པ་སངས་རྒྱས་རིན་པོ་ཆེ་ལ་ཕྱག་འཚལ་ལོ། ། དམ་པ་སངས་རྒྱས་དེ་དུས་རེ་ཞིག་ན་བཤུམ་གྱིན་གདའ་སྐད། ཀུན་དགས་དམ་པ་ཅི་ལ་བཤུམས་པ་ཡིན་ཞུས་པས། ཐུབ་པའི་བསྟན་པ་ནུབ་ལ་ཁད་ལ་ངུ༌། ནམ་ནུབ་ལགས་ཞུས་པས། ད་ལོ་མང་པོ་ཙམ་མེད་གསུངས། རྟགས་ཅི་ཡོད་ལགས་ཞུས་པས།
ནམ་ཕུག་ན་མི་བཟང་བཟང་གྲངས་ཉུང༌། མི་ངན་མགོ་ལངས། ཡོན་ཏན་ཅན་ལ་སྐྱོན་འཚོལ། ངན་བྱེད་ཀྱི་ཁ་འཛིན་ཆེ། ངོ་ཕོ་ཆེ་ཆེས་ཟས་རྙེད། བྱེད་པ་ངན་ངན་རྒོད་ལ་འཆོར། བསམ་པ་བཟང་བཟང་དམའ་འབབ། ཕྱི་ཚེས་ཆེ་ཆེ་ལ་གྱོང་བསྐུར། ཆེ་ཁ་ཆུང་གིས་བསྒྱུར། ཕོ་བས་མོ་ཁ་དྲག །
བཟང་པོ་བས་ངན་པ་དབང་ཆེ། དགོས་པ་ནི་ཕྱི་ལ་ལུས། སྙིང་གཏད་ཀྱིས་སྙིང་འབྱིན། མགོ་གཏད་ཀྱིས་མིག་འབྲུ། བཟང་ལེན་དུ་ངན་བྱེད། ཉེ་ཉེས་དགྲ་བྱེད། མཛའ་མཛས་མགོ་གཡོགས། ཟས་བཅས་འབུ་དང་དུག་ཏུ་བཅས། མི་བཅས་གཡོག་དང་བཅས། མ་བསླབ་པར་མཁས་རློམ།
མ་རན་པར་ཆེ་ས་འཛིན། ཞོ་ལམ་ད་རས་འགོག ། རྒན་རྒོན་གྱི་གོང་དུ་སྡོད། མ་བསགས་པར་ཕྱུག་འདོད། མ་བྱས་པར་གྲུབ་འདོད། བཟའ་ཉེ་བ་ལ་འཚོལ། དབང་བུད་མེད་ཀྱིས་བྱེད། གཙོ་བོ་བློན་ཁྲམ་པས་བྱེད། ཁྲིམས་ཟོལ་ཟོག་གིས་བྱེད། དགེ་བ་གཡོ་སྒྱུས་བྱེད།
མིང་ཆུང་སོ་སོར་ཐར། རྫུན་གང་ཆེ་བྲིན། ཁྲམ་གང་ཆེ་བཟང༌། མ་བོས་པར་འོང༌། མ་བཅོལ་པར་བྱེད། མ་བསམས་པར་སྨྲ། ཟས་དགྲ་ལ་སྟེར། ནོར་འཇལ་ལ་འཆོར། ཁྲམ་པ་ལྷར་མཐོང༌། དྲིན་ཆེན་དགྲར་མཐོང༌།
ཕ་མ་འདྲེར་མཐོང༌། ཆོས་ལ་ཐན་དུ་མཐོང༌། དགེ་བ་མཚང་དུ་མཐོང༌། ཉེ་བ་ཟས་སུ་མཐོང༌། ཕ་མགོ་བུས་གཡོགས། བུ་མགོ་ཕས་གཡོགས། མཛའ་བའི་གཞུང་མེད། རྒྱལ་པོའི་ཁྲིམས་མི་ཉན། ཁྲེལ་དང་ངོ་ཚ་མེད། ཆོས་ཀྱི་དམ་ཚིག་མི་ཉན།
ཕུགས་ལ་མི་སེམས་འཕྲལ་ལ་ལྟ། བཟའ་བཏུང་ནང་ནས་འཆོལ། སྒུམ་བུ་ཚེར་འོག་ནས་འཐུ། སྤྱོད་པ་ཁྱི་བས་ཐུ། བསམ་པ་དུག་པས་ངན། ལས་སུ་སྡིག་པ་དགའ། དྲོ་ཟན་དང་བསྟན་སྲིད་བརྗེ། གཏམ་ངན་རིན་གྱིས་ཉོ། ངན་སེམས་དང་དུ་ལེན། དགེ་ལ་ཐབས་ཀྱིས་འབྱོལ།
མཚང་དགེ་རུ་བྱེད། རང་སྐྱོན་ཡོན་ཏན་དུ་མཐོང༌། བྱེད་པ་ངན་ངན་རྒྱལ། ཁྲེལ་ཆེ་ཆེ་ཕམ། བཟང་བརྒྱ་བྱས་ཀྱང་བརྗེད། ངན་གཅིག་བྱས་ཀྱང་དྲན། བཀུར་ན་ངན་བྱེད། རང་མཚང་བསྐུང༌། གྲོགས་མཚང་སྒྲོག ། ཁ་ཏ་ལབ་མོར་མཐོང༌།
ཕན་སེམས་ཀྱི་གཞི་མེད། གཡོ་སྒྱུ་གང་ཆེ་འཁུར། མཁས་པའི་གཉའ་གཅོག ། བཙུན་པས་འདུལ་ཁྲིམས་མི་ཐུབ། སྔགས་པས་དམ་ཚིག་མི་ཐུབ། བུད་མེད་ཀྱིས་ལུས་མི་ཐུབ། ས་ཡིས་ཆུ་མི་ཐུབ། མཛའ་བོས་གསང་མི་ཐུབ། བཙན་པོས་ནོར་འཕྲོག ། ཕྱུག་པོས་ནོར་མི་ཐུབ།
ཁྲམ་པས་བློན་པོ་བྱེད། དད་པས་དགེ་བ་མི་དྲན། དྲན་པས་བསྐུར་གནས་ཞིག ། སྒོམ་པ་ཁྱིམ་པ་ལ་སྨོན། རྒན་རྒོན་ཤི་བ་ལ་སྨོན། ཆོས་རྫུན་པ་མཁས། ཞིང་པ་ཁྲམ་པ་དག ། ཡོན་ཏན་གསར་པ་མཁས། རྙེད་པ་ལོག་འཚོས་འཚོལ། དྲིན་ཆེན་གྱི་ངོ་ལ་འཇུག །
མེད་པ་སྔགས་སུ་བགྲང༌། ཡི་དྭགས་ལྷར་བསྒོམ། ཡོད་པའི་ཟས་རྐུ། མེད་པའི་ཡོན་ཏན་སྒྲོག ། ཁ་ཟས་ལ་དགའ། ལུས་ཉལ་ལ་དགའ། མ་བརྟགས་པར་འཁང་སྐྱེན། མ་བསྒྲུབས་པར་འགྲུབ་རེ། མ་བསླབས་པར་མཁས་རེ། དིང་རི་བའི་མི་དང་འདྲ།
མ་འཕྲད་པར་འདྲིས། མ་འགྲོགས་པར་འགྲས། མི་རིགས་པའི་ལས་བྱེད། མི་འཐད་པའི་གཏམ་ཟློ། ཞེ་དོག་ལ་རུ་རགས། འགྲོགས་དཀའ་ལ་གཞུང་ངན། དེ་འདྲས་གང་བའི་དུས་དེའི་དུས་སུ་བསྟན་པ་ནུབ་འགྲོ་བ་ཡིན་གསུངས་སོ། ། ཀུན་དགས་ཞུས་པ། དེ་འདྲ་བ་དང་ཇི་ལྟར་འགྲོགས་ཞུས་པས། དེ་འདྲ་བའི་མི་ལ་བློ་མ་གཏོད།
གྲོས་མ་འདྲི། གྲོགས་མ་འཚོལ། ལན་མ་བྱེད། ཕན་མ་འདོགས། གནོད་པ་མ་སྐྱེལ། འབྲེལ་མ་བྱེད། གྲོགས་མ་བྱེད། རྗེ་བོར་མ་བསྐུར། བདེན་པར་མ་འཛིན། ལབ་མ་མང༌།
སྤྱོད་པ་མ་འཚོལ། སློང་མ་བྱེད། དཀྱིལ་མ་གཞུག ། གཉེན་མ་འདེབས། མཛའ་མ་བཤེས། ནོར་མ་མཐུན། འདྲིས་མ་བྱེད། སྙིང་མ་གཏད། ཡོན་ཏན་མ་བསླབ། གདམས་ངག་མ་སྦྱིན།
འཁོར་དུ་མ་བསྐོར། གྲལ་མ་བསྒྲིགས། རེ་བ་མ་ཆེ། ཐབས་ཀྱིས་བྱོལ། རྒྱུས་ཀྱི་འགྲོགས། སྤངས་སེབ་གྱིས། རྒྱང་དེ་སྡོད། འདྲི་ན་མི་ཤེས་གྱིས། ཨེ་མཐོང་ཟེར་ན་མ་མཐོང་གྱིས། ཨེ་ཐོས་ཟེར་ན་མ་ཐོས་གྱིས།
ཨེ་ཤེས་ཟེར་ན་མི་ཤེས་གྱིས། ཨེ་ཡོད་ཟེར་ན་མེད་གྱིས། དེའི་ཟས་ཀྱང་མ་ཟ། ནོར་ཡང་མ་ལེན། གྱོང་རང་གིས་ཁུར། རྒྱལ་ཁ་ཁོ་ལ་བྱིན། བསྟོད་ར་སྨད་ར་མ་བྱེད། ཁ་འཛིན་དང་ཕྱོགས་ཆ་མ་བྱེད། ཚིག་ལ་རྒྱལ་ཁ་མ་བྱེད། བཟོད་པ་བསྒོམས་ལ་བསྔོ་བ་གྱིས་གསུངས་སོ། །
དེའི་དུས་སུ་ཚེ་ཚད་དུ་ལགས་ཞུས་པས། ལྔ་བཅུ་དྲུག་ཅུ་ཙམ་ཡིན་གསུངས། དེ་རྣམས་ལ་སངས་རྒྱ་བའི་རྒྱུ་ཡོད་དམ་ཞུས་པས། རི་བོང་ལ་རྭ་སྐྱེས། སྦལ་པ་ལ་སྤུ་སྐྱེས་ཙ་ན་སངས་རྒྱ་གསུངས། དེ་ཙམ་ན་ཆོས་བྱེད་རེ་རེ་ཙམ་ཡོད་ལགས་སམ་ཞུས་པས། ཆོས་བྱེད་འོང་སྟེ་གཟུགས་བརྙན་ཙམ་ཡིན་གསུངས། ཆོས་དང་མཐུན་པ་ཙམ་མི་འོངས་གསུངས། ཆོས་ལ་ཁག་འཁྲི་བའི་ཁྲམ་པ་ཤས་ཆེ། ཟོལ་ཟོག་མི་འདོད་པ་དང༌།
ཕྱི་དྲོའི་ཁ་ཟས་བསྲུང་བ་དང༌། ཁྱིམ་ཐབས་མེད་པ་དང༌། ཆང་མི་འཐུང་ཟེར་བ་འོང་སྟེ། ཕལ་ཆེར་ཁྲམ་པ་ཡིན། ལར་ཆོས་བྱེད་པ་བྱ་བ་འཇིག་རྟེན་བློས་བཏང་བ་ཞིག་དགོས་པ་ཡིན་ཏེ་དཀའ་གསུངས། དེ་ལྟ་བུ་གང་ན་ཤས་ཆེ་ཞུས་པས། དབུས་གཙང་གཉིས་ན་ཤས་ཆེ་གསུངས། ཁམས་ན་ནི་དེ་དཀའ་བ་ཡིན་གསུངས། དེ་འདྲའི་མི་རྣམས་ཕྱི་མ་གར་སྐྱེ་ཞུས་པས། བྱེ་མའི་སྒྲོ་བ་ཁ་བཏང་བ་བཞིན་དུ་ངན་སོང་དུ་འགྲོ་གསུངས།
དེ་ལྟ་བུའི་མི་ལ་ཆོས་བཤད་ན་ཆོས་འཇུག་པར་མི་འགྱུར་རམ་ཞུས་པས། མི་ལ་མ་བཤད་ལྷག་པར་སྡིག་བསགས་པའི་རྐྱེན་དུ་འགྲོ ། རྣལ་འབྱོར་པ་སྨྱོན་པའི་གཏམ་ལ་གཡུད་མེད་ཟེར་དུ་འོང་གསུངས། དེ་ལྟ་བུའི་དུས་སུ་དམ་པ་ལ་གསོལ་བ་འདེབས་པ་རྣམས་གར་སྐྱེ་ཞུས་པས། ཆོས་དང་མཐུན་ན་མཐོ་རིས་སུ་སྐྱེ། གསོལ་བ་བཏབ་ནས་སྡིག་ལ་འཛེམས་པ་གལ་ཆེ་གསུངས། དེའི་དུས་སུ་ཆོས་བྱེད་ན་ཇི་ལྟར་བྱ་ཞུས་པས། ཀུན་དགའ་དེ་དུས་སུ་ཆོས་གང་བྱེད་ཡུལ་ལ་ཞེན་པ་སྐྱུངས། གཉེན་ལ་རེ་ཐག་ཆོད། ཟས་གོས་གཉིས་ལ་གྱོང་བསྐུར།
ཟས་བཅུད་ལེན། གནས་བྲག་རྩ། གྲོགས་རི་དྭགས་ལ་གྱིས་ལ་དཀའ་བ་དང་དུ་ལོངས་གསུངས། འོ་ན་གྲྭ་པ་སྐྱོང་བ་དང༌། ཚོགས་པ་འདུས་ན་ངོ་མཚར་མི་ཆེའམ་ཞུས་པས། ཆོས་དང་མཐུན་པ་དཀའ། མཐུན་ན་ཡང་བསོད་ནམས་ཅན་ཉུང༌། དེ་འདྲའི་གྲྭ་པ་བས་སྒྲུབ་པའི་རི་ཁྲོད་ཅིག་བསོད་ནམས་ཆེ་གསུངས། དམ་པའི་ཞལ་ནས། ཚེ་ལ་ལོང་མེད་ཉན་བཤད་མང་པོའི་རྟེན་འབྲེལ་མི་འཛོམ།
སྒྲུབ་པ་བྱེད་པའི་བླ་མ་མཚན་ལྡན་མི་རྙེད་གསུངས། དེའི་དུས་ན་ཐར་པ་ཐོབ་པའི་ཐབས་བདོག་གམ་ཞུས་པས། དེ་དུས་ཡི་དམ་ཐུགས་རྗེ་ཆེན་པོ་བསྒོམ། སྙིང་པོར་མ་ཎི་པདྨེ་བགྲང༌། རང་སེམས་དཔང་པོར་ཞོག ། ཆོས་བྱེད་ཀུན་ལ་ཁྱད་མ་བྱེད། ཁེ་གྲགས་དང་འདུ་འཛིས། བསོད་ནམས་མ་འཚོལ། དགེ་བ་ཅི་བྱས་ཀྱང་བྱང་ཆུབ་ཏུ་བསྔོས། ཅི་བྱེད་གཞན་དོན་དུ་སོམས།
ཁ་ཏ་རང་ལ་གྱིས། རང་མི་ལ་མི་འགྲན། གོའམ་ཆོས་བྱེད་ན་དེས་ཆོག ། སོང་ལ་གཅིག་ཤོས་སྟེང་དུ་རྩལ་སྦྱོངས། ཨཱ་ཙ་ར་མགོ་མ་བསྐོར་གསུངས་སོ། ། རྗེ་བཙུན་དམ་པ་རིན་པོ་ཆེ་མཁྱེན་པའི་ཡེ་ཤེས་མངའ་བ་དེས། བྱང་ཆུབ་སེམས་དཔའ་ཀུན་དགའ་ལ་གསུངས་པ་རྫོགས་སོ།། །། སརྦ་མངྒ་ལཾ།། ༄༅། །ཐུགས་ཀྱི་ཞལ་ཆེམས་པད་མོ་བརྩེགས་པ་ ཞེས་བྱ་བ་བཞུགས་སོ། ། བླ་མ་དམ་པ་རིན་པོ་ཆེ་ལ་ཕྱག་འཚལ་ལོ། །
མ་བསྒོམས་རིག་པ་དྭངས་པའི་གནས་མཆོག་ཁྱད་པར་ཅན། ། རྟེན་འབྲེལ་རྫས་རྣམས་ཚང་བའི་དཔལ་ལྡན་དིང་རི་བ། ། སྤྲུལ་སྐུ་གཉིས་པ་རྒྱ་གར་རིན་པོ་ཆེ། ། ཐུགས་ཀྱི་ཞལ་ཆེམས་པདྨོ་བརྩེགས་པ་ནི། ། སྐལ་ལྡན་ཕོ་མོ་འདུས་ཕྱིར་གནས་འདིར་གསུངས། ། མི་བརྗེད་གཟུངས་ཐོབ་དམ་པ་ཀུན་དགའ་ཡིས། ། ཀུན་ལ་ཕན་པའི་བསམས་པས་ཡི་གེར་བྲིས། ། དམ་མེད་སྣོད་ངན་ལག་ཏུ་མ་བཏང་བར། ། ལས་ཅན་སྣོད་ལྡན་གཅིག་ དང་འཕྲད་པར་ཤོག ། ཨོཾ་སྭ་སྟི།
བཀྲ་ཤིས་པར་གྱུར་ཅིག ། དད་དང་བརྩོན་འགྲུས་ཡོན་ཏན་ཀུན་གྱི་གཞི། ། མཆོག་ཏུ་གཅེས་པ་ལགས་སོ་དིང་རི་བ། ། ཉོན་མོངས་སྐྱེས་པའི་དུས་སུ་གཉེན་པོས་མ་སླེབས་ན། ། ཆོས་ཀྱི་དགོས་པ་སྟོར་རོ་དིང་རི་བ། ། གྲུབ་མཐའ་ཕྱོགས་འཛིན་མ་ཆོད་ལྟ་བ་རྫུན། ། ཆོས་རྣམས་ཟད་སར་སྐྱོལ་ཅིག་དིང་རི་བ། ། རྟོགས་པ་གྲོལ་ཕྱིར་འོད་གསལ་ཆོས་ཀྱི་སྐུ། ། འབྲས་བུའི་མཐར་ཐུག་ལགས་སོ་དིང་རི་བ། ། མཆོག་ཏུ་འཛིན་པ་བྱུང་ན་བདུད་ཀྱི་བསླུ་བ་ཡིན། །
དེ་ཡང་རློམ་སེམས་མ་བྱེད་དིང་རི་བ། ། བླ་མ་བསྟེན་ཡུན་རིང་བས་ཡོན་ཏན་རྒྱུད་ལ་འགོ། རྟག་ཏུ་བླ་མ་སྟེན་ཅིག་དིང་རི་བ། ། སྡུག་བསྔལ་ཉམས་སུ་མྱོང་བ་ཆོས་ཀྱི་རྒྱུ། ། དད་པའི་གསོལ་འདེབས་ལགས་སོ་དིང་རི་བ། ། བློ་སྙིང་བྲང་གསུམ་དམ་པའི་ཆོས་ལ་གཏོད། ། འདི་ལ་ནོར་བ་མེད་ཀྱི་དིང་རི་བ། ། ཡེངས་པའི་སེམས་ཀྱིས་དེ་ཉིད་རྟོགས་མི་འགྱུར། ། རྟག་ཏུ་ལྷ་དང་འགྲོགས་ཤིག་དིང་རི་བ། ། སྐྱེ་བོའི་དབུས་ན་རྣལ་འབྱོར་རྟོགས་པ་འགྲིབས། །
རི་ཁྲོད་དགོན་པར་སྟེན་ཅིག་དིང་རི་བ། ། གཅིག་པུར་སྡོད་ན་བསོད་ནམས་འཕེལ་བའི་རྒྱུ། ། གྲོགས་ལ་ཆགས་སྡང་སྐྱེའོ་དིང་རི་བ། ། དགེ་བ་བྱ་རུ་མེད་པའི་དོན་རྟོགས་ཀྱང༌། ། བྱས་ཀྱང་སྐྱོན་དུ་མི་འགྱུར་དིང་རི་བ། ། དམ་པ་ཡིན་མིན་འདོད་པའི་མེ་ལོང་གསལ། ། བྱར་མེད་བློ་དང་འགྲོགས་ཤིག་དིང་རི་བ། ། རྣལ་འབྱོར་གོ་བ་ནང་དུ་ལོན་པར་གྱིས། ། གདམས་ངག་ཕྱི་ནས་འཆར་གྱི་དིང་རི་བ། ། ནང་དུ་རིག་པ་དྭངས་པ་རྗེ་ཡི་དྲིན། །
བཀའ་དྲིན་བརྗེད་དུ་མ་གཞུག་དིང་རི་བ། ། རྣལ་འབྱོར་དཀའ་ཐུབ་མ་བྱས་རྐྱེན་མི་ཐུབ།། དང་པོ་སྡུག་སྲན་སྐྱེད་ཅིག་དིང་རི་བ། ། ཨ་འཐས་ཞེན་ན་ཉམས་མྱོང་མི་གསལ་བས། ། རིག་པ་སྣ་ཁ་སྒྱུར་ཅིག་དིང་རི་བ། ། དམ་ཆོས་བྱེད་པའི་ཕུང་འདྲེ་གྲོགས་ངན་ཆེ། ། མུ་སྟེགས་མཛའ་བོ་མ་བསྟེན་དིང་རི་བ། ། ཆོས་བརྒྱད་མ་སྤངས་རྣལ་འབྱོར་རྫུན་པོ་ཡིན། ། གཉིས་སྣང་རྟོག་པ་ཕྲོལ་ཅིག་དིང་རི་བ། ། བླ་མའི་ཞལ་གྱི་གདམས་པ་བདུད་རྩིའི་ཆུ། །
ངེས་པའི་ཤེས་པས་འཐུང་ཞིག་དིང་རི་བ། ། དམ་པས་མ་ཟིན་ཐོས་པས་ཕན་ཐོགས་ཆུང༌། ། བརྒྱུད་པ་ཅན་ལ་གཏུགས་ཤིག་དིང་རི་བ། ། བྱིན་རླབས་ཞུགས་ན་གནས་ལུགས་རྒྱུད་ལ་སྐྱེ། ། མོས་གུས་རྒྱུན་དུ་གྱིས་ཤིག་དིང་རི་བ། ། ཚོགས་གཉིས་རྫོགས་ན་སྒྲིབ་གཉིས་བྱང་བ་ཡིན། ། སྒོ་གསུམ་ཡལ་བར་མ་བཞག་དིང་རི་བ། ། མང་པོའི་གསེབ་ཏུ་ཆགས་སྡང་ཟུང་རྔུ་འབྱུང༌། ། རང་ཉིད་གཅིག་པུར་སྡོད་ཅིག་དིང་རི་བ། ། ཆོས་པས་རང་ཡུལ་འཛིན་པ་བདུད་ཀྱིས་ཁྱེར། །
ཕ་ཡུལ་བརྩོན་ར་སྤོངས་ཤིག་དིངརི་བ། ། ཕུང་འདྲེའི་རྩ་བ་བདག་འཛིན་འཁྲུལ་བས་བྱས། ། ཆགས་སེམས་འདོད་པ་སྤོངས་ཤིག་དིང་རི་བ། ། དྲན་མེད་འབྱམས་པས་སྒོམ་པ་བདུད་ཀྱིས་ཁྱེར། ། རིག་པ་དྭངས་པར་ཞོག་ཅིག་དིང་རི་བ། ། ཚེ་འདིའི་བྱ་བ་མང་པོ་སྡུག་བསྔལ་རྒྱུ། ། དགོས་མེད་སེམས་ལ་སྟེན་ཅིག་དིང་རི་བ། ། སྒྲུབ་པ་ནར་མར་གྱིས་ལ་དཀའ་ཐུབ་སྲང་ནས་ཐོན། ། འཆི་ཁར་འགྱོད་པས་མི་ཕན་དིང་རི་བ། ། དངོས་སྣང་སྒྱུ་མ་ཡིན་པས་རྟག་པ་མེད། །
གང་ལའང་ཞེན་པ་ཐོང་ཞིག་དིང་རི་བ། ། ཉོན་མོངས་གཉེན་པོར་མ་སོང་ཆོས་ཀྱི་དགོས་པ་སྟོར། ། བཅོས་མ་ཟོལ་ཟོག་སྤོངས་ཤིག་དིང་རི་བ། ། ཕ་མ་བུ་ཚ་གཉེན་འདུན་འཆིང་བའི་རྒྱུ། ། བརྩེ་གདུང་འཁྲི་བ་ཆོད་ཅིག་དིང་རི་བ། ། ཕོ་མོ་རང་འདོ་ཆེ་ཆུང་ད་རེས་གསལ། ། སོ་ནམ་ཆོས་ལ་གྱིས་ཤིག་དིང་རི་བ། གྱོད་འདྲེ་ཆེན་པོ་སྣང་བའི་འཁྲུལ་བས་བྱས། ། ཤེས་བཞིན་དྲན་པ་ཟུང་ཞིག་དིང་རི་བ། ། འཁྲུལ་རྟོག་བག་ཆགས་ཡུལ་དུ་བཟུང་བས་སྐྱེས། །
སོ་མ་དུམ་བུར་མཐུད་ཅིག་དིང་རི་ བ། ། ངོ་བོས་སྟོང་སྟེ་ཡུལ་དུ་བཟུང་བས་འཁྲུལ། ། བྱེད་མཁན་མཚན་ཉིད་ལྟོས་ཤིག་དིང་རི་བ། ། འཁྲུལ་བ་གཞི་ལ་མེད་དེ་གློ་བུར་བྱུང༌། ། མཚན་ཉིད་གོ་བས་ཆོག་གོ་དིང་རི་བ། ། དེ་དག་ལས་དང་བཟང་ངན་ཅི་བགྱིད་པ། ། བྱེད་མཁན་ངོ་བོས་སྟོང་ངོ་དིང་རི་བ། ། འཁོར་དང་མྱ་ངན་འདས་པའི་ཆོས་རྣམས་ཀུན། ། ཟད་སར་སེམས་སུ་སྐྱོལ་ཅིག་དིང་རི་བ། ། དངོས་པོ་སྟོང་པར་འཛིན་པ་རྟོག་པའི་ནད།།
འཆི་བ་རྒྱུན་དུ་སོམས་ཤིག་དིང་རི་བ། ཁམས་གསུམ་འཁོར་བའི་གནས་ལས་གྲོལ་འདོད་ན། ། རིགས་དྲུག་སྡུག་བསྔལ་སོམས་ཤིག་དིང་རི་བ། ། ཚེ་འདིའི་བྱ་བ་ཞོག་ལ་ཉམས་སུ་ལོངས། ། ལྟོ་གོས་གཉིས་ལ་གྱོང་བསྐུར་དིང་རི་བ། ། ལྷ་ཆོས་ཕྱི་མའི་རྒྱགས་ཕྱེ་ཡིན་ནོ་བུ། ། བདེ་བ་ལུས་ངག་སེམས་ལ་ཆོངས་ཤིག་དིང་རི་བ། ། ཚོགས་གཉིས་ཡུལ་དུ་རིགས་དྲུག་གཅེས་པ་ཡིན། ། བྱམས་སེམས་ཐུགས་རྗེས་ཟུང་ཞིག་དིང་རི་བ། ། དྲན་རྟོག་སྔ་ཕྱི་གཉིས་དང་མི་འདྲེས་པར། །
སོ་མ་རྒྱུན་དུ་སྟེན་ཅིག་དིང་རི་བ། ། གཟུང་འཛིན་འཁོར་ལོའི་རྒྱུ་རུ་ཀུན་ནས་གསལ། ། ཆེད་དུ་འཛིན་པ་ཐོབ་ཅིག་དིང་རི་བ། ། ཚེས་གཅིག་ཟླ་བ་བཞིན་དུ་འཕེལ་བ་ཡི། ། རྗེས་སུ་ཡི་རང་སྐུལ་ཅིག་དིང་རི་བ། ། བྱང་ཆུབ་མཆོག་ཏུ་བསྔོ་བ་མན་ངག་ཡིན། ། དམིགས་མེད་རྒྱ་ཡིས་ཐོབ་ཅིག་དིང་རི་བ། ། གྲོགས་ངན་དག་གི་སྤྱོད་པ་འགོ་བ་ཡིན། ། བཟང་པོའི་གྲོགས་དང་གྲོགས་ཤིག་དིང་རི་བ། ། ལེ་ལོ་སྙོམས་ལས་བརྩོན་འགྲུས་འཆོར་བའི་རྒྱུ། །
གོ་ཆས་སླེབས་པར་གྱིས་ཤིག་དིང་རི་བ། ། རྟེན་འབྲེལ་རིག་པ་དྭངས་ན་འཆར་བ་ཡིན། ། གཏི་མུག་གཉིད་ལ་མ་དགའ་དིང་རི་བ།། ནོར་གྱི་མཆོག་ཏུ་ཆོག་ཤེས་དམ་པ་ཡིན། ། འདོད་པའི་ཁོལ་པོ་སྤོངས་ཤིག་དིང་རི་བ། ། ཉམས་དང་རྟོགས་པས་ཡོན་ཏན་འཕེལ་མི་སྟེར། ། མངོན་པའི་ང་རྒྱལ་སྤོངས་ཤིག་དིང་རི་བ། ། དགེ་སྦྱོར་ལོང་ཡོད་མ་ཟེར་བརྩོན་འགྲུས་འབུངས་ལ་ཐོན། ། ཚེ་ལ་བསྡད་ལོང་མེད་དོ་དིང་རི་བ། ། བླ་མའི་ཐུགས་ཟིན་མཆོག་ཏུ་མཉེས་གྱུར་ན། །
ཡོན་ཏན་མཐའ་ཡས་འབྱུང་ངོ་དིང་རི་བ། ། གཞོན་ནུ་ཆེ་ས་མ་འཛིན་སྒྲོ་འདོགས་ཆོད་པར་གྱིས། ། ཆོས་ལ་འགྲམ་ཆུ་ལྡང་ངོ་དིང་རི་བ། ། ཚེ་འདིའི་བསམ་མནོ་མང་པོ་འཁོར་བའི་རྒྱུ། ། རྒྱ་རྩིས་རྡེའུ་བོར་ཅིག་དིང་རི་བ། ། བསམ་ནས་བསོད་ནམས་སྒྲུབ་པ་བདུད་ཀྱི་གཡབ་མོ་ཡིན། ། འདུ་འཛི་གཡེང་བ་སྐྱུང་ཞིག་དིང་རི་བ། ། ནང་དུ་རྩ་བ་ཟིན་ན་ཕྱི་རུ་ཐ་སྙད་འཇིག ། བཀའ་བབ་བུ་ལ་སྟོན་ཅིག་དིང་རི་བ། ཁོང་ན་ཉེར་ལེན་མེད་ན་ནང་དུ་རྩི་མི་ཆགས། །
བརྒྱུད་པ་རང་གི་ཟུང་ཞིག་དིང་རི་བ། ། ནང་དུ་སེམས་ཐག་ཆོད་ན་ཕྱི་རུ་ནད་འདྲེ་འཇིལ། ། རྟོག་མེད་ལམ་དུ་ཁྱེར་ཅིག་དིང་རི་བ། ། ངོ་སྲུང་བདུད་དུ་སོང་བས་གཡེང་བའི་རྒྱུ། ། མི་དང་མཐུན་འཇུག་འགྱེར་ཅིག་དིང་རི་བ། ། ཀུན་རྫོབ་འཁྲུལ་བའི་ཆོས་ལ་བདེན་པ་མེད། ། མངོན་ཞེན་ཨ་འཐས་ཤིག་ཅིག་དིང་རི་བ། ། ཆོས་ལ་ཡང་ཟོང་བྱེད་པ་ལོག་ཤེས་བདུད་ཀྱི་བུ། ། གཟུགས་བརྙན་བླ་མ་མ་བསྟེན་དིང་རི་བ། ། སྒྲུབ་པ་བོ་ཟག་སོང་ན་དངོས་གྲུབ་གཉིས་དང་བྲལ། །
ཚོགས་ཀྱི་སློབ་དཔོན་མ་བྱེད་དིང་རི་ བ། ། བསྐྱེད་རྫོགས་ཟུང་འཇུག་མ་ཤེས་རུ་དྲར་སྐྱེས། ། ལྷ་ལ་མངོན་ཞེན་ཆོད་ན་བྱིན་རློབ་དིང་རི་བ། ། འཁྲུལ་ཕྱིར་མ་འབྲང་ད་རུང་རྟོག་པ་ཆོད། ། གནད་ཀྱི་གདམས་པ་ཡིན་ནོ་དིང་རི་བ། ། དཀའ་ཐུབ་སྲང་གཅིག་འདི་ནས་མ་ཐོན་ན། ། སངས་རྒྱས་རེ་ཐག་ཆད་དོ་དིང་རི་བ། ། རང་སྤྱོད་ལྷུག་པར་ཞོག་ལ་བཅོས་མ་ བོར། ། རྩ་བ་ཟིན་ན་བཅོས་དང་མ་བཅོས་བོར། ། རྩ་བ་ཟིན་ན་བཅོས་དང་མ་བཅོས་མེད་དོ་དིང་རི་བ། །
འབྲས་བུ་རང་ཆགས་ཡིན་པར་མ་ཤེས་ན། ། ཐོབ་རྒྱུ་ལོགས་ན་མེད་དོ་དིང་རི་བ། ། ཡོ་བྱད་ཆེ་བ་ཉོན་མོངས་ཆགས་སྡང་གཞི། ། ལོངས་སྤྱོད་ཆེ་བ་བདུད་དུ་སོམས་ཤིག་དིང་རི་བ། ། ཆེ་བཅོས་ང་རྒྱལ་མི་བྱ་དམན་ས་ཟུང༌། ། དམན་གྱིས་སྙིང་པོ་མི་གཏོང་དིང་རིང་བ། ། འཕྲོ་རྒོད་རྟོག་པ་གཉེན་པོས་སླེབས་པས་ཆོག ། ཆུ་ལ་རལ་གྲི་བཏབ་བོ་དིང་རི་བ། ། མཆོག་ཏུ་འཛིན་པའི་ང་རྒྱལ་བྱུང་གྱུར་ན། ། ཤེས་རབ་བདུད་དུ་བབ་བོ་དིང་རི་བ། །
རང་སེམས་ཟོལ་མེད་གྱིས་ལ་གཞན་ཡང་དེ་ལ་སྦྱོར། ། ཆོས་པས་སྐྱེ་བོ་མ་བསླུ་དིང་རི་བ། ། འཛམ་གླིང་ཟས་ནོར་སྤྱི་ཡི་ཐུན་མོང་ཡིན། ། ང་དང་བདག་ཏུ་མ་འཛིན་དིང་རི་བ། ། ཆོས་གཅིག་གོ་ན་ཀུན་གྱི་སྒྲོ་འདོགས་ཆོད། ། རྟོག་གེའི་ཐ་སྙད་བོར་ཅིག་དིང་རི་བ། ། ཚེ་ལ་དར་ཅིག་སྡོད་པའི་རང་དབང་མེད། ། རང་ཉིད་གཅིག་པུར་འགྲོའོ་དིང་རི་ བ། ། གཅེས་པའི་སྲོག་དང་ཕོངས་པའི་ལུས་གཉིས་ཀྱང༌། ། འཆི་བདག་བདུད་དང་འཕྲད་དོ་དིང་རི་བ། །
སྐད་ཅིག་ཙམ་ཡང་འབྲལ་བར་མི་ཕོད་པའི། ། ཉེ་དང་སོ་སོར་གྱེས་སོ་དིང་རི་བ། ། གཡོ་སྒྱུ་སེར་སྣས་བསགས་པའི་ཟས་ནོར་ཀུན། ། ཤུལ་དུ་བཞག་ནས་འགྲོའོ་དིང་རི་བ། ། བླ་མ་བཟང་པོའི་བྱིན་རླབས་ཅན་དང་འཕྲད། ། སྐལ་ལྡན་ཚོགས་བསགས་ལགས་སོ་དིང་རི་བ། ། ནམ་བཞག་གཏན་གྱི་སོ་ནམ་ད་རེས་ཡིན། ། མི་ཚེ་སྟོང་ཟད་མ་བྱེད་དིང་རི་བ། ། བརྒྱུད་ལྡན་གོང་མའི་བྱིན་རླབས་མ་ཞུགས་ན། ། ཆོས་ལ་ངེས་ཤེས་མི་སྐྱེ་དིང་རི་བ། །
ཤེས་པ་ཡུལ་ལ་ཤོར་ནས་རང་ས་མ་ཟིན་ན། ། ལྟ་སྟངས་རིག་པ་ཆུན་ཅིག་དིང་རི་བ། ། ཚོགས་གཉིས་མ་བསགས་སྒྲིབ་གཉིས་མ་བྱང་ན། ། ཏིང་འཛིན་རྒྱུད་ལ་མི་སྐྱེ་དིང་རི་བ། ། དྲན་རྟོག་ཐུག་ཕྲད་ཆོས་སྐུར་མ་ཤེས་ན། ། མི་རྟོག་རྟོག་པ་ཡིན་ནོ་དིང་རི་བ། ། རང་གི་རྒྱུད་ལ་བྱིན་རླབས་མ་ཞུགས་ན། ། གཞན་སྣང་ཟིལ་གྱིས་མི་ནོན་དིང་རི་བ། ། ཚེ་འདིའི་བློ་བོར་དགེ་སྦྱོར་ཚུལ་བཞིན་གྱིས། ། ལྟོ་རྒྱབ་ཤུགས་ལ་འབྱུང་གི་དིང་རི་བ། །
གནོད་སྦྱིན་ཕོ་མོས་བར་ཆད་རྩོམ་པ་ན། ། དར་ཅན་རིག་པས་དཀྲུགས་ཤིག་དིང་རི་བ། ། ལེ་ལོ་སྙོམས་ལས་ཅན་ལ་སྒྲུབ་པའི་བློ་མི་འབྱུང༌། ། ཚེ་ལ་ལོང་མེད་སྒོམས་ཤིག་དིང་རི་བ། ། ཕྱི་རོལ་ཡུལ་སྣང་ཅི་དང་ཅིར་རྟོག་ཀྱང༌། ། སེམས་སུ་བློ་ཐག་ཆོད་ཅིག་དིང་རི་བ། དང་པོ་སྒྲུབ་པ་དཀྱུས་སུ་མ་ཆུད་ན། ། ཕྱི་ནས་བར་ཆོད་མང་ངོ་དིང་རི་བ། ། འཁྲུལ་བ་དངོས་པོར་བཟུང་བས་འཁོར་བ་ཟད་དུ་མེད། ། སྒྱུ་མ་གོ་བས་ཆོག་གོ་དིང་རི་བ། །
རང་ཉིད་གཅིག་པུར་ཉམས་སུ་མ་བླངས་ན། ། ཉམས་མྱོང་སོ་མ་མི་འཆར་དིང་རི་བ། ། འཆི་བ་མི་རྟག་རྒྱུད་ལ་མ་བཀལ་ན། ། བརྩོན་འགྲུས་ལེ་ལོས་འཕྲོག་གོ་དིང་རི་བ། ། ད་རེས་འཁོར་བའི་འདམ་ནས་མ་ཐོན་ན། ། རྡོག་སྣ་འདྲེད་པ་ཡིན་ནོ་དིང་རི་བ། ། རང་སེམས་མ་ཐུལ་གནོད་བྱེད་ཟད་པ་མེད། ། ཤེས་པ་གློད་ན་བདེའོ་དིང་རི་བ། ། བསམ་མནོ་མང་ན་རྣམ་རྟོག་རླུང་འཚུབས་ལྡང༌། ། ཤེས་པ་སོ་མར་ཞོག་ཅིག་དིང་རི་བ། །
འཁོར་བ་མྱ་ངན་འདས་པར་སྒྲོལ་བའི་བླ་མ་ལ། ། ཅི་ཡོད་བསྙེན་བཀུར་གྱིས་ཤིག་དིང་རི་བ། ། སྐྱེས་བུས་འདོད་པའི་བློ་དང་མ་བྲལ་ན། ། ལྟ་བ་མཐའ་དང་མི་བྲལ་དིང་རི་བ། ། འཁོར་བའི་ཆོས་ལ་ཞེན་པར་མི་འཛིན་ན། ། སྐྱེས་བུ་དམ་པ་ཡིན་ནོ་དིང་རི་བ། ། ནང་ན་གོ་རྟོགས་མེད་པར་ཚིག་གི་ལོ་མ་འཆད། ། དྲང་དོན་ཕྱལ་བར་མ་བཏང་དིང་རི་བ། ། བླ་མ་ཉམས་མྱོང་ཅན་དང་གླེང་སློང་གྱིས། ། གོ་རྟོགས་འཕེལ་བ་ཡིན་ནོ་དིང་རི་བ། །
ཚེ་འདིའི་ལྟོ་རྒྱབ་ཅི་ལྟར་བྱས་ཀྱང་ཕྱིད། ། བཞེངས་བསྐུལ་ཆོས་ལ་ཐོབ་ཅིག་དིང་རི་བ། ། བླ་མ་གདམས་པ་ཅན་གྱི་ཐུགས་བཟུང་ལ། ། བདར་ཤ་ཆོད་པར་གྱིས་ཤིག་དིང་རི་བ། ། མ་གོ་གོ་རྫུན་འདེབས་པའི་རང་རྫུན་མཁན། ། ཤི་ནས་ཕལ་པར་འཆིའོ་དིང་རི་བ། ། ཕྱི་མའི་རྒྱགས་ཕྱེ་འཐགས་པའི་དུས་འདི་རུ། ། འཇིག་རྟེན་ལོང་གཏམ་མ་བྱེད་དིང་རི་བ། ། རི་ཁྲོད་དགོན་པར་འགྲིམ་ཞིང་གཅིག་པུར་ཉམས་སུ་ལོངས། ། ཉམས་མྱོང་སོ་མ་འཆར་གྱི་དིང་རི་བ། །
འཆི་བདག་རོ་ངན་པོ་འདི་ནམ་འོང་ཆ་མེད་པས། ། ཉམས་ལེན་མྱུར་དུ་གྱིས་ཤིག་དིང་རི་བ། ། སོ་ནམ་དམ་པའི་ཆོས་ལ་མ་བྱས་ན། ། མི་ཚེ་སྟོང་ཟད་བྱས་སོ་དིང་རི་བ། ། ཅི་བྱས་དམ་པའི་ཆོས་སུ་མ་བྱས་ན། ། བཙན་ཕྱུག་ཕུན་སུམ་མི་ཕན་དིང་རི་བ། ། མཐོ་རིས་ལྷ་མི་ངན་སོང་གར་འགྲོ་བ། ། རང་སེམས་ཁོ་ལ་དྲིས་ཤིག་དིང་རི་བ། ། ལ་སྟོད་དཔལ་གྱི་དིང་རི་བླ་འཁོར་དུ། འཁོར་ཐམས་ཅད་འདུས་ཏེ།
དམག་སྟོང་སྡེའི་བདག་པོ་གར་འགྲོ་ཆ་མེད་ཨ་ཙཱ་ར་སྤྲང་པོ་དིང་རི་བ་དུས་གཅིག་ཏུ་མི་སྡོད་གསུངས་ནས། དུས་དེར་ཞལ་ཆེམས་ཐུགས་ཀྱི་པདྨོ་བརྩེགས་པ་ཞེས་བྱ་བ་འདི་གསུངས་པ་འགྲོ་བ་རྣམས་ལ་ཕན་ཐོགས་པར་གྱུར་ཅིག ། དམ་པར་གྲགས་པའི་དཔལ་འབྱོར་གསུང་གི་འོད་ཟེར་དོན་མཆོག་བཟང་པོ་འགྲུབ་པར་ཤོག ། མངྒ་ལམ། བིཛ་ཡནྟུ།། །། མཁྱེན་བརྩེའི་འོད་སྣང་ལས། ཞི་བྱེད་དང་ཤངས་པའི་ཆོས་སྐོར། དམ་པ་སངས་རྒྱས་ཀྱི་ཞལ་གདམས་ཕྱོགས་སྒྲིག - PAGE 24 -- PAGE 25 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
