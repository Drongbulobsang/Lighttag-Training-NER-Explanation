གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༢༠
ཚིམ་པ་དྲུག་ལྡན་ཚོགས་ཀྱི་འཁོར་ལོའི་གླུ་གནས་གསུམ་ཌཱ་ཀི་དགྱེས་པའི་ཏཾ་བུ་ར།
༄༅། །ཚིམ་པ་དྲུག་ལྡན་ཚོགས་ཀྱི་འཁོར་ལོའི་གླུ་གནས་གསུམ་ཌཱ་ཀི་དགྱེས་པའི་ཏཾ་བུ་ར་ཞེས་བྱ་བ་བཞུགས་སོ། ། དུས་གསུམ་སངས་རྒྱས་ཐམས་ཅད་འདུས་པ་ཡི་ངོ་བོ། ། རིགས་དང་དཀྱིལ་འཁོར་རྒྱ་མཚོའི་ཁྱབ་བདག་ཏུ་བཞུགས་པ། ། སྨིན་གྲོལ་གདམས་པའི་བདུད་རྩིའི་བཀའ་དྲིན་གྱིས་སྐྱོང་བའི། ། དྲིན་ཅན་རྩ་བའི་བླ་མ་སྙིང་དབུས་ནས་དྲན་ནོ།་་་་་ ཤླཽ་ཀ་གཅིག་པོ་འདི་སྤྲུལ་སྐུ་ཀུན་དགའ་རྒྱལ་མཚན་གྱིས་སྦྱར་མཛད་པའོ། ། བདེ་སྟོང་ཟུང་དུ་འཇུག་པ་ཡེ་ཤེས་ཀྱི་རང་གཟུགས། ། དེང་འདིར་ཚོགས་ཀྱི་འཁོར་ལོའི་མཆོད་ཡུལ་དུ་ཤར་བའི། ། བླ་མ་ཡི་དམ་དཔའ་བོ་ཌཱ་ཀཱི་ཡི་ཚོགས་བཅས། ། གཞོམ་མེད་རྡོ་རྗེའི་གླུ་ཡི་རང་སྒྲ་ལ་གསོན་ཅིག །
ཨ་ཧོ་སྔོན་བསགས་བསོད་ནམས་ལེགས་སྨོན་གྱི་མཐུ་ཡིས། ། ཨ་མ་བདག་མེད་མཁའ་འགྲོའི་ཞལ་རྒྱུན་གྱི་བདུད་རྩི། ། དཔལ་ལྡན་ས་སྐྱའི་བླ་ཆེན་ཐུགས་བཅུད་དུ་བཟུང་བ། ། རྣམ་དཀར་ལས་འཕྲོ་སད་པའི་མགྲིན་པ་རུ་མྱང་བྱུང་། ། ཟབ་ཟབ་གདམས་པའི་བཅུད་ཀྱིས་བདག་ཡིད་ནི་ཚིམ་པས། ། ལིང་ལིང་དགའ་བའི་གར་སྟབས་སྒྱུར་བ་དང་སྦྲགས་ནས། ། སྙན་སྙན་གླུ་ཡི་འགྱུར་ཁུག་དབང་མེད་དུ་ཤོར་བས། ། མ་མ་གནས་གསུམ་མཁའ་འགྲོས་རམ་བུ་ཞིག་ཐེག་དང་། བདག་མདུན་གྱི་དཀྱིལ་འཁོར་མཆོད་པས་ཚིམ་པ།་་་་་། ཏིང་འཛིན་སྒྱུ་མའི་རྣམ་པ་རོལ་པ་ལས་བྱུང་བའི། །
བདག་མདུན་དཀྱིལ་འཁོར་ལྷ་ཚོགས་མཉེས་བྱེད་ཀྱི་ཐབས་མཁས། ། ཕྱི་ནང་གསང་བ་དེ་ཉིད་མཆོད་ཚོགས་ཀྱི་སྤྲིན་ཕུང་། ། རྒྱལ་སྲས་ཀུན་ཏུ་བཟང་པོའི་རྣམ་ཐར་ལ་འགྲན་ནོ། ། སྙིང་ཁའི་ཏིང་འཛིན་སེམས་དཔའ་བདུད་རྩིས་ཚིམ་པ།་་་་་། སྙིང་ཁའི་དབུས་སུ་བསྟི་བའི་ཡེ་ཤེས་ཀྱི་ལྷ་ལ། ། ཟག་མེད་བདུད་རྩི་རྒྱ་མཚོའི་མཆོད་པ་འདི་སྤྲོས་པས། ། བདེ་སྟོང་ཉམས་ཀྱི་ཟིལ་ཆེན་ཚད་མེད་དུ་རྒྱས་པས། ། དགྱེས་པའི་འཛུམ་རིས་དཀར་པོ་ཡལ་མེད་དུ་གསལ་ལོ། ། ཆོས་སྐྱོང་སྲུང་མ་གཏོར་མས་ཚིམ་པ།་་་་་ རྡོ་རྗེ་ནག་པོ་ཆེན་པོ་ལྕམ་དྲལ་དང་བཀའ་སྡོད། །
ཞིང་སྐྱོང་གཟི་ལྡན་དབང་ཕྱུག་ཡབ་ཡུམ་ལ་སོགས་པའི། ། བསྟན་སྲུང་དམ་ཅན་རྒྱ་མཚོ་བ་ལིཾ་ཏས་ཚིམ་པས། ། ལས་བཞིའི་ཕྲིན་ལས་ལྷུན་གྲུབ་རྟེན་འབྲེལ་དེ་འགྲིགས་སོ། ། དམ་ཚིག་དང་ལྡན་པའི་རྣལ་འབྱོར་ཕོ་མོ་བཟའ་བཏུང་གིས་ཚིམ་པ།་་་་་ དམ་ཚིག་རྒྱན་གྱིས་མཛེས་ཤིང་རིམ་གཉིས་ཀྱི་ལམ་ལ། ནམ་ཡང་མི་ཕྱེད་འདུན་པའི་དཔའ་བོ་དང་དཔའ་མོ། ། རོ་བརྒྱ་ལྡན་པའི་བཟའ་བཅའ་བཏུང་བ་ཡི་ཚོགས་ལ། ། དགྱེས་དགུར་རོལ་པའི་དགའ་སྟོན་ཉམས་མེད་དུ་སྤེལ་ལོ། ། སྐྱེ་མཆེད་ཀྱི་ལྷ་རྣམས་གླུ་གར་རོལ་མོས་ཚིམ་པ།་་་་་ སྙན་པའི་གླུ་དང་རོལ་མོའི་སྒྲ་ཆེན་ནི་སྒྲོགས་ཤིང་། །
མཛེས་པའི་གར་གྱི་རོལ་སྟབས་སྣ་ཚོགས་སུ་སྒྱུར་བས། ། སྐྱེ་མཆེད་སེམས་དཔའ་སེམས་མའི་ལྷ་ཚོགས་རྣམས་མཉེས་པས། ། ཞལ་འཛུམ་སྤྲིན་དཀར་ཕུང་པོ་ལང་ལིང་དུ་གཡོས་སོ། ། ལུས་དཀྱིལ་གྱི་ལྷ་ཚོགས་བདེ་བས་ཚིམ་པ།་་་་་ དངོས་དང་ཡེ་ཤེས་སྨིན་ལེགས་ཆོས་འབྱུང་གི་དབུས་སུ། ། ཐབས་ལྡན་རྡོ་རྗེ་རོལ་པའི་རྣལ་འབྱོར་ལ་གཞོལ་བས། ། ལུས་ཀྱི་དཀྱིལ་འཁོར་གདན་གསུམ་ཚང་བ་ཡི་ལྷ་ཚོགས། ། འགྱུར་མེད་བདེ་བའི་ངང་ལ་གཡོ་མེད་དུ་གནས་སོ། ། ཕྱི་རོལ་ཡུལ་གྱི་སྣང་ཆ་མ་འགགས་པའི་ཚུལ་ལ། ། འདི་ལྟར་ཚིམ་པ་དྲུག་ལྡན་ཕུན་ཚོགས་ཀྱི་བཀོད་པ། །
རྡོ་རྗེའི་ལུས་ཀྱི་རྩ་ཁམས་འཕྲོ་འདུ་ལས་བྱུང་ཞིང་། ། དེ་ཡང་རང་སེམས་གཅིག་པུར་སྣང་ཚུལ་གྱི་ཁྱད་ཙམ། ། མཐར་ཐུག་འཇོག་སོ་བདེ་སྟོང་དབྱེར་མེད་ཀྱི་ཡེ་ཤེས། ། འཁོར་འདས་ཀུན་གྱི་རྣམ་རོལ་འཆར་ཚུལ་དུ་ངེས་པས། ། གང་ཤར་བདེ་སྟོང་ཟུང་འཇུག་འབའ་ཞིག་ཏུ་སྣང་བ། ། གསང་ཆེན་ཟབ་མོའི་ཁྱད་ཆོས་ཨ་ལ་ལ་ཧོ་ཧོ། ། ཨེ་མ་ཡང་གཅིག་གསོན་དང་སྐལ་ལྡན་གྱི་བུ་རྣམས། ། སྡེ་སྣོད་གསུམ་གྱི་དགོངས་དོན་སྙིང་པོ་རུ་དྲིལ་བ། ། སྣང་བ་གསུམ་གྱི་ལམ་ལ་བློ་སྦྱོང་ཞིག་མཛད་ནས། ། ལམ་གྱི་གཞི་རྩ་བརླིང་པོ་ཐིང་ངེས་སུ་མཛོད་ཅིག །
དམ་ཚིག་རྣམ་དག་མིག་གི་འབྲས་བུ་བཞིན་བསྲུང་ཞིང་། ། འཁོར་འདས་དབྱེར་མེད་ལྟ་བའི་སྲོག་རྩ་དེ་ཟིན་ནས། ། བསྐྱེད་རྫོགས་ཟུང་འཇུག་ཟབ་མོའི་མྱུར་ལམ་ལ་བརྟེན་ནས། ། བཅུ་གསུམ་རྡོ་རྗེ་འཛིན་པའི་རྒྱལ་ས་ལ་ཕེབས་ཤིག ། དེ་ཚེ་སྔོན་གྱི་ཐུགས་བསྐྱེད་སྨོན་ལམ་གྱི་དབང་གིས། ། ཕ་མར་གྱུར་པའི་མཁའ་མཉམ་འགྲོ་བ་འདི་ཀུན་ལ། ། མངོན་མཐོ་ངེས་ལེགས་དགོས་འདོད་ཆར་བཞིན་དུ་འབེབས་པའི། ། ཕན་བདེའི་རྩ་ལག་འགྱུར་བའི་བཀྲ་ཤིས་ཤིག་ཞུ་འོ། ། ཞེས་པ་འདི་ནི་ཡུལ་ཏྲི་ཤོད་ཀྱི་སའི་ཐིག་ལེ་ཉ་བྲག་རྡོ་རྗེ་གདན་དུ་སྐལ་ལྡན་གྱི་སློབ་བུ་བརྒྱ་དང་ལྔ་བཅུ་ང་གྲངས་ཙམ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཟབ་མོ་སློབ་བཤད་ཀྱི་ཚུལ་དུ་སྤྲོས་པ་ལེགས་པར་གྲུབ་པའི་དགའ་སྟོན་གྱི་ཚོགས་མཆོད་འབུལ་བའི་ཚེ་རིག་འཛིན་གྱི་བཙུན་པ་ངག་དབང་ལེགས་པས་སྨྲས་པའོ།། །། PAGE * MERGEFORMAT 2 སྒ་སྟོན་ངག་དབང་ལེགས་པ།
ཚིམ་པ་དྲུག་ལྡན་ཚོགས་འཁོར་གནས་གསུམ་ཌཱ་ཀི་དགྱེས་པའི་ཏཾ་བུ་ར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
