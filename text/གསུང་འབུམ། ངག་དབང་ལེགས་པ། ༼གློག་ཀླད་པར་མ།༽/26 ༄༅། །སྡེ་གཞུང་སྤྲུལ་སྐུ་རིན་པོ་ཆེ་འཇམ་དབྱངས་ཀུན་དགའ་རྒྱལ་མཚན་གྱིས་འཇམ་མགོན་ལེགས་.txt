གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༢༦
༄༅། །སྡེ་གཞུང་སྤྲུལ་སྐུ་རིན་པོ་ཆེ་འཇམ་དབྱངས་ཀུན་དགའ་རྒྱལ་མཚན་གྱིས་འཇམ་མགོན་ལེགས་པ་རིན་པོ་ཆེར་བཀའ་འདྲི་ཞུས་ལན་ཁག་ཅིག །
༄༅། །སྡེ་གཞུང་སྤྲུལ་སྐུ་རིན་པོ་ཆེ་འཇམ་དབྱངས་ཀུན་དགའ་རྒྱལ་མཚན་གྱིས་འཇམ་མགོན་ལེགས་པ་རིན་པོ་ཆེར་བཀའ་འདྲི་ཞུས་ལན་ཁག་ཅིག ། བླ་མ་ལ་ཕྱག་འཚལ་ལོ། ། རྗེ་བླ་མས་བརྩེ་བས་གདམས་པ་རྣམས་རང་གི་དྲན་པ་གསོ་བའི་ཕྱིར་དུ་ཡི་གེར་བཀོད་པ་ལ། ཁྱོད་ལ་ན་ཚ་དང་མི་འདོད་པ་གང་བྱུང་བ་ཐམས་ཅད་ལམ་དུ་ཁྱེར་ཤེས་ན་དངོས་གྲུབ་ཀྱི་མཚམས་སྦྱོར་ཡིན་པས་སྒྲུབ་པའི་སློང་གང་བྱུང་ཡང་བདག་ལ་འདི་འདྲ་ཡོང་མ་ཐོང་སྙམ་པའི་ཡི་ཆད་མི་བྱ་བར་ལྟ་བའི་ངང་སྐྱོང་བ་དང་། བདེ་སྡུག་གཏོང་ལེན་སོགས་ཀྱི་སྒོ་ནས་ལམ་དུ་ཁྱེར་ཐུབ་དགོས། སྔོན་འབྲི་གུང་སྐྱོབ་པ་ལ་མཛེ་ནད་བྱུང་ཚེ་བདག་གིས་སྔོན་ཆད་འབད་པ་དེ་ཙམ་བྱས་ཀྱང་མ་ཕན་དགོངས་ནས་ཐུགས་སྐྱོ། ད་ངེས་པར་འཆི་བར་འདུག་པས་དུར་ཁྲོད་ཞིག་ཏུ་འགྲོ་དགོངས་ནས་བྱོན་ཚེ། ཕག་གྲུའི་སྐུ་བརྙན་གྱི་མདུན་དུ་ཡན་ལག་བདུན་མ་མཛད་པས། ད་ལྟ་ང་བས་ལྷག་པའི་སྡུག་བསྔལ་ཆེན་པོ་མྱོང་བ་གཞན་སུ་ཡོད་དགོངས་ཚེ་ངན་སོང་གསུམ་ན་གནས་པའི་འགྲོ་བ་རྣམས་སྡུག་བསྔལ་ཆེ་བར་མཁྱེན། དེ་དག་ལ་བཟོད་གླགས་མེད་པའི་སྙིང་རྗེ་འཁྲུངས།
བདག་གཞན་བརྗེ་བ་བསྒོམ་མཛད་པས་ཕྱག་དང་ཞབས་ཀྱི་སོར་མོ་རྣམས་ནས་ཁྲག་མང་པོ་འཐོན་པའི་ཉམས་ཤར། ཡང་ཡང་བསྒོམ་མཛད་པས། འོག་སྒོ་ནས་དུག་སྦྲུལ་ཞིག་འཐོན་ནས་ནད་མ་ལུས་པ་ལྷག་མེད་དུ་དེངས་པ་རེད། ཁྱོད་ཀྱིས་ཀྱང་དེ་འདྲ་ལ་སེམས་ལ་ན་ཚ་སོགས་མི་འདོད་པ་ཐམས་ཅད་ལམ་དུ་བསྲེལ་ཨེ་ཐུབ་ལྟོས། སེམས་ཆུང་ཆུང་མ་བྱེད་གསུང་། མགོན་པོའི་གསང་ཁྲིད་ཀྱི་བླ་མ་ཧེ་རུ་ཀའི་གཡས་རྡོ་རྗེ་འཕྱར་ཐབས་དང་། གཡོན་ཐོད་པ་ཐུགས་ཀར་འཛིན་པ་ཡིན། ཁ་ཊྭཱཾ་ག་ནི་མར་རྩེ་རྡོ་རྗེ་རྩེ་ལྔ་པ་དབུས་ར་ཅུང་ཟད་རིང་བ་ཕྱེད་པས་མཚན་པ། ཡུ་བ་སྒལ་ཚིགས་སམ་རྐང་རུས་དེའི་སྟེང་དུ་སྣ་ཚོགས་རྡོ་རྗེ་ལ་འཕན་སོགས་བཏགས་པ། དེའི་སྟེང་དུ་བུམ་པ་བདུད་རྩིས་གང་བ།
དེའི་སྟེང་ཐོད་སྐམ་སུམ་བརྩེགས། དེའི་སྟེང་རྡོ་རྗེ་རྩེ་ལྔ་པ་ཡོངས་རྫོགས་ཅན་ཞིག་གོ ། ཆོས་སྐྱོང་ཕལ་ཆེ་བའི་ཕྱག་མཚན་ཁ་ཊྭཱཾ་ག་ནི་རྩེ་གསུམ་ཡུ་བ་ལ་རྡོ་རྗེ་ཕྱེད་པས་མཚན་པ་ཡིན་གསུང་། ཡུམ་ཆེན་གྱི་མེ་ཡི་ཕྱག་རྒྱ་ཞེས་པ་འབར་བའི་ཕྱག་རྒྱ་ཡིན། བེར་ནག་ཟངས་གྲི་ཅན་མགོན་པོའི་བཀའ་ཉན་པའི་ལས་ཀྱི་མགོན་པོ་ཡིན། ནག་པོ་གནོད་སྦྱིན་དང་ངོ་བོ་མི་གཅིག་གསུང་། འཇོལ་བེར་གསེར་མ་སུམ་བརྩེགས་གོས་ཆེན་ནག་པོ་གསེར་རིས་ཅན་གྱི་བེར་སུམ་བརྩེགས་ལ་ཟེར་གསུང་། གསེར་གྱི་སྐ་བོ་ཆེ་སྐ་རགས་རེད། སག་རིའི་ལྷམ་འབའ་སོག་ལ་ཟེར། དེང་བེན་གསེར་མའི་ཕོད་ཀ་ཞེས་པ་གར་ཆས་ཀྱི་བེར་ལ་ཟེར་གསུང་།
དབང་ལྷ་སྤྱན་འདྲེན་སོགས་ལྷ་སྣམ་གྱི་སྟེང་དུ་པད་ཟླ་སོགས་ལྷ་དམ་ཚིག་པའི་གདན་གང་ཡིན་པ་དེ་བསྒོམ་དགོས། གྲི་གུག་ལྷ་ལྔ་ལྟ་བུའི་ཡབ་རྐྱང་གི་རིགས་བདག་ལ་ཡུམ་མེད། རྣམ་པ་ཧེ་རུ་ཀའི་ཆ་བྱད་ཅན་བསྒོམ། ཡུམ་གྱི་དོད་ཁ་ཊྭཱཾ་ཡོད། བླ་མ་གོང་མ་ལ་ལས། ལོངས་སྐུའི་ཆ་བྱད་ཅན་དར་དང་རིན་པོ་ཆེའི་རྒྱན་ཅན་བཤད་པའང་འདུག རིགས་བདག་གི་སྤྱི་བོར་ཕྱག་མཚན་རྡོ་རྗེ་སོགས་ཀྱེ་རྡོར་གྱིས་རྒྱས་བཀབ་ནས་མགོན་པོ་ལྟ་བུ་ལ་བསྒོམས་ཀྱང་བཏུབ། དམ་ཚིག་གི་རྡོ་རྗེ་རྩེ་ལྔ་པ་ད་ལྟའི་འདི་འདྲ་ལ་ཟེར། བླ་མའི་ཐུགས་ཀར་སྔགས་ཕྲེང་རིམ་བཞིན་བསྒོམ་པ་ཡིན། སྔགས་ཕྲེང་ལས་འོད་ཟེར་དུས་གཅིག་ལ་སྤྲོ་བ་དེ་སྒྲུབ་པའི་སྐབས་དང་པོ་གཡོན་ནས་མོ་རྒྱུད་སྤྲོ་བསྡུ་བྱས་ན་འཚུབ་མེད་ཅིང་འཇམ་པ་ཡིན།
ལས་མཁན་མྱང་འདས་སྐབས་གནོད་སྦྱིན་ཡབ་ཡུམ་འོད་དུ་ཞུ་ཆ་གཅིག་མགོན་པོ། གཉིས་ལྷ་མོ་དང་ཟངས་གྲི་ཅན་ལ་ཐིམ་པར་བསམ་གཞན་ལའང་དེས་འགྲེ་གསུང་། འཁྲུལ་འཁོར་གྱི་མགོན་པོ་སྒྲུབ་ཐབས་བསད་པའི་འཁྲུལ་འཁོར་ལ་ཟེར། མྱུར་མགྱོགས་ཕོ་ཉ་ལ་སྔགས་ཐུང་གིས་གཏོར་མ་ཕུལ་ནས་སྔགས་ཙམ་གྱིས་དམ་གཞག་བྱས་ཀྱང་ཆོག སྐྱབས་འགྲོའི་སྐབས་དགྲ་བོ་མདུན་དུ་བསྒོམ་པས་དམ་སེལ་མི་འབྱུང་། ཁྲོ་བཅུའི་གདན་གྱི་མི་རོ་ལྷ་རང་རང་གི་གཡས་ཕྱོགས་སུ་མགོ་ལྟ་བ་ཡིན། རྫོགས་རིམ་ནང་ཁྲིད་ཐུན་མོང་བ་ཞེས་པ་རྩའི་ནང་དུ་ལྷ་བསྒོམ་པ་ཡར་ལུང་པའི་ཡིག་ཆ་ལྟ་བུ་ལ་ཟེར། འདིར་རྩ་ཐིག་རླུང་གསུམ་ཀ་ལྷར་བསྒོམ། དེའང་གཙོ་བོའི་སྐུ་ལུས་ཕྱག་མཛུབ་ནང་ཚུན་ཆད་སྟོང་སངས་འོད་ཀྱི་རང་བཞིན་ཅན། ལྷ་རྣམས་ཀྱི་ལུས་ཀྱི་ནང་དུ་རྩ་མི་བསྒོམ་པར་སྟེང་འོག་ཏུ་རྩ་ཡོད་པ།
ལྷ་རྣམས་རང་རྒྱུད་པར་མི་བསམ་པར་རང་སེམས་གསལ་སྟོང་ཟུང་འཇུག་གསུམ་དྲེགས་པ་རྒྱུད་གསུམ་གྱི་ངོ་བོར་ཤར་བ་ལ་ངེས་པ་རྙེད་པའི་ལྟ་བའི་ངང་ནས་བསྒོམ་དགོས་གསུང་། སྙིང་ཆུ་བསྲེ་བ་ཆོས་སྐྱོང་དང་མནའ་འཇོག་པ་ལྟ་བུའི་དོན་ཡིན། མེ་དམིགས་ཞེས་པ་དྲག་པོ་སྔགས་རྒོད་ལ་ཟེར་གསུང་། རྩ་འཁོར་རྣམས་ཁ་དོག་དཀར་དམར་སོགས་སུ་བསྒོམ་དགོས། གསང་གནས་ཀྱི་རྩ་བ་སྟེང་དང་རྩེ་མོའི་ཕྱོགས་ལ་འོག་བྱས་ནས་རྩ་འཁོར་བསྒོམ་པ་དང་ལྷའི་དབུ་ལྟ་ཕྱོགས་དེ་ལྟར་གྱིས། ཀྱེ་རྡོར་ལུས་དཀྱིལ་ཡང་དེ་དང་འདྲ་གསུངས། ཡུངས་ཀར་གྱིས་བྲབ་ཚེ་ཡུངས་ཀར་འབྲུ་རེ་རེ་ནས་ཁྲོ་བོ་མཚོན་ཆ་ཐོགས་པ་མང་པོར་བསམ་ནས་གདོན་བགེགས་ཐམས་ཅད་ཚར་བཅད་པར་བསྒོམ་པ་ཡིན། ཕྱོགས་སྐྱོང་གི་ལག་ནས་ཚེ་བསྡུ་ཞེས་པ། རང་གི་བླ་ཚེ་དེ་དག་གིས་འཕྲོག་པ་ཚུར་བསྡུ་བ་རེད། ཕ་མའི་ཁམས་དཀར་དམར་གྱི་ཆ་བཞི་ལུས་ཀྱི་ཤ་རུས་ཀྱི་རྒྱུར་སོང་།
གཉིས་མི་ཤིགས་པའི་འཁོར་ལོ་སོགས་ཟེར་བ་རེད། སེམས་འགྲེལ་སྐོར་གསུམ་རྡོ་རྗེ་སྙིང་པོའི་བརྟག་གཉིས་རྒྱུད་འགྲེལ། རིགས་ལྡན་གྱི་དུས་འཁོར་གྱི་རྒྱུད་འགྲེལ། ཕྱག་ན་རྡོ་རྗེའི་བདེ་མཆོག་སྟོད་འགྲེལ་གསུམ་ལ་ཟེར། བླ་མ་དམ་པས་བདག་དང་ཡིད་གཅུགས་ལ་ཞེས་པ། སྤྱིར་རང་གི་བླ་མ་དང་ཡིད་གཅུགས་ལ་ཐུགས་མཉེས་པར་བསམ་པ་ལས་དེ་དག་བསྒོམ་མི་དགོས་གསུང་། གྲི་གུག་གི་ཡུ་བ་ལ་དེ་ཝ་པི་ཙུའི་འབྲུ་རེ་རེས་མཚོན་པ་ཡིན། ངག་ཆོས་ཀྱི་ཁྲིད་ཡིག་ལས་འདི་གཙོ་བོར་གསུངས། འོད་ཟེར་སྤྲོ་བསྡུ་མ་གསུང་བ་སྔགས་ཕྲེང་བཀོད་པ་ཙམ་ལ་དམིགས་ནས་བཟླས་པ་བྱེད། མདུན་བསྐྱེད་ལ་དམིགས་ནས་བཟླས་པ་བྱེད་ཅེས་པ་རྣམས་ལ་བདག་བསྐྱེད་ལ་བཟླས་དམིགས་གང་བྱེད་པ་མདུན་བསྐྱེད་ལ་དེ་བཞིན་བྱེད་པའམ།
ཡང་ན་ལྷ་སྣང་ཙམ་ལ་དམིགས་ནས་བཟླས་པ་བྱེད་ཆོག། ༈ །།མཁའ་སྤྱོད་ལུས་དཀྱིལ་སྐབས་ཟླ་བ་ཉི་གདན་དུ་བསྒྱུར་བ་དང་། ཡིད་བཟླས་ཚེ་ཟླ་གདན་ལ་བསྒྱུར་བ་ཡིན། སྦྱིན་སྲེག་གི་རྫས་རྣམ་པ་ཇི་ལྟ་བ་བཞིན་འབུལ་བ་ལས་དམིགས་པ་གཞན་ཅིའང་མི་དགོས་གསུང་། ༈ །ཆོས་འབྱུང་གི་ནང་དུ་ཡུམ་ཆེན་བསྒོམ། དབུ་གཙུག་དང་གསང་གནས་སུ་རྩ་ཟུག་པ་ཞིག་བསྒོམ་དགོས་གསུང་། སྒྲུབ་པའི་སྐབས་སངས་རྒྱས་བྱང་སེམས་ཐམས་ཅད་འོད་ཀྱི་རྣམ་པར་བསྡུས་ནས་ལྷ་རྣམས་ལ་ཐིམ་པར་བསམ་གསུང་། བྷན་དམར་ཞེས་པ་ཐོད་པ་དཀར་པོ་ཁྲག་གིས་བཀང་བ། ཡུམ་ཆེན་གྱི་ཐུགས་ཀ་ནས་འོད་ཆད་སྐུ་ལུས་ཀྱི་ནང་ནས་ཡར་བྱུང་ནས་དབུ་གཙུག་ནས་འཐོན་པར་བསམ་གསུང་། མགོན་པོའི་ཚེ་སྒྲུབ་སྐབས་བསྙེན་པ་ལ་པུ་ཎེ་ཛྙཱ་མེད་གསུང་།
སྟག་ཞོན་ལ་ལས་གྲུབ་ནས་འཁུ་ལྡོག་མི་འབྱུང་བའི་ཕྱིར་ཟན་གྱི་ལིངྒ་བཅས་ཏེ་དགུག་གཞུག་བྱས་དགྲ་བགེགས་ཀྱི་ཤ་ཁྲག་དམར་ཉོག་གེར་བསམ་ལ་གཏང་རག་བྱའོ། ། རྩ་སོ་སོའི་ནང་བརྒྱུད་གནས་སོ་སོར་སླེབས་པ་ན་དེའི་རྩ་ཐིག་རླུང་གསུམ་རོ་གཅིག་ཏུ་འགྱུར་པ་ལས་ལྷ་བསྐྱེད་པ་དང་། མགོན་པོའི་ཐུགས་ཀ་ནས་ཧཱུྃ་དང་མྃ་སོགས་འཆད་ལུགས་འགྲེས། གཙོ་བོའི་ཐུགས་ཀར་ཉི་གདན་རྐྱང་པའི་སྟེང་དུ་ས་བོན་བསྒོམ་པ་ཡིན། གཞན་ལ་འགྲེས། དམ་བཞག་གི་རྡོ་རྗེ་དེའང་ལྷ་སོ་སོའི་ཐུགས་ཀར་གནས་སོང་བསམ་པ་ལས་གདན་མི་དགོས། ཁྲིད་ཡིག་ལས་ལྷ་དགུ་བསྐྱེད་ནས་བསྡུ་བར་བཤད་པ་དེ་ཁྲིད་ཀྱི་སྐབས་སུ་ཡིན་ལགས། མགོན་པོའི་བླ་མའི་རྣལ་འབྱོར་སྐབས། རྩ་བའི་བླ་མ་ལ་སྐྱབས་གནས་ཐམས་ཅད་བསྟིམ་ཀུན་འདུས་ནོར་བུའི་ལུགས་སུ་བསྒོམ་ལ་གསོལ་བ་བཏབ་ལ་རང་ལ་བསྟིམ་ནས་དེའི་ངང་ནས་ཚོགས་གཉིས་བསགས་པ་སོགས་ལ་འཇུག་པ་འདི་བླ་མ་འཇམ་དཔལ་བསྟན་འཛིན་གྱིས་སྐབས་སྐབས་སུ་མཛད་པས་དགག་དགོས་ཡོད་ན་མི་ལེགས་པ་མེད། སླ་ཆོས་དང་སྲོལ་ངན་བྱེད་མི་རུང་གསུང་།
མགོན་པོ་མདུན་བསྐྱེད་ལྟར་སྒྲུབ་ཚུལ་ཞུ་ཆེན་བཀྲ་ཤིས་དབང་ཕྱུག་གིས་མཛད་པའི་སྲོག་འཕྲོག་པ་དང་། སྲོག་གི་ཡང་ཐིག་བླང་པའི་བཟླས་དམིགས་བྱེད་ཚུལ་གསུངས་པ་དེ། ཁྲིད་ཡིག་ལས་ཕྱི་སྒྲུབ་ལ་བཟླས་དམིགས་འདི་གཉིས་ལན་མང་པོ་མི་རུང་བར་བཤད་པ་སྔ་མ་དེ་ཡིན་གསུང་། ལྷ་སྤྱན་འདྲེན་པའི་འོད་ཚུར་བསྡུ་བ་གྲུབ་ན་དགོས། མགོན་པོའི་ཉལ་བའི་རྣལ་འབྱོར་དྲག་པོ་སྔགས་རྒོད་ཀྱིས་བྱས་ནས། ལྡང་བའི་ཚེ་འོད་གསལ་དེའི་ངང་ལས་ཆུ་ལས་ཉ་འཕར་བ་ལྟར་ལྡང་གསུངས། བླ་མ་འཇམ་དཔལ་བསྟན་འཛིན་གྱིས་བསྲུང་བཟློག་བསད་མནན་ཐམས་ཅད་ཐུན་གཅིག་ལ་ཚང་བའི་དབང་དུ་མཛད་ནས་བཟློག་པའི་སྐབས་སྣ་ཚོགས་རྡོ་རྗེའི་ལྟེ་བར་བསྟན་པའི་སྤྱི་དགྲ་བསྒྲལ་བའི་དམིགས་པ་ཡང་གསལ་བཏབ། དགུག་གཞུག་ལྷན་ཅིག་ལ་བྱས་ལ། འཁོར་ལོ་གཡོན་དུ་འཁོར་བ་དང་མཉམ་དུ་བསད་པའི་དམིགས་པ་ཡང་བྱས་མཐར་བྷ་ཡ་ན་སའི་ཚེ་ལག་མཐིལ་དུ་དགྲ་བགེགས་བསམ་སྟེ་བསྒྲལ་བའི་རོ་མ་འོག་གི་མགོན་པོའི་ཞབས་འོག་རོའི་སྟེང་དུ་མནན་ནས་ནམ་ཡང་མི་ཐར་བར་བསམ་པ་མཛད། སྤྱིར་སེམས་ནད་ཅན་རྣམས་ཀྱིས་ཁྲོ་བོ་བསྒོམ་ན་སེམས་འཚུབ་བྱེད་ཀྱི་རྒྱུར་འགྱུར།
སྙིང་ནད་ཅན་གྱིས་སྐྱོ་ཤས་ངེས་འབྱུང་བསྐྱེད་པའི་གཏམ་ཐོས་པ་ལྟ་བུས་ཀྱང་སེམས་འཁྲུགས་བྱེད་འོང་ཞེས་མཁྱེན་བརྩེས་གསུང་པར་གྲག་གསུང་། བྲག་རྫོང་མའི་ཕྱི་ཁྲིད་ཀྱི་མེ་ཁར་གདགས་པ་ཁམས་གསུམ་གཡུལ་དུ་བཅད་པ་སོགས་ཐམས་ཅད་ལྷན་དུ་བསྒོམ་པ་ལས་གང་རུང་རེ་བསྒོམ་པ་ཕྱག་ལེན་ལ་མེད་གསུང་། འོན་ཀྱང་མཧཱ་ཀ་ལ་སོགས་ཀྱི་བསྙེན་པ་བཟླ་ཞོར་ལ་དམིགས་པ་འདི་རྣམས་གསལ་བཏབ་ན་བདེ་མོ་ཞིག་འོང་། དེ་བཞིན་དུ་ཤཱ་ས་ན་སྤེལ་ཚིག་ཅན་འདོན་ཞོར་ལ་བཟློག་དམིགས་རྣམས་བྱེད་པ་ཡིན། གསང་ཁྲིད་ཀྱི་བདག་བསྐྱེད་སྐྱེད་ཆོག་མྱུར་མགྱོགས་ཕོ་ཉ་ལྟར་བྱས་ན་རུང་། ངག་དབང་ལེགས་གྲུབ་ཀྱིས་མཛེས་རྒྱན་ལྟར་བྱས་འདུག་གསུང་། དེ་ལྟར་གང་ལྟར་བྱས་ཀྱང་ཆོག་གསུང་། སྟོང་ཉིད་རྡོ་རྗེའི་མཁར་གཞུག་རྡོ་རྗེ་གཅིག་གི་ལྟེ་བའི་ནང་དུ་རྟེན་བརྟེན་པ་ཐམས་ཅད་བསྒོམ་པ་ཡིན་གསུང་། ཐོད་པ་ཉི་ཟླའི་མཁར་གཞུག་གི་དབྱངས་ཡིག་དཀར། གསལ་བྱེད་དམར།
སྟེང་གི་ཧཱུྃ་ལས་དང་པོ་ཨ་ཐུང་དེ་ནས་ཨཱ་རིང་སོགས་རིམ་པར་བྱུང་སྟེ། བླ་མ་དམ་པ་བདག་ཅག་འཁོར་དང་བཅས་པ་ལ་བར་དུ་གཅོད་པ་ཐམས་ཅད་ལས་སྲུངས་ཤིག་རཀྵ་རཀྵ་ཞེས་པའི་ཀྵ་ཡིག་ཞབས་ཧཱུྃ་གི་རྒྱབ་ཏུ་ཐིམ་པར་བསམ་པ་ཡིན་གསལ་བྱེད་ཀྱི་ཀྵ་མིན་གསུང་། འདི་དག་གི་བཟླས་དམིགས་བྱེད་ཚེ་ངག་ཏུ་ཚིག་བརྗོད་དགོས་པ་རྣམས་རང་གིས་བརྗོད་པ་ཡིན་གསུང་། ཟིན་བྲིས་རྡོ་རྗེའི་གོ་ཁྲབ་དང་ཁྲིད་ཡིག་གཉིས་ལས་ཁྲིད་ཡིག་གཙོ་བོར་བྱོས་གསུང་། གཞན་གྱི་ཏིང་ངེ་འཛིན་འཇོམས་པའི་མཚོན་ཆའི་སྐབས་རང་གི་ཐུགས་ཀ་ནས་འོད་སྔོན་པོ་འཕྲོ་བ་ཡིན་གསུང་། མཚོན་ཆ་ཚུར་འདུས་ཐོད་པའི་གུར་ཁང་གི་ཕྱི་རོལ་དུ་གསུངས་ཀྱང་རྡོ་རྗེའི་གུར་ཁང་གི་ཕྱི་རོལ་རེད་གསུང་། ཁྱོད་གསང་ཁྲིད་ཀྱི་མཚམས་ལ་བསྡོད་ཚེ་ལྷ་དགུ་པོ་ཐམས་ཅད་ཡེ་ཤེས་གཅིག་གི་རང་སྣང་ཡིན་པས་ངོ་བོ་ལ་བཟང་ངན་དུ་གཏན་ནས་འཛིན་མི་རུང་གསུང་། པུ་ཏྲ་མིང་སྲིང་སོགས་རང་རྒྱུད་དུ་བཟུང་ནས་རྩ་ནང་དུ་བསྒོམ་ན་ངེས་པར་སྨྱོ་འབོགས་སོགས་འབྱུང་། དེའང་རང་ལུས་འོད་ཀྱི་རང་བཞིན་ཕྱག་མཛུབ་ཀྱི་ནང་དང་སྙན་གྱི་ནང་ཚུན་ཆད་སྟོང་སོང་ངེ་བ། ལྷ་རྣམས་ཀྱང་དྭངས་ཤིང་གསལ་བ་འཇའ་ཚོན་ལྟ་བུར་བསྒོམ་པ་དང་།
ཕྱི་རོལ་ཏུ་དྲེགས་པ་རྒྱུད་གསུམ་དུ་སྣང་བ་ཡང་ནང་གི་རྩ་ཡིག་ཏུ་རླུང་སེམས་རྒྱུ་འགྲུལ་བྱས་པའི་སྣང་བ་ཡིན། དེའང་སེམས་གསལ་སྟོང་ཟུང་འཇུག་གི་ཆོ་འཕྲུལ་ཡིན་པའི་ཚུལ་ལ་ཡིད་ཆེས་བསྐྱེད་ནས་རང་ལས་ཕྱི་རོལ་ཏུ་གྱུར་པའི་ལྷ་ཞིག་བསྒོམ་པ་ལྟ་བུར་མི་བསམ་པར་རང་སེམས་གདོད་ནས་དྲེགས་པ་རྒྱུད་གསུམ་གྱི་ངོ་བོར་གནས་པ་རང་ངོ་ཤེས་པའི་འཁོར་འདས་དབྱེར་མེད་ཀྱི་ལྟ་བའི་ངང་ནས་བསྒོམ་ན་ལམ་དུ་འགྲོ་བ་ཡིན་གསུང་། ཤཱ་ས་ན་སྤེལ་ཚིག་ཅན་གྱི་རྗེས་སུ་ཞེས་པ་མཱ་ར་ཡ་ཧཱུྃ་ཕཊ྄་ཞེས་པའི་རྗེས་སུ་ཡ་མ་ར་ཛ་འདོགས་པ་ཡིན། འཁོར་ལོ་བྲི་སྒྲུབ་ཀྱི་སྐབས་སུ་ཤཱ་ས་ནའི་པ་ཙ་པ་ཙ་ཧཱུྃ་ཕཊ྄་ཞེས་འདོན་གསུང་བ་བླ་མ་གོང་མའི་ཕྱག་ལེན་ཡིན་པས་དེ་བཞིན་བྱེད་ནི་དགོས། རྒྱུ་མཚན་ནི་གསལ་བར་གསུང་བ་མ་མཐོང་། སེང་གདོང་མའི་བསྙེན་པ་འདོན་ལུགས་ལའང་འདི་འདྲ་གསུང་འདུག་གསུང་། སྤུ་གྲི་སོ་འདེབས་ཀྱི་སྐབས་སུ་བླ་མའི་ཐུགས་ཀར་སྔགས་ཕྲེང་ཐམས་ཅད་བཀོད་དགོས་གསུང་། འདི་ལ་དམིགས་པ་གཙོ་ཆེ་ཡང་ངག་ནས་ཚིག་བཏོན་ན་ལེགས་གསུང་། ལས་མཁན་མྱང་འདས་ཀྱི་རྗེས་སུ་ཕྱག་མཚན་ས་བོན་གྱིས་མཚན་པའི་བར་དུ་བསྒོམ། དེ་ནས་ཕྱག་མཚན་ཧཱུྃ་ཡིག་ཏུ་འགྱུར།
དེ་སྙིང་གར་བྱོན་ནས་གསང་རྟེན་ལུས་སྦ་བྱེད་པ་ཡིན་གསུང་། ལྕེ་བྱིན་རླབས་སྐབས། དབྱངས་ཡིག་གཡོན་བསྐོར་དང་། གསལ་བྱེད་གཡས་བསྐོར་ངེས་པར་བྱེད་དགོས་གསུང་། བྲག་རྫོང་མའི་བསྙེན་པ་མཐར་ཕྱིན་པའི་རྣལ་འབྱོར་པ་ཡིན་ན། སྤུ་གྲི་སོ་འདེབས་ཀྱི་དམིགས་པ་གསལ་བཏབ་སྟེ་ཁ་ཟས་བདུད་རྩིར་བྱིན་གྱིས་བརླབས་ཏེ་ནང་གི་སྦྱིན་སྲེག་གི་ཚུལ་དུ་ལོངས་སྤྱོད་དེ། སྤྱི་བོའི་རྣམ་སྣང་འཁོར་བཅས་བདུད་རྩིས་མཉེས་པར་བསམ་སྟེ། སྤེལ་ཚིག་ཀྱང་། བདག་གི་འགལ་རྐྱེན་སྡིག་སྒྲིབ་བར་ཆད་ཐམས་ཅད་ཤནྟིཾ་ཀུ་རུ་སྭཱ་ཧཱ་ཞེས་དང་། མགྲིན་པར་དབང་བྱ་ཝ་ཤཾ་ཀུ་རུ་ཧོ་སོགས་བརྗོད་ན་ལས་བཞི་གང་ཡང་འགྲུབ་པར་ངེས་གསུང་།
བསྟན་པའི་སྤྱི་དགྲ་གསོད་པའི་དམིགས་པ་དེས་རྣལ་འབྱོར་སྒོས་དགྲ་གསོད་པ་ལ་སྦྱོར་ལོས་རུང་གསུང་། དམག་ལས་བྱས་ཞེས་པ་བཀོད་པ་བྱེད་མཁན་དང་། དམག་དཔོན་དམག་རྒྱབ་མི་ལྟ་བུ་ལ་གོ་རྒྱུ་ཡིན་གསུང་། བྱད་མ་ཞེས་པ་རང་ལ་མཐུ་བྱེད་མཁན་གང་ཡིན་གྱི་མི་དང་མི་མིན་གཉིས་ཀ་ལ་གོ་དགོས་གསུང་། སྤྲུལ་པ་སྤྲོ་བའི་བཟློག་པའི་སྐབས། བཟློག་སྔགས་ཤམ་བུར་བཏགས་ཞེས་པ་བཟླས་པ་མང་ཙམ་བརྗོད་པའི་མཐར་ཉེར་གཅིག་ཙམ་འདོན་པ་ཡིན་གསུང་། རིམས་ནད་སྲུང་བའི་ཤཱ་ས་ནའི་རྗེས་སུ། པ་ཙ་པ་ཙ་ཧཱུྃ་རིམས་ནད་ཐམས་ཅད་རཀྵ་རཀྵ་ཞེས་པས་ཆོག དི་ན་མེ་ཀེ་སོགས་འདོན་མི་དགོས་གསུང་། བཟློག་པའི་སྐབས་འཇིགས་པའི་སྒྲ་བསྒྲགས་ཞེས་པ་ཧཱུྃ་སྒྲ་དང་།
གཞན་རྒྱོབ་སོད་ཁུག་སོགས་སྒྲོགས་པ་དང་། ཡང་སྤྲུལ་སྤྲོ་བ་རྣམས་ཀྱིས་སེང་གེ་གླང་ཆེན་ཁྱུང་སོགས་ཀྱིས་རང་རང་གི་ང་རོ་སྒྲོགས་པར་བསམ་པ་ཡིན་གསུང་། དྲི་ཟའི་དམག་སྲིན་པོ་ཁྲོས་པ་ལྟ་བུ་ཞེས་པ་རྣམས་རྟ་པ་ཁྲབ་རྨོག་ཅན་ཡིན། གཞན་རྣམས་ཁྲོ་བོ་སྲིན་པོ་ཁྲོས་པ་ལྟ་བུར་བསམ་པ་ལས་རྟ་པ་སོགས་མི་འདྲ་བའི་ཁྱད་པར་མེད་གསུང་། རིག་འཛིན་གྱི་དམག་ཅེས་པ་རླུང་ལྷའི་མིང་རེད་སྒྲ་དོན་མ་མཐོང་གསུང་། ས་ལྷ་བུད་མེད་དུ་བསྒོམ་པ་ཡིན། མ་ཧེ་ར་ཁར་བླང་སྟེ་ལྕགས་སྲེག་པའི་ས་གཞིར་བརྡབས་ཞེས་པ་ལྕགས་བསྲེག་གི་ས་གཞི་གསར་པ་ཞིག་བསྒོམ་ནས་དེར་རྡེབ་པ་རེད་གསུང་། ལས་གྲུབ་ནས་ཚེ་བསོད་སོགས་ངོམ་པའི་ཚུལ་དུ་ཁྱེར་ཞེས་པ་འོད་ཁ་དོག་སྣ་ཚོགས་པའི་རྣམ་པར་ཁྱེར་ནས་ཐིམ་པར་བསམ་པ་ཡིན་གསུང་། དྲི་ཆུ་ལ་བརྟེན་ནས་རིམས་སྲུང་བའི་ཚེ་གཡས་པར་བླུགས་ལ། གཡོན་པའི་མཐེབ་སྲིན་གྲི་གུག་ཏུ་བསམ།
དཀྲུགས་ཏེ་དྲི་ཆུའི་རྡུལ་རེ་རེ་ནས་ཤཱ་ས་ནའི་ཡི་གེ་མེ་འབར་བར་བསམ་ནས་མིད་པ་ཡིན་གསུང་། སྐྱབས་འགྲོའི་སྐབས་ཀྱི་སྲུང་འཁོར་བསྒོམ་པ་དེ་སྲུང་འཁོར་དངོས་བསྒོམ་ཚེ་སྔ་མ་མི་དམིགས་པར་འཇོག་པ་ཡིན། དེ་བཞིན་དུ་ཀྱེ་རྡོར་མངོན་རྟོགས་ཀྱི་སྐྱེ་མཆེད་བྱིན་རླབས་དེ་ལུས་དཀྱིལ་སྐྱེ་མཆེད་ཀྱི་ལྷ་བསྒོམ་ཚེ་སྔ་མ་མི་དམིགས་པར་འཇོག་པ་སོགས་ཤེས་དགོས། འབོད་རྦད་བསད་གསུམ་སོ་སོར་ཤེས་ན་དེ་བཞིན་གྱིས། མ་ཤེས་ཚེ་གསུམ་པོ་ལྷན་དུ་བཏོན་ཀྱང་འགལ་བ་ནི་མེད་གསུང་། རྦད་བསད་མན་ངག་ལྟར་བཟླ་གསུང་པ་རྦད་བསད་ཀྱི་སྔགས་འདྲེན་པ་ལས་དམིགས་པ་མི་འདྲ་བ་གཞན་ནི་མེད་གསུང་། ལྷ་མོ་དང་ཟངས་གྲི་ཅན་གྱི་འབོད་རྦད་བསད་གསུམ་ལྷན་དུ་འདོན་པ་ལས་རྦད་བསད་ལོགས་སུ་ཕྱེ་དཀའ་གསུང་། ཡེ་ཤེས་ཚོགས་བསགས་སྣང་བ་བཀག་པའི་སྟོང་ཉིད་དུ་བསྒོམ་པ་ལས་འཁོར་འདས་བསྒོམ་པ་སྦྱང་གཞི་སྦྱོང་བྱེད་སྦྱོར་བ་གནད་ཆེ། ཟངས་གྲི་ཞེས་པ་གྲི་གུག་རྣོ་དབལ་དང་ལྡན་པ་ཞིག་ལ་ཟེར་བ་རེད་གསུང་པ་བརྡ་སྙིང་གི་སྐད་ཡིན། དཔའ་བོ་གཡུལ་དུ་འཇུག་པའི་དགྲ་ཐབས་གསུམ་དེ་བསྙེན་སྒྲུབ་ལས་གསུམ་ལ་སྦྱོར་དུ་རུང་གསུང་།
སྟག་ཞོན་གྱིས་འཁུ་ལྡོག་མི་འབྱུང་བའི་ཕྱིར་དུ་ལིངྒ་བཅས། དེ་ཤ་ཁྲག་དམར་ཉོག་གེར་དམིགས་ནས་ཆོས་སྐྱོང་ལ་བཏབ་པ་ལས་ཤ་ཁྲག་དངོས་སུ་འཇོག་མི་དགོས། སྙིང་དཀར་ནག་གི་མཚམས་ཞེས་པ་སྙིང་གི་མགོ་དཀར་པོ་དེ་ནས་དམར་པོར་གྱུར་པའི་མཚམས་ལ་ཟེར་གསུང་། གསང་ཁྲིད་སྔགས་ཕྲེང་གཡས་བསྐོར་དུ་འཁོར་ཞེས་པ་འཁོད་རེད་གསུང་། བྲག་རྫོང་གི་ནང་དུ་ཆོས་འབྱུང་ཟུག་པའི་ནང་ཕྱེད་མཐོ་ཙམ་མན་ཆད་ཁྲག་གིས་གང་བའི་ནང་དུ་སྲུང་འཁོར་བསྒོམ་པ་ཡིན་གསུང་། གཎྜིའི་སྒྲ་བདུད་དང་མུ་སྟེགས་ཀྱི་ཀླད་པ་འགེམས་ཞེས་སྒྲོགས་པ་ཡིན་གསུང་། སྲུང་བྱ་སྦ་བའི་སྐབས་ཧཱུྃ་དེ་ལས་རྡོ་རྗེ་ཕྲ་མོ་ནས་འདྲ་བ་འཕྲོ་པ་རང་རང་གི་སྙིང་གའི་ཧཱུྃ་ཆུང་ངུ་དེ་ལས་འཕྲོ་བ་ཡིན་གསུང་། བྱ་བ་དང་བྱེད་པ་ཅན་གྱི་བསྐྱེད་རིམ་ཞེས་པ་ནི། ལྷ་བསྐྱེད་པའི་བྱ་བ་ཡོད་པ་དང་། དེ་མེད་ཀྱང་སེམས་བཟུང་བ་ལ་བྱེད་ལས་ཡོད་པས་བཏགས་པ་རེད་གསུངས།
བགེགས་བཟློག་པའི་ཚེ་བསྒྲལ་བ་གཅིག་ལས་དམིགས་མི་དགོས། རྒྱང་གླུ་ལེན་པ་ཞེས་པ་ཐག་རིང་ནས་གླུ་ལེན་པ་ལ་ཟེར་གསུང་། མི་འཁུ་བའི་བཟླས་པའི་སྐབས། མགོན་པོའི་ཐུགས་ཀ་ནས་སྔགས་ཕྲེང་སྤྲོ་ཞིང་སྣ་བུག་གཡས་ནས་ཐོན། མགོན་པོ་སོགས་ཀྱི་ཤངས་གཡོན་ནས་ཞུགས་པར་བསྒོམ་པའམ། ཡང་ན་ལྷའི་སྐུ་ལུས་འོད་ལྟར་དྭངས་བའི་བདག་ཉིད་ཅན་ཡིན་པས་ཐུགས་ཀ་རང་ནས་སྤྲོས་ཀྱང་ལོས་ཆོག སྤྱིར་གོང་མ་ལྟར་བྱེད་པ་འདྲ་གསུང་། བཟླས་དམིགས་གཞན་ལའང་དེས་འགྲེས་སྦྱར་ཆོག་གསུང་།། ༈ །།བླ་མའི་རྣལ་འབྱོར་ཐུན་མིན་འདོན་ཚེ་མཁའ་སྤྱོད་སྒྲུབ་ཐབས་ཀྱི་སྐྱབས་ཡུལ་དཔའ་བོ་རྡོ་རྗེ་ཆོས་ཀྱི་རྣམ་གྲངས་ཅན་བསྒོམ་ཞེས་མཁྱེན་བརྩེའི་ཞལ་ནས་གསུངས་པ་ཡིན་གསུང་། རྡོར་སེམས་གཡས་རྡོ་རྗེ་ཐུགས་ཀ་དང་གཡོན་དྲིལ་བུ་དཀུར་བརྟེན་པའི་ཚུལ་གྱིས་ཡུམ་ལ་འཁྱུད་པ་འདི་ཨ་བྷི་དྷ་ནའི་དགོངས་པ་ཡིན་གསུང་།
སྐྱབས་སུ་འགྲོ་མཁན་འགྲོ་བ་རིགས་དྲུག་ཐམས་ཅད་རྣམ་པ་སྨྲ་ཤེས་དོན་གོ་མིའི་གཟུགས་ཤ་སྟག་ཏུ་བསྒོམ་པ་ཡིན་གསུང་། རྒྱུད་སྡེ་གོང་མར་ཐལ་མོ་རླུང་སེམས་དབུ་མར་འདུ་བའི་རྟེན་འབྲེལ་གྱིས་རྡོ་རྗེ་ཐལ་མོ་སྦྱོར་བ་ཡིན། མཆོད་པའི་ལྷ་མོ་ཁ་དོག་དམིགས་བསལ་མེད་པ་ཐམས་ཅད་དཀར་ལ་དམར་བའི་མདངས་ཆགས་པ་ཞིག་བསྒོམ་གསུང་། ཀུ་ས་ལིའི་ཚོགས་བསགས་སྐབས། ཐོད་པ་ཆུང་ངུ་ཞིག་གིས་བཅུས་ནས་ཆེན་པོར་བླུགས་ཏེ་བླ་མ་ལ་ཕུལ་བར་བསམ། རྒྱུན་གྱི་ཉམས་ལེན་ཚེ་ཐོད་སྒྱེད་བདུད་རྩིའི་ལྷག་མ་རྣམས་སྐད་ཅིག་གིས་རི་གླིང་ཉི་ཟླ་སོགས་སུ་བསམ་ནས་མཎྜལ་འབུལ་བ་ཡིན། དབུ་མ་ཆེན་པོའི་རླུང་སྦྱོར་རྣམས་རང་གི་ཇི་ནུས་བྱས་ཆོག་གསུང་། བླ་མ་འོད་དུ་ཞུ་ནས་བྃ་ཡིག་ལ་ཐིམ་པས་བྃ་ཡིག་རྒྱ་ཇེ་ཆེར་སོང་ནས་ལུས་དང་གནས་ཁང་སྣོད་བཅུད་ཐམས་ཅད་བྃ་ཡིག་གི་རང་བཞིན་དུ་གྱུར་ནས་མཐར་འཇའ་ཡལ་བ་ལྟར་བསམ། སྐད་ཅིག་གིས་འོད་ལུས་ཞིག་གྲུབ་པའི་རང་གི་སྙིང་གར་ཨེ་ཨེ་སོགས་བརྗོད་གསུང་། ཆོས་འབྱུང་ཉིས་བརྩེགས་ཀྱིས་ཡུལ་ཡུལ་ཅན་གྱི་རྣམ་ཐར་སྒོ་གསུམ་གཉིས་མཚོན།
ཆོས་འབྱུང་གི་ཤེས་རབ་དགའ་འཁྱིལ་གྱིས་ཐབས་མཚོན་གསུང་། སུམྦྷ་ནའི་སྔགས་དང་པོ་གཉིས་ཀྱིས་སྒོ་མཚམས་བརྒྱད་བསྐྱེད། ཕྱི་མའི་ཚེ་སྲུང་འཁོར་བསྒོམ་ཞིང་སྒོ་མཚམས་བརྒྱད་ལས་རང་འདྲའི་སྤྲུལ་པ་མང་པོ་སྤྲོས། དགྲ་བགེགས་ཚར་བཅད་ཚུར་འདུས་སྲུང་འཁོར་ལ་ཐིམ་པས་སྲུང་འཁོར་གཟི་བརྗིད་དང་ལྡན་པར་བསམ།། ༈ །།ཀྱེ་རྡོར་ལ་བསྡུ་རིམ་བྱས་ཀྱང་འགལ་བ་ཆེར་མེད་སྙམ་གསུང་།། ༈ །།རྗེ་བཙུན་གྲགས་པས་ཆོས་བརྒྱད་སྤངས་ནས་གང་ཟག་གི་བདག་འཛིན་འདུལ་བ་དང་། འཁོར་འདས་མཉམ་ཉིད་དུ་ལྟ་བས་ཆོས་བདག་འདུལ་བ་གནད་ཡིན་གསུང་། ལྟ་བ་འཁོར་འདས་དབྱེར་མེད་ཀྱི་ངང་ནས་ལྷ་གསལ་མི་གསལ་དང་། ཡང་དོག་ཆེ་ཆུང་སོགས་དོན་ལ་མ་གྲུབ་པར་ཤེས་པར་བྱས་ནས། དཔེར་ན་རང་གི་ཐུགས་ཀར་ཐུགས་རྡོ་རྗེའི་ལྟེ་བར་བསྲུང་བྱ་སྡེ་དགེའི་ཡུལ་གྲུ་ཙམ་བསམ་ཀྱང་རྡོ་རྗེ་ཆེ་རུ་མ་སོང་ཡུལ་ཁམས་ཆུང་ངུར་མ་སོང་བ་སོགས་བསྒོམ་ནས་རྩལ་སྦྱོང་ན་ལྟ་བ་འདི་བསྐྱེད་རིམ་ལ་གསལ་ཐོན་པའི་ཐབས་མཆོག་ཏུ་གྱུར་པ་ཡིན་གསུང་།
ཉམས་རྩུབ་མོ་བྱུང་ཚེ་འཁོར་འདས་དབྱེར་མེད་ཀྱི་ལྟ་བས་ལམ་དུ་ཁྱེར། དེ་མ་ནུས་ཚེ་རྩུབ་ཉམས་འདི་བདག་གི་ལམ་གྱི་བོགས་འདོན་ཡིན་པར་ཤེས་ནས་སྤྲོ་བ་བསྐྱེད་ལ་འདུག་ཅིང་ལྟ་བ་བསྒོམ། ཐ་ནའང་སྡུག་སྲན་བསྐྱེད་ལ་རེ་དོགས་སྤང་སྟེ་བཞག ལམ་ཁྱེར་ནུས་ན་བོགས་འདོན་གསུང་།། ༈ །།བིར་སྲུང་ལ་རྩ་འཁོར་བསྒོམ་ཀྱང་ཡི་གེ་བསྒོམ་མི་དགོས། ཕོ་བྲང་ལྔ་ཡི་ས་བོན་ནི་གསལ་གདབ་དགོས་གསུང་།། ༈ །།ལམ་དུས་ཀྱི་ཁྲོ་བོ་བཅུའི་རིགས་བདག་ལ་ཡུམ་ཡོད་གསུང་།། ༈ །།མེ་འབར་མའི་ལུང་འདོན་རུང་གསུང་།། ༈ །།མཁའ་སྤྱོད་མའི་དབུ་མ་ཆུང་བ་དེ་ལ་ཁོང་ཐུགས་ཤིན་ཏུ་དགྱེས། ལྟེ་བའི་པདྨོ་རླུང་ལྔའི་ཏི་ལ་ཀ་ཞེས་དབུ་མ་ཆེ་ཆུང་གཉིས་ཀའི་སྔོན་ལ་དགོས་གསུང་།
མལ་ལོ་ནས་བརྒྱུད་པ་དང་གྱི་ལྗང་ལོ་ཙཱ་བ་ནས་བརྒྱུད་པ་གཉིས་སམ་གཏེར་མའི་བརྒྱུད་པ་གསུམ་དང་ལྡན་པ་ཞེས་པ་ལགས།། ༈ །།ཨ་མྲྀ་ཏ་བརྗོད་ཚེ་རང་གི་ཐུགས་ཀ་ནས་ཁྲོ་བོ་བདུད་རྩི་འཁྱིལ་པ་ལྗང་སྔོན་གཡས་སྣ་ཚོགས་ཐུགས་ཀ་དང་གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ་དཔག་ཏུ་མེད་པ་སྤྲོས་མཆོད་རྫས་དང་གཏོར་མའི་བགེགས་ཐམས་ཅད་སྦྱངས། བསྡུ་ན་འོད་ལྗང་གུས་མ་དག་པ་རྣམས་སྦྱང་བར་བསམས་ཀྱང་རུང་།། ༈ །།རྒྱལ་བ་ཡངས་མགོན་པས། ཁོང་གིས་སྐབས་སུ་སྐྱོ་བསང་མཛད་དེ་མི་དང་འཕྲད་པ་དང་། མི་དང་མ་འཕྲད་ཀྱང་སྐྱོ་བསང་མཛད་པ་དེས་ཀྱང་བསྒོམ་ཉམས་ལ་གནོད་པར་གསུང་པས་སྒྲུབ་པ་བྱེད་སྐབས་མི་དང་འཕྲད་པ་དང་རྣམ་གཡེང་མི་བྱེད་པ་གལ་ཆེ་གསུང་།། ༈ །།མཁའ་སྤྱོད་རྣལ་འབྱོར་བཅུ་གཅིག་གི་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་དང་། དཔྱད་དོན་ཉམས་ལེན་གཉིས་ལྷན་དུ་བསྟན་པའང་ཡོད་པས་དཔྱད་དགོས་གསུང་། རྣལ་འབྱོར་མ་དེ་ཉིད་སྤྱི་བོ་ནས་རྐང་མཐིལ་གྱི་བར་ལ་གར་སྟབས་མཛད་ཅིང་ཡར་འཁྱུག་མར་འཁྱུད་མཛད་པ་ཡུལ་ཉེར་བཞིའི་རྩ་ཁམས་བྱིན་གྱིས་བརླབས་པའི་ཆེད་ཡིན་གསུང་། ཞར་བྱུང་གི་རྫོགས་རིམ་ལ་སྟེང་འོག་གི་དགའ་འཁྱིལ་ལ་བརྟེན་ནས་བདེ་སྟོང་སྐྱེད་པར་བསམ་པ་དེ་སྟེང་འོག་གི་འཁོར་ལོ་ལ་བརྟེན་ནས་བདེ་སྟོང་སྒྲུབ་པ་ཞེས་པ་དང་དོན་གཅིག་གསུང་།
སྔགས་མཆོད་ཕྱག་རྒྱ་མ་བཤད་པ་རྣམས་ལ་ནམ་མཁའ་མཛོད་ཀྱི་ཕྱག་རྒྱ་བཅའ་བར་མཛད་གསུང་། རང་གི་སྙིང་གར་ཨེ་འོག་མ་ཁ་རྒྱབ་ལ་བསྟན་སྟེང་མ་ཁ་མདུན་ལ་ལྟ་བ། གཅིག་མདུན་དང་གཅིག་རྒྱབ་ནས་བཏོན་ཆོག་པ་ལྟ་བུ་ཡིན། རྣམ་སྣང་ཧེ་རུ་ཀ་དཀར་པོ་གཡས་འཁོར་ལོ་ཐུགས་ཀར་འཛིན་ཅིང་། གཡོན་དྲིལ་བུ་དཀུར་བརྟེན་པ། ཞབས་གཡས་བརྐྱང་གཡོན་བསྐུམ་པའི་ཚུལ་གྱིས་བཞེངས་པ་ཧེ་རུ་ཀའི་ཆས་ཅན་ཡུམ་མེད།། ༈ །།འཁོར་ལོའི་རྩིབས་བར་བརྒྱད་དུ་དགྲ་བགེགས་བརྒྱད་དམིགས་པ་ཡིན། དབང་ལྷ་སྤྱན་འདྲེན་བྱེད་རྩ་རྒྱུད་དང་སྦྱར་ནས་འོད་ནག་པོར་གསུངས་པ་ཡང་སྣང་། འོད་ཟེར་སྣ་ཚོགས་སུ་སྤྲོས་ཀྱང་རུང་གསུང་། སྤྱིར་འོད་ཟེར་སྣ་ཚོགས་སྤྲོ་བར་ཉི་ཟེར་ལས་བཤད།
དབང་ལྷ་རྣམས་ཞལ་བརྒྱད་ཕྱག་བཅུ་དྲུག་པར་བསྒྱུར་ཚེ་བདུད་བཞིའི་གདན་ཀྱང་དགོས། རང་ཞལ་བརྒྱད་ཕྱག་བཅུ་དྲུག་པ་ཡིན་ཚེ་རིགས་བདག་ཀྱང་ཞལ་བརྒྱད་ཕྱག་བཅུ་དྲུག་པ་དང་། རང་གཡས་བརྒྱད་རྡོ་རྗེ་གཡོན་བརྒྱད་དྲིལ་བུ་འཛིན་པ་ཡིན་ཚེ་རིགས་བདག་ཀྱང་དེ་དང་འདྲ། རང་ཞལ་གཅིག་ཕྱག་གཉིས་པ་ཡིན་ན་རིགས་བདག་ཀྱང་ཕྱག་གཉིས་པ་ཡིན་ནོ། ཡེ་ཤེས་ཀྱི་ཁྲོ་བོའི་ཚོགས་སྲུང་འཁོར་གྱི་ཕྱི་ནང་ཀུན་གང་བ་སྤྱན་འདྲེན་པ་ཡིན་གསུང་། རྣམ་ཤེས་མི་བསྐྱོད་པའི་ཞིང་དུ་སྐྱེས་ཞེས་པ་དག་པའི་ཞིང་དུ་སྐྱེ་བར་བསམ་པའོ། ། རྣམ་ཤེས་ཆོས་ཀྱི་དབྱིངས་སུ་བསྐྱལ་བ་དེ་དོན་གྱིས་མི་བསྐྱོད་པའི་ཞིང་ཡིན་པས་དེ་བཞིན་བསམས་ཀྱང་རུང་།། ༈ །།ལྕེ་བྱིན་རླབས་ནི། རང་གི་གྲེ་ཕུག་ཏུ་རཾ་དམར་ནག་ལུག་གི་རིལ་མ་ཙམ་ལས་མེ་འབར་ཏེ་ཐ་མལ་གྱི་ལྕེ་གཞོབ་ཐུལ་གྱིས་བསྲེག དེ་ནས་ཧཱུྃ་ལས་རྡོ་རྗེ་དཀར་པོ་རྩེ་ལྔ་པར་གསལ་བའི་ལྟེ་བར་ཧཱུྃ་དཀར་པོ་ཉལ་ཐབ་ཏུ་གནས་པའི་མགོ་གྲེ་ཕུག་དང་ཞབས་ཀྱུ་ལྕེའི་རྩེ་མོའི་ཕྱོགས་ལ་བསྟན་པ།
དེའི་མཐར་ཨཱ་ལི་ཀཱ་ལིའི་མགོ་གྲེ་ཕུག་ཏུ་བསྟན་ནས་ཟོ་དཀྲིས་ལྟར་གཡས་བསྐོར་དུ་བསྐོར་བ། རྭ་རྣམས་ཀྱི་ནང་དུ་རྩེ་མོ་ནས་མར་ཨོཾ་ཤྲཱི་མཧཱ་ཀ་ལ་ཡ་མ་མ་བཛྲ་ཛི་ཧྭ་རཀྵ་རཀྵ་ཀུ་རུ་ཀུ་རུ་སྭཱ་ཧཱ་ཞེས་པའི་སྔགས་ཕྲེང་བརྩེགས་མ་མེ་འབར་བཞིན་པ་དམར་ཤར་རེ་བ། དེ་དག་ལས་འབར་བའི་མེ་ལྕེས་གནོད་བྱེད་དང་མ་དག་པ་ཐམས་ཅད་གཞོབ་ཐུལ་བསྲེགས་པར་བསམས་ལ་གོང་གི་སྔགས་བདུན་ནམ་གསུམ་བརྗོད་མཐར་རྡོ་རྗེ་ཡིག་འབྲུ་དང་བཅས་པ་འོད་དུ་ཞུ་ནས་རྡོ་རྗེ་ནག་པོ་ཆེན་པོའི་ལྗགས་སྲབ་པ་ཞལ་གྱི་དཀྱིལ་འཁོར་ཁེབ་པ་ཞིག་ཏུ་གྱུར་བར་བསམ་མོ། ། སྔགས་འདི་བགྲང་ན་ལྕེ་ལ་ཕན་ངེས་གསུང་།། ༈ །།ཀྱེ་རྡོར་ལམ་དུས་ཀྱི་དབང་ལེན་ཚེ་དབང་རྫས་ཀྱི་ལྷ་ལའང་ལུས་དཀྱིལ་གསལ་གདབ་དགོས་གསུང་། གཞལ་ཡས་ཁང་གི་ཟླ་བ་རླུང་གིས་བསྐྱོད་པ་ཞེས་པ་དྲིལ་བུ་ལ་ཟླ་ཕྱེད་བཏགས་པ་རླུང་གིས་བསྐྱོད་པ་ལ་ཟེར་གསུང་།། ༈ །།སྒྲ་མི་སྙན་གྱི་རང་གཟུངས་འདི་ཚེ་སྒྲུབ་ལ་ཤིན་ཏུ་ཟབ་གསུང་། ཁྱུང་ཁྲའི་བསྙེན་པ་གྲུབ་ན་ཁྱེད་ལ་ཕན་ངེས་གསུང་།། ༈ །།མཁའ་སྤྱོད་མའི་ཚེས་བཅུའི་སྐབས་གཏོར་མགྲོན་སྤྱན་དྲངས་བ་མདུན་བསྐྱེད་ལ་ཐིམ་པར་བསམ་ནས་གཏོར་མ་འབུལ་བ་ཡིན། ཆོ་ག་ལའང་དེ་བཞིན་ཏེ་འཇམ་མགོན་ཀུན་བློས་ཕཻཾ་ཞེས་གཏོར་མགྲོན་གྱི་ལྷ་སྤྱན་དྲངས་གཉིས་སུ་མེད་པར་ཐིམ་ཞེས་མདུན་བསྐྱེད་ལ་བསྟིམ་ནས་དེ་ནས་གཏོར་སྔགས་འདོན་པར་གསུང་ཡོད་གསུང་།།
༈ །།ལྷ་དང་བླ་མ་ལ་དངོས་གྲུབ་ཞུ་བའི་ཚེ་ཁམ་ཆུང་མི་རུང་སྟེ། སྔོན་གཉན་ལོ་ཙཱ་བས་ཚོགས་མཛད་ཚེ་གྲུབ་ཐོབ་བརྒྱད་བཅུའི་ཞལ་གཟིགས་དངོས་གྲུབ་གང་འདོད་གསུང་པ་ལ། ངས་བོད་དུ་ལྷ་ཁང་མང་པོ་ཞིག་བཞེངས་རྒྱུ་ཡིན་པས་ལྷ་ཁང་རེ་ལ་སྲུང་མ་རེ་ཡོད་པའི་དངོས་གྲུབ་ཞུ་ཞེས་ཞུས་པས་དངོས་གྲུབ་ལེན་མ་ཤེས་པ་ལ་བཞད་ཅིང་བསྟིང་བ་མཛད། དངོས་གྲུབ་དེ་རྩལ་ཡང་ཁོང་གིས་ལྷ་ཁང་རྣམས་མང་པོ་མ་གྲུབ་པས་སྲུང་མ་རྣམས་སླར་རྒྱ་གར་བཏང་དགོས་བྱུང་བས་དངོས་གྲུབ་ཆེན་པོ་ཞུ་ཐུབ་དགོས་གསུང་།། ༈ །།གནས་གཞལ་ཡས་ཁང་བཅུད་ལྷར་ཤེས་པའི་འཁོར་འདས་དབྱེར་མེད་ཀྱི་ལྟ་བ་དང་ལྡན་ན་གསང་སྒྲོགས་ཀྱི་ལྟུང་བ་གཏན་ནས་མེད། འཁོར་འདས་དབྱེར་མེད་འདི་རྟོགས་ན་གང་ལྟར་བྱས་ཀྱང་བདེ་མོ་ཞིག་ཡོད། ལམ་དུས་སྦྱང་གཞི་སྦྱོང་བྱེད་ཞིབ་ཏུ་ཤེས་ལོས་དགོས། ལྟ་བ་ལ་ངེས་ཤེས་རྙེད་ཚེ་དེའི་ངང་ནས་བཏོན་ན་དེར་མ་འདུས་པ་མེད། རེ་རེ་ནས་གུ་དོག་མ་བྱས་ན་ལེགས་གསུང་། འཁོར་འདས་དབྱེར་མེད་འདི་ལ་གོ་བ་ལེགས་པོ་ཞིག་བྱུང་ནས་བཟུང་སྟེ་དཔྱད་སྒོམ་དང་འཇོག་སྒོམ་གཉིས་ལས་འཇོག་སྒོམ་འདི་གནད་ཆེ།
དཔྱད་སྒོམ་བཟང་ཡང་རྣམ་རྟོག་རེད་གསུང་། ལུས་དཀྱིལ་འདི་སྤྱིར་བུམ་དབང་གི་ལམ་ཡིན་ཀྱང་སྐུ་དབྱིབས་རྣམ་པ་བདེ་བ་རང་བཞིན་སྟོང་གསལ་ངོ་བོ་ཟུང་འཇུག་ཞེས་པ་ལྟར་དབང་གོང་མའི་ལྟ་བ་འདྲེན་ནུས་པ་ཞིག་བྱུང་ཚེ་རླུང་དང་གཏུམ་མོ་སོགས་ལམ་གཞན་མ་བསྒོམས་ཀྱང་ཆོག་བསྒོམ་མི་དགོས་པ་ལམ་འཇུག་ལྡོག་གི་གནད་ཀྱིས་ཡིན། དེའང་ལམ་འཇུག་ལྡོག་ཞེས་པ་དཔེར་ན་ངེས་འབྱུང་དང་བྱང་ཆུབ་ཀྱི་སེམས་བཅོས་མ་མ་ཡིན་པ་ཞིག་རྒྱུད་ལ་སྐྱེས་ཚེ་སྣང་གསུམ་ལ་མ་སྦྱང་ཡང་དང་པོ་ནས་རྒྱུད་གསུམ་གྱི་ཉམས་ལེན་ལ་འཇུག་རུང་བ་ལྟ་བུ་དང་། ལམ་གཞན་ལའང་དེས་འགྲེས་སྦྱར་ནས་ཤེས་དགོས་པ་ཡིན། མཉམ་བཞག་ཏུ་བུམ་དབང་གི་ལམ་གྱིས་རྟོགས་པ་འབྱོངས་ཚེ། རྗེས་ཐོབ་ཏུ་ལྟ་བ་ངོ་བོ་ཉིད་གསུམ་སྐྱོང་དགོས། མཉམ་བཞག་ཏུ་བུམ་དབང་གི་ལམ་བསྒོམ་པས་དབང་གོང་མའི་ཡེ་ཤེས་འདྲེན་ནུས་ན་རྗེས་ཐོབ་ཏུ་བདེ་སྟོང་ཆེན་པོའི་ལྟ་བའི་ངང་སྐྱོང་བ་སོགས་ཡིན། དེའང་ཡེ་ཤེས་བཞི་པོ་བུམ་དབང་གི་ལྟ་བ་ངོ་བོ་ཉིད་གསུམ་ཕྱི་ཡུལ་གྱི་སྟེང་དུ་སྐྱེ། རང་བྱུང་གི་ཡེ་ཤེས་ནང་སེམས་ཀྱི་སྟེང་དུ་སྐྱེ། བདེ་སྟོང་གི་ཡེ་ཤེས་བར་ལུས་ཀྱི་སྟེང་དུ་སྐྱེ།
བདེ་སྟོང་རྒྱ་ཆེ་བ་ཕྱི་ནང་བར་གསུམ་ཀའི་སྟེང་དུ་སྐྱེ་བ་ཡིན་པས་དེ་ངོ་ཤེས་པར་བྱ་དགོས། དེའང་ཁྱོད་ཀྱིས་ལུས་དཀྱིལ་བསྒོམ་ཚེ་ལུས་ལ་བདེ་སྟོང་གི་ཡེ་ཤེས་སྐྱེ་ན་ལམ་གཞན་བསྒོམ་མི་དགོས་པ་ལྟ་བུ་ཡིན་གསུང་།། ༈ །།བླ་མ་བློ་གྲོས་ཀྱི་སྤྱན་ལ། རབ་འབྱམས་ཞིང་ཀུན་ཁྱབ་པར་སྐུ་ཁྲུས་གསོལ་ཞེས་པའི་ཚེ་མཁའ་ཁྱབ་ཀྱི་རྒྱལ་བ་སྲས་བཅས་ལ་རང་གི་སྒྲིབ་པ་སྦྱོང་བའི་ཕྱིར་ཁྲུས་གསོལ་བ་དང་། མ་དག་པའི་འགྲོ་བ་ཐམས་ཅད་ལ་ཁྲུས་བྱས་པས་མ་རིག་པའི་རབ་རིབ་སྦྱངས་ནས་དག་པ་ཡེ་ཤེས་ཀྱི་སྤྱན་ཐོབ་པར་བསམས་ལ་བློ་སྟོབས་ཆེན་པོ་བསྐྱེད་ན་ཕན་པར་སེམས་གསུང་། རང་སེམས་ཆོས་སྐུར་ངོ་འཕྲོད་སངས་རྒྱས་ཐམས་ཅད་ཀྱི་ཆོས་སྐུ་དང་། རང་གི་སེམས། གཤིན་པོའི་རྣམ་ཤེས་གསུམ་དབྱེ་བ་མེད་པའི་ངེས་ཤེས་བསྐྱེད་ནས། དེའི་ངང་ནས་གཤིན་པོ་ལ་འཕོ་བ་བཏབ་ཚེ་ཤི་པོ་རྣམས་མགོ་གཡོག་གི་མི་འདུག་སྙམ་པའི་ཡིད་ཆེས་ཞིག་འབྱུང་གི་འདུག་གསུང་། ལྷ་སྤྱན་འདྲེན་བྱེད་ཀྱི་འོད་ཟེར་སྣ་སྒོ་ནས་སྤྲོ་ཞེས་པའི་དམིགས་བསལ་མེད་པ་རྣམས་ལ་སྙིང་ག་རང་ནས་སྤྲོས་ཀྱང་ཆོག་པ་འདྲ་གསུང་།
ཁ་ཟས་གྲིབ་ཅན་ཟ་དགོས་པ་དང་། མི་དམ་ཉམས་དང་འཕྲད་པ་སོགས་རྣམ་རྟོག་ངན་པ་སྐྱེས་ཚེ། རང་ཉིད་ཀྱི་རྣམ་རྟོག་འདི་ལས་ཕྱི་རོལ་དུ་གྱུར་པའི་གྲིབ་དང་གདོན་བགེགས་སོགས་ནི་མེད། རང་སྣང་མ་དག་པར་སྣང་བ་ནི་གཟུང་འཛིན་གཉིས་ཀྱི་རྟོག་པ་འདིས་བྱས་པ་ཡིན། རང་ངོ་ཤེས་ན་སྐུ་དང་ཡེ་ཤེས་ཀྱང་འདི་ལས་ལོག་ན་མེད་པར་ངེས་པའི་ལྟ་བ་ལ་ངེས་ཤེས་བསྐྱེད་དེ་ཆེད་དུ་བོས་པའི་མགྲོན་སླེབས་པ་ལྟར་རང་གི་ཉམས་ལེན་གྱི་གསལ་འདེབས་ཡིན་སྙམ་པའི་ངང་ནས་རྐྱེན་ངན་ཐོག་བརྫིས་དང་། འཁོར་འདས་དབྱེར་མེད་ཀྱི་ལྟ་བ་ལ་བོགས་འདོན་བྱེད་དགོས་པས་མ་འཕྱུག་གསུང་།། ༈ །།ལམ་དུས་ཀྱི་དབང་ལེན་པ་ན། སྭཱ་བྷ་ཝས་སྟོང་ཉིད་བསྒོམ་པས་འཆི་བ་སྦྱོང་། གདན་གྱིས་སྐྱེ་གནས་སྦྱོང་། ཕྱག་མཚན་གྱི་ས་བོན་གྱིས་མཚོན་པས་བར་སྲིད་སྦྱོང་།
སྐུ་འགྲུབ་པས་ལུས་དང་། སྐྱེ་མཆེད་བྱིན་རླབས་ཀྱིས་ལུས་ནར་སོན་པ་སྦྱོང་། ཡེ་ཤེས་པ་གཞུག་པས་བསམ་པ་དང་། རིགས་བདག་གིས་རྒྱས་བཏབ་པས་མངའ་ཐང་ལ་ལོངས་སྤྱོད་པ་སྦྱོང་བ་ཡིན་གསུང་། རྡོ་རྗེ་སེམས་དཔའ་ཡབ་ཡུམ་གཉིས་ཀ་ལ་རིགས་བདག་ཡོད་དེ་དཀོན་མཆོག་ལྷུན་གྲུབ་ཀྱིས་ཀྱེ་རྡོར་སྦྱིན་སྲེག་ཏུའང་བཤད་དོ་གསུང་། སྦྱིན་བསྲེག་བྱེད་ཚེ་ཏིལ་འདི་སྡིག་སྒྲིབ་སྦྱོང་བྱེད་ཡིན་པས་རྣམ་པ་ཀུན་ཏུ་སྡིག་སྒྲིབ་བསྟིམ་དགོས་པ་འདྲ། དེ་བདུད་རྩིར་བསྒྱུར་བ་ཡིད་ཀྱིས་བསམ་པས་ཀྱང་རུང་གསུང་། ལམ་དུས་ཀྱི་ཡེ་ཤེས་པ་སྤྱན་དྲངས་ཏེ་ཚུར་བསྟིམ་པའི་ཚེ། ལྷ་ལྷ་ལ་ཐིམ་པའི་ཚེ་སྲུང་འཁོར་སོགས་རྟེན་ཀྱང་རྟེན་ལ་ཐིམ་པར་བསམ་གསུང་། ལུས་དཀྱིལ་ལེགས་པར་གསལ་བཏབ་ནས་སྐུ་དབྱིབས་སོགས་དབང་བཞིའི་གནད་ཚང་བར་ཤེས་པའི་ངང་ནས་དབང་ལེན་པ་ཁོ་ན་ཉམས་ལེན་བྱས་ན་ལམ་གཞན་མི་དགོས་པར་འཇོག་པ་ལམ་འཇུག་ལྡོག་གི་གནད་ཡིན་ཞེས་དཔལ་ལྡན་དོན་འགྲུབ་གསུང་གསུང་།།
༈ །།གཞན་གྱིས་ལོག་སྒྲུབ་བྱུང་ཚེ་ཁོང་རྣམས་འཁྲུལ་ནས་རང་དབང་མེད་པ་ཡིན། ང་ལ་བླ་མས་འཁོར་འདས་ཐམས་ཅད་སེམས་སུ་ངོ་སྤྲད་པས་མེད་སྣང་འཁྲུལ་བའི་ངང་དུ་འགྲོ་མི་ཉན་བསམ་ནས་རང་སྣང་འཁྲུལ་བ་ལམ་དུ་ཁྱེར་ཐུབ་དགོས་གསུང་།། ༈ །།ལས་མགོན་གྱི་བསྟོད་པ་གནོད་སྦྱིན་ཡབ་ཡུམ་མ་ཨོ་རྒྱན་ཆེན་པོས་མཛད་པ་ཡིན། མལ་ལོས་མཛད་པ་དཔལ་ལྡན་ཕྲིན་ལས་ཀུན་རྫོགས་སོགས་རེད་གསུང་། མགོན་པོའི་གསང་ཁྲིད་སྐབས་རྦད་བསད་བཟླ་དགོས་གསུངས་པ་རྣམས་སུའང་འབོད་རྦད་བསད་གསུམ་ལྷན་དུ་བཏོན་ན་ཉེས་པ་ཅི་ཡང་མེད། དཔེར་ན་ཤཱ་ས་ན་ལ་དེ་གསུམ་ག་ཚང་ཡང་གང་དུའང་འདོན་རུང་བ་ལྟ་བུའོ་གསུང་། ཚད་མེད་བཞིའི་སྐབས། རང་གི་སྙིང་གའི་ཧཱུྃ་ལས་འོད་ཟེར་སྔོན་པོའི་སྣེ་ལ་སྒོ་མ་སེང་གདོང་མ་འོད་ཟེར་དཀར་པོ་འཕྲོ་བ་ཞེས་ཁྲིད་ཡིག་ན་འདུག་རུང་ཁོང་གིས་བསྒོམ་དུས་འོད་ཟེར་དཀར་པོའི་སྣེ་ལ་སྒོ་མ་སྤྲོ་བ་ཡིན་གསུང་། ཁྱོད་ཀྱིས་བཟླས་དམིགས་སྐབས་ཡེ་ཤེས་ཀྱི་མེ་ལྕེས་གདོན་བགེགས་བསྲེག་པར་བསམ། དེ་ཡང་ཐེ་ཚོམ་སྐྱེས་ན་ཞི་མི་ཐུབ་པས་རང་སེམས་འཁྲུལ་བའི་སྣང་བ་ལ་གདོན་བགེགས་ཤར་བ་མ་གཏོགས་ཕྱི་རོལ་ན་མེད་པའི་ངེས་ཤེས་སྙིང་ནས་བསྐྱེད།
བྲག་སྲིན་མོས་རྗེ་བཙུན་ལ་བག་ཆགས་འཐུག་པའི་རྒྱུ་སོགས་ཞུས་པ་ལྟར་རང་ཉིད་ཀྱིས་གདོན་བགེགས་ཕྱི་རོལ་ན་ཡོད་པར་བཟུང་ན་གནོད་ཀྱང་གནོད་ཡོང་། རང་སེམས་འཁྲུལ་བའི་སྣང་བ་ལས་ཕྱི་རོལ་ན་གཏན་ནས་མེད་པའི་ངེས་ཤེས་སྐྱེས་ན་གདོན་བགེགས་ཀྱི་འཚེ་བ་མི་འབྱུང་སྟེ། ཁོང་ལ་འཚུབ་སྣང་མང་པོ་ཤར་ཚེ། སྲིད་པ་གསུམ་གྱི་གནོད་བྱེད་ཐམས་ཅད་ལག་མཐིལ་དུ་བསམ། དེའང་རང་སེམས་ཀྱི་འཁྲུལ་སྣང་ཡིན་པར་ཤེས་ནས་བཟློག་པ་བྱས་ཚེ་བཟློག་འགྲོ་བ་ལ་ཚེགས་མི་འདུག་གསུང་། སྣང་བ་སེམས་སྒྲུབ་འདི་ཁ་ཙམ་དུ་མ་ཤོར་བར་ངེས་པ་གཏིང་ནས་སྐྱེས་ན་འཁྲུལ་ནང་གི་གནོད་པ་ཞི་བ་ལ་དཀའ་ཚེགས་མེད། དངོས་པོའི་གནས་ཚུལ་ལ་གདོན་བགེགས་ཕྱི་རོལ་ན་མེད་པའི་ཕྱིར་གསུང་། མགོན་པོའི་བླ་མའི་རྣལ་འབྱོར་གྱི་བླ་བརྒྱུད་རྣམས་མདུན་མཁར་ཞལ་རང་ལ་ཕྱོགས་ནས་བསྒོམ།། ༈ །།འཇམ་དབྱངས་སྦགས་སྒྲུབ་རྡོར་སེམས་ལྟར་རང་གི་སྤྱི་བོ་ནས་ཞལ་མདུན་གཟིགས་བསྒོམ།། ༈ །།མགོན་པོ་ལྷ་བཅུ་གཅིག་ལ་རང་ཡིན་པའི་ང་རྒྱལ་འཛིན་དགོས་གསུང་།
འཁོར་འདས་དབྱེར་མེད་ཀྱི་ལྟ་བ་དང་ལྡན་ན་བསྐྱེད་རྫོགས་གང་བསྒོམ་ཀྱང་ལེགས་པ་ཞིག་འོང་བ་ཡིན། འཁོར་འདས་དབྱེར་མེད་ཀྱི་ལྟ་བ་མེད་ན་གང་བསྒོམ་ཀྱང་ཕན་པ་མེད། སྣོད་བཅུད་ལྷར་བསྒོམ་ཀྱང་ལྷ་མིན་པ་ཞིག་ལ་ཡིན་པར་བསམ་པ་ཙམ་ལས་གདོད་ནས་ལྷ་ཡིན་པ་ལ་ཡིན་པར་ངོ་ཤེས་པ་ལྟ་བུའི་ཡིད་ཆེས་པ་སེམས་ཚིམ་མོ་ཞིག་མི་འོང་གསུང་། བསྙེན་མཚམས་ལ་བསྡོད་ཚེ་སེམས་བྲེལ་དུ་མི་འཇུག་པ་གནད་ཆེ། མཚམས་ལ་བསྡོད་ལུགས་ཀྱང་ཕྱི་དམ་ལ་ནང་ལྷོད་པ་ཞིག་དགོས། ཨ་མ་ལ་གཙང་སྦྲ་ཤིན་ཏུ་གལ་ཆེ་བས་ཀུན་སྤྱོད་མ་ལྷོད། འཇམ་བསྟན་ཁོ་རང་ནས་ཚེ་བསྙེན་བགྲངས་ན་ཕན་གསུང་། ཁྱོད་ཀྱིས་ཁྲོ་མོ་རྨེ་བརྩེགས་དང་ཁྱུང་ཁྲ་གཉིས་ལ་ཉམས་ལེན་གྱིས་གསུང་།། ༈ །།ལམ་དུས་ཀྱི་འབྱུང་བཞིའི་རླུང་དཀྱིལ་ལ་འཆང་ཟུང་དང་ཆོག་མ་གཉིས་ལ་བ་དན་ཡྃ་ཡིག་གིས་མཚན་པ་ལྗང་གུ་གསུམ་བསྒོམ་གསུང་། མེ་དཀྱིལ་གྱི་ལེབ་གསུམ་ལ་རཾ་ཡིག་དམར་པོ་རེ་རེ་གཟུགས་བརྙན་ཤར་བ་བཞིན་བསམ།
ཆུ་དཀྱིལ་མཎྜལ་ཆུས་གང་བ་ལྟ་བུའི་སྟེང་དུ་བུམ་པ་དཀར་པོས་མཚན་པ། ས་དཀྱིལ་གྱི་ཕྱོགས་བཞི་ལ་རྡོ་རྗེ་ཕྱེད་པ་བཞི་རྩ་བ་ཆོག་ལ་ཟུག་པ་རྩེ་མོ་ཕྱིར་འཕྱར་བ། ལྟེ་བ་ན་ལཾ་ཡིག་ལང་ཐབས་སུ་ཡོད་པ། འཁོར་ལོ་ཆོས་འཁོར་རྩིབས་བརྒྱད་ལྟེ་བ་འབུར་བ་རྩིབས་སུ་རྩིས་པའི་ཚེ་རྩིབས་བཅུ་ཟེར་བ་རེད། རྩེར་རྡོ་རྗེ་ཕྱེད་པ་ཏོག་རིན་པོ་ཆེ་ཟུར་བརྒྱད་པས་བྱས་པ་ཡིན་ལགས། བར་སྲིད་མཚོན་བྱེད་ཡིག་འབྲུ་མགོ་ཐུར་བསྟན་ཨོཾ་ཞབས་མ་བྱས་ནས་ཡོད། ཁྱིའི་ཤས་གཏི་མུག་སེལ། གཉིད་ཆུང་། རྟ་ཤས་འདོད་ཆགས་སེལ་རིག་པ་རྣོ། མིའི་ཤས་ཞེ་སྡང་སེལ་སེམས་སྟོབས་དང་ལྡན་ཞིང་མཐུ་ཆེ།
གླང་པོ་ཆེའི་ཤས་ཁྲག་དོག་སེལ་གཞན་ཐམས་ཅད་དབང་དུ་འདུ། བ་ལང་གི་ཤས་ང་རྒྱལ་སེལ་སྙིང་རྗེ་སྐྱེ། བདུད་རྩི་ལྔས་ཡེ་ཤེས་ལྔའི་རྟོགས་པ་རྒྱུད་ལ་འཆར། ཤ་ཆེན་གྱིས་རླུང་སེལ། རཀྟས་མཁྲིས་པ། མི་བསྐྱོད་པས་བད་ཀན། བྱང་སེམས་ཀྱིས་ཁྲག རྣམ་སྣང་གིས་འདུས་པའི་ནད་སེལ་ལོ། ། ནད་ཐམས་ཅད་སེལ་མདངས་དང་ལྡན། དུས་མིན་གྱི་འཆི་བ་མི་འབྱུང་ཚེ་རིང་བ་སོགས་ཀྱི་དངོས་གྲུབ་ཐོབ་པ་སོགས་གསུང་།
དོན་བསྡུ་ན་གསུམ་སྟེ། ཚེ་དང་ལུས་ཀྱི་བཅུད་ལེན་དུ་འགྱུར་བ་དང་། དུག་ལྔ་རང་གནས་སུ་ཞི་ཞིང་། ལམ་ལྔ་རྒྱུད་ལ་བསྐྱེད་པ་དང་། དབང་བཞིའི་ལྟ་བ་ལམ་དུ་སློང་བས་འབྲས་བུ་གྲུབ་པའི་དགོས་པའོ་གསུང་།། ༈ །།ཁ་བའི་རིགས་ནི། ནིམ་པ། ཏིག་ཏ། ཚ་བ། སྒ་སྐྱ།
ཕོ་རིལ་དང་པྲོད་སྨན་སོགས། བུ་རམ། སྦྲང་རྩི། ཤིང་མངར། རྒུ་འབྲུམ། མངར་བ། སེ་འབྲུ། སེ་ཡབ། ལྟར་བུ། སྐྱུ་རུ་ར་སོགས་སྐུར་བ།
ལན་ཚྭ། རྒྱ་ཚྭ། རྒྱམ་ཚྭ། དྭ་ཚྭ། ཁ་རུ་ཚཱ་སོགས་ཚྭ་སྣ། བ་རུ་ར། ལི་ཤི། སུགྨེལ། གླ་སྒང་སོགས་བརྐ་བ།། ༈ །།ཀུ་ས་ལིའི་ཚོགས་གསག་སྐབས།
ཆོས་ཐམས་ཅད་རང་སེམས་སྐད་ཅིག་མ་འདིའི་ཆོ་འཕྲུལ་དུ་ཐག་བཅད། རང་ལུས་དངོས་སུ་བཏང་བ་དང་རང་གིས་དམིགས་པ་གཉིས་ཀ་སེམས་སྣང་ཙམ་ཡིན་པས་དེ་གཉིས་ལ་ཁྱད་ཅིའང་མེད་པའི་ཚུལ་ལ་ངེས་པ་རྙེད་པར་བྱས། བླ་མ་ལ་སངས་རྒྱས་དངོས་ཀྱི་འདུ་ཤེས་ཁ་ཙམ་མིན་པར་སྙིང་ནས་སྐྱེད། རང་ལ་ནད་དང་སྡུག་བསྔལ་སྣ་ཚོགས་བསྐྱེད་པའི་གནོད་བྱེད་དགྲ་འདྲེ་གདོན་བགེགས་རྣམས་ཕ་མར་ཤེས་པའི་སྙིང་རྗེ་བཅོས་མ་མ་ཡིན་པ་བསྐྱེད། བསྐལ་པ་གྲངས་མེད་གསུམ་གྱི་བསོད་ནམས་དང་ཡེ་ཤེས་ཀྱི་ཚོགས་དུས་སྐད་ཅིག་འདི་ཉིད་ལ་རྫོགས་པར་བྱའོ་སྙམ་པའི་བློ་སྟོབས་དང་བཅས་རང་ལུས་ཀྱི་མཆོད་སྦྱིན་བྱས་ཏེ། དེ་ལས་བྱུང་བའི་དགེ་བ་རྣམས་རང་ལ་གནོད་པར་བྱེད་པས་ཐོགས་དྲངས་པའི་སེམས་ཅན་རྣམས་ཀྱི་གནས་སྐབས་དང་མཐར་ཐུག་གི་ཕན་བདེའི་རྒྱུར་སྙིང་ནས་བསྔོ་བ་བྱེད། རང་གི་ལྷག་བསམ་དག་པ་དང་། བླ་མའི་བྱིན་རླབས་དང་རྟེན་འབྲེལ་བསླུ་བ་མེད་པའི་བདེན་པས་དེ་བཞིན་དུ་གྱུར་ཅིག་སྙམ་པའི་བདེན་སྟོབས་སྨོན་ལམ་འདེབས། དེའང་རང་གི་ནད་འདི་དྭངས་བའི་ཆེད་ཡིན་སྙམ་པའི་རང་འདོད་དང་བླ་མ་ལ་སངས་རྒྱས་སུ་མ་མཐོང་ཞིང་སྣང་བ་སེམས་སུ་ཐག་མ་ཆོད་པ་སོགས་ཡིད་གཉིས་རེ་དོགས་ཀྱི་རྟོག་ངན་དང་བཅས་ཏེ་ཁ་ཙམ་གྱིས་གྲངས་མང་པོ་བརྗོད་པ་ལ་དགོས་པ་ཏིལ་འབྲུ་ཙམ་ཡང་མེད། སྙིང་ནས་དད་པ་དང་སྙིང་རྗེ་ཡིད་ཆེས་བསྐྱེད་ལ་ཚུལ་འདི་ལ་ནན་ཏན་སྙིང་པོར་སྒྲུབ་ན་འཁྲུལ་སྣང་གི་སྡུག་བསྔལ་ཞི་བ་ལ་དཀའ་ཚེགས་མེད་པ་ཡིན།
ཇི་བཞིན་བྱུང་ན་ཟླ་བ་གཅིག་གིས་ཆོག ཐེ་ཚོམ་མེད་གསུང་། མདོར་ན་མི་འདོད་མི་ལེགས་པ་ཐམས་ཅད་རང་གི་རེ་དོགས་འཁུ་འཁྲིགས་གཉིས་འཛིན་གྱི་རྟོག་ངན་འདིས་བྱས་པ་མ་གཏོགས་ཕྱི་རོལ་ན་མེད་པའི་ཚུལ་འདི་བློ་ལ་ངེས་པར་གྱིས་གནད་ཤིན་ཏུ་ཆེ་བས་མ་བརྗེད་གསུང་། འདི་བསོགས་ལུགས་མདུན་བསྐྱེད་གཅིག་ལ་ཚོགས་མཆོད་འབུལ་བ་བཞིན་དུ། བླ་མའི་རྣལ་འབྱོར་གཅིག་གི་ནང་དུ་ཀུ་ས་ལིའི་ཚོགས་བསག་པ་ཡིན་གསུང་། རྐྱེན་ངན་ན་ཚ་སོགས་བྱུང་ཚེ་ངེས་འབྱུང་སྙིང་རྗེ་སོགས་སྐྱེ་སླ་ཞིང་། དེ་ལྟ་བུའི་དུས་བླ་མ་ལ་སངས་རྒྱས་དངོས་ཀྱི་འདུ་ཤེས་བསྐྱེད་ལ་རང་ལུས་ཀྱི་ཚོགས་མཆོད་གོང་ལྟར་ཉམས་སུ་བླངས་ན་ངེས་པར་སྐྱེད་ཐོན་པ་འབྱུང་། ཁ་ཙམ་ལ་ནི་སྙིང་པོ་མེད་པ་ཁྱོད་དཔྱོད་ལྡན་ཡིན་པས་ལོས་ཤེས། དེས་ན་གནད་དུ་འགྲོ་བར་ངེས་པ་ཞིག་གྱིས་དང་བསླུ་བ་མེད་གསུང་། ཤེས་རབ་ལྟ་བ་ལ་ཐག་ཆོད་པའི་ངེས་པ་ཞིག་ཡོད་ན་ཐབས་བསྐྱེད་པའི་རིམ་པའི་གསལ་སྣང་འདྲེན་ཞིང་།
བསྐྱེད་རྫོགས་གང་བསྒོམ་ཀྱང་ཕུན་སུམ་ཚོགས་པ་ཞིག་འབྱུང་། ཤེས་རབ་ལྟ་བས་མ་ཟིན་པའི་བསྐྱེད་རྫོགས་རྐྱང་པ་ནི། སྡུད་པ་ལས། དམུས་ལོང་དམིགས་བུ་མེད་པ་བྱེ་བ་ཕྲག་བརྒྱ་ཡིས། ། ཞེས་སོགས་གསུངས་པ་དང་འདྲ། ཐབས་ཀྱིས་མ་ཟིན་པའི་ཤེས་རབ་རྐྱང་པས་ཀྱང་མི་ཕན་ཏེ། ཇི་སྲིད་དགེ་བའི་རྩ་བ་དེ་ནི་ཡོངས་སུ་མ་རྫོགས་པར། ། ཞེས་སོགས་གསུངས་པ་བཞིན་ནོ། ། དེའང་ལྟ་བ་རྟོགས་པའི་མཐུས་བསྐྱེད་རིམ་ལ་གསལ་སྣང་འཕེལ་བ་སོགས་ཐབས་ཤེས་གཉིས་གཅིག་གྲོགས་སུ་གཅིག་འཆར་བ་ཞིག་མ་བྱུང་ན་གནད་འཕྱུག་པ་ཡིན། དཔེར་ན་མགོན་པོའི་གསང་ཁྲིད་སྐབས་མགྲིན་པར་བླ་མ་ཧེ་རུ་ཀ་མཐེའུ་ཆུང་གི་ཚད་ཙམ་བསྒོམ་པའི་ཐུགས་ཀར་ཉི་དཀྱིལ་ཡུངས་ཀར་གླེབ་པ་ལྟ་བུའི་སྟེང་དུ་ཧཱུྃ་ཡིག་སྤུ་ཤད་ཀྱིས་བྲིས་པ་ལྟ་བུ་ཞིག་གསལ་བཏབ།
དེའི་མཐར་དེ་ཝ་པི་ཙུ། དེའི་མཐར་མགོན་པོའི་བསྙེན་པ་སོགས་བསྒོམ་པ་ཡང་ལྟ་བ་འཁོར་འདས་དབྱེར་མེད་ལ་ངེས་པ་ཞིག་མེད་ན་དོད་ཙམ་མ་གཏོགས་ཇི་བཞིན་པ་མི་འབྱུང་། ཆེ་ཆུང་ཡངས་དོགས་སྔ་ཕྱི་རིང་ཐུང་གསལ་མི་གསལ་སོགས་དོན་ལ་མ་གྲུབ་པར་ཤེས་པའི་ལྟ་བ་དང་ལྡན་པའི་ངང་ནས་འདི་འདྲ་བསྒོམ་ན་ཇི་ལྟ་བ་བཞིན་འབྱུང་བ་ཡིན་པས་འདི་གནད་ཆེ་གསུང་། སྟོང་ཉིད་ལེགས་པར་རྟོགས་ན་འཁོར་བ་པ་ལ་སྙིང་རྗེ་རྩོལ་མེད་དུ་སྐྱེ། སྙིང་རྗེ་བཅོས་མིན་སྐྱེས་ན་ལྟ་བ་རྟོགས་པའི་རྐྱེན་བྱེད་པ་བཞིན་དུ་ལྟ་བ་རྟོགས་ན་དེས་བསྐྱེད་རིམ་ལ་གསལ་སྣང་འདྲེན་ཚུལ་ཡང་དེ་དང་གནད་གཅིག་པ་ཡིན་གསུང་། དེ་ཡང་བར་ཆད་ངག་ལ་འཇུག་པས་ངག་མི་འཆོར་བར་མཆུ་བཙུམ་སྟེ་ལན་མི་བྱ། བརྡས་སྒོ་ནས་བརྟགས་ཏེ། དེ་ལ་ལུས་ངག་གི་བརྡ་གཉིས། དང་པོ་ལ་རྩ་བ་དང་ཡན་ལག་གི་བརྡ་བཞི་བཞི། ལུས་དཀྱིལ་མཆོད་པའི་དམིགས་པ་དང་བཅས་ཏེ་ཁ་ཟས་ཀྱི་རྣལ་འབྱོར་ལ་ཚུལ་བཞིན་དུ་བསླབ་ན་ཕྱི་རོལ་གྱི་སྦྱིན་སྲེག་མ་གྲུབ་ཀྱང་མི་དགོས་ཞེས་ངོར་མཁན་པོ་སངས་རྒྱས་ཕུན་ཚོགས་ཀྱིས་གསུང་ཡོད་གསུང་།
ནང་མཆོད་བྱིན་རླབས་ཚེ། མེ་དཀྱིལ་གྲུ་གསུམ་དམར་པོ་འབར་བས་མཚན་པ་ཟེར་ཡང་རཾ་ཡིག་བསྒོམ་དགོས་གསུང་། ཁྱོད་ཀྱིས་བགེགས་དང་བར་ཆད་སེལ་བ། ལས་ངན་པའི་སྒྲིབ་པ་སྦྱོང་བ་སོགས་གང་ལའང་ཀུ་ས་ལིའི་ཚོགས་གསོག་འདི་ལས་ལྷག་པ་མེད་མེད་ངེས་ཡིན། འདི་ལ་ཕན་ཡོན་ཚུལ་བཞིན་འབྱུང་མི་འབྱུང་ཁྱོད་རང་ལ་རག་ལས་ཏེ། ཇི་སྐད་དུ། འདི་ཀོས་ཕན་དང་ཕན་པའི་གཟུགས་བརྙན་དུ། ། འགྱུར་བ་དེ་དང་དེ་འདྲའི་གང་ཟག་ལ། ། རག་མོད་བརྩམས་པའི་དགེ་བ་བཅོས་མིན་དེ། ། འགྲོ་ཀུན་ཐུབ་པའི་ཡེ་ཤེས་རྟོགས་ཕྱིར་བསྔོ། །
ཞེས་གསུངས་པས་སོ། ། དེས་ན་ཁ་ཙམ་མིན་པར་སྙིང་ནས་ལམ་འདི་ཉམས་སུ་ལེན་ནུས་ན་འཕགས་པའི་ས་མངོན་དུ་འགྱུར་བའང་སྲིད་གསུང་།། ༈ །།ཀྱེ་རྡོར་དངོས་སྟ་གཉིས་པོ་ཉིན་གཅིག་ལ་འདོན་རྒྱུ་དེ། རྒྱུད་སྡེ་ཀུན་བཏུས་ཀྱི་དབང་གནང་མཁན་རྣམས་ཀྱིས་ཕྱག་ལེན་དེ་འདྲ་མཛད་དེ་བྱེད་དགོས་ཚེ། སྟ་གོན་གྱི་ལྷ་རྣམས་སླར་སྤྱན་མ་དྲངས་ཀྱི་བར་དུ་ཞེས་བརྗོད་ན་ལེགས། སློབ་མ་སྟ་གོན་མཚན་གཅིག་ལ་ཚར་དགོས་པའི་དབང་གིས་ཞག་ཆོད་དགོས་པ་ཡིན། གཞན་ལ་རྒྱུན་མཚན་མ་ངེས།། ༈ །།འཁོར་འདས་དབྱེར་མེད་བསྒོམ་པར་བྱེད་པ་ལ་ཐོག་མར་བླ་མ་ལ་སངས་རྒྱས་སུ་མཐོང་བའི་མོས་གུས་ཞིག་དགོས་ཏེ་དེ་མེད་ན་བླ་མའི་གསུང་ལ་ཡིད་ཆེས་མི་སྐྱེ། དེ་ནས་འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་རང་སེམས་ལས་ལོག་ན་མེད་པའི་ངེས་ཤེས་དཔེར་ན་ལན་ཚྭ་ཆུར་བསྐྱུར་བའི་ཚེ་ཆུ་ལས་ལོགས་སུ་ལན་ཚྭ་མི་རྙེད་པ་ལྟར་སེམས་ལས་ཕྱི་རོལ་དུ་གྱུར་པའི་ཡུལ་མེད་པར་ཐག་ཆོད་ན། དཔེར་ན་སྟག་ཕྱི་རོལ་ན་མེད་ན་དེ་ཡོད་པར་འཛིན་པའི་རྣམ་རྟོག་མི་སྐྱེ་བ་ལྟར་ཕྱི་རོལ་ཡུལ་དུ་འཛིན་པ་མི་སྐྱེ་ལ།
གཟུང་བ་མེད་ན་དེར་འཛིན་མེད། ། ཅེས་པ་ལྟར་འཛིན་པའི་རྟོག་པ་ཡང་མི་སྐྱེ། དེ་ཡང་འཕགས་པ་མ་ཐོབ་བར་གཟུང་འཛིན་གཏན་ནས་མེད་པ་དཀའ་རུང་ཧ་ལམ་གཟུང་འཛིན་དང་བྲལ་བ་སེམས་རིག་པ་གཅེར་བུར་ཐོན་ཚེ། དེའི་ངང་ལ་བཅས་བཅོས་དང་དགག་སྒྲུབ་མེད་པར་བཞག་ན་དགའ། སེམས་གསལ་ལེ་ཧྲིག་གེ་དང་། དེའི་ངོ་བོ་སྟོང་པ་སོགས་དཔྱད་པ་མང་པོ་བྱེད་པ་དེ་རྣམ་རྟོག་ཡིན་པས་ཆོད་ཆེན་པོ་མེད། ཚུལ་འདི་ལ་ཡིད་ཆེས་ལེགས་པ་ཞིག་སྐྱེས་ནས་བཟུང་སྟེ་དཔྱད་སྒོམ་འཇོག་སྒོམ་གཉིས་ལས་ཕྱི་མ་གལ་ཆེ། ཚར་པ་མཁྱེན་བརྩེས། ལབ་ལབ་མང་པོའི་ཁ་ན་མེད། ། ཅེས་གསུང་པ་དེ་གནད་འདི་ལྟ་བུ་ལ་དགོངས་པ་ཡིན།
ལྟ་བ་འདིའི་གནད་ཇི་ལྟ་བ་བཞིན་ཟིན་པའི་ཚེ་སློབ་མ་ལ་ལམ་དབང་བསྐུར་བའི་ཚེ་རང་ཀྱེ་རྡོར་ལུས་ཚད་ཙམ་བསྒོམ་པའི་ཐུགས་ཀར་ཐུགས་རྡོ་རྗེ་མའི་མདུན་དུ་སློབ་མ་གཉེར་ལྔ་པོ་ཐམས་ཅད་ཀྱཻ་རྡོ་རྗེའི་ལུས་ཚད་ཙམ་རེ་བསྒོམ་ཀྱང་ཡངས་དོག་སོགས་མི་བདེ་བ་མེད་པ་ཁྲིག་གེར་འགྲིགས་པ་ཞིག་འབྱུང་བ་ཡིན། དེ་ལྟ་བུའི་གནད་ཟིན་པའི་ཚེ། སྣང་བ་སེམས་སུ་སྒྲུབ་པ་དང་། སྒྱུ་མར་སྒྲུབ་པ། རྟེན་འབྲེལ་དུ་སྒྲུབ་པ། བརྗོད་བྲལ་དུ་སྒྲུབ་པ་རྣམས་ཀྱང་རིམ་ལྡན་མི་དགོས་པར་ཐམས་ཅད་ཆབ་གཅིག་ལ་རྟོགས་ཤིང་ཡིད་ཆེས་པར་འབྱུང་། ཀླུ་སྒྲུབ་ཀྱི་ལྟ་རིམ་རྟོགས་ཚུལ་གྱི་ཚིག་བཅད་དང་སྦྱར་ན་འགྲིགས་པ་ཡིན་གསུང་། འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་རང་སེམས་གཅིག་ཉིད་དེ་དང་དེར་ཤར་བ་མ་གཏོགས་ཕྱི་རོལ་ན་མེད་པར་ཐག་ཆོད་ན་རང་སེམས་གསལ་སྟོང་ཟུང་འཇུག་བརྗོད་པའི་མཐའ་ཐམས་ཅད་དང་བྲལ་བ་དེ་ཡང་ཁ་ཙམ་ཚིག་ཙམ་གོ་ཡུལ་ཙམ་མིན་པར་ལྗེན་ལྷང་ངེར་མཐོང་བའི་ཚེ་འཁོར་གསུམ་གྱི་སྤྲོས་པ་ཐམས་ཅད་ཞི་ནས། གཤིས་སྤྲོས་བྲལ་གྱི་ངང་ལ་བློ་བྱ་བྲལ་བཞག་ན། སྤྲོས་པ་ཐམས་ཅད་རང་སེམས་བསྒོམ་དུ་མེད་པའི་རང་མདངས་ལ་ཐིམ་སྟེ་ནམ་མཁའ་ལྟ་བུའི་དགོངས་པ་མངོན་དུ་གྱུར་ནས་འཁོར་འདས་དབྱེར་མེད་ཀྱི་ལྟ་བ་རྟོགས་ཞེས་བྱ་བ་ཡིན་ནོ། །
དེ་ལྟ་བུའི་མཉམ་གཞག་ལ་གསལ་སྣང་ཐོན་ན། རྗེས་ཐོབ་ཀྱི་སྐབས་སུ་གཟུགས་ཐམས་ཅད་སྣང་སྟོང་འཁོར་འདས་དབྱེར་མེད། སྒྲ་ཐམས་ཅད་གྲགས་སྟོང་འཁོར་འདས་དབྱེར་མེད་སོགས་སུ་རྟོགས་ན། ཚོང་པ་གསེར་གླིང་དུ་ཕྱིན་ན་ས་རྡོ་ཕལ་པ་མི་རྙེད་པ་ལྟར་སྒོམ་ལོགས་ན་བརྩལ་མི་དགོས་པར། གང་ཤར་ཆོས་ཀྱི་རོལ་པར་མཐོང་ན་མཉམ་བཞག་གིས་རྗེས་ཐོབ་ལ་བོགས་འཐོན་ཏེ་ལེགས་པོ་ཞིག་འོང་། འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་རང་སེམས་འདིའི་ཆོ་འཕྲུལ་ཡིན་པའི་ངེས་ཤེས་སྐྱེད། སེམས་གསལ་རིག་སྒྱུ་མ་ལྟ་བུ་ལ་རྐྱེན་བཟང་ངན་གྱི་སྟོབས་ཀྱིས་གང་དུ་བསྒྱུར་ཡང་ཆོག རྒྱལ་བ་སྲས་བཅས་ཀྱི་མཁྱེན་བརྩེ་ནུས་མཐུ་ཐོགས་པ་མ་མཆིས་པའི་མོས་གུས་ཡང་ཡང་བསྐྱེད་ནས་བདེན་སྟོབས་བརྗོད་པ་འདི་གོམས་སུ་བཅུག་ན་ཇི་ལྟ་བ་བཞིན་འགྲུབ་པར་འགྱུར་བ་ལ་ཐེ་ཚོམ་མི་དགོས་ཞེས་གསུང་། ཉམས་ཐག་བདག་གི་ཆོས་ཀྱི་གེགས། ནད་རིམས་གདོན་བགེགས་བྱད་ཁ་རྦོད་གཏོང་རྨིས་ལྟས་མཚན་ལྟས་ངན་པ་དུས་མ་ཡིན་པར་འཆི་བའི་འཇིགས་པ་ལ་སོགས་པ་སྲིད་ཞིའི་རྒྱུད་པ་ཐམས་ཅད་སྐད་ཅིག་ཉིད་ལ་གཏན་མེད་དུ་ཞི་བར་གྱུར་ཅིག
ཚེ་དང་བསོད་ནམས་དཔལ་འབྱོར་ལོངས་སྤྱོད་དབང་ཐང་རླུང་རྟ་ལུང་དང་རྟོགས་པའི་ཡོན་ཏན་ཐམས་ཅད་ཡར་ངོའི་ཟླ་བ་ལྟར་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག མཐར་ཐུག་ཉེ་སྲས་བརྒྱད་ཀྱི་ཐུགས་བསྐྱེད་སྨོན་ལམ་དང་། མཁྱེན་བརྩེ་ནུས་པའི་ཡོན་ཏན་འགྲོ་དོན་ཕྲིན་ལས་ཐམས་ཅད་བདག་གིས་འགྲུབ་པར་ཤོག་ཅིག། ༈ །།རྟ་མགྲིན་གྱི་གླང་ཆེན་གྱི་ཀོ་རློན་དང་། ཞིང་ཆེན་གྱི་གཡང་གཞི་གཉིས་རྐང་ལག་གཡོན་མ་གཉིས་ཕྲག་ཐོག་ཏུ་འཕང་ནས་མགོ་གཡས་སུ་བསྟན་ནས་ཡོད། ཁྲག་གི་ཐིག་ལེ་མཁུར་བར་རྒྱུག གྲི་ཁྲག་དང་མཁའ་ཁྲག་གཉིས་ཡིན། ཐལ་ཆེན་གྱི་ཚོམ་བུ་ལག་སོར་ལྔའི་རྩེར་ཐལ་བ་བརྐུས་ནས་ལུས་ལ་ལྔ་ཚོམ་བཀོད་པ་ཡིན།། ༈ །།མཁའ་སྤྱོད་ལུས་དཀྱིལ་སྐབས་བྃ་ཡིག་གི་སྲོག་གི་ཨ་དང་། དེའི་ཆ་ཤས་ཡ་ར་ལ་ཝ་བཞི་སྟེ་ཡི་གེ་ལྔའི་ཆ་དང་ལྡན་པ་དེ་སྐད་ཅིག་གིས་ལྷ་ལྔའི་རྣམ་པར་བསྐྱེད་པ་ལས་དབུས་སུ་ཨ་དང་།
ཕྱོགས་བཞིར་ཡ་ར་ལ་ཝ་བསྒོམ་ནས་དེ་ནས་ལྷ་བསྐྱེད་པ་ལྟ་བུ་ཡིན། ཀྱེ་རྡོར་ལུས་དཀྱིལ་གྱི་རྩ་ཡིག་ལྷར་གསལ་འདེབས་པ་དང་ཚུལ་མཚུངས་གསུངས། ཡིད་བཟླས་ཚེ་ལུས་དཀྱིལ་སྔགས་སུ་བསྒྱུར་ནས་ལྟེ་བར་ཕབས་ཏེ་ཀློག་པའི་ཚུལ་བྱེད་པ་ལས་ལུས་དཀྱིལ་གྱི་གཙོ་མོའི་ཐུགས་ཀར་སྔགས་ཕྲེང་གསལ་བཏབ་ནས་ཡིད་བཟླས་བྱེད་པ་རང་གཞུང་ལ་མེད་གསུང་། དངུལ་ཆུ་དྷརྨ་བྷ་དྲས་ཀྱང་བཤད་འདུག་པས་ཚར་ལུགས་ཐུན་མིན་མིན་པ་འདྲ་གསུང་། མཁའ་སྤྱོད་བདུད་རྩི་མྱོང་བའི་དམིགས་པ་དེས་སྦྱང་གཞི་བཟའ་བཏུང་བྱེད་པ་སོགས་ཀྱི་སྐབས་སུ་ཡང་རྒྱས་བཏབ་ནས་ཉམས་སུ་བླང་ན་ལེགས་གསུང་། ཡིད་བཟླས་སྐབས་རྩ་གསུམ་བསྒོམ་ནས་དུག་གསུམ་གྱི་རྟོག་པ་སྦྱོང་བའི་དམིགས་པ་དང་བཅས་རླུང་རེ་བསལ་བ་འདི་རང་ལུགས་ཀྱི་ཟབ་གནད་ཞིག་ཡིན་གསུང་། ཚོགས་མཆོད་གོ་རིམ་ལྗོན་ཤིང་དང་བསྟུན་ཀྱང་ལེགས། སྐྱེ་མཆེད་ལྷ་རྣམས་གླུ་གར་གྱིས་ཚིམ་བྱེད་སྔོན་དུས་འབྲོག་མིའི་དུས་སོགས་གླུ་དངོས་སུ་ལེན་སྲོལ་ཡོད། ད་ལྟ་ཚོགས་གླུ་བླང་ན་ལེགས། ཀོལླ་ལན་གཉིས་བཏོན་ཀྱང་རུང་།
ཚོགས་མཆོད་བགོ་དུས་ཕུད་བླ་མ་ཡི་དམ་ལ་ཕུལ། དེ་ནས་སྲུང་མ་ལ་འབུལ་བ་སོགས་བྱེད་པ་ལས་ཆ་གསུམ་དུ་བགོ་མི་དགོས་གསུང་། བླ་མཆོད་དང་ཚོགས་མཆོད་སྦྲགས་ན་དེ་ཁོ་ན་ཉིད་ཀྱི་མཆོད་པའི་རྗེས་སུ་ཚོགས་མཆོད་འབུལ། དངོས་གཞི་ཚིམ་པ་དྲུག་སོང་ནས་ཀུ་ས་ལིའི་ཚོགས་བསགས་གྱིས་གསུང་། དེ་ནས་ཚོགས་མཆོད་རྣམས་གང་འོས་བྱས་ཀྱང་ལོས་ཆོག་གསུང་།། ༈ །།ལས་དང་པོ་པས་བླ་མ་དང་རང་སེམས་དབྱེར་མེད་དུ་བསྲེས་ནས་གནས་ལུགས་ཀྱི་ངང་དུ་འཇོག་པ་དགོས་ཀྱང་། བརྟན་པ་ཐོབ་པ་རྣམས་ལ་ནི། ཀོང་སྤྲུལ་རིན་པོ་ཆེས། རྗེ་བླ་མའི་ཐུགས་དང་རང་གི་སེམས། ། གསེར་བུམ་དང་རྫ་བུམ་གྱི་ནམ་མཁའ་བཞིན། །
གསལ་རིག་སྟོང་གསུམ་ཀློང་དུ་གཅིག ། བསྲེ་བསྣན་དང་དགག་སྒྲུབ་མ་དགོས་པར། ། དྲན་སྟོང་ལས་ལོགས་སུ་མེད་པར་རྟོགས། ། མཆོག་གི་དངོས་གྲུབ་བྱས་ཀྱང་མཆོག ། དམྱལ་བར་སོང་ཡང་འགྱོད་པ་མེད། ། བླ་མ་བྱ་བའང་རང་སེམས་ཁོ་ན་ཡིན་གྱི་རང་སེམས་ལས་གཞན་པའི་བླ་མ་ཞིག་ཟུར་ན་མེད་པ་ཤེས་ཙ་ན། རང་སེམས་གཉུག་མའི་རང་ཞལ་ལ་ཅེར་གྱིས་བལྟས་པས། བླ་མ་འདུ་བྲལ་ཡེ་ནས་མི་འདུག་པས་ཕྱི་རོལ་དུ་བླ་མ་གཤེགས་པའི་མྱ་ངན་གདུང་བ་སོགས་ཀྱང་འཁྲུལ་པ་ཙམ་དུ་ཟད་དོ། ། གཟུང་འཛིན་གཉིས་ཀྱི་སྒྲིབ་གཡོག་དང་བྲལ་བའི་སེམས་གསལ་སྟོང་ཟུང་འཇུག་ཞེས་པའི་གསལ་བ་རྣམ་རྟོག་གི་གསལ་བ་འདི་མ་ཡིན་པར། གཟུང་འཛིན་གཉིས་དང་བྲལ་བའི་རྟོག་མེད་ཀྱི་གསལ་བ་ཞིག་ལ་ཟེར་བ་ཡིན་གསུང་།
མ་བཅོས་པའི་གནས་ལུགས་ལ་བཅོས་མའི་བཟོ་མ་བྱེད། རྣམ་རྟོག་གི་ཡོ་ལང་ལ་མི་རྟོག་པའི་ཏིང་འཛིན་དུ་མ་རེ་ཞེས་གསུང་། འཁོར་འདས་དབྱེར་མེད་བསྒོམ་པ་འདི་རྐྱེན་དང་བསྲེ་ཐུབ་ན་ཤིན་ཏུ་ལེགས། དུས་རྒྱུན་སྒོམ་པ་ལས་རྐྱེན་ངན་བྱུང་ཚེ་དེ་དང་བསྲེས་ནས་བསྒོམ་ན་བོགས་འདོན་མཆོག་ཏུ་འགྱུར་བ་ཡིན་པས་གལ་ཆེ་གསུང་།། ༈ །།འཁོར་འདས་དབྱེར་མེད་ཀྱི་ལྟ་བ་གནད་དོན་སྙིང་པོར་དྲིལ་བ་ནས་བསྟན་ན། སྣང་བ་སེམས་སུ་སྒྲུབ་པའི་དཔེ་བརྒྱད་ཀྱི་སྒོ་ནས་འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་སེམས་སུ་ཐག་ཆོད། དེ་ཡང་སྣང་བ་རང་སེམས་ཡིན་པའི་གོ་བ་ཡུལ་ལེ་བ་དེ་འདྲ་མ་ཡིན་པར། སྣང་བ་སེམས་སུ་ཇི་ལྟ་བར་ངོ་འཕྲོད་ཙ་ན། དཔེར་ན་ལན་ཚྭ་ཆུ་ལ་ཐིམ་པ་ཆུ་ལས་ལོགས་སུ་ཕྱེ་མི་ཤེས་པ་ལྟར་སེམས་ལས་གཞན་པའི་སྣང་བ་མི་རྙེད་པར་འགྲོ། དེ་ལྟར་གྱུར་ཚེ།
གཟུང་བ་མེད་པས་དེར་འཛིན་མེད། ། ཅེས་པའི་ཚུལ་གྱིས་ནང་འཛིན་པའི་རྟོག་པ་མེད་པར་གོ གཟུང་འཛིན་གཉིས་ཀའི་སྒྲིབ་གཡོག་དང་བྲལ་ཚེ་སེམས་མ་བཅོས་པའི་གནས་ལུགས་མི་མཐོང་ཀ་མེད་ཡིན་པས་སེམས་ཀྱི་མཚན་ཉིད་གསལ་བ། ངོ་བོ་སྟོང་པ་གཉིས་ནམ་ཡང་དབྱེར་མི་ཕྱེད་པ་ཟུང་དུ་འཇུག་པ་བརྗོད་པའི་མཐའ་ཐམས་ཅད་དང་བྲལ་བའི་ངེས་ཤེས་གཏིང་ནས་སྐྱེས་ཏེ། སྤྲོས་བྲལ་དང་བརྗོད་བྲལ་ཁ་ཚིག་ཙམ་དུ་མ་ཤོར་བར་དོན་རང་ཐོག་ནས་ངོ་ལེགས་པར་འཕྲོད་ནས། གཤིས་སྤྲོས་བྲལ་གྱི་སྟེང་ལ་བློ་བྱ་བྲལ་བཞག་ནས་འཁོར་གསུམ་གྱི་རྟོག་ཚོགས་ཐམས་ཅད་བསྒོམ་དུ་མེད་པའི་རང་མདངས་ལ་ཐིམ་ནས། ནམ་མཁའ་ལྟ་བུའི་དགོངས་པ་མངོན་དུ་གྱུར་པ་འདི་ལ་འཁོར་འདས་དབྱེར་མེད་ཀྱི་ལྟ་བ་རྟོགས་ཟེར་སྙམ་ལགས། དེའང་དཔྱད་འཇོག་གང་བྱེད་རང་གི་རྒྱུད་ཚོད་དང་བསྟུན་ཏེ། སེམས་ཧ་ཅང་རྒོད་དྲག་ན་འཇོག་བསྒོམ་ལ་གཙོ་བོར་བྱེད། གནས་ཆ་ཤས་ཆེ་ཞིང་བྱིང་རྨུགས་འདྲེས་ན།
དཔྱད་བསྒོམ་གཙོ་བོར་བྱེད་དགོས། དེ་ལྟར་གྲིམ་ལྷོད་རན་པོས་བསྐྱང་བས་གཉུག་མ་གཤིས་ཀྱི་གནས་ལུགས་མངོན་དུ་གྱུར་པ་ལ་སངས་རྒྱས་ཞེས་མིང་བཏགས་པ་ལགས། མདོར་ན་གཞི་དུས་ཀྱི་ཆོས་སྐུ་སེམས་མ་བཅོས་གཉུག་མར་གནས་པ་དེ་ལམ་དུས་ཀྱི་ཆོས་སྐུ་སེམས་མ་བཅོས་པར་བཞག་པའི་ཐབས་ཀྱིས་ཉམས་སུ་བླངས་པས། འབྲས་དུས་ཀྱི་ཆོས་སྐུ་སེམས་ཉིད་མ་བཅོས་པའི་རང་ངོ་ལྗེན་པར་ཤེས་པ་ལ་སངས་རྒྱས་ཞེས་མིང་བཏགས་པ་ཡིན་གྱི། སེམས་ལས་གཞན་པའི་སངས་རྒྱས་ག་ཤེད་ན་ཡོད་ན་རང་རེ་རྣམས་ཀྱིས་ལེན་ཀྱང་མི་ཐུབ། བླང་ཀྱང་འདྲེ་བར་དཀའོ། ། དེ་ལྟར་མཉམ་གཞག་གི་ཉམས་ལེན་དེ་རྗེས་ཐོབ་ལ་ཁྱེར་ཚུལ། མིག་གི་ལམ་དུ་གཟུགས་གང་དང་གང་སྣང་བ་ཐམས་ཅད་སྣང་ཙམ་ཉིད་ནས་སྣང་སྟོང་འཁོར་འདས་དབྱེར་མེད། རྣ་བའི་ལམ་དུ་སྒྲ་ཅི་དང་ཅི་གྲག་པ་ཐམས་ཅད་གྲག་ཙམ་ཉིད་ནས་གྲག་སྟོང་འཁོར་འདས་དབྱེར་མེད། སེམས་ཀྱི་ཡུལ་དུ་རྣམ་རྟོག་བཟང་ངན་གང་ཤར་ཡང་ཤར་ཙམ་ཉིད་ནས་རིག་སྟོང་འཁོར་འདས་དབྱེར་མེད་དུ་རྟོགས་ནས་གང་ཤར་ཆོས་སྐུའི་ཡོ་ལང་།
གང་སྣང་འཁོར་འདས་དབྱེར་མེད་ཀྱི་རོལ་པར་ཤར་ནས། བསྒོམ་བྱ་བ་ཟུར་དུ་རྩལ་མི་དགོས་པར་གང་ཤར་གང་སྣང་གི་སྟེང་དུ་བཅས་བཅོས་མ་བྱས་པར་བཞག་ན་ཆོག་པ་ཞིག་འབྱུང་བ་ལགས། འདོད་ཆགས་ཀྱི་གཉེན་པོ་མི་སྡུག་པ། ཞེ་སྡང་ལ་བྱམས་པ། གཏི་མུག་ལ་རྟེན་འབྲེལ། ཕྲག་དོག་གི་གཉེན་པོར་བདག་གཞན་མཉམ་པ་བསྒོམ་ཀྱང་གཉེན་པོ་ཕྱོགས་རེ་བ་ཡིན། ལྟ་བ་འདིས་ཉོན་མོངས་པ་ཐམས་ཅད་ཀྱི་གཉེན་པོར་འགྱུར་ཞིང་། འགྱུར་ཚུལ་ཡང་རྩ་བ་དྲུང་ནས་ཕྱུངས་ཤིང་སླར་མི་སྐྱེ་བའི་ཆོས་ཅན་དུ་བྱེད་པ་ལགས། སྣང་བ་ཐམས་ཅད་སེམས་སུ་ལེགས་པར་གོ་ཚེ། སེམས་ཀྱི་རང་བཞིན་སྤྲོས་བྲལ་ལ་ངེས་ཤེས་སྐྱེས་ན་ཨ་མས་མངོན་སུམ་དུ་རྗེས་སུ་བཟུང་བས་སེམས་ཀྱི་རང་བཞིན་ལ་བཟང་དུ་འགྲོ་རྒྱུ་དང་།
བདུད་དམག་བྱེ་བ་ཕྲག་བརྒྱས་གནོད་པ་བྱས་ཀྱང་རང་བཞིན་ལ་ངན་དུ་འགྲོ་རྒྱུ་སྤུ་ཙམ་མེད་པའི་གནད་ཤེས་ནས་ལྟ་བའི་ངང་དུ་འཇོག་ཐུབ་ན་ཕན་གནོད་བྱེད་པའི་ལྷ་འདྲེ་ཐམས་ཅད་རང་སེམས་འཁྲུལ་བས་བཏགས་པ་མ་གཏོགས་དོན་ལ་མེད་པར་ཤེས་ན་འཕྲུལ་སྣང་གི་གནོད་པ་གང་གིས་ཀྱང་མི་བརྫི་བ་རེད་ཅེས་གསུང་། ཟངས་མདོག་དཔལ་རིའི་རྟེན་དང་བརྟེན་པར་བཅས་པ་གསལ་བཏབ་ནས། ང་ལ་ཁྱེད་རྣམས་ལྐོག་ཏུ་གྱུར་ཀྱང་ཁྱེད་རྣམས་ལ་བདག་ལྐོག་ཏུ་མ་གྱུར་པས་མཁྱེན་བརྩེའི་གཟིགས་པ་ད་ལྟ་ཉིད་དུ་འཇུག་པར་མཛད་དུ་གསོལ་ཞེས་གསོལ་བ་བཏབ་ཚེ་རྒྱལ་གདོན་གྱི་གནོད་པ་ཞི་འགྲོ་བར་འདུག་གསུང་། ཁྱོད་ཁར་སང་སེམས་དྭངས་སྐབས་དང་། ད་ལྟ་རྨི་ལམ་སོགས་འཚུབ་སྐབས་གཉིས་ཀ་སེམས་ལས་ཕྱི་རོལ་དུ་མ་གྲུབ་པ་འདྲ་བས་གཉིས་ཀ་འཁྲུལ་བ་ཡིན། སེམས་ཀྱི་ངོ་བོ་ལ་སྔ་མས་ཕན་སྤུ་ཙམ་ཡང་མ་བཏགས་ལ། ཕྱི་མས་གནོད་པ་ཅུང་ཟད་ཙམ་ཡང་བྱས་པ་མེད། རང་གི་དགའ་སྡུག་རེ་དོགས་ཀྱི་རྟོག་པ་འདི་བཅད་ནས་སྤྲོས་བྲལ་གྱི་ལྟ་བའི་ཀློང་དུ་བཞག་ན་རྐྱེན་ངན་གང་གིས་ཀྱང་བརྫི་མི་ནུས་པ་ཡིན་གསུང་། སྦྱོར་སྒྲོལ་ཞེས་པའི་དོན་མཐར་ཐུག་གཟུང་འཛིན་གྱི་རྣམ་རྟོག་བསྒྲལ་ནས་ཆོས་ཀྱི་དབྱིངས་སུ་སྦྱོར་བ་ཞེས་པ་ཡིན་ཞེས་ཤཱཀ་མཆོག་གསུང་།། ༈ །།རྩ་རླུང་འཁྲུལ་འཁོར་སྦྱང་རྒྱུ་ལ་ཕྱག་མོ་ལེགས་པོ་ཞིག་འདུག་གསུང་།
བླ་མ་བློ་གྲོས་ཀྱི་སྤྱན་འདི་ལ་མིག་འབྱེད་འདིས་ཕན་དགོངས་པ་ཞིག་འདུག་སྟེ་ཁོང་གི་མིག་འབྱེད་ཀྱི་སྔགས་འདི་འཕྲེང་སྐོར་ཆ་ཤས་བཏོན་པ་ལ་ཡང་དེ་མ་ཐག་ཕན་ཐོགས་འབྱུང་གིན་འདུག་གསུང་། འདིའི་མཇུག་ན་མིག་སྦྱོང་བའི་གཟུངས་ཟེར་བ་ཞིག་འདུག་པ་དེ་གསུང་ནའང་ཕན་པར་སེམས་གསུངས།། ༈ །།ཁྱེད་ཀྱིས་ཡི་དམ་གྱི་ལྷ་དུ་མ་བརྟེན་ཀྱང་བློ་གཏད་གཅིག་ལ་བྱེད་ལུགས་ནི། ཁྱོད་ཀྱིས་གོས་མདོག་དམར་པོ་བྱས་པ་དང་། དེ་སེར་པོར་བསྒྱུར་ཡང་ཁྱེད་རང་གི་ངོ་བོ་གཅིག་ཡིན་པ་བཞིན་དུ་ལྷ་དུ་མ་བསྟེན་ཀྱང་ངོ་བོ་གཅིག་ཁོ་ན་ཡིན་པས། ཡི་དམ་གང་བསྟེན་ཀྱང་གཅིག་སྤང་ནས་གཅིག་བརྟེན་པ་ལྟ་བུར་བསམ་མི་རུང་གསུང་། ཡི་དམ་ཐམས་ཅད་བླ་མར་མ་འདུས་པ་མེད་པས། བླ་མ་གཅིག་པོ་ལ་ཀུན་འདུས་པར་བསམ་ནས་བློ་གཏད་བླ་མ་ལ་བྱས་ན་ལོས་ཆོག་གསུང་།། ༈ །།བླ་མ་བློ་གྲོས་ཀྱི་སྤྱན་འདི་ལ་མིག་འབྱེད་ཀྱི་སྐབས་སུ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་མ་རིག་པའི་ལིང་ཐོག་བསལ་ནས་ཡེ་ཤེས་ཀྱི་སྤྱན་དང་ལྡན་པར་བྱ་སྙམ་པའི་ཐུགས་བསྐྱེད་མཛད་ན་ཕན་པར་དགོངས་གསུང་།། ༈ །།འཁྲུལ་འཁོར་སྦྱོང་སྐབས།
དྲི་ཆུ་བར་པ་སྣོད་ཞིག་ཏུ་བསག་ལ། ལུས་རིལ་པོ་བཀྲུ་ཐུབ་པ་ཞིག་བསག་ལ། དེ་མི་བསྐྱོད་པའི་རང་བཞིན་དུ་ཤེས་པར་བྱས་ནས། འབྲུ་གསུམ་བརྗོད་ཅིང་རྩ་བའི་བླ་མ་ལ་ལན་གསུམ་འབུལ། དེ་བཞིན་དུ་ཡི་དམ་ལ་ལན་གསུམ་འབུལ། རང་གིས་ལན་གསུམ་འཐུང་། དེ་ནས་ལུས་ཐམས་ཅད་བཀྲུ་བར་བྱས་ན་རྩ་གཉེན་པ་ལ་སོགས་པའི་དགོས་པ་ཡོད། འཁྲུལ་འཁོར་དངོས་ཀྱི་ལག་ལེན་ཡིག་ཆ་ཞལ་གསལ་བས་དེ་བཞིན་བྱས་ན་འཐུས། རླུང་བུམ་ཅན་བཟུང་ན་ནད་ལ་ཕན་ཀྱང་རེ་ཞིག་ཁྱོད་ཀྱིས་རང་ལ་གནོད་བྱེད་གཟུགས་ཅན་གྱི་དགྲ། གཟུགས་མེད་ཀྱི་བགེགས་ཐམས་ཅད་ལ་སྙིང་རྗེ་ཆེན་པོ་བསྐྱེད་ཅིང་མོས་གུས་ཀྱི་གདུང་ཤུགས་དྲག་པོ་དང་བཅས་ཏེ་ཀུ་ས་ལིའི་ཚོགས་མཆོད་འདི་ལ་ནན་ཏན་གྱིས།
སྐྱབས་འགྲོའི་སྐབས་མདུན་དུ་དགྲ་བོ་བསྒོམ་པ་དེ་ཐེག་ཆེན་གྱི་ལུགས་ལ་ཕ་མ་བས་ཀྱང་དགྲ་བོ་སྙིང་རྗེའི་ཡུལ་དུ་བྱེད་དགོས་པ་ཡིན་པའི་དོན་ཡིན། གནོད་བྱེད་ལ་སྙིང་རྗེ་བསྐྱེད་གསུང་། མ་ཅིག་ཞ་མའི་རྣམ་ཐར་བཞིན་སྡུག་བསྔལ་འདི་བག་ཆགས་སད་བྱེད་ཡིན་པའང་སྲིད་གསུང་།། ༈ །།ཀྱེ་རྡོར་ལམ་དུས་ཀྱི་སེམས་དཔའ་སུམ་བརྩེགས་ཀྱི་འོད་ཀྱིས་བཅུད་ཐམས་ཅད་ལྷ་དགུའི་ངོ་བོར་གྱུར་པར་བསམ། དེ་ནས་རྗེས་སུ་སེམས་ཅན་གཅིག་མཐོང་ནའང་འདི་ལྷ་དགུའི་དཀྱིལ་འཁོར་ཡིན་བསམ་པ་ལས་སེམས་ཅན་ལྷ་དགུར་བསམ་པ་ལྟ་བུར་མིན་གསུང་། སྲས་བཅས་མའི་འགྲེལ་པར། སོ་སོར་སྤང་བྱ་སྤོང་བ་དང་། བསླབ་བྱ་རྣམས་ལ་སློབ་པའི་སྒོ་ནས་བརྟན་པོར་གཟུང་། ཞེས་དང་། གསུམ་ལ་སྐྱབས་སུ་འགྲོ་བ་ནི་སངས་རྒྱས་ཀྱི་རྣལ་འབྱོར་ཏེ་རྣམ་སྣང་གི་རིགས་ལས་སྐྱེས་པའི་སྐྱབས་འགྲོའི་སྡོམ་པ་དེ་ཉིད་དེང་ནས་ཞེས་པ་དང་།
རྡོ་རྗེའི་རིགས་མཆོག་ཅེས་པ་རིགས་ཀྱི་བདག་པོ་ཡིན་པར་བསྟན། དེ་ཉིད་ལ་ཆེན་པོ་ཞེས་བོད་པར་འོས་ཏེ་བླ་མ་ཆེན་པོ་ཞེས་འབོད་པ་བཞིན་ནོ་ཞེས་དང་། རིན་ཆེན་རིགས་མཆོག་རིགས་ཀྱི་བདག་པོ་སྟེ། རིན་ཆེན་འབྱུང་ལྡན་ཆེན་པོ་ཡིན། དམ་ཚིག་གང་ཞིག་གདུལ་བྱའི་སྙིང་ལ་འབབ་པ་ཡིད་དུ་འོང་བ་དེ་ལ་ཞེས་དང་། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཐབས་མཁས་པ་ཆེན་པོ་ལས་བྱུང་བའི་རིགས་ལྔའི་ནང་ནས་པདྨའི་རིགས་མཆོག་སྟེ། འོད་དཔག་མེད་ཀྱི་དམ་ཚིག་ཡང་དག་པ་ལ་ལས་ཀྱི་རིགས་མཆོག་སྟེ་ཕྲིན་ལས་ཀྱི་ངོ་བོ་དོན་ཡོད་གྲུབ་པ་ཆེན་པོའི་དམ་ཚིག་ལ་ཡན་ལག་བདུན་པའི་འགྲེལ་པར་བྱང་ཆུབ་སྤྱོད་མཆོག་སྐྱེས་བུ་དམ་པ་རྣམས་ཀྱི་ཡིད་དུ་འོང་བ་ཞེས་དང་། འགོས་ཀྱི་སྟོང་ཐུན་ལས། རིན་ཆེན་ལྟ་བུ་ལ་བདུན་ཏེ། སྡོམ་པ་གསུམ་དང་ལྡན་ཞིང་རང་བཞིན་གྱིས་ཚུལ་ཁྲིམས་རྣམ་པར་དག་པ་དང་།
མཁས་པ་གཞན་ལ་ཕན་འདོགས་པ་དང་། སྒྲིན་པས་གཞན་ལ་གནོད་པ་མི་བྱེད་པ་དང་། ཤེས་རབ་ཆེ་བས་ཆོས་ཐམས་ཅད་ཀྱི་སྤྱི་དང་རང་གི་མཚན་ཉིད་ཤེས་པ་དང་། རྒྱུད་མི་འགྱུར་བས་དགོས་པ་དང་། བྱ་བའི་དོན་ཐམས་ཅད་མཐར་ཕྱིན་པ་དང་། ཐོས་པ་ཆེ་བས་སྡེ་སྣོད་མཐའ་དག་གི་དོན་ཤེས་པ་དང་། བློ་གསལ་བས་གཞན་འདོད་པའི་ཆོས་ཐམས་ཅད་ལེགས་པར་སྟོན་ནུས་པའོ། ། དེ་སྐད་དུ་རྒྱན་ལས། ཚུལ་ཁྲིམས་དག་ཅིང་མཁས་མ་སྒྲིན། ། ཤེས་རབ་ལྡན་ཞིང་རྒྱུད་གཅིག་ལ། །
ཐོས་ནས་ལེགས་པར་སྟོན་པ་ནི། ། རིན་ཆེན་ཞེས་བྱའི་གང་ཟག་གོ ། ཞེས་སོ། ། ཡང་། རྫོགས་པའི་རིམ་པའི་སྐལ་ལྡན་ཞིང་། ། རྟག་ཏུ་སྤྱོད་པས་རྣམ་རྒྱན་པ། ། འདི་ནི་རིན་ཆེན་གང་ཟག་སྟེ། ། སློབ་མ་ལ་བཤད་སྣོད་ཡིན་ནོ། ། ཞེས་སོ། ཀྱེ་རྡོར་ཁྲོ་བཅུའི་རིགས་བདག་ཧེ་རུ་ཀ་ཞལ་གཅིག་ཕྱག་གཉིས་པ་ཡིན་གསུང་།
སྐྱབས་འགྲོ་སོགས་ཀྱི་སྐབས་རང་ལ་ལྷ་སྣང་ཡོད་ན་ལེགས་གསུང་།། ༈ །།ནང་མཆོད་བྱིན་རླབས་སྐབས་འཁོར་གསུམ་རྒྱུད་གསུམ་རོ་གཅིག་བསྲེས་ནས་ལྟ་བའི་ངང་ནས་བཏོན་ན་རུང་གསུང་། མེ་འབར་མ་སོགས་ལ་དཔེ་བལྟས་བྱས་ཆོག་གསུང་། བྲག་རྫོང་མའི་ཁྲོ་བཅུའི་རིགས་བདག་མི་བསྐྱོད་པ་ཧེ་རུ་ཀ་ཕྱག་གཉིས་རྡོར་དྲིལ་ཐུགས་ཀར་བསྣོལ་བའི་ཚུལ་གྱིས་འཛིན་ཅིང་། ཞབས་གཉིས་གཡས་བརྐྱང་པའི་བརླ་ལ་གཡོན་བསྐུམ་པའི་གར་སྟབས་ཀྱིས་པད་ཉི་མི་རོའི་སྟེང་ན་བཞེངས་པ། སྤྱི་བོར་རྡོ་རྗེ་སྔོན་པོས་མཚན་པ་ཞིག་བསྒོམ་གསུང་།། ༈ །།འཇིགས་བྱེད་བཟླས་པ་སྔོན་ལ་ཡ་མ་ར་ཛ་ནས་འདོན་པ་ཕྱག་ལེན་ལ་ཡོད་ཀྱང་སྔོན་ལ་ཡ་མནྟ་ཀ་ནས་བགྲང་ན་སྨྱོ་འབོགས་མི་འབྱུང་བ་སོགས་ཀྱི་དགོས་པ་ཡོད་ཁོང་གིས་དེ་བཞིན་མཛད་པ་ཡིན་གསུང་། དབང་ལྷ་སྤྱན་དྲངས་ཏེ་གསོལ་བཏབ་ཀྱི་ཚེ་རིགས་ལྔ་མ་ཧེའི་ཞལ་ཅན་དུ་བསྒྱུར། སེམས་དཔའ་བརྒྱད་ཀྱང་མ་ཧེའི་ཞལ་ཅན་གཡས་མཆོག་སྦྱིན་གཡོན་སྐྱབས་སྦྱིན་མཛད་པ་ཡིན། ཡུམ་བཞི་ལྷ་མོ་དྲུག་རྣམས་རྣམ་སྣང་ཇི་ལྟ་བ་ལས་དམིགས་བསལ་མེད།
སྐྱེ་མཆེད་ཀྱི་ལྷ་རྣམས་ཁྲོ་བོ་ཞལ་གསུམ་ཕྱག་དྲུག་པ་ཤ་སྟག་ཡིན། ལུས་དཀྱིལ་གྱི་གཙོ་བོ་ལྔ་ལ་གདན་ཡོད་ཀྱང་ཡུམ་རྣམས་ལ་མེད། སྐུའི་དགའ་བའི་ཉི་དཀྱིལ་དེ་སྙིང་གར་མེ་ལོང་བཏགས་པ་ལྟར་མདུན་བསྟན་བསྒོམ། བསྙེན་མཚམས་ལ་འདུག་ཚེ་ལུས་དཀྱིལ་མ་བསྒོམ་ཀྱང་ཆོག རྫོགས་རིམ་རྡོར་བཟླས་ཙམ་གྲུབ་ན་ལེགས། བསྙེན་པ་ཞོག་ནས་ལུས་དཀྱིལ་དང་རྫོགས་རིམ་བསྒོམ་ལོས་དགོས། ལར་འདིའི་རྫོགས་རིམ་ཤིན་ཏུ་ཟབ་པ་ཡིན་གསུང་། ལུས་དཀྱིལ་རང་བཞིན་གྱིས་གསལ་འདེབས་པ་ལས་ལྷ་བསྟིམ་ནས་གསལ་འདེབས་པ་ལྟ་བུ་ཕྱག་ལེན་མི་མཛད་གསུང་། བཟླས་དམིགས་སྐབས་ཧཱུྃ་གི་ཞབས་ནས་ཞུགས་མདུན་བསྐོར་གྱི་རྩེ་ནས་འཐོན་ཞེས་པ་ཀླད་ཀོར་ཡིན་ནམ་གསུང་། ར་ཁྲིད་ལྡེབ་༡༠པའི་སྲིབ་ཏུ།
ནུ་མ་གཡོན་པའི་ཐད་ཙམ་ཕོགས་ཤིང་ཟེར་བ་ཕྱོགས་ཟེར་བར་སྣང་ངམ་མ་དག རྫོགས་རིམ་སྐབས་རང་ཉིད་འཇིགས་བྱེད་ན་དའི་བར་བསྡུས་ནས་རྣམ་སྣང་རིགས་ཀྱི་འཇིགས་བྱེད་དཀར་པོར་བསྐྱེད་དེ་བསྡུ་རིམ་བྱེད་ཚེ་སེམས་དཔའ་སུམ་བརྩེགས་མ་བསྒོམ་ཀྱང་རུང་། ཧཱུྃ་ཞིག་ཐུགས་ཀར་གསལ་བཏབ་ནས་རང་ཉིད་འོད་དུ་ཞུ་ཐུགས་ཀའི་ཧཱུྃ་ལ་བསྡུ། དེ་ན་དའི་བར་དུ་བསྡུ། གཞན་རྣམས་ལའང་དེས་འགྲེས་སྦྱར་ཆོག་གསུང་། ཤེས་རབ་ཡེ་ཤེས་ཀྱི་ཁྲིད་སྐབས་ནང་གི་རིགས་ལྔ་ཆར་གྱི་ཡུམ་རོ་ལངས་མ་ཁོ་ན་ཡིན་གསུངས། བརྒྱུད་འདེབས་ཀྱི་མདོ་ཁམས་དག་སྣང་ཞེས་པ་དག་སྣང་ཡིན་གསུང་། ཁ་སྐོང་འཇུག་མཚམས། ཆོས་ཉིད་ཡེ་ཤེས་ཞབས་ལ་ཞེས་པའི་མཚམས་ཡིན། ལྡེབ་༢༡པའི་སྲིབ་ཏུ།
མཆོག་ཏུ་ཞེས་པ་རྐང་པ་རྡོ་རྗེ་ཞེས་མཆོག་ཏུ་ཤིས་པ་རེད་གསུང་། ལྡེབ་༢༢ཉིན་མྱོང་ནི་འཆར་ངོས་ལ་ཚུལ་འདི་སྣང་། དུ་བ་ལ་སོགས་པ་ཕྱི་ནང་རྟགས་རྣམས་ནི་དཀར་དམར་སེར་སྔོ་ལྗང་མཐིང་འོང་བ་ཞེས་པ་ཚིག་ལྷུག་རེ་འདུག སྲིབ་ན་དེ་ནི་སྤྱིའི་ཚུལ་ཞེས་པ་དོན་སྤྱི་ཞེས་པ་སྣང་། ལྡེབ་༢༤ཉིན། ས་བརྒྱད་པའི་བར་བགྲོད་ཅེས་པ་ས་བཅུ་པའི་བར་རེད་གསུང་། ལྡེབ་༢༢གོང་དུ་ལག་པ་རྡོ་རྗེ་ཁུ་ཚུར་བརླའི་སྟེང་དུ་གཙུག་ཅེས་པ་བརླ་རྙེད་གཉིས་སུ་གཙུག་པ་ཡིན་གསུང་།། ༈ །།མགོན་པོའི་གསང་ཁྲིད་སྐབས་རྣལ་འབྱོར་པ་རྟོགས་ལྡན་ཡིན་ཚེ་ཕྱི་རོལ་དུ་གཏོར་མ་བཤམས། གཏོར་སྔགས་བརྗོད་དེ་ལུས་དཀྱིལ་མཆོད་ན་དེས་ཕྱི་རོལ་གཏོར་མའི་གོ་ཆོད། ཁ་ཟས་རྣལ་འབྱོར་གྱིས་སྦྱིན་སྲེག་གི་གོ་ཆོད་པ་དང་འདྲ་ཞེས་བླ་མ་འཇམ་དཔལ་བསྟན་འཛིན་གསུངས་པ་ཡིན་གསུང་།
འབོད་རྦད་བསད་གསུམ་ལྷན་དུ་བརྗོད་པ་ལེགས་གསུང་། བསྲུང་བྱ་རྦ་བའི་སྐབས་བླ་མ་བསྒོམ་པས་བླ་མའི་རྣལ་འབྱོར་དུ་འགྲོ་བ་དང་། ཕ་མ་གཤིན་པོ་བསྒོམ་པས་དེའི་སྒྲིབ་སྦྱོང་དང་། གསོན་པོ་བསྒོམ་ན་སྐྱབས་འཇུག་ཏུ་འགྲོ་བར་གསུང་།། ༈ །།སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་རྨི་ལམ་གྱི་སྣང་བ་བཞིན་དུ་ངེས་པར་རང་སེམས་ཡིན་པའི་གོ་བ་གཏིང་ནས་སྐྱེས་ཚེ་བླ་མ་ཡང་རང་སེམས་ལས་ལོགས་ན་མེད་པའི་ཕུ་ཐག་ཆོད། གནམ་ས་མགོ་འཇུག་ལོག་རུང་ཉམས་ང་བ་དང་བག་ཚ་བ་སྤུ་ཙམ་མེད་པར་དེའི་ངང་ལ་འཇོག་ཐུབ་པ་ཞིག་དགོས་པ་ཡིན། ཁྱོད་ཀྱིས་རང་བབ་ཏུ་ཡོད་དུས་ཟླ་བ་གསུམ་དུ་ལམ་བསྒོམ་པ་ལས། ད་ལྟ་ན་ཚ་དང་རྐྱེན་ངན་བྱུང་དུས་རྐྱེན་དང་བསྲེས་ནས་ཐུན་གཅིག་བསྒོམ་པ་ཉིད་ཆོད་ཆེ་བ་ཡིན། དེ་ལྟ་བུའི་ལྟ་བ་ཞིག་རྟོགས་ཚེ། ད་ལྟ་རང་རེ་གཉིས་ཀྱི་ལབ་བྱས་པའི་ཚེ་ཁོང་གི་སྤྱན་ལམ་ན་ཁྱོད་སྣང་བའང་ཡིན་ལ་སྟོང་པའང་ཡིན་པའི་ཟེར་མ་ཤེས་པ་ཞིག་འདུག་ཁྱོད་ལ་དེ་འདྲ་ཞིག་ཨི་རེད་གསུང་།།
༈ །།མགོན་པོའི་གསང་ཁྲིད་ལ་བསྡད་ཚེ། རང་སེམས་གསལ་སྟོང་ཟུང་འཇུག་གི་རང་གཟུགས་རྩ་གསུམ་གྱི་ནང་དུ་རླུང་སེམས་རྒྱུ་འགྲུལ་བྱས་པའི་དབང་གིས་དྲེགས་པ་རྒྱུད་གསུམ་གྱི་སྣང་བ་ཤར་བ་མ་གཏོགས་ཕྱི་རོལ་ན་མེད་པའི་ངེས་པ་གཏིང་ནས་སྐྱེས་ཏེ་རང་སེམས་གདོད་མའི་མགོན་པོ་བླ་མ་ཉིད་ཆོས་སྐྱོང་གི་རྣམ་པར་ཤར་བ་མ་གཏོགས་དྲེགས་པ་རང་རྒྱུད་པ་ཞིག་ཕྱི་རོལ་ན་མེད་པའི་ཕུ་ཐག་ཆོད། དེ་འདྲ་ཞིག་བྱུང་ཚེ་གསང་ཁྲིད་ཀྱི་མཚམས་ལ་བསྡོད་ན་ལམ་དུ་འགྲོ། དེ་མིན་པཱུ་ཏྲ་མིང་སྲིང་སོགས་རང་རྒྱུད་དུ་བཟུང་ནས་ལུས་ཀྱི་རྩ་གནད་ལ་བཀོད་ན་སྨྱོ་འབོག་འོང་གསུང་། མགོན་པོ་འདི་སྒྲུབ་པ་ལ་སྙིང་རྗེ་གལ་ཆེ། སྙིང་རྗེ་ཆེ་ན་མགོན་པོ་སྙིང་ཉེ། སྙིང་རྗེ་ལྷོད་ཚེ་མགོན་པོ་ཅུང་ཟད་འགྱངས་འགྲོ་བ་ཞིག་རེད་གསུང་། རྡོར་སེམས་བདུད་རྩིས་ནད་གདོན་སྡིག་སྒྲིབ་སྦྱོང་བ་རྐང་སོར་ལག་སོར་ཐམས་ཅད་ནས་ཕྱིར་འཐོན་པའི་དམིགས་པ་བྱས་ཀྱང་ཆོག ཁོང་གིས་དེ་འདྲ་མཛད་པ་ཡིན་གསུང་།། ༈ །།གང་མཚན་དྲན་པས་ནང་གི་མུན། །
སེལ་བྱེད་ལྷག་པའི་ལྷ་མཆོག་དང་། ། དབྱེར་མེད་དྲིན་ཆེན་བླ་མ་ཡིས། ། བྱང་ཆུབ་བར་དུ་སྐྱོང་བར་མཛོད། ། ལམ་ཟབ་བླ་མ་བསྒོམ་སྐབས་བརྒྱུད་པའི་བླ་མ་རྣམས་ཀྱང་ཀྱེ་རྡོར་གྱི་རྣམ་པ་ཤ་སྟག་མདུན་ནས་གཡས་བསྐོར་དུ་བཞུགས་པར་བསྒོམ། དེའི་རྒྱབ་ཀྱི་མདུན་ཕྱོགས་སུ་སྐལ་བཟང་གི་སངས་རྒྱས་སྟོང་དང་རིགས་ལྔ་སྟེ་ལོངས་སྤྲུལ་གྱི་རྣམ་པ་ཅན་གྱི་སངས་རྒྱས། གཡས་ཕྱོགས་སུ་ཡི་དམ་རྒྱུད་སྡེ་བཞིའི་ལྷ་ཚོགས། སངས་རྒྱས་དང་ཡི་དམ་གཉིས་ཐ་དད་ལྟ་བུར་བཤད་ཀྱང་དོན་དུ་རྒྱལ་བ་རིགས་ལྔ་སངས་རྒྱས་དང་། ཡི་དམ་གཉིས་ཀ་ཡིན་པར་ཤེས་དགོས་གསུང་།། ༈ །།རྡོར་སེམས་རྒྱུད་ལས། སྤྱི་བོར་རལ་པའི་ཐོར་ཚུགས་ཅན། །
ཐོད་པའི་ཕྲེང་བ་དེ་བཞིན་ནོ། ། ཞེས་གསུངས་པས་ཐོད་སྐམ་གྱི་དབུ་རྒྱན་ཡོད་པར་ལྟར་གསུང་། ངོར་ཆེན་གྱིས་གསང་བ་ཀུན་རྒྱན་ལས་ཡོད་པར་གསུང་། དབུ་རྒྱན་ཡོད་ཚེ་ཐོད་རློན་གྱི་དོ་ཤལ་ཀྱང་དགོས་པ་འདྲ་གསུང་། གཞན་ཕལ་ཆེར་གྱིས་མེད་རྒྱུ་མཛད་འདུག་གསུང་། རང་ཐ་མལ་པའི་སྤྱི་བོར་རྡོར་སེམས་བསྒོམ་པ་རྒྱ་གཞུང་རྣམས་སུ་གསལ་ཡང་། རྗེ་བཙུན་རིན་པོ་ཆེས། རང་ཀྱེ་རྡོར་དུ་གསལ་བའི་སྤྱི་བོར་དམ་ཚིག་རྡོ་རྗེ་བསྐྱེད་པར་གསུངས་པས་རང་ལྷར་གསལ་བའི་སྤྱི་བོར་བསྒོམ་ཀྱང་རུང་གསུང་།། ༈ །།བྲག་རྫོང་མའི་སྐུ་གསུང་ཐུགས་མི་འགྱུར་བའི་མན་ངག་ཟབ། ཐུགས་ཀར་ཧཱུྃ་ལས་རྡོ་རྗེ་ཧཱུྃ་གིས་མཚན་པར་བསྒོམ་པ་དེ་ཕྱི་ནས་ཕར་བལྟས་ཚེ་མེ་ལོང་ལ་གཟུགས་བརྙན་ཤར་བ་ལྟར་བསམ་པ་ཡིན།
བསྲུང་བྱ་སྦ་བའི་རྡོ་རྗེ་ཐུགས་དབུས་སུ་ཡོད་གསུང་།། ༈ །།ལམ་ཟབ་ཕྱི་མའི་བླ་མའི་སྐུ་ལུས་ལ་ལུས་དཀྱིལ་བསྒོམ་མི་དགོས། བླ་མའི་གཟུགས་ཕུང་རྣམ་སྣང་གི་ངོ་བོར་ཡིན་པ་སོགས་བསམ་པ་ལས་རྣམ་པ་བསྒོམ་མི་དགོས་གསུང་།། ༈ །།རྡོར་སེམས་ཡབ་ཡུམ་གཉིས་ཀ་ལ་རིགས་བདག་ཡོད། དེ་ཡང་ཡབ་ཡུམ་ཅན་ཡིན། ཁྲོ་བཅུ་དབང་ལྷ་སོགས་ཀྱང་དེས་འགྲེ། རིགས་བདག་གི་སྤྱི་བོར་རང་རང་གི་ཕྱག་མཚན་བསྒོམ་པ་ཡིན། རིགས་དྲུག་པའི་རྡོ་རྗེ་དེ་ནག་པོ་དང་། དོན་གྲུབ་ཀྱི་རལ་གྲི་དཀར་པོར་གསུང་འདུག་པ་མ་གཏོགས་དམིགས་བསལ་མེད་པ་རྣམས་ལ་ཕྱག་མཚན་གྱི་ཁ་དོག་ཇི་ལྟ་བ་བཞིན་བསྒོམ། རིགས་བདག་ལ་པད་ཟླ་དང་པད་ཉི་སོགས་གདན་ཀྱང་ཡོད།
ཕྱག་མཚན་ལ་མེད། ལུས་དཀྱིལ་ཐམས་ཅད་ལ་གདན་མེད་པས་དེའི་རིགས་བདག་ལ་གདན་མ་བསྒོམས་ཀྱང་བཏུབ་གསུང་།། ༈ །།གཏོར་བསྔོ་སྐབས། སྐུ་གསུང་ཐུགས་ཀྱི་ལྷ་ཚོགས་ལ་ཁམས་གསུམ་གྱི་སེམས་ཅན་བསྟིམ་རྒྱུ་དེ་སྣང་སྲིད་ཐམས་ཅད་ལྷར་ཤེས་པའི་ཆེད་ཡིན། གཏོར་མ་དབྱིབས་ལེགས་པ་དང་། དངོས་པོ་བཟང་བ་གཉིས་རྒྱ་གཞུང་ནས་གསུང་ཚུལ་ལ་དཔག་ན་དངོས་པོ་བཟང་བ་དེ་གཙོ་ཆེ་གསུང་། ལུས་དཀྱིལ་གྱི་ལྷ་མོ་བརྒྱད་རང་ལ་བསྡུས་ཟིན་པའི་རྗེས་སུ་རང་གི་སྙིང་གའི་འོད་ཟེར་གྱིས་ལྷ་གང་ཡིན་སྤྱན་དྲངས་ནས་རང་ལ་བསྟིམ་ལྷ་དེའི་ང་རྒྱལ་གྱིས་བཟླས་པ་ཅུང་ཟད་རེ་བྱས་ན་སངས་རྒྱས་ཐམས་ཅད་ཀྱི་ཐུགས་ཡེ་ཤེས་དབྱེར་མེད་པའི་གནད་ཀྱིས་བདག་བསྐྱེད་ཀྱི་གོ་ཆོད་རྒྱུ་མཛད་པ་ཌོམྦྷི་པའི་མན་ངག་ཡིན་པར་གྲག་གསུང་། དབང་འདི་སྐབས་རིགས་ལྔའི་ཕྱག་གི་བུམ་པ་བཅུ་དྲུག་བསྒོམས་ནས་དབང་བསྐུར་བའི་སྟངས་ཀ་མཛད། ཧེ་རུ་ཀ་ཕྱག་གཉིས་པ་ཞིག་གི་བུམ་པ་ཐོགས་ནས་དངོས་སུ་སྤྱི་བོ་ནས་དབང་བསྐུར་བ་ཡིན། འདིའི་རིགས་བདག་རང་འདྲ་ཡིན་པས་རང་ལ་གདན་ཇི་ཡོད་རིགས་བདག་ལ་ཡོད།
ཕྲེང་བ་བྱིན་རླབས་སྐབས། སུཾ་ཡིག་གི་སྟེང་དུ་ཨོཾ་ཧཱུྃ་བསྒོམ་པ་ཡིན། ཕྲེང་བ་དགྲ་བཅོམ་པའི་ངོ་བོར་མོས་པ་ལས་རྣམ་པ་བསྒོམ་མི་དགོས། ཕྲེང་ཐག་སངས་རྒྱས་དང་བྱང་སེམས་སུ་མོས་པ་ལས་འདོན་རྒྱུ་ཅིའང་མེད། ཨོཾ་པ་དེ་སོགས་འགྱུར་སྔགས་ཀྱི་བླ་མེད་ཀྱི་ལྷ་གཞན་ལ་བཏོན་ན་ཡང་འགྱུར་སྔགས་ཡིན། ཁ་ཟས་བྱིན་རླབས་སྐབས། རང་གི་སྙིང་གར་ལྷ་དགུ་གསལ་བཏབ་སྟེ། དབང་བསྐུར་བར་བསམ་ལ་གསུངས་ཀྱང་འདོན་རྒྱུ་ཅི་ཡང་མེད། རྒྱལ་སྲིད་སྣ་བདུན་དང་བཀྲ་ཤིས་རྫས་བརྒྱད་གཉིས་ལྟ་བུ་ཐུན་མོང་དུ་ཕྱག་རྒྱ་བཅའ་དགོས་ན་ནམ་མཁའ་མཛོད་ཀྱི་ཕྱག་རྒྱ་བཅའ་བ་ཡིན། ཚོགས་འཁོར་སྐབས།
མ་ད་ན་མདུན་བསྐྱེད་ལ་ཕུལ་དུས་དེའི་གཡོན་དང་རང་གིས་རོལ་དུས་རང་གི་གཡོན་དུ་འཇོག་དགོས། རིགས་བདག་གི་སྤྱི་བོའི་ཕྱག་མཚན་ལ་གདན་མེད། རྡོ་རྗེའི་ར་བ་ཁ་དོག་སྔོན་པོ་ཡིན། ཏོག་རྡོ་རྗེ་ཕྱེད་པ་དེའང་སྔོན་པོ་ཡིན།

གཽ་རི་ཛཿཞེས་པའི་སྐབས་སྲུང་འཁོར་སྲུང་འཁོར་ལ་ཐིམ། ལྷ་རྣམས་ནང་དུ་སྤྱན་དྲངས། ཁྲོ་བཅུའི་རིགས་བདག་ཧེ་རུ་ཀ་ཕྱག་གཉིས་པ་ཡིན། རུས་ཕྲེང་བཞི་གཤིབ། སེ་རལ་ཁའི་ཕྲེང་བ་གཉིས་གཤིབ་ཡིན། ཆོས་འབྱུང་གི་ནང་དུ་པད་ཉིའི་སྟེང་དུ་སྣ་ཚོགས་རྡོ་རྗེ། དེའི་སྟེང་ན་གཞལ་ཡས་ཁང་ཡོད། ཏོག་སེར་པོ་ཡིན། སྒོ་གླེགས་ལ་འཁོར་ལོ་སོགས་ཀྱིས་མཚན་པ་ཡིན། ཀ་བའི་མགོ་ནས་མར་འཇུག་གི་བར་དུ་འཁོར་ལོ་སོགས་ཀྱི་ཕྲེང་བས་བརྒྱན་པ་ཡིན། ཕྱི་དཀྱིལ་གྱི་སྐྱེ་མཆེད་ཀྱི་ལྷ་རྣམས་ལ་པད་ཟླ་རོ་གདན་དང་བཅས་པ་ཡོད་གསུང་།
སྣོད་བཅུད་སྦྱོང་སྐབས་བཅུད་རྣམས་ལྷ་དགུ་དུ་མར་བསམ་པ་ཡིན། སྤྱན་འདྲེན་སྐབས་རྟེན་དང་བརྟེན་པར་བཅས་པ་སངས་རྒྱས་བྱང་སེམས་ཀྱི་རྣམ་པ་ཅན་དུ་མས་བསྐོར་བ་སྤྱན་འདྲེན་པ་ཡིན། རྩ་ཞལ་དང་སྟེང་ཞལ་གཉིས་ཀའི་དབུ་ལ་འཁོར་ལོ་ཡོད་ཀྱང་རྒྱན་གཅིག་ཏུ་རྩི་བ་ཡིན། དབུས་དང་ཕྱོགས་བཞི་མ་གཏོགས་མཚམས་དང་སྟེང་འོག་ལ་སྦྲུལ་རྒྱན་མེད་གསུང་། ཕྱོགས་ཞིང་གི་ཞོན་པའི་ཁ་དོག་ཞིང་སྐྱོང་གི་ཁ་དོག་དང་འདྲ། མངོན་བྱང་བཞི་པའི་ཁ་དོག་ཟླ་ཉི་འདྲེས་པ་དཀར་ལ་དམར་མདངས་ཅན་དུ་བསྒོམ་གསུང་། འབྱུང་བཞི་འདྲེས་པ་ཁ་དོག་སྣ་ཚོགས། ཐིག་ལེ་བརྒྱད་ཀྱི་མདོག་ཐིག་ལེ་དངོས་ཀྱི་མདོག་ལྟ་བུ་དཀར་ལ་དམར་མདངས་ཅན། ཐུགས་རྡོ་རྗེ་མའི་ཐུགས་ཀར་སེམས་དཔའ་སུམ་བརྩེགས་ཀྱི་ཧཱུྃ་དེ་བསྒོམ། ཐུགས་ཀའི་ཧཱུྃ་ལས་འོད་འཕྲོ་པ་དེ་ཡིན།
རྩིབ་མ་རྡོ་རྗེ་གཅིག་རྗེས་ལ་གཅིག་མཐུད་པ་དང་། རྐང་བརྒྱད་ཀ་བ་བརྒྱད་ཀ་ཞུ་ཡོད་པ་དཔུང་མགོའི་ཕྱོགས་ཡིན། སྒལ་ཚིགས་རི་རབ་ཏུ་བསྒོམ་པ་ལས་དོན་དུ་མ་དག་པའི་ཤ་ཁྲག་རུས་པ་ཅུང་ཟད་ཙམ་ཡང་བསྒོམ་པ་མིན་གསུང་། མགོ་ལ་ལྕོག་བཞི་བསྒོམ་པ་མ་གཏོགས་རི་རབ་མང་མ་ལ་ལྕོག་མེད། སྙིང་ག་ས་དཀྱིལ། ཐུགས་རྡོ་རྗེའི་ལྷ་ཚོགས་གོ་ས་གཅིག་ཀྱང་གཅིག་གིས་གཅིག་མི་སྒྲིབ་པ་ཡིན། པགས་པ་གུར་བླ་བྲེ་ཞེས་པ་ལ་ངོས་འཛིན་ཐ་དད་མེད་ཀྱང་པགས་པ་ལ་གཟུགས་བརྙན་ཤར་བའི་ཚུལ་གྱིས་རྡོ་རྗེ་ཕྲ་མོ་གྱེན་ལ་འགྲེང་བ་དང་འཕྲེད་ལ་ཉལ་བ་བར་མཚམས་མེད་པར་བསམ་པ་ཡིན། ཟླ་བའི་ལྷ་ཉི་མའི་ལྷ་ཟེར་བ་དེ་ཉི་ཟླ་དངོས་ཡིན། རྐང་མཐིལ་རླུང་གི་འོག་ཏུ་གནོད་མཛེས་བསྒོམ་པ་ཡིན། ལུས་དཀྱིལ་ཐམས་ཅད་མི་བསྐྱོད་པར་བསྐྱེད་དེ་དབང་ལེན་ན་དེ་ཐམས་ཅད་ལ་སྐྱེ་མཆེད་བྱིན་རླབས་དགོས།
ཐུགས་རྡོ་རྗེ་མི་བསྐྱོད་པའི་ཐུགས་ཀར་ཧཱུྃ་གསལ་བཏབ་ཚེ། སེམས་འཛིན་སྐབས་དམིགས་བསལ་མ་གཏོགས་གཞན་ལྷ་བརྒྱ་ལྔ་བཅུ་སོགས་ཀྱི་ཐུགས་ཀར་ས་བོན་གསལ་མི་དགོས་བཏང་སྙོམས་སུ་འཇོག་གསུང་། དབང་རྫས་ཀྱི་ལྷ་ལ་གཙོ་བོ་མི་བསྐྱོད་པ་རང་གིས་དབང་བསྐུར་བ་ཡིན། ལས་རྡོར་ཕྱེ་མི་དགོས། བུམ་ཆུས་དབང་རྫས་ཀྱི་ལྷ་ལ་དབང་བསྐུར་དུས་དབང་ལྷ་རྣམས་བསྒྱུར་མི་དགོས། རིགས་ལྔ་རྣམས་རྒྱུན་དུ་གཡས་བརྒྱད་རྡོ་རྗེ་གཡོན་བརྒྱད་དྲིལ་བུ་སོགས་འཛིན་པ་བསྒོམ། དམིགས་བསལ་བུམ་པའི་དབང་གི་ཚེ་ཕྱག་ཐམས་ཅད་ཀྱིས་བུམ་པ་འཛིན་པ་སོགས་ཡིན། སྭ་བྷཱ་ཝ་སྐབས་བླ་མས་ལས་བུམ་འཐོར་བའི་ཚུལ་མཛད། ལྷ་རྣམས་སྟེང་གི་པདྨ་འདབ་བརྒྱད་ཀྱི་ལྟེ་བ་ན་མི་བསྐྱོད་པ། འདབ་བརྒྱད་ལ་རིགས་བཞི།
ཡུམ་བཞི་བསྟོད་པ། གསོལ་གདབ་ཀྱི་ཚེ་པད་འདབ་ཀྱི་སྟེང་དུ་ཉི་གདན་རྐྱང་པ་རོའི་སྟེང་དུ་ཧེ་རུ་ཀ་བསྒོམ་གསུང་། མཇུག་གི་ལྷ་དགུའི་རིགས་བདག་ལ་པད་ཉི་བདུད་བཞི་བསྒོམ་ཀྱང་ཆོག་གོ་གསུང་། གསང་དབང་གི་ཇི་ལྟར་སོགས་བླ་མ་མི་བསྐྱོད་པས་གསུང་བར་བསམ་པ་ཡིན། པདྨ་འཁོར་ལོ་སོགས་ཀྱིས་ཡུ་བ་བྱས་པའི་དྲིལ་བུ་ལ་ལྷའི་ཞལ་ཡོད་གསུང་།། ༈ །།ཆོས་རྗེའི་བླ་མའི་རྣལ་འབྱོར་སྐབས་རང་ཐ་མལ་དུ་བསྒོམ་པ་ཡིན། རང་ལ་ལྷའི་སྣང་བ་རྒྱུན་དུ་ཡོད་ན་ལྷར་བསྒོམ་ཀྱང་རུང་། གནས་གསུམ་འབྲུ་གསུམ་དེ་ཞལ་ཟས་ལ་དཀར་རྒྱན་བཏགས་པ་ལྟར་དབུ་མ་དང་སྒྲེལ་བར་བསམ། ཐོས་པ་རྒྱ་མཚོ་སོགས་སྒྲུབ་པའི་མཆོད་པ་མཆོད་ཡོན་སོགས་ཀྱི་རྣམ་པ་བསྒོམ་མི་དགོས།། ༈ །།རིགས་ལྔ་ལ་ཞལ་སྦྱོར་གྱི་ཡུམ་ཡོད་ཀྱང་མཚམས་ཀྱི་ལྷ་མོ་རྣམས་རང་སོར་འཇོག
གཙུག་ཏོར་འཁོར་སྒྱུར་གྱི་གདན་པད་ཉི་དེ་ཆོས་འབྱུང་གི་འོག་ཏུ་ཡོད་རྒྱུ་བྱས་ཀྱང་ཆོག། ༈ །།ས་འཇམ་སྦག་སྒྲུབ་ཀྱི་མགོར་སྟོང་ཉིད་བསྒོམ་སྐབས་རང་གཞན་ཐམས་ཅད་བདེ་སྟོང་ཉིད་དུ་བསྒོམ་ནས་དེ་ནས་གསལ་འདེབས་པ་ཡིན།། ༈ །།སྣ་ཚོགས་རྡོ་རྗེའི་ལྟེ་བར་རྡོ་རྗེའི་ར་བ་བསྒོམ་པ་ཡིན་གསུང་། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཡབ་ཀྱི་ཞལ་དུ་ཞུགས་ཞེས་པ་ལ་གདན་ཡོད་མེད་ཇི་ལྟར་བྱས་ཀྱང་ཆོག ལུས་དཀྱིལ་གྱི་རིགས་བདག་སྔོན་འགྲོའི་རྡོར་སེམས་ལྟ་བུ་ཡིན། ཕོ་བྲང་ལྔ་གཙོ་བོ་སོགས་དམིགས་བསལ་མེད་པ་རྣམས་ལ་མེ་ཕུང་འབར་བ་མ་བསྒོམ་ཀྱང་ཆོག སྒལ་ཚིགས་རི་རབ་ཏུ་བསྒོམ་པའི་ཤར་ཕྱོགས་ནང་ངོས་ཡིན། ཡབ་ཀྱི་གསང་རྡོར་ར་ལྔ་སེམས་དཔའ་ལྔ་ཞེས་པ་ཡེ་ཤེས་ལྔ་ལ་གོ་རུང་།། ༈ །།ཞི་དྲག་སྦྱོང་བ་བྱེད་དུས། བྱིན་རླབས་ཟུར་དུ་མེད་པར་སྔགས་དེས་གཏོར་མ་རྒྱ་ཆེན་པོར་བརླབས་པ་དང་།
དེ་ལ་བསྔོ་བ་གཉིས་ཀ་འགྲུབ་པ་ཡིན། ཆ་གསུམ་གྱི་བགེགས་གཏོར་ལའང་དེས་འགྲེ། རྒྱལ་བའི་སྐུ་གསུང་ཐུགས་ཀྱི་ས་བོན་ཨོཾ་ཨཱཿཧཱུྃ་གིས་བྱིན་གྱིས་བརླབ་ན་བགེགས་དམན་པ་རྣམས་ཀྱིས་ཐོབ་དཀའ་བར་གསུང་ཞེས་གསུང་།། ༈ །།གསུང་རྡོ་རྗེ་མ་མགྲིན་པའི་འོད་དཔག་མེད་དང་མདུན་གྱི་ལྷ་མོའི་བར་དུ་བསྒོམ། ཐུགས་རྡོ་རྗེ་མའི་ཐུགས་ཀར་བདག་མེད་རྣལ་འབྱོར་མ། ཡུལ་གྱི་ལྷ་མོ་ཆོས་མཁའ་སྤྱོད་མ་བཅས་ཞལ་སྦྱོར་དུ་མི་བསྐྱོད་པའི་མདུན་ལྷ་མོའི་བར་དུ་བསྒོམ་གསུང་། སྣོད་བཅུད་སྦྱང་བ་དང་བསྡུ་རིམ་སྐབས། རྟེན་བརྟེན་པ་གཉིས་ལས་ལོགས་ན་སྣོད་བཅུད་ཞིག་ཡོད་སྐད་གསུང་པ་ནི་ཡེ་ཤེས་ཚོགས་བསགས་ཀྱིས་སྦྱངས་ཀྱང་འདིར་སླར་ཡང་སྦྱོང་བ་ཡིན་པས་མི་འགལ་གསུང་། འཁོར་ལོ་བཞི་རྫོགས་སྐབས་སྙིང་ཁའི་ཧཱུྃ་དང་། མགྲིན་པའི་ཨོཾ་གཉིས་གནས་དེ་གཉིས་སུ་རྩ་དབུ་མ་རང་འཁྱོགས་པོ་ཡི་གེའི་རྣམ་པ་ཅན་དུ་བསྒོམ་པ་མ་གཏོགས་དབུ་མའི་ནང་དུ་བསྒོམ་ན་དེ་ཧ་ཅང་ཕྲ་བས་བསྒོམ་བདེ་མོ་ཞིག་མི་འོང་གསུང་།
དང་པོ་ནས་རླུང་བཟུང་ནས་རྩ་ཡིག་ཡོངས་རྫོགས་གསལ་འདེབས་པའི་ལུགས་ཞིག་དང་། འབར་འཛག་ལྟེ་བའི་གོང་དུ་སླེབས་ཚེ་རླུང་འཛིན་པའི་ལུགས་གཉིས་ཀ་སྣང་གསུང་།། ༈ །།བིར་སྲུང་སྐབས་རོ་མའི་མེས་ཕོ་བྲང་ལྔའི་ཡིག་འབྲུ་རྣམས་གསལ་འདེབས་པ་ལས་ཁམས་སྙིགས་མ་བསྲེག་མི་དགོས། རོ་མའི་མེ་དབུ་མའི་ནང་དུ་མ་སོང་ཡང་། དེའི་འོད་ཀྱིས་ཡིག་འབྲུ་གསལ་འདེབས་པ་ཡིན། སྲུང་བ་ཕྱི་མ་ལ་རླུང་གཅིག་བཟུང་ནས་མས་འགྲོ་གཅིག་དང་ཡས་འགྲོ་གཉིས་ཀྱིས་ཆོག ཕྱག་རྒྱ་ལ་ལར་གུང་མོ་དང་། ལ་ལར་མཛུབ་མོ་ཟེར་བ་དེ་སྔ་མ་གོང་མ་དང་ཕྱི་མ་འཕགས་པའི་བཞེད་པ་ཡིན།། ༈ །།ལམ་ཟབ་ནང་མའི་རྡོ་རྗེ་འཆང་དང་བདག་མེད་མ་གཉིས་ཀ་བསྒོམ་རྒྱུ་བྱས་ན། རྣམ་པ་ཀྱེ་རྡོར་དུ་བསྒོམ་པ་ཡིན།
རྩ་བའི་བླ་མའི་མཚན་བརྗོད་ཀྱང་ཆོག ཁྲོ་བོའི་ཁྲོ་གཉེར་སྨིན་མའི་བར་སྤྱན་དབུས་མའི་འོག་ན་ཡོད། དབང་བཞི་བསྐུར་བའི་ཚུལ་སོགས་བརྗོད་མི་དགོས། རོ་མའི་མེ་དེ་སྙིང་གར་སླེབས་པས། དེའི་འོད་ཀྱིས་ཡིག་འབྲུ་རྩ་འཁོར་རྣམས་གསལ་འདེབས་པ་ལས། དབུ་མའི་ནང་དུ་མེ་ལྕེ་མ་སོང་ཡང་ཆོག རྩ་འཁོར་ལྔའི་ལྟེ་བའི་ཡིག་འབྲུ་རྣམས་གསལ་གདབ་དགོས་པས་དབུ་མ་ཡང་གསང་གནས་ཀྱི་བར་དུ་ཟུག་ཡོད། རྐྱང་པ་ལས་བྱང་སེམས་འབབ་པའི་ཚེ་ཡང་། དེའི་འོད་ཟླ་ཟེར་གྱི་མདོག་ལྟ་བུ་དེས་ཐམས་ཅད་གསལ་འདེབས་པ་ཡིན།། ༈ །།ལམ་ཟབ་ནང་མ་ལ་འཇུག་ཏུ་རླུང་གཅིག་ལས་མ་བཟུང་ཀྱང་མང་ཐོས་ཀྱི་བཞེད་པ་ཡིན་ཞིང་།
བླ་མས་ཀྱང་གནང་ངོ་། ། ཨོཾ་ཞེས་པས་སྟོང་། ཨཱཿཐོད་པ། ཧཱུྃ་ཤ་ལྔ་བདུད་རྩི་ལྔ། ཧོས་དབྱེར་མེད་བདུད་རྩིའི་རྒྱ་མཚོར་བསམ། དེ་ནས་ཨོཾ་ཨཱཿཧཱུྃ་གསུམ་གྱི་ཚེ་ལ་བདུད་རྩི་དེ། ཧ་ཧོ་ཧྲཱི་གསུམ་གྱི་ཚེ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཞིག་དམིགས་ན་ཆོག་གསུང་།། ༈ །།བིར་སྲུང་ཕྱི་ནང་། ལམ་ཟབ་ཕྱི་ནང་གི་སྐྱབས་ཡུལ་ལམ་དུས་ལྟར་བྱས་ཆོག བིར་སྲུང་ནང་མའི་སྐབས་ལྟེ་འོག་གི་མེ།
དེ་ནས་ཡར་རོ་མའི་ནང་དུ་ཞུགས་པ་མ་གཏོགས་གསང་གནས་སུ་མ་སོང་ཡང་། མེའི་འོད་དེས་ཡིག་འབྲུ་གསལ་འདེབས་པ་ཡིན་གསུང་།། ༈ །།གནས་གསུམ་ཡི་གེ་གསུམ་ལས་འོད་སྣ་ཚོགས། ། འབྲུ་གསུམ་གཟུགས་བྱུང་ཞེས་པ་དེ་དཀར་དམར་མཐིང་གསུམ་ཡིན། སྣ་ཚོགས་མིན་གསུང་།། ༈ །།བིར་སྲུང་ཕོ་བྲང་ལྔའི་ཡི་གེ་གསང་ལྟེ་མགོ་གྱེན་བསྟན། སྙིང་ག་ཐུར་བསྟན། མགྲིན་པ་གྱེན། སྤྱི་བོར་ཐུར། ཨོཾ་ཧྲི་ཧ་ཧ་ཧཱུྃ་ཧཱུྃ་ཕཊ྄།།
༈ །།ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་སྟེང་མའི་རྩེ་མདུན་བསྟན་འོག་མ་རྒྱབ་བསྟན། སྐྱབས་ཡུལ་དཔའ་བོ་རྡོ་རྗེ་ཆོས་ཀྱི་གདན་པདྨའི་ཁ་དོག ཕྱོགས་བཞི་དམར་ལ་མེ་རླུང་སེར། ། དབང་ལྡན་སྔོ་ལ་བདེན་བྲལ་ལྗང་། ། ལྟེ་བ་ལྗང་ལ་གེ་སར་སེར། ། རྡོ་རྗེ་སེམས་དཔའ་ཡབ་ཡུམ་གཉིས་ཀ་ལ་རང་འདྲའི་རིགས་བདག་ཡོད། མཆོད་ཡོན་མ་དཀར། མེ་ཏོག་མ་དཀར། བདུག་སྤོས་མ་དུད་ཁ། མར་མེ་མ་དམར་སྐྱ།
དྲི་ཆབ་མ་ལྗང་། ཞལ་ཟས་མ་དམར། སྒྲ་མ་སྔོན་མོ། བདུད་རྩི་མྱོང་བའི་ཚེ། མཐེབ་སྲིན་གྱིས་རྩེ་རང་ལ་བསྟན་པའི་ཆོས་འབྱུང་གཅིག་གཡོན་བསྐོར་དུ་བྲིས་ཏེ། བདུད་རྩིའི་དྭངས་མ་དབུས་སུ་བྃ་ཡིག་གི་རྣམ་པར་གནས་པ་དེ་བླང་ནས་ལྕེ་ཐོག་ཏུ་བཞག་དེ་ཞུ་ནས་སྙིང་གའི་བྃ་ཡིག་སོགས་འདྲ། ཉལ་བའི་རྣལ་འབྱོར་གྱི་གནས་ཁང་ཆོས་འབྱུང་དེ་མཁྱེན་བརྩེའི་གསུང་རྒྱུན་ལ་ཉིས་བརྩེགས་ཡིན་གསུང་། རང་གི་མགོ་བླ་མའི་སྐུ་པང་ལ་འཇོག་པའམ་པད་ཟླ་ལ་འཇོག་པ་ཡིན། ཀུ་ས་ལིའི་ཚོགས་གསག་གི་སྐབས་རང་སེམས་རྣལ་འབྱོར་མ་རྒྱན་མེད་གྲི་གུག་ཅན་ཡིན། ཉལ་བའི་རྣལ་འབྱོར་ཚེ་རང་པད་ཉི་དྲོད་བཅས་ཀྱི་སྟེང་དུ་ཉལ་བར་བསམ་པས་གཉིད་མི་འཐུག་པའི་དགོས་པ་ཡོད།
འདོད་ཡོན་ལྔའི་ལྷ་མོ་རྣམས་བླ་མའི་དབང་པོ་ལྔ་ལ་ཐིམ་པར་བསྒོམས་པས་ཡུལ་ལྔ་དབང་དུ་འདུ་བའི་རྟེན་འབྲེལ། མཆོད་ལྷ་རྣམས་རང་གི་ཐུགས་ཀར་ཐིམ་པས་རང་གི་རླུང་སེམས་དབུ་མར་འཆར་བའི་རྟེན་འབྲེལ། རྒྱལ་སྲིད་སྣ་བདུན་འཇོག་པ་ཆོས་ཀྱི་རྒྱལ་སྲིད་བརྟན་པའི་རྟེན་འབྲེལ། ཡུལ་ཡུལ་ཅན་གྱི་ལྷ་རྣམས་ཡོངས་གྲགས་དང་མཐུན། ཐོ་བརྩེགས་སུ་བསྒོམ་པ་བྱིན་རླབས་ཀྱི་ཆུ་རྒྱུན་བར་མ་ཆད་པའི་དགོས་པ་ཡོད། ཁྲོམ་ཚོགས་སུ་བསྒོམ་པ་མངའ་ཐང་རྒྱས་པ། ཀུན་འདུས་ནོར་བུའི་ལུགས་བྱིན་རླབས་མྱུར་འཇུག་གི་དགོས་པ་ཡོད། ཀུ་ས་ལིའི་ཚོགས་གསག་སྐབས། ལྷ་མོ་ཐོད་པ་ཆེ་ཆུང་གཉིས་རེ་ཐོགས་པ། ཆུང་བས་བཅུས་ཆེ་བའི་ནང་དུ་བླུགས།
དེ་ནས་མཆོད་ཡུལ་གྱི་ལྗགས་འོད་ཟེར་གྱི་སྦུ་གུས་གསོལ་བར་བསམ། རྒྱ་ཆེ་བའི་སྦྱང་གཞི་གནས་ཉེར་བཞི། ཡུལ་སོ་གཉིས་ཀྱི་རྩ་ཡིག་རྣམས་ཡིན་ལ། ཟབ་པའི་སྦྱང་གཞི་དབུ་མ་མཐར་ཐུག་གི་སྦྱང་གཞི་སེམས་ཉིད་སྤྲོས་བྲལ། དཔའ་བོ་རྡོ་རྗེ་ཆོས། སངས་རྒྱས་རྡོ་རྗེ་ཆོས་གཉིས་ཀ་དར་དང་རུས་པ་དང་རིན་པོ་ཆེའི་རྒྱན་ཅན། རུས་རྒྱན་ལ་རིན་པོ་ཆེས་ཕྲ་བཏབ་པ་ལ་དེ་སྐད་གསུང་། རྡོ་རྗེ་སེམས་དཔའི་རིགས་བདག་གི་དབུ་སྟེང་གི་རྡོ་རྗེ་ཕྱེད་པ་ཡིན་གསུང་། རང་རྗེ་བཙུན་མའི་གདན་པདྨ་དམར། ཐོད་པ་སྐམ་པོ་སུམ་བརྩེགས།
རིགས་བདག་གི་རྣམ་སྣང་རྡོར་དྲིལ་བསྣོལ་ནས་འཛིན་པར་གསུང་། ཆོས་འབྱུང་ཉིས་བརྩེགས་ཀྱི་ནང་དུ་ལྷ་བསྒོམ་པའི་གྲྭ་བཞིར་དགའ་འཁྱིལ་བསྒོམས་ཀྱང་ཆོག ནང་ལུས་དཀྱིལ་གྱི་ལྷ་རྣམས་ལའང་རིགས་བདག་རང་ཆས་ཡོད་རྒྱུ་བྱམས་པ་ཀུན་དགའ་བསྟན་པའི་རྒྱལ་མཚན་གྱིས་མཛད་འདུག སྔགས་གཉིས་བཟློག་བྱས་ཚེ་སྭཱ་ཨོཾ་གྱི་ལོགས་སུ་སླེབས་པར་འདུག་པས་ཧ་ཞེས་པ་ཡི་གེ་མ་དག་གསུང་། ཆོས་འབྱུང་གིས་གཞལ་ཡས་ཁང་གི་གོ་ཆོད་གསུང་། བསམ་མི་ཁྱབ་ཀྱི་བསྡུ་རིམ་སྐབས་སྣོད་འོད་དམར་པོའི་རྣམ་པར་བསྡུ་ཞེས་གསུང་སྣ་སྒོ་ནས་ཉི་རྡུལ་བཞིན་སྤྲོས། དེ་དག་གིས་ཆོས་བཤད་རྣལ་འབྱོར་མའི་སར་བཀོད། ཡང་སྤྲུལ་འགྲོ་བ་དང་བཅས་པ་སྔགས་སྐྱེས་ལྷན་སྐྱེས་ཞིང་སྐྱེས་ཏེ་ཕྱིའི་རྣལ་འབྱོར་མ་རྣམས་བསྡུས། ལྟེ་བའི་ནང་གི་རྣལ་འབྱོར་མ་ལ་ཐིམ། དེ་གསང་བའི་རྣལ་འབྱོར་མར་བསྡུ་བ་ཡིན་གསུང་།
ནང་གི་རྣལ་འབྱོར་མ་དེ་ལ་རྒྱན་ཡོད། དབུ་མའི་ཡར་རྩེ་ཁ་བྱེ་ཡོད། ལུས་དཀྱིལ་ཟླ་བའི་སྟེང་དུ་འཇིགས་དུས་ཀྱི་གདན་རེ་ཐམས་ཅད་ལ་ཡོད། བླ་མའི་རྣལ་འབྱོར་སྐབས། རྩ་བརྒྱུད་ཀྱི་བླ་མའི་མཐའ་བསྐོར་དུ་མགྲོན་ཐབས་ཀྱི་སངས་རྒྱས་བྱང་སེམས་དཔའ་བོ་མཁའ་འགྲོ་མང་པོ་ཡོད་གསུང་། ཡབ་དང་ཐུན་མོང་གི་འཕོ་བའི་བདེ་མཆོག་སྐུ་མདོག་སྔོན་པོ། སྤྱི་བོ་ནས་བླ་མ་བདེ་མཆོག་བར་ལ་སྦྲེལ་བྱེད་རྩ་མེད་གསུང་། བླ་མའི་རྣལ་འབྱོར་རྒྱས་པས་བསྡུས་པའི་གོ་ཆོད་གསུང་། བསམ་མི་ཁྱབ་ནང་མས་ཕྱི་མའི་གོ་ཆོད། བདག་བསྐྱེད་ཚིག་བཅད་མ་ལ་སུམྦྷ་ནི་མེད་པ་འདྲ།
ཡིད་ཀྱི་དྲི་མ་ཀུན་བརྟགས་ལྷན་སྐྱེས་ངག་གི་དྲི་མ་རང་བཞིན་བརྒྱད་ཅུའི་ཞོན་པའི་རླུང་། ལུས་ཐ་མལ་སྣང་ཞེན།། ༈ །།ལམ་ཟབ་ནང་མའི་བླ་མ་ཐོ་བརྩེགས་ཀྱི་ཚིག་བསྡུས་ཆོག་གསུང་། ལམ་ཟབ་ནང་མའི་ཚིག་ཟིན་ལ་རྩ་ཡང་ཡོད་དམ་སྙམ་པ་ཞིག་འདུག་རུང་། རྩ་བསྒོམ་མི་དགོས་གསུང་།། ༈ །།རྩ་དབུ་མ་ཆེན་པོའི་ཁྲིད་ཀྱི་སྐབས་གདོང་རྐང་ཁྲིད་ལ་རླུང་རེ་བསལ་ཚོད་ལ་རླུང་རེ་འཛིན་དགོས་པ་འདྲ། སྔོན་འགྲོ་རྩ་ལམ་སྦྱང་བའི་ཚེ་ཐུན་ཆུང་རེ་ལ་བསྔོ་བ་མདོར་བསྡུས་རེ་ཇི་ལྟར་བྱས་ཀྱང་དགོས། རླུང་བཟུང་ནས་རྐང་མཐིལ་གྱི་རླུང་གསོས་སོགས་བསྒོམ། རྔུབ་ཆུང་གསུམ་སོགས་ཀྱི་སྐབས་བར་རླུང་འཛིན་པ་འདྲ། ཡུམ་གྱི་རྩ་དབུ་མ་ཙཎྜ་ལི་ཞེས་པ་གསང་ལམ་ནང་གི་དེས་ཆོག
འོད་ཀྱི་གཏུམ་མོ་དང་། ཐ་མལ་གྱི་གཏུམ་མོའི་སྒྲ་བཤད་མ་གཟིགས་གསུང་། སྲོད་ཆར་རང་རང་གི་དམིགས་པ་སོགས་ཐུན་སྟོད་ལ་ཟེར་བ་རེད་གསུང་། སྔོན་འགྲོ་རྩ་ལམ་སྦྱོང་བ་ཡུན་རིང་བསྒོམ་ནས། དངོས་གཞི་བདག་བྱིན་རླབས་བསྒོམ་དུས་སྔ་མ་མ་བསྒོམ་ཀྱང་རུང་། ཁར་ཧྲིཾ་མཾ་སོགས་ལྕེ་སྟེང་དུ་ཟླ་བ་གཟུགས་བརྙན་གྱི་ཚུལ་དུ་བསྒོམ། ཡི་གེ་གཉིས་མགོ་གྲེ་ཕུག་ཏུ་ལྟ་བ་བསྒོམ་ན་བདེ་བར་གསུང་། བསམ་གྱིས་མི་ཁྱབ་ཐུན་མིན་གྱི་སྤྲུལ་པའི་རྣལ་འབྱོར་མ་རྣམས་བསྡུས་ནས་སྣ་སྒོའི་རྣལ་འབྱོར་མ་རྐྱང་མའི་ལམ་བརྒྱུད་ལྟེ་བའི་རྣལ་འབྱོར་མ་ལ་ཐིམ། དེ་ནས་རླུང་འཛིན་པ་ཡིན་གསུང་། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སོགས་མཁྱེན་བརྩེས་ཟླ་བ་གདན་ཐབས་སུ་བསྒོམ་པར་གསུང་།
ཟླ་བ་རྒྱབ་ཡོལ་གྱི་ཚུལ་དུ་བསྒོམ་ན་བདེ་བས་སྤྱི་གཙུག་གི་ཟླ་བའི་སྟེང་དུ་ཧཱུྃ་གཉིས་མགོ་ལྟག་པར་ཕྱོགས་པའི་ཚུལ་གྱིས་བསྒོམ་ན་རུང་གསུང་།། ༈ །།བླ་མ་ལ་ཕྱག་འཚལ་ལོ། ། གཞི་བདག་གཏོར་མ་ཡན་ཆད་དང་པོ་ལྷན་ཅིག་ཏུ་བྱིན་གྱིས་བརླབ་ནས། དེ་ནས་སྒེར་དུ་བྱིན་གྱིས་བརླབས་ཏེ་འབུལ་བ་ཡིན་གསུང་། ཀུན་བརྟགས་ཀྱི་བདག་འགོག་པའི་རིགས་པ་རྣམས་ལྷན་སྐྱེས་ཀྱི་ལ་སྦྱོར་ཤེས་པ་དང་། དངོས་སྨྲ་བའི་གྲུབ་མཐའ་འགོག་བྱེད་རྣམས་ཆོས་ཀྱི་བདག་འགོག་པ་ལ་སྦྱོར་ཤེས་དགོས་གསུང་། གང་ལ་ཡང་རྟེན་འབྲེལ་གནད་དུ་ཚེ། ངག་དབང་བཤད་སྒྲུབ་ཀྱི་རླུང་རས་དམར་པོ་ཡིན། ཉི་དགའི་དཀར་པོ་ཡིན། ཕྱི་མ་དེ་ཁོང་གི་ཐུགས་ལ་མ་འབེན།
ཕྱིས་ཉི་དགའ་ཚང་ལ་གྲང་བའི་ནད་གཞི་འབྱུང་བའི་རྐྱེན་དེ་ལས་བྱུང་གསུང་། ཐུན་མཚམས་སུ་བླ་མའི་མོས་གུས་དང་ལྟ་བའི་དྲན་འཛིན་གཙོ། ཚེ་སྒྲུབ་ལ་བསྒོམ་ཐུབ་ན་གྲུབ་རྒྱལ་ལུགས་ཀྱི་བསྐྱེད་རྫོགས་ཟུང་འཇུག་དེ་ལས་ཟབ་པ་མེད། སྔགས་འདོན་རྒྱུ་ལ་སྒྲ་མི་སྙན་གྱི་རང་གཟུངས་དེ་ཟབ་གསུང་། བིར་སྲུང་དེ་ཁྱོད་ལ་གནད་ཆེ་བར་འདུག་པས་རེམ་གསུང་། བིར་སྲུང་ལ་བྲག་རྫོང་མའི་དེ་ཟབ་ངེས་པ་ཡིན་གསུང་།། ༈ །།མཁའ་སྤྱོད་མའི་དཔེ་གསུམ་གྱི་དོན་གཅིག་གཏན་ལ་འབེབས་གསུངས་པ་འདི་དང་། བིར་སྲུང་ནང་མ་འདི་གཉིས་གནད་གཅིག་པས་རླུང་སེམས་དབུ་མར་སྡུད་པ་ལ་འདི་ལས་ཟབ་པ་མེད་གསུང་།། ༈ །།ལམ་ཟབ་ནང་མའི་ཀྱཻ་རྡོ་རྗེ་བདག་མེད་མ་ལ་ཐིམ་ཞེས་པ་དེ་མི་དག འདི་གཉིས་ཐབས་ཤེས་རབ་ཀྱི་ཆ་ཙམ་ཡིན་པས་ཀྱཻ་རྡོ་རྗེ་ཡབ་ཡུམ་རྣལ་འབྱོར་གྱི་དབང་ཕྱུག་བིརྺ་པ་ལ་ཐིམ་ཞེས་བརྗོད་ན་ལེགས་གསུང་།།
༈ །།རླུང་རོ་བསལ་ཚེ་ལྷག་མ་ལུས་ན་ནད་གཞི་རེད་འགྲོ་བས་ལྷག་མ་མེད་པར་འབུད། ནང་དུ་རྔུབ་ཚེ་སྒྲ་བཅས་རེད་ན་གྲང་བའི་ནད་གཞི་བསྐྱེད་འོང་བས་སྒྲ་མེད་དུ་རྔུབ་དགོས། རླུང་མི་ཐུབ་ན་དལ་བུས་གཏོང་དགོས་གསུང་། པོད་དམར་ནང་གི་ངོར་ཆེན་གྱི་བིར་སྲུང་དེ་ལ་ལྟོས་དང་གནད་ཡོད་གསུང་། འཆི་ཁ་འདུ་ཤེས་བཅུ་གཅིག་བསྟན་པའི་མདོ་ལྟར་བྱས་ན་ལེགས། ཚུལ་ཁྲིམས་ཡང་དག་པར་ལྡན་པའི་མདོ་དང་། སྲིད་པ་འཕོ་སོགས་དུམ་པ་ཞིག་རེད་གསུང་། རླུང་རྐྱང་པ་བཟུང་བས་དྲོད་སྐྱེ་དཀའ། མེ་དམིགས་ཞིག་དང་འདྲེས་ན་དགའ། ནང་མའི་སྐབས།
རོ་མ་ནས་མེ་འབར་བས་ཁམས་སྙིགས་མ་རྣམས་བསྲེག ཧཾ་ལ་ཕོག དེ་ལས་ཁམས་དཀར་པོ་དངུལ་ཆུའི་མདོག་ལྟར་བབ་འཁོར་ལོ་རྣམས་གསོས། རོ་རྐྱང་གཉིས་ཀྱི་རླུང་སེམས་དབུ་མར་ཞུགས་པར་བསྒོམ། དེའང་རླུང་འཛིན་པའི་ཚེ་རོ་རྐྱང་གཉིས་ཀྱི་རླུང་རྔུབ་པའི་རྐྱེན་གྱིས་དེད་དེ་དབུ་མར་ཞུགས་པར་བསྒོམ་ན་སྣང་བ་སེམས་ཡིན་པའི་གནད་ཀྱིས་འདུ་འོང་གསུང་། འཆི་ཁའི་དམ་ཚིག་གསོ་བ་ལ་བདག་འཇུག་དང་ལམ་དུས་གཉིས་གཙོ། དེ་བཞིན་དུ་སྒོ་གསུམ་གྱི་དམ་ཚིག་གསོ་བའི་དམིགས་པ་ལེགས་པོ་ཞིག་འཛིན་ཤེས་ནས་བཟུང་བླ་མའི་རྣལ་འབྱོར་ཁོ་ནས་དམ་ཚིག་གསོ་ཐུབ། བླ་མ་རང་ལ་བསྟིམ་སྟེ་དབང་བཞི་དུས་གཅིག་ལ་ལེན་པའི་དམིགས་པ་བྱས་ནའང་ཆོག་པ་འདྲ་གསུང་།། ༈ །།སྔར་བྱས་སྡིག་པ་ཐམས་ཅད་ད་ལྟའི་རིག་པ་སྐད་ཅིག་མའི་རྣམ་འཕྲུལ་དུ་ཤེས། དེའང་བླ་མ་དང་ངོ་བོ་དབྱེར་མེད་དུ་ཤེས་ནས་ལྟ་ཐོག་ཏུ་འཇོག་པ་གནད་ཆེ་ཞེས་གསུང་།
ཁྱོད་ཀྱིས་དང་པོར་ལྟ་བ་འདི་ལ་ནན་ཏན་གྱིས། དེ་ནས་ཡིག་བརྒྱ་འབུམ་ཐེར་གཅིག་འདོན་བསྒོམ་བསྒྲགས་ནས་རེམ། ཕྱིན་ཆད་དམ་ཚིག་ལ་གཅེས་སྤྲས་དང་བཅས་གསང་ཁྲིད་བསྒོམ། དེ་ནས་རང་ལུས་ཕྲུ་མ་ཕུས་བཏབ་པ་ལྟར་སྟོང་སང་ངེ་ཡོད་པ། ལག་མཛུབ་ཀྱི་ནང་ཚུན་ཆོད་སྟོང་པར་མ་ཟད་སྙན་ཤོག་ཤིན་ཏུ་སྲབ་པའི་ནང་ཡང་སྟོང་སང་ངེ་བ། ནང་རྩ་གསུམ་འཁོར་ལོ་ལྔ་ཡང་མཁའ་ལ་འཇའ་ཚོན་ཤར་བ་ལྟ་བུ། པཱུ་ཏྲ་མིང་སྲིང་ཡང་ལྷ་བཅུ་གཉིས་མའི་ལྷ་ངོ་བསྟན་པ་ལྟར། མགོན་པོའི་ཡེ་ཤེས་ཀྱི་རྣམ་འཕྲུལ་དུ་བལྟ་བ་ལས། དྲེགས་པ་རང་རྒྱུད་པར་ནམ་ཡང་མི་འཛིན་པར་ཤིན་ཏུ་གལ་ཆེ། བུད་མེད་མི་བཅུ་གཉིས་བསད་པ་ཞིག་གིས་བྱང་སེམས་ཟླ་རྒྱལ་གྱི་དྲུང་དུ་སྨྱུང་གནས་རྣམ་དག་ལྔ།
ཆ་ལེ་ཆོ་ལེ་ལྔ་གཅིག་གདན་ཐོག་གཅིག་བྱས་པས། ཕྱི་མ་རྒྱ་གར་གྱི་བྲམ་ཟེའི་བུར་སྐྱེས། དེ་ནས་བདེ་བ་ཅན་དུ་སོང་བར་གསུངས་པ་ལྟར་སྡིག་པ་འདགས་པ་ལ་ཚེགས་མེད་གསུང་། སྔོན་གྱི་སྡིག་པ་དང་ད་ལྟའི་སེམས་གཉིས་གཅིག་ཐ་དད་དཔྱད་ན། དབུ་མ་འཇུག་པའི་ས་སྨྱུག་ལ་དཔྱད་པའི་སྐབས་ལྟར་ཤེས་པར་བྱོས་གསུང་། ཕྱི་རོལ་གྱི་དྲེགས་པ་རྒྱུད་གསུམ་རྣམས། ནང་རྩ་ཐིག་རླུང་གི་རྟེན་འབྲེལ་ལས་བྱུང་བར་ཤེས། དེ་སེམས་གསལ་སྟོང་ཟུང་འཇུག་གི་རོལ་པར་ཤེས་སེམས་ཉིད་བརྗོད་བྲལ་བློ་འདས་ཀྱི་ངང་ལ་མཉམ་པར་འཇོག་པ་ལྟ་བ། ཉམས་ལེན་དེ་བསྐྱེད་རྫོགས་ཟུང་འཇུག་ཏུ་ཤེས་པ་བསྒོམ་པ། རྗེས་སྣང་ཐམས་ཅད་ལ་ཉམས་ལེན་དེའི་རྩིས་ཟིན་པ་སྤྱོད་པ་ཡིན་གསུང་།
རླུང་གཏོང་དུས་རྔུབ་ནས་གཏོང་བ་དེ་མི་རུང་གསུང་། བཟློག་པའི་སྐབས་རོ་མ་རྣམས་ཞབས་འོག་གི་མགོན་པའི་ཞལ་དུ་བཏབ་ཤ་ཁྲག་གི་གཏོར་མས་མཉེས། ལྟེ་བའི་རླུང་མེའི་སྟོབས་ཀྱིས་བསྲེག་ཞུ་སྦྱངས་ཏེ། དྭང་མ་རྣམས་སྐུ་སྟོད་དུ་སོང་། སྙིགས་མ་སྐུ་སྨད་དུ་ལུས་པ་ནམ་མཁའ་ལ་དེངས། དྭངས་མ་ཡེ་ཤེས་ཀྱི་བདུད་རྩིར་གྱུར་པས་སྐུ་ལུས་ཀྱི་ནང་ཐམས་ཅད་གང་། མཐུ་སྟོབས་ནུས་པ་འཕེལ་ཞིང་། བདེ་ཆེན་གྱི་ཡེ་ཤེས་ཀྱིས་མཉེས་ནས་འགྲོ་བ་མྱོང་བས་གྲུབ། བཀྲག་མདང་གཟི་བྱིན་མཆོག་ཏུ་གྱུར་པར་བསམ། སྤྲུལ་པ་སྤྲོ་བ་དང་ཡང་སྤྲུལ་སྤྲོ་བ་འདི་དམག་འོང་བ་སོགས་ལ་བྱས་ན་ཕ་རོལ་པོ་མཐུ་སྟོབས་ཉམས་ནས་འགྲོ་བ་མྱོང་བས་གྲུབ།
འཁོར་ལོ་སེར་ཆུང་དང་། དྲག་པོ་སྔགས་རྒོད་གཉིས་རྫོགས་རིམ་གྱི་ཡེ་ཤེས་སྐྱེ་བ་ལ་གནད་ཆེ་གསུང་། དྲག་པོ་སྔགས་རྒོད་ཀྱིས་ལུས་ལ་དྲོད་སྐྱེ་གསུང་། ཁྱོད་གསང་ཁྲིད་ལ་སྡོད་པ་ལ་དང་པོ་ཕྱི་ཁྲིད་ཀྱི་བསྙེན་པ་མཧཱ་ཀ་ལ་འབུམ་ཕྲག་དྲུག་ཅུ་རྩ་བཞི་ཅན་ཞིག་ཕུད། དེ་ནས་ཡིག་བརྒྱ་འབུམ་ཕྲག་གཅིག་གནད་དུ་འགྲོ་ངེས་རྩ་གསུམ་འཁོར་ལོ་ལྔ་གསལ་བཏབ་ནས་བདུད་རྩི་འབེབས་སྦྱོང་གི་དམིགས་པ་བྱས་ན་དངོས་གཞིའི་རྫོགས་རིམ་ལམ་དུ་འགྲོ་བ་ལ་ཕན། དེའི་དུས་སུ་དམ་ཚིག་ལ་སྲུང་སྡོམ་དང་། སེམས་ཅན་ལ་སྙིང་རྗེ། བླ་མ་ལ་མོས་གུས་རྣམས་གལ་ཆེ། རྩུབ་ཉམས་ཆེན་པོའང་འབྱུང་ཉེ་ཆེ་ཡང་དེ་ལ་འཇིགས་སྐྲག་མི་བྱེད་པར་གང་ཤར་རང་སེམས་ཀྱི་ཆོ་འཕྲུལ། དེའང་བློ་འདས་བརྗོད་བྲལ་གྱི་ངང་ལ་བཞག་ནས།
ལྟ་བའི་ངང་ལས་མ་གཡོས་པར་གནམ་ས་མགོ་མཇུག་ལོག་ཡོང་ཡང་ཉམས་ང་བག་ཚ་འཆོར་མི་ཉན། ཆོས་སྐྱོང་འགྲུབ་པའི་ལྔ་ལྟས་ཀྱང་རྩུབ་ཉམས་འོང་གསུང་། ལྟ་བ་ལ་ཡིད་ཆེས་གཏིང་ནས་སྐྱེས། ནང་རྩ་འཁོར་ཐམས་ཅད་དྭང་གསལ་འཇའ་ཚོན་འདྲ་བ་དེའི་ནང་ཁམས་དཀར་དམར་གྱིས་གང་བ། དེའང་གདོས་བཅས་མ་ཡིན་པ་གསལ་ཞིང་ཐོགས་པ་མེད་པ་རྩ་གནས་ལ་བཀོད་པའི་ལྷ་རྣམས་ཀྱང་ནག་པོ་ཆེན་པོའི་ཡེ་ཤེས་ཀྱི་རྣམ་རོལ། དེ་ཡང་རང་སེམས་གསལ་སྟོང་ཟུང་འཇུག་གི་རང་མདངས། ཆོས་ཉིད་བརྗོད་པའི་མཐའ་མཐའ་དག་དང་བྲལ་བར་ཤེས་ནས་དེའི་སྟེང་ལ་མཉམ་པར་འཇོག་ཐུབ་དགོས། འདིའི་བོགས་འདོན་གེགས་སེལ་ཐམས་ཅད་ལ་བླ་མའི་རྣལ་འབྱོར་འདི་ཟབ་གསུང་། ཀུན་སྤྱོད་རྩང་ན། འཆོལ་བར་སྤྱོད་ན་སྤུ་གྲི་རུམ་བཅུག་འདྲ།
གསུང་པ་ལྟ་བུ་ཡིན། ཁྱོད་ལ་ལས་འཕྲོ་ཡོད་པར་འདུག་པས། དེ་སད་པ་ལ་འདི་གནད་དུ་ཆེ། དཀོར་གདུལ་བྱ་བྱེད་པ་བས། ནོར་སྒྲུབ་འདི་བཟང་། དེ་ལ་བྱང་སེམས་དང་དམ་ཚིག་གཉིས་མེད་ན་མི་འགྲུབ། ཁོང་གིས་བདེན་སྟོབས་བརྗོད་པའི་ཚེ་དེ་འདྲའི་སྣང་བ་དང་། རྐྱེན་ངན་བར་ཆད་ཐམས་ཅད་རང་སེམས་སྐད་ཅིག་མའི་ཆོ་འཕྲུལ། དེ་ཡང་སྤྲོས་བྲལ་གྱི་ལྟ་བའི་ངང་ལ་བཞག་པས་གཡོ་འགུལ་མེད་པར་ཁྲིགས་སེ་འགྲིགས་པ་ཞིག་འོང་གིན་འདུག་གསུང་། རྗེ་ས་ཆེན་གྱིས།
ཞིང་དང་དངོས་པོ་བསམ་པ་གསུམ། ། གཅིག་ཏུ་དྲིལ་ལ་གསོལ་བ་ཐོབ། ། ཅེས་གསུངས་པའི་གནད་འདི་འདྲ་ལ་གོ་བ་ཡིན་ནོ་གསུང་། ཁྱོད་ཀྱིས་བླ་མ་ལ་ཕྱག་ཕྱི་སྒྲུབ་ལུགས་བླ་མ་བསྟེན་ལུགས་ལེགས་པས་ཁྱོད་ཚེ་འཇུག་ལ་བར་ཆད་ཀྱི་དབང་དུ་མི་འགྲོ་སྙམ་གསུང་། ཁྱོད་ལ་གསང་སྒྲུབ་ཀྱི་རྣལ་འབྱོར་དེ་སྔ་སྨྲས་པ་རྣམས་བརྗེད་མི་ཉན། ཚེ་རབས་སྔོན་མ་ནས་ལྷ་འདི་ལ་ལས་འབྲེལ་ཡོད་པར་འདུག་པས་རེམ་དགོས་དེ་ཡང་ལྟ་བའི་ངང་ནས། སྣང་བ་འདྲ་མི་འདྲ་ལ་སྐྲག་སྔངས་གཏན་ནས་མི་བྱའམ། ཅུང་ཟད་སྐྱེས་ཀྱང་རྟོགས་པའི་བོགས་འདོན་དུ་གྱུར་ནས། ཕྱིའི་སྣང་བ་རྣམས་རྩ་ཁམས་ཀྱི་རྟེན་འབྲེལ། དེ་གསལ་སྟོང་ཟུང་འཇུག་གི་རོལ་པ།
དེ་རིག་སྟོང་གཉིས་སུ་མེད་པའི་ཡེ་ཤེས་སུ་ངོ་ཤེས། དེའི་ངང་ལ་གཡོ་འགུལ་མེད་པར་སྡོད་ཚུགས་པ་ཞིག་ཅི་ནས་རེམ་གསུང་། ཁོང་གི་ད་ལྟར་མཉམ་པར་བཞག་མ་ཐག་རིག་པའི་ཡེ་ཤེས་ལྗེན་ལ་བུད་ནས། དེའི་ངང་ལ་རྒྱུན་དུ་གནས་པ་ཞིག་རེད་གསུང་། བལ་པོ་བྷ་རོའི་ཕྱག་ཆད་པ་འཇིགས་བྱེད་ཀྱི་ཞལ་གཟིགས་ནས་ཁོང་ལ་ཐིམ་པའི་སྣང་བ་ཤར་ནས་ཕྱག་ཞབས་གསར་དུ་སྐྱེས་པ་དང་། དགེ་སློང་མ་དཔལ་མོའི་ཕྱག་ཆད་པ་སྤྱན་རས་གཟིགས་ཀྱི་ཞལ་གཟིགས་ནས་སོར་ཆུད་པ་དང་། མཆོག་སྲེད་ཀྱིས་སྦྱིན་སྲེག་གི་མེའི་ནང་ནས་ཐུགས་རྗེ་ཆེན་པོའི་ཞལ་གཟིགས་པ་ལ། གྲུབ་པ་ཆེན་པོ་བརྒྱད་ཀྱི་སྒོ་ནས་འགྲོ་དོན་འབྱུང་བའི་དངོས་གྲུབ་ཞུས་པ་གནང་བ་ལྟར། སྔར་ལྷའི་ཞལ་མཐོང་བ་ལ་དངོས་གྲུབ་ཆེན་པོ་ཐོབ་པའི་ལོ་རྒྱུས་ཡོད། དེང་སང་ནི་དེ་འདྲ་མ་རེད་གསུང་།
ཁྱོད་ཀྱིས་སྣང་གསུམ་ལ་རེམ་གསུང་པ་དེ། ཚེ་འདིར་ཞེན་པ་ཆོད་གསུངས་པ་ཡིན་ནམ་སྙམ་པ་དང་། མི་ལས་རས་ཆུང་པའི་ང་རྒྱལ་བཅག་ཚུལ་གསུང་པ་དེ་ང་རྒྱལ་ཆུང་དགོས་གསུང་པ་ཡིན་ནོ་སྙམ་པ་ཤར། དང་པོ་བླ་མ་དཀོན་མཆོག་ལ་ཕྱག་མཆོད་གསལ་གདབ་མོས་གུས་དྲག་པོ་བསྒོམ། དེ་ནས་ཞིང་དང་བསམ་པ་དངོས་པོ་གསུམ་སོགས་གསུང་པ་ལྟར་དེ་ཐམས་ཅད་རང་སེམས་ཀྱི་ཆོ་འཕྲུལ་དུ་ཤེས་ནས་སྣང་སེམས་བསྲེས། དེ་ནས་དབྱིངས་རིག་བསྲེས་ནས་འཇོག་པ་རིམ་གྱིས་བྱེད་པ་ལས་དང་པོ་ཉིད་ནས་ཆབ་གཅིག་ལ་མི་འོང་གསུང་། གཞུང་རྩ་བ་རྣམས་བློ་ལ་ཨེ་ལོན་བལྟོས། ཐོས་བསམ་སྒོམ་གསུམ་དཀྲུགས་མར་གྱིས་ལ་རེམ་གསུང་། ཁྱོད་ལ་ནག་པོ་ཆེན་པོའི་ཞལ་གཟིགས་འོང་ན་དངོས་གྲུབ་ཞུ་བ་ཆུང་མི་རུང་གསུང་། ཀླུ་ཆེན་བརྒྱད་བྲན་དུ་འཁོར་བ་ཞིག་ཞུ་ནའང་དོན་ཆེ་གསུང་།
རྡོར་སེམས་སྐབས་རྩ་འཁོར་རྣམས་གསལ་བཏབ་དབང་བཞི་ལེན་པའི་དམིགས་པ་བྱེད་དགོས། འཇོར་བེར་གསེར་མ་གར་གོས་རེ་བེར་རེད་གསུང་། སག་རའི་ལྷམ་འཇའ་རིས་མ་རེད། ཁྱོད་ཀྱིས་གསང་ཁྲིད་བསྒོམ་དུས་བདེ་བ་སྒྲུབ་པའི་དམིགས་པ་བསྒོམ་ཞིང་། འབར་འཛག་སྐྲ་ཤད་འཛིངས་པ་ལྟ་བུ་ལ་སེམས་གཏད་ནས་སྐབས་སུ་མཧཱ་ཀ་ལ་བཟླ། སྐབས་སུ་བསྒོམ་ན་ལུས་ལ་བདེ་དྲོད་སྐྱེས། དེས་ཁམས་སྙིགས་མ་ཟད་དྭངས་མ་འཕེལ། དེས་ལུས་ཟག་མེད་འཇའ་ལུས་དང་སེམས་རྟོག་མེད་ཆོས་སྐུ་འགྲུབ་པ་ཡིན་གསུང་། བདག་བསྐྱེད་རྒྱས་པ་འདོན་ལོང་མ་བྱུང་ན་སྐད་ཅིག་གིས་རང་ལྷར་བསྐྱེད། རྩ་གསུམ་འཁོར་ལོ་ལྔ་གསལ་བཏབ་ནས་རྫོགས་རིམ་བསྒོམ་ན་ཆོག་སྟེ།
བ་རི་བི་རེ་ཚར་གཅིག་ལས་དམིགས་པ་གསལ་བ་དེ་འདྲ་བཟང་གསུང་།། ༈ །།ལགས་རིན་པོ་ཆེ། དོན་གྲུབ་ལ་སྤྲུལ་སྐུ་ཚང་སྐུ་ཁམས་བདེ་མིན་ཅི་འདྲ་དྲིས་པས། ཕྱག་ལག་སྐྲང་པས་སྙུང་བ་དང་། ཤངས་ཚལ་ཡང་ཅུང་ཟད་བབ་ཚུལ་ཟེར་བས་ཡིད་སྐྱོ་ངལ་གྱིས་གདུང་བར་གྱུར། ལར་ཁྱེད་ལྟ་བུའི་གང་ཟག་བླ་མ་ལ་སངས་རྒྱས་དངོས་སུ་མཐོང་བའི་མོས་གུས་ཅན་རྣམས་ཀྱིས་ཆོས་རྗེ་ས་པཎ་གྱིས་གུ་ཤྲཱི་ཇོ་འབུམ་ལ་གནང་བའི་བླ་མའི་རྣལ་འབྱོར་གྱི་དོན་ལྟར་ལམ་ཟབ་མོ་བླ་མའི་རྣལ་འབྱོར་དཀྱུས་བཞིན་གསལ་བཏབ་ནས་ཀུ་སཱ་ལིའི་ཚོགས་གསོག་དམིགས་པ་ཤིན་ཏུ་གསལ་བ་འཁོར་འདས་དབྱེར་མེད་ཀྱི་ལྟ་བའི་གདེངས་དང་ལྡན་པའི་སྒོ་ནས་བསྒོམ་ན་ལུས་ནད་ཐམས་ཅད་ལྷག་མེད་དུ་ཞི་འགྲོ་བར་གསུང་། དེའང་འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་རང་སེམས་གཅིག་ཉིད་དེ་དང་དེར་ཤར་བའི་གནད་ལ་ངེས་ཤེས་གཏིང་ནས་རྙེད་པ་རྣམས་ཀྱིས་ལུས་དངོས་སུ་བཏང་བ་དང་། དམིགས་པས་བཏང་བ་གཉིས་ལ་ཁྱད་པར་ཅུང་ཟད་ཀྱང་མེད་པ་ཆོས་ཐམས་ཅད་ཀྱི་གནས་ལུགས་མངོན་སུམ་དུ་རིག་པ་ཐུབ་དབང་ཤཱཀྱའི་རྒྱལ་པོའི་གསུང་རབ་དུ་མ་ནས་གསལ་བ་ཐུགས་ལ་མངའ་བ་ལྟར་ལགས། དེའི་ཕྱིར་ནང་གི་ཚོགས་མཆོད་ཚར་བརྒྱ་ཕྲག་གཅིག་བསགས་ན་ནད་གདོན་ཕྲ་རགས་ཐམས་ཅད་ལྷག་མེད་དུ་ཞི་འགྲོ། དེ་ལ་གནད་འདི་བཞིན་ཤེས་དགོས་ཏེ།
བླ་མ་ལ་དུས་གསུམ་གྱི་སངས་རྒྱས་ཐམས་ཅད་འདུས་པའི་ངོ་བོར་ཐག་ཆོད་ཅིང་། ཡིད་གཉིས་དང་ཐེ་ཚོམ་གཏན་ནས་མེད་པའི་མོས་གུས་ཀྱི་གདུང་བ་དྲག་པོ་དུས་མཐའི་མེ་ལྟར་འབར་བ་དང་གཅིག དངོས་གཞིའི་དམིགས་རྣམ་ཤིན་ཏུ་གསལ་བར་བསྒོམ་པ་དང་གཉིས། དེ་ལ་འཁོར་འདས་དབྱེར་མེད་ཀྱི་ལྟ་བའི་རྒྱས་ཐེབས་པ་དང་གསུམ་འཛོམ་ན་ཕན་ཡོན་གོང་བཞིན་འབྱུང་བ་ལ་ཐེ་ཚོམ་མེད། དེའང་བདུད་རྩི་སྦྱིན་པའི་སྐབས་སུ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཉན་ཐོས་རང་རྒྱལ་ཆོས་སྲུང་ནོར་ལྷ་རིགས་དྲུག་ལྷར་གསལ་བ་བཅས་ལ་ཕུལ་ཚར་རྗེས། རང་ལ་གནོད་ཅིང་འཚེ་བའི་གདོན་བགེགས་ལོག་འདྲེན་ལན་ཆགས་ཀྱི་མགྲོན་དང་བཅས་པ་རྣམས་མཐའ་བསྐོར་དུ་འཁོད་པ་ལ་བདུད་རྩི་བྱིན་པས་གནོད་སེམས་གདུག་རྩུབ་རྣམས་ཞི། བྱང་ཆུབ་ཀྱི་སེམས་རྣམ་པ་གཉིས་རྒྱུད་ལ་སྐྱེས་ནས་སངས་རྒྱས་པར་བསམ་པ་སོགས་དཀྱུས་བཞིན་བྱའོ། ། ནད་གདོན་གྱིས་གཏན་མི་བརྫི་བའི་གདེང་ཐོབ་ནས། ཉིད་ཀྱི་ལྷག་པའི་ལྷ་མོའི་བསྙེན་སྒྲུབ་ལ་བརྩོན་པར་མཛད་ན་ཤེས་རབ་ཀྱི་རྩ་སྒོ་ཐམས་ཅད་བྱེ་ནས། པཎ་ཆེན་མི་ཕམ་བསྟོད་པར།
རིག་སྟོང་འཇམ་དཔལ་གཞོན་ནུའི་བྱིན་རླབས་ལས། ། དགོངས་པའི་ཀློང་དུ་སྤོབས་པའི་གཏེར་བརྒྱད་གྲོལ། ། ལུང་རྟོགས་ཆོས་མཛོད་རྒྱ་མཚོའི་མངའ་བདག་ཆེ། ། ཨ་ཛི་ཏ་བི་ཛ་ཡ་ལ་གསོལ་བ་འདེབས། ། ཞེས་པ་ལྟ་བུའི་ཡོན་ཏན་མངོན་དུ་མཛད་ནས། རྣམ་དག་རིག་པས་ལོག་སྨྲ་ཚར་གཅོད་ཅིང་། ། གཞུང་བརྒྱ་འཆད་པས་སྐལ་ལྡན་རྗེས་སུ་འཛིན། ། བསྡེབ་ལེགས་རྩོམ་པས་མཁས་པ་མགུ་བ་བསྐྱེད། ། སྨྲ་བ་ཀུན་གྱི་གཙུག་རྒྱན་ལ་ཕྱག་འཚལ། ། ཞེས་པ་ལྟ་བུའི་མཁས་པའི་བྱ་བས་བསྟན་འགྲོའི་དོན་མཛད་པ་མཁྱེན་མཁྱེན།།
༈ །།བླ་མ་བློ་གྲོས་ཕུན་ཚོགས་དེ་ནི། རྗེ་ས་པཎ་གྱིས། ལྟ་བ་སྤྲོས་བྲལ་རྣམ་དག་ཤུགས་འཆང་ལུས། ། ཡེངས་མེད་བསྒོམ་པ་རྣམ་དག་ཡན་ལག་ལྡན། ། སྤྱོད་པ་རྣམ་དག་གཡུ་ཡི་རལ་པ་ཅན། ། སེངྒེ་གངས་ལ་འགྱིངས་བའི་བསྒོམ་ཆེན་ཡིན། ། ཞེས་གསུངས་པའི་ཡོན་ཏན་དང་ལྡན་འདུག དེང་སང་བསྒོམ་ཆེན་ཕལ་ཆེར་ལ། གཞན་ངོ་སྲུང་བའི་ཆེད་དུ་ཡག་པོ་རེད་བཟང་པོ་ལོས་ཡིན་ཟེར་བ་ཙམ་མ་གཏོགས་སྙིང་ནས་མགུ་བ་གཅིག་ཀྱང་མ་བྱུང་། རྣལ་འབྱོར་དབང་ཕྱུག་མ་རིའི་མཚན་ཅན་གང་ལ་དང་འདོད་ཀྱི་དད་པ་སྙིང་ནས་སྐྱེས་སོ།།
༈ །།བླ་མ་ལ་ཕྱག་འཚལ་ལོ། ། ཀུན་རིག་དབང་གི་གོ་དོན་ལ། འཁོར་འདས་དབྱེར་མེད་ཀྱི་ལྟ་བའི་ངང་ནས་བླ་མེད་ཀྱི་རིགས་པའི་དབང་ལྔ་སོགས་ཀྱི་གོ་བ་སྦྱར་ནས་རང་གིས་ལེན་པ་དང་གཞན་ལ་དབང་བསྐུར་ཨེ་རུང་ལགས། འདི་བཞིན་ཆོག་ཅེས་གསུང་། དཀྱིལ་འཁོར་ལ་བུམ་པ་འབུལ་ཨེ་དགོས། མ་མ་རིན་ཆེན་སོགས་ལ་དཔྱད། ཨ་མེས་ཞབས་ཀྱིས་བདག་མེད་སྒྲུབ་ཐབས་རྣམ་བཤད་ན་བུམ་པ་ཕུལ་ན་ཆོ་ག་རྒྱས་པའི་ཡན་ལག་ཡིན། མ་ཕུལ་ཀྱང་ཆད་སྐྱོན་མེད་ཅེས་གསུང་འདུག་གསུང་།། ༈ །།སྨིན་བྱེད་ཀྱི་རྒྱུ་དབང་དང་ལམ་དག་ཐོབ་ནས་ཡང་རྒྱུ་དབང་ཞུ་ཚེ། ལུས་དཀྱིལ་གྱིས་ལེན་པའི་དམིགས་པ་བྱེད་དགོས་སམ།
འདི་ཡང་དམིགས་པ་འདི་བཞིན་བྱེད་པ་ཡིན་གསུང་། བདག་མེད་གཉིས་ལྷན་ཅིག་ལ་བསྒོམ་རྒྱུ་དེ་ལེགས་གསུང་། མུས་ཆེན་སངས་རྒྱས་རིན་ཆེན་གྱིས། ལྷ་མོ་བརྒྱད་ཞལ་བརྒྱད་ལ་ཐིམ་ཞེས་པའི་རྗེས་སུ་སྙིང་གའི་འོད་ཟེར་གྱི་བླ་མ་ཧེ་རུ་ཀ་མགོན་པོ་ལྷ་དགུའི་རྣམ་པར་སྤྱན་དྲངས་རང་ལ་བསྟིམ་ནས་ལུས་དཀྱིལ་གསལ་འདེབས་པ་ཡིན། ཁོང་གི་བདག་གཞན་བརྗེ་བ་བསྒོམ་ཚེ་ད་ལྟར་དམྱལ་བར་གནས་དགོས་པ་བྱུང་ཡང་སེམས་ཅན་གཞན་བདེ་ན་ངེས་པར་བཟོད་སྙམ་པའི་ལྷག་བསམ་འབྱུང་བར་འདུག་གསུང་། ཞབས་ནོན་བདུད་བཞི་ལག་གཉིས་སྤྱི་བོར་ཐལ་མོ་སྦྱར་བ་ཡིན། སྙིང་གར་སྦྱར་ན་མི་བདེ་གསུང་། དྲག་པོ་ནག་པོ་ཁྲོ་གཉེར་ཅན་དེ་མི་འཐད། ལྷ་མོ་བརྒྱད་ཀྱི་གདན་རྣམས་ལ་དར་དང་རིན་པོ་ཆེའི་རྒྱན་ཡོད། སྤྱི་བོར་ཐལ་མོ་སྦྱར་ནས་མགོ་གཡོན་དུ་བསྟན་ཡོད།
གཞལ་ཡས་ཁང་གི་རྟ་བབ། མུས་ཆེན་སངས་རྒྱས་རིན་ཆེན་གྱིས་མཛད་པའི་རྣམ་བཤད་སྙིང་པོ་དོན་གསལ་དུ་མན་ངག་རྣམ་བཤད་དུ་དྲངས་པའི་རྗེ་བཙུན་གྱི་ལཱུ་ཧི་པའི་སྒྲུབ་ཐབས་ཀྱི་ལུགས་དེ་ངོར་ཆེན་གྱི་དགོངས་པ་དང་འགྲིགས་ཀྱི་ཀུན་མཁྱེན་གསུང་དང་མི་འབྱོར་ཞེས་གསུང་ཡོད་པས་ཟླ་ཉི་ཟེར་དང་མན་ངག་རྣམ་བཤད་ཀྱི་རྟ་བབ་མི་འགྲིགས་གསུང་།། ༈ །།རྡོ་རྗེ་མཁའ་འགྲོའི་སྦྱིན་སྲེག་སྐབས་རིགས་དྲུག་གི་ས་བོན་བསྟིམ་ནས་གནས་སྦྱོང་གི་དམིགས་པ་རུང་གསུང་།། ༈ །།འཇམ་དབྱངས་སྦགས་སྒྲུབ་ལ་སྡོད་ན་དྲན་པ་ལ་ཕན་གསུང་།། ༈ །།མགོན་པོའི་གསང་སྒྲུབ་འདི་ལ་སྤྱོད་ལམ་ཤིན་ཏུ་དམ་དགོས། མི་གཞན་གྱིས་མཐོང་སོང་ན་བར་ཆད་འབྱུང་བས་ཆུ་ལེན་སོགས་ལ་འགྲོ་མི་རུང་། དམ་ཚིག་ཉམས་ཆག་བྱུང་བ་ལ་འཁུ་ལྡོག་འབྱུང་བས་ཡིག་བརྒྱ་ལ་ནན་ཏན་གྱིས། བདག་འཇུག་དང་ལམ་དུས་བླ་མའི་རྣལ་འབྱོར་རྣམས་ཀྱིས་དམ་ཚིག་གསོས། ད་ཁྱེད་ཀྱིས་མདོར་བསྡུ་བའི་དུས་ལ་ཐུག་འདུག་པས་མགོན་པོའི་གསང་ཁྲིད་ཀྱི་ཉམས་ལེན་འདི་ལ་རེམ། འདི་ལ་བརྟེན་ནས་ཁྱེད་ཀྱིས་དངོས་གྲུབ་ཆེན་པོ་ཞིག་ཐོབ་འོང་སྙམ་གསུང་རྨི་ལམ་དང་སྒྱུ་ལུས་ལ་སྦྱོང་།
རྨི་ལམ་གྱིས་སེམས་དང་། སྒྱུ་ལུས་ཀྱིས་ལུས་ལ་བདེན་འཛིན་འཇིག་པ་རེད་གསུང་། བླ་ན་མེད་པའི་སྐྱབས་འགྲོའི་ངོས་འཛིན་གོང་ཞུས་ལྟར་རེད་འདུག་གསུང་།། ༈ །།སྔོན་འགྲོ་ཚོགས་བསག་སྐབས། རང་ཀྱེ་རྡོར་དུ་གསལ་བ་སོགས་སྦྱོང་གཞི་སྦྱོང་བྱེད་ལེགས་པར་ངོ་འཕྲོད་ན་ཉག་མགོན་ལྟ་བུའི་སྡིག་རྒན་ཡིན་ཀྱང་ཚེ་གཅིག་གིས་སངས་རྒྱས་བྱུང་བ་ཡིན་ཏེ་གསེར་འགྱུར་གྱི་རྩི་ལྟ་བུའི་གདམས་ངག་ཅེས་པའི་གནད་ཡིན་གསུང་། ཀྱེ་རྡོར་དཀྱིལ་ཐང་ཁ་ཤར་ལ་བསྟན། སློབ་དཔོན་རང་ཉིད་གང་བདེར་བསྡོད་ནས་དཀྱིལ་འཁོར་ལ་ཁ་ཕྱོགས་པར་མོས་པས་ཆོག མཁའ་སྤྱོད་མ་ལ་དཀྱིལ་འཁོར་ལྷོར་བསྟན་དགོས། སློབ་དཔོན་གང་བདེར་འཁོད། ས་གར་གྱི་གཡས་བརྐྱང་སོགས་ལྟ་བས་ཟིན་པས་ཕྱི་ནང་གི་རྟེན་འབྲེལ་གྱི་གནད་ཤེས་པ་མཚོན་བྱ་མཚོན་བྱེད་སྦྱར་ཤེས་དགོས་གསུང་།
དབུ་མ་ལ་སྦྱར་ན་ཆོས་ཐམས་ཅད་བདེན་མེད་དུ་ཤེས། དེའང་རང་སེམས་གཅིག་ཉིད་རྐྱེན་བཟང་ངན་གྱིས་དེ་དང་དེར་སྣང་བ་མ་གཏོགས་དོན་ལ་གྲུབ་པ་མེད་ཅིང་། སེམས་ཉིད་གསལ་སྟོང་ཟུང་འཇུག་བརྗོད་པའི་མཐའ་ཐམས་ཅད་དང་བྲལ་བར་ཤེས་ན་ཆོས་སྐྱོང་ཐམས་ཅད་ལ་སྙིང་ཆུ་དུས་གཅིག་ལ་བསྲེ་ཐུབ་པ་ཡིན་པས་འཁུ་ལྡོག་མི་འབྱུང་ཞིང་མྱུར་དུ་འགྲུབ་པར་འགྱུར་བ་ཡིན་ནོ་གསུང་། སྐྱབས་སུ་འགྲོ་བའི་ཡུལ། སྐྱབས་སུ་འགྲོ་བ་པོ། སྐྱབས་སུ་འགྲོ་བའི་ཚུལ་རྣམས་རང་སེམས་ཀྱི་ཆོ་འཕྲུལ་དུ་ཐག་རྦད་ཀྱིས་བཅད་དེ། དང་པོར་སྣང་སེམས་བསྲེས། དེ་ནས་གཉིས་འཛིན་རེ་དོགས་ཀྱིས་མ་བསླད་པར་བཅས་བཅོས་མེད་པར་བཞག་ནས་དབྱིངས་རིག་བསྲེས་ཏེ་བསྒོམ་ནུས་ན། གསལ་སྟོང་ཟུང་འཇུག་ལྗེན་ལྷང་གིས་འཆར་བ་དེ་ལྟ་བ། ལྟ་བ་དེའི་ངང་ལས་མ་གཡོས་བཞིན་སྐྱབས་འགྲོའི་སྣང་ཆ་རྣམས་མ་འགག་པར་ཉམས་སུ་ལེན་པ་བསྒོམ་པ་ཉམས་ལེན་དེ་ཉིད་རྗེས་ཐོབ་ཀྱི་སྣང་བ་དང་བསྲེས་ནས་ལམ་དུ་ཁྱེར་བ་སྤྱོད་པ་ཡིན་ནོ། །
ལྟ་བ་ཤེས་རབ། བསྒོམ་པ་ཐབས། ལྟ་བསྒོམ་ཟུང་དུ་ཆུད་ན་ཐབས་ཤེས་ཟུང་འཇུག་ཏུ་འགྱུར་བ་ཡིན། དེ་ཇི་མ་ཇི་ལྟ་འཕགས་པ་མ་ཐོབ་བར་མི་འོང་ཡང་། མོས་པ་ཡིད་བྱེད་ཀྱི་ཚུལ་དུ་ད་ལྟ་ནས་བསྒོམ་དགོས། ཉམས་ལེན་དེ་ལ་སྣང་གསུམ་རྒྱུད་གསུམ་སོགས་ཐམས་ཅད་ཚང་ཞིང་། ལམ་འབྲས་ཀྱི་མཚན་གྱི་རྣམ་པ་བཅུ་གཅིག་པོ་ཐམས་ཅད་ཚང་དགོས། དེ་ཡང་གཞན་རྣམས་གོ་སླ། བར་ཆད་ངོ་ཤེས་པས་བདུད་ཀྱི་གེགས་སེལ། ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་ཚུལ།
ཕྱིའི་སྐྱབས་གནས་དཀོན་མཆོག་གསུམ་པོ་ཡང་ནང་རྡོ་རྗེའི་ལུས་ཀྱི་རྟེན་འབྲེལ་ལས་བྱུང་བར་ཤེས་ཤིང་དེའང་རང་སེམས་སུ་ངོ་འཕྲོད། སེམས་གསལ་སྟོང་ཟུང་འཇུག་སྐུ་གསུམ་མམ་དཀོན་མཆོག་གསུམ་གྱི་ངོ་བོར་ཐག་ཆོད་ཚེ་ཕྱི་ནང་གི་རྟེན་འབྲེལ་གྱི་དབང་གིས་བདུད་རིགས་ཆོས་སྐྱོང་དུ་ཞལ་བསྒྱུར། ཆོས་སྐྱོང་སྤྲུལ་སྐུར་གནས་འགྱུར་ནས་བར་ཆད་ངོ་ཤེས་པས་བདུད་ཀྱི་གེགས་སེལ། བྱིང་རྒོད་ཀྱི་རྟོག་པ་ཡེ་ཤེས་སུ་ངོ་འཕྲོད་པས་ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བྱ་བ་ཡིན། སྔོན་གདོང་བསྲེ་བླ་མ་ཆོས་དབྱིངས་ཟེར་བ་གསང་ཁྲིད་ལ་བསྡད། དང་པོ་གཉིད་ཡལ། དེ་ནས་སྨྱོ་འབོག་བྱུང་བ་ཡིན། དེས་ན་བླ་མའི་མོས་གུས་དང་ལྟ་བ་གནད་དུ་ཆེ། རྩུབ་ཉམས་ལ་སྐྱོན་དུ་འཛིན་མི་རུང་། ཚར་ཆེན་གྱིས་ཞལ་གྱི་དབང་གསན་ཚེ་ཁའུ་བྲག་རྫོང་གི་རི་ཉིལ་ནས་མནན་བྱུང་བའི་ཉམས་ཤར་བས་རེ་ཞིག་དྲན་མེད་ལ་བརྒྱལ་སོང་ཡང་དོན་ལ་ཆོས་སྐྱོང་འགོ་བའི་རྟགས་ཡིན།
སྣང་ཕྱོགས་སྟོང་ཕྱོགས་གཉིས་སྒྲོ་བཀུར་གྱིས་བསྡུས། རང་བྱུང་དང་པོ་གསུམ་བྱིང་རྒོད་ཀྱིས་བསྡུས། དགའ་བ་དང་པོ་གསུམ་བདེ་སྟོང་གི་ཕྱོགས་སུ་ལྷུང་། བཞི་བའི་ལྷན་སྐྱེས་སྐྱོན་མེད་ཡིན། གསུམ་པའི་ལྷན་སྐྱེས་རྒྱ་ཆུང་། ཡུམ་གྱི་རྐང་བརྒྱད། རྗེའི་བདེ་མཆོག རྩ་རྒྱུད་ཀྱི་འགྲེལ་པ་སྦས་དོན་ཀུན་གསལ་ན་ཡོད།། ༈ །།མགོན་པོའི་བསྙེན་པ་མཚམས་ལ་སྡོད་པའི་ཐོག་མར་མགོན་པོ་ལྷ་དགུ་རང་སེམས་ཀྱི་ཆོ་འཕྲུལ། དེའང་རྩ་གསུམ་འཁོར་ལོ་ལྔར་རླུང་སེམས་རྒྱུ་འགྲུལ་གྱི་དབང་གིས།
གདུགས་ནམ་མཁར་འཕྱར་བའི་གྲིབ་མ་ས་ལ་འབབ་པ་བཞིན། ཕྱི་རོལ་རྒྱུད་གསུམ་གྱི་སྣང་བ་ཤར་བར་ཐག་བཅད་ནས་རང་སེམས་མ་བཅོས་པའི་ངང་དུ་མཉམ་པར་འཇོག་ནུས་ན་སེམས་ཉིད་གསལ་སྟོང་ཟུང་འཇུག་གི་ངོ་བོ་ལྗེན་ལྷང་གིས་གསལ་ཡོང་བས། དེ་ལྟ་བུའི་ལྟ་བ་ལ་ཡིད་ཆེས་བཅོས་མ་མ་ཡིན་པ་ཞིག་མ་སྐྱེས་ན། འཁུ་ལྡོག་འབྱུང་ཞིང་གནད་ཤེས་ན་ཆོས་སྐྱོང་དང་སྙིང་ཆུ་བསྲེ་བ་ཞེས་བྱ་བ་མནའ་འཇོག་པའི་དོན་ཡིན་པས་འཁུ་ལྡོག་གཏན་ནས་མི་འབྱུང་གསུང་།། ༈ །།བླ་མ་གཞན་དགའི་ཞལ་ནས། བླ་མ་རྣམས་སྤྲུལ་གཞིའི་ཀློང་ན་ཐ་དད་མེད་ཅེས་པ་ལྷུན་གྲུབ་ཀྱི་སྣང་ཆའི་ཀློང་ན་ཐ་དད་མེད་ཅེས་པ་དང་། སངས་རྒྱས་རྣམས་ཆོས་སྐུའི་ཀློང་ན་ཐ་དད་མེད་ཅེས་པ་ཀ་དག་དབྱིངས་ཀྱི་ངོས་ལ་ཁྱད་མེད་ཟེར་བ་རེད་གསུང་།། ༈ །།ལྷ་སྣང་མེད་ཀྱང་རང་ངོ་ཤེས་པའི་ལྟ་བ་དང་མ་བྲལ་བར་ལམ་དུས་སོགས་ཉམས་སུ་བླང་ན་དེ་ལས་ལྷག་པ་ཅི་ཡོད་གསུང་། བསྒྲུབ་པའི་ལྷོང་ཕྱིའི་མི་ཁ་དགྲ་གྱོད་སོགས་དང་། ནང་ཉོན་མོངས་དུག་ལྔ།
གསང་བའི་བར་ཆད་རེ་དོགས་ཐེ་ཚོམ་དང་བཅས་པ་ཅི་ཙམ་ཤར་ཡང་རེ་དོགས་མེད་པར་ལམ་དུ་འཁྱེར་ཐུབ་དགོས། འཇིགས་མེད་གླིང་པ་ལ་གྲོང་པའི་མོ་བཙུན་ཡན་ཆོད་ཀྱིས་འཕྱ་བ་སོགས་འཚུབ་སློང་མང་པོ་བྱུང་བར་གསུང་ཡོད། རེ་ཞིག་རང་ངོ་སྐྱོང་མུ་ནས་གྲིབ་སེལ་དང་ཚེ་སྒྲུབ་ཞིག་དང་། བག་ཡངས་བྱས་ནས་ལྟ་བ་གཙོ་བོར་བསྒོམ་གསུང་། གྲིབ་ཕོག་གི་དོགས་པའི་རྣམ་རྟོག་རང་གྲོལ་ལ་བཏང་། ཡང་ཡང་སྐྱེས་ན་རྫས་དེ་ལག་ཏུ་ལེན་པ་དང་སྟེང་དུ་ཁྱེར་བ་སོགས་བྱས་ཐོགས་བརྫིས་བྱེད་དགོས། ཅི་ཡོང་བ་ཤོག་ཤི་ཡང་འདྲ་རྣམ་རྟོག་འཁྲུལ་བ་བྱ་བ་ཡིན་བསམ་ནས་ལམ་དུ་ཁྱེར། རྨི་ལམ་དུ་ཁམས་ཉམས་པ་ལ་དེ་ཙམ་རེ་དོགས་མི་བྱ་བར་བཏང་སྙོམས་ལ་བཞག་ན་དགའ། དྲུང་དུ་འོང་མཁན་དེ་འདོད་ཆགས་ཅན་ཡིན་ན་རང་ལ་འདོད་ཆགས་སྐྱེ་བ་སོགས་འབྱུང་དར། ལར་འདི་འདྲའི་རིགས་ཉམས་བཟང་ངན་ཐམས་ཅད་ལ་དགའ་སྡུག་བྱེད་མི་ཉན་གསུང་།
ཆོས་མཛོད་རེ་ཞིག་གཞན་ལ་མ་བཤད་གསུང་། རྨི་ལམ་དུ་ལྷའི་ཞལ་མཐོང་བ་སོགས་ལའང་དགའ་མི་ཉན་གསུང་། ལྟ་བའི་ངང་སྐྱོང་ཐུབ་ན་དེ་སྡིག་བཤགས་ཡིན་པས་ཆེད་དུ་ཡིག་བརྒྱ་སོགས་ལ་མ་འབད་ཀྱང་བཏུབ་གསུང་། ཉམས་ལེན་ལ་བརྟན་པ་ཞིག་མ་ཐོབ་བར་རེ་ཞིག་ཆོས་འཚོལ་རྒྱུ་བཞག་ན་དགའ་གསུང་། ཉམས་ལེན་ཐམས་ཅད་གསང་ན་དགའ་གསུང་། བློ་གཏད་ཆིག་དྲིལ་བྱེད་ལུགས་ནི། སྐྱབས་གནས་མཐར་ཐུག་བླ་མ་ཡིན། ཡི་དམ་གང་བསྒོམ་ཀྱང་བླ་མ་ཡི་དམ་གྱི་རྣམ་པར་བྱོན་པ་ཡིན། དགོས་པའི་དབང་གིས་བླ་མ་དྲག་པོའི་རྣམ་པར་བྱོན་པ་ཡིན་བསམ་དགོས། རང་ངོ་ཤེས་པའི་གསལ་སྣང་དང་ལྡན་པའི་ངང་ནས་བདག་བསྐྱེད་བཏོན་ན་བསྐྱེད་རྫོགས་ཟུང་འཇུག་གི་ལམ་དུ་འགྱུར་གསུང་།
ཟ་ངུ་ཟེར་བ་ཕ་རོལ་གྱི་རྒྱུ་རྫས་ཟ་བཞིན་དུ་ངུ་བར་མཛོད་ཟེར་བའི་དོན་རེད། ས་བདག་ཀླུ་གཉེན་རྣམས་ལ་དངོས་ནས་བསང་གསུར་སོགས་མཐུན་པར་བྱ་དགོས། ཀླུ་འདི་འདྲིས་ངན་ཞིག་ཡིན་པས་ཁྱུང་གི་སྒོ་ནས་ཅུང་ཟད་རེ་བསྡིགས་ཀྱང་དགོས། འདྲེ་ངན་གྱི་ཆོ་འཕྲུལ་བཟློག་པ་ལ་ལྟ་བའི་ངང་དུ་འཇོག་པ་རབ། སྙིང་རྗེས་འདུལ་བ་འབྲིང་། ལྷའི་ང་རྒྱལ་གྱིས་དྲག་སྔགས་འདོན་པ་ཐ་མ་ལྟ་བུ་ཡིན། ཆོས་སྐྱོང་གི་སྐུ་བླ་མ། གསུང་ཡི་དམ། ཐུགས་མཁའ་འགྲོ། ཡོན་ཏན་ནོར་ལྷ།
ཕྲིན་ལས་སྲུང་མར་ཤེས་པའི་ངང་ནས་གསོལ་མཆོད་གྱིས། སྙིང་མའི་གཤིན་རྗེའི་དཀྱིལ་འཁོར་དུ་འཇིག་རྟེན་དྲེགས་བྱེད་ཐམས་ཅད་དཀྱིལ་འཁོར་དུ་བཀོད་པ་དེ་ཐམས་ཅད་ཡེ་ཤེས་གཅིག་གི་རོལ་པར་ཤེས་པའི་གནད་ཡིན་གསུང་། དམ་སེལ་ཅན་དང་ལྷན་དུ་དབང་ཞུ་བ་སོགས་བྱེད་དགོས་ཚེ་མཉམ་ཉིད་ཀྱི་ངང་སྐྱོང་བ་གནད་ཡིན། ཚེས་བཅུའི་གཏོར་མ་ལ་སྐུ་བཞག་སྨན་རག་ལ་བདུད་རྩི་བཏབ། སྲུང་མའི་གསོལ་མཆོད་མདོར་བསྡུས་བྱས་ན་མཐུས། རྨི་ལམ་སྤྲུལ་བསྒྱུར་ཉིན་མོ་སྦྱང་བ་གལ་ཆེ། འོད་གསལ་ཟིན་ཐབས་དང་པོ་གཉིད། དེ་ནས་འོད་གསལ་ཟིན་པའི་གསོལ་འདེབས་བྱས་ཏེ་སེང་གེའི་ཉལ་སྟབས་བྱས་ལ་མིག་ཕྱེད་བཙུམ་རན་པས་མ་ཡེངས་པར་ངང་སྐྱོང་བ་གནད་ཡིན་གསུང་།། ༈ །།གཞི་དུས་ཀྱི་དྲེགས་པ་རྒྱུད་གསུམ་ལ། ཕྱིའི་རྒྱུད་གསུམ་ནི་སངས་རྒྱས་ནས་གྲོང་ཁྱེར་གྱི་འགོང་པོ་ཡན་ཆོད་དྲེགས་པ་ཕོ་རྒྱུད།
ཡུམ་གྱི་ཆར་སྣང་བ་ནས་གྲོང་ཁྱེར་གྱི་བསེ་མོ་ཡན་ཆོད་དྲེགས་པ་མོ་རྒྱུད། བླ་མ་དང་ཡི་དམ་ནས་ཀླུ་བཙན་ཡན་ཆོད་དྲེགས་པ་གཉིས་མེད་རྒྱུད། ནང་གི་རྒྱུད་གསུམ་ནི། གཡས་རྩ་རོ་མ་ཕོ་རྒྱུད། གཡོན་རྐྱང་མ་མོ་རྒྱུད། དབུ་མ་གཉིས་མེད་ཀྱི་རྒྱུད་དོ། ། གསང་བའི་རྒྱུད་གསུམ་གསལ་བ་ཕོ་རྒྱུད། སྟོང་པ་མོ་རྒྱུད། ཟུང་འཇུག་གཉིས་མེད་རྒྱུད། ཐབས་རྒྱུད་ཀྱི་དྲེགས་པ་རྒྱུད་གསུམ་ནི།
ཕྱི་ནང་གི་ལྷ་ཐམས་ཅད་ཞལ་ཕྱག་རྒྱན་ཆ་ལུགས་རྫོགས་པ་གསལ་ལ་མ་འགག་པར་སྣང་བ་ཕོ་རྒྱུད། ནང་རྩ་གསུམ་འཁོར་ལོ་ལྔའི་རྩ་ཐིག་རླུང་གསུམ་ལ་གནད་དུ་བསྣུན་པའི་རྫོགས་རིམ་གྱི་ཆ་མོ་རྒྱུད། དེ་ལ་བརྟེན་ཏེ་སྐྱེས་པའི་ཉམས་མྱོང་གི་ཡེ་ཤེས་གཉིས་མེད་རྒྱུད། འབྲས་རྒྱུད་ཀྱི་དྲེགས་པ་རྒྱུད་གསུམ་ནི་སེམས་ཉིད་གསལ་བ་གློ་བུར་གྱི་དྲི་མ་དང་བྲལ་བ་སྤྲུལ་སྐུ་ནི་ཕོ་རྒྱུད། སྟོང་པ་མངོན་གྱུར་ཆོས་སྐུ་མོ་རྒྱུད། ཟུང་འཇུག་ངོ་བོ་ཉིད་སྐུ་གཉིས་མེད་ཀྱི་རྒྱུད། ཡང་ལྷ་སྐུ་སྣང་བའི་ཆ་ཕོ་རྒྱུད། རང་བཞིན་གང་དུའང་མ་གྲུབ་པའི་སྟོང་ཆ་མོ་རྒྱུད། དབྱེར་མེད་གཉིས་མེད་རྒྱུད། རྗེས་ཐོབ་སྤྱོད་པའི་སྐབས།
མིག་གི་ཡུལ་དུ་སྣང་བ་ཐམས་ཅད་ལྷའི་ངོ་བོར་ཤེས་པ་ལ་རྒྱུད་གསུམ་གོང་ལྟར་སྦྱར། རྣ་བའི་ལམ་དུ་སྒྲ་གྲགས་པ་ཐམས་ཅད་སྔགས་སུ་ཤེས་པ་ལའང་གོང་བཞིན་སྦྱར། ཡིད་ཀྱི་ཡུལ་དྲན་རྟོག་ཆོས་སྐུར་ཤར་བ་ལ་དེ་བཞིན་སྦྱར། སྣང་གྲག་རིག་གསུམ་ལྷ་སྔགས་ཡེ་ཤེས་སུ་ངོ་འཕྲོད་ན་སྡོམ་པ་གསུམ་གྱི་ཉམས་ལེན་ཚང་ཚུལ་ཡང་ཐམས་ཅད་དག་པ་རབ་འབྱམས་སུ་ཤེས་པས་གཞན་གནོད་གཞི་བཅས་སྤྱོད་པའི་ཉེས་པ་མི་འབྱུང་ཞིང་། སྒོ་གསུམ་ལོངས་སྤྱོད་དང་བཅས་པ་ཐམས་ཅད་མཆོད་ཡུལ་འཛིན་ནུས་པའི་གཞན་ཕན་དང་། སྒོ་གསུམ་རྡོ་རྗེ་གསུམ་དང་མི་འབྲལ་བ་ལ། གསང་སྔགས་ཀྱི་དམ་ཚིག་ཚང་བས། ལམ་གྱི་བོགས་འདོན་མཆོག་ཏུ་བསྔགས། རྩ་གསུམ་སོགས་གདོས་བཅས་སུ་མི་བསྒོམ་ཞིང་། པཱུ་ཏྲ་མིང་སྲིང་སོགས་རང་རྒྱུད་པར་མི་འཛིན་པར་བླ་མ་ཡི་དམ་ཆོས་སྐྱོང་རྣམས་ངོ་བོ་དབྱེར་མེད་དུ་ཤེས།
དེའང་རང་སེམས་ཀྱི་ཆོ་འཕྲུལ་ཏུ་རྟོགས་ནས་གཞི་ལམ་འབྲས་གསུམ་གཅིག་ཏུ་བསྲེ་བའི་ལྟ་བའི་གནད་ཟིན་ནས། བསྒོམ་ནུས་ན་གང་ཟག་དེ་ལས་སྐྱིད་པ་འཇིག་རྟེན་གསུམ་ན་མེད་གསུང་། གསལ་མི་གསལ་འདི་ཡང་རྣམ་རྟོག་ཡིན་པར་ཐག་ཆོད་ན་གསལ་ཐེབས་པར་ཕན་གསུང་། ལྟ་བ་སྤྲོས་བྲལ་ལ་བློ་བཞག དེ་ལ་ཞེན་པ་ཅུང་ཟད་ཡོད་ནའང་གོལ་ནས་འགྲོ་སྟེ། ཞི་གནས་ཀྱི་གསལ་ཆ་ལ་ཞེན་ན་གཟུགས་ཁམས་སུ་གོལ། ལྷག་མཐོང་སྟོང་ཆ་ལ་ཞེན་ན་གཟུགས་མེད་ཁམས་སུ་གོལ་བ་སོགས་ཤེས་དགོས་སོ། ། ལྟ་བའི་ངང་ལས་མ་གཡོས་པར་བསྒོམ་པ་ལ་འཇུག་པ་ས་མ་ཐོབ་ཀྱི་བར་དུ་དཀའ་རུང་། ལྟ་བའི་དྲན་འཛིན་དང་མ་བྲལ་བའི་ངང་ནས་རྨི་ལམ་སྒྱུ་མ་ལྟ་བུའི་བསྒོམ་པ་ལ་འཇུག དེའི་ངང་མ་ཤོར་བར་རྗེས་ཐོབ་ཏུ་ལྷ་སྔགས་ཡེ་ཤེས་ཀྱི་རོལ་པར་ཤེས་པའི་སྤྱོད་པ་ལ་འཇུག་གོ། །།
PAGE * MERGEFORMAT 48 སྒ་སྟོན་ངག་དབང་ལེགས་པ། སྡེ་གཞུང་སྤྲུལ་སྐུས་འཇམ་མགོན་ལེགས་པ་རིན་པོ་ཆེར་བཀའ་འདྲི་ཞུས་ལན་ཁག་ཅིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
