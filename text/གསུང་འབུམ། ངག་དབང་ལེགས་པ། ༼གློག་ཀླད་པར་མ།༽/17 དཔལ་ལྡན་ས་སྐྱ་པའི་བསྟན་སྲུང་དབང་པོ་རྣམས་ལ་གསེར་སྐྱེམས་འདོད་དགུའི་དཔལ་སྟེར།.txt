གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༡༧
དཔལ་ལྡན་ས་སྐྱ་པའི་བསྟན་སྲུང་དབང་པོ་རྣམས་ལ་གསེར་སྐྱེམས་འདོད་དགུའི་དཔལ་སྟེར།
༄༅། །དཔལ་ལྡན་ས་སྐྱ་པའི་བསྟན་སྲུང་དབང་པོ་རྣམས་ལ་གསེར་སྐྱེམས་འདོད་དགུའི་དཔལ་སྟེར་བཞུགས་སོ།། ཨོཾ་སྭ་སྟི་བི་ཛ་ཡནྟུ། འདིར་དཔལ་ལྡན་ས་སྐྱ་པའི་བསྟན་སྲུང་དབང་པོ་རྣམས་ལ་གསེར་སྐྱེམས་འབུལ་བར་འདོད་ན། ཇ་ཆང་གི་སྐྱེམས་ཕུད་གཙང་སྦྲ་དང་ལྡན་པར་བཤམས་ལ་ཆབ་ཀྱིས་བྲན་ལ། རང་ཐུན་མཚམས་ཀྱི་ལྷའི་ང་རྒྱལ་དང་ལྡན་པས་བྱིན་རླབས་རྒྱས་པ་ཀྱེ་རྡོར་ལྟར་གྲུབ་ན་ལེགས། མ་གྲུབ་ན། ཨོཾ་ལས་ཆོས་རྣམས་རང་བཞིན་སྟོང་པའི་ངང་། ། ཨཱཿལས་ཡེ་ཤེས་ཐོད་པ་ཆེར་ཡངས་པར། ། ཧཱུྃ་ལས་ཤ་ལྔ་ཡེ་ཤེས་བདུད་རྩི་ལྔ། ། ཧོཿཡིས་དབྱེར་མེད་བདུད་རྩིའི་རྒྱ་མཚོར་གྱུར། །
ཨོཾ་ཨཱ་ཧཱུྃ་ཧ་ཧོ་ཧྲཱིཿ ལན་མང་དུ་བརྗོད་པས་བྱིན་གྱིས་བརླབས། ཨོཾ་སརྦ་བིད་པཱུ་ར་པཱུ་ར་སོགས་ནམ་མཁའ་མཛོད་ཀྱི་སྔགས་རྒྱས་མཆོད་རྫས་དེ་ཉིད་མཁའ་ཁྱབ་ཏུ་སྤེལ། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་རྣམས་དང་། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པ་འཁོར་དང་བཅས་པ་རྣམས་དང་། དཔལ་དུར་ཁྲོད་ཀྱི་བདག་པོ་ཡབ་ཡུམ་འཁོར་དང་བཅས་པ་རྣམས་དང་། དཔལ་ལྡན་དམག་ཟོར་རྒྱལ་མོ་འཁོར་དང་བཅས་པ་རྣམས་དང་། གནོད་སྦྱིན་བེཀྩེ་ལྕམ་དྲལ་འཁོར་དང་བཅས་པ་ལ་སོགས་པ་ཆོས་སྲུང་དམ་ཅན་རྒྱ་མཚོའི་ཚོགས་ཐམས་ཅད་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། པདྨ་ཀ་མ་ལ་ཡ་སཏྭཾ་གྱིས་གདན་ཕུལ།
ཧཱུྃ། དུས་གསུམ་རྒྱལ་བའི་ཕྲིན་ལས་གཅིག་བསྡུས་པ། ། རྡོ་རྗེ་ནག་པོ་ཆེན་པོ་གུར་གྱི་མགོན། ། ཕོ་ཉ་ལྔ་དང་གཎྜིའི་ཁྲོ་ཚོགས་སོགས། ། སྤྲུལ་པ་ཡང་སྤྲུལ་ཉིང་སྤྲུལ་བཅས་པ་ལ། ། ཟག་མེད་བདུད་རྩིའི་གསེར་སྐྱེམས་འདི་འབུལ་ལོ། ། བཞེས་ནས་བཅོལ་པའི་ཕྲིན་ལས་འགྲུབ་པར་མཛོད། ། སྔགས་སྲུང་དྲག་མོ་ཨེ་ཀ་ཛ་ཊཱི་དང་། ། འདོད་ཁམས་དབང་ཕྱུག་ལྷ་མོ་ནམ་གྲུ་མ། ། བཀའ་ཡི་ལས་བྱེད་གདོང་ཅན་རྣམས་གཉིས་སོགས། །
མ་མོ་མཁའ་འགྲོའི་འཁོར་ཚོགས་བཅས་པ་ལ། ། ཟག་མེད= ། བཞེས་ནས= ། ཞིང་སྐྱོང་དབང་ཕྱུག་ཞལ་བཞི་སྲིང་མོ་བཞི། ། དྲེགས་པ་ཕོ་བདུན་མོ་བདུན་སྲོག་བདུད་ཆེ། ། ལས་ཤན་ཉེར་གཅིག་ཞིང་སྐྱོང་འབུམ་སྡེ་དང་། ། དྲེགས་བྱེད་སྡེ་བརྒྱད་འཁོར་ཚོགས་དང་བཅས་ལ། ཟག་མེད= ། བཞེས་ནས= ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། །
བེར་ནག་དང་ནི་གཅེར་བུ་ཟངས་གྲི་ཅན། ། བྲན་བདུད་གཤིན་རྗེ་ནག་པོ་སྒོ་མ་བཞི། ། རུ་འདྲེན་སྡེ་བཞིའི་དམག་ཚོགས་དང་བཅས་ལ། ། ཟག་མེད= ། བཞེས་ནས= ། ནག་པོ་ཆེན་པོའི་ཐ་ཚིག་ལ་གནས་པའི། ། གཙང་རིས་མགོན་པོ་བདུན་ཅུ་རྩ་ལྔ་སོགས། ། འཇིག་རྟེན་འདས་དང་མ་འདས་ཕོ་ཉའི་ཚོགས། ། དཔག་མེད་ནམ་མཁའ་གང་བར་བཞུགས་རྣམས་ལ། ། ཟག་མེད= །
བཞེས་ནས= ། དུར་ཁྲོད་ཡབ་ཡུམ་ཤ་ཟ་མཁའ་འགྲོའི་ཚོགས། ། དམག་ཟོར་རྒྱལ་མོ་བདུད་ཕྲུག་མ་མོ་བཅས། ། ལས་གཤིན་ཡབ་ཡུམ་འཁོར་ཚོགས་རྒྱ་མཚོའི་ཚོགས། ། དམ་ཅན་ཆོས་སྐྱོང་སྲུང་མ་ཐམས་ཅད་ལ། ། ཟག་མེད= ། བཞེས་ནས= ། བེཀྩེ་ལྕམ་དྲལ་ལས་མཁན་སྲོག་བདག་དམར། ། གིང་ཆེན་བརྒྱད་དང་རོ་ཤན་ཉེར་གཅིག་དང་། ། བཙན་བདུད་མ་མོ་ཐེའུ་རང་ལ་སོགས་པ། །
འཁོར་ཚོགས་དྲེགས་བྱེད་རྒྱ་མཚོའི་ཚོགས་བཅས་ལ། ། ཟག་མེད= ། བཞེས་ནས= ། ཕ་མེས་བརྒྱུད་པའི་སྲུང་མ་ཨ་ཙ་ར། ། ས་བརྒྱད་སེམས་དཔའ་སྲེད་སྤོང་རྡོ་རྗེ་སོགས། ། རང་ཡུལ་དཀར་ཕྱོགས་སྐྱོང་བའི་ལྷ་རྣམས་དང་། ། ཁྱད་པར་ཡུལ་འདིའི་གཞི་བདག་གནས་བདག་ལ། ། ཟག་མེད= ། བཞེས་ནས= ། ཆོས་སྐྱོང་ཡིད་བཞིན་ནོར་བུ་ཁྱེད་རྣམས་ཀྱིས། །
དམ་རྫས་བདུད་རྩིའི་མཆོད་སྤྲིན་འདི་བཞེས་ལ། ། སྔོན་གྱི་ཁས་བླངས་དམ་བཅས་མ་བསྙེལ་བར། ། བདག་ཅག་གང་དུ་འགྲོ་བའི་ས་ཕྱོགས་སུ། ། དགྲ་ཇག་གཅན་རྐུན་ལ་སོགས་གཟུགས་ཅན་དང་། ། གཟུགས་མེད་སྡེ་བརྒྱད་འབྱུང་པོའི་གནོད་འཚེ་དང་། ། ཁ་ཆར་རླུང་འཚུབས་ལ་སོགས་འབྱུང་བཞིའི་དགྲ། ། མཐའ་དག་དམིགས་མེད་དབྱིངས་སུ་ཞི་བར་མཛོད། ། ཚེ་བསོད་དཔལ་འབྱོར་ཡར་ངོའི་ཟླ་ལྟར་འཕེལ། ། ཁམས་གསུམ་སྐྱེ་འགྲོ་མ་ལུས་དབང་དུ་འདུས། ། འདོད་དགུའི་ལོངས་སྤྱོད་ཆར་ལྟར་འབབ་པ་དང་། །
བསྟན་འགྲོའི་དོན་ཆེན་ཡིད་བཞིན་འགྲུབ་པར་མཛོད། ། བདག་གི་དཀོར་ནོར་རྟ་ཕྱུག་གྲྭ་འཁོར་རྣམས། ། དམ་ཅན་སྲུང་མའི་དབང་པོ་ཁྱེད་རྣམས་ལ། ། བཅོལ་ལོ་གཏད་དོ་གཉེར་ཁ་བཟུང་བ་དང་། ། ཉིན་གྱི་བྱ་ར་མཚན་གྱི་མེལ་ཚེ་མཛོད། ། མདོར་ན་བདག་ཅག་འཁོར་དང་བཅས་པ་ལ། ། རྟག་ཏུ་ཡེ་ཤེས་སྤྱན་གྱིས་ཉེར་གཟིགས་ནས། ། ཞི་རྒྱས་དབང་དང་མངོན་སྤྱོད་ཕྲིན་ལས་རྣམས། ། ཐོགས་མེད་ཡིད་བཞིན་འགྲུབ་པར་མཛད་དུ་གསོལ། ། ཞེས་དང་།
ལམ་དུ་ཞུགས་ཁར་ཡིན་ན་གསེར་སྐྱེམས་འགྲོ་ཕྱོགས་སུ་གཏོར། བཛྲ་མུཿ ཞེས་བརྗོད་པས་ཆོས་སྐྱོང་འཁོར་བཅས་འགྲོ་ལམ་རྣམས་སུ་འུར་གྱིས་གཤེགས་ནས་ལམ་དགྲ་ཞི་བ་སོགས་ཡིད་ལ་གང་འདོད་ཀྱི་ཕྲིན་ལས་མཛད་པར་བསམ། དུས་རྒྱུན་པའི་ཚེ་རང་གནས་སུ་གཤེགས་པར་བསམ་ལ་བསྔོ་སྨོན་ཤིས་བརྗོད་གང་འོས་བྱའོ། ། ཞེས་པ་འདི་ནི་སྡེ་བཞི་དགེ་བ་བཅུ་ལྡན་གྱི་ཡུལ་ལྗོངས་ཀྱི་རི་ཁྲོད་དྲྭ་མ་སྒང་དུ་དཔལ་ལྡན་ས་སྐྱ་པའི་སྙན་བརྒྱུད་ཟབ་མོ་རྣམས་ལ་འཆད་ཉན་སྒོམ་སྒྲུབ་རྒྱུན་མི་འཆད་པ་མཛད་པའི་རིག་པ་འཛིན་པའི་དགེ་འདུན་པ་རྣམས་ལ་གསུང་ངག་སློབ་བཤད་སོགས་ཆོས་ཀྱི་དགའ་སྟོན་འགྱེད་པའི་སླད་དུ་འགྲོ་བའི་ཉེར་བསྡོགས་ཀྱི་སྐབས་རྣམས་སུ་ཤཱཀྱའི་དགེ་སློང་ངག་དབང་ལེགས་པས་བྲིས་པ་སརྦ་མངྒ་ལཾ།། །། ནམ་ཞིག་ས་གསུམ་བླ་མར་གྱུར་གྱི་བར། ། མི་དགེའི་བཤེས་དང་གྲོགས་ངན་རིང་སྤངས་ནས། ། བཤེས་གཉེན་དམ་པའི་གདམས་པས་ཉེར་འཚོ་ཞིང་། ། རྣམ་མང་འགྲོ་བའི་འདྲེན་པ་བདག་གྱུར་ཅིག ། ཅེས་པའི་པར་འདི་བློ་གྲོས་སེང་གེས་ཐར་ལམ་དགོན་དུ་བསྒྲུབས་པ་དགེ་ལེགས་འཕེལ།། །།
PAGE * MERGEFORMAT 2 སྒ་སྟོན་ངག་དབང་ལེགས་པ། ས་སྐྱའིགསེར་སྐྱེམས་འདོད་དགུའི་དཔལ་སྟེར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
