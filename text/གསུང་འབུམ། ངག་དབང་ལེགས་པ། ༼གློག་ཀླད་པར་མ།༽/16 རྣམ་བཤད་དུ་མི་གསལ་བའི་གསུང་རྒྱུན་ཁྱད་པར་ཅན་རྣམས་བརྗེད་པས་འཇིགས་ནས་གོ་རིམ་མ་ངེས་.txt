གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༡༦
རྣམ་བཤད་དུ་མི་གསལ་བའི་གསུང་རྒྱུན་ཁྱད་པར་ཅན་རྣམས་བརྗེད་པས་འཇིགས་ནས་གོ་རིམ་མ་ངེས་པར་ར་ཐོན་ལུག་ཐོན་གྱི་ཚུལ་དུ་བྲི་བ།
༄༅། །རབ་འབྱམས་གཞུང་ལུགས་རྒྱ་མཚོའི་ཕ་རོལ་ཏུ་སོན་པ་མཆོག་སྤྲུལ་ཐམས་ཅད་མཁྱེན་པ་སྙན་གྲགས་ལུང་རིགས་ཉི་མ་འཇིགས་བྲལ་སྨྲ་བའི་སེངྒེ་དཔལ་བཟང་པོའི་ཞལ་སྔ་ནས་དཔལ་ཀུན་རིག་གི་ཆོ་ག་གཞན་ཕན་མཐའ་ཡས་ཡན་ལག་དང་བཅས་པ་ལ་གསུང་བཤད་ཟབ་རྒྱས་གནང་སྐབས་རྣམ་བཤད་དུ་མི་གསལ་བའི་གསུང་རྒྱུན་ཁྱད་པར་ཅན་རྣམས་བརྗེད་པས་འཇིགས་ནས་གོ་རིམ་མ་ངེས་པར་ར་ཐོན་ལུག་ཐོན་གྱི་ཚུལ་དུ་བྲི་བ་ལ། ཐོག་མར་མཆོད་པ་བྱིན་རླབས་ཀྱི་དྷརྨཱ་ར་ཎི་ལན་གསུམ་བརྗོད་ཚེ་བསམ་བྱ་སྤྱི་མཐུན་ནོ། ། སྐྱབས་ཡུལ་དམིགས་པ་རྣམས་མཁན་ཆེན་དཔལ་ལྡན་ཆོས་སྐྱོང་གསུང་བཞིན་ནོ། ། ཡང་ན་མདུན་གྱི་ནམ་མཁར་སེང་ཁྲིའི་སྟེང་དུ་པད་ཟླ་སོ་བདུན་གྱི་སྟེང་དུ་རྩ་ལྷ་སོ་བདུན་གསལ་བའི་གཙོ་བོའི་རྒྱབ་ཤཱཀྱ་རིགས་དབང་གི་མདུན་དུ་རིན་པོ་ཆེའི་དྲྭ་མིག་གི་ནང་དུ་པུ་སྟི་བྲག་རི་བརྩེགས་པ་ལྟ་བུ་བསམ་པའི་གཙོ་བོ་དང་རྩ་བརྒྱུད་བླ་མ་ཐ་མི་དད་པར་བསམ། གཞན་སྐྱབས་སུ་འགྲོ་ཚུལ་སོགས་སྤྱི་ལྟར་རོ། ། སྭ་བྷ་ཝའི་སྔགས་བརྗོད་ཚེ་རྫོང་ལུགས་པ་རྣམས་ཐལ་མོ་ཁོང་སྟོང་གི་ཕྱག་རྒྱ་བྱེད་མོད། ངོར་ལུགས་ལ་ཐལ་མོ་བརྣོལ་བ་ལས་ཕྱག་རྒྱ་ཅི་ཡང་མེད་པ་པཎ་ཆེན་གུང་རུས་བཤད་གསུངས། ཁྲོ་བོ་མེ་ལྟར་འབར་བས་ཕྱག་གཡས་རྡོ་རྗེ་གཡོན་བསྐོར་གྱིས་གསོར་བ། རྡོར་སེམས་ཀྱིས་ཕྱག་གཡས་པའི་ཐལ་མོ་གྱེན་དུ་བཀན་པའི་སྟེང་ན་རྡོ་རྗེ་བསྒྲེངས་ཏེ་བཟུང་བ་ལ་ཐུགས་ཀར་གཏོད་དེ་བཟུང་བ་ཟེར། རྡོར་སེམས་སྤྱན་ཞི་བ་སྤྱི་ལྟར་ཟིམ་བུ་མ་ཡིན་པར་སྤྱན་གདངས་པ།
ལག་པ་གཡས་པའི་སྟེང་དུ་ཧཱུྃ་གྱེན་འགྲེང་མདུན་རང་ལ་བསྟན་པའི་མཐར་ཨཱ་ལི་གཡས་བསྐོར་ཡིག་ངོ་ནང་བསྟན། གཡོན་པའི་སྟེང་དུ་ཨ་འགྲེང་བུ་མདུན་རང་ལ་བསྟན་པའི་མཐར་ཀཱ་ལི་གཡོན་བསྐོར་ཡིག་ངོ་ཕྱིར་བསྟན་ལངས་ཐབས་སུ་ཡོད། གཡས་པའི་སོར་མོ་ལྔ་ལ་རིགས་ལྔ་བསྒོམ་པ་ཞབས་རྡོར་སྐྱིལ། དབུ་སྐྲ་སྤྱི་བོར་བཅིང་བའི་ལྷག་མ་གྲོལ་བ། ཞལ་རས་ཟླ་བ་ལྟར་ཟླུམ་པ། གཡོན་པའི་སོར་མོ་ལ་ཡུམ་ལྔ་དབུ་སྐྲ་ལྟག་པར་བཅིང་བའི་ལྷག་མ་གྲོལ་བ། ཞལ་རས་སྒོ་ངའི་དབྱིབས་ལྟ་བུ་ཞབས་སེམས་སྐྱིལ་ཅན། ནུ་འབུར་ཟུང་གིས་མཛེས་པ། བདག་བསྐྱེད་ལ་དབང་བསྐུར་བའི་སྐབས་སུ་སྤྱི་བོར་མི་བསྐྱོད་པ་ཞལ་ཤར་བསྟན། རིགས་གཞན་རྣམས་རང་རང་གི་ཕྱོགས་སུ་ཞལ་ཕྱིར་བསྟན་ནས་བཞུགས།
བཟླས་པའི་མགོ་མཇུག་གི་མཆོད་བསྟོད་ནི་ཚེ་འདས་ཀྱིས་རང་ལ་དང་། རང་གི་སྙིང་ཁ་ནས་མཆོད་ལྷ་སྤྲོས་པས་ཕྱོགས་བཅུའི་སངས་རྒྱས་བྱང་སེམས་ཀུན་ལ་མཆོད་བསྟོད་བྱེད་པར་བསམ། དྷརྨཱ་ར་ཎི་ཚར་གཅིག་བརྗོད་ཚེ་ཀུན་ཏུ་བཟང་པོའི་མཆོད་སྤྲིན་ལྟ་བུ་མཆོད་ཡུལ་ཀུན་གྱི་སྤྱན་སྔར་བྱུང་བར་བསམ། སྤྱིར་བཛྲ་པུཥྤེ་ལྟ་བུ་མོ་རྟགས་ཅན་ལ་མཆོད་པའི་ལྷ་མོ་སྤྲོ། པུཥྤཾ་སོགས་མ་ནིང་རྟགས་ཅན་ལ་ཐུགས་ཀའི་འོད་ཟེར་གྱི་སྣེ་ལ་མཆོད་རྫས་སྤྲོ་བ་ལས་མཆོད་པའི་ལྷ་མོ་སྤྲོ་མི་དགོས། མཆོད་པའི་ཞལ་ཟས་མར་མེ་སོགས་རྒྱུ་བཟང་བ་གཙང་སྦྲ་ཆེ་བ་བྱེད་དགོས། དེ་ལས་བཟློག་ན་སྤྱིར་ཉེས་དམིགས་མཐའ་ཡས། ཁྱད་པར་ཕྱོགས་སྐྱོང་འབྱུང་པོ་སོགས་ཀྱི་གཏོར་མ་ངན་ན་དེ་དག་ཁྲོས་ནས་ནད་གདོན་ཉེར་འཚེ་སོགས་འཕྲལ་དུ་འབྱུང་བས་ཤིན་ཏུ་གཟབ་དགོས་གསུངས། མདུན་བསྐྱེད་སྐབས་འབྱུང་བཞི་བརྩེགས་ཚུལ། རླུང་དཀྱིལ་བུ་རམ་གོར་མོའི་སྟེང་དུ་རྩམ་པ་སྤུངས་པ་ལྟར་ཕྱོགས་གང་ནས་བལྟས་ཀྱང་གཞུ་གདུང་བ་ལྟ་བུའི་དབྱིབས་ཡོད་པ།
དེའི་སྟེང་དུ་མེ་དཀྱིལ་གྲུ་གསུམ་ཕུར་གདན་ལྟ་བུ་མགོ་ཞབས་གཉིས་ལེབ་མོར་ཡོད་པའི་ཟུར་གཅིག་རྒྱབ་བསྟན་དང་། ཟུར་གཉིས་གཡས་གཡོན་དུ་བསྟན། དེའི་སྟེང་དུ་ཆུ་དཀྱིལ་མཎྜལ་ཆུས་བཀང་བ་ལྟ་བུ། དེའི་སྟེང་དུ་ས་དཀྱིལ་འབོ་ནས་ཀྱིས་གང་བ་ལྟ་བུ་བསྒོམ་འབྱུང་བཞི་བསྒོམ་ཚུལ་འདི་དག་ཀུན་གཟིགས་མཁྱེན་བརྩེའི་ཞབས་ཀྱི་གསུང་རྒྱུན་ངོ་མ་ཡིན་གསུངས། རི་རབ་སྤྱི་ལྟར་རོ། ། ཡུམ་བཞི་ལས་སངས་རྒྱས་སྤྱན་མ་དེ་རྡོ་རྗེ་དབྱིངས་ཀྱི་དབང་ཕྱུག་དང་ཐ་དད་མེད་པས་ཕྱག་གཡས་པའི་འཁོར་ལོས་རྡོ་རྗེ་དབྱིངས་ཀྱི་དབང་ཕྱུག་མའི་ཕྱག་མཚན་དང་། འཁོར་ལོའི་ལྟེ་བའི་མིག་གིས་སྤྱན་མ་རང་གི་ཕྱག་མཚན་ཐུན་མིན་བསྟན་གསུང་། རྡོ་རྗེ་བཞད་པས་སོའི་ཕྲེང་བའི་སྣེ་གཡས་གཡོན་ལ་རྡོ་རྗེ་ཕྱེད་པས་མཚན་པ། རྡོ་རྗེ་སྨྲ་བས་རྡོ་རྗེས་ཡུ་བ་བྱས་པའི་ལྕེ་འཛིན་པ། རྡོ་རྗེ་གནོད་སྦྱིན་གྱིས་མཆེ་བ་རྡོ་རྗེ་ཕྱེད་པས་ཡུ་བ་བྱས་པ་གཉིས་འཛིན་པ།
མར་མེ་དམར་སྐྱས་སྡོང་བུ་ལ་མེ་སྦར་བ་དང་བཅས་པའི་ཀོང་བུ་འཛིན་པ་ཡིན་གྱི་སྡོང་བུ་ཁོ་ན་བཟུང་བ་གོ་མི་ཉན་གསུངས། མི་དང་འདྲེ་གཉིས་མཐུན་གཅིག་ཏུ་གྱུར་པ་ལ་ཕྲ་མེན་མ་ཟེར། གྲོ་ཞུན་སེར་པོ་མོན་གྱི་སྐུར་མ་ལ་ཞོན་པ་ཞེས་པའི་སྐུར་ནི་ཤིང་ཏོག་སྐུར་བ་རེད་གསུངས། སྤྱིར་འཁོར་ཡུག་གི་ལྷ་རྣམས་ཀྱི་ཞལ་ཕྱག་རྒྱན་ཆ་ལུགས་རྣམས་པདྨ་ཕྲིན་ལས་ཀྱི་རྣམ་བཤད་དུ་ཤིན་ཏུ་གསལ། མ་ལུས་སེམས་ཅན་ཤླཽ་ཀ་གཅིག་གི་ཚིག་རྐང་དང་པོས་བརྩེ་བ་དང་ཚིག་རྐང་གཉིས་པས་ནུས་པ་དང་། གསུམ་པས་མཁྱེན་པའི་ཡོན་ཏན། ཞི་ཞིང་ཐུགས་རྗེ་ཆེ་ལྡན་པས་ཚུལ་ཁྲིམས་ཀྱི་བསླབ་པ། དུལ་ཞིང་བསམ་གཏན་པ་ལ་བཞུགས་ཞེས་པས་ཏིང་ངེ་འཛིན་གྱི་བསླབ་པ། ཆོས་དང་ཡེ་ཤེས་ཆགས་བྲལ་བས་ཤེས་རབ་ཀྱི་བསླབ་པ། མདུན་བསྐྱེད་ལ་སྔགས་རྒྱས་དབང་མི་བསྐུར་ནའང་དབུ་རྒྱན་རང་ཆས་ཅན་ངེས་པར་བསམ་དགོས།
འདི་མ་བྱས་ན་མདུན་བསྐྱེད་ལ་དབང་བསྐུར་ཆད་གསུངས། གསང་བའི་མཆོད་པའི་སྔོན་དུ་དྲུག་འགྱུར་གྱི་གླུ་བླངས་ཤིང་ཞེས་པའི་དྲུག་འགྱུར་ནི། སྤྱིར་་ཕྲ་སྦོམ་་བདེང་འཇོག་འགྱུར་ཁྲུག་ཡིན་ཀྱང་སྐབས་འདིར་ཨོཾ་རྡོ་རྗེ་སེམས་དཔའ་ཞེས་པའི་ཨོཾ་དེ་ཨོཾ་དྲུག་གི་ཡུན་ཙམ་རིང་ཆ་བྱས་པས་ཆོག་པ་བླ་མའི་གསུང་རྒྱུན་ཡིན་གསུངས། ཕྱིའི་ལྷ་མོ་བཞིས་མཆོད་སྐབས་ཨོཾ་བཛྲ་ས་ཏྭ་པུ་པཾ་སོགས་གོང་རྡོ་རྗེ་སེམས་དཔའ་བསྡུས་པ་སོགས་ལེགས་སྦྱར་སྐད་དུ་བྱས་པ་ཡིན། རྒྱལ་སྲིད་སྣ་བདུན་སྐབས་དམག་དཔོན་མཆོད་པའི་ཚིག་རྐང་མཐའ་མར་བསྙེངས་བྲལ་མཆོག་ནི་ཞེས་པ་འཇིགས་པ་དང་བྲལ་བ་ལ་ཟེར་བས་དེ་བཞིན་འདོན་དགོས། གཞན་བསྙེམས་བྲལ་ཟེར་ན་ང་རྒྱལ་དང་བྲལ་བ་ལ་འཇུག་པས་ཤིན་ཏུ་མ་དག་གསུངས། གཏོར་མ་ཆབ་ཀྱིས་བྲན་པ་ནི། རྒྱ་གར་ན་རྡུལ་ཆེ་བས་གཏོར་མ་ལ་གོས་པའི་རྡུལ་འཁྲུ་བའི་སླད་དུ་ཆུ་བླུགས་པའི་སྲོལ་ཡོད་པ་དེའི་དོད་ཡིན། བླ་མེད་ལ་བདུད་རྩི་སུམ་བྲན་བྱེད་དོན། དང་པོ་བདུད་རྩིས་བགེགས་བསལ།
ཆུས་རྡུལ་བསལ། ཆང་གིས་བཅུད་བཅུག་པ་ཡིན་གསུངས། ཆ་གསུམ་གྱི་ཕྱོགས་སྐྱོང་སྐབས། འདི་དག་སོ་སོར་ལེགས་པར་བསྣམས་ནས་ཟེར་དོན། ཕྱོགས་སྐྱོང་བ་རྣམས་སྒྲུབ་མཆོད་མཐར་མ་ཕྱིན་བར་སྒྲུབ་ཁང་གི་ཕྱི་རོལ་དུ་བར་ཆད་བསྲུང་བའི་ཕྱིར་བཞུགས་དགོས་པས་དེར་བཞུགས་རིང་བཞེས་ཕྱིར་དང་། འབྱུང་པོ་ལ་འདི་དག་སོ་སོར་ལེགས་པར་བཞེས་ནས་ཟེར་དོན་གཏོར་མ་བཞེས་ཟིན་ནས་ཨ…གྱིས་གཤེགས་སྐྱེམས་ཕུལ་ནས་གཤེགས་གསོལ་བྱེད་པའོ། ། བདེན་དང་བྲལ་བ་ལེགས་ལྡན་ལྷ་ཟེར་དོན། ཐོག་མར་སྲིན་པོ་རྣམས་ཀྱིས་བརྫུན་ཁོ་ན་བྱས་པས་བདེན་དང་བྲལ་བ་ཡིན་ལ་ཕྱིས་ལྷོ་ནུབ་ཕྱོགས་སྐྱོང་གི་ཁྲིམས་བཅས་ནས་བདེན་པ་ཁོ་ན་སྨྲས་པས་ལེགས་ལྡན་ཟེར་གསུངས། ས་འཛིན་ལག་པ་ཆེན་པོ་ཀླུ་མཐའ་ཡས། ལྟོ་འཕྱེ་ཀླུ།
གྲུལ་བུམ་འཕགས་སྐྱེས་པོའི་འཁོར་ན་ཡོད་པའི་རླིག་པ་ཤིན་ཏུ་ཆེ་བ་ཞིག་ཡོད། ནམ་མཁའ་ལྡིང་བྱ་ཁྱུང་། འདབ་བཟང་ཤང་ཤང་། ལུས་སྲུལ་པོ་རྒྱལ་པོ་པེ་ཧར་འཁོར་ན་ཡོད་པ་ཤར་གྲོལ་སྐྱི་གྲོལ་རེད། དམེ་ཤུལ་ལྟ་བུ་ལ་དུར་ཁྲོད་དང་། ཐོག་མ་ནས་གྲུབ་པའི་དུར་ཁྲོད་ལ་ལྷུན་པོའི་དུར་ཁྲོད་ཟེར་གསུངས། བགེགས་གཏོར་གང་ལའང་བྱིན་རླབས་མི་བྱེད་པའི་རྒྱུ་མཚན། ཡི་གེ་འབྲུ་གསུམ་རྒྱལ་བའི་སྐུ་གསུང་ཐུགས་ཀྱི་ས་བོན་ཡིན་པས་དེས་བྱིན་རླབས་བྱས་ན་བགེགས་ཕལ་པ་དཀོན་མཆོག་ལ་སྐྲག་པ་རྣམས་ལ་མི་ཐོབ་པ་ཡིན་གསུངས། རིགས་དྲུག་དང་ཡི་དྭགས་གཉིས་ལ་སྤྱན་འདྲེན་མ་བཤད་པས་མི་དགོས། རང་གནས་སུ་ཐོབ་པར་བསམ་དགོས་གསུངས།
གུང་ཀ་རེ་ཤ་ཟའི་སྐད་རེད། གདོན་བགེགས་ཕལ་ཆེར་ཉིན་མོ་ཉི་འོད་ལ་སྐྲག་ཅིང་མཚན་མོ་རྒྱུ་བས་ན་གང་ཞིག་མཚན་མོ་རྒྱུ་བ་ཟེར། ཨོཾ་ཆེན་པོའམ་འདོན་སྐབས་རང་ཁྲོ་བོ་མེ་ལྟར་འབར་བ་བསྒོམས་པའི་མིག་གཉིས་སུ་ཨོཾ་ཡིག་འོད་འབར་བ་རེ་བསྒོམ་ནས་སྡང་མིག་གིས་བདག་གི་བཀའ་བཞིན་གཞན་དུ་མི་འགྲོ་བའི་བགེགས་ལ་གཟིར་བའོ། ། སྤྱིར་ཀྱེ་རྡོར་གཏོར་མའི་སྐབས་ཀྱི་འབྱུང་པོ་ཉེར་བཞི་ཡེ་ཤེས་པ་ལ་འབྱུང་པོའི་མིང་བཏགས་པ་ཡིན། ཆ་གསུམ་སྐབས་ཀྱི་ཕྱོགས་སྐྱོང་འབྱུང་པོ་རྣམས་འཇིག་རྟེན་རང་རྒྱུད་པ་ཡིན་པས་ཆ་གསུམ་འདོན་ཚེ་དཀྱིལ་འཁོར་ཞལ་ཁེབས་རྒྱབ་འདོན་ཚར་འཕྲལ་ཁ་ཆུས་བཤལ་དགོས་པ་རྣམ་བཤད་མང་པོ་ནས་གསུངས་པའང་གནད་ཀྱི་དོན་ཏེ། འབྱུང་པོ་དང་གཏམ་བསྲེས་པས་ངག་ལ་གྲིབ་ཕོག་པ་བསལ་བའི་དགོས་པ་ཡོད་གསུངས། ༈ །སྤྲོ་བ་བསྐྱེད་པའི་སྐབས་གྲགས་པ་མཐའ་ཡས་སྔགས་སྤྱོད་པ་ཞེས་པ་གསང་སྔགས་རྡོ་རྗེ་ཐེག་པ་འདི་ཟབ་ཅིང་དཀོན་པའི་གྲགས་པ་མཐའ་ཡས་ཏེ། རང་རེ་རྣམས་བདེ་བ་ཅན་དུ་སྐྱེ་བར་སྨོན་མོད། བདེ་བ་ཅན་སོགས་དག་པའི་ཞིང་ཁམས་དུ་མར་བཞུགས་པའི་བྱང་ཆུབ་སེམས་དཔའ་སངས་རྒྱས་ཐོབ་པ་ལ་ཆེས་རིངས་པ་རྣམས་སྙིགས་དུས་ཀྱི་ཚེ་ལྟ་བུ་དུས་ཤིན་ཏུ་ཐུང་ངུས་ཀྱང་སངས་རྒྱས་ཀྱི་གོ་འཕང་བདེ་བླག་ཏུ་སྒྲུབ་ནུས་པ་གསང་ཆེན་རྡོ་རྗེ་ཐེག་པའི་ལམ་ཅི་དགར་ཉམས་སུ་བླང་དུ་ཡོད་པ་མི་མཇེད་འཇིག་རྟེན་དུ་སྐྱེ་བར་གྱུར་ཅིག་ཅེས་སྨོན་ལམ་མཛད་པ་ཡོད་གསུངས། བདུན་བརྒྱུད་རིགས་རྣམས་བརླག་པར་བྱེད། །
ཅེས་པའི་སྐབས་སུ་དམ་ཚིག་ཉམས་ན་ཁྱིམ་པ་མི་བརྒྱུད་བདུན་ཚུན་ཆད་དང་། དགེ་སློང་ཡིན་ན་ཡང་སློབ་བརྒྱུད་བདུན་ཚུན་ཆད་ལ་གནོད་པར་འགྱུར་ཏེ། དཔེར་ན་བླ་མ་ནུས་པ་ཅན་ཞིག་གིས་སྒབ་འདྲེ་མནན་པས་སློབ་བརྒྱུད་བདུན་ཚུན་ཆད་ལ་ཕན་པ་དང་འདྲ་གསུངས། མུ་སྟེགས་ཅན་ལ་སྨད་མི་བྱ། ། ཞེས་པ་ནི། མུ་སྟེགས་གྲངས་ཅན་སོགས་རྟག་ལྟ་བ་བཞི་ལ་སྨད་མི་རུང་སྟེ། དེ་དག་ལ་ལས་འབྲས་བླང་དོར་ཚུལ་བཞིན་བྱེད་པ་སོགས་ལེགས་པའི་ཆ་ཡོད་པའི་ཕྱིར། རྒྱང་འཕེན་པ་ལྟ་བུ་ལ་སྨད་ཀྱང་སྐྱོན་ཅི་ཡང་མེད་གསུངས། མཁའ་སྤྱོད་མི་འཁྲུགས་སོགས་བྱང་ཆོག་གཞན་ལ་ས་བོན་ནྲྀ་བྲིས་ན་དགའ་སྟེ་མི་ཡི་ས་བོན་ཡིན་པའི་ཕྱིར། ཀུན་རིག་སྐབས་གོང་བཞིན་ནྲྀ་བྲི་བའམ་ཎི་བྲིས་ཀྱང་ཆོག་སྟེ་ལྷའི་བུ་ནོར་བུ་དྲི་མ་མེད་པའི་མིང་ཡིག་ཡིན་པས་སྔོན་བྱུང་དང་མཐུན་པའི་ཕྱིར་ཞེས་མཁྱེན་བརྩེ་རིན་པོ་ཆེས་བཞེད་གསུངས།
རྣམ་ཤེས་དགུག་པའི་སྐབས་སུ་འོད་ཟེར་དམར་པོ་སྤྲོ་གསུངས། རྣམ་ཤེས་དགུག་སྐབས་སུ་མིང་ངེས་པར་བརྗོད་དགོས་ལ་རིགས་རུས་ཤེས་ནའང་བརྗོད་དགོས་ཏེ། སྔོན་མོའུ་འགལ་གྱི་བུ་ལྷས་བྱིན་གྱི་ཆེད་དུ་དམྱལ་བར་བྱོན་པ་ན་ལྷས་བྱིན་ཅེས་བོས་པས། བརྒྱ་ཕྲག་མང་པོས་ཨང་ཟེར་ནས་གང་ཡིན་མ་ཤེས་པས། སངས་རྒྱས་ཀྱིས་བཅོམ་ལྡན་འདས་ཀྱི་གཅུང་ལྷས་བྱིན་གྱིས་གསུངས། དེ་བཞིན་བྱས་པས་ངོས་ཟིན་པ་བཞིན་ནོ། ། སྡིག་པ་དོར་ཞིང་དྲལ་བའི་སྔགས་རྒྱས་རྣམ་ཤེས་དང་སྡིག་པ་གཉིས་སོ་སོར་ཕྲལ་བས། འོག་ནས་ཁྲུས་ཆོག་བྱེད་དུས་སྡིག་པ་སྦྱོང་སླ་བའི་ཐབས་ཡིན་ཏེ། དཔེར་ན་ལག་པ་འདག་ཆལ་གྱིས་ཕུར་བས་ཆུ་བླུགས་མ་ཐག་དག་པ་བཞིན་ནོ། ། བགེགས་བསྐྲད་སྐབས་སུ་རྡོ་རྗེ་གསོར་བས་རྡོ་རྗེ་དེ་ལས་དེ་འདྲ་བ་དཔག་ཏུ་མེད་པ་སྤྲོས།
ཡུངས་ཀར་རྣམས་ཁྲོ་བོ་མེ་ལྟར་འབར་བ་བསམ་ནས། བགེགས་ཚར་བཅད་པར་མོས། ཀྃ་ཡིག་སྡིག་པའི་ས་བོན་ཡིན། དེ་སྣ་བུག་གཡས་ནས་ཐོན་ནས་ཏིལ་ལ་ཐིམ་པར་བསམ། དུག་གསུམ་ས་ཡི་ནང་དུ་སོང་། ། ཞེས་སོགས་ཀྱི་སྐབས་སུ་རྒྱུ་འབྱུང་བ་བཞི་ལ་བརྟེན་ནས་འབྲས་བུ་དུག་གསུམ་འབྱུང་བ་ཡིན་ལ། རྒྱུ་འབྱུང་བ་བཞི་ཡོད་མེད་གང་དུའང་མ་གྲུབ་པའི་ཆོས་ཉིད་ཀྱི་ངང་དུ་འབྲས་བུ་དུག་གསུམ་ཐིམ་པར་གྱུར་ཅིག་ཟེར་བའི་དོན་ནོ་གསུངས། ཆོ་གའི་མཇུག་གི་སྔགས་རྒྱས་དབང་བསྐུར་སྐབས་བདག་བསྐྱེད་དཔའ་བོ་གཅིག་པ་ཡིན་ན་ཐོག་མར་བཛྲ་ཨ་བྷིའི་སྔགས་རྒྱ་དང་། བསྙེན་རྒྱས་དང་འབྲེལ་ན་བུདྡྷ་ཨ་བྷིའི་སྔགས་རྒྱ་ཐོག་མར་འབྱུང་ངམ་སེམས་གསུངས། ། ཞེས་ཁྱབ་བདག་འཇམ་པའི་རྡོ་རྗེ་མཆོག་སྤྲུལ་སྨྲ་བའི་ཉི་མ་གང་གིས་དོན་གླིང་འདུས་གྲྭ་ཕལ་མོ་ཆེ་ལ་ཀུན་རིག་ཆོ་གའི་བཤད་ཁྲིད་སྩལ་སྐབས་མགོན་པོ་གང་གི་གསུང་གི་བདུད་རྩིས་འཚོ་བ་རྨོངས་བརྟུལ་གྱི་ན་བ།
ཤཱཀྱའི་དགེ་སློང་ངག་དབང་ལེགས་པས་རང་གི་དྲན་གསོར་ཉེ་བར་མཁོ་བར་བསམ་ནས་རེ་ཟིགས་སུ་བགྱིས་པའོ།། །། PAGE * MERGEFORMAT 6 སྒ་སྟོན་ངག་དབང་ལེགས་པ། ཀུན་རིག་ཆོ་ག་ཡན་ལག་དང་བཅས་པ་གསུང་བཤད་ཟབ་རྒྱས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
