གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༢༥
རྗེ་བླ་མ་ཀུན་དགའ་ཆོས་ལྷའི་རྣམ་ཐར།
༄༅། །རྗེ་བླ་མ་ཀུན་དགའ་ཆོས་ལྷའི་རྣམ་ཐར་བཞུགས་སོ།། ༄༅། །ཀུན་ཁྱབ་ཟབ་གསལ་དབྱིངས་ནས་མ་གཡོས་བཞིན། ། འགྲོ་ལ་ཕན་བདེའི་དགའ་སྟོན་སྤེལ་སླད་དུ། ། དམ་ཆོས་སྨྲ་བའི་བཤེས་གཉེན་སྐུར་སྟོན་པ། ། ལྷག་པའི་ལྷ་དང་དབྱེར་མེད་དེ་ལ་འདུད། ། རབ་འབྱམས་རྒྱལ་བ་ཀུན་དངོས་བླ་མ་རྗེ། ། རྡོ་རྗེ་གསུམ་གྱི་རྣམ་རོལ་མཐའ་ཀླས་པས། ། རྣམ་མང་འགྲོ་བའི་དོན་ཆེན་མཛད་པའི་ཚུལ། ། མཐའ་དག་བརྗོད་པའི་ཡུལ་ལས་རྣམ་པར་འདས། ། འོན་ཏེ་ངོ་མཚར་རླབས་འཕྲེང་རབ་གཡོ་བ། །
རྟོགས་བརྗོད་རྒྱ་མཚོའི་འགྱིངས་ཟབ་ལས་བྱུང་བའི། ། རྣམ་ཐར་ཟླ་ཚེས་བདུད་རྩིའི་ཐིག་ཕྲེང་ཅན། ། སྐལ་བཟང་བདེ་འབྱུང་རལ་པའི་རྒྱན་དུ་སྤྲོ། ། ཞེས་མཆོད་པར་བརྗོད་ཅིང་བརྩམ་པར་དམ་བཅའ་བའི་ཚིག་སྔོན་དུ་བཏང་ནས། དེ་ཡང་སྟོན་པ་ཐུགས་རྗེ་ཅན་གྱིས། མྱ་ངན་མ་བྱེད་ཀུན་དགའ་བོ། ། ང་ཉིད་ཕྱི་མའི་དུས་ཀྱི་ཚེ། ། དགེ་བའི་བཤེས་གཉེན་ཉིད་སྤྲུལ་ནས། ། ཁྱེད་ལ་སོགས་པའི་དོན་བྱེད་འགྱུར། ། ཞེས་གསུངས་པ་ལྟར།
ཕྱོགས་འདིའི་གདུལ་བྱ་རྣམས་འདུལ་བའི་ཕྱིར་དགེ་བའི་བཤེས་གཉེན་གྱི་སྐུར་བཞེངས་པ་རྗེ་བླ་མ་ཀུན་དགའ་ཆོས་ལྷ་ཞེས་གྲགས་པ་དེ་ཉིད་ཀྱི་རྣམ་པར་ཐར་པ་མདོར་བསྡུས་བརྗོད་པ་ལ། དོན་གཉིས་ཏེ། སྐུ་སྐྱེ་བ་སྔ་མའི་རྣམ་པར་ཐར་པ་དང་། ད་ལྟའི་རྣམ་པར་ཐར་པའོ། ། དང་པོ་ནི། གྲུབ་པའི་དབང་ཕྱུག་ཆོས་རྒྱལ་རབ་བརྟན་ཞེས་བྱ་བ་འཕྲི་འདུ་གདོང་སྣའི་རི་ཕྲོད་དུ་བཞུགས་པ། རྡོ་རྗེ་རྣལ་འབྱོར་མའི་གསུང་སྔགས་འབྲུ་འབུམ་བཅོ་བརྒྱད་ཙམ་གསུངས་པའི་རྣལ་འབྱོར་དབང་ཕྱུག་ཆེན་པོ་དེ་སྐུ་གཤེགས་ནས་གདུང་ཞུགས་ལ་ཕུལ་བའི་གནས་སྐབས། མི་མང་པོས་སྐུ་གདུང་ལ་ཕྱག་དང་བསྐོར་བ་བྱས་པའི་ཁྲོད་དུ། རྗེ་བླ་མ་འདིའི་ཡུམ་དེར་ཡོད་པར་འདུག་པས། གདུང་མེ་འུར་སྒྲ་དང་བཅས་འབར་བའི་ཁྲོད་དུ།
གདུང་རུས་ཀྱི་ཚལ་པ་ཞིག་དཔུང་པའི་སྟེང་དུ་ཡལ་བྱུང་བས། དད་པའི་རྟེན་དུ་མཆོད་ཁང་དུ་བཞུགས། ཕྱིས་སུ་གདུང་རུས་ངོ་མཚར་ཅན་དེ་མཁར་སྔོན་དཔོན་ཚང་གིས་འཕྲོག་ཤོར་བ་དེ་དེང་སང་དཔོན་ཚང་དེའི་མཆོད་རྟེན་ཞིག་གི་བུམ་སྒོའི་ནང་དུ་མཇལ་རྒྱུ་ཡོད་པར་ཐོས། གྲུབ་པའི་དབང་པོ་དེའི་ཡང་སྲིད་ཡིན་པར་ཡོངས་སུ་གྲགས། གཉིས་པ་ནི། རྗེ་བླ་མ་འདི་ཉིད་རབ་བྱུང་བཅུ་བཞི་པའི་ས་ཕོ་བྱི་བའི་ལོ་འཕྲི་འདུ་སྤྱི་བོ་དྲུང་དུ་ཡབ་ཐར་པ་དང་། ཡུམ་སྒྲོལ་མའི་སྲས་སུ་འཁྲུངས། སྐུ་ཆུང་ངུའི་དུས་སུ་འཕྲི་འདུ་སྐལ་བཟང་དགོན་དུ་བཙུན་པའི་སྒྲིགས་ལ་བྱོན། དགོན་དེའི་ཆོ་ག་ཆོས་སྤྱོད་ཐམས་ཅད་ཐུགས་ལ་ཆུད། གྲྭ་པ་ཞིག་གི་མཆོད་ཁང་དུ་རྡོ་རྗེ་རྣལ་འབྱོར་མའི་སྐུ་ཐང་ཞིག་མཇལ་བས་སེམས་ལ་ཤིན་ཏུ་དགའ་སྤྲོ་ཆེན་པོ་བྱུང་བས་ལྷ་དེ་སུ་རེད་ཅེས་དྲིས་པས།
རྡོ་རྗེ་རྣལ་འབྱོར་མ་རེད་ཅེས་ལབ་བྱུང་། དེའི་བསྙེན་པ་གང་འདྲ་ཞིག་ཡོད་རེད་ལབ་པས། ཨོཾ་གསུམ་མ་ཞིག་བསླབས་བྱུང་བས། དེ་ཁོ་ན་འདོན་མཁན་ཞིག་ཡིན། སྐུ་ནར་སོན་པ་དང་། ངོར་ཨེ་ཝྃ་ཆོས་ལྡན་གྱི་གྲྭ་སར་ཕེབས། མཁན་ཆེན་འཇམ་པའི་དབྱངས་ཡོངས་འཛིན་དཔལ་ལྡན་ཆོས་ཀྱི་རྒྱལ་མཚན་གྱི་དྲུང་ནས་གསུང་ངག་ལམ་འབྲས་དང་བསྙེན་རྫོགས་ཐོབ། མཁན་ཆེན་དེ་ཉིད་ཀྱི་དྲུང་ནས་ནཱ་རོ་མཁའ་སྤྱོད་མའི་བྱིན་རླབས་ཞུ་སྐབས། དཀྱིལ་འཁོར་བལྟ་བར་བསྐུལ་བའི་ཚེ་རྗེ་བླ་མ་འདི་ཁོ་ན་ལ་ལན་གསུམ་གཟིགས་བཅུག་བྱུང་བ་ནི། རྗེ་འདི་ཉིད་ཀྱི་ཚེ་རབས་ལས་ཀྱི་ལྷ་རྡོ་རྗེ་རྣལ་འབྱོར་ཡིན་པར་མཁན་ཆེན་འཇམ་པའི་དབྱངས་དེས་ཡེ་ཤེས་ཀྱི་གཟིགས་པས་མཁྱེན་པ་གོར་མ་ཆག
དེ་ནས་ཕྱིར་རང་ཡུལ་དུ་ཕེབས་ནས་འབྱུང་འདུལ་ཀུན་རིག་ཀྱཻ་རྡོར་ལ་སོགས་ཡི་དམ་མང་པོའི་ལས་རུང་གི་བསྙེན་པ་བསྐྱལ། དགོན་པའི་སྒྲིགས་དང་སྦྱིན་བདག་གི་མཆོད་གནས་སུ་ལོ་མང་ལ་ཕེབས་པའི་སྐབས་སུ། ནུབ་གཅིག་གཟིམ་ལམ་དུ་རྩ་བའི་བླ་མ་ཡོངས་འཛིན་པཎྜི་ཏ་དེ་ཉིད། ཆིབས་པ་ལ་ཆིབས་ནས་གྲྭ་འཁོར་མང་པོ་དང་བཅས་ཏེ་མཇལ་ནས། ཕྱག་དབང་ཞུས། ཞལ་ནས་ཁྱེད་རང་གིས་ཡི་དམ་རྡོ་རྗེ་རྣལ་འབྱོར་མ་ལ་བརྟེན་ནས་སྒྲུབ་པ་ལ་བརྩོན་ན་ཤིན་ཏུ་ལེགས་པོ་ཡོང་གསུང་བར་རྨིས། དེས་རྐྱེན་གྱིས་བསྐུལ་ནས་རྡོ་རྗེ་རྣལ་འབྱོར་མའི་སྒྲུབ་པ་ཚད་ལྡན་ཞིག་མཛད་རྒྱུའི་ཐུགས་ཐག་ཆོད། དེའི་ཆོས་སྐོར་ཞུ་ཡུལ། བླ་མ་དཔལ་འབྱོར་རིན་པོ་ཆེ་ལས་ལྷག་པ་མེད་འདུག་པས། སྐྱེ་རྒུ་དོན་གྲུབ་གླིང་ལ་ལན་དུ་མར་ཕེབས།
རྡོ་རྗེ་རྣལ་འབྱོར་མའི་བྱིན་རླབས་ཁྲིད་ལུང་སྨིན་རྒྱས་ཞུ་བ་ལ་ཞག་སོ་གཉིས་འགོར་བ་དང་། ཞག་བཅོ་བརྒྱད་འགོར་བ་སོང་། དེ་ནས་རང་ཡུལ་དུ་ཕེབས་ནས་རྡོ་རྗེ་རྣལ་འབྱོར་མའི་སྒྲུབ་པ་ལ་ཞུགས་ནས་སྔོན་འགྲོ་ཐུན་མོང་དང་། ཐུན་མིན་དངོས་གཞི་བསྐྱེད་རྫོགས་བཟླས་པ་དང་བཅས་པ་ལ་ཤིན་ཏུ་འགྲུས་པར་མཛད་པའི་སྐབས་ཤིག་ཏུ་མངོན་སུམ་དུ་སྐྱེ་རྒུ་དགོན་གྱི་བླ་མ་དཔལ་འབྱོར་རིན་པོ་ཆེའི་སྒྲུབ་ཁང་མེ་འུར་སྒྲ་དང་བཅས་པར་འབར་བར་མངོན་སུམ་དུ་གཟིགས། ཟླ་བ་དུ་མའི་བར་དུ་བླ་མ་དཔལ་འབྱོར་རིན་པོ་ཆེའི་གཟིམ་ཁང་མེ་རུ་འབར་བའི་སྣང་བ་བྱུང་། ཡང་ནུབ་གཅིག་ཉམས་ཀྱི་སྣང་བ་ལ་བཟླས་པའི་སྐབས་སུ་བླ་མ་དཔལ་འབྱོར་རིན་པོ་ཆེའི་སྐུ་རློག་རྙིང་སོང་ཞིག་བཞེས། ཤངས་རྩ་བ་ནས་བཅད་པའི་ཤུལ་ནས་ཕྲག་དམར་ཆ་ལེ་མདུན་ཕྱོགས་ན་བཟའ་ཐམས་ཅད་དམར་ཆ་ལེ་བ་གཟིགས་བྱུང་བས་སེམས་ཤིན་ཏུ་ཕམ་པ་ཚད་མེད་པ་ཞིག་བྱུང་ནས། ང་རང་ལས་ངན་སྡིག་སྒྲིབ་ཆེ། ཚེ་འདི་ལ་ཆོས་རྣམ་དག་ཞིག་འགྲུབ་པའི་སྐལ་པ་མེད་པར་འདྲ་སྙམ་ནས། སྐུ་མཚམས་ལས་གྲོལ་ཏེ།
སྐྱེ་རྒུ་དགོན་ཏུ་བླ་མའི་སྐུ་མདུན་དུ་བཅར་གཟིགས་སྣང་གི་རྒྱུ་མཚན་ཚང་མ་ཞུས། ང་རང་ལ་ཆོས་རྣམ་དག་ཞིག་འགྲུབ་པའི་སྐལ་པ་མེད་པར་འདྲ་ཞུས་ཏེ། མང་པོར་བཤུམས་པས། བླ་མའི་ཞལ་ནས་ཁྱོད་རང་མྱ་ངན་བྱེད་མི་དགོས། སྔོན་རྣལ་འབྱོར་དབང་ཕྱུག་གྲུབ་པ་ཐོབ་སྐབས་ལྟས་འདི་འདྲ་ཞིག་བྱུང་བ་རེད། བླ་མའི་སྒྲུབ་ཁང་མེ་འབར་བ་དེ་ཁྱེད་རང་གཏུམ་མོས་བདེ་དྲོད་ཀྱིས་ཉམས་རྟོགས་བཟང་པོ་འབྱུང་བའི་རྟགས་རེད། བླ་མའི་ཤངས་རྩ་བ་ནས་ཆད་པ་དེ། ཁྱེད་རང་ཚེ་འདི་ལ་ཞེན་པ་གཏན་ནས་ལོག་པའི་ཆོས་པ་རྣམ་དག་ཞིག་འབྱུང་བའི་རྟགས་རེད་ཅེས་དབུགས་དབྱུང་བ་ཐོབ། སླར་རང་ཡུལ་དུ་བྱོན། རྒྱལ་བའི་སྲས་པོ་དཔལ་སྤྲུལ་ཨོ་རྒྱན་འཇིགས་མེད་ཆོས་ཀྱི་དབང་པོ་ཕྱོགས་དེར་ཕེབས་ནས།
བློ་ལྡོག་རྣམ་བཞི་གསུང་པའི་ཁྲིད་གྲལ་དུ་ཕྱིན་ནས། ཚེ་འདི་ལ་ཞེན་པ་ལོག་སྟེ་ངེས་འབྱུང་ཆེན་པོ་སྐྱེས། དགེ་བའི་བཤེས་གཉེན་ཆེན་པོ་དེ་ལ། རྒྱ་དངུལ་དངུལ་སྲང་ཕྱེད་དང་བཅུ་གསུམ་གྱི་འབུལ་ཆེན་འབྲེལ་འཇོག་དང་བཅས། མི་ལོ་སོ་གསུམ་ལ་སྒོ་ཐིམ་སྤང་བའི་དམ་བཅའ་ཕུལ་ནས་སྒྲུབ་པ་ལ་ཞུགས་སོ། ། དེང་སང་གི་སྒྲུབ་པ་པོ་ཁ་ཅིག་སྒྲུབ་པ་བྱེད་པ་ཡིན་ཟེར་ནས། ལུང་ཟུར་སྦ་སྦུབ་ཞིག་ཏུ་ཡིབ་ནས། དོན་དུ་འཇིག་རྟེན་ཆོས་བརྒྱད་ཁོ་ན་དོན་དུ་གཉེར་ནས་རྒྱུ་ནོར་རྫས་ལ་སྲེད་པ་ཇི་ཆེ། མིང་ཆོས་པ་བཏགས་ཀྱང་དོན་དུ་འཇིག་རྟེན་པ་ལས་ཀྱང་ཞན་པ་དེ་འདྲ་གཏན་ནས་མིན། ངེས་འབྱུང་གི་རྒྱུད་བསྐུལ་ནས་དཀའ་སྤྱད་བརྩོན་འགྲུས་དྲག་པོ་མཛད་པའི་བར་སྐབས་ཞིག་ནས་ཞལ་དུ་གསོལ་བའི་ཟ་ཆས་རྣམས་ཀྱང་གསོལ་ཚོད་བྱ་དགོས་པ་འདུག་ཀྱང་།
འདུལ་བ་ལུས་ལས། ཁྱེད་ཀྱིས་འདུ་འཛི་སྤངས་ནུས་ན། ། འཚོ་བ་གང་ལའང་བསྩལ་མི་དཀའ། ། ཕུན་ཚོགས་ཐམས་ཅད་དྲི་མ་བཞིན། ། ཆོས་ལྡན་སྐྱེ་བོའི་རྗེས་སུ་འབྲངས། ། ཞེས་གསུངས་པ་ལྟར། རིམ་གྱིས་སྐུ་བསོད་དང་འཕྲིན་ལས་ཇེ་རྒྱས་ལ་སོང་ནས་ཡོན་བདག་རྣམས་ཀྱིས་འབུལ་བ་བསྙེན་བསྐུར་རྒྱ་ཆེར་བྱེད་པར་བྱུང་། ཉམས་ལེན་དངོས་གཞི་འདུན་མ་ལེགས་ཉེན་དཀོན་མཆོག་གསུམ་ལ་རག་ལས་པ་ཡིན་ཕྱིར་སྔ་ཕྱིར་སྐྱབས་འགྲོ་འབུམ་ཕྲག་ཉེར་གསུམ་སོང་། དངོས་གཞི་རྡོ་རྗེ་རྣལ་འབྱོར་མའི་བསྐྱེད་རྫོགས་བཟླས་པ་གསུམ་ལ་མཛད། བསྐྱེད་རིམ་སྐབས་སུ་ཐ་མལ་སྣང་ཞེན་འགོག་ནུས་པ་དང་།
རྫོགས་རིམ་སྐབས་སུ་མཚན་བཅས་མཚན་མེད་ཡུན་རིང་དུ་བསྒོམ། ཁྱད་པར་འཚང་རྒྱ་བ་ལ་སེམས་ཀྱི་གནས་ལུགས་རྟོགས་དགོས། དེ་རྟོགས་པ་ལ་བླ་མའི་བྱིན་རླབས་ལ་རག་ལས། བླ་མའི་རྣལ་འབྱོར་དང་། བླ་མ་ལ་མོས་གུས་གདུང་ཤུགས་དྲག་པོ་གསོལ་བ་བཏབ་པ་དང་། བླ་མ་རང་ལ་བསྟིམ། ཐུགས་ཡིད་བསྲེས་གསལ་སྟོང་འཛིན་མེད་སྤྲོས་བྲལ་གྱི་ལྟ་བ་བསྒོམ་པ་ཡུན་རིང་དུ་ཐུན་གྲོལ་མ་རན་གྱི་བར་དུ་མཉམ་པར་བཞག འདི་ལ་གསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། །
ཡང་དག་མཐོང་ན་རྣམ་པར་གྲོལ། ། འཕགས་པ་འདའ་ཀ་ཡེ་ཤེས་ལས། སེམས་རྟོགས་ན་སངས་རྒྱས་ཡིན་པས། ། སངས་རྒྱས་གཞན་དུ་བཙལ་བར་མི་བྱ། ། བླ་མ་ས་སྐྱ་པ་ཆེན་པོས། བསྐྱེད་རིམ་རྟོག་པ་ཡིན་མོད་ཀྱི། ། རྟོག་པའི་ངོ་བོ་སེམས་ཡིན་ཏེ། ། སེམས་ཀྱི་མཚན་ཉིད་གསལ་རིག་ཡིན། ། གསལ་རིག་རང་བཞིན་སྟོང་པ་ཉིད། ། སྟོང་པ་གདོང་ནས་ཆོས་ཀྱི་དབྱིངས། །
མི་རྟོག་ཡེ་ཤེས་ཆེན་པོ་ཡིན། ། བཙལ་ཡང་འཁྲུལ་པ་ག་ལ་སྲིད། ། གཞན་དམ་པ་གོང་མས་རང་སེམས་རྩད་ཆོད་རིག་པ་གཅེར་བུར་ཞོག གསུངས་པ་ལྟར་དུ་རང་སེམས་གསལ་སྟོང་འཛིན་མེད་སྤྲོས་བྲལ་ནམ་མཁའ་ལྟ་བུ་ལ་ཡུན་རིང་པོར་མཉམ་པར་བཞག དེ་ནས་བཟླས་པ་ལ་འཇུག་པ་ཡིན་གསུངས། ཨོཾ་གསུམ་མ་འབྲུ་འབུམ་བཅུ་སོང་། རྗེ་བཙུན་གྲགས་པ་རྒྱལ་མཚན་གྱིས། བྱང་ཆུབ་སེམས་གཉིས་སྒོམ་པའི་ཐུན་མཚམས་སུ། ། མདོ་བཀླག་དཀོན་མཆོག་མཆོད་པ་བརྩོན་པར་བྱ། ། གསུངས་པ་ལྟར་དུ།
རྒྱལ་བའི་བཀའ་འགྱུར་རིན་པོ་ཆེ་ཚར་ལྔ་མདོ་མང་ཚར་གཅིག་ལྷག་ཙམ་གསུངས། སྦྱིན་བདག་རྣམ་པའི་དད་རྫས་ཆུད་མི་ཟ་བའི་ཆེད་དུ་འཕྲི་འདུ་སྐལ་བཟང་དགོན་གྱི་ཇོ་བོ་གཟི་འོད་འབར་བའི་མདུན་མཆོད་པ་རྣམ་ལྔ་ཁྲི་ཚར་དུ་མ་དང་། ཚོགས་ཆེན་ལ་སྐུ་འགྱེད་གཏོང་སྒོ་གྱ་ནོམ་པ་ལན་བཅུ་གཅིག་ཙམ་སོགས་རྒྱ་ཆེར་སྒྲུབ། ཡི་དམ་གྱིས་རྗེས་སུ་བཟུང་བའི་ཚུལ་ནི། སྐལ་བཟང་བུམ་སྒྲུབ་ཞེས་པའི་མི་སྣ་མང་པོ་འདུ་བའི་དུས་མཆོད་ཆེན་པོའི་སྐབས་ཤིག་ལ་ཉིན་མོར་རྡོ་རྗེ་རྣལ་འབྱོར་མའི་བསྙེན་པ་བཟླ་བཞིན་པའི་དུས་སུ། ཉིན་མོ་ཐུན་གྱི་སྐབས་སུ། མངོན་སུམ་དུ་ཁྲི་འདུ་ཆུ་སྟོད་མ་ཡིན་ནམ་སྙམ་པ་བུད་མེད་ཞིག་སྒྲུབ་ཁང་སྐུ་མདུན་དུ་ཐོལ་གྱིས་སླེབས་བྱུང་། ཨེ་ཁྲིམས་གྲོགས་མེད་པ་བུད་མེད་ཡོང་བ་མ་ལེགས་དགོངས་ནས་ཐུགས་དགོངས་འཚོམས་ནས་བཀའ་ཀྱོན་ཞིག་མཛད་ཤོར་བས། བུད་མེད་དེ་ཅུང་ཞིག་མ་དགའ་བའི་ཚུལ་གྱིས། རུམ་ནས་དར་དམར་པོ་ཞིག་སྐུ་མདུན་ལ་དབྱུག
དེ་རྗེས་སྐུ་རྒྱབ་བསྟན་ཡལ་བྱུང་། དེ་མ་ཐག་ཐུན་གྲོལ་ནས་སྐོར་ལམ་སྒྲུབ་ཁང་དང་ཉེ་བར་ཡོད་པས་བསྐོར་བ་རྒྱབ་མཁན་གྱི་མི་མང་རྣམས་ནས་བླ་མ་ཆོས་ལྷའི་སྒྲུབ་ཁང་དུ་བུད་མེད་བཅུག་འདུག་ཟེར་བའི་གླེང་མོར་བྱེད་ཀྱི་ཡོད་འགྲོ་སྙམ་ནས་སྒྲུབ་ཁང་ནང་ནས་ཉན་པས། མི་རྣམས་ཁོ་རང་ཚོ་འཇིག་རྟེན་གྱི་གླེང་མོ་ལས་ཅི་ཡང་བཤད་ཀྱི་ཡོད་པ་མ་ཐོས། རས་དེ་ལ་གཟིགས་རྟོག་གནང་བས་སྔོན་ཆད་མཐོང་མ་མྱོང་བའི་གོ་ཆེན་དམར་པོའི་ཐོག་བཀྲ་ཤིས་པའི་རི་མོ་མང་པོར་འདུག་པར་དེང་སང་ཕྱི་གླིང་གིས་འཕྲུལ་གྱིས་བཟོས་པའི་རས་འདྲ་མིན་མང་པོར་འདུག་པ་དེ་འདྲ་ཞིག་ཡིན་འགྲོ་སྙམ་ནས་མཛོད་ཁང་ཞིག་ཡོད་པ་དེར་དབྱུག དེའི་དགོང་མོ་སྒྲུབ་གཡོག་པ་ཞིག་ཡོད་པ་དེ་མདུན་དུ་ཡོང་སྐབས་བཀའ་ཀྱོན་དང་བཅས་པས་ཁྱོད་ཀྱིས་བུད་མེད་དེ་ལ་ལྡེ་མིག་སྤྲད་ནས་གང་ཡིན་གསུངས་པར་སྒྲུབ་གཡོག་པ་དེའི་ཨ་ཅི་གསུངས། ང་ད་རིང་སྔ་པོ་ནས་སྐལ་བཟང་དགོན་གྱི་ཚོགས་ལ་སོང་ནས་ད་བར་བསྡད་པ་ཡིན། ལྡེ་མིག་རང་གི་སྐེད་པར་ཡོད་པ་འདི་ལས་གཞན་གང་ཡང་སྤྲད་རྒྱུ་མེད། གལ་ཏེ་དེ་འདྲ་རེ་བཅར་མཁན་ཡོད་ན་དང་པོ་བླ་མ་ཁྱོད་ལ་དགོངས་ལན་མ་ཞུས་པར་ག་ལ་ནང་དུ་གཏོང་། ཡོང་མཁན་སུ་གང་ཡང་མེད། བླ་མ་ཁྱོད་ཀྱི་གཟིགས་སྣང་ཞིག་ཡིན་འགྲོ་ཞུས་པར་ཅུང་ཟད་བློ་མ་བདེ།
དེའི་ཕྱི་ཉིན་གུང་ཐུན་མཚམས་ཀྱི་སྐབས་སུ་ཁར་སང་དབྱུག་པའི་རས་དེ་གཅིག་ལྟ་དགོས་དགོངས་ནས། མཛོད་ནང་དུ་ཕེབས་པར་རས་དམར་པོ་དེ་བརྙེད་རྒྱུ་མེད། བྱི་བ་ནི་གཏན་ནས་མེད་པས། དར་ཙམ་ཞིག་བོར་མི་འགྲོ་བས། བུད་མེད་དེ་རང་དགར་བ་ཡིན་པར་མི་འདུག་གསུངས། འདི་ནི་སྔོན་རྒྱ་གར་འཕགས་པའི་ཡུལ་དུ་མཁས་གྲུབ་ཨ་བྷྱ་ཀ་ར་ལ། རྗེ་བཙུན་མའི་སྤྲུལ་པས་ཤ་ཆང་གི་དམ་རྫས་ཕུལ་བས་མ་བཞེས་པས། སྐུ་ཚེ་འདི་ལ་མཁའ་སྤྱོད་དུ་ཕེབས་མ་ཐུབ་ཅིང་། བར་དོ་ནས་རྗེས་སུ་བཟུང་བར་མཚན་མ་བྱུང་བ་ཆ་མཚུངས་སྙམ། ཡང་ནུབ་གཅིག་ནམ་མཁའ་ནས་སུ་ཡིན་མ་ངེས་པ་མི་ཤ་ལག་པ་བཙོས་པ་ཞིག་སྤྲད་བྱུང་བ་དེ་ཟོས་པ་རྨིས།
ཕྱི་ཉིན་ཀྱང་ཞལ་ཟས་བཞེས་པར་མི་འདོད་པ་ཤ་ཡི་དྲི་དྲོ་བ་དང་སྦྲིད་པ་ཆེས་ཆེར་བྱུང་བ་ནི། ཇོ་བོ་རྗེ་དཔལ་ལྡན་ཨ་ཏི་ཤ་ལ་སོགས་པའི་རྣམ་ཐར་དང་མཚུངས་པར་དངོས་གྲུབ་ཁྱད་པར་ཅན་ཐོབ་པའི་རྟགས་སུ་ངེས། ཡང་ཁྲི་འདུ་སྐྱེས་པ་ཞིག་གྱི་ལིང་དུ་ཚོང་དུ་འགྲོ་བ་ལ་རྗེ་བླ་མ་འདི་ཡི་དྲུང་ནས་བཀའ་བསྒོ་ཞིག་ཞུས་བྱུང་བར་བཀའ་བསྒོ་ཞིག་གནང་བར་མཛད་པའི་སྐབས་སུ་བུ་མོ་ཤིན་ཏུ་མཛེས་པ་རྒྱན་ཆ་དང་ལྡན་པ་ཞིག་གིས་དེའི་མཉམ་དུ་བཀའ་བསྒོ་ཞུས་སོང་། ཉེ་གནས་ལ་ད་ལྟའི་སྐྱེས་པ་དེའི་མཉམ་དུ་ཡོང་མཁན་གྱི་བུ་མོ་དེ་སུ་ཚང་གི་རེད་ཅེས་དྲིས་པ་ཡིན། ཉེ་གནས་དེས་བུ་མོ་སུ་ཡང་མེད། ང་དེ་ག་རང་ལ་བསྡད་ཡོད་པས་ཁྱེད་རང་གིས་གཟིགས་སྣང་ཞིག་བྱུང་བ་རེད་ཅེས་ཟེར། ཡང་སྐལ་བཟང་བུམ་སྒྲུབ་སྐབས་སུ་ཟླ་བཅུ་གཅིག་པའི་ཚེས་བཅོ་བརྒྱད་ཉིན་ནུབ་གཅིག་རྨི་ལམ་དུ། ཤར་ལྷོའི་མཚམས་ཀྱི་ནམ་མཁའ་ནས་སྒྲ་ཆེན་པོ་ཞིག་གྲགས་པས་དེར་གཟིགས་པས། བུད་མེད་གོས་དམར་པོ་གྱོན་པ་མགོ་ལ་ཨ་དྷི་དམར་པོ་དཀྲིས་པའི་སྣེ་གཉིས་རྣ་བ་གཡས་གཡོན་ནས་དར་དཔྱངས་འདྲ་བ་བསྐྱངས་པ་འཕུར་བྱུང་བ། མདུན་གྱི་ཁྲིའི་སྟེང་ལ་བབས་ནས་མགུལ་པ་ནས་འཁྱུད་དེ་འོ་ཞིག་བྱས་བྱུང་བར།
ངོ་ཚ་བའི་སྟོབས་ཀྱིས་ཁུ་ཚུར་ཞིག་བསྣུན་པས་ཡལ་སོང་། འདི་ནི་ཚར་པ་འཇམ་དབྱངས་མཁྱེན་བརྩེའི་དབང་ཕྱུག་ལ་རྨི་ལམ་དུ་རྡོ་རྗེ་རྣལ་འབྱོར་མས་རྗེས་སུ་བཟུང་བའི་མཚན་མ་མཐོང་བ་དང་ཆ་མཚུངས་པས་ཤིན་ཏུ་ངོ་མཚར་བའི་གནས་སུ་གྱུར། ཡང་རྡོ་རྗེ་འཆང་དཔལ་འབྱོར་རིན་པོ་ཆེ་ཤིན་ཏུ་ཐུགས་དགྱེས་པའི་ངང་འཛུམ་མུལ་ལེ་བ་མཛད་ནས་ཕྱག་ན་རྡོ་སེར་པོ་ཞིག་དྲིལ་ནས་རང་ལ་གནང་བྱུང་བར་རྨིས། མནལ་སད་པ་དང་རྨི་ལམ་གྱི་སྐབས་སུ་རྡོ་སེར་པོ་དེ་སེར་རིལ་ལེ་མདུན་ལྕོག་སྒང་དུ་བཞག་འདུག དེ་བྱིན་རླབས་ཞུས་ནས་ཡུན་རིང་པོའི་བར་ཉར་བར་མཛད། རེས་འགའ་འདིའི་ནང་དུ་དམ་རྫས་འདྲ་ཡོད་སྙམ་ནས་བཅོག་གྲབ་བྱས་ཀྱང་མ་བཅག སླད་ནས་སྤྱི་བོའི་ཕུན་རྒྱམ་ཚང་གཡང་སྒམ་ནང་དུ་བཅུག་རྒྱུ་བྱིན་རྟེན་ཞིག་སྤྲད་རོགས་ཟེར་བར་དེ་ལ་སྤྲད་པ་ཡིན། ལོ་རེ་རེའི་ཟླ་ཐོའི་རེའུ་མིག་གི་ནང་འདིའི་ཉིན་རྟགས་ངོ་མཚར་བ་ཞིག་བྱུང་ཞེས་མང་པོ་ཡོད་ཀྱང་ཞིབ་ཏུ་སྤྲོས་པས་དབེན་པས་མངོན་རྟགས་ཅན་ཅི་ཡང་མ་ཤེས། སྔ་ཕྱིར་སྣོད་ལྡན་གྱི་སློབ་མ་མང་པོ་འདུ་བ་རྣམས་ལ་རྣལ་འབྱོར་མ་གཙོ་བོར་གྱུར་པའི་དབང་བཀའ་བྱིན་རླབས་སྨིན་གྲོལ་ཡང་མང་དུ་བསྩལ་བས་རྗེས་སུ་བཟུང་། དུས་རྒྱུན་པར་ཁོ་བོའི་ཚེ་ཚད་བདུན་ཅུ་དོན་གསུམ་ཡིན།
དེའི་གནས་སྐབས་སུ་ངེས་པར་འཇིག་རྟེན་ཕ་རོལ་ཏུ་འགྲོ་བ་ཡིན་གསུང་གི་ཡོད་པས། དེ་ལྟར་མངོན་དུ་གྱུར་པ་ནི་ཤིན་ཏུ་ངོ་མཚར་བའི་གནས་ཡིན་ཏེ། འཇམ་མགོན་གྱི་རྣམ་ཐར་བཀོད་པར། ཤིང་མོ་སྦྲུལ་གྱི་དབྱར་ཟླ་འབྲིང་པོ་དང་། ། ལྕགས་ཕོ་ཁྱི་ཡི་སྟོན་ཟླ་ཐ་ཆུང་ཚེ། ། ལྕགས་མོ་ཕག་ལ་གཞན་དོན་འགྲོ་ཞེས་གསུངས། ། དུས་མཁྱེན་ཁྱོད་ལ་སྤྱི་བོའི་ཕྱག་འཚལ་ལོ། ། ཞེས་པ་དང་ཆ་མཚུངས་པའི་ངོ་མཚར་བའི་རྣམ་འཕྲུལ་ཆེ་ཤོས་ཞིག་ཡིན་ནོ། ། དེ་ནས་དགུང་ལོ་དོན་གཉིས་ཟླ་བ་བཅུ་གཅིག་པའི་ནང་ཅུང་ཞིག་སྐུ་ཁམས་འཁྲུགས་པའི་ཚུལ་སྟོན་པའི་སྐབས་སུ་ཁྲི་འདུ་བླ་དགོན་སྡེ་དམངས་བཅས་ནས་རང་རང་གི་བློ་དང་ནུས་པ་གང་ལྕོག་གིས་དགེ་སྒྲུབ་སྡིག་སྤངས་དང་། ཚེ་ཐར་ཤིན་ཏུ་མང་པོར་བཏང་།
སྐུ་ཚེའི་ཞབས་བརྟན་ཕུལ། ཟླ་བ་དེའི་ཚེས་བཅུ་ཉིན། ནམ་མཁར་ཉི་མའི་དཀྱིལ་འཁོར་གསལ་ཞིང་འོད་འབར་བ་འཇའ་ཚོན་གྱིས་གུར་ཕུབ། དེའི་ཕྱོགས་བཞིར་ཉི་དཀྱིལ་དེ་འདྲ་བ་བཞི་ཤར་བ་སོགས་ངོ་མཚར་བའི་ལྟས་ཀུན་གྱིས་མཐོང་སྣང་དུ་གྲུབ་པའི་སྐབས་སུ། རྗེ་བླ་མ་ཉིད་ལ་དད་གུས་མཆོག་ཏུ་ལྡན་པའི་དགེ་སློང་ཀུན་དགའ་རབ་བརྟན་སྐུ་མདུན་དུ་ཕྱིན་ནས། དེ་རིང་ནམ་མཁར་ངོ་མཚར་བའི་ལྟས་འདི་འདྲ་མཐོང་བས། རྗེ་བླ་མ་ཉིད་ལ་སྐུ་དོགས་འདྲ་ཡོད་པ་ཡིན་ནམ་ཞུས་པས། ང་འཆི་བ་ལ་ལྟས་འདི་འདྲ་བྱུང་དོགས་མེད། འོན་ཀྱང་བླ་དགོན་སྡེ་མང་ནས་ཞབས་བརྟན་ཕུལ་བ་ཡིན་ཟེར་ནས་ཟར་ཟེར་མང་པོ་ལབ་བྱུང་བས་རེ་ཞིག་སྡོད་པ་ཡིན་ཟེར། དེ་མིན་ད་རིང་ཚེས་བཅུ་ལ་འཇིག་རྟེན་ཕ་རོལ་ལ་འགྲོ་ངེས་པ་ཡིན་གསུངས་ཏེ།
སྐུ་ཁམས་དྭངས་བའི་ཚུལ་བཞེས་ནས། ཀུན་ཏུ་རྒྱུ་རབ་ཏུ་བྱུང་བ་བཞིན། ཐ་མའི་གདུལ་བྱ་འགའ་ཞིག་ལ་འཇིགས་བྱེད་རོ་ལངས་བརྒྱད་སྐོར་གྱི་དབང་དང་རྣལ་འབྱོར་མའི་བྱིན་རླབས་སོགས་བསྩལ་གྲུབ། ཞལ་ནས་བླ་མ་དཔལ་འབྱོར་རྡོ་རྗེ་འཆང་གི་གསུང་ལས་སྒྲུབ་པ་པོ་ཤི་བའི་འོག་ཏུ་ནོར་མང་པོ་ལྷག་པ་འདི་སྒྲུབ་པ་པོ་རང་གི་ཐུགས་དམ་ལ་གནོད་ཅེས་འཇིག་རྟེན་པ་རྣམས་ཀྱིས་འཕྱ་ཕྲེལ་བཞག་པའི་རྒྱུ་ངོ་མ་རེད་གསུངས་འདུག་པ་ཡིད་ལ་བཞག་ནས་བསགས་པ་ཐམས་ཅད་ཆོས་ལ་བཏང་ཚར་བས་ད་ནི་ཆེན་པོ་ལྷག་མེད། ཅུང་ཟད་ཡོད་པ་འདི་རྣམས་བླ་མ་རྣམས་ལ་བསྔོ་རྟེན་དང་། སྐལ་བཟང་དགོན་པ་ལ་གཏོང་སྒོ་འདི་དང་འདི་གྱིས་བྱ་བ། ཤུལ་གྱི་གྲྭ་ཁང་དང་སྐུ་གསུང་ཐུགས་རྟེན་དང་། ཉེར་མཁོའི་ཅ་ཁ་ཕྲན་བུ་འདི་ནི་ཚ་བོ་ཐུབ་བསྟན་ལ་བཞག་པ་ཡིན་སོགས་ཞལ་ཆེམས་ལྷུག་པར་བསྩལ། དགུང་ལོ་དོན་གསུམ་ཧོར་ཟླ་གསུམ་པའི་ཚེས་ཉི་ཤུ་སྐོར་ལ་ཆམ་རིམས་ལྟ་བུ་སྐུ་ཁམས་ཅུང་ཟད་རྙོགས་པའི་ཚུལ་བསྟན། ཚེས་ཉེར་དགུ་གུང་ཙམ་དུ་དུས་རྒྱུན་ལྟར་གསོལ་ཚིགས་རྣམས་བཞེས་ནས།
ཞོའམ་འོ་མ་མེད་དམ་གསུངས་པས། ཞོ་གསོལ་ཞལ་གང་ཕུལ་བ་བཞེས་གྲུབ་ནས། ཁྱེད་རང་རྣམས་སྐྱིད་པོ་གྱིས་སྡོད། ང་ཁ་འདོན་འདྲ་བྱེད་དགོས་གསུངས་ནས་སྒྲུབ་ཁང་དུ་ཕེབས། ཞལ་འདོན་ཞིག་མཛད་ནས་རླུང་རོ་བསལ་བའི་སྒྲ་ཐོས། དེ་མཚམས་ནས་ཐག་ཞེས་པའི་སྒྲ་ཆེན་པོ་ཞིག་གྲགས་སོང་བས་ཞབས་ཕྱི་རྣམས་མཇལ་དུ་འགྲོ་སྐབས་སྐུ་མྱ་ངན་ལས་འདས་པའི་ཚུལ་བསྟན་ཟིན། སྐུ་གདུང་ལ་མཆོད་འབུལ་དང་གདུང་མཇལ་ཞུ་མཁན་སེར་སྐྱ་མང་དུ་བྱུང་བ་རྣམས་ལ་མཇལ་ཁ་ཞུས་གྲུབ་ནས། རྗེའི་ཞལ་ནས་ང་ཤི་བའི་འོག་ཏུ་ཕུང་པོ་འདི་ལ་སྦྱིན་སྲེག་གི་སྤྲོས་པ་གང་ཡང་མི་དགོས། བཀའ་དྲུག་བླ་མ་ལ་ས་སྤེལ་གཟིགས་ལ་ཕེབས་རོགས་ཞུས་ནས། གཟུགས་ཕུང་འདི་འདམ་དཀར་ལེབ་ཏུ་ས་མིག་བཟང་ས་ཞིག་ཏུ།
བྱ་ལ་བཀྲམ་ན་ལེགས་གསུངས་པ་ལྟར་དུ་སྒྲུབ་པ་སོགས་རྗེས་ཀྱི་བྱ་བ་རྣམས་གྲུབ། སླར་སྨྲས་པ། མཐའ་ཀླས་རིགས་ཀྱི་ཅོད་པཎ་སྙེ་མའི་བདག ། ཚུར་མཐོང་གདུལ་བྱའི་བློ་ཡི་མེ་ལོང་དུ། ། གསུམ་ལྡན་རྡོ་རྗེ་འཛིན་པའི་སྐུར་ཤར་བའི། ། རྟོགས་པ་བརྗོད་པ་ཉུང་ངུའི་ངག་གིས་བཤད། ། རྗོད་བྱེད་ཚིག་གི་སྤྲོས་པ་རྒྱ་ཆེ་བས། ། བརྗོད་བྱ་རྣམ་པར་ཐར་པའི་བྱེ་བྲག་ཀུན། ། ཕྲ་ཞིབ་དབྱེ་བ་མཁས་རྣམས་མགུ་བྱེད་པ། ། བློ་དམན་བདག་འདྲའི་སྤྱོད་ཡུལ་མ་གྱུར་ཏོ། །
སྒྲོབ་ཅིང་ཆེན་པོའི་གོ་ས་འགྱིངས་འདོད་དང་། ། སྙན་གྲགས་འུར་དེང་སྒྲུབ་པའི་བློ་མེད་ཀྱང་། ། དད་གསུམ་ལང་ཚོ་བརྟན་པ་གང་གིས་བཀས། ། ཡང་ཡང་བསྐུལ་བའི་གཡར་ཕྲལ་ཙམ་དུ་བགྱིས། ། འདིར་འབད་དགེ་དང་དུས་གསུམ་བསགས་པ་ཡི། ། ལེགས་བྱས་འཆི་མེད་ཆབ་ཀྱི་རྗེས་འགྲོ་བས། ། བདག་གཞན་ལས་ཉོན་དྲི་མ་ཀུན་སྦྱངས་ནས། ། རྣམ་གྲོལ་རྒྱ་མཚོའི་གླིང་དུ་ཕྱིན་གྱུར་ཅིག ། མི་སྐྱེའི་ཆོས་ལ་བཟོད་པ་མ་ཐོབ་བར། ། གཞན་དོན་བསམ་པ་སྦྱངས་ཤིང་སྦྱངས་པ་ཡིས། །
བྱ་བྱེད་མང་པོའི་སྤྲོས་པ་ཀུན་དོར་ནས། ། དབེན་གསུམ་བདུད་རྩིའི་བཅུད་ཀྱིས་འཚོ་བར་ཤོག ། ཀློག་དང་སྤོང་བ་ཕྱོགས་རེ་ཞེན་པ་ཡིས། ། མཁས་པ་ཕལ་ཆེར་ཚིག་གི་སྦུ་བ་འཕྱར། ། བླུན་སྒོམ་མང་པོའི་གཏི་མུག་མུན་པ་སྤེལ། ། དེ་སོགས་སྙིགས་མའི་རང་མདངས་ཕོག་མ་གྱུར། ། ཐོས་དང་བསམ་པས་སྒྲོ་འདོགས་ལེགས་བཅད་ནས། ། ཤེས་བྱ་ཀུན་ལ་བལྟ་བའི་མིག་ཡངས་ཤིང་། ། རྩེ་གཅིག་སྒྲུབ་པའི་རྒྱལ་མཚན་འཛིན་པ་ལ། ། མིང་དོན་མཚུངས་པའི་བྱ་བྲལ་ཉིད་གྱུར་ཅིག །
གཞན་དོན་བྱང་ཆུབ་སེམས་ལ་བློ་སྦྱངས་ཤིང་། ། འདིར་སྣང་ཆོས་བརྒྱད་འཆིང་བའི་སྒྲོགས་ལས་གྲོལ། ། ཆེ་བ་གསུམ་ལྡན་བཅུ་གསུམ་རྡོ་རྗེའི་ས། ། ཚེ་འདི་ཉིད་ལ་མངོན་དུ་བྱེད་གྱུར་ཅིག ། ཅེས་པ་འདི་ནི་རྗེ་བླ་མ་ཉིད་ལ་དད་གུས་མཆོག་དང་ལྡན་པ་དགེ་སློང་ཀུན་དགའ་རབ་བརྟན་གྱིས་ཡང་ཡང་བསྐུལ་བའི་ངོར། རྗེ་བླ་མ་ཉིད་ཀྱི་ཞལ་གྱི་བདུད་རྩི་མཐོང་བ་ཤཱཀྱའི་དགེ་སློང་ངག་དབང་ལེགས་པས། སློབ་དཔོན་རིན་པོ་ཆེ་བསོད་ནམས་རྩེ་མོ་འཇའ་ལུས་ཟང་ཐལ་དུ་གཤེགས་པའི་ཉིན། ངེས་གསང་ཆོས་ཀྱི་དགའ་ཚལ་ཐུབ་བསྟན་བཤད་སྒྲུབ་གླིང་དུ་གྲུབ་པར་བགྱིས་པ། སརྦ་དཱ་ཀ་ལྱ་ཎཾ་བྷ་བསྟུ།། །། PAGE * MERGEFORMAT 2 སྒ་སྟོན་ངག་དབང་ལེགས་པ།
རྗེ་བླ་མ་ཀུན་དགའ་ཆོས་ལྷའི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
