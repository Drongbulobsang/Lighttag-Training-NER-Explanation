གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༡༩
ཆོས་སྐྱོང་སྤྱིའི་ཚོགས་འཁོར་གྱི་ཡི་གེ་བདུད་རྩིའི་སྤྲིན་ཕུང་།
༄༅། །ཆོས་སྐྱོང་སྤྱིའི་ཚོགས་འཁོར་གྱི་ཡི་གེ་བདུད་རྩིའི་སྤྲིན་ཕུང་ཞེས་བྱ་བ་བཞུགས་སོ།། ན་མོ་གུ་རུ་མ་ཧཱ་ཀཱ་ལཱ་ཡ། གང་ཐུགས་ཆོས་ཀྱི་དབྱིངས་ལས་མ་གཡོས་ཀྱང་། ། མ་རུངས་འདུལ་ཕྱིར་གཏུམ་དྲག་སྐུར་བཞེངས་པ། ། རྡོ་རྗེ་ནག་པོ་ཆེན་པོ་ལྕམ་དྲལ་སོགས། ། སྲུང་མ་རྒྱ་མཚོའི་ཚོགས་ལ་གུས་བཏུད་ནས། ། རྣལ་འབྱོར་དམ་ཚིག་ཉམས་པའི་དྲི་སྦྱངས་ནས། ། དངོས་གྲུབ་རྣམ་གཉིས་དགའ་སྟོན་རྒྱས་སླད་དུ། ། དམ་ཅན་རྒྱ་མཚོ་མཉེས་བྱེད་ཐབས་ཀྱི་ཕུལ། ། ཚོགས་འཁོར་བདུད་རྩིའི་སྤྲིན་ཕུང་འདིར་དབྱེ་འོ། །
དེ་ལ་སྦྱོར་དངོས་རྗེས་གསུམ་ལས། སྦྱོར་རྗེས་རྣམས་ཞིབ་པ་གཏོར་བསྔོ་བསྐང་ཆོག་རྣམས་ལས་ཇི་ལྟར་འབྱུང་བ་བཞིན་ལ། དམིགས་བསལ་སྦྱོར་བའི་སྐབས་སུ། ཁྱད་པར་གྱི་དམ་རྫས་པདྨ་བྷཉྫིའི་སྣོད་དུ། མ་དཱ་ན། བ་ལ་གཉིས་ངེས་པར་ཚང་དགོས་ཤིང་། གཞན་ཡང་བཟའ་བཅའ་བཏུང་བའི་བྱེ་བྲག་ཅི་འབྱོར་བ་གཙང་སྦྲ་དང་ལྡན་པ་བཀོད་པས་མཛེས་པ་ཡིད་འཁུལ་ནུས་པ་བཤམས། གཉིས་པ་དངོས་གཞི་ནི། ཀྱེ་རྡོ་རྗེ་སོགས་བདག་ཉིད་ལྷར་བསྐྱེད་པའི་རྣལ་འབྱོར། གཏོར་བསྔོ།
བཟླས་བཤགས། བསྐང་བསྟོད། སྲིད་ཞི་མ་བཅས་ཕྱག་ལེན་ལྟར་གྲུབ་རྗེས། ཚོགས་རྫས་རྣམས་ནང་མཆོད་ཆུ་ཆང་གིས་བྲན། བྱིན་རླབས་རྒྱས་པ་ཀྱེ་རྡོར་ལྟར་བྱས། ཨོཾ་ཨཱཿཧཱུྃ་ཧ་ཧོ་ཧྲཱིཿལན་མང་དུ་བརྗོད་པས་ཚོགས་རྫས་རྣམས་ཟག་མེད་ཡེ་ཤེས་ཀྱི་བདུད་རྩིའི་རྒྱ་མཚོ་འདོད་ཡོན་ལྔའི་སྤྲིན་ཕུང་འཕྲོ་བས་ནམ་མཁས་གར་ཁྱབ་ཐམས་ཅད་ཁྱབ་པའི་དམིགས་པ་བརྟན་པོ་དང་ལྡན་པས་ཚོགས་ཕུད་ཆ་བཞི་རུ་བསྒོས་པའི་དང་པོ་བླ་མ་དཀོན་མཆོག་སྤྱི་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། ། བླ་མ་རྒྱལ་བ་སྲས་དང་བཅས་ལ་འབུལ། ། བཞེས་ནས་བདག་ཅག་དཔོན་སློབ་འཁོར་བཅས་ཀྱི། །
དམ་ཚིག་ཉམས་པའི་དྲི་མ་ཀུན་སྦྱངས་ནས། ། གྲུབ་གཉིས་དགའ་སྟོན་རྒྱས་པར་མཛད་དུ་གསོལ། ། ཨོཾ་གུ་རུ་བུདྡྷ་བོ་དྷི་ས་ཏྭ་ས་པ་རི་ཝཱ་ར་ཨོཾ་ཨཱཿཀཱ་རོ་མུ་ཁྃ་སརྦ་དྷརྨཱ་ཎཱཾ་ཨཱདྱ་ནུཏྤན་ན་ཏྭཱ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ལན་གསུམ་གྱིས་ཕུལ། ཆ་གཉིས་པ་ཡི་དམ་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། ། ཡི་དམ་དཀྱིལ་འཁོར་ལྷ་ཚོགས་རྣམས་ལ་འབུལ། ། བཞེས་ནས་བདག་ཅག་དཔོན་སློབ་འཁོར་བཅས་ཀྱི། ། དམ་ཚིག་ཉམས་པའི་དྲི་མ་ཀུན་སྦྱངས་ནས། །
གྲུབ་གཉིས་དགའ་སྟོན་རྒྱས་པར་མཛད་དུ་གསོལ། ། ཡི་དམ་གྱི་གཏོར་སྔགས་ལན་གསུམ་གྱིས་ཕུལ། ཆ་གསུམ་པ་ཆོས་སྐྱོང་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། ། ཆོས་སྲུང་དམ་ཅན་རྒྱ་མཚོའི་ཚོགས་ལ་འབུལ། ། བཞེས་ནས་བདག་ཅག་དཔོན་སློབ་འཁོར་བཅས་ཀྱི། ། དམ་ཚིག་ཉམས་པའི་དྲི་མ་ཀུན་སྦྱངས་ནས། ། གྲུབ་གཉིས་དགའ་སྟོན་རྒྱས་པར་མཛད་དུ་གསོལ། ། ཆོས་སྐྱོང་རྣམས་ཀྱི་གཏོར་སྔགས་ལན་གསུམ་རེས་ཕུལ།
ཆ་བཞི་པ་གནས་གསུམ་དཔའ་བོ་མཁའ་འགྲོའི་ཚོགས་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། ། གནས་གསུམ་དཔའ་བོ་མཁའ་འགྲོའི་ཚོགས་ལ་འབུལ། ། བཞེས་ནས་བདག་ཅག་དཔོན་སློབ་འཁོར་བཅས་ཀྱི། ། དམ་ཚིག་ཉམས་པའི་དྲི་མ་ཀུན་སྦྱངས་ནས། ། གྲུ་གཉིས་དགའ་སྟོན་རྒྱས་པར་མཛད་དུ་གསོལ། ། མཁའ་འགྲོའི་སྤྱིའི་གཏོར་སྔགས་ལན་གསུམ་གྱིས་ཕུལ། ཆ་བར་པ་རང་གིས་རོལ་པ་ནི། རང་ཉིད་དཔལ་ལྡན་དགེས་པ་རྡོ་རྗེ་ཡི། །
སྙིང་ཁར་ཡི་དམ་དཀྱིལ་འཁོར་ལྷ་ཚོགས་དང་། ། ལྟེ་བར་གཏུམ་མོའི་མེ་ཡི་ཀློང་དཀྱིལ་དུ། ། འབྱུང་པོ་བརྒྱད་གསུམ་ཉི་ཤུ་རྩ་བཞི་དང་། ། ཆོས་སྐྱོང་སྲུང་མའི་ཚོགས་བཅས་གསལ་བ་ལ། ། ཚོགས་མཆོད་ཟག་མེད་ཡེ་ཤེས་བདུད་རྩིའི་རྒྱུན། ། ལག་གཉིས་དགང་བླུགས་གསལ་བས་ཕུལ་བ་ཡིས། ། ཟག་མེད་བདེ་ཆེན་ཡེ་ཤེས་ཆེར་རྒྱས་པས། ། བདག་ཅག་དཔོན་སློབ་འཁོར་དང་བཅས་པ་ཡི། ། དམ་ཚིག་ཉམས་པའི་དྲི་མ་ཀུན་སྦྱངས་ནས། ། གྲུབ་གཉིས་དགའ་སྟོན་མཆོག་ཏུ་རྒྱས་པར་གྱུར། །
ཞེས་བརྗོད་ཅིང་བསམས་ལ་ཚིམ་པར་རོལ། ཚོགས་ལྷག་ཆུ་ཆང་གིས་བྲན། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས། ཕཻཾ། ཞེས་པས་མགྲོན་བཀུག ཨུ་ཥཙི་ཊ་བ་ལིཾ་ཏ་བྷཀྵ་སི་སྭཱ་ཧཱ། འདོད་ཡོན་ལྔ་ལྡན་ཚོགས་ཀྱི་ལྷག་མ་འདིས། ། འབྱུང་པོ་ལྷག་མ་ལ་དབང་མགྲོན་རིགས་ཀུན། ། ངོམས་ཤིང་ཚིམ་པའི་སྐལ་བ་དང་ལྡན་ཞིང་། །
རྟག་ཏུ་ཕན་བདེའི་དཔལ་ལ་སྤྱོད་པར་ཤོག ། ཅེས་བརྗོད་ལ་དཔལ་འབར་བཅས་ཕྱི་རོལ་དུ་དོར། དེ་ནས་རྡོ་རྗེའི་གླུ། བཀྲ་ཤིས་སྨོན་ལམ་བཅས་གྲུབ་ནས་གཏོར་འབུལ་སོགས་དཀྱུས་ལྟར་བྱའོ། ། འདིར་སྨྲས་པ། གྲངས་མེད་གསུམ་གྱི་དཀའ་སྤྱད་མི་དགོས་པར། ། ཚོགས་གཉིས་མྱུར་དུ་རྫོགས་པའི་ཐབས་མཁས་ཀྱིས། ། ཚེ་འདིར་ཟུང་འཇུག་གོ་འཕང་ལ་སྦྱོར་བའི། ། གསང་ཆེན་ཟབ་མོའི་ཁྱད་ཆོས་འདི་རྨད་བྱུང་། ། དེ་ཕྱིར་ཐབས་མང་དཀའ་བ་མེད་པ་ཡི། །
བྱེ་བྲག་ཚོགས་ཀྱི་འཁོར་ལོའི་ཆོ་ག་འདི། ། དམ་ཚིག་ཉམས་ཆགས་བསྐང་དང་མཆོག་ཐུན་གྱི། ། དངོས་གྲུབ་མྱུར་དུ་འགུགས་བྱེད་ཐབས་ཀྱི་ཕུལ། ། དེ་ཕྱིར་འདི་ལ་བརྩོན་པའི་རིག་འཛིན་རྣམས། ། དམ་ཚིག་རྣམ་དག་རིམ་གཉིས་ལམ་ལ་བརྩོན། ། སྤྱོད་པས་བོགས་དབྱུང་ཉེ་རྒྱུས་མཚམས་སྦྱར་ནས། ། བཅུ་གསུམ་རྡོ་རྗེ་འཛིན་པའི་སར་གནས་ཤོག ། ཅེས་གུར་ཞལ་གཙོ་བོ་གྱུར་པའི་ཆོས་སྐྱོང་རྣམས་ཀྱི་ཚོགས་འཁོར་གྱི་ཆོ་ག་བདུད་རྩིའི་སྤྲིན་ཕུང་ཞེས་བྱ་བ་འདི་ནི་ས་བཟང་རྣམ་རྒྱལ་གླིང་གི་མགོན་ཁང་ཆེན་པོ་དམ་ཅན་སྲུང་མ་རྒྱ་མཚོ་སྤྲིན་ལྟར་གཏིབས་པའི་གནས་སུ་ཀྱེ་རྡོར་བསྙེན་སོང་སྔགས་པ་བཞི་སྡེ་རེ་ལོ་རེ་ལ་རྟག་བཞུགས་མཛད་པ་རྣམས་ཀྱིས་མགོན་པོའི་དུས་ཆེན་བཞི་ལ་ཚོགས་འཁོར་རེ་མཛད་བཞེད་ཀྱིས་ཆོ་ག་ཉུང་བསྡུས་འདི་འདྲ་ཞིག་དགོས་ཞེས་ཡང་ཡང་བསྐུལ་བའི་ངོར། ཤཱཀྱའི་དགེ་སློང་ངག་དབང་ལེགས་པས་རྗེ་རྡོ་རྗེ་འཆང་གི་དུས་ཆེན་ས་ག་ཟླ་བའི་ཉེར་ལྔ་པ་སངས་ནམ་གྲུའི་འགྲུབ་སྦྱོར་གྱི་ཉིན་དབེན་གནས་དམ་པ་དགའ་ལྡན་ས་བཟང་དུ་རྗེ་བཙུན་གོང་མའི་གསུང་རབ་ཀྱི་དགོངས་པ་སྙིང་པོར་དྲིལ་བའི་ཚུལ་གྱིས་སྦྱར་བའོ། ། སརྦ་མངྒ་ལཾ།། །།
PAGE * MERGEFORMAT 2 སྒ་སྟོན་ངག་དབང་ལེགས་པ། ཆོས་སྐྱོང་སྤྱིའི་ཚོགས་འཁོར་གྱི་ཡི་གེ་བདུད་རྩིའི་སྤྲིན་ཕུང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
