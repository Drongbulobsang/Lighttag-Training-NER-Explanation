གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༡༠
ལམ་ཟབ་ཚར་གསུམ་ཁུག་པ་རྒྱུན་ཁྱེར་ཉམས་སུ་བླང་ཚུལ་སྔགས་འཆང་དབང་པོའི་སྙིང་ནོར།
༄༅། །ལམ་ཟབ་ཚར་གསུམ་ཁུག་པ་རྒྱུན་ཁྱེར་ཉམས་སུ་བླང་ཚུལ་སྔགས་འཆང་དབང་པོའི་སྙིང་ནོར་ཞེས་བྱ་བ་བཞུགས་སོ།། ལམ་ཟབ་ཚར་གསུམ་ཁུག་པའི་རྣལ་འབྱོར་ཉམས་སུ་བླང་བར་འདོད་པས། བླ་མ་དཀོན་མཆོག་གསུམ་ལ་སྐྱབས་སུ་མཆི། ། འགྲོ་བའི་དོན་དུ་ལམ་ཟབ་བསྒོམ་པར་བགྱི། ། ལན་གསུམ། རང་ཉིད་ཡི་དམ་ལྷ་རུ་གསལ་བ་ཡི། ། མདུན་གྱི་ནམ་མཁར་སེང་ཁྲི་པད་ཟླའི་སྟེང་། ། བླ་མ་བཅོམ་ལྡན་དོན་ཡོད་གྲུབ་པ་ནི། ། མརྒད་མདོག་མཚུངས་རྡོ་རྗེའི་སྐྱིལ་ཀྲུང་བཞུགས། ། ཕྱག་གཡོན་མཉམ་བཞག་གཡས་པ་སྐྱབས་སྦྱིན་མཐིལ། །
སྣ་ཚོགས་རྡོ་རྗེ་རིན་ཆེན་སྭཱ་ཡིས་མཚན། ། ཐུགས་ཀའི་ཟླ་སྟེང་ཧཱུྃ་དཀར་འོད་ཟེར་གྱིས། ། བླ་མ་རྒྱལ་བ་སྲས་བཅས་སྤྱན་དྲངས་སྟིམ། ། སྐྱབས་གནས་ཀུན་འདུས་གཅིག་མཆོག་རྒྱལ་པོར་གྱུར། ། ཞེས་པས་བསྐྱེད་ལ་མོས་གུས་དྲག་པོས། སངས་རྒྱས་ཀུན་གྱི་རང་བཞིན་སྐུ། ། བླ་མའི་སྐུ་ལ་ཕྱག་འཚལ་ལོ། ། སངས་རྒྱས་ཀུན་གྱི་རང་བཞིན་གསུང་། ། བླ་མའི་གསུང་ལ་ཕྱག་འཚལ་ལོ། ། སངས་རྒྱས་ཀུན་གྱི་རང་བཞིན་ཐུགས། །
བླ་མའི་ཐུགས་ལ་ཕྱག་འཚལ་ལོ། ། ལན་གྲངས་ཅི་རིགས་པས་གསོལ་བ་བཏབ། སྙིང་ག་ནས་ལྷ་མོ་སྤྲོས་པས་མཆོད་པར་བསམ། ཨོཾ་གུ་རུ་བུདྡྷ་བོ་དྷི་ས་ཏྭ་ཨརྒྷཾ། པ་དྱཾ། པུཥྤེ། དྷུཔྤེ། ཨ་ལོ་ཀེ གནྡྷེ། ནཻ་ཝི་དྱ།
ཤབྡ་ཨཱཿཧཱུྃ། ཡང་སྙིང་ག་ནས་ལྷ་མོ་ཕྱག་གཡས་ཌཱ་མ་རུ་དང་གཡོན་ཐོད་པ་བདུད་རྩིས་གང་བས་ནང་མཆོད་ཕུལ་བར་མོས་ལ་མཚན་སྔགས་མཐར། པཉྩ་ཨ་མྲྀ་ཏ་ཨཱཿཧཱུྃ། ལྷ་མོ་དེ་རྣམས་བླ་མ་ལ་ཐིམ་པས་བྱང་སེམས་ཞུ་ནས་བདེ་བས་མཉེས་པས་གསང་མཆོད་ཕུལ་བར་མོས་ལ་མཚན་སྔགས་མཐར། བོ་དྷི་ཙིཏྟ་ཨཱཿཧཱུྃ། དེ་ནས་བདེ་སྟོང་དབྱེར་མེད་ཀྱི་ཡེ་ཤེས་རྒྱས་པས་དེ་ཁོ་ན་ཉིད་ཀྱི་མཆོད་པ་ཕུལ་བར་མོས་ལ་མཚན་སྔགས་མཐར། ཨ་ཧོ་སུ་ཁ་ཨཱཿཧཱུྃ། ཞེས་བརྗོད། གུ་རུ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས།
བླ་མའི་གནས་གསུམ་ཨོཾ་ཨཱཿཧཱུྃ་གསུམ་ལས། ། འཕྲོས་པའི་འོད་ཀྱིས་སྲས་བཅས་རྒྱལ་ཀུན་གྱི། ། རྡོ་རྗེ་གསུམ་གྱི་བྱིན་རླབས་སྤྱན་དྲངས་བསྟིམ། ། རང་གི་གནས་གསུམ་ཡིག་འབྲུ་གསུམ་གྱིས་མཚན། ། བླ་མའི་ཕྱག་གཡས་རང་གི་གནས་གསུམ་དུ། ། རིམ་དང་གཅིག་ཆར་རེག་དང་ལྷན་ཅིག་ཏུ། ། བླ་མའི་དཔྲལ་བའི་ཨོཾ་ལས་འོད་དཀར་པོ། ། ཨོཾ་གྱི་གཟུགས་བྱུང་རང་གི་དཔྲལ་བར་ཐིམ། ། བུམ་པའི་དབང་ཐོབ་ལུས་ཀྱི་དྲི་མ་དག ། སངས་རྒྱས་ཀུན་གྱི་སྐུ་ཡི་རང་བཞིན་གྱུར། །
སྣང་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། ། བླ་མའི་མགྲིན་པའི་ཨཱཿལས་འོད་དམར་པོ། ། ཨཱ་ཡི་གཟུགས་བྱུང་རང་གི་མགྲིན་པར་ཐིམ། ། གསང་བའི་དབང་ཐོབ་ངག་གི་དྲི་མ་དག ། སངས་རྒྱས་ཀུན་གྱི་གསུང་གི་རང་བཞིན་གྱུར། ། གསལ་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། ། བླ་མའི་ཐུགས་ཀའི་ཧཱུྃ་ལས་འོད་སྔོན་པོ། ། ཧཱུྃ་གི་གཟུགས་བྱུང་རང་གི་སྙིང་གར་ཐིམ། ། གསུམ་པའི་དབང་ཐོབ་སེམས་ཀྱི་དྲི་མ་དག ། སངས་རྒྱས་ཀུན་གྱི་ཐུགས་ཀྱི་རང་བཞིན་གྱུར། །
རིག་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། ། བླ་མའི་ཡི་གེ་གསུམ་ལས་འོད་སྣ་ཚོགས། ། འབྲུ་གསུམ་གཟུགས་བྱུང་རང་གི་གནས་གསུམ་ཐིམ། ། བཞི་པའི་དབང་ཐོབ་སྒྲིབ་པའི་བག་ཆགས་དག ། རྒྱལ་ཀུན་རྡོ་རྗེ་གསུམ་གྱི་རང་བཞིན་གྱུར། ། བདེ་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། ། མཐར་ནི་བླ་མ་འོད་ཞུ་རང་ལ་ཐིམ། ། ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། ། བདེ་སྟོང་ཟུང་འཇུག་བློ་འདས་ཕྱག་རྒྱ་ཆེ། ། ངེས་དོན་སྙིང་པོའི་བླ་མའི་རང་ཞལ་བལྟ། །
ཞེས་བརྗོད་ཅིང་བདེ་སྟོང་ཟུང་འཇུག་འོད་གསལ་ཕྱག་རྒྱ་ཆེན་པོའི་ངང་ལ་མ་བཅོས་ལྷུག་པར་བཞག མཐར། སྐྱེ་བ་ཀུན་ཏུ་སོགས་བསྔོ་སྨོན་བཀྲ་ཤིས་གང་འོས་བྱ། འདི་ཉིད་མ་ཆག་པར་ཉམས་སུ་བླངས་ན་རྩ་བ་དང་ཡན་ལག་གི་དམ་ཚིག་ཉམས་པར་མི་འགྱུར། གལ་ཏེ་ཉམས་ན་མྱུར་དུ་སོར་ཆུད་པར་འགྱུར་རོ། ། ཞེས་རྗེ་བཙུན་རིན་པོ་ཆེས་གསུངས་པས་སྔགས་སྡོམ་དག་གཙང་འདོད་པའི་རིག་པ་འཛིན་པ་རྣམས་ཀྱིས་ཉམས་ལེན་གྱི་སྙིང་པོར་མཛད་པ་རིགས་སོ། ། ཞེས་པ་འདིའང་རང་གཞན་ཀུན་གྱི་ངག་འདོན་བདེ་བའི་སླད་དུ་ཤཱཀྱའི་དགེ་སློང་ངག་དབང་ལེགས་པས་དྲྭ་སྒང་སྒྲུབ་སྡེ་བསམ་གཏན་ཕུན་ཚོགས་གླིང་དུ་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། PAGE * MERGEFORMAT 2 སྒ་སྟོན་ངག་དབང་ལེགས་པ། ལམ་ཟབ་ཚར་གསུམ་ཁུག་པ་རྒྱུན་ཁྱེར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
