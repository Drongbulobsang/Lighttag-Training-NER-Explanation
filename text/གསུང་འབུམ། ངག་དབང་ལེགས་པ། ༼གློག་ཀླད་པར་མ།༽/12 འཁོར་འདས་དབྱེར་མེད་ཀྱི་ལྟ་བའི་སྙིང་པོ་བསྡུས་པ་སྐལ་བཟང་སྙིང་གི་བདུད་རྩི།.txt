གསུང་འབུམ། ངག་དབང་ལེགས་པ། ༼གློག་ཀླད་པར་མ།༽
པོད ༡༢
འཁོར་འདས་དབྱེར་མེད་ཀྱི་ལྟ་བའི་སྙིང་པོ་བསྡུས་པ་སྐལ་བཟང་སྙིང་གི་བདུད་རྩི།
༄༅། །འཁོར་འདས་དབྱེར་མེད་ཀྱི་ལྟ་བའི་སྙིང་པོ་བསྡུས་པ་སྐལ་བཟང་སྙིང་གི་བདུད་རྩི་ཞེས་བྱ་བ་བཞུགས་སོ།། འཇམ་དབྱངས་བླ་མ་ལ་ཕྱག་འཚལ་ལོ། ། གནས་ལུགས་ཟབ་མོ་ལ་ལྟ་བའི་བློ་གྲོས་སྩོལ། དེ་ལ་དབུ་མ་པའི་སློབ་དཔོན་རྣམས་ཀྱིས། ཀུན་རྫོབ་ཀྱི་འདོད་ཚུལ་མི་འདྲ་བ་དུ་མ་ཞིག་བཤད་པ་དེ་ཐམས་ཅད་བསྡུ་ན། རགས་པ་ཕྱིའི་དབུ་མ་དང་། ཕྲ་བ་ནང་གི་དབུ་མ་གཉིས་སུ་འདུ། དང་པོ་ནི། དབུ་མ་ཐལ་འགྱུར་བའི་ལྟ་བ་སྒྲ་ཇི་བཞིན་པ་ཁས་ལེན་པ་སྟེ། བསྟན་བཅོས་ཆེན་པོའི་གཞུང་འཆད་པ་དང་།
རྩོད་པ་ཆེན་པོ་བྱུང་བའི་དུས་སུ་གྲུབ་མཐའ་འདི་བཟུང་ནས་ཤག་བཀྱེ་བར་གསུངས་སོ། ། གཉིས་པ་ནི། ཕྱི་རོལ་སྣང་བ་ཐམས་ཅད་སེམས་སུ་བསྒྲུབས། སེམས་དེ་ཉིད་ཀྱང་མཐར་སྤྲོས་བྲལ་གྱི་ངང་དུ་འཇོག་པ་སྟེ། དབེན་པའི་གནས་སུ་རྣལ་འབྱོར་ཉམས་སུ་ལེན་པ་ལ་འདི་ཉིད་གཙོ་བོར་བྱེད་པར་གསུངས་སོ། ། དེ་ཡང་ཇོ་བོ་རྗེས། ཕ་རོལ་རྒོལ་བ་བཟློག་པ་དང་། ། བསྟན་བཅོས་ཆེན་པོའི་གཞུང་དང་ནི། ། རྩོད་པ་ཆེན་པོ་བྱུང་དུས་སུ། ། རགས་པའི་དབུ་མའི་གཞུང་སྨྲ་བྱ། །
དེ་ཉིད་དོན་ལ་གཙོར་བྱེད་ཅིང་། ། རྣལ་འབྱོར་ཉམས་སུ་ལེན་དུས་སུ། ། ཕྲ་བའི་རྣལ་འབྱོར་བསྒོམ་པར་བྱ། ། འདི་ནི་ཞལ་གྱི་གདམས་པ་ཡིན། ། ཅེས་གསུངས། རྒྱས་པ་ནི། ཇོ་བོ་ཉིད་ཀྱི་དབུ་མ་རིན་པོ་ཆེའི་སྒྲོན་མེ་ལས་བཤད་པའི་ལུང་ཁུངས་དང་བཅས་ལེགས་བཤད་གོང་མའི་དགོངས་རྒྱན་ལས་འབྱུང་ངོ་། ། དེས་ན་རང་ལུགས་ཀྱི་ལྟ་བ་འཁོར་འདས་དབྱེར་མེད་ནི་ལུགས་ཕྱི་མ་འདི་དང་མཐུན་པར་གསུངས་སོ། ། དེ་ཇི་ལྟར་བསྒོམ་པའི་ཚུལ་ནི་ཐོག་མར་ཁྲིད་ཡིག་རྣམས་ལས་ཇི་ལྟར་འབྱུང་བ་བཞིན་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་སེམས་གཅིག་ཉིད་དེ་དང་དེར་ཤར་བ་ཡིན་གྱི་སེམས་ལས་གཞན་པའི་ཆོས་ཅུང་ཟད་ཀྱང་མེད་པའི་ཚུལ་ལུང་རིགས་མན་ངག་གསུམ་གྱིས་གཏན་ལ་འབེབས་ཚུལ་ལ། དང་པོ་ལུང་ནི།
མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་དུ་ཟད་དོ། ། ཞེས་དང་། རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་རྣམས། ། ཕྱི་རོལ་གྱུར་པ་ཅུང་ཟད་མེད། ། ཅེས་དང་། ཚད་མ་རིགས་གཏེར་ལས།
དོན་དུ་སྣང་བ་བློ་ཉིད་ཡིན། ། སྣང་བ་འདི་དག་ཕྱི་ན་མེད། ། བག་ཆགས་བརྟན་དང་མི་བརྟན་ལས། ། བདེན་དང་བརྫུན་པའི་རྣམ་བཞག་བྱེད། ། ཅེས་སོགས་ཤིན་ཏུ་མང་ངོ་། ། རིགས་པ་ནི། དོན་གཅིག་ཡིན་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཅེས་པ་ལྟར་ཆུ་ཕོར་གང་ལ་རིགས་དྲུག་གིས་མཐོང་སྣང་མི་འདྲ་བ་དྲུག་འབྱུང་བས་ཀྱང་སྣང་བ་ཕྱི་དོན་དུ་བདེན་པར་མ་གྲུབ་པར་ཤེས་སོ། ། སྣང་བ་ཕྱི་དོན་དུ་བདེན་པར་མ་གྲུབ་པ་མྱོང་བས་ཀྱང་གྲུབ་སྟེ།
སྔོན་ལམ་འབྲས་པའི་སྒོམ་ཆེན་ཞིག་རྩ་རླུང་གི་བྱེད་པ་ལ་བརྟེན་ནས་སྐོམ་པའི་ཉམས་བྱུང་བས། ཆུ་འཐུང་འདོད་པ་ན། ཆུ་ར་དང་། ཆུ་མིག་དང་། གཙང་པོ་ནའང་ཆུ་མི་སྣང་བས་ཐེ་ཚོམ་སྐྱེས་ཏེ། ཆོས་གོས་གཙང་པོ་ཕ་རིའི་ཤིང་སྡོང་ཞིག་ལ་བཀལ་ཏེ་ལོག་ནས་ཉལ་བསྡད། ནངས་པར་སྐོམ་པའི་ཉམས་སངས་པ་ན་བལྟས་པས་ཆུ་ར་དང་། ཆུ་མིག་དང་། གཙང་པོ་རྣམས་ན་ཆུ་རྒྱུན་པ་ལྟར་བབས་འདུག ཆོས་གོས་ལེན་པ་ལ་ཀོ་བ་བཏང་དགོས་པ་བྱུང་བ་དང་།
ཡང་རྒྱ་གར་དུ་རྒན་མོ་ཞིག་ལ་བུ་མ་ལ་ཤིན་ཏུ་གུས་པ་ཞིག་ཡོད། དེ་ཡུལ་ཕྱོགས་གཞན་ཞིག་ཏུ་ཚོང་ལ་འགྲོ་བའི་ཚེ། ཁོ་རང་གི་ཆུང་མ་ལ། ཨ་མ་ལ་ཁ་ཟས་གཙང་སྦྲ་དང་ལྡན་པ་བྱིན་ཅིག་ཟེར་བ་སོགས་ཁ་ཏ་ཞིབ་རྒྱས་བྱས། བུས་བྱེས་སུ་ཡུན་རིང་འགོར་བའི་ཚེ། མ་རྒན་མིག་ལ་རབ་རིབ་ཞུགས་ནས། འབྲས་ཆན་གྱི་ནང་ལ་སྐྲ་ཤད་ཀྱིས་གང་བར་མཐོང་བའི་སྟོབས་ཀྱིས་མ་རྒན་ཕོ་བ་སྐྲན་ནད་ཀྱིས་ཟིན་ནས་ཤིན་ཏུ་ཉམས་ཐག་པར་འདུག དེ་ནས་བུ་སླེབས་པ་ན། ཨ་མ་ཁྱོད་ལ་བསྙེན་བཀུར་བཟང་པོ་ཨི་བྱིན་སྨྲས་པ་ན། བུ་ཁྱོད་རང་སོང་ནས་ཆུང་མས་ང་ལ་ཟ་མ་བཟང་པོ་ཡེ་མ་བྱིན།
འབྲས་ཆན་དང་སྤུ་ལུད་བསྲེས་ནས་བྱིན་པས་རང་ལ་ནད་འདི་བྱུང་སྨྲས་པས། བུས་ཆུང་མ་ལ་འཐབ་པ་ན། ཆུང་མས་ངས་ཟས་གཙང་སྦྲ་ལྡན་པ་ཁོ་ན་བྱིན་ཀྱང་། མ་འདིའི་མིག་ལ་རབ་རིབ་ཞུགས་ཡོད་པ་འདྲ། ཁྱོད་རང་གིས་ཟན་བྱིན་དང་སྨྲས་པས། བུས་འབྲས་ཆན་གཙང་སྦྲ་དང་ལྡན་པ་བྱིན་པ་ན། བུ་ཁྱོད་སྔོན་ཆད་ང་ལ་ཤིན་ཏུ་གུས་ཀྱང་། ད་ནི་ཁྱོད་ཀྱང་ཆུང་མའི་དབང་དུ་སོང་བ་འདྲ། འབྲས་ཆན་སྤུ་ལུད་ཀྱིས་གང་འདུག་ཟེར་བས། བུས་མིག་ལ་རབ་རིབ་ཞུགས་ཡོད་པར་ཤེས་ནས།
ཨ་མ་ཁྱོད་རང་གི་མིག་ལ་ནད་བྱུང་བས་ལེན། འབྲས་ཆན་འདི་ཨ་མ་ཁྱོད་རང་གིས་ཉར་ཚགས་གྱིས་སྨྲས། སྨན་པ་བོས་ནས་མིག་ནད་བཅོས་སུ་བཅུག ད་འབྲས་ཆན་ལ་ལྟོས་དང་སྨྲས་པས། སྤུ་ཉག་མ་གཅིག་ཀྱང་མི་འདུག་པས། མ་རྒན་གྱིས་མིག་ནད་ཀྱི་རྐྱེན་གྱིས་ཡིན་པར་ངེས་ཤེས་སྙིང་ནས་སྐྱེས་ཏེ། ང་ལ་ཁོག་ཏུ་སྤུ་ཉག་མ་གཅིག་ཀྱང་མ་སོང་ན་ནད་ཡོད་དོན་ཅི་ཡོད་སྙམ་ངེས་ཤེས་སྐྱེས་པས་ཁོག་པའི་ནད་འཇའ་ཡལ་བ་ལྟར་སོང་བའི་ལོ་རྒྱུས་ལྟར་རོ། ། བླ་མ་བརྒྱུད་པ་ན་རིམ་གྱིས་བསྟན་པའི་མན་ངག་ལས་འབྱུང་བ་ནི། སེམས་ལ་གཉིད་རྫས་ནད་དང་གདོན་གྱིས་བསླད། ། མིག་ཡོར་རབ་རིབ་འགལ་མེ་མྱུར་འཁོར་བ། །
ཞེས་པ་ལྟར་རོ། ། དེ་ལྟར་ལུང་རིགས་མན་ངག་གསུམ་གྱིས་བསྟན་པའི་ཚུལ་ལ་ཞིབ་ཏུ་བསམ་མནོ་བྱས་པས། ཇི་ཞིག་ན་སྣང་བ་སེམས་སུ་རྟོགས་པ་འབྱུང་སྟེ། དཔེར་ན་ལན་ཚྭ་ཆུ་ལ་ཐིམ་པ་ན། ཆུ་ལས་ཟུར་དུ་ལན་ཚྭ་ཕྱེ་རྒྱུ་མེད་པ་བཞིན་སེམས་ལས་གཞན་པའི་ཆོས་གང་ཡང་མེད་པར་རྟོགས་ཤིང་། ཐ་ན་རང་གི་ལུས་ཀྱང་ཟུར་དུ་ཨེ་ཡོད་མི་ཤེས་པའི་ཉམས་འབྱུང་། དེ་ལ་སྣང་སེམས་འདྲེས་པ་མཚན་ཉིད་པ་ནི་ས་བརྒྱད་པ་མ་ཐོབ་ཀྱི་བར་མི་འབྱུང་བར་གསུངས་པས། གོང་གི་དེ་སྣང་སེམས་འདྲེས་པ་དངོས་མ་ཡིན་ཀྱང་། རྣལ་འབྱོར་པའི་གནས་སྐབས་ཀྱི་ཉམས་ཀྱི་འཆར་ཚུལ་ཙམ་མོ། ། འགའ་ཞིག་གིས་སྣང་བ་སེམས་སུ་བསྒྲུབས་པ་ནི་དབུ་མ་ཐལ་འགྱུར་བའི་ལུགས་མ་ཡིན་ནོ། །
ཞེས་ཟེར་བ་ནི་ཤིན་ཏུ་མི་འཐད་དེ། ཀླུ་སྒྲུབ། འཕགས་པ་ལྷ། ཟླ་བ་གྲགས་པ་གསུམ་ཀས་སྣང་བ་སེམས་ཡིན་པར་གསུངས་པས། དེ་རྣམས་ཀྱིས་ཐལ་འགྱུར་བའི་ལྟ་བ་མ་རྟོགས་ཞེས་སྨྲ་ཨི་ནུས་མཚར་ཆེའོ། ། མཁས་མཆོག་མི་ཕམ་རྒྱ་མཚོས་དབུ་མ་རྒྱན་འགྲེལ་དུ། སྣང་བ་སེམས་སུ་སྒྲུབ་པ་འདི་ནི་ནང་པ་སངས་རྒྱས་པ་རྣམས་ཀྱི་གྲུབ་མཐའི་ཁྱད་ཆོས། དངོས་པོའི་གནས་ཚུལ་གྱི་ཡིན་ལུགས། སྒོམ་པའི་མན་ངག་གི་གནད་དམ་པ། སྲིད་པའི་འཁྲུལ་འཁོར་འཇིག་པ་ལ་ཤན་པ་སྲོག་གི་གནད་ལ་མཁས་པ་དང་།
ཤིང་མཁན་ཤིང་གི་གནད་ལ་མཁས་པ་ལ་སོགས་པ་ལྟ་བུ་ཡིན་ལ། ཐབས་ཁྱད་པར་བས་ཟིན་ན་མཐར་ཐུག་རྡོ་རྗེ་ཐེག་པའི་སྐབས་སུའང་མན་ངག་གནད་ཀྱི་སྙིང་པོའང་འདི་ཁོ་ནའོ། ། ཞེས་གསུངས་པ་སོགས་སྣང་བ་སེམས་སུ་སྒྲུབ་པ་ལ་བསྔགས་པ་ཤིན་ཏུ་མང་པོ་མཛད་འདུག སྣང་བ་སེམས་ཡིན་ཟེར་བ་དེའང་། རང་སྣང་སེམས་ཡིན་ཟེར་བ་ཡིན་གྱི། གཞན་སྣང་ནི་མ་ཡིན་ཏེ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས། རང་སེམས་དུ་མར་སྣང་བའི་རང་གནས་སུ། ། རང་རིག་སྒྱུ་མའི་སྐྱེས་བུ་རང་ངོ་ཤེས། ། རང་གཞན་འགག་མེད་རྟེན་འབྲེལ་རང་ངོས་སྟོང་། །
རང་བྱུང་བརྗོད་མེད་དབྱིངས་ཀྱི་རང་ཞལ་ལྟོས། ། ཞེས་གསུངས་པའི་ཕྱིར་རོ། ། དེས་ན་སེམས་ལ་སེམས་ཀྱིས་ལྟ་བའི་ཚུལ་གྱིས་བལྟས་པ་ན། གསལ་ལེ། ཧྲིག་གེ་བ་མ་འགག་པར་མྱོང་བ་དེ་ཉིད་ལ་གསལ་བ་སེམས་ཀྱི་མཚན་ཉིད་ཅེས་བྱ། གསལ་ཙམ་དེ་ཉིད་རང་གི་ངོ་བོའི་སྒོ་ནས་ཐོག་མར་སྐྱེ་བ་མེད་པས་སྐྱེ་བའི་རྒྱུས་སྟོང་། བར་དུ་གནས་པ་མེད་པས་གནས་པའི་ངོ་བོས་སྟོང་། མཐར་འགག་པ་མེད་པས་འགག་པའི་འབྲས་བུས་སྟོང་། ཁ་དོག་དང་དབྱིབས་སུ་མ་གྲུབ། ལུས་ཀྱི་ཕྱི་ནང་བར་གསུམ་གང་ན་ཡང་མི་གནས།
གང་ལྟར་བཙལ་ཡང་མི་རྙེད། ཅི་ལྟར་བརྟགས་ཀྱང་མ་གྲུབ་པ་དེ་ཉིད་ལ་སྟོང་པ་སེམས་ཀྱི་རང་བཞིན་ཞེས་བྱ། དེ་ལྟར་རང་བཞིན་ཅིར་ཡང་མ་གྲུབ་པའི་དུས་ཉིད་ན་རང་སྣང་གི་རྩལ་སྣ་ཚོགས་འགག་མེད་དུ་འཆར་བས་གདོད་མ་ནས་མེད་མ་མྱོང་། རང་སྣང་གི་རྩལ་སྣ་ཚོགས་འགག་མེད་དུ་འཆར་བའི་དུས་ཉིད་ན་རང་བཞིན་ཅིར་ཡང་མ་གྲུབ་པས་གདོད་མ་ནས་ཡོད་མ་མྱོང་། གདོད་མ་ནས་ཡོད་མ་མྱོང་བའི་རང་བཞིན་སྟོང་པ་དང་། གདོད་མ་ནས་མེད་མ་མྱོང་བའི་མཚན་ཉིད་གསལ་བ་གཉིས་གདོད་མ་ནས་འབྲལ་མ་མྱོང་བས་རང་སྣང་དུ་གསལ་ལེ་བ། རང་སྟོང་དུ་སང་ངེ་བ། རང་རིག་ཏུ་རྗེན་ནེ་བ། དེ་ཉིད་སོ་སོ་རང་གི་རིག་པའི་ཡེ་ཤེས་ཀྱིས་ཉམས་སུ་མྱོང་བར་བྱ་བ་ཙམ་ལས་དོན་དམ་གཤིས་ལུགས་ལ་ངོ་བོ་ངོས་གཟུང་མེད། བློས་གཟུང་དུ་མེད།
ཚིག་གིས་བརྗོད་དུ་མེད་ཀྱང་། ཐ་སྙད་ཀུན་རྫོབ་ཏུ་འཇིག་རྟེན་གྱི་རྨོངས་པ་བསལ་བའི་ཕྱིར་གཉིས་མེད་ཅེས་བྱ། ཟུང་འཇུག་ཅེས་བྱ། བརྗོད་བྲལ་ཞེས་བྱ། བཅོས་མིན་སེམས་ཀྱི་ངོ་བོ་ཞེས་བྱའོ། ། དེ་ལྟ་བུའི་གནས་ལུགས་དེ་འཁོར་འདས་ཐམས་ཅད་ལ་ཁྱབ་ནས་ཡོད་ཀྱང་། རང་ངོ་རང་གིས་མ་ཤེས་པ་རྣམས་ལ་འཁོར་བ་པ་ཞེས་བྱ། ཤེས་པ་རྣམས་ལ་མྱ་ངན་ལས་འདས་པ་ཞེས་བྱ། འཁོར་འདས་ཞེས་པ་རྟོགས་མ་རྟོགས་ཀྱི་ངོས་ནས་སོ་སོར་བཞག་པ་ཙམ་ཡིན་གྱི་གནས་ལུགས་རང་ངོས་ནས་འཁོར་བ་ངན་པ་ཞིག་ལོགས་སུ་སྤང་རྒྱུ་མེད། མྱང་འདས་བཟང་པོ་ཞིག་ལོགས་ནས་བསྒྲུབ་རྒྱུ་མེད།
དེ་ལེགས་པར་རྟོགས་ན་འཁོར་འདས་དབྱེར་མེད་ཀྱི་ལྟ་བ་རྟོགས་པ་ཞེས་བྱ་བ་ཡིན་ནོ། ། མདོར་ན་རིག་པ་གསལ་སྟོང་འཛིན་མེད་དེ་ཉིད་ལས་གཡེངས་སུ་ནི་ནམ་ཡང་མེད། བསྒོམ་རྒྱུ་ནི་ཅི་ཡང་མེད་པའི་ངང་ལ་རྩོལ་མེད་མ་བཅོས་ལྷུག་པར་བཞག་སྟེ། རྗེ་བཙུན་རིན་པོ་ཆེ་གྲགས་པའི་མགུར་ལས། སེམས་ཐོག་མར་སྐྱེ་བ་མེད་པར་ལ། ། གནས་པ་དང་འགག་པ་ག་ལ་སྲིད། ། སྐྱེ་འགག་མེད་པར་བསམ་པ་ཡང་། ། རྣམ་རྟོག་ཡིན་གྱི་ཞོག་ལ་ཐོབས། ། བཞག་པ་རང་ཡང་ཞོག་ལས་མེད། ། འཇོག་པ་རང་ཡང་རྣམ་རྟོག་ཡིན། །
ཞེས་དང་། མཐའ་བྲལ་ཞེས་བརྗོད་ཡུལ་ལས་འདས། ། དབུ་མ་སེམས་ཙམ་ལ་སོགས་པ། ། ཚིག་ཏུ་བརྗོད་པ་སྤྲོས་པ་ཡིན། ། ཡིད་ལ་བསམ་པ་རྣམ་རྟོག་ཡིན། ། རང་བྱུང་གི་གནས་ལུགས་མ་རྟོགས་ཤིང་། ། འཛིན་མེད་ཀྱི་གདམས་ངག་མ་གོམས་པས། ། ཇི་ལྟར་བསམ་ཀྱང་འཛིན་པར་སོང་། ། འཛིན་མེད་བསམས་ཀྱང་འཛིན་པར་སོང་། ། གསལ་བ་མ་འགག་གི་སྟོང་པ་དེ། །
ཟུང་འཇུག་གི་གནས་ལུགས་ཡིན་པར་གོ ། ཞེས་དང་། རྗེ་ས་པཎ་གྱིས། ཡོད་དང་མེད་པ་ལ་སོགས་པ། ། དངོས་པོའི་གནས་ལུགས་དེ་ལ་མེད། ། བསྒོམ་བྱ་སྒོམ་བྱེད་ལ་སོགས་པས། ། བསྒོམ་པར་བྱ་བ་ཡོད་མ་ཡིན། ། སེམས་ལ་ངོ་བོ་མ་གྲུབ་པས། ། སེམས་ཀྱི་ངོ་སྤྲོད་ག་ལ་ཡོད། ། ཚིག་གི་ཡུལ་ལས་འདས་པའི་ཕྱིར། །
བརྗོད་པར་བྱ་བ་ཅི་ཡང་མེད། ། ཅེས་གསུངས། མཉམ་བཞག་དེ་ལས་ལངས་པ་ན། མིག་གི་ཡུལ་དུ་གཟུགས་གང་དང་གང་མཐོང་བ་ཐམས་ཅད་སྣང་ཙམ་ཉིད་ནས་སྣང་སྟོང་འཁོར་འདས་དབྱེར་མེད། རྣ་བའི་ལམ་དུ་སྒྲ་ཅི་དང་ཅི་གྲགས་པ་ཐམས་ཅད་གྲགས་ཙམ་ཉིད་ནས་གྲགས་སྟོང་འཁོར་འདས་དབྱེར་མེད། ཡིད་ཀྱི་ཡུལ་དུ་རྣམ་རྟོག་གང་དང་གང་འགྱུ་བ་ཐམས་ཅད་འགྱུས་ཙམ་ཉིད་ནས་རིག་སྟོང་འཁོར་འདས་དབྱེར་མེད་དེ། གང་ཤར་ཆོས་སྐུའི་ཡོ་ལངས། གང་སྣང་འཁོར་འདས་དབྱེར་མེད་ཀྱི་རོལ་པར་ཤར་ནས་ཚོང་པ་གསེར་གླིང་དུ་ཕྱིན་པ་ལྟར་སྒོམ་བྱ་བ་ཟུར་ནས་བཙལ་མ་དགོས་པར་གང་ཤར་གང་སྣང་དེའི་སྟེང་དུ་བཅས་བཅོས་མ་བྱས་པར་བཞག་པས་ཆོག་པ་འབྱུང་། གོང་གི་སྣང་གྲགས་རིག་གསུམ་འཁོར་འདས་དབྱེར་མེད་དུ་བསྟན་པ་དེ་ལ་འགའ་རེས་དེ་ནི་སྒོམ་པ་ཡིན་གྱི། ལྟ་བ་མིན་ཟེར་བ་ནི་མི་འཐད་དེ།
རྗེ་བཙུན་ཆེན་པོས། ལྗོན་ཤིང་ཆེན་མོ་དང་དག་ལྡན་གཉིས་ཀ་ལས། ཆོས་ཅན་ལ་འཁོར་བ་དང་། ཆོས་ཉིད་ལ་མྱང་འདས། དེ་གཉིས་དབྱེར་མེད་པ་ལ་དབྱེར་མེད་དུ་བཞག་པ་དང་། འཇམ་དབྱངས་དཀོན་མཆོག་ལྷུན་གྲུབ་ཀྱིས། གང་དུའང་མ་གྲུབ་ཅིར་ཡང་སྣང་བས་དངོས། ། དངོས་པོ་ཀུན་གྱི་རང་བཞིན་ཉམས་དགའི་ཆོས། ། ཆོས་དང་ཆོས་ཅན་གཉིས་སུ་མེད་པའི་དོན། ། དོན་དམ་མཐའ་བྲལ་ལྟ་བ་རྟོགས་པར་ཤོག །
ཅེས་གསུངས་པ་སོགས་ལུང་མང་པོའི་དོན་ལ་དཔྱད་པས་འཁོར་འདས་དབྱེར་མེད་ཀྱི་ལྟ་བ་ལ་ཐེ་ཚོམ་མེད་དོ། ། མདོར་ན་གཞི་དུས་ཀྱི་ཆོས་སྐུ་སེམས་ཉིད་མ་བཅོས་གཉུག་མར་གནས་པ་དེ། ལམ་དུས་ཀྱི་ཆོས་སྐུ་སེམས་ཉིད་མ་བཅོས་པར་བཞག་པའི་ཐབས་ཀྱིས་ཉམས་སུ་བླངས་པས་འབྲས་དུས་ཀྱི་ཆོས་སྐུ་སེམས་ཉིད་མ་བཅོས་པའི་རང་ངོ་རྗེན་པར་མཐོང་བ་ལ་སངས་རྒྱས་ཞེས་མིང་བཏགས་པ་ཡིན་གྱི། སེམས་ལས་གཞན་པའི་སངས་རྒྱས་ཤིག་ག་ཤེད་ཡོད་ན་རང་རེས་ལེན་ཀྱང་མི་ཐུབ་བླངས་ཀྱང་འདྲེས་པར་དཀའ། མདོར་ན་རང་ངོ་རང་གིས་མ་ཤེས་པ་ལ་སེམས་ཅན་དང་། རང་ངོ་རང་གིས་ཤེས་པ་ལ་སངས་རྒྱས་ཞེས་བཏགས་པར་ཤེས་པར་བྱའོ། ། ལྟ་སྒོམ་སྤྱོད་གསུམ་ཟེར་བའང་། གང་ཟག་གི་རྒྱུད་ལ་སྦྱོར་ཚུལ་འདྲ་མིན་ལ་གནས་སྐབས་སུ་མིང་ཐ་དད་བཏགས་པ་ཙམ་མ་གཏོགས་དོན་འཁོར་འདས་དབྱེར་མེད་ཀྱི་ལྟ་བ་གཅིག་ཉིད་ཡིན་ཏེ། དེའང་བླ་མ་བརྒྱུད་པ་དང་བཅས་པས་ཇི་ལྟར་ངོ་སྤྲད་པ་ལྟར། ཡུལ་སྣང་སེམས་སུ་ཐག་ཆོད།
སེམས་སྣང་ཙམ་དེའང་སྒྱུ་མར་ངོ་འཕྲོད། སྒྱུ་མ་དེའང་རྟེན་ཅིང་འབྲེལ་བར་འབྱུང་བ་ཙམ་དུ་ཤེས། རྟེན་འབྲེལ་གྱི་དོན་བརྗོད་པའི་མཐའ་ཐམས་ཅད་དང་བྲལ་བར་རྟོགས་ནས་གནས་ལུགས་ཟབ་མོའི་དོན་ལ་གཞན་དྲིང་མི་འཇོག་པའི་ངེས་ཤེས་རྙེད་པ་ནི་ལྟ་བ། དེ་ཉིད་སྦྱོར་བའི་ཆོས་གསུམ་སྔོན་དུ་བཏང་ནས། དངོས་གཞིའི་ཆོས་གསུམ་གྱི་སྒོ་ནས་ལྟ་བ་ཟབ་མོ་ལ་མཉམ་པར་བཞག རྗེས་ཀྱི་ཆོས་གསུམ་གྱིས་མཐར་བརྒྱན་ནས་ཉམས་སུ་ལེན་པ་ནི་སྒོམ་པ། དུས་རྟག་ཏུ་ལྟ་བའི་དྲན་ཤེས་ཀྱི་རང་ཚུགས་མ་ཤོར་བར་བྱས་ནས། ཕྱིའི་བར་ཆད་གདོན་གསུམ། ནང་གི་བར་ཆད་ནད་གསུམ། གསང་བའི་བར་ཆད་ཉོན་མོངས་པ་དུག་གསུམ་འཇིག་རྟེན་གྱི་ཆོས་བརྒྱད་སོགས་ཆགས་སྡང་འཁྲུལ་རྟོག་མཐའ་དག་དང་བསྲེ་ཞིང་བསྒོམས་པས་བུད་ཤིང་ཇི་ཙམ་མང་ན་མེ་སྟོབས་ཆེ་བ་བཞིན།
རྐྱེན་ངན་བར་ཆད་སོགས་གཟུང་འཛིན་གྱི་རྟོག་སྣང་ཇི་ཙམ་རྒོད་ཀྱང་ལྟ་བའི་རྩི་དང་མ་བྲལ་བར་བྱས་པས་འཁྱགས་པའི་གོང་བུ་ཆུ་རུ་ཞུ་བ་བཞིན་དེ་ཐམས་ཅད་ཆོས་དབྱིངས་བདེ་བ་ཆེན་པོའི་ཡོ་ལང་དུ་ངོ་འཕྲོད་ནས་ལྟ་བ་ལ་བོགས་ཇེ་ཆེར་ཐོན་པ་ནི་སྤྱོད་པ་ཡིན་ནོ། ། དེ་ལྟར་ལྟ་བ་ཟབ་མོ་ལ་ཉམས་མྱོང་ཕྱིན་ཅི་མ་ལོག་པ་རྒྱུད་ལ་སྐྱེས་ན་ཉོན་མོངས་པ་ཐམས་ཅད་ཀྱི་གཉེན་པོར་འགྲོ་སྟེ། དེའང་། སྤྱིར་སྟོན་པ་ཐུགས་རྗེ་ཅན་གྱིས་འདོད་ཆགས་ཀྱི་གཉེན་པོ་མི་སྡུག་པ། ཞེ་སྡང་གི་གཉེན་པོ་བྱམས་པའི་ཏིང་ངེ་འཛིན། གཏི་མུག་གི་གཉེན་པོ་རྟེན་ཅིང་འབྲེལ་བར་འབྱུང་བ་ལུགས་འབྱུང་ལྡོག་ཏུ་སྒོམ་པ། ང་རྒྱལ་གྱི་གཉེན་པོ་ཁམས་ཀྱི་རབ་དབྱེ། ཕྲག་དོག་གི་གཉེན་པོ་བདག་གཞན་མཉམ་པ་སྒོམ་པ་སོགས་ཚུལ་དུ་མ་གསུངས་ཀྱང་། མི་སྡུག་པས་འདོད་ཆགས་ཁོ་ན་ལ་ཕན་གྱི། ཞེ་སྡང་ཞི་བར་མི་ནུས།
བྱམས་པས་ཞེ་སྡང་ཞི་ཡང་། འདོད་ཆགས་ལ་མི་ཕན། ལྟ་བ་ཟབ་མོ་ལ་ངེས་ཤེས་བཅོས་མ་མ་ཡིན་པ་སྐྱེས་ན་ཉོན་མོངས་པ་ཐམས་ཅད་ཀྱི་གཉེན་པོར་འགྱུར་ཏེ། དཔེར་ན་འཇིག་རྟེན་ན་སྨན་དཔའ་བོ་ཆིག་ཐུབ་ཅེས་བྱ་བ་ནད་ཐམས་ཅད་ཀྱི་གཉེན་པོར་འགྲོ་བ་ཞིག་ཡོད། དེ་བཞིན་དུ་སྟོང་པ་ཉིད་ཀྱི་དོན་ཕྱིན་ཅི་མ་ལོག་པར་རྟོགས་ན་ཉོན་མོངས་པ་ཐམས་ཅད་ཀྱི་གཉེན་པོར་འགྱུར་ཏེ། ཀུན་མཁྱེན་ཆོས་ཀྱི་རྒྱལ་པོའི་ཞལ་སྔ་ནས། མི་སྡུག་ཆུ་ཡིས་འདོད་ཆགས་དྲི་མ་འཁྲུས་ཀྱང་སྡང་བའི་བྲག་རི་བཤིག་མི་ནུས། ། བྱམས་པའི་མེ་ཡིས་ཞེ་སྡང་ཚང་ཚིང་བསྲེགས་ཀྱང་ཆགས་པའི་དྲི་མ་འཁྲུས་པ་མིན། ། སྟོང་དང་རྟེན་འབྱུང་གཅིག་པར་རྟོགས་པའི་མཚོན་གྱིས་སྐྱེ་བའི་འབྲས་བུ་དང་བཅས་པའི། ། ལས་དང་ཉོན་མོངས་ཡལ་འདབ་རྒྱས་པའི་བདག་ལྟའི་ལྗོན་ཤིང་རྩད་ནས་གཅོད་པར་བྱེད། །
ཅེས་གསུངས་པ་ལྟར་རོ། ། ལམ་གྱི་ཆོས་ཐམས་ཅད་བསྡུ་ན་ཕ་རོལ་ཏུ་ཕྱིན་པ་དྲུག་ལ་འདུ། དེའང་ལྟ་བའི་གནད་ཕྱིན་ཅི་མ་ལོག་པར་རྟོགས་པའི་གང་ཟག་ཞིག་ལ་བདེ་བླག་ཏུ་འབྱུང་སྟེ། སྤྱོད་འཇུག་ལས། གལ་ཏེ་འགྲོ་བ་དབུལ་བོར་བས། ། ཞེས་པ་ནས། དེ་དག་དོན་མེད་གྱི་ནར་འཁྱམས། ། ཞེས་པའི་བར་ཤླཽ་ཀ་དགུའི་དོན་ཕ་རོལ་ཏུ་ཕྱིན་པ་དྲུག་ཕྱི་ལུས་ངག་གི་སྟེང་ན་ཅིའང་མེད། ཕར་ཕྱིན་དྲུག་ནང་སེམས་ཀྱི་སྟེང་ནས་འཚོལ་དགོས་ཏེ། དེའང་།
གཏོང་སེམས་སྙིང་ནས་བསྐྱེད་པ་སྦྱིན་པ། གནོད་སེམས་རྩད་ནས་བཅོམ་པ་ཚུལ་ཁྲིམས། ཁྲོ་སེམས་རྩ་བ་ནས་བཅོམ་པ་བཟོད་པ། དགེ་ལ་སྤྲོ་སེམས་སྙིང་ནས་སྐྱེས་པ་བརྩོན་འགྲུས། སེམས་རྩེ་གཅིག་ཏུ་གནས་པ་བསམ་གཏན། སེམས་ཀྱི་རང་བཞིན་ཤེས་པ་ཤེས་རབ་ཡིན་པས་དེ་དག་ཀྱང་ལྟ་བ་རྣམ་པར་དག་པ་རྒྱུད་ལྡན་གྱི་གང་ཟག་ཞིག་ལ་འབྱུང་ངོ་། ། ཇོ་བོ་རྗེ་དང་རྗེ་བཙུན་མི་ལ་རས་པ་གཉིས་ཀྱིས་ཀྱང་དེ་བཞིན་དུ་གསུངས་སོ། ། དེ་བཞིན་དུ་རྒྱལ་བ་ཡང་དགོན་པས། དགེ་བའི་རང་བཞིན་ཤེས་པ་དགེ་བའི་མཆོག ། མི་དགེའི་རང་བཞིན་ཤེས་པ་བཤགས་པའི་མཆོག །
ཅེས་གསུངས་པ་ལྟར་དགེ་བའི་རང་བཞིན་ཤེས་པ་ནི་ཟག་མེད་ཀྱི་དགེ་བ་ཡིན་པས་རྫོགས་པའི་བྱང་ཆུབ་ཀྱི་རྒྱུར་འགྱུར། མི་དགེ་བའི་རང་བཞིན་ཤེས་པ་ནི་བཤགས་པའི་མཆོག་ཡིན་ཏེ། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། གལ་ཏེ་འགྱོད་ཚངས་བྱེད་འདོད་ན། ། དྲང་པོར་འདུག་ལ་ཡང་དག་ལྟོས། ། ཡང་དག་མཐོང་ན་རྣམ་པར་གྲོལ། ། དེ་ནི་འགྱོད་ཚངས་མཆོག་ཡིན་ནོ། ། ཞེས་དང་། སློབ་དཔོན་ཨཱརྻ་དེ་བས། བསོད་ནམས་ཆུང་བས་ཆོས་འདི་ལ། །
ཐེ་ཚོམ་ཙམ་ཡང་ཟ་མི་འགྱུར། ། ཐེ་ཚོམ་ཙམ་ཞིག་ཟོས་པ་ན། ། སྲིད་པ་ཧྲུལ་པོར་བྱེད་པར་འགྱུར། ། ཞེས་གསུངས་སོ། ། འདི་དག་ཚུལ་བཞིན་རྒྱུད་ལ་སྐྱེ་བ་ལ། བསགས་སྦྱང་ལ་འབད་རྩོལ་དྲག་པོ་བྱེད་པ་དང་། བླ་མ་སངས་རྒྱས་ཐམས་ཅད་འདུས་པའི་ངོ་བོར་ཤེས་པར་བྱས་ནས་མོས་གུས་ཀྱི་གདུང་བ་དྲག་པོས་གསོལ་བ་རྩེ་གཅིག་ཏུ་འདེབས་པ་གནད་དུ་ཆེ་སྟེ། བདེ་མཆོག་གི་བཤད་རྒྱུད་རྣལ་འབྱོར་མ་ཀུན་ཏུ་སྤྱོད་པའི་རྒྱུད་ལས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། །
བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། ཅེས་དང་། ཆོས་རྗེ་ས་སྐྱ་པཎྜི་ཏས། གང་གིས་གཡོ་མེད་ཁྱོད་བསྟེན་པས། ། དེ་ལ་དེ་མ་ཐག་བྱིན་རློབས། ། སྐད་ཅིག་གཅིག་གིས་རྫོགས་སངས་རྒྱས། ། ཡང་ན་ཕུན་ཚོགས་ཐམས་ཅད་འགྲུབ། ། ཅེས་དང་། རྒྱུད་ལས།
གཡོ་མེད་མོས་གུས་ཟླ་དྲུག་གིས། ། རྡོ་རྗེ་འཆང་གི་ས་ཐོབ་འགྱུར། ། ཞེས་དང་། འབྲོམ་སྟོན་གྱིས་ཇོ་བོ་རྗེ་ལ། བདག་གིས་དེ་སྔ་བྱས་པའི་ཆོས་རྣམས་ལམ་དུ་སོང་ངམ་མ་སོང་ཞུས་པས། ཁྱེད་ཀྱིས་བླ་མ་སེ་བཙུན་གྱི་གཡོག་བྱས་པ་དེ་ལམ་དུ་སོང་། གཞན་མ་སོང་གསུངས། ཡང་འབྲོམ་གྱིས་ངེད་བོད་ལ་སྒོམ་བྱེད་པ་མང་པོ་ཡོད་ཀྱང་། ཡོན་ཏན་ཁྱད་པར་ཅན་སྐྱེས་པ་ཅིས་ཀྱང་མི་བདོག དེ་ཅིས་ལན་ཞུས་པས།
ཐེག་ཆེན་གྱི་ཡོན་ཏན་ཆེ་སྐྱེ་ཆུང་སྐྱེ་ཐམས་ཅད་བླ་མ་ཁོ་ནར་བརྟེན་ནས་སྐྱེ་བ་ཡིན་པ་ལ། ཁྱོད་བོད་ལ་བླ་མ་ལ་ཐ་མལ་པའི་འདུ་ཤེས་ལས་མེད། ཡོན་ཏན་ཅི་ལ་སྐྱེ། ཞེས་གསུངས་པ་ལྟར། ཆོས་ཐམས་ཅད་ཀྱི་གནས་ལུགས་ཟབ་མོའི་རང་ཞལ་མཐོང་བ་ལ་བླ་མའི་རྣལ་འབྱོར་ལས་ལྷག་པ་གང་ཡང་མ་གསུངས་སོ། ། དེས་ན་བླ་མའི་རྣལ་འབྱོར་ལ་ཉམས་ལེན་ཁ་ཙམ་མིན་པར་བྱས་པས། བཟོད་གླགས་མེད་པའི་མོས་གུས་ཀྱི་གདུང་ཤུགས་ཁོང་ནས་མེ་ལྟར་འབར། བླ་མ་མིན་པ་བསམ་རྒྱུ་དང་དྲན་རྒྱུ་མེད། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་རང་གི་བླ་མའི་སྤྲུལ་པ་ཡིན་པར་གོ རྒྱ་བོད་ཀྱི་བླ་མ་མཁས་གྲུབ་དམ་པ་རྣམས་ཀྱི་རྣམ་ཐར་ངོ་མཚར་ཅན་ཇི་ཙམ་མཐོང་ཞིང་ཐོས་ཀྱང་རང་གི་བླ་མའི་སྤྲུལ་པ་ཁོ་ན་ཡིན་པར་ཤེས།
བླ་མ་ལ་ནི་དཀོན་མཆོག་གསུམ་པོ་མ་ལུས་པ་འདུས་པའི་ངོ་བོར་ཐག་ཆོད་ནས་བླ་མ་མཆོད་ཕྱིར་རང་གི་ལུས་ཀྱི་ཤ་ཁྲག་གཏོང་ཡང་སྙིང་མི་ཚིམ་ཞིང་། བླ་མ་དྲན་ཞིང་གདུང་བའི་དབྱངས་ཀྱིས་གསོལ་བ་འདེབས་པའི་ཚེ་མིག་ནས་མཆི་མ་ཆར་ལྟར་འབབ། ཤ་རུས་ཞིག་ནས་འགྲོ་སྙམ་བྱེད་པའི་གདུང་ཤུགས་དྲག་པོ་དེ་ལྟ་བུ་དང་ལྡན་པས་གསོལ་བ་འདེབས་ནུས་ན་ཡུན་རིང་མི་ཐོགས་པར་ཐོས་བསམ་སྒོམ་གསུམ་མཐར་ཕྱིན་འགྲོ་བར་ཐེ་ཚོམ་མེད། དེ་ལྟར་མིན་པར་སྐབས་རེར་བླ་མ་དྲན་ཡང་། བླ་མ་མཁྱེན་ཟེར་བའམ། གསོལ་འདེབས་སད་སུད་རེ་བཏོན་ནས་ཚར་བར་བརྩི་བ་དེ་འདྲས་ནི་ལམ་ཟབ་མོ་བླ་མའི་རྣལ་འབྱོར་ཉམས་སུ་བླངས་པའི་གོ་ཆོད་པ་མི་འདྲ་བས་རང་གིས་རང་མི་བསླུ་བའི་ཉམས་ལེན་རྣམ་དག་རེ་མཛད་པ་ལེགས་སོ། ། མཆོག་སྤྲུལ་ཐམས་ཅད་མཁྱེན་པ་འཇམ་དབྱངས་ཀུན་དགའ་བསྟན་པའི་རྒྱལ་མཚན་གྱིས། སྐྱབས་གནས་ཐམས་ཅད་བླ་མའི་ངོ་བོར་ཤེས། ། དགེ་སྦྱོར་ཐམས་ཅད་བླ་མའི་ལམ་དུ་མཐོང་། ། འཁོར་འདས་ཐམས་ཅད་བླ་མའི་རོལ་པར་ཤར། །
སྣང་སྲིད་བླ་མར་འཆར་བར་བྱིན་གྱིས་རློབས། ། ཞེས་གསུངས་པ་ལྟ་བུ་ཞིག་བྱུང་ན་ལམ་ཟབ་བླ་མའི་རྣལ་འབྱོར་གྱི་ཉམས་ལེན་འཁྲུལ་མེད་གདེང་ཁེལ་ཞིག་བྱུང་བ་ཡིན་ནོ། ། ཞེས་པ་འདི་ནི་ཐར་རྩེ་ཞབས་དྲུང་རིན་པོ་ཆེ་བྱམས་པ་ནམ་མཁའ་ཀུན་བཟང་བསྟན་པའི་རྒྱལ་མཚན་སོགས་ལམ་འབྲས་གསན་པ་པོ་དུ་མ་ཞིག་གིས་ལྟ་བའི་གནད་འགག་ཉིད་ཀྱི་སེམས་ལ་ཇི་ལྟར་ཤར་བ་རྣམས་མ་བཅོས་ལྷུག་གསལ་དུ་འགོད་དགོས་ཞེས་ཡང་ཡང་བསྐུལ་ངོར། ཤཱཀྱའི་དགེ་སློང་ངག་དབང་ལེགས་པས་ངག་ནས་ཇི་སྐད་སྨྲས་པ་རྣམས་སྡེ་གཞུང་ལུང་རིགས་སྐུ་སྐྱེ་ཀུན་དགའ་བསྟན་པའི་ཉི་མས་ཡི་གེ་པ་བགྱིས་པའོ། ། དགེའོ། ། དགེའོ། ། དགེའོ།། །། PAGE * MERGEFORMAT 8 སྒ་སྟོན་ངག་དབང་ལེགས་པ། འཁོར་འདས་དབྱེར་མེད་ཀྱི་ལྟ་བའི་སྙིང་པོ་བསྡུས་པ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
