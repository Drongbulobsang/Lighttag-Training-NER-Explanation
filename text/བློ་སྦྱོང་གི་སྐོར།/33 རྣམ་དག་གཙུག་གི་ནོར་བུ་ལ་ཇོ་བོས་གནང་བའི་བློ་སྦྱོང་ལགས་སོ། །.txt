བློ་སྦྱོང་གི་སྐོར།
པོད ༣༣
རྣམ་དག་གཙུག་གི་ནོར་བུ་ལ་ཇོ་བོས་གནང་བའི་བློ་སྦྱོང་ལགས་སོ། །
རྣམ་དག་གཙུག་གི་ནོར་བུ་ལ་ཇོ་བོས་གནང་བའི་བློ་སྦྱོང་ལགས་སོ། ། ཤེས་བྱའི་མཁའ་ལ་ཚད་ཡོད་མ་མཆིས་ཀྱང་། ། སྟོང་དང་སྙིང་རྗེ་གཉིས་སུ་མེད་པ་ཡི། ། མར་མེ་མཛད་པ་ལ་སོགས་བླ་མ་ལ། ། སྒོ་གསུམ་དང་བའི་ཡིད་ཀྱི་གུས་ཕྱག་འཚལ། ། འགྲོ་མགོན་བོད་དུ་བྱོན་ཁར་གདམས་པ་ནི། ། བརྩེ་བར་གྱུར་པའི་ནོར་བུ་བདག་ལ་གནང་། ། ནམ་མཁའ་འདི་ལ་རྒྱུ་རྐྱེན་མ་མཆིས་བུ། ། ཡོད་པར་སུ་འཛིན་མེད་པར་སུ་ཞིག་འཛིན། ། ཆོས་རྣམས་དེ་བཞིན་ཤེས་པར་གྱིས་ཤིག་བུ། །
འདི་ལ་གོལ་ན་གོལ་ས་ཤིན་ཏུ་མང་། ། ནམ་མཁའ་ལྟ་བུར་མཉམ་པར་གཞོག་ཅིག་བུ། ། འོན་ཀྱང་མཁའ་ལ་འཇའ་ཚོན་འཁྲིགས་པ་ན། ། ཡོད་ཡོད་ལྟ་བུར་མཛེས་ཤིང་འཆར་རོ་བུ། ། འདི་ལ་རྒྱུ་རྐྱེན་ཡོད་པར་སུས་མ་མཐོང་། ། འོན་ཀྱང་རྟེན་འབྲེལ་ལགས་མཆིས་མཁས་པའི་བུ། ། འཇའ་ཚོན་མཁའ་ལ་རྒྱུ་ཞིང་མཁའ་ལ་ཡལ། ། འདི་ལ་རྒྱུ་རྐྱེན་ཡོད་པར་སུས་མ་མཐོང་། ། འདི་ཡང་རྟེན་འབྲེལ་ལགས་མཆིས་མཁས་པའི་བུ། ། ལེགས་པར་བརྟགས་ན་འཇའ་ཚོན་ནམ་མཁའ་རུ། །
ཐ་དད་རྣམ་དབྱེ་འདུག་གམ་མཁས་པའི་བུ། ། ཡེ་ནས་སྟོང་པ་ཆོས་ཀྱི་གནས་ལུགས་ལ། ། འགྲོ་ལ་བཟོད་གླགས་མེད་པའི་སྙིང་རྗེ་འཁྲིགས། ། སྙིང་རྗེ་བྱུང་ཡང་ཆོས་ཀྱི་དབྱིངས་ནས་བྱུང་། ། ཐིམ་ཡང་ཆོས་ཀྱི་དབྱིངས་སུ་ཐིམ་མོ་བུ། ། འཁོར་འདས་ཐམས་ཅད་རང་གི་སེམས་ཉིད་དེ། ། དེ་ཡང་རྒྱུ་རྐྱེན་ཡོད་པ་སུས་མ་མཐོང་། ། བརྟགས་ཤིང་དཔྱད་ན་ནམ་མཁའི་འཇའ་བཞིན་གདའ། ། དེས་ན་ནམ་མཁའ་འཇའ་ཚོན་ཇི་ལྟ་བུར། ། སྟོང་ཉིད་སྙིང་རྗེ་ཤེས་པར་མཛོད་ཅིག་བུ། །
གང་ཡང་རྒྱ་མཚོ་གཏིང་མཐའ་ཟབ་པ་ལས། ། སྟེང་ནས་གཡོ་བའི་རྦ་རླབས་འཁྲིགས་པ་མཐོང་། ། རྦ་རླབས་བྱུང་ཡང་རྒྱ་མཚོ་ཉིད་ལས་བྱུང་། ཐིམ་ཡང་རྒྱ་མཚོ་ཉིད་ལས་ཐིམ་མོ་བུ། ། གཡོ་བའི་རླབས་དང་ཟབ་པའི་རྒྱ་མཚོ་ལས། ། ཐ་དད་རྣམ་དབྱེ་ཡོད་པ་སུས་མ་མཐོང་། ། དེ་བཞིན་ལྷུན་གྱིས་གྲུབ་པའི་སྟོང་ཉིད་ལས། ། འགྲོ་ལ་གཡོ་ཞིང་འཁྲིགས་པའི་སྙིང་རྗེ་བྱུང་། ། སྙིང་རྗེ་བྱུང་ཡང་སྟོང་ཉིད་ངང་ལས་བྱུང་། ། ཐིམ་ཡང་སྟོང་པ་ཉིད་ལ་ཐིམ་མོ་བུ། །
མེ་ལོང་གཡའ་ཡིས་དག་པའི་དཀྱིལ་འཁོར་ལ། ། སྣ་ཚོགས་གཟུགས་བརྙན་བཀྲ་བཞིན་ཤར་བ་དེ། ། མེ་ལོང་ཉིད་དམ་ཕྱི་རོལ་གཟུགས་ལས་བྱུང་། ། དེ་ལས་གཞན་ནམ་འོན་ཏེ་རྒྱུ་མེད་པ། ། གང་དུའང་དཔྱད་ན་འཇིག་རྟེན་རྟེན་འབྲེལ་ཙམ། ། བྱེད་བཞིན་ཡོད་མ་མྱོང་དང་སྣང་བ་གཉིས། ། ཐ་དད་རྣམ་དབྱེ་ཡོད་པར་སུས་མ་མཐོང་། ། དེ་བཞིན་སྟོང་ཉིད་མེ་ལོང་ལྟ་བུ་ལས། ། ཡོད་མ་མྱོང་སྟེ་གཟུགས་བརྙན་འཆར་བ་ལྟར། ། སྟོང་དང་སྙིང་རྗེ་བསྟེན་ཞིག་མཁས་པའི་བུ། །
རྙོག་མེད་ཆབ་ཀྱི་དཀྱིལ་འཁོར་དྭངས་པ་ལ། ། ཆུ་ཤེལ་ཟླ་བའི་གཟུགས་བརྙན་ཤར་ནའང་། ། གཉིས་སྣང་ལྟ་བུར་རང་ཉིད་འཁྲུལ་མོད་ཀྱི། ། གྲུབ་པའི་རྣམ་དབྱེ་ཡོད་པར་སུས་མ་མཐོང་། ། རྙོག་མེད་ནམ་མཁའ་ལྟ་བུའི་སྟོང་ཉིད་ལས། ། འགྲོ་ལ་བཟོད་གླགས་མེད་པའི་སྙིང་རྗེ་ཤར། ། སྙིང་རྗེ་བྱུང་ཡང་སྟོང་ཉིད་ངང་ལས་བྱུང་། ། ཐིམ་ཡང་སྟོང་ཉིད་ངང་དུ་ཐིམ་མོ་བུ། ། ཇི་ལྟར་གཟུགས་ཀྱི་བྲག་རི་མཐོན་པོ་ལ། ། ལྷང་ལྷང་འཆར་བའི་སྒྲ་སྙན་བྱུང་ན་ཡང་། །
སྒྲ་སྙན་བྲག་ལས་རྣམ་དབྱེ་སུ་ཞིག་ཡོད། ། འོན་ཀྱང་གྲགས་མོད་ཡོད་མེད་སུ་ཞིག་འཛིན། ། དེ་བཞིན་ཡེ་ནས་དག་པའི་སྟོང་ཉིད་ལས། ། འགྲོ་ལ་ཤིན་ཏུ་བརྩེ་བའི་སྒྲ་བྱུང་མོད། ། སྟོང་ཉིད་སྙིང་རྗེ་དེ་བཞིན་བསྒོམ་ཤིག་བུ། ། རྙོག་མེད་ཉི་མའི་དཀྱིལ་འཁོར་དྭངས་པ་ལ། ། འགྲོ་ལ་དངོས་སུ་ཕན་པའི་འོད་འབྱུང་མོད། ། ཉི་འོད་ཐ་དད་ཉིད་དུ་སུས་མ་མཐོང་། ། སྟོང་ཉིང་སྙིང་རྗེ་ཆེན་པོ་གཟུགས་སུ་ཤར། ། སྙིང་རྗེ་དེ་ཡང་སྟོང་པ་འབའ་ཞིག་སྟེ། །
སྟོང་པ་ཉིད་ལས་སྙིང་རྗེ་གཞན་ཡོད་པར། ། མགོན་པོ་གང་གིས་མ་བཤད་མཁས་པའི་བུ། ། ཀྱེ་ཧོ་སྟོང་ཉིད་ངང་དུ་ཚུར་ཉོན་ཞིག ། འགྲོ་བ་ཐམས་ཅད་ཉོན་མོངས་སྡུག་བསྔལ་སྤངས། ། སྟོང་ཉིད་འབའ་ཞིག་ཡིན་གྱི་ཤེས་པར་མཛོད། ། དེའི་གཉེན་པོ་ཡོན་ཏན་མཐའ་ཡས་ཀྱང་། ། སྟོང་ཉིད་འབའ་ཞིག་ཡིན་གྱི་གོམས་པར་མཛོད། ། སྤང་གཉེན་ཐ་དད་ལྟ་བུར་མཐོང་ན་ཡང་། ། འཁྲུལ་འཁོར་དག་པར་བསམ་གཏན་ལམ་དུ་བསྒོམ། ། དེ་ལྟར་མ་གོ་འགྲོ་བ་མཐའ་ཡས་པ། །
རང་ལ་བསྡུས་ཀྱང་སྤང་དགོས་ཅང་གདའ་འམ། ། སྟོང་ཉིད་སྙིང་རྗེར་ལྟོས་དང་ཅང་འཁྲུལ་ལམ། ། སྙིང་རྗེ་སྟོང་པར་འདུག་གམ་མཁས་པའི་བུ། ། སྟོང་པ་སྙིང་རྗེར་ཤར་རམ་རྟོག་དཔྱོད་ཅན། ། སྟོང་དང་སྙིང་རྗེ་རྣམ་དབྱེ་འདུག་གམ་ཨ། ། ཁོ་བོས་ཞེ་སྡང་རླུང་དམར་འཚུབས་ན་ཡང་། ། སྟོང་པ་ཉིད་ལས་ཐ་དད་མེད་པར་མཐོང་། ། དེ་བཞིན་རྣམ་པར་རྟོག་པ་མཐའ་ཡས་པ། ། སྟོང་ཉིད་ངང་ལས་ངེས་པར་འབྱུང་བ་མཐོང་། ། རྣམ་རྟོག་རྣམས་ལ་ཅེར་ཏེ་ལྟས་ཙ་ན། །
བདེན་ནམ་རྫུན་ནམ་གྲུབ་པར་ངས་མ་མཐོང་། ། སྟོང་ཉིད་ངང་ལས་ལྷོད་ཀྱི་ཀློད་ཙ་ན། ། རྟོག་པ་ཙམ་ཡང་འཆར་བ་ངས་མ་མཐོང་། ། དེ་ན་སྟོང་ཉིད་སྙིང་རྗེ་འགལ་ཟླ་ཡང་། ། དབྱེ་བ་རྡུལ་ཙམ་ཡོད་པར་མ་མཐོང་གི ། སྟོང་ཉིད་སྙིང་རྗེ་དབྱེར་མེད་སྨོས་ཅི་འཚལ། ། ཀྱེ་ཧོ་ད་ནི་འགྲོའམ་འདུག་ན་ཡང་། ། གནས་དེ་དགོན་པ་ཡིན་ནོ་མཁས་པའི་བུ། ། དབུ་མའི་ནང་དུ་སེམས་ཉིད་གནས་པ་དེ། ། སྟོང་པའི་གནས་ལུགས་ཡིན་ནོ་མཁས་པའི་བུ། །
དེ་ཡི་ངང་དུ་སྙིང་རྗེ་བསྒོམ་པ་དེ། ། དབྱེ་བ་མེད་པའི་རྣལ་འབྱོར་ཡིན་ནོ་བུ། ། དེ་ལྟར་ཤེས་པའི་སྙིང་རྗེ་བསྒོམ་པ་ན། ། ཤིན་ཏུ་བརྩེ་ཡང་སྟོང་ཉིད་འབའ་ཞིག་ཡིན། ། སྟོང་ཉིད་བསྒོམ་པས་སྙིང་རྗེས་མ་ཁྱབ་མེད། ། སྙིང་རྗེ་བསྒོམ་པ་སྟོང་ཉིད་ཁོ་ན་ཡིན། ། སྟོང་པ་ཙམ་ཞིག་ཞི་གནས་འཚོལ་བའང་བསྒོམ། ། ཐེག་པ་འདི་ཡི་སྟོང་ཉིད་སྙིང་རྗེ་ཡིན། ། སྙིང་རྗེ་འདི་ཡི་རང་བཞིན་སྟོང་ཉིད་ཡིན། ། དེས་ན་གནས་དོན་སྙིང་རྗེར་ཤེས་པར་མཛོད། །
ཁྱོད་ལ་བྱ་བའི་རིམ་པ་མཐའ་ཡས་ཀྱང་། ། བརྒྱ་ཕྲག་ངོས་ཀྱི་བཅར་ཕུར་ཆེན་པོ་འདི། ། ཚེ་འདིའི་ཉིན་བཤད་སྙིང་གཏམ་ཐ་མར་བསྟེན། ། ད་ནི་ཁོ་བོ་མི་སྡོད་བོད་དུ་འགྲོ། ། འཕྲེང་སེམས་དག་ཀྱང་རྫ་དང་ལ་ཆ་འདྲ། ། ཚེ་འདིའི་འདུ་བྱེད་མི་རྟག་གློག་ལྟར་གཡོ། ། ལུས་སེམས་འདུ་བའང་མགྲོན་ཁང་མགྲོན་པོ་འདྲ། ། དེས་དེ་ཕྱོགས་འདིར་སྡོད་པ་སྲིད་པ་བས། ། འདུས་པའི་ཐ་མ་བྲལ་བ་འདུས་བྱས་ཆོས། ། གདམས་ངག་སེམས་ལ་འཆང་ན་བུ་ཡིན་ཨ། །
བསླབ་པའི་ངག་ལ་ཉན་ན་ཡུན་དུ་དགེ ། རིང་པོར་མི་ཐོགས་བྱམས་པའི་ཞབས་དྲུང་དུ། ། ཤེས་རབ་ཕ་རོལ་ཕྱིན་པའི་ཚིག་དོན་རྣམས། ། ཡོངས་སུ་རྫོགས་པར་བྱ་ཕྱིར་དགའ་ལྡན་འགྲོ། ། ཁྱོད་ཀྱང་སྐྱེ་བ་འདིའི་འོག་རོལ་ཏུ། ། དེ་དྲུང་སྙེགས་ནས་གསུང་གླེང་བྱེད་པར་སྨོན། ། ཕྱོགས་བཅུའི་རྒྱལ་བ་སྲས་བཅས་མ་ལུས་པ། ། བདག་ཅག་རྣམས་ལ་བརྩེ་བར་དགོངས་སུ་གསོལ། ། དུས་གསུམ་འཁོར་ཚེ་སྐྱེ་གནས་ཐམས་ཅད་དུ། ། སྒོ་གསུམ་དགེ་བའི་ལས་ལ་བཀོལ་བ་རྣམས། །
སྐུ་གསུམ་ཕྲིན་ལས་རྫོགས་པ་མ་གྱུར་བར། ། གང་གི་ལུས་སུ་སྐྱེ་བ་འཛིན་ནའང་། ། ཕ་རོལ་ཕྱིན་བཅུ་སྒོ་གསུམ་འཁོར་བ་དང་། ། བླ་མ་མཉེས་ཤིང་འཕྲིན་ལས་སྤེལ་བར་ཤོག ། ཅེས་པ་འདི་འགྲོ་བའི་མགོན་པོ་བོད་དུ་བྱོན་དུས་ལམ་དུ་འཇུག་པ་ན། རྣམ་དག་གཙུག་གི་ནོར་བུ་ལ་སྤྱི་ཆོས་སུ་གདམས་པ་ལགས་སོ། ། འདིའི་བརྒྱུད་པ་ནི། ཇོ་བོ་ནས་མཁན་པོ་རྨ་སྟོན་གྱི་བར་སྔར་བཞིན། དེས་ཇོ་ལྡན་ཀླུང་ཤོད་པ་ལ། དེས་བཤེས་གཉེན་ཤེས་རབ་བཟང་པོ།
དེས་བུདྡྷཱ་རཏྣ་ལ། ། དེས་ཀཱིརྟི་ཤཱི་ལ་ལ། ། དེས་ཆོས་རྗེ་རྒྱལ་བ་བཟང་པོ་ལ། ། དེས་ཆོས་རྗེ་བསོད་ནམས་རིན་ཆེན་ལ། དེས་ཆོས་རྗེ་གཞོན་ནུ་རྒྱལ་མཆོག་ལའོ།། PAGE * MERGEFORMAT 2 ཇོ་བོ་རྗེ། རྣམ་དག་གཙུག་ནོར་ལ་ཇོ་བོས་གནང་བའི་བློ་སྦྱོང ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
