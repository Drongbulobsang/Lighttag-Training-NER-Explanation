བློ་སྦྱོང་གི་སྐོར།
པོད ༥༠
མཁན་ཆེན་ཨ་པད་རིན་པོ་ཆེའི་ཞལ་གསུང་བློ་སྦྱོང་དོན་བདུན་མའི་བཀའ་ཁྲིད།
༄༅། །མཁན་ཆེན་ཨ་པད་རིན་པོ་ཆེའི་ཞལ་གསུང་བློ་སྦྱོང་དོན་བདུན་མའི་བཀའ་ཁྲིད་བཞུགས། ཐེག་པ་ཆེན་པོའི་ལུགས་ལ། མདོ་དང་། གཞུང་དང་། མན་ངག་བཅས་གསུམ་ཡོད་པ་ལས་འདི་མན་ངག་ཡིན། སྤྱིར་ཐེག་པ་ཆེན་པོའི་ལམ་རིམ་ལ་གཞུང་ནས་བཤད་པའི་ལམ་རིམ་དང་། མན་ངག་ནས་བཤད་པའི་ལམ་རིམ་གཉིས་ལས་འདི་མན་ངག་ཡིན། ལམ་རིམ་ཞེས་པ་ཐེག་པ་ཆེན་པོའི་ལམ་ཉམས་སུ་ལེན་པའི་རིམ་པ་ཡིན། བོད་ལ་གྲགས་ཆེ་བའི་བློ་སྦྱོང་ནི་ཞེན་པ་བཞི་བྲལ་གྱི་གདམས་པ་དང་། བློ་སྦྱོང་དོན་བདུན་མ་འདི་གཉིས་ཡིན།
དོན་བདུན་མ་ནི་ཇོ་བོ་རྗེ་ལས་བྱུང་བ་ཡིན། ཁོང་ལ་སྤྱིར་བླ་མ་བདུན་ཅུ་དོན་གཉིས་ཡོད་ཅིང་དེའི་ནང་ནས་བློ་སྦྱོང་གི་ཁྲིད་བླ་མ་གསེར་གླིང་པ་ལས་ཞུས་པ་རེད། བློ་སྦྱོང་འདི་ལ་ལུས་ལྟ་བུ་དང་། ཡན་ལག་ལྟ་བུ་གཉིས་ཡོད་པ་ལས་འདི་ལུས་ལྟ་བུ་ཡིན། རྩ་ཚིག་འདི་དང་པོ་ཇོ་བོ་རྗེས་གསུངས་པ་དང་། དེ་ཡང་དོན་ཚན་བདུན་དུ་བསྡུས་ནས་གསུངས་པ་རེད། དོན་ཚན་དང་པོ་སྔོན་འགྲོ་རྟེན་གྱི་ཆོས་ནི། དང་པོ་སྔོན་འགྲོ་དག་ལ་བསླབ། ། ཅེས་པ་འདིས་བསྟན་པ་རེད། དང་པོ་ཞེས་པ་བྱང་ཆུབ་ཀྱི་སེམས་བསྒོམ་པའི་དང་པོ་སྔོན་འགྲོ་དག་ལ་བསླབ་དགོས་གསུངས་པ་རེད།
སྔོན་འགྲོ་བློ་ལྡོག་རྣམ་པ་བཞི་ཞེས་དལ་འབྱོར་རྙེད་དཀའ། འཆི་བ་མི་རྟག ལས་རྒྱུ་འབྲས། འཁོར་བའི་ཉེས་དམིགས་བསྒོམ་དགོས་ཀྱི་རེད། ཐེག་པ་ཆེན་པོའི་ལམ་ཉམས་སུ་ལེན་པ་ལ་སྔོན་དུ་ངེས་འབྱུང་གི་བློ་སྐྱེ་དགོས་པས། དེ་སྐྱེ་བའི་ཕྱིར་དུ་འཁོར་བའི་ཉེས་དམིགས་ལ་སོགས་པ་བསྒོམ་དགོས་ཀྱི་རེད་གསུངས་པ་རེད། དག་ལ་ཞེས་པ། བྱང་ཆུབ་མཆོག་ཏུ་སེམས་བསྐྱེད་པ་དེ་ཡང་བསླབ་དགོས་གསུངས་པ་ཡིན་པ་འདྲ། འཁོར་བའི་ཉེས་དམིགས་བསྒོམ་པས་ངེས་འབྱུང་སྐྱེས་པའི་རྗེས་སུ། བྱང་ཆུབ་མཆོག་ཏུ་སེམས་བསྐྱེད་ནས་བྱང་ཆུབ་སེམས་དཔའི་སྡོམ་པ་བླང་བ་ལ་སོགས་བྱེད་དགོས་ཀྱི་རེད་གསུངས་པ་རེད།
གཉིས་པ་དངོས་གཞི་བྱང་ཆུབ་ཀྱི་སེམས་བསྒོམ་པ་ལ། དོན་དམ་བྱང་ཆུབ་ཀྱི་སེམས་བསྒོམ་པ་དང་། ཀུན་རྫོབ་བྱང་ཆུབ་ཀྱི་སེམས་བསྒོམ་པ་གཉིས་ཡོད། དེ་ལས་དང་པོ་དོན་དམ་བྱང་ཆུབ་ཀྱི་སེམས་བསྒོམ་པ་ལ་མཉམ་བཞག་དང་། རྗེས་ཐོབ་གཉིས་ཡོད། དང་པོ་མཉམ་བཞག་གི་སྔོན་འགྲོ་ལ། རྟོག་ལ་དབུགས་ནི་བགྲང་བར་བྱ། ། ཞེས་པས་རྟོག་ཅེས་པ། རྣམ་རྟོག་རགས་པ་ཞི་བའི་ཐབས་ལ་དབུགས་བགྲང་དགོས་ཞེས་པ་རེད། དབུགས་ཕར་འགྲོ་བ་དང་ཚུར་ཡོང་བ་ནང་དུ་བསྡད་པ་གསུམ་གཅིག་ཏུ་རྩིས་པའི་གྲངས་ ༢༡ ཙམ་བགྲང་དགོས་ཞེས་པ་རེད།
དེས་རྣམ་རྟོག་རགས་པ་ཞི་འགྲོ་གི་ཡོད་པ་རེད། འདི་སྔགས་ཀྱི་ཁྲིད་ཡིག་དུ་མ་ལས་གསུངས་ཡོད། ཀ་མ་ལ་ཤཱི་ལའི་སྒོམ་རིམ་ནང་དུ་ཡང་དབུགས་དེ་གནད་ཆེ་བའི་སྐོར་མང་པོ་གསུངས་ཡོད།   དངོས་གཞི་ལ། ཆོས་རྣམས་རྨི་ལམ་ལྟ་བུར་བསམ། ། མ་སྐྱེས་རིག་པའི་གཤིས་ལ་དཔྱད། ། གཉེན་པོ་ཉིད་ཀྱང་རང་སར་གྲོལ། ། ངོ་བོ་ཀུན་གཞིའི་ངང་དུ་བཞག ། ཅེས་ཕྱི་རོལ་དུ་སྣང་བའི་ཆོས་ཐམས་ཅད་སེམས་ལས་ཐ་དད་མེད་པ་རྨི་ལམ་ལྟ་བུ་སེམས་ཀྱི་སྣང་བ་ཡིན་བསམ་དགོས། རྨི་ལམ་མང་པོ་རྨིས་ན་ཡང་།
སོ་སོའི་སེམས་ཀྱི་སྣང་བ་མ་ཡིན་པ་སེམས་ལས་ཐ་དད་དུ་ཡོད་པ་མ་རེད། དེ་བཞིན་དུ་ཕྱི་རོལ་དུ་སྣང་བའི་ཆོས་གཟུགས་སྒྲ་དྲི་རོ་རེག་བྱ་སོགས་ཆོས་ཐམས་ཅད་སེམས་ལས་ཐ་དད་དུ་མེད་བསམ། དེ་ལྟར་བྱས་ན་སྣང་བའི་ཡུལ་མེད་པར་མཐོང་ངོ་། འོ་ན་སེམས་དེ་ག་འདྲ་ཞིག་རེད་ཟེར་ན། མ་སྐྱེས་རིག་པའི་གཤིས་ལ་དཔྱད། ། ཅེས་སེམས་དེ་གདོད་མ་ནས་སྐྱེ་མ་མྱོང་བས་མ་སྐྱེས་པ་དང་། མ་སྐྱེས་པ་ཡིན་ཙང་། འགག་མ་མྱོང་བ་དང་། གནས་མ་མྱོང་བ་ཞིག་དང་། དེ་ལྟ་བུའི་རིག་པའམ་སེམས་དེ་མ་སྐྱེས་མ་འགག་སྟོང་པ་ཉིད་ཡིན་པ་དེ་ལ་དཔྱད་པ་གཏོང་དགོས་ཞེས་པ་རེད།
དེ་ལྟར་དཔྱད་པས་སེམས་ཀྱི་གཤིས་མ་གྲུབ་པས་འཛིན་པའི་སེམས་མ་གྲུབ་པར་མཐོང་། དཔྱད་ཅེས་པ་ཕ་རོལ་ཕྱིན་པའི་ལྟ་བ་བསྒོམ་པའི་སྐབས་སུ་མཐའ་གཅིག་ཏུ་དཔྱད་པ་གཏོང་དགོས་ཀྱི་རེད། དབུ་མའི་རིགས་པའི་སྒོ་ནས་དཔྱད་པ་བཏང་ནས་ལྟ་བ་རྙེད་པའི་ཐབས་བྱེད་པ་སོགས་ཀྱིས་ཆོས་ཐམས་ཅད་ཀྱི་གནས་ལུགས་ག་འདྲ་ཞིག་རེད་འདུག་ཧ་གོ་བ་དེ་ལ་ལྟ་བ་ཟེར། ལྟ་བ་དེ་ཤེས་པ་དེ་ནི་མ་བཅོས་པ་བསྒོམ་པར་བྱེད་པའི་ཐབས་ཡིན་པས་དེས་ན་ངེས་པར་དཔྱད་དགོས། གསང་སྔགས་ཀྱི་ལྟ་བ་བསྒོམ་པར་བྱེད་པའི་ཐབས་མ་འདྲ་བ་ཡོད་པས་མཐའ་གཅིག་ཏུ་དཔྱད་པ་གཏོང་དགོས་པའི་ངེས་པ་མེད། དགེ་ལུགས་པ་ལྟར་ན་གསང་སྔགས་ཀྱི་སྐབས་སུ་ཡང་མཐའ་གཅིག་ཏུ་རིགས་པས་དཔྱད་དགོས་གསུངས་ཀྱི་རེད། གཞན་རྣམས་ཀྱིས་གསང་སྔགས་པ་ལ་ཐབས་གཞན་ཡོད། ངེས་པར་མཐའ་གཅིག་ཏུ་དཔྱད་དགོས་པའི་ཁྱབ་པ་མེད་གསུངས། ཕ་རོལ་ཏུ་ཕྱིན་པའི་ལྟ་བ་ལ་མཐའ་གཅིག་ཏུ་རིགས་པས་དཔྱད་དགོས། དཔྱད་ནས་ལྟ་བ་ལ་ངེས་ཤེས་བརྙེད་ན།
ལྟ་བ་བསྒོམ་སྟངས་དེ་ཡུལ་ཅིར་ཡང་མ་གྲུབ་པར་བློས་གང་དུའང་མི་འཛིན་པ་ཞེས། སེམས་མ་བཅོས་པར་བཞག་པ་དེ་རེད། དེས་ན་མ་སྐྱེས་རིག་པའི་གཤིས་ལ་དཔྱད་ཅེས་པ་རེད།   གཉེན་པོ་ཉིད་ཀྱང་རང་སར་གྲོལ། ། ཞེས་པ། གཉེན་པོ་ནི། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ཡིན་བསམ་པའི་བློ་དེ་ལ་ཟེར། སྤང་བྱ་བདག་འཛིན་གྱི་གཉེན་པོ་ཡིན་པས་དེ་ལྟར་དང་། ཉིད་ཅེས་པ་ནི། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ཡིན་བསམ་པའི་བློ་དེ་ཉིད་རང་སར་ཏེ།
རང་སྡོད་པའི་ས་ཆ་སྟོང་པ་ཉིད་དེ་ལ་ཟེར་བ་རེད། དཔེར་ན་སྟོང་པ་ཉིད་ཡིན་བསམ་པའི་གནས་ལུགས་ལ་དཔྱོད་པའི་ཤེས་རབ་དེ་ཉིད་ཀྱང་སྟོང་པ་ཉིད་སྤྲོས་པ་ཐམས་ཅད་དང་བྲལ་བའི་ངང་ལ་གྲོལ་དགོས་ཞེས་པ་རེད། འོ་ན་ལྟ་བ་དེ་ག་འདྲ་ཞིག་བསྒོམ་དགོས་ཞེ་ན། ལམ་གྱི་ངོ་བོ་ཀུན་གཞིའི་ངང་དུ་བཞག་ཅེས། ངོ་བོ་ཞེས་པ་དང་གནས་ལུགས་རང་བཞིན་རྣམས་གཅིག་པ་རེད། དེས་ན་ཀུན་གཞི་ཞེས་སེམས་ཀྱི་གསལ་ཆ་ཙམ་ལ་གོ་དགོས། སྤྱིར་སེམས་དང་སེམས་བྱུང་ཞེས་གཉིས་ཡོད། སེམས་དེ་ལ་འཛིན་སྟངས་མི་འདྲ་བ་མང་པོ་ཞིག་ཡོད། ཁྱད་པར་དུ་གཙོ་སེམས་ཞེས་དོན་གྱི་ངོ་བོ་མཐོང་མཁན་དེ་མ་འདྲ་བ་ཞིག་ཡོད་པས་དེ་ལས་ཀུན་གཞི་ཞེས་པ་དེ་སེམས་གསལ་ཙམ་དེ་ལ་ངོས་འཛིན་དགོས། ཡུལ་ལ་འཕྲོ་ལ་ཁད།
སེམས་གསལ་ཙམ་དེ་ལ་ཀུན་གཞི་དང་། ཀུན་གཞིའི་ངོ་བོ་སྤྲོས་པ་ཐམས་ཅད་ལས་འདས་པ་ཡིན་པ་དེའི་ངང་དུ་བཞག་དགོས་གསུངས་པ་རེད། ས་སྐྱ། བཀའ་བརྒྱུད། རྙིང་མ་ཐམས་ཅད་ཀྱི་ལྟ་བ་སྒོམ་སྟངས་དེ་གཅིག་པ་རེད། ཡུལ་མཐའ་བཞི་གང་དུའང་། དེ་བློས་གང་དུའང་མ་འཛིན་པར། བཅས་བཅོས་དགག་སྒྲུབ་མ་བགྱིད་པར་རང་བབས་སུ་བཞག་དགོས་ཞེས་པ་རེད། དེས་མཉམ་བཞག་གྲུབ་པ་རེད། དོན་དམ་བྱང་ཆུབ་སེམས་ཀྱི་མཉམ་གཞག་གྲུབ་ནས།
ཐུན་མཚམས་ཀྱི་ཉམས་ལེན་ལ། སེམས་ལ་གང་སྣང་བ་རང་དང་གཞན་ཐམས་ཅད་སྒྱུ་མའི་སྐྱེས་བུར་བྱ་དགོས་ཞེས་པ་ལ། ཐུན་མཚམས་སྒྱུ་མའི་སྐྱེས་བུར་བྱ། ཞེས་སེམས་ཅན་གང་དང་གང་སྣང་བ་རང་དང་གཞན་ཐམས་ཅད་སྒྱུ་མའི་སྐྱེས་བུར་བྱ་དགོས་ཞེས་སྒྱུ་མས་སྤྲུལ་པའི་སྐྱེས་བུ། སྣང་ལ་མི་བདེན་པ་དེ་ལྟར་བྱས་ན་མཉམ་བཞག་རྟོགས་པའི་བོགས་འདོན་འདྲ་ཡོང་གི་ཡོད་པ་འདྲ། ཀུན་རྫོབ་བྱང་ཆུབ་ཀྱི་སེམས་བསྒོམ་པ་ལ། སྦྱོར་བ། དངོས་གཞི། ཐུན་མཚམས་ཀྱི་བྱ་བ་དང་གསུམ་ལས། དང་པོ་སྦྱོར་བ་ལ།
དང་པོ་བྱམས་པ་ལེགས་པར་བསྒོམ། ཞེས་པས་བྱང་ཆུབ་ཀྱི་སེམས་བསྒོམ་པའི་དང་པོ། བྱམས་པ་དང་སྙིང་རྗེ་གཉིས་འགྲོ་དགོས་ཀྱི་ཡོད་པ་རེད། བཀའ་གདམས་པའི་ལུགས་ལྟར་ན་རྒྱུ་འབྲས་དོན་བདུན་ཀྱི་སྒོ་ནས་ཐེག་པ་ཆེན་པོའི་ལམ་བསྒོམ་གྱི་ཡོད་པ་རེད། སེམས་ཅན་ཐམས་ཅད་མ་ཡིན་པར་བསམ། དྲིན་ཆེན་པོ་ཡིན། མ་ཡིན་པས་བཀའ་དྲིན་འཁོར་ཐབས་མེད་པར་བསམ། དྲིན་ལན་ཞིག་སྤྲད་དགོས་པས་དྲིན་ལན་འཇལ་འདོད་བཅས་ཡང་ནས་ཡང་དུ་བསྒོམ། དེ་ནས་བྱམས་པ་བསྒོམ། བྱམས་པ་ཞེས་པ།
སེམས་ཅན་ཐམས་ཅད་ལ་བདེ་བ་དང་། བདེ་བའི་རྒྱུ་དང་ལྡན་པར་བསམ། གནས་སྐབས་མཐོ་རིས་ཀྱི་བདེ་བ་དང་། མཐར་ཐུག་སངས་རྒྱས་ཐོབ་པར་བསམ། གནད་ཆེ་ཤོས་སངས་རྒྱས་ཐོབ་པར་བསམ་པ་དེ་ཡིན་པས་དེ་ཡང་ནས་ཡང་དུ་བསྒོམ། ཚིག་ཙམ་གྱི་སྒོ་ནས་ཀྱང་བསྒོམ་པ་དང་། རྟག་པར་བསྒོམ་ཅི་ཐུབ་བྱ། དཔེར་ན། སེམས་ཅན་ཐམས་ཅད་སངས་རྒྱས་ཐོབ་པར་ཤོག་ཅེས་པ་དང་། སེམས་ཅན་ཐམས་ཅད་སངས་རྒྱས་ཀྱི་ས་ལ་ངས་འགོད་པར་བྱ་བསམ་པ་དེ་ལ་བྱམས་པ་ཞེས་བྱ།
སྙིང་རྗེ་ཞེས་པ་སྡུག་བསྔལ་དང་སྡུག་བསྔལ་གྱི་རྒྱུ་དང་བཅས་པ་བྲལ་བར་བསམ་པ་དང་། སེམས་ཅན་ཐམས་ཅད་འཁོར་བ་ལས་ངས་བསྒྲལ། གྲོལ་བར་གྱུར་ཅིག སྡུག་བསྔལ་གྱི་རྒྱུ་མི་དགེ་བ་ཡིན་པ་དེ་དང་བྲལ་བར་གྱུར་ཅིག་བསམ་པ་དེ་ཡང་ནས་ཡང་དུ་བསྒོམ་པ་དེ་ལ་ཟེར། བྱམས་པ་དང་སྙིང་རྗེ་འདི་དག་བསྒོམ་པར་བྱེད་པ་ལ། ངེས་འབྱུང་དེ་ཡག་པོ་བསྒོམ་དགོས། དེས་ན་དང་པོ་སྔོན་འགྲོ་དག་ལ་སློབ། ཞེས་པས་འཁོར་བའི་ཉེས་དམིགས་སོགས་བསྒོམ་ཞེས་པ་དང་། འཁོར་བའི་ཉེས་དམིགས་དེ་ལེགས་པར་མ་ཤེས་ན། བྱམས་པ་དང་།
སྙིང་རྗེ་ལེགས་པོ་མི་སྐྱེས། དེ་མེད་ན་སེམས་བསྐྱེད་ཡོང་ཐབས་མེད། དེས་ན་སྔོན་མ་སྔོན་མ་རྣམས་གནད་ཆེ་བར་ཤེས་ཏེ་ལེགས་པོར་བསྒོམ་དགོས་ཀྱི་རེད། བྱམས་པ་དང་། སྙིང་རྗེ་གཉིས་གཏན་ནས་འབྲལ་མི་རུང་། གལ་ཏེ་བྲལ་ན་བཅས་པར་གྱུར་པ་དེ་ལས་ཉམས་ཚར་བ་རེད། དངོས་གཞི་ལ། གཏོང་ལེན་གཉིས་པོ་སྤེལ་མར་སྦྱངས། ཞེས་པ་ཇོ་བོ་རྗེས་བློ་སྦྱོང་འགའ་ཤས་ཀྱི་ནང་དུ། བདག་གཞན་མཉམ་པ་དང་བརྗེ་བ་གཉིས་ཀ་བསྟན་ཡོད།
གསེར་གླིང་པ་ནས་བརྒྱུད་པའི་མན་ངག་དེ་ལ་བདག་གཞན་བརྗེ་བ་རང་བསྒོམ་དགོས་ཀྱི་འདུག དང་པོ་ཉིད་ནས་བདག་གཞན་བརྗེ་བ་བསྒོམ་པ་ལས་བདག་གཞན་མཉམ་པ་ལ་སོགས་མ་གནང་བ་རེད། དེ་ལ་གཏོང་ཞེས་པ་རང་གི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བ་དང་བཅས་པ་ཐམས་ཅད་སྦྱིན་ནས། དེས་སེམས་ཅན་ཐམས་ཅད་ལ་སངས་རྒྱས་ཐོབ་པའི་ཆ་རྐྱེན་གྱུར་པར་བསམ། ལེན་ཞེས་པས་སེམས་ཅན་ཐམས་ཅད་ཀྱི་སྡུག་བསྔལ་དང་ཀུན་འབྱུང་གཉིས་རང་གིས་བླངས་ནས། སེམས་ཅན་ཐམས་ཅད་ལ་སྡུག་ཀུན་གཉིས་མེད་པར་གྱུར་བསམ་པའི་སྒོ་ནས། གཉིས་པོ་སྤེལ་མར་སྦྱངས་ཞེས་གཏོང་ལེན་གཉིས་རེས་མོས་ཉམས་སུ་ལེན་དགོས་གསུངས་པ་རེད། དེ་གཉིས་རླུང་ལ་བསྐྱོན་པར་བྱ། ། ཞེས་པ་ནི་དེ་གཉིས་མཚམས་མཚམས་སུ་རླུང་ལ་བསྐྱོན་ཞེས་རླུང་གི་རྟ་ལ་བསྐྱོན་ནས་བསྒོམ་ཞེས་པ་རེད། རླུང་སྣ་བུག་ནས་ནང་དུ་ཡོང་བའི་སྐབས་སུ།
སེམས་ཅན་ཐམས་ཅད་ཀྱི་སྡིག་པ་དང་སྡུག་བསྔལ་ཐམས་ཅད་ཁ་དོག་ནག་པོའི་རྣམ་པར་རང་གི་སྙིང་ཁར་ཐིམ་པར་བསམ། རླུང་སྣ་སྒོ་ནས་ཕྱིར་འགྲོ་བའི་སྐབས་སུ། རང་གི་བདེ་བ་དང་དགེ་བ་ཐམས་ཅད་འོད་དཀར་པོའི་རྣམ་པས་སེམས་ཅན་ཐམས་ཅད་ལ་ཕོག་པས་སངས་རྒྱས་ཐོབ་པའི་ཆ་རྐྱེན་ཐམས་ཅད་འགྲིགས་པར་གྱུར་སོང་བསམ་ནས་བསྒོམ་དགོས། ཐུན་མཚམས་སུ། ཡུལ་གསུམ་དུག་གསུམ་དགེ་རྩ་གསུམ། ། དེ་ལ་དྲན་པ་བསྐུལ་བའི་ཕྱིར། ། སྤྱོད་ལམ་ཀུན་ཏུ་ཚིག་གིས་སྦྱངས། ། ལེན་པའི་གོ་རིམ་རང་ནས་བརྩམ། ། ཞེས་པས་སྐབས་སུ་ཡུལ་གསུམ་ཞེས་པ། ཡུལ་མཛེས་པ།
མི་མཛེས་པ་དང་། བར་མ་གསུམ་ལ་བརྟེན་ནས་ཉོན་མོངས་པ་དུག་གསུམ་སྐྱེ་ཡི་ཡོད་པ་རེད། དེ་ཡང་ཡུལ་གསུམ་ལ་བརྟེན་ནས་ཉོན་མོངས་པ་དུག་གསུམ་སྐྱེ་བ་དེ་དག་དགེ་རྩ་གསུམ་ལ་བསྒྱུར་དགོས་ཀྱི་རེད་གསུངས་པ་རེད། དཔེར་ན། ཡུལ་མཛེས་པ་ལ་བརྟེན་ནས་འདོད་ཆགས་སྐྱེས་བྱུང་ན། འདོད་ཆགས་དེ་ལམ་དུ་ལེན་དགོས་ཀྱི་རེད། སེམས་ཅན་གཞན་ང་དང་འདྲ་བ་འདོད་ཆགས་སྐྱེས་པ་བསམ་གྱིས་མི་ཁྱབ་པ་ཡོད་པས། སེམས་ཅན་ཐམས་ཅད་ཀྱི་འདོད་ཆགས་དེ་ངའི་སྟེང་དུ་སྨིན་པར་ཤོག་ཅིག ། སེམས་ཅན་ཐམས་ཅད་འདོད་ཆགས་མེད་པའི་དགེ་རྩ་དང་ལྡན་པར་གྱུར་ཅིག་སྙམ་པ་དང་། དེ་བཞིན་དུ་སེམས་ཅན་ཐམས་ཅད་ཞེ་སྡང་མེད་པའི་དགེ་རྩ་དང་ལྡན་པར་གྱུར་ཅིག་སྙམ་པ་དང་།
སེམས་ཅན་ཐམས་ཅད་གཏི་མུག་མེད་པའི་དགེ་རྩ་དང་ལྡན་པར་གྱུར་ཅིག་སྙམ་པས་འདུན་པ་བསྒྱུར་ནས་དུག་གསུམ་པོ་དེ་དགེ་རྩ་གསུམ་ལ་བསྒྱུར་དགོས་གསུངས་པ་བཅས། དོན་དུ་གཞན་གྱི་ཉོན་མོངས་རང་ཐོག་ཏུ་ལེན་དགོས་ཀྱི་རེད་གསུངས་པ་རེད། ཉོན་མོངས་སྐྱེས་པའི་ཚེ་ཕར་ཕྱིན་ཐེག་པ་ལ་ཉོན་མོངས་སྤོང་བའི་ཐབས་མང་པོ་ཡོད། དཔེར་ན་ལྟ་བ་བསྒོམ་པས་ཉོན་མོངས་སྤོང་བའི་ཐབས་དང་། བློ་སྦྱོང་གི་སྒོ་ནས་སྤང་བའི་ཐབས་འདི་ལྟ་བུ་དང་། ཞེ་སྡང་སྐྱེས་ན་ཐབས་ཤེས་གཞན་གྱིས་མ་ཐུབ་ན། བློ་སྦྱོང་བསྒོམ་པ་དང་། སེམས་ཅན་ཐམས་ཅད་ཀྱི་ཞེ་སྡང་རང་ལ་སྨིན་པར་ཤོག་སྙམ་པ་དང་། དེ་རྣམས་ཞེ་སྡང་མེད་པའི་དགེ་རྩ་དང་ལྡན་པར་གྱུར་ཅིག་སྙམ་དགོས། དེ་ལ་དྲན་པ་བསྐུལ་བའི་ཕྱིར།
སྤྱོད་ལམ་ཀུན་ཏུ་ཚིག་གིས་སྦྱངས། ཞེས་བྱང་ཆུབ་སེམས་དེ་རང་ལ་དྲན་པ་བསྐུལ་བའི་ཕྱིར་སྤྱོད་ལམ་ཀུན་ཏུ་ཚིག་གི་སྒོ་ནས་སྦྱངས་དགོས་ཞེས་པ་དེ་ལ་གནད་ཆེན་པོ་ཡོད། ཡི་དམ་བསྒོམ་པའི་གནས་སྐབས་སུ་ཡང་འདི་ལྟར་དགོས། དཔེར་ན་སྤྱན་དབུ་མ། དབུས་ནག་པ། མཐའ་སྐྱ་བ་སོགས་ཚིག་གི་སྒོ་ནས་ལབ་དགོས་གསུངས་ཡོད། དེ་བཞིན་འདིར་ཡང་ཚིག་གི་སྒོ་ནས་སྦྱངས་ན་བློ་སྦྱོང་བར་ཕན་གྱི་ཡོད་གསུངས་པ་རེད། སྔོན་གྱི་དུས་སུ་རྒྱ་གར་ལྷོ་ཕྱོགས་སུ་ནང་པ་གཅིག་གིས་བདེན་པ་བཞི་ཚིག་གི་སྒོ་ནས་སྒོམ་གྱི་ཡོད་པའི་གཏམ་རྒྱུད་འདུག ། དཔེར་ན་སྡུག་བསྔལ་འཕགས་པའི་བདེན་པ་དང་། ཀུན་འབྱུང་འཕགས་པའི་བདེན་པ་ལ་སོགས་པ་བརྗོད་ནས་བསྒོམ་དགོས་ཀྱི་ཡོད་པ་དང་།
དེ་བཞིན་འདིར་བློ་སྦྱོང་སྐབས་སུ་ཡང་ཚིག་གི་སྒོ་ནས་སྦྱངས་ན་ཕན་ཐོགས་ཆེན་པོ་ཡོད་གསུངས་པའི་དོན་རེད། མར་གྱུར་འགྲོ་བའི་སྡུག་བསྔལ་བདག་ལ་སྨིན། ། བདག་གི་བདེ་བས་མ་རྣམས་བདེ་གྱུར་ཅིག ། ཞེས་པ་འདི་ནི་ཀླུ་སྒྲུབ་ཀྱི་སྨོན་ལམ་རིན་ཆེན་ཕྲེང་བ་ལས་བྱུང་བ་ཡིན། ཚིག་འདི་ཚར་གཅིག་ཁ་ཏོན་བྱས་པ་ལ་ཕན་ཡོན་བསམ་གྱིས་མི་ཁྱབ་པ་ཡོད། འདི་ཕན་ཡོན་ཆེན་པོ་ཡོད་པའི་སྟབས་ཀྱིས་ཚད་མེད་བཞི་དེ་ཁ་ཏོན་བྱེད་པ་དང་། ཚད་མེད་བཞི་དེ་བསྒོམ་ཐུབ་ན་དེ་ལྟར་བསྒོམ་དགོས་ཀྱི་ཡོད་རེད། དེ་ལྟར་མི་ཐུབ་པའི་དབང་གིས། ང་ཚོས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སོགས་ཚིག་གི་སྒོ་ནས་བརྗོད་ཀྱི་ཡོད་པ་རེད། སྔོན་གྱི་དུས་སུ་བཀའ་གདམས་པ་གཅིག་གིས་མི་རྟག་པ་བསྒོམ་པ་ལ།
རང་ཉིད་ནམ་འཆི་ངེས་པ་མེད་པས་ཚེ་འདིའི་བྱ་བ་ལ་དགོས་པ་མེད་པར་དགོངས་ནས། ཕྲེང་བ་བཟུང་ནས། དགོས་པ་མེད་ཅེས་མང་པོ་སྐྱོར་གྱི་ཡོད་པའི་ལོ་རྒྱུས་འདུག ལེན་པའི་གོ་རིམ་རང་ནས་བརྩམས། ། ཞེས་གཏོང་ལེན་གཉིས་ཀྱི་ནང་ནས་ལེན་པ། སྡིག་པ་དང་སྡུག་བསྔལ་གཉིས་ལེན་པའི་གོ་རིམ་དང་པོ་རང་ནས་བརྩམས་དགོས། དཔེར་ན་རང་ལ་ན་ཚ་དང་སྡུག་བསྔལ་སྐྱེས་བྱུང་ན། རང་ལ་མ་འོངས་པར། སངས་རྒྱས་མ་ཐོབ་ཀྱི་བར་དུ། ཕྱི་མར་དམྱལ་བ་སྐྱེ་བ་ལ་སོགས་པ་དང་།
དེའི་རྒྱུ་བསགས་པ་སོགས་སྡུག་བསྔལ་མང་པོ་ཡོང་རྒྱུ་ཡོད་པ་དེ་ཐམས་ཅད་སྐད་ཅིག་ད་ལྟ་ཉིད་དུ་སྡུག་བསྔལ་འདིའི་སྟེང་དུ་ལེན་པར་ཤོག་བསམས་ནས། དང་པོ་རང་ནས་ལེན། དེ་འདྲ་བྱེད་ཐུབ་པ་བྱུང་ན་དེ་རྗེས་གཞན་གྱི་སྡུག་བསྔལ་དང་ཀུན་འབྱུང་ལེན་པར་སེམས་སྦྱངས། དེ་ལྟར་བྱུང་ན་བྱང་ཆུབ་ཀྱི་སེམས་གཉིས་ལེགས་པར་སྦྱངས་ཐུབ་གསུངས་པ་རེད། བློ་སྦྱོང་གི་དངོས་གཞི་འདི་ཡན་ཆོད་ཡིན། འདི་ནི་ཐེག་པ་ཆེན་པོའི་ཉམས་ལེན་མཐར་ཐུག་པ་རེད། དེའི་ཡན་ལ་མེད་པའི་ཉམས་ལེན་ཡིན་གསུངས་ཡོད་པ་རེད། ཇོ་བོ་རྗེས་བྱང་ཆུབ་སེམས་དཔའི་སྤྱོད་འཇུག་ནང་དུ་གསུངས་པའི་གཞུང་དོན་ལྟར་རྒྱ་ཆེར་གསུངས་ཡོད། སྤྱོད་འཇུག་ཉམས་སུ་ལེན་པ་ལ་བློ་སྦྱོང་མེད་ན་མེད་ཐབས་མེད་གསུངས་པ་རེད། ཉམས་ལེན་བྱེད་མཁན་རྣམས་ལ་ཉམས་ལེན་མཐར་ཐུག་དེ་འདི་རེད།
འདིས་སྔོན་འགྲོ་དང་དངོས་གཞི་གཉིས་བཅས་དོན་ཚན་གཉིས་གྲུབ་པ་རེད།  ད་ནི་དེའི་ཡན་ལག་ལྟ་བུ་ལྔ་ཡོད། དང་པོ་རྐྱེན་ངན་བྱང་ཆུབ་ལམ་ཏུ་བསྒྱུར་བ་ལ། ། སྣོད་བཅུད་སྡིག་པས་གང་བའི་ཚེ། ། རྐྱེན་ངན་བྱང་ཆུབ་ལམ་ལ་བསྒྱུར། ། ཞེས་པས་རང་གིས་སྔོན་བྱས་པའི་སྡིག་པའི་འབྲས་བུའི་དབང་གིས་ས་གཞི་ཁང་ཁྱིམ་ལ་སོགས་པ་ཡིད་དུ་འོང་བ་ཞིག་མེད་པ་དང་། བཅུད་ཀྱི་སེམས་ཅན་རྣམས་ཀྱིས་རང་ལ་གནོད་འཚེ་བྱེད་པ་སོགས་དེ་རྣམས་སྔོན་སྡིག་པ་བསགས་པའི་འབྲས་བུ་ཡིན་པས། སྣོད་བཅུད་གཉིས་ཉམས་པ་ཤིན་ཏུ་རྒུད་པའི་རྐྱེན་ངན་པ་ཞེས་ཆོས་བསྒྲུབ་པའི་འགལ་རྐྱེན་རེད། དེ་འགལ་རྐྱེན་དུ་མ་སོང་བར་བྱང་ཆུབ་ཀྱི་ལམ་དུ་བསྒྱུར་དགོས་ཀྱི་རེད་གསུངས་པ་རེད། རང་ལ་ཕྱི་སྣོད་དང་ནང་བཅུད་ཀྱི་སེམས་ཅན་གྱི་གནོད་པ་ལྟ་བུའི་འགལ་རྐྱེན་དེ་དག་ལམ་དུ་བསྒྱུར་ཐབས་ག་འདྲ་ཞིག་བྱེད་དགོས་ཞེ་ན།
ཀུན་རྫོབ་བྱང་ཆུབ་ཀྱི་སེམས་བསྒོམ་པ་དང་། དོན་དམ་བྱང་ཆུབ་ཀྱི་སེམས་བསྒོམ་པ་དང་། སྦྱོར་བ་ཁྱད་པར་ཅན་གྱིས་ལམ་ལ་བསྒྱུར་བ་བཅས་གསུམ་གྱི་སྒོ་ནས་བསྒོམ་དགོས་པ་ལས། དང་པོ་ཀུན་རྫོབ་བྱང་ཆུབ་ཀྱི་སེམས་བསྒོམ་པ་ལ། ལེ་ལན་ཐམས་ཅད་གཅིག་ལ་བདའ། ། ཞེས་པས་ལེ་ལན་ཞེས་ལན་པ་ཐམས་ཅད་མང་པོ་ལ་དེད་རྒྱུ་ཡོད་མ་རེད། གཅིག་ལ་དེད་དགོས་རེད་གསུངས་པ་རེད། དེ་ག་རེ་ལ་དེད་དགོས་ཞེ་ན། བདག་གཅེས་འཛིན་ལ་དེད་དགོས་གསུངས་པ་རེད། རང་ལ་གནས་ཚུལ་སྡུག་བསྔལ་བྱུང་བ་དེ།
ཕྱི་སྣོད་ཀྱི་འཇིག་རྟེན་ལ་བརྟེན་ནས་བྱུང་ན་འདྲ། ནང་སེམས་ཅན་གྱི་ན་ཚ་ལ་སོགས་པ་སྡུག་བསྔལ་ག་འདྲ་ཞིག་བྱུང་བ་ཡིན་པ་དེ་དག་གཞན་གྱིས་བྱས་པ་མ་རེད། སྐྱོན་དེ་ཐམས་ཅད་བདག་གཅེས་འཛིན་ལ་བརྟེན་ནས་བྱུང་བ་རེད་གསུངས་པ་རེད། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་བ་བློ་ཡིས་མཐོང་གྱུར་ནས། ། ཞེས་གསུངས་པ་ལྟར་ཉོན་མོངས་པ་དང་སྐྱོན་ནམ་སྡུག་བསྔལ་བྱུང་བ་དེ་འཇིག་ལྟ་བདག་འཛིན་ལས་བྱུང་བ་རེད། དེ་བས་ན་ལེ་ལན་ཐམས་ཅད་རང་ལ་བདའ་གང་ཐུབ་བྱེད་དགོས་གསུངས་པ་རེད། སྤྱོད་འཇུག་ལས། འཇིག་རྟེན་དག་ན་འཚེ་བ་གང་ཡོད་དང་། འཇིགས་དང་སྡུག་བསྔལ་ཇི་སྙེད་ཡོད་པ་རྣམས།
དེ་ཀུན་བདག་ཏུ་འཛིན་པ་ལས་བྱུང་ན། ། འདྲེ་ཆེན་འདི་ཀོས་བདག་ལ་ཅི་ཞིག་བྱ། ཞེས་དང་། ཚད་མ་རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང་། ། དེ་གཉིས་དང་ནི་ཡོངས་འབྲེལ་བས། ། ཉེས་པ་དུ་མ་སྐྱེ་བར་འགྱུར། ཅེས་གསུངས་པ་ལྟར་ལེ་ལན་ཐམས་ཅད་གཅིག་ལ་བདའ་དགོས། རང་ལ་མི་འདོད་པ་ཡོང་བ་དེ་མི་གཞན་གྱིས་བྱས་སོང་བསམ་པ་གཅིག་ཡོད་དེ་དོན་དུ་བདག་འཛིན་གྱི་སྐྱོན་རེད།
དཔེར་ན། སངས་རྒྱས་ལ་སྡུག་བསྔལ་བྱེ་བས་གཙེས་ན་ཡང་སངས་རྒྱས་ལ་སྐྱོན་སྤུ་ཙམ་བྱེད་ཐུབ་པ་རྩ་བ་ནས་ཡོད་པ་མ་རེད། དེ་བདག་འཛིན་མེད་པའི་སྟོབས་ཀྱིས་རེད། དེ་བས་ན་བདག་འཛིན་སྤོང་ཅི་ཐུབ་བྱ་དགོས་གསུངས་པ་རེད། ཀུན་ལ་བཀའ་དྲིན་ཆེ་བར་བསྒོམ། ། ཞེས་པས་སེམས་ཅན་རྣམས་ལ་བཀའ་དྲིན་ཆེ་བར་བསྒོམ་དགོས་ཀྱི་རེད་གསུངས་པ་རེད། ད་ལྟ་སེམས་ཅན་གྱི་དུས་སུ་སེམས་ཅན་ཐམས་ཅད་ཕ་མ་མ་བྱས་པ་ཡོད་པ་མ་རེད། དེ་ཐམས་ཅད་བཀའ་དྲིན་འཁོར་ཐབས་མེད་པ་ཤ་སྟག་རེད། མཐར་ཐུག་སངས་རྒྱས་ཀྱི་གོ་འཕང་བསྒྲུབ་དགོས་པ་དེ་ནི་སེམས་ཅན་ལ་མ་བརྟེན་པར་སངས་རྒྱས་ཐོབ་པའི་ཐབས་ཡོད་པ་མ་རེད། དེས་ན་བདེ་སྐྱིད་ཐམས་ཅད་སེམས་ཅན་ལ་བརྟེན་ནས་བྱུང་བ་ཡིན་པས་བཀའ་དྲིན་ཆེ་བར་བསྒོམ་དགོས་གསུངས་པ་རེད།
དོན་དུ་དང་པོ་བདག་འཛིན་ཧ་གོ་དགོས་ཀྱི་རེད། བདག་འཛིན་ཞེས་པ་དེ། ང་རང་གཅེས་པོ་བྱེད་རྒྱུ་དེ་རེད། ང་རང་གཅེས་པོ་ཞེས་པ་ནི། གནད་ཆེན་པོ་བྱེད་པ། དཔེར་ན་རྒྱལ་ཁ་ང་རང་གིས་ཐོབ་དགོས། གོ་ས་མཐོ་ཤོས་དེ་ངས་བྱེད་དགོས། ཡག་ཤོས་དེ་ང་ལ་ཡོང་དགོས་བསམ་པ་དེ་ལ་བདག་འཛིན་ཟེར་གྱི་རེད། སྐྱོན་ཐམས་ཅད་དེས་བྱས་པ་རེད། སོ་སོ་ལ་ཉོན་མོངས་པ་ཐམས་ཅད་དང་།
ལས་མི་དགེ་བ་བསགས་པ་དེ་ཐམས་ཅད་བསམ་བློ་བཏང་ན་བདག་འཛིན་དེ་ལས་བྱུང་བ་ཡིན་པར་ཧ་གོ་ཐུབ་པ་བྱེད་དགོས། དོན་དམ་སེམས་བསྐྱེད་ལ་བརྟེན་པ་ནི། འཁྲུལ་སྣང་སྐུ་བཞིར་བསྒོམ་པ་ཡིས། ། སྟོང་ཉིད་སྲུང་བ་བླ་ན་མེད། ། ཅེས་བློ་འཁྲུལ་བའི་ངོ་ལ་འཛིན་པ་ཡོང་བའི་འགལ་རྐྱེན་བར་ཆད་སྐུ་བཞི་ཡིན་བསམ་པས་བལྟས་ན་དེ་ལ་སྟོང་ཉིད་ཀྱིས་བསྲུང་ཡོང་། སྟོང་པ་ཉིད་ཀྱིས་བསྲུང་བ་དེ་སྲུང་བའི་ཐབས་བླ་ན་མེད་པ་ཞིག་རེད་ཅེས་གསུངས་པ་དེ་སྟོང་པ་ཉིད་ཀྱིས་བསྲུང་བ་དེ་བར་ཆད་དེ་ལས་སྐྱོབས་པའི་སྲུང་བ་ཡག་ཤོས་ཡིན་གསུངས་པ་རེད། འཁྲུལ་བའི་སྣང་བ་ལ་སྤྱིར་མང་པོ་ཡོད་ཀྱང་དེའི་ནང་ནས་བར་ཆད་དེ་ལ་བལྟ་དགོས། སྟོང་པ་ཉིད་ལ་བལྟ་བ་ནི་སྐུ་བཞིའི་ངོ་བོ་ལ་བལྟ་བ་རེད། སྐྱེ་བ་མེད་པ་དེ་ཆོས་སྐུ་དང་། འགག་པ་མེད་པ་དེ་ལོངས་སྐུ།
གནས་པ་མེད་པ་དེ་སྤྲུལ་སྐུ། དེ་གསུམ་དབྱེར་མི་ཕྱེད་པ་དེ་ངོ་བོ་ཉིད་ཀྱི་སྐུ་རུ་བལྟ་དགོས། རྐྱེན་ངན་གྱི་ངོ་བོ་དེ་སྐུ་བཞིའི་ངོ་བོ་ཁྱད་མེད་པ་བལྟ་དགོས་ཀྱི་རེད། དོན་དུ་སྟོང་པ་ཉིད་ཀྱི་ངང་དུ་འཇོག་དགོས་ཞེས་པ་ཡིན། སྐུ་བཞིའི་གནས་ལུགས་ཡིན་གསུངས་པ་ལས་སྐུ་བཞིི་ངོ་མ་ཡིན་གསུངས་པ་མ་རེད། གསང་སྔགས་ཀྱི་གནས་སྐབས་ནས་འཁྲུལ་སྣང་སྐུ་བཞི་ཡིན་ཞེས་འཁོར་འདས་དབྱེར་མེད་ཀྱི་ཁྲིད་དུ་གསུངས་ཀྱི་ཡོད་ཀྱང་འདིར་དེ་འདྲ་རང་གསུང་གི་མ་རེད། དེ་བས་ན་མདོར་ན་སྟོང་པ་ཉིད་བསྒོམ་པ་དེ་བར་ཆད་བསྲུང་བའི་ཐབས་ཡག་པོ་རེད་གསུངས་པ་རེད། འགལ་རྐྱེན་ག་འདྲ་ཞིག་བྱུང་ན་ཡང་སྟོང་པ་ཉིད་ཡིན་བསམ་ན་སྟོང་པ་ཉིད་དེའི་ངོ་བོ་སངས་རྒྱས་ཀྱིས་ཡག་ཏུ་གཏོང་མི་དགོས། སེམས་ཅན་གྱིས་ངན་དུ་གཏོང་མི་དགོས་པས་གཅིག་པ་ཡིན་བསམ་པ་དང་། གཞན་ཡང་སྣང་བ་སེམས་ཡིན་བསམ་ན་བར་ཆད་ཀྱིས་ཚུགས་ཀྱི་མ་རེད་གསུངས་པ་རེད།
གསུམ་པ་སྦྱོར་བ་ཁྱད་པར་ཅན་གྱིས་རྐྱེན་ངན་ལམ་ཏུ་བསྒྱུར་བ་ནི། སྦྱོར་བ་བཞི་ལྡན་ཐབས་ཀྱི་མཆོག ། ཞེས་ཆོས་བསྒྲུབ་སྐབས་འགལ་རྐྱེན་མང་པོ་ཡོང་གི་རེད། དེ་བཟློག་པའི་ཐབས་གེགས་སེལ་བཤད་པ་རེད། དེ་ལ་ཚོགས་བསགས་པ། སྡིག་པ་བཤགས་པ། གནོད་བྱེད་ལ་གཏོར་མ་གཏོང་བ། ཆོས་སྐྱོང་ལ་གཏོར་མ་འབུལ་བ་བཞི་རེད། གནོད་བྱེད་ལ་གཏོར་མ་གཏོང་ཞེས་པ། རང་ལ་ན་ཚ་དང་འདྲེས་གནོད་པ་སོགས་བྱུང་ན།
དེ་ལ་གཏོར་མ་གཏོང་། བློ་སྦྱོང་ཡག་པོ་བསྒོམ་མཁན་ཞིག་ཡིན་ན། ཁྱེད་རང་གིས་ང་ལ་བདག་འཛིན་འདུལ་བའི་གྲོགས་བྱས་པ་དེ་ལ་ངས་ཐུགས་རྗེ་ཆེ་ཞུ་གི་ཡིན། ད་དུང་ཁྱེད་རང་གིས་ང་ལ་གྲོགས་གང་ཐུབ་གྱིས་ཞེས་ལབ་ནས་གཏོར་མ་གཏོང་། དེ་ཙམ་བསྒོམ་མི་ཐུབ་མཁན་ཡིན་ན་ད་ངས་ཆོས་བསྒྲུབ་པ་ལ་བར་ཆད་མ་བྱེད། ཁྱེད་རང་གཏོར་མས་ཚིམས་པར་བྱས་ཏེ་ས་གཞན་དུ་འགྲོ་བར་གྱིས་ཞེས་གཏོར་མ་གཏོང་དགོས། དེ་ནས་ཆོས་སྐྱོང་ལ་འཕྲིན་ལས་བཅོལ་བ་ཡིན་ཞུས་ནས་གཏོར་མ་འབུལ་དགོས། དེ་ལྟ་བུའི་ཉམས་ལེན་དེ་སྦྱོར་བ་བཞི་ལྡན་ཐབས་ཀྱི་མཆོག་ཞེས་པ་དེ་ཡིན། འཕྲལ་ལ་གང་ཐུབ་སྒོམ་ཏུ་སྦྱར། འཕྲལ་ལ་ཞེས་པ་གློ་བུར་དུ་གང་བྱུང་བ་དེ་བསྒོམ་དགོས།
དཔེར་ན། རང་ལ་སྡུག་པོ་བྱུང་ན་རྐྱེན་ངན་སྡུག་པོ་དེས་སེམས་ཅན་ཐམས་ཅད་ཀྱི་སྡུག་བསྔལ་དེ་རྣམས་སྡུག་པོ་དེའི་ཐོག་ཏུ་ལེན་ཐུབ་པར་བསྒོམ། དེ་བཞིན་དུ་རང་ལ་སྐྱིད་པོ་ཞིག་བྱུང་ན། སེམས་ཅན་ཐམས་ཅད་ལ་སྐྱིད་པོ་ཐོབ་པར་ཤོག་ཅེས་བསྒོམ་དགོས་པའི་དོན་རེད། བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ལ། མན་ངག་སྙིང་པོ་མདོར་བསྡུས་པ། ། སྟོབས་ལྔ་དག་དང་སྦྱར་བར་བྱ། ། ཞེས་པ་ཐེག་པ་ཆེན་པོ་ཉམས་སུ་ལེན་པའི་མན་ངག་གི་སྙིང་པོ་མདོར་བསྡུ་ན་སྟོབས་ལྔའི་ཁོངས་སུ་འདུ། དང་པོ་འཕེན་པའི་སྟོབས་ནི། ངས་ཉི་མ་དེ་རིང་ནས་བརྩམས་ཏེ་སངས་རྒྱས་མ་ཐོབ་ཀྱི་བར་དུ།
བྱང་ཆུབ་ཀྱི་སེམས་བསྒོམ་གྱི་ཡིན་བསམ་པ་ཞིག་བྱས། བཀའ་གདམས་པ་རྣམས་ཀྱིས་གསུང་སྒྲོས་ལ། ངས་མ་འོངས་པ་ལ་ཡག་པོ་ཞིག་དང་། ལེགས་པོ་ཞིག་བྱེད་དགོས་བསམ་པའི་དམ་བཅའ་བྱེད་དགོས་གསུངས་པ་བཞིན་བྱེད་པ་དེ་ལ་འཕེན་པའི་སྟོབས་ཟེར། ཡང་ཡང་གོམས་པའི་སྟོབས་ནི། བློ་སྦྱོང་འདི་ཡང་ནས་ཡང་དུ་གོམས་ཏུ་བཅུག་པ་དེ་ལ་ཟེར། དཀར་པོ་ས་བོན་གྱི་སྟོབས་ནི། མཆོད་པ་ཕུལ་བ་དང་། བསོད་ནམས་བསགས་པ་སོགས་བློ་སྦྱོང་ལེགས་པོར་ཡོང་བར་ཤོག་ཅེས་སྨོན་ལམ་འདེབས་པ་སོགས་ལ་བརྩོན་པ་དེ་ཡིན། སུན་འབྱིན་པའི་སྟོབས་ནི།
བདག་གཅེས་འཛིན་དེའི་ཉེས་དམིགས་མང་པོ་བསམ། དེས་བདག་ཐོག་མ་མེད་པ་ནས་ཁམས་གསུམ་འཁོར་བར་འཁོར་ཏུ་བཅུག ཚེ་འདི་ལ་ཆོས་བསྒྲུབ་ཏུ་མི་བཅུག་མཁན་དེ་ཡང་བདག་གཅེས་འཛིན་དེ་རེད། ཆོས་བསྒྲུབ་ན་ཡང་། ཆོས་ལ་སྐྱོན་དང་། བར་ཆད་བྱེད་མཁན་ཡང་བདག་གཅེས་འཛིན་ཡིན་པས། དེས་ན་དགྲ་བོའི་ནང་གི་དགྲ་ཆེན་དེ་བདག་གཅེས་འཛིན་ཡིན་བསམ། བདག་གཅེས་འཛིན་གྱི་དབང་དུ་གཅིག་ལུས་སོང་ན། བདག་ནི་བསྲེགས་ཏེ་བསད་གྱུར་ཏམ། བདག་གི་མགོ་བོ་བཅད་ཀྱང་སླའི། །
རྣམ་པ་ཀུན་ཏུ་ཉོན་མོངས་པའི། ། དགྲ་ལ་འདུད་པར་མི་བྱའོ། ། ཞེས་པ་བཞིན་རྩ་བ་ནས་མི་གཏོང་བསམ་པའི་དམ་བཅའ་བྱེད། སྨོན་ལམ་གྱི་བར་སྟོབས་ལྔ་ཡི་ཉམས་ལེན་གཙོ་བོ་བྱེད་དགོས་ཀྱི་རེད། འཆི་ཁ་མའི་ཉམས་ལེན་ལ། ཐེག་ཆེན་འཕོ་བའི་གདམས་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ཞེས་སྤྱིར་འཕོ་བའི་གདམས་ངག་མང་དུ་གསུངས་ཀྱང་། ཐེག་པ་ཆེན་པོ་ཕ་རོལ་ཏུ་ཕྱིན་པའི་ལུགས་ཀྱི་འཕོ་བའི་གདམས་ངག་ནི། སངས་རྒྱས་དྲན་ནས་ཤི་བ་དེ་ཕན་ཡོན་ཆེན་པོ་ཡིན་པས་འདི་ལྟ་བུ་ཉམས་སུ་ལེན་དགོས་ཀྱི་རེད་གསུངས་པ་རེད།
སྤྱོད་ལམ་གཅེས། ཅེས་པ་གནད་ཆེན་པོ་རེད་ཅེས་གསུངས་པ་རེད། རབ་སྐྱིལ་ཀྲུང་དང་རྣམ་སྣང་ཆོས་བདུན་གྱི་ངང་དུ་འཆི་ཐུབ་ན་ལེགས་ཤོས་རེད། དེ་མིན་ན། སངས་རྒྱས་གཟིམ་སྟངས་བྱས་ནས་ཉལ་བའི་ངང་དུ་འཆི་ཐུབ་ན་ལེགས། ལྔ་པ་བློ་འབྱོངས་བའི་ཚད་ནི། ཆོས་རྣམས་དགོས་པ་གཅིག་ཏུ་འདུ། ། དཔང་པོ་གཉིས་ཀྱིས་གཙོ་བོར་གཟུང་། ཡིད་བདེ་འབའ་ཞིག་རྒྱུན་དུ་བསྟེན། ། ཡེངས་ཀྱང་ཐུབ་ན་འབྱོངས་པ་ཡིན། །
ཞེས་ཆོས་རྣམས་ཞེས་པ་སངས་རྒྱས་ཀྱིས་གསུངས་པའི་ཐེག་པ་ཆེ་ཆུང་གི་ཆོས་རྣམས་དགོས་པ་གཅིག་ཏུ་འདུ་ཞེས་གཅིག་རང་རེད་གསུངས་པ་རེད། དགོས་པ་གཅིག་དེ་ནི་བདག་འཛིན་འདུལ་བ་ལ་གསུངས་པ་རེད། སངས་རྒྱས་བཅོམ་ལྡན་འདས་ཀྱིས་བསྟན་པའི་ཆོས་དེ་ལ་ཐེག་པ་ཆེ་ཆུང་གཉིས་ཡོད། བདག་གཅེས་འཛིན་འདུལ་བ་ལ་ཐེག་པ་དམན་པའི་ཆོས། གཞན་གཅེས་པར་འཛིན་པ་ལ་ཐེག་པ་ཆེན་པོའི་ཆོས་ཞེས་བྱ། དེ་བས་ན་ཐེག་པ་ཆེ་ཆུང་གཉིས་ཀས་བདག་གཅེས་འཛིན་དེ་འདུལ་དགོས་པར་གཅིག་པས་ཆོས་རྣམས་དགོས་པ་གཅིག་ཏུ་འདུ་ཞེས་གསུངས་པ་རེད། ཉམས་ལེན་བྱེད་སྐབས་ཉམས་སུ་ལེན་ཐུབ་པར་འདུག་གམ་མི་འདུག་ག་འདྲ་བྱས་ནས་ཚོད་ལྟ་བྱེད་དགོས་ཞེ་ན། བདག་གཅེས་འཛིན་དེ་ཆུང་དུ་འགྲོ་གི་འདུག་ན་ཆོས་དེ་ཉམས་ལེན་བྱུང་བ་རེད། བདག་གཅེས་འཛིན་དེ་ཆུང་དུ་མ་སོང་། དེའི་ཁ་སྣོན་འདྲ་པོར་སོང་བ་ཡིན་ན།
ཆོས་དེ་དོན་མེད་ལ་ཕྱིན་པ་རེད། དཔེར་ན། མཁས་པས་ཀྱང་ང་མཁས་པ་ཡིན་བསམ་པའི་ང་རྒྱལ་བྱུང་ན་དེ་ཆོས་ཀྱི་སྐྱོན་བྱས་པ་རེད། ཉམས་ལེན་བྱེད་སྐབས་སུ། ང་སྒོམ་ཆེན་ཡིན། ང་ལས་ལྷག་པ་སྒོམ་ཆེན་མེད་བསམ་པ་སོགས་བྱུང་ཚེ་ཆོས་དེ་དོན་མེད་སོང་བ་རེད་གསུངས་པ་རེད། དཔང་པོ་གཉིས་ཀྱི་གཙོ་བོ་གཟུང་། ཞེས་པ་དཔང་པོ་ལ་གཉིས་ཡོད། གཅིག་ནི་མི་གཞན་དག་གིས་དཔང་པོ་བྱེད་པ་དང་། གཅིག་ནི་རང་གི་སེམས་ཀྱིས་དཔང་པོ་བྱེད་པ་གཉིས་ཡོད་པ་དེ་ལས་གཞན་དག་དེ་དཔང་པོ་ཡིན་ཀྱང་།
གཙོ་བོ་རང་གི་སེམས་དེ་རེད། མི་གཞན་རྣམས་ཀྱིས་རང་གི་ཆོས་ལེགས་ཉེས་ཤེས་ཐུབ་ཀྱི་མ་རེད། ཆོས་ཟེར་བ་དེ་ལུས་ངག་གཉིས་གཅིག་པུའི་སྟེང་དུ་མ་ཡིན་པར་གཙོ་བོ་རང་གི་སེམས་ཀྱིས་དཔྱད་པ་གཏོང་དགོས་ཀྱི་རེད་ཅེས་འགྲེལ་བ་འགའ་ཤས་ལས་འདི་ལྟར་གསུངས་ཡོད། ད་ནི་ཤི་ནས་དམྱལ་བར་སྐྱེ་ན་ཡང་ངས་བྱེད་རྒྱུ་དེ་ལས་ལྷག་པ་ཞིག་རྩ་བ་ནས་མེད་བསམ་པ་ཞིག་བྱུང་ན་སོ་སོས་གདེང་འཁེལ་བ་ཞིག་བྱུང་བ་རེད། དེ་ལྟར་བྱུང་ན་ཆོས་པ་རྣམ་དག་ཡག་པོ་ཞིག་བྱུང་བ་རེད། ཡིད་བདེ་འབའ་ཞིག་རྒྱུན་དུ་བསྟེན། ཅེས་རྟག་པར་སེམས་བདེ་པོ་བྱེད་དགོས་ཀྱི་རེད། སེམས་མ་བདེ་བ་བྱེད་རྒྱུ་ཡོད་མ་རེད། རྐྱེན་ངན་འདྲ་པོ་ག་རེ་བྱུང་ན་ཡང་བློ་སྦྱོང་གི་ཐོག་ནས་ཉམས་སུ་ལེན་ཐུབ་བསམ་ནས་ཡིད་བདེ་བྱ་དགོས་གསུངས་པ་རེད། སྤྱིར་བཏང་ཐེག་པ་ཆེན་པོའི་ཆོས་ཀྱི་འགལ་ཟླ་ཆེ་ཤོས་ནི་ཞེ་སྡང་རེད།
དང་པོ་རྒྱུ་མཚན་ཆུང་ངུ་འགའ་ཞིག་ལ་བརྟེན་ནས་ཡིད་མི་བདེ་བ་འབྱུང་གི་ཡོད་པ་རེད། དེས་ན་ཁོང་ཁྲོ་བཀག་དགོས་ན། དང་པོ་ཡིད་མི་བདེ་བ་དེ་བཀག་དགོས་ཀྱི་རེད། སྤྱོད་འཇུག་ལས། ཅི་ལ་བབས་ཀྱང་བདག་གིས་ནི། ། དགའ་བའི་ཡིད་ནི་དཀྲུགས་མི་བྱ། ། ཞེས་གསུངས་པ་ལྟར་ཡིན། བཀའ་གདམས་པའི་གསུང་ཞིག་གི་ནང་ལ། དགེ་བཤེས་དེ་ལ་ན་ཚ་ཡོད་རེད་ཟེར་ལབ་ན། དེ་སྐྱོན་ཡོད་པ་མ་རེད།
འོན་ཀྱང་དགེ་བཤེས་དེ་ཐུགས་བདེ་པོ་མི་འདུག་ཟེར་ན་དེ་ནི་ཉམས་ལེན་མེད་པའི་རྟགས་རེད་གསུངས་པ་རེད། དེ་བས་ན་བློ་བདེ་པོ་བྱེད་རྒྱུ་དེ་གལ་ཆེན་པོ་ཡིན། བདེ་བ་བྱུང་ན་ཡང་བདེ་པོ་བྱས། སྡུག་བསྔལ་བྱུང་ན་ཡང་བདེ་པོ་བྱས། བསྟོད་པ་བྱུང་ན་ཡང་བདེ་པོ་བྱས། སྨད་པ་བྱུང་ནའང་བདེ་པོ་བྱས། དེ་ལྟར་བློ་བདེ་པོ་བྱུང་ན་བློ་འབྱོངས་ཐུབ་པ་རེད། ཡེངས་ཀྱང་ཐུབ་ན་འབྱོངས་པ་ཡིན། ། ཞེས་དྲན་ཤེས་མི་བསྟེན་པའི་སྐབས་དང་། ཆོས་ལ་བསམ་བློ་མི་གཏོང་བའི་སྐབས་དང་།
དེ་བཞིན་གཟབ་གཟབ་མི་བྱེད་པའི་སྐབས་སུ་ཉོན་མོངས་པ་བྱུང་བ་དེ་དག་བློ་སྦྱོང་གིས་ཁེགས་ཐུབ་ཀྱི་ཡོད་ན་བློ་འབྱོངས་པའི་ཚད་ཡིན། དྲུག་པ་བློ་སྦྱོང་གི་དམ་ཚིག་ནི། སྤྱི་དོན་གསུམ་ལ་རྟག་ཏུ་བསླབ། ། ཅེས་པ་ནི་དོན་ཚན་གསུམ་ལ་བསླབ་དགོས་ཞེས་པ་དང་། བློ་སྦྱོང་གི་ཁས་བླངས་དང་མི་འགལ་བ་ཞེས་སོ་སོས་ག་རེ་ཁས་བླངས་པ་དེ་དང་འགལ་བ་བྱེད་རྒྱུ་ཡོད་པ་མ་རེད་ཞེས་པའི་དོན་རེད། བཀའ་གདམས་པ་མང་པོའི་གསུང་རྒྱུན་ལ་ཆོས་གཅིག་གིས་གཅིག་ལ་ཁྱད་མ་བསད་པ་ཞིག་དགོས་ཀྱི་རེད་ཅེས་གསུངས་པ་རེད། དཔེར་ན་ང་མཁས་པ་ཡིན་བསམ་ནས་ཚུལ་ཁྲིམས་བསྲུང་མི་དགོས་པ་དང་། ཉམས་ལེན་མི་བྱེད་པ་འདྲ་པོ་རེད། ཉམས་ལེན་བྱེད་མཁན་ཞིག་ཡིན་ན་སློབ་སྦྱོང་མི་བྱེད་པ་དེ་འདྲ་བྱེད་རྒྱུ་མེད། སྒོམ་རྒྱབ་མཁན་རྣམས་ཀྱིས་ཁ་འདོན་མི་བྱེད་པ་དང་།
ཁ་འདོན་བྱེད་མཁན་རྣམས་ཀྱིས་བསྒོམ་མི་རྒྱག་པ་དེ་འདྲ་བྱེད་རྒྱུ་ཡོད་མ་རེད། དེས་ན་བློ་སྦྱོང་སྒོམ་མཁན་ཡིན་བསམ་ནས་རང་གིས་ཁས་བླངས་པའི་དམ་ཚིག་དེ་དག་ལས་མ་ཉམས་པ་ཞིག་བྱེད་དགོས་ཀྱི་རེད་གསུངས་པ་རེད། བློ་སྦྱོང་ཐོ་ཅོར་མ་སོང་བ་ཞེས། ང་བློ་སྦྱོང་སྒོམ་མཁན་ཡིན་བསམ་ནས་འདྲེ་གནས་པའི་ས་ཆ་ལ་འགྲོ་བ་དང་། འགོ་བའི་ནད་ཡོད་པའི་མི་དང་མཉམ་དུ་འགྲོ་བ་སོགས་བྱེད་རྒྱུ་མེད་གསུངས་པ་རེད། གང་ལྟར་མི་གཞན་པས་འདི་བློ་སྦྱོང་སྒོམ་མཁན་ཡིན་ས་རེད་བསམ་པ་སོགས་མི་མངོན་པ་ཞིག་དགོས་གསུངས་པ་རེད།   བློ་སྦྱོང་ཕྱོགས་རིས་སུ་མ་ཤོར་བ་ཞེས། བློ་སྦྱོང་ཕྱོགས་རེ་ཟུང་ལ་བསྒོམ་ཐུབ་པ་དང་། འགའ་ཤས་ལ་བསྒོམ་མི་ཐུབ་པ་མ་བྱས་པར་ཐམས་ཅད་ལ་བསྒོམ་གང་ཐུབ་ཏུ་བྱ་དགོས་གསུངས་པ་རེད། དཔེར་ན་རང་ལ་དགའ་པོ་ཡོད་པ་དེ་ཚོས་གནོད་པ་བྱས་ན་བཟོད་ཐུབ་པ་དང་།
དགྲ་བོས་གནོད་པ་བྱས་པ་ལ་བཟོད་པ་བསྒོམ་མི་ཐུབ་པ་དང་། ཡང་སེམས་ཅན་གྱིས་གནོད་པ་བྱས་པ་བཟོད་ཐུབ་པ་དང་། ན་ཚ་བྱུང་ན་བཟོད་སྒོམ་མི་ཐུབ་པ་དེ་འདྲ་བྱུང་ན་ཕྱོགས་རེ་བ་ཟེར། དེ་ལྟར་མ་ཡིན་པར་ཕྱོགས་ཐམས་ཅད་ནས་བསྒོམ་གང་ཐུབ་བྱ་དགོས་གསུངས་པ་རེད། འདུན་པ་བསྒྱུར་ལ་རང་སར་བཞག ཞེས་པ་འདུན་པ་ནི་འདུ་ཤེས་རེད། འདུ་ཤེས་དེ་བསྒྱུར་དགོས་པ་རེད། སྤྱོད་ལམ་དེ་སྔ་མ་ལྟར་རང་སར་འཇོག་དགོས་ཀྱི་རེད་གསུངས། དཔེར་ན་དང་པོ་ཉམས་ལེན་བྱེད་པའི་དུས་སུ་སེམས་ཀྱི་སྟེང་ནས་ཡག་པོ་མ་བྱས་པ་ལུས་ངག་གཉིས་ནས་རྣམ་འགྱུར་བསྟན་རྒྱུ་ཡོད་མ་རེད་གསུངས་པ་རེད། དེས་ན་སེམས་ཀྱི་སྟེང་ནས་བློ་སྦྱོང་དེ་ཡག་པོ་ཞིག་བསྒོམ།
ལུས་ངག་གཉིས་སྔ་མ་ལྟར་གནས་དགོས་ཀྱི་རེད། ཡན་ལག་ཉམས་པ་བརྗོད་མི་བྱ། ཞེས་པ་ནི་རྐང་པ་དང་ལག་པ་མེད་པ་ལྟ་བུ་མི་གཞན་གྱི་སྐྱོན་བརྗོད་པ་དང་། དེ་ག་ནང་བཞིན་ཚུལ་ཁྲིམས་འཆལ་བ་སོགས་གཞན་གྱི་སྐྱོན་རྣམས་བརྗོད་པར་མི་བྱ་ཞེས་པའི་དོན་རེད།  གཞན་ཕྱོགས་གང་ཡང་མི་བསམ་མོ། ། ཞེས་པ་ནི་སྤྱིར་བཏང་སེམས་ཅན་ཐམས་ཅད་ཐ་ན་དུད་འགྲོ་ཡིན་ཡང་སྐྱོན་གྱི་ཕྱོགས་ནམ་ཡང་བསམ་པར་མི་བྱ། ཁྱད་པར་དུ་ཆོས་ཀྱི་སྒོར་ཞུགས་པ་རྣམས་དང་། དེའི་ནང་ནས་ཀྱང་སོ་སོའི་མཉམ་དུ་འགྲོ་སྡོད་བྱེད་མཁན་རྣམས་ཀྱི་སྐྱོན་གང་ཡང་བསམ་པར་མི་བྱ་གསུངས་པ་རེད། གཞན་ཡང་གཞན་གྱི་སྐྱོན་དེ་སྣང་ན་རང་གི་བློ་འཁྲུལ་བའི་སྣང་བ་རེད་མ་གཏོགས། གཞན་ལ་སྐྱོན་ཡོད་མ་རེད།
སྣང་བ་ཐམས་ཅད་སེམས་རེད་བསམ་པ་ཞིག་དགོས། སྤྱིར་གཞན་ལ་སྐྱོན་བརྗོད་རྒྱུ་དང་། རང་ལ་བསྟོད་པ་བྱེད་རྒྱུ་དེ་ཆོས་དང་འཇིག་རྟེན་གཉིས་ཀ་ལ་འགལ་བ་ཆེན་པོ་ཡིན་པ་དཔལ་སྤྲུལ་རིན་པོ་ཆེས་མང་པོ་གསུངས་ཡོད། དེ་མིན་ཡང་བྱང་ཆུབ་སེམས་དཔའི་ཕམ་པ་འབྱུང་གཞི་བདག་བསྟོད་གཞན་སྨོད་ལས་ཕམ་པ་དང་པོ་ཡོང་ས་དེ་གཞན་ལ་སྐྱོན་སེམས་པ་དེ་ནས་ཡོང་གི་ཡོད་པ་རེད། དེས་ན་གཞན་གྱི་སྐྱོན་བརྗོད་རྒྱུ་མེད་གསུངས་པ་རེད། དེ་ལྟར་གཞན་གྱི་སྐྱོན་མི་བསམ་པ་དང་། རང་གི་ཡོན་ཏན་མི་བསམ་རྒྱུ་དེ་གནད་ཆེན་པོ་རེད། མདོར་ན་གཞན་གྱི་ཡོན་ཏན་བསམ། རང་གི་སྐྱོན་བསམ། རང་གི་སྐྱོན་དེ་སྤང་གང་ཐུབ་བྱེད་དགོས་པས་གཞན་གྱི་སྐྱོན་མི་བརྗོད་གསུངས་པ་རེད།
ཉོན་མོངས་གང་ཆེ་སྔོན་དུ་སྤང་། ། ཞེས་རང་རྒྱུད་ལ་བརྟག་པས་སྤྱིར་ཉོན་མོངས་ཐམས་ཅད་དང་། ལྷག་པར་དེའི་ནང་ནས་ཆེ་ཤོས་དེ་དང་པོ་སྦྱང་དགོས་གསུངས་པ་རེད། རང་ལ་བརྟག་པས་ཉོན་མོངས་པ་རྣམས་ཀྱི་ནང་ནས་ང་རྒྱལ་དང་སེར་སྣ་ལ་སོགས་ག་རེ་ཆེ་འདུག་བརྟག ། རང་གིས་མ་ཤེས་ན་གྲོགས་པོ་རྣམས་ལ་བརྟག་བཅུག་ནས་གང་ཆེ་བ་དེ་སྔོན་ནས་སྦྱང་དགོས་ཞེས་པ་རེད། འབྲས་བུ་རེ་བ་ཐམས་ཅད་སྤོངས། ། ཞེས་པ་བློ་སྦྱོང་ཉམས་ལེན་བྱེད་པའི་སྐབས་སུ་འབྲས་བུ་ལ་རེ་བ་སྤོོང་དགོས། དཔེར་ན་བློ་སྦྱོང་བྱས་པས་ནད་གདོན་ཞི་བ་ཡོང་བས་དེའི་ཆེད་དུ་དང་། གཞན་གྱིས་འདི་ཆོས་པ་ཡག་པོ་ཞིག་རེད་ཟེར་ནས་རྙེད་བཀུར་བྱེད་པ་ལ་སོགས་པ་ཡོང་བསམ་པ་དེ་དག་དང་། སྐྱེ་བ་ཕྱི་མར་རང་དམྱལ་བར་མི་སྐྱེ་བར་ཕན་གྱི་རེད་བསམ་པ་དང་།
ཐར་པ་ཐོབ་པའི་ཐབས་ཡིན་སྙམ་པ་སོགས་མདོར་ན་རང་དོན་གྱི་རེ་བ་ཞེས། བློ་སྦྱོང་བསྒོམ་པས་རང་དོན་བསྒྲུབ་དགོས་སྙམ་པའི་བསམ་པ་མཐའ་དག་གཏོང་དགོས་གསུངས་པ་རེད།  དུག་ཅན་གྱི་ཟས་སྤངས། ཞེས་པ་ཟས་ཀྱིས་ལུས་རྒྱས་ཀྱང་། ཟས་ནང་དུག་ཡོད་ན་གནོད་འཚེ་བྱེད་པ་ལྟར། བྱང་ཆུབ་ཀྱི་སེམས་བསྒོམ་པ་ནི་སངས་རྒྱས་ཀྱི་གོ་འཕང་འབྲས་བུ་བདེ་བ་ཐོབ་པའི་ཐབས་ཡིན་ཀྱང་། དངོས་པོ་ལ་བདེན་པར་འཛིན་ན་འཁོར་བ་ལས་བརྒལ་མི་ཐུབ། དེས་ན་བྱང་ཆུབ་ཀྱི་སེམས་བསྒོམ་པ་དེ་ལ་བདེན་པར་མ་འཛིན་པར་སྟོང་པ་ཉིད་བསྒོམ་དགོས་ཀྱི་རེད། ཐེག་པ་ཆེན་པོའི་ལམ་བསྒོམ་པ་དེ་ལ་ཐབས་ཤེས་གཉིས་ཀ་དགོས་ཀྱི་རེད། གོང་དུ་བཤད་པ་དེ་དག་ཐབས་ཡིན་པས་དེ་ལ་ལྟ་བས་རྩིས་ཟིན་པ་ཞིག་དང་།
ཀུན་རྫོབ་ཀྱི་སྣང་བ་ཐམས་ཅད་ལ་ལྟ་བས་རྩིས་ཟིན་པ་ཞིག་དགོས། སྟོང་པ་ཉིད་ཡིན་བསམ་པ་ཞིག་དང་། སྒྱུ་མ་ལྟ་བུ་ཡིན་བསམ་པ་བཅས་ཐབས་ཤེས་ཟུང་འབྲེལ་གྱི་སྒོ་ནས་བསྒོམ་པའི་ལྟ་བ་དེ་མེད་ན། དུག་ཅན་གྱི་ཟས་དང་འདྲ་བ་རེད་གསུངས་པ་རེད། དུག་ཅན་གྱི་ཟས་ཞེས་པ་དེ་ཞེན་པ་བཞི་ལ་བཤད་ཀྱི་ཡོད་པ་རེད། དེས་ན་དགེ་བ་སྣ་གཅིག་བསགས་པ་ཡིན་ན་ཡང་། དེ་ཞེན་པ་བཞི་དང་བྲལ་བ་ཞིག་དགོས་ཀྱི་རེད་གསུངས་པ་རེད།  གཞུང་བཟང་པོ་མ་བསྟེན། ཅེས་དཔེར་ན་མི་གཤིས་ཀ་བཟང་པོ་ཞིག་ཡིན་ན་རང་ལ་ཕན་བཏགས་པ་དེ་ག་དུས་ཡིན་ཀྱང་མི་བརྗེད་པ་སེམས་ལ་ཉར་སྡོད་ཀྱི་རེད། དེ་བཞིན་དུ་གནོད་པ་བྱས་པ་དེ་འཁོན་དུ་བཟུང་ནས་ག་དུས་ཡང་མ་བརྗེད་པར་སེམས་ཀྱི་ནང་དུ་ཉར་སྡོད་ཀྱི་རེད།
དེ་ལྟ་བུ་གཞུང་ཡུན་རིང་དུ་མ་བཟུང་ཞེས་པའི་དོན་རེད། ཤགས་ངན་མ་དགོད། ཞེས་ཤགས་ཟེར་ན་རྩོད་པ་རྒྱག་པ་རེད། ཤགས་ངན་པ་ཞེས་གཞན་གྱིས་རང་ལ་མཚང་འབྲུ་བ་སོགས་བྱུང་བའི་སྐབས་ཕར་ཕྱོགས་དེ་ལ་གནད་ཅི་འགྲོའི་ཤགས་བྱེད་པ་དེ་ལ་མཚང་འབྲུ་བའམ་ཤགས་ངན་ཟེར་གྱི་རེད། དེ་འདྲ་མ་བྱེད་གསུངས་པ་རེད། འཕྲང་མ་སྒུགས། ཞེས་པ་ནི་གནོད་པ་བྱེད་ཡག་གི་གོ་སྐབས་མ་སྒུགས་ཅེས་པ་རེད། དཔེར་ན་དགྲ་བོ་ལ་ལན་དེ་མ་ཐག་ཏུ་འཇལ་མ་ཐུབ་ན་འཕྲང་ནས་བསྒུག་ནས་འཕྲོག་བཅོམ་བྱེད་ཀྱི་རེད། དེ་བཞིན་རང་ལ་བློ་ཁ་མ་བབས་པ་དང་གནོད་པ་ཞིག་བྱུང་ན། ད་ལྟ་ངས་ལན་འཕྲོད་ཀྱི་མི་འདུག་སྟེ་ལན་སྤྲོད་ཐུབ་པའི་དུས་ཚོད་གཅིག་བྱུང་ན་ངས་ལན་སྤྲད་ཀྱི་ཡིན་བསམ་པའི་བློ་ཡོང་བ་དེ་འདོར་དགོས་ཀྱི་རེད་གསུངས་པ་རེད།
ཕན་བཏགས་ལན་དུ་གནོད་བྱས་ན། ། ཡང་ལན་སྙིང་རྗེ་ཆེན་པོ་ བསྒོམ། ། འཛམ་བུ་གླིང་གི་སྐྱེས་མཆོག་གིས། ། ཉེས་པའི་ལན་ལ་ཕན་པར་གདམས། ཅེས་གསུངས་པ་ལྟར་ཚུར་ལ་གནོད་པ་བྱས་ཀྱང་ཕར་ལ་ཕན་ཅི་ཐོགས་བྱེད་དགོས་ཀྱི་རེད་གསུངས་པ་རེད།  གནད་ལ་མི་དབབ། ཅེས་གཞན་གྱི་སེམས་ལ་ཕོག་པོ་དེ་འདྲ་མ་བྱེད་གསུངས་པ་རེད། དཔེར་ན་མི་མང་པོ་འཛོམས་ས་ལ། ཁྱོད་ཀྱིས་རྐུ་བྱས་པ་རེད་ཅེས་ཟེར་བ་ལྟ་བུ། ཁྱོད་ཚུལ་ཁྲིམས་ཉམས་པ་རེད་ཟེར་བ་ལྟ་བུ་གཞན་གྱི་སེམས་ལ་འཛེར་བའི་ཚིག་མི་སྨྲ།
གཞན་གྱི་སེམས་བསྲུང་རྒྱུ་དེ་ཆོས་ཉམས་སུ་ལེན་མཁན་རྣམས་ཀྱི་ཉམས་ལེན་གྱི་གནད་ཤིན་ཏུ་ཆེན་པོ་རེད། དཔེར་ན་སོ་སོའི་རྒྱུད་ཀྱི་ཉོན་མོངས་པ་འདུལ་དགོས་པ་དེ་བཞིན་དུ་གཞན་ལ་སྐད་ཆ་བཤད་སྟངས་ཚུན་ཆད་ལ་དོ་ཁུར་ཆེན་པོ་བྱེད་དགོས་ཀྱི་རེད་གསུངས་པ་རེད།  མཛོ་ཁལ་གླང་ལ་མི་འགེལ། ཞེས་མཛོ་ལ་བཀལ་རྒྱུ་ཁལ་ཆེན་པོ་དེ་གླང་ལྟ་བུ་སེམས་ཅན་ཆུང་ཆུང་ལ་མི་འགེལ་ཞེས། རང་གིས་ཉེས་པ་བྱས་པའི་སྐྱོན་དེ་གཞན་ལ་འགེལ་མི་རུང་གསུངས་པ་རེད། དཔེར་ན་རང་གིས་ཉེས་པ་ཞིག་བྱས་པ་དེ་མི་གཞན་གྱིས་བྱས་པ་རེད་ཟེར་བ་དེ་འདྲ་ལབ་རྒྱུ་ཡོད་མ་རེད་གསུངས་པ་རེད། སྤྱོད་འཇུག་ལས། རང་གི་ཉེས་པ་ཆུང་བྱས་ཀྱང་། ། སྐྱེ་བོ་མང་ལ་རབ་ཏུ་ཤོད། ། གཞན་གྱི་ཉེས་པ་ཆུང་བྱས་ཀྱང་། །
རང་གི་སྐྱོན་དུ་ཡིན་ཞེས་བརྗོད། ། ཅེས་གཞན་གྱིས་ཉེས་པ་གང་འདྲ་ཞིག་བྱས་ཀྱང་དེ་ངས་བྱས་པ་ཡིན་ཅེས་ལབ་དགོས་ཀྱི་རེད་གསུངས་པ་རེད། གལ་ཏེ་དེ་ལྟར་མ་ཐུབ་ནའང་རང་གིས་ཉེས་པ་བྱས་པ་དེ་གཞན་གྱིས་བྱས་པ་རེད་ལབ་མི་རུང་གསུངས་པ་རེད།  ལྟོ་ལོག་མི་བྱ། ཞེས་དཔེར་ན་མི་ལ་ན་ཚ་གོད་ཆགས་བྱུང་ན་ལྟོ་བཅོས་བྱེད་ཀྱི་ཡོད་པ་རེད། དེ་ནི་ཚེ་འདིའི་དོན་གཅིག་པུ་རེད། དེ་འདྲ་བ་བློ་སྦྱོང་འདི་ཡང་ཚེ་འདི་ཡི་ནད་གདོན་ཞི་བའི་ཐབས་ཙམ་དང་། མི་གཞན་གྱིས་འདི་ཆོས་པ་ཡག་པོ་ཞིག་རེད་ཟེར་ནས་བསྟོད་བསྔགས་བསྒྲུབ་པའི་ཆེད་དུ་བསམ་པ་སོགས་ཀྱི་ཀུན་སློང་གི་ཐོག་ནས་བློ་སྦྱོང་བསྒོམ་མི་རུང་གསུངས་པ་རེད།  མགྱོགས་ཀྱི་རྩེ་མ་གཏོད། ཅེས་པས་སུ་མགྱོགས་ཀྱི་རྣོ་རྩེ་བསྟན་པ་རེད།
དཔེར་ན་རྟ་རྒྱུགས་པའི་སྐབས་སུ་ང་མགྱོགས་ན་བསམ་པའི་ཀུན་སློང་ཡོད་པ་དེ་བཞིན་མ་བྱེད་གསུངས་པ་རེད། དེའི་དོན། དཔེར་ན་ཆོས་པ་མཁས་པ་དང་ཉམས་ལེན་བྱེད་མཁན་གང་འདྲ་ཞིག་ཡིན་ཀྱང་། ང་སྙན་གྲགས་ཆེ་ཤོས་ཡིན། ང་ལ་མི་ཡིས་མཐོང་ཆེན་པོ་བྱེད། ང་ཡི་རྙེད་བཀུར་འདི་ཆེ་ཤོས་ཡིན་སོགས་བསམ་པའི་བསམ་བློ་གཏོང་མི་རུང་གསུངས་པ་རེད།  ལྷ་བདུད་དུ་མ་ཕབས། ཞེས་ལྷ་ཞེས་པ་ཕན་བཏགས་མཁན་དང་། བདུད་ཅེས་པ་གནོད་པ་བསྐྱལ་མཁན་རེད། ལྷ་དེས་གནོད་པ་བྱས་ན་ལྷ་བདུད་དུ་ཕབས་ཅེས་པའི་དོན་དུ་སོང་བ་རེད།
དེ་ཡང་བློ་སྦྱོང་བསྒོམ་པ་དེ་བདག་འཛིན་དང་ཉོན་མོངས་པའི་གཉེན་པོ་རེད། དེས་ན་བློ་སྦྱོང་བསྒོམས་ནས། ང་བློ་སྦྱོང་སྒོམ་མཁན་ཡིན། ཆོས་པ་ཞེ་དྲག་ཡག་པོ་ཡིན། ངའི་བློ་སྦྱོང་དེ་གཞན་ལ་མེད་པ་ཞིག་ཡིན་བསམ་ནས། རང་ཉིད་ང་རྒྱལ་དང་། གཞན་ལ་ཁྱད་གསོད་བྱས་པ་ཡིན་ན། ལྷ་བདུད་དུ་བབས་པ་དང་འདྲ། ཆོས་དེ་ཆོས་མ་ཡིན་པ་ལ་ཆགས་པ་རེད། དེ་འདྲ་མ་བྱེད་གསུངས་པ་རེད།
དེ་ལ་དཔལ་སྤྲུལ་རིན་པོ་ཆེས། ང་རྒྱལ་དགེ་བའི་རྒབ་འདྲེ་ཞེས། དགེ་བ་སྣ་རེ་བྱས་ན། དེ་ཡི་རྗེས་སུ་ང་རྒྱལ་རེ་རེ་འཕེལ་གྱི་རེད། དེས་ན་གཟབ་གཟབ་བྱས་ནས་ང་རྒྱལ་མི་སྐྱེ་བ་ཞིག་བྱེད་དགོས་གསུངས་པ་རེད། ང་རྒྱལ་དེས་སྐྱོན་ཆེན་པོ་བྱེད་ཀྱི་རེད། བདག་ནི་བྲན་གྱི་ཐ་མ་ལྟར། ། ལས་རྣམས་ཀུན་ལ་བཀོལ་པར་བྱ། ། ཞེས་སྤྱོད་འཇུག་ལས་གསུངས་པ་བཞིན་སེམས་ཅན་སུ་དང་མཉམ་དུ་འགྲོགས་ ཀྱང་། ང་སྐྱོ་ཤོས་ཡིན།
དམན་ཤོས་ཡིན། བྲན་གྱི་ཐ་མ་འདྲ་པོ་ཡིན་བསམ་དགོས་གསུངས་པ་རེད། ང་མཁས་པ་ཡིན། མཐོ་པོ་ཡིན་མི་བསམ། ང་རྨོངས་ཤོས་ཡིན་བསམ། ང་རྒྱལ་དེས་ཉོན་མོངས་པ་མང་པོ་ཁྲིད་ཡོང་གི་ཡོད་ཙང་། ང་སྐྱོ་ཤོས་ཡིན་བསམ་སྟེ་བྲན་གྱི་ཐ་མ་ལྟར་དུ་བྱེད་དགོས་གསུངས་པ་རེད།  སྐྱིད་ཀྱི་ཡན་ལག་ཏུ་སྡུག་མ་ཚོལ། ཅེས་དཔེར་ན་རང་སྐྱིད་པའི་ཐབས་སུ་གཞན་ལ་སྡུག་པོ་བྱུང་ན་བསམ་པ་དེ་མ་བྱེད་ཟེར་བ་རེད། དཔེར་ན་མི་ཞིག་ཤི་བ་ཡིན་ན་དེའི་དངོས་ཆས་ཅ་ལག་འགའ་ཤས་ཐོབ་ཀྱི་རེད་བསམ་པའི་འདུ་ཤེས་དང་།
ཡང་མི་སྐད་གྲགས་ཅན་ཞིག་ཡོད་ན་ཁོ་མེད་པ་ཆགས་ན་ང་སྐད་གྲགས་ཡོང་གི་རེད་བསམ་པའི་འདུན་པ་དེ་འདྲ་བྱེད་མི་རུང་གསུངས་པ་རེད། འདི་ཡན་ཆད་བློ་སྦྱོང་གི་དམ་ཚིག་རེད། དམ་ཚིག་ཟེར་ན་སྤང་བྱ་དེ་དག་རེད། བསླབ་བྱ་ཞེས་པ་ཉམས་སུ་ལེན་རྒྱུ་དེ་དག་ལ་ཟེར།  བདུན་པ་བློ་སྦྱོང་གི་བསླབ་བྱ་ནི། རྣལ་འབྱོར་ཐམས་ཅད་གཅིག་གིས་བྱ། ། ཞེས་པ་རྣལ་འབྱོར་ཐམས་ཅད་ཅེས་གསང་སྔགས་ཀྱི་ཉམས་ལེན་ཡིན་ན་ཁ་ཟས་ཀྱི་རྣལ་འབྱོར། ཉལ་བ་དང་། ལྡང་བ་ལ་སོགས་པ་མང་པོ་ཡོད་རེད། འདི་ལ་དེ་འདྲ་མང་པོ་མེད།
རྣལ་འབྱོར་ཐམས་ཅད་བདག་གཞན་བརྗེ་བ་གཅིག་གིས་བྱ་གསུངས་པ་རེད། དཔེར་ན། ཁ་ཟས་བཟང་པོ་བྱུང་བ་ཡིན་ན། ཁ་ཟས་བཟང་པོ་ཞེ་དྲག་འདུག སེམས་ཅན་ཐམས་ཅད་ཁ་ཟས་རོ་བརྒྱ་དང་ལྡན་པར་ལོངས་སྤྱོད་པར་ཤོག་ཅིག་ཅེས་པ་དང་། ཁ་ཟས་དེ་གཞན་ལ་གཏོང་བར་བསྒོམ། ཡང་ཁ་ཟས་ངན་པ་ཞིག་བྱུང་ན་ཡང་། སེམས་ཅན་རྣམས་ཀྱི་ཁ་ཟས་སྡུག་པོ་ཡོད་པ་ཐམས་ཅད་ངའི་འདིས་གོ་ཆོད་པར་ཤོག དེ་ཐམས་ཅད་ཀྱིས་འདི་ལྟ་བུ་ཟ་མི་དགོས་པར་ཤོག་ཅིག་ཅེས་པས་ལེན་པར་བསྒོམ། འདི་འདྲ་བྱས་ཏེ་རྣལ་འབྱོར་ཐམས་ཅད་གཅིག་ཏུ་བྱེད་དགོས་གསུངས།
ལོག་གནོན་ཐམས་ཅད་གཅིག་གིས་བྱ། ཞེས་གེགས་སེལ་ཟེར་བ་ནི་ཆོས་ཉམས་ལེན་བྱེད་པའི་གནས་སྐབས་སུ་སྐྱོན་མང་པོ་ཡོང་གི་རེད། དེ་མེད་པར་བྱེད་པའི་ཐབས་ལ་གེགས་སེལ་ཞེས་བྱ། གེགས་སེལ་ཐམས་ཅད་བློ་སྦྱོང་གཏོང་ལེན་གཅིག་གིས་བྱ། དེ་ག་འདྲ་ཡིན་སྙམ་ན། དཔེར་ན་བློ་སྦྱོང་བསྒོམ་པའི་གནས་སྐབས་སུ། ལུས་ལ་ན་ཚ་བྱུང་བའི་སྟོབས་ཀྱིས་བློ་སྦྱོང་བསྒོམ་སྙིང་མ་འདོད་པ་ལྟ་བུ་བྱུང་ན། དེ་ལ་ལེན་པའི་དམིགས་པ་བྱེད་དགོས་ཀྱི་རེད་གསུངས་པ་རེད། སེམས་ཅན་གྱི་ཁམས་ལ་ང་འདྲ་བ་ན་ཚ་ཡོད་པ་དང་བློ་སྦྱོང་བསྒོམ་སྙིང་མ་འདོད་པ་མང་པོ་ཡོད་པ་རེད། དེ་དག་ཐམས་ཅད་ཀྱི་ཆོས་བསྒྲུབ་པའི་འགལ་རྐྱེན་མ་ལུས་པ་ཐམས་ཅད་ངས་ལེན་ཐུབ་པར་ཤོག་ཅིག་ཅེས་སེམས་བསྐྱེད་དེ་གེགས་སེལ་བྱེད་དགོས།
དེ་ལྟར་བྱས་ན་ཆོས་བསྒྲུབ་པའི་འགལ་རྐྱེན་དེ་དག་ལམ་དུ་བྱེད་ཀྱི་རེད། དེ་ལྟ་བུ་ཆོས་བསྒྲུབ་པའི་མཐུན་རྐྱེན་མ་འགྲིགས་པ་མང་པོ་ཡོད་པ། དེ་ཐམས་ཅད་ཀྱི་སྐབས་སུ་གོང་བཞིན་དམིགས་པ་བྱ་རྒྱུ་དང་། སེམས་ཅན་ཐམས་ཅད་ལ་ཆོས་བསྒྲུབ་པའི་མཐུན་རྐྱེན་ཐམས་ཅད་འགྲུབ་པར་ཤོག་ཅིག་བསམས་ཏེ་སྒོམ་ཐུབ་པ་བྱེད་དགོས།  ཐོག་མཐའ་གཉིས་ལ་བྱ་བ་གཉིས། ཞེས་ཐོག་མ་ཡར་ལང་བའི་དུས་དང་། ཐ་མ་མར་ཉལ་བའི་དུས་གཉིས་ལ་བྱ་བ་གཉིས་ཡོད་གསུངས་པ་རེད། ཡར་ལང་བའི་སྐབས་སུ་ཡང་། ད་ངས་དེ་རིང་བྱང་ཆུབ་ཀྱི་སེམས་ཡག་པོ་ཞིག་བསྒོམ་དགོས་བསམ་ནས་སེམས་བསྐྱེད་ན། ཕན་ཐོགས་ཆེན་པོ་ཡོད་རེད་གསུངས།
མར་ཉལ་ཁར་རང་གིས་རང་ལ་ཞུ་དག་བྱས་ནས། དེ་རིང་ག་འདྲ་བྱས་འདུག བྱང་ཆུབ་ཀྱི་སེམས་དང་མི་འགལ་བ་ཡག་པོ་བསྒོམ་འདུག་དང་མི་འདུག་བརྟག་དཔྱད་བྱས། ཡག་པོ་རེད་འདུག་ན་དགའ་བ་བསྒོམ། ཉེས་པ་བྱས་འདུག་ན་འགྱོད་སེམས་སྐྱེ། སླར་མི་བྱེད་པའི་དམ་བཅའ་བྱས། དགེ་བ་བྱས་པ་དེ་ལ་རྗེས་སུ་ཡི་རངས་དང་། ཉེས་པ་བྱས་ཡོད་ན་བཤགས་པ་བྱེད་དགོས་གསུངས་པ་རེད། གཉིས་པོ་གང་བྱུང་བཟོད་པར་བྱ། ཞེས་གཉིས་པོ་ཞེས་པ།
སྐྱིད་པོ་དང་སྡུག་པོ། འབྱོར་པ་དང་རྒུད་པ་ག་འདྲ་གཅིག་བྱུང་ན་དེ་གཉིས་ལ་བཟོད་ཐུབ་པ་ཞིག་བྱེད་དགོས་གསུངས་པ་རེད། འབྱོར་པ་ཆེན་པོ་དང་ལོངས་སྤྱོད་རྒྱ་ཆེན་པོ་བྱུང་ན་དེའི་རྐྱེན་པས། ད་ངའི་གོང་ན་སུ་ཡང་མེད། ངས་གང་བྱས་ནའང་འགྲིགས་བསམ་པ་བྱས་ནས་མི་ལ་འགྲས་ན་སྐྱིད་པོ་བཟོད་མ་ཐུབ་པ་རེད། ཡང་ལོངས་སྤྱོད་རྒུད་པོ་བྱུང་ན། དེའི་རྐྱེན་པས་ང་ལྟ་བུ་ཉམ་ཆུང་གིས་ཆོས་ག་ལ་འགྲུབ་ཐུབ་སྙམ་པའི་ཞུམ་པ་བྱས་ན་ཆོས་ཀྱི་འགལ་རྐྱེན་དུ་སོང་བ་ཡིན་པས་དབུལ་པོ་བཟོད་མ་ཐུབ་པ་ཆགས་པ་རེད། དེས་ན་འབྱོར་པ་ཅན་ཞིག་ཏུ་གྱུར་ན་ཡང་བློ་སྦྱོང་བསྒོམ། འབྱོར་པ་མེད་མཁན་སྡུག་པོ་བྱུང་ན་ཡང་བློ་སྦྱོང་བསྒོམ། སྐྱིད་པོ་དང་།
འབྱོར་པ་ལྡན་པའི་སྐབས་སུ་ཡང་། ད་ལན་སྐྱིད་པོ་ལོངས་སྤྱོད་འཛོམས་པའི་སྐབས་སུ་མ་བྱས་ན་ག་དུས་བྱེད་བསམ་པས་བློ་སྦྱོང་བསྒོམ། སྡུག་པོ་ཞིག་ཆགས་ན་ཡང་ད་ལན་ང་ལ་ཆོས་བསྒྲུབ་པའི་གོ་སྐབས་ཡག་པོ་བྱུང་། ད་ལན་མི་བྱེད་ན་ག་དུས་བྱེད་བསམ་པས་བློ་སྦྱོང་བསྒོམ་ནས་འབྱོར་རྒུད་གཉིས་ཀ་ཆོས་ཀྱི་མཐུན་རྐྱེན་དུ་འགྲོ་བ་ཞིག་བྱེད་དགོས་ཀྱི་རེད་གསུངས་པ་རེད། འབྱོར་པ་ཆེན་པོ་བྱུང་ན་ང་རྒྱལ་མི་བྱེད་པར་དམན་ས་བཟུང་། ཡི་དྭགས་བཞིན་དུ་རྒུད་ན་ཡང་ཞུམ་པ་མི་བྱེད། བློ་སྦྱོང་གི་མཐུན་རྐྱེན་དུ་འགྲོ་བ་ཞིག་བྱེད་དགོས་ཀྱི་རེད། ཚང་མ་ལ་དེ་བཞིན་སྦྱར་དགོས། དཔེར་ན་བསྟོད་པ་དང་སྨད་པ་གཉིས་ཀ་བཟོད་པར་བྱེད། སྙན་གྲགས་དང་།
སྙན་གྲགས་མེད་པ་གཉིས་ཀ་བཟོད་པར་བྱེད། རྙེད་བཀུར་ལྡན་པ་དང་རྙེད་བཀུར་མི་ལྡན་པ་གཉིས་ཀ་བཟོད་པར་བྱས་ནས་ཆོས་ཀྱི་འགལ་རྐྱེན་དུ་མ་སོང་བ་དང་མཐུན་རྐྱེན་དུ་འགྲོ་བ་ཞིག་བྱེད་དགོས་གསུངས་པ་རེད།   གཉིས་པོ་སྲོག་དང་བརྡོས་ལ་བསྲུང་། ཞེས་གཉིས་པོ་ཞེས་པ་ནི། རང་གིས་ག་རེ་ཁས་བླངས་ཡོད་པ་དེའི་བསླབ་བྱ་དང་གཅིག བློ་སྦྱོང་གི་དམ་ཚིག་གོང་དུ་བཤད་པ་དེ་གཉིས་རང་གི་སྲོག་དང་བརྡོས་ལ་སྟེ་སྲོག་དང་བརྗེ་ནས་བསྲུང་དགོས་ཞེས་པ་རེད།  དཀའ་བ་གསུམ་ལ་བསླབ་པར་བྱ། ཞེས་ཉོན་མོངས་པ་སྤོང་བ་ཁག་པོ་ཡོད་ཞེས་པ་རེད། ཁག་པོ་དེ་དུས་ཚོད་སྔ་ཕྱི་བར་གསུམ་ཆར་ལ་ཁག་པོ་ཡོད་པས་ཉོན་མོངས་སྤོང་བའི་ཐབས་ལ་བསླབ་པར་བྱ་དགོས་གསུངས་པ་རེད། དེ་ག་རེ་ཡིན་སྙམ་ན།
དང་པོ་ཉོན་མོངས་པ་སྐྱེ་བའི་སྐབས་སུ་ཉོན་མོངས་པ་དེ་དབང་ཆེན་པོ་སོང་ཙང་གཉེན་པོ་དྲན་མི་ཐུབ། ང་རང་ཚོས་སེམས་ལ་ཉོན་མོངས་སྐྱེས་ན་དེ་རང་བདེ་བའི་རྒྱུ་ཡིན་བསམ་པ་ཞིག་ཡོང་གི་རེད། དཔེར་ན་མི་གཅིག་ལ་ཁོང་ཁྲོ་ལང་ནས། ཚིག་རྩུབ་ཞིག་ལབ་པ་ཡིན་ན། རང་ལ་བདེ་བ་ཐོབ་ཀྱི་རེད་བསམ་པ་ཞིག་ཡོང་གི་ཡོད་ནའང་། དེ་ལྟར་བྱས་ན་སངས་རྒྱས་ཀྱི་བཀའ་དང་འགལ་བ་རེད། ཉོན་མོངས་པ་དེ་སྡུག་བསྔལ་གྱི་རྒྱུ་ཀུན་འབྱུང་དང་། སྡུག་བསྔལ་བདེན་པ་ནི་དེའི་འབྲས་བུ་ཡིན་གསུངས་པ་རེད། ང་རང་ཚོས་ཉོན་མོངས་པ་ལ་སྤྱད་པས་བདེ་བ་ཐོབ་ཡོང་བསམ་ནས་བསྡད་ཡོད་ཀྱང་། ང་ཚོས་ཆོས་དང་འགལ་བའི་ལས་ཞིག་ལ་སྤྱོད་ཀྱི་ཡོད་པས་དེའི་གཉེན་པོ་བསྟེན་དཀའ་གསུངས་པ་རེད།
  བར་དུ་ཉོན་མོངས་བཟློག་དཀའ་བ། ཞེས་གཉེན་པོ་ཚར་རེ་གཉིས་ཙམ་དྲན་པ་ཡིན་ཡང་། ང་ཚོ་ཐོག་མ་མེད་པ་ནས་ཉོན་མོངས་པའི་དབང་དུ་ཤོར་བ་ཡིན་ཙང་བཟློག་ཐུབ་པ་ཁག་པོ་རེད་གསུངས། དེས་ན་བར་དུ་བཟློག་དཀའ་བ་དང་། མཐར་ཉོན་མོངས་པ་རྒྱུན་གཅོད་པར་དཀའ་བ། ཞེས་ཐ་མ་ཉོན་མོངས་པ་དེ་བཟློག་པ་ཡིན་ན་ཡང་། ཉོན་མོངས་དེའི་རྒྱུན་གཅོད་པར་དཀའ་བས། ཉོན་མོངས་སྤོང་བ་ལ་དཀའ་ལས་གསུམ་ཡོད་གསུངས་པ་རེད། ཡིན་ན་ཡང་། ཉོན་མོངས་ལ་གཉེན་པོ་མ་བསྟེན་ཐབས་མེད་པས།
དེ་ལ་གཟབ་གཟབ་བྱེད་དགོས་ཀྱི་རེད་གསུངས་པ་རེད།  དེ་ལ་དང་པོ་ཉོན་མོངས་པའི་གཉེན་པོ་དྲན་དགོས། གཉེན་པོ་ལ་ཡང་མི་འདྲ་བ་མང་པོ་ཡོད། དཔེར་ན་སྤྱོད་འཇུག་གི་རྩ་བ་བློ་ལ་ཡོད་ན་ཕན་ཐོགས་ཆེན་པོ་ཡོད་པ་རེད། ང་རྒྱལ་གྱི་གཉེན་པོ་དང་། ཞེ་སྡང་གི་གཉེན་པོ་ཁ་ཐུག་ཁ་ཐུག་ལ་དགོས་པ་དེ་ཚོ་སྤྱོད་འཇུག་གི་ནང་དུ་གསུངས་ཡོད་པ་རེད། ཞེ་སྡང་གི་རིགས་མང་པོ་ཡོད་པ་དང་། ཞེ་སྡང་སྐྱེ་བའི་སེམས་དེ་ཚོ་འགོག་ཐབས་མང་པོ་ཡོད་པས། ང་ཚོས་དེ་ཚོ་ཡང་ཡང་དྲན་ཐུབ་པ་བྱེད་དགོས། ཉོན་མོངས་པ་དེ་ཚོ་ཚར་གཅིག་བཟློག་ཐུབ་པ་བྱུང་ན།
ད་ཕྱིན་ཆད་ངས་ཉོན་མོངས་པ་མི་བྱེད་སྙམ་པའི་དམ་བཅའ་བྱེད་དགོས།  རྒྱུ་ཡི་གཙོ་བོ་རྣམ་གསུམ་བླང། ། ཞེས་ཐེག་པ་ཆེན་པོའི་ཆོས་ཉམས་སུ་ལེན་པ་ལ་མཐུན་རྐྱེན་མང་པོ་ཡོད་དགོས་ཀྱང་། དེ་རྣམས་ཀྱི་ནང་ནས་གཙོ་བོ་གསུམ་པོ་དེ་ལེན་ཐུབ་པ་བྱེད་དགོས། དང་པོ་བླ་མ་ཡག་པོ་ཞིག་བསྟེན་དགོས། བླ་མ་ཡག་པོ་ཞིག་བསྟེན་པ་དེ་རྒྱུ་གཅིག་རེད། དེའི་སྟེང་དུ་དད་པ་ཡག་པོ་ཞིག་ཡོད་དགོས། དེ་རྒྱུ་གཉིས་པ་རེད། ཟས་ནོར་དང་ཁང་པ་ལ་སོགས་པ་ཆོས་བསྒྲུབ་པའི་མཐུན་རྐྱེན་ཡང་འཛོམས་དགོས། དེ་རྒྱུ་གསུམ་པ་རེད།
གང་ལྟར་ཆོས་བསྒྲུབ་པ་ལ་དེ་གསུམ་འཛོམས་ཐབས་བྱེད་དགོས་ཀྱི་རེད། དེ་གསུམ་འཛོམས་ན་དགའ་བ་བསྒོམ། སེམས་ཅན་གཞན་རྣམས་ལ་ཡང་དེ་ལྟ་བུ་འཛོམས་པར་ཤོག་ཅེས་དང་། གཞན་ལ་གཏོང་བར་བསྒོམ་པ་བཅས་མཐུན་རྐྱེན་གསུམ་འཛོམས་ཐབས་བྱེད་པ་ལ་ངེས་པར་དུ་འབད་བརྩོན་བྱེད་དགོས།  ཉམས་པ་མེད་པ་རྣམ་གསུམ་སྒོམས། ། ཞེས་བླ་མ་ལ་དད་པ་ཉམས་རྒྱུ་མེད་པ་དཔེར་ན། ཇོ་བོ་རྗེ་ལ་བོད་མི་ཞིག་གིས་ཞུས་པ། བོད་ལ་སྒོམ་རྒྱག་མཁན་མང་པོ་ཞིག་འདུག་ཀྱང་། ཉམས་རྟོགས་ཀྱི་ཡོན་ཏན་སྐྱེ་མཁན་མི་འདུག དེ་ག་རེ་བྱུང་བ་རེད་ཞུས་པས།
ཇོ་བོས། ཁྱོད་བདེན། བོད་པ་ལ་ཡོན་ཏན་སྐྱེ་གི་མ་རེད། ཡོན་ཏན་ཚང་མ་བླ་མ་ལ་བསྟེན་ནས་སྐྱེ་དགོས་པས། བོད་པས་བླ་མ་ལ་སངས་རྒྱས་ཕར་བཞག དད་པ་ཡག་པོ་ཞིག་མི་འདུག་པས་ཡོན་ཏན་འབྱུང་གི་མ་རེད། བླ་མ་བཟང་ངན་ག་འདྲ་ཞིག་ཡིན་ཡང་དབྱེ་འབྱེད་མ་བྱས་པར་སངས་རྒྱས་དངོས་ཡིན་སྙམ་པའི་དད་པ་བྱེད་དགོས་ཀྱི་རེད་གསུངས་པ་རེད། ཆོས་རྗེ་ས་པཎ་གྱིས། རྒྱ་གར་གྱི་གྲུབ་ཐོབ་དེ་ཚོས་ཕྱིའི་མཛད་སྤྱོད་ལ། སྤྱོད་པ་ཆབ་བེ་ཆོབ་བེ་མང་པོ་བསྟན་ན་ཡང་།
དད་པ་བྱེད་མཁན་དེ་ཚོ་གྲོལ་བ་རེད། དད་པ་མི་བྱེད་མཁན་དེ་ཚོ་མ་གྲོལ་བ་རེད་གསུངས་པ་རེད། དེ་ཚོ་ཚིག་ནུས་པ་ཆེན་པོ་རེད། དད་པ་བྱེད་དང་མི་བྱེད་སོ་སོ་ལ་རག་ལས་པ་རེད། རྡོ་རིང་པའི་གསུང་ལས། འབྲོག་མི་ལོ་ཙཱ་བའི་གསུང་སྒྲོས་ཞིག་ལ། བླ་མ་དེ་མནར་མེད་ལ་སྐྱེ་མཁན་ཞིག་ཡིན་ཀྱང་། བླ་མ་སངས་རྒྱས་ཡིན་བསམ་པའི་དད་པ་བཞག་པ་ཡིན་ན་རང་ལ་སངས་རྒྱས་ཀྱི་བྱིན་རླབས་འཇུག་གི་རེད། དེ་གང་ཡིན་ཞེ་ན། ཆོས་ཉིད་ལ་ཁྱད་པར་མེད་པའི་རྟེན་འབྲེལ་ཡིན་གསུངས་ཡོད་པ་རེད་གསུངས།
དེས་ན་བླ་མ་ལ་དད་པ་ཉམས་པ་མེད་པ་ཞིག་ངེས་པར་དུ་དགོས།  བློ་སྦྱོང་ལ་སྤྲོ་བ་ཉམས་པ་མེད་པ། ཞེས་པ་ནི་ཆོས་ཀྱི་སྙིང་པོ་བློ་སྦྱོང་འདི་བསྒོམ་པ་ལ་སྤྲོ་བ་ཉམས་པ་མེད་པ་ཞིག་དགོས་གསུངས་པ་རེད། རང་གིས་ཁས་བླངས་པའི་དམ་ཚིག་ཉམས་པ་མེད་པ་ཞིག་ཀྱང་དགོས་གསུངས་པ་རེད། བོད་ལ་བློ་སྦྱོང་དེ་ཆོས་ཡག་པོ་ཞིག་ཡིནའང་ས་མ་ཐོབ་བར་དུ་བསྒོམ་རྒྱུ་ཡོད་མ་རེད་གསུང་མཁན་འགའ་ཤས་བྱུང་བ་རེད། དེ་ལ་ཆོས་རྗེ་ས་པཎ་གྱིས་དགག་པ་མང་པོ་མཛད་ཡོད། ཡང་གཅིག་ལ་བདག་གཞན་བརྗེ་ཞེས་པའི་དོན་དེ། བདག་གཅེས་འཛིན་བརྗེ་ཞེས་པའི་དོན་ཡིན་པ་རེད། ང་རང་གཅེས་པར་འཛིན་པ་དང་སེམས་ཅན་གཞན་ཡལ་བར་དོར་བ་བརྗེ་ཞེས་པའི་དོན་ལས་བདེ་སྡུག་དང་དགེ་སྡིག་བརྗེ་བའི་དོན་མ་རེད། ག་རེ་ཡིན་ཟེར་ན།
རང་དང་གཞན་གྱི་བདེ་སྡུག་དང་དགེ་སྡིག་རྣམས་བརྗེ་ཐུབ་ཡག་ཡོང་མ་རེད་ཅེས་གསུང་མཁན་ཞིག་བྱུང་བ་རེད། དེ་ལ་ཀུན་མཁྱེན་གྱིས་སྡོམ་གསུམ་ཁ་སྐོང་ནང་དུ་རྒྱས་བཤད་མང་པོ་མཛད་ཡོད་པ་རེད། སྤྱོད་འཇུག་ལས། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང། ། འཁོར་བ་ན་ཡང་བདེ་བ་མེད། ། ཅེས་པས་དེའི་དོན་གསལ་པོར་བསྟན་ཡོད། ང་རང་ཚོས་བརྟག་ན་ཡང་བརྗེ་རྒྱུ་གཅིག་ངེས་པར་དུ་ཡོད་དགོས་ཀྱི་ཡོད་པ་རེད། སྤྱོད་འཇུག་ལས།
གཞན་གྱི་གྲགས་པ་ལྷག་བརྗོད་ནས། ། རང་གི་གྲགས་པ་ཟིལ་གྱིས་མནོན། ། ཞེས་པ་དེ་བདེ་སྡུག་བརྗེ་བའི་དོན་རེད། མི་ལ་གཡོག་པོ་མི་བསྐུལ་བ་དང་། རང་གིས་མི་ཡི་གཡོག་པོ་བྱེད་པ་དེ་ཡང་བརྗེ་བའི་དོན་རེད། རང་གི་ཉེས་པ་དེ་གཞན་གྱི་ཡིན་མི་ཟེར་བ་དང་། གཞན་གྱི་ཉེས་པ་དེ་རང་གི་ཡིན་ཟེར་བ་དེ་ཡང་བརྗེ་བའི་དོན་རེད། ཚང་མ་བརྗེ་ཐུབ་ཡག་མེད་ཀྱང་བརྗེ་ཚུལ་མང་པོ་གསུངས་ཡོད། དཔེར་ན། སྤྱོད་འཇུག་ལས།
མདོར་ན་བདག་གི་དོན་གྱི་ཕྱིར། ། ཁྱོད་ཀྱིས་གཞན་ལ་གནོད་བྱས་གང་། ། གནོད་དེ་སེམས་ཅན་དོན་གྱི་ཕྱིར། ། བདག་ཉིད་ལ་ནི་འབབ་པར་གྱིས། ། ཞེས་པ་དེ་བདག་གཞན་བརྗེ་བའི་དོན་ངོ་མ་དེ་རེད།   འབྲལ་མེད་གསུམ་དང་ལྡན་པར་བྱ། ། ཞེས་པ་ནི་ལུས་ངག་ཡིད་གསུམ་དགེ་བ་གསུམ་དང་མི་འབྲལ་བར་གྱིས་ཞེས་པའི་དོན་ཡིན།  ཡུལ་ལ་ཕྱོགས་མེད་དག་ཏུ་བསྒོམ། ཞེས་པ་ནི་བློ་སྦྱོང་བསྒོམ་པའི་ཡུལ་དེ་ཕྱོགས་རིས་མེད་པར་བསྒོམ་དགོས་ཞེས་པ་རེད། དཔེར་ན་རང་གི་མ་ལྟ་བུ་ལ་བསྒོམ་པ་དང་གཞན་ལ་མ་བསྒོམ་པ།
ཡང་སེམས་ཅན་རྣམས་ལ་བསྒོམ་པ་དང་། སྣོད་ཀྱི་འཇིག་རྟེན་དེ་ཚོ་ལ་མི་བསྒོམ་པ་དེ་ལྟ་བུ་མ་ཡིན་པ། སྣོད་དང་བཅུད། སེམས་ཅན་དང་སེམས་ཅན་མ་ཡིན་པ་དབྱེ་བ་མེད་པར་ཐམས་ཅད་ཆ་སྙོམས་སུ་བསྒོམ་དགོས་ཞེས་པ་རེད།   ཁྱབ་དང་གཏིང་འབྱོངས་ཀུན་ལ་གཅེས། ཞེས་ཁྱབ་ཞེས་པ་ཡུལ་ཐམས་ཅད་ལ་བསྒོམ་དགོས་ཀྱི་རེད་ཞེས་པའི་དོན་རེད། གཏིང་འབྱོངས་ཞེས་པ་ནི། ཁ་ཙམ་མ་ཡིན་པ་སེམས་ཀྱི་གཏིང་ནས་བསྒོམ་དགོས་ཀྱི་རེད་གསུངས་པ་དང་། ཀུན་ལ་གཅེས་ཞེས་པ་ནི་དུས་རྟག་ཏུ་བསྒོམ་དགོས་ཞེས་པ་རེད། བཀོལ་བ་རྣམས་ལ་རྟག་ཏུ་བསྒོམ། །
ཞེས་པ་ནི་ཟུར་དུ་བཀོལ་བ་རྣམས་ལ་དམིགས་བསལ་བྱས་ནས་བསྒོམ་དགོས་ཞེས་པ་རེད། ག་རེ་ཡིན་ཟེར་ན། སེམས་ཅན་ལ་བརྟེན་ནས་དགེ་བ་དང་སྡིག་པ་གང་བསགས་པ་དེའི་འབྲས་བུ་ངན་སོང་དང་ཐར་པ་དེ་དག་ཕལ་ཆེར་སེམས་ཅན་ཀུན་ཏུ་འགྲོགས་པ་རྣམས་ལ་བརྟེན་དགོས་ཀྱི་ཡོད་རེད། དེས་ན་དེ་རྣམས་ལ་གཟབ་གཟབ་བྱས་ནས་བསྒོམ་དགོས་ཀྱི་རེད་གསུངས། བཀོལ་བ་དེ་ལ་བློ་སྦྱོང་འགྲེལ་ཆེན་རྣམས་ཀྱི་ནང་དུ་བཀོལ་བ་ལྔ་ཡོད་གསུངས་འདུག ། རང་ལ་བཀའ་དྲིན་ཆེན་པོ་རྣམས་ལ་གཟབ་གཟབ་བྱས་ནས་བསྒོམ་དགོས་པ། རང་ལ་རྟག་པར་འགྲོགས་པ་དེ་རྣམས་ལ་དམིགས་བསལ་བྱས་ནས་བསྒོམ་དགོས་པ་ཡིན། འགའ་ཞིག་གིས་བླ་མ་འདི་ཚོས་སེམས་ཅན་གནད་ཆེན་པོ་ཡིན་གསུང་རྒྱུ་དེ་རྒྱང་རིང་པོ་ཞིག་ལ་ཡོད་པ་ཡིན་ཙང་ཟེར་གྱི་རེད། མདུན་ན་ཡོད་པ་དེ་ཚོ་ལ་རོགས་པ་རྩ་བ་ནས་བྱེད་ཀྱི་མི་འདུག་ཟེར་བླ་མ་ལ་སྐུར་འདེབས་བྱེད་པ་ཡང་ཡོད། དེས་ན་རང་གི་ཉེ་འཁྲིས་སུ་ཡོད་པ་དེ་ཚོ་ལ་དམིགས་བསལ་བྱས་ནས་བསྒོམ་པ།
རང་ལ་འགྲན་ཟླ་བྱེད་མཁན་དེ་ཚོ་ལ་བསྒོམ་པ། རང་གིས་ཇི་ལྟར་ཡག་པོ་བྱས་ཀྱང་རང་ལ་རྩ་བ་ནས་མི་དགའ་མཁན་དེ་རྣམས་ལ་བསྒོམ་པ། རང་ལ་ལས་ཀྱི་དབང་གིས་ག་རེ་བྱས་ཀྱང་གཏན་ནས་མི་དགའ་མཁན་དེ་རྣམས་ལ་བསྒོམ་པ་དེ་ཚོ་ལ་བཀོལ་བ་ལྔ་ཞེས་པ་རེད།  རྐྱེན་གཞན་དག་ལ་ལྟོས་མི་བྱ། ཞེས་པ་དཔེར་ན་ཆོ་ག་གཞན་དག་རྣམས་ག་འདྲ་ཞིག་ཡིན་ཀྱང་དེའི་སྐབས་སུ་རྫས་ཆ་གཞན་གཏོར་མ་ལ་སོགས་མང་པོ་ཞིག་འདུས་དགོས་ཀྱི་ཡོད་པ་རེད། བློ་སྦྱོང་འདི་ལ་དེ་ལྟར་མ་ཡིན་པ་རྐྱེན་བཟང་པོ་དང་ངན་པ་ལ་སོགས་ག་རེ་བྱུང་བ་དེས་བློ་སྦྱོང་བའི་རྐྱེན་བྱེད་པ་རེད། དེ་ལས་གཞན་གང་ལ་ཡང་ལྟོས་མི་དགོས་གསུངས་པ་རེད། ད་རེས་གཙོ་བོ་ཉམས་སུ་ལེན། ཞེས་པ་དགེ་བ་བསྒྲུབ་རྒྱུ་དེ་གཙོ་བོ་བྱེད་དགོས་ཀྱི་རེད། ཐོབ་པར་དཀའ་བ་མི་ལུས་འདི་ཐོབ་པའི་དུས་ད་རེས་ཡིན་ཞེས་པ་རེད།
སྤྱོད་འཇུག་ལས། དགེ་བ་དག་ནི་མ་བསྒྲུབ་ཅིང་། ། སྡིག་པ་དག་ནི་ཉེར་བསགས་པས། ། བསྐལ་པ་བྱེ་བ་བརྒྱར་ཡང་ནི། ། བདེ་འགྲོའི་སྒྲ་ཡང་ཐོས་མི་འགྱུར། ། ཞེས་པ་འདི། སྤྱིར་འབྲས་བུ་ག་རེ་འབྱུང་བ་དེ། རྒྱུ་རྐྱེན་རྟེན་འབྲེལ་ལ་བརྟེན་དགོས། མཐོ་རིས་ནི་རྒྱུ་དགེ་བའི་འབྲས་བུ་ཡིན་པས། དགེ་བ་གསོག་མཁན་ཉུང་བའི་སྟབས་ཀྱིས་མཐོ་རིས་ཐོབ་པར་དཀའ་བ་ཡིན་གསུངས་པ་རེད།
དེས་ན་ད་རེས་དལ་འབྱོར་གྱི་ལུས་ཐོབ། སངས་རྒྱས་ཀྱི་བསྟན་པ་དང་མཇལ། དམ་པའི་ཆོས་ཐོས། ཆོས་ཐོས་པ་དེ་ཤེས་པའི་སྐབས་སུ་ཡག་པོ་ཞིག་ཉམས་ལེན་བྱེད་དགོས་ཀྱི་རེད་གསུངས་པ་རེད། གཙོ་བོ་ཞེས་གནད་ཆེ་ཤོས་དེ་ཉམས་སུ་ལེན་དགོས་ཀྱི་རེད་གསུངས། ཆོས་དང་འཇིག་རྟེན་གཉིས་ཆོས་གནད་ཆེ་བ་དང་། ཆོས་དེ་ལ་ཡང་ཐེག་པ་ཆེ་ཆུང་གཉིས་ལས་ཐེག་པ་ཆེན་པོའི་ཆོས་དང་། དེ་ལ་ཡང་མང་པོ་ཡོད་པ་རྣམས་ལས་བློ་སྦྱོང་དེ་གནད་ཆེ་ཤོས་བྱེད་དགོས། དེ་ཡང་བཤད་པ་དང་སྒྲུབ་པ་གཉིས་ཡོད་པ་ལས་སྒྲུབ་པ་གནད་ཆེ་ཤོས་བྱ་རྒྱུ་གལ་ཆེ་གསུངས་པ་རེད། གོ་ལོག་མི་བྱ།
ཞེས་གོ་ལོག་དྲུག་ཡོད་པ་རེད། བཟོད་པ་གོ་ལོག་ནི། ཆོས་ཀྱི་དོན་དུ་དཀའ་བ་སྤྱད་མི་ཐུབ་པ། འཇིག་རྟེན་པའི་བྱ་བ་མི་དགེ་བའི་ལས་དཀའ་བ་ལ་བཟོད་པ་དེ་བཟོད་པ་གོ་ལོག ། འདུན་པ་གོ་ལོག་ནི། སྡིག་པ་བཤགས་པ་དང་བསོད་ནམས་གསོག་པ་ལ་འདུན་པ་མི་བྱ་ཞིང་ཚེ་འདིར་སྐྱིད་པོ་ཞིག་བྱུང་ན་བསམ་པ་དེ་འདུན་པ་གོ་ ལོག ། རོ་མྱོང་གོ་ལོག་ནི། ཐོས་བསམ་སྒོམ་པའི་ཡོན་ཏན་གྱི་རོ་མི་མྱོང་ཞིང་། འདོད་པའི་ཡོན་ཏན་གྱི་རོ་མྱོང་བ་དེ་ལ་རོ་མྱོང་གོ་ལོག ། སྙིང་རྗེ་གོ་ལོག་ནི།
སྡིག་པ་བྱེད་མཁན་ལ་སྙིང་རྗེ་བྱེད་དགོས་པས་དེ་མ་བྱས་ཤིང་། དགེ་བ་བསྒྲུབ་པར་ངལ་དུབ་བྱུང་བ་དེ་ལ་སྙིང་རྗེ་བྱས་པ་སྙིང་རྗེ་གོ་ལོག ། གཉེར་སེམས་གོ་ལོག་ནི། རང་ལ་དབང་ཆ་ཡོད་པའི་མི་དེ་ཚོ་ཆོས་བསྒྲུབ་པའི་གཉེར་སེམས་དགོས་པ་དེ་མ་བྱས་ནས་ཚེ་འདིའི་དོན་བསྒྲུབ་པ་ལ་གཉེར་སེམས་བྱས་པ་ལ་གཉེར་སེམས་གོ་ལོག ། རྗེས་སུ་ཡི་རངས་གོ་ལོག་ནི། གཞན་སྐྱིད་པ་བྱུང་ན་རྗེས་སུ་ཡི་རངས་བྱ་དགོས་པ་དང་། སྡུག་པོ་བྱུང་ན་དེ་ལ་རྗེས་སུ་ཡི་རངས་བྱེད་རྒྱུ་མེད་ནའང་། སྡུག་པོ་བྱུང་བ་དེ་ལ་དགའ་བ་བསྒོམ། སྐྱིད་པོ་བྱུང་ན་མི་དགའ་བ་བྱེད་པ་དེ་ལ་རྗེས་སུ་ཡི་རངས་གོ་ལོག་ཟེར། དེས་ན་གོ་ལོག་དྲུག་པོ་དེ་དག་སྤངས་ནས།
གོ་མ་ལོག་པ་དྲུག་པོ་དེ་བྱེད་དགོས་ཀྱི་རེད་གསུངས་པ་རེད། རེས་འཇོག་མི་བྱ། ཞེས་མཚམས་མཚམས་སུ་བློ་སྦྱོང་འདི་གནད་ཆེན་པོ་ཞིག་ཡིན་པར་འདྲ་བསམ་ནས་ཚབ་བི་ཚུབ་བིར་བསྒོམ། མཚམས་མཚམས་འདི་ས་ཆོད་ཞེ་དྲག་ཡོད་ཀྱི་མ་རེད། འདི་ལས་གཞན་པ་ཞིག་བསྒོམ་དགོས་ཀྱི་འདུག་བསམ་ནས། བློ་སྦྱོང་གི་ཉམས་ལེན་རེས་འགའ་བྱེད། རེས་འགའ་མི་བྱེད་པ་སྤང་ནས་དུས་རྟག་ཏུ་རྩེ་གཅིག་ཏུ་བསྒོམ་དགོས་གསུངས་པ་རེད། དོལ་ཆོད་དུ་སྦྱོངས། ཞེས་ཐེ་ཚོམ་ཆོད་པའི་དོན་ཡིན། ཐེ་ཚོམ་མ་བྱས་པར་བསྒོམ་དགོས་ཀྱི་རེད་གསུངས།
ག་རེ་ཡིན་སྙམ་ན། ཆོས་འདི་གནད་ཆེ་ཆུང་ག་འདྲ་ཡིན་སྙམ་པའི་ཐེ་ཚོམ་དང་། ངས་བྱེད་ཐུབ་དང་མི་ཐུབ་སྙམ་པའི་ཐེ་ཚོམ་དང་། ད་ལྟ་བྱེད་དགོས་ཀྱི་ཡིན་ནམ། རྗེས་མ་བྱེད་དགོས་སྙམ་པའི་ཐེ་ཚོམ་སོགས། ཐེ་ཚོམ་ཐམས་ཅད་མེད་པར་བྱས་ཏེ་སེམས་ཐག་བཅད་ནས་ཉམས་ལེན་བྱེད་དགོས་ཀྱི་རེད་གསུངས་པ་རེད།  རྟོག་དཔྱོད་གཉིས་ཀྱིས་ཐར་བར་བྱ། ཞེས་རྟོག་དཔྱོད་གཉིས་ཀྱིས་སེམས་སྦྱོང་ཞེས་པ་ནི། རྩིང་པོ་ཞིག་བྱེད་ཀྱི་འདུག་གམ། ཞིབ་ཆ་བྱས་ནས་ཉམས་སུ་ལེན་གྱི་འདུག་བརྟག་དཔྱད་གཏོང་དགོས།
བརྟག་དཔྱད་གཉིས་ཀྱི་སྒོ་ནས་རང་གི་རྒྱུད་ལ་ཉོན་མོངས་ག་རེ་འདུག ཞིབ་ཆ་བྱས་ནས་རང་གི་རྒྱུད་དེ་ཉོན་མོངས་པ་བདག་འཛིན་ལས་ཐར་བར་བྱ་བའི་ཐབས་བྱེད་དགོས་གསུངས་པ་རེད། ཡུས་མ་སྒོམས། ཞེས་ཡུས་ཞེས་པ་བཀའ་དྲིན་བསྐྱངས་པ་མ་བསྒོམས་གསུངས་པ་རེད། འདི་གནད་ཆེན་པོ་རེད། དཔེར་ན་མི་གཞན་ལ་རོགས་པ་མང་པོ་བྱས་པ་ཡིན་ནའང་། ངས་དེ་བྱས་ཡོད་བསམ་པས་བཀའ་དྲིན་བསྒོམ་མི་རུང་གསུངས་པ་རེད། ང་དྲིན་ཆེན་པོ་ཡིན་བསམ་པ་དེ་རྩ་བ་ནས་བསམ་རྒྱུ་ཡོད་པ་མ་རེད་གསུངས། དེར་མ་ཟད་ཡུས་མ་བསྒོམ་ཞེས་པ་གཞན་ཡང་། ང་མཁས་པ་ཡིན།
ང་བཙུན་པ་ཡིན། ང་མི་ཆེན་པོ་ཡིན། སྟོབས་ཆེན་པོ་ཡིན་བསམ་པ་རྩ་བ་ནས་དྲན་མི་རུང་། དེ་ལྟར་དྲན་པ་ནི་སོ་སོའི་རང་དོན་ཙམ་རེད། མ་ཟད་དེ་ལྟར་དྲན་ན་མིས་རང་ཉིད་ལ་བསྟོད་པས་ང་རྒྱལ་དང་ཁེངས་དྲེགས་སྐྱེ། གཞན་ལ་བརྙས་བཅོས་དང་དམའ་འབེབས་བྱེད་པས་ན། ཡུས་བྱེད་དགོས་པའི་རྒྱུ་མཚན་མེད་པས་ཡུས་མ་བསྒོམ་གསུངས་པ་རེད།  ཀོ་ལོང་མ་བསྡམས། ཞེས་པ་ནི་སེམས་ཆུང་དང་། སེམས་མ་བདེ་བའི་དོན་དང་།
ཡང་ན་འཁྲུགས་ལོང་གི་དོན་རེད། བློ་ཁ་མི་བབ་པ། དཔེར་ན་གཞན་གྱིས་ལུས་ངག་གི་རྣམ་འགྱུར་བསྟན་པ་ལ་བློར་མ་བབས་པས། ཐ་ན་ཅ་ལག་བཞག་སྟངས་ཚུན་ཆད་མ་འགྲིགས་པ་བྱུང་ཚེ་རྣམ་འགྱུར་མ་སྟོན་གསུངས་པ་རེད། ཡུད་ཙམ་མི་བྱ། ཞེས་སྤྱོད་པ་ངན་པ་དང་མི་བརྟན་པ། གྲོགས་པོ་དང་གཞན་སུ་རུང་ལ་འཁྲུགས་པ་རྒྱག་ཆོག་ཆོག་དེ་འདྲ་བྱེད་རྒྱུ་མེད་གསུངས་པ་རེད། དཔེར་ན། ད་ལྟ་ཡག་པོ་ཞིག་ཡོད་ནའང་། ལམ་སེང་འགྱུར་ལྡོག་ཆེན་པོ་འགྲོ་བ་དེ་འདྲ་མ་ཡིན་པ་ཡག་པོ་དང་བརྟན་པོ་བྱེད་དགོས།
གྲོགས་པོའི་སེམས་ལ་གཟན་པོ་དང་། གྲོགས་པོ་དང་འགྲོགས་ཁག་པོ་དེ་འདྲ་བྱེད་རྒྱུ་ཡོད་མ་རེད་གསུངས་པ་རེད། འོར་ཆེ་མ་འདོད། ཅེས་པ་ནི་རང་གི་ཆོས་ཀྱི་བྱ་བ་བྱས་པའམ། ལས་བཟང་པོ་བརྩམས་པ། གཞན་གྱི་དོན་བསྒྲུབ་པ་སོགས་དགེ་བའི་ལས་བསགས་པ་སོགས་ལ། གཞན་གྱིས་ཡག་པོ་བྱུང་འདུག བཀྲིན་ཆེ་ཞེས་ཚིག་གི་གཏང་རག་འབྱུང་བ་ལ་རེ་བ་མི་བྱེད་པ་དེ་ཡིན། དེ་ལྟར་གཅིག་ལས་གཅིག་གནད་འགག་ཆེ་བའི་བསླབ་བྱ་དེ་ཚོ་ནི་བློ་སྦྱོང་གི་ཉམས་ལེན་མི་ཉམས་ཤིང་གོང་འཕེལ་དུ་འགྱུར་བའི་ཐབས་ཁྱད་པར་ཅན་ཞིག་ཡིན། མདོར་ན་ཇོ་བོ་རྗེས།
བྱང་ཆུབ་ཀྱི་སེམས་རྣམ་པ་གཉིས་པོ་མཉམ་བརྗེ་གཉིས་ཀྱི་སྒོ་ནས་ལེགས་པར་སྦྱངས་ནས། སེམས་འབྱོངས་པའི་གདེང་ཐོབ་པ་ཞིག་བྱ་དགོས་ཅེས་གདམས་པ་ལྟར་འབད་པར་རིགས་སོ།   སྙིགས་མ་ལྔ་པོ་བདོ་བ་འདིས། བྱང་ཆུབ་ལམ་དུ་བསྒྱུར་བ་ཡིན། ཅེས་པ་ནི་དུས་དང་། སེམས་ཅན། ཚེ་དང་། ཉོན་མོངས་དང་། ལྟ་བ་སྙིགས་མ་ལྔ་བདོ་བའི་ཉེར་ལེན་ལ་བརྟེན། བདེ་བའི་མཐུན་རྐྱེན་ཉུང་ཞིང་།
འགལ་རྐྱེན་མི་མཐུན་པ་མང་བ་འདི་དག་སེམས་ཅན་ཐམས་ཅན་ལ་མཐར་ཐུག་གི་བདེ་བ་སྟེར་བའི་བྱང་ཆུབ་ཀྱི་ལམ་དུ་བསྒྱུར་ཐུབ་པ་ཞིག་བྱ་དགོས་ཞེས་པའི་དོན་ཡིན།  མན་ངག་བདུད་རྩིའི་སྙིང་པོ་འདི། ། གསེར་གླིང་པ་ནས་བརྒྱུད་པ་ཡིན། ཅེས་པས་འདི་ལྟ་བུ་འགལ་རྐྱེན་ཉོན་མོངས་པ་ཐམས་ཅད་མཐུན་རྐྱེན་བྱང་ཆུབ་ཀྱི་ལམ་དུ་བསྒྱུར་བའི་མན་ངག་བདུད་རྩིའི་སྙིང་པོ་འདི། ཇོ་བོ་རྗེའི་བླ་མ་གཙོ་བོ་གསུམ་ཡོད་པའི་ནང་ནས། ཁོང་ལ་སྐུ་དྲིན་གཞན་ལས་ཆེ་བ་ཇོ་བོ་གསེར་གླིང་པ་ནས་བརྒྱུད་པའི་ཟབ་ཆོས་ཡིན་ཅེས་བསྟན་པ་ཡིན།  སྔོན་སྦྱངས་ལས་ཀྱི་འཕྲོ་སད་པས། ། རང་གི་མོས་པ་མང་བའི་རྒྱུས། ། སྡུག་བསྔལ་གཏམ་ངན་ཁྱད་བསད་ནས། ། བདག་འཛིན་འདུལ་བའི་གདམས་ངག་ཞུས། །
ད་ནི་ཤི་ཡང་མི་འགྱོད་དོ། ཞེས་པ་ནི་དགེ་བའི་བཤེས་གཉེན་ཆེན་པོ་འཆད་ཁ་བ་རང་གིས་སྐྱེ་བ་སྔ་མ་རྣམས་སུ་བསགས་པའི་དགེ་བའི་ལས་འཕྲོ་སད་ནས། ཇོ་བོ་རྗེས་གདམས་པའི་ཟབ་ཆོས་འདི་ལ་ཐུགས་མོས་པས་དཀའ་སྤྱད་ཆེན་པོས། ལུས་སེམས་གཉིས་ཀྱི་སྡུག་བསྔལ་དང་། རྣ་བར་ཡང་ཡང་ཐོས་པའི་གཏམ་ངན་རྣམས་ཁྱད་དུ་བསད་ནས། བླ་མའི་ཞལ་ནས་བདག་འཛིན་འདུལ་བའི་གདམས་ངག་ཞུས་ཏེ། རང་འདོད་ཀྱི་འཁྲི་བ་གཅོད་པའི་སྒོ་ནས། བདག་བས་གཞན་གཅེས་པར་འཛིན་པའི་ཉམས་ལེན་ལ་གུས་རྟག་གཉིས་ཀྱིས་བརྩོན་འགྲུས་བསྟེན་ཡོད་པས་ན། ལས་འདིའི་འཕྲོ་ལ་ད་ནི་ཤི་ཡང་འགྱོད་པ་མེད་གསུངས་པ་རེད། འདིར་འཆད་ཁ་བས་གསུངས་པ་བཞིན་བདག་གཅིག་ཏུ་བདེ་བར་འདོད་པ་རྣམས་ཀྱིས་དགེ་སྡིག་སྤང་བླང་མ་ནོར་བ་བྱས་ཏེ་དགེ་བའི་ལས་ལ་འབུངས་རིགས་སོ་ཞེས་བསྐུལ་བ་ཡིན།
འདི་ལས་བྱུང་བའི་དགེ་རྩ་བྱང་ཆུབ་ཆེན་པོར་བསྔོ།། །། ཤུ་བྷཾཾ།། PAGE * MERGEFORMAT 2 མཁན་ཆེན་ཨ་པད་རིན་པོ་ཆེ། བློ་སྦྱོང་དོན་བདུན་མའི་བཀའ་ཁྲིད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
