བློ་སྦྱོང་གི་སྐོར།
པོད ༤༦
བྱང་ཆུབ་ཀྱི་སེམས་གཉིས་བསྒོམ་པའི་མན་ངག་བདུད་རྩིའི་ཆུ་རྒྱུན།
༄༅། །བྱང་ཆུབ་ཀྱི་སེམས་གཉིས་བསྒོམ་པའི་མན་ངག་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ།། བྱང་ཆུབ་ཀྱི་སེམས་གཉིས་བསྒོམ་པའི་མན་ངག་བདུད་རྩིའི་ཆུ་རྒྱུན་ཞེས་བྱ་བ། བླ་མ་དམ་པ་རྣམས་དང་ལྷག་པའི་ལྷ་ལ་གུས་པས་ཕྱག་འཚལ་ལོ། ། གང་ཞིག་ཉེས་པའི་མུན་པ་ཀུན་སེལ་ཞིང་། ། དགེ་ལེགས་ཡོན་ཏན་ཐམས་ཅད་འབྱུང་བའི་གནས། ། མཐའ་ཡས་འགྲོ་བ་ཀུན་གྱི་ཉེར་འཚོའི་གཞི། ། རིན་ཆེན་བྱང་ཆུབ་སེམས་ལ་ཕྱག་འཚལ་ལོ། ། བསམ་གྱིས་མི་ཁྱབ་མཁྱེན་བརྩེའི་རྣམ་འཕྲུལ་གྱིས། ། ཉམ་ཆུང་འགྲོ་བ་མགོན་མེད་གྱུར་པ་རྣམས། ། སྲིད་ཞིའི་རྒྱ་མཚོ་ཆེ་ལས་སྒྲོལ་མཛད་པ། །
འདྲེན་མཆོག་ཐུགས་རྗེ་ཅན་ལ་ཕྱག་འཚལ་ལོ། ། རྣམ་པ་ཀུན་ཏུ་འགྲོ་ལ་ཕན་དགོངས་ཤིང་། ། རྨད་བྱུང་བྱང་ཆུབ་སེམས་གཉིས་མངོན་གྱུར་ནས། ། ཐེག་མཆོག་ལམ་བཟང་རབ་ཏུ་གསལ་མཛད་པ། ། སེམས་དཔའ་ཆེན་པོ་རྣམས་ཀྱིས་བདག་སྐྱོངས་ཤིག ། ཀུན་མཁྱེན་གྲོང་དུ་བགྲོད་པའི་དྲི་མེད་ལམ། ། འགྲོ་བའི་རེ་བ་སྐོང་བའི་དཔག་བསམ་ཤིང་། ། འཆི་མེད་མཆོག་སྟེར་བྱང་ཆུབ་སེམས་བསྒོམ་པའི། ། མན་ངག་བདུད་རྩིའི་ཆུ་རྒྱུན་བཤད་པར་བྱ། ། ཟབ་དང་རྒྱ་ཆེའི་གཤོག་ཡངས་རབ་རྒྱས་པས། །
བླ་མེད་ཡོད་ཏན་རྒྱ་མཚོའི་མཐར་སོན་ནས། ། ནམ་མཁའ་སྲིད་དུ་འགྲོ་ལ་ཕན་འདོད་པའི། ། སྐལ་བཟང་དེ་དག་དགའ་བ་བསྐྱེད་དེ་ཉོན། ། འདིར་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་བགྲོད་པ་གཅིག་པའི་ལམ། ཐེག་ཆེན་བསྟན་པའི་སྙིང་པོ། མན་ངག་ཀུན་གྱི་མཐར་ཐུག ཟབ་མོ་སྙན་བརྒྱུད་ཀྱི་གདམས་པ། གསུང་རབ་རྒྱ་མཚོའི་ཉིང་ཁུ། ཐེག་ཆེན་བློ་སྦྱོང་གི་མན་ངག་ཅེས་བྱ་བ་ནི། གང་བཤད་པར་བྱ་བའི་ཆོས་སོ། །
དེ་ཡང་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱའི་དབང་པོའི་རིམ་པ་ལ་དགོངས་ནས། འདུལ་བྱེད་ཀྱི་ཐེག་པ་སྣ་ཚོགས་ཤིག་གསུངས་པ་ཐམས་ཅད་ཀྱང་དངོས་དང་བརྒྱུད་པ་གང་རུང་གི་སྒོ་ནས། རྒྱུ་མཐར་ཐུག་པ་ཐེག་པ་ཆེན་པོའི་ལམ་དང་། འབྲས་བུ་མཐར་ཐུག་པ་རྣམ་པ་ཐམས་ཅད་མཁྱེན་པ་ཉིད་ལ་གཞོལ་ཞིང་འབབ་པ་ཤ་སྟག་ཡིན་ཏེ། འཕགས་པ་བདེན་པ་པོའི་ལེའུ་ལས། འཇམ་དཔལ་ངས་སེམས་ཅན་རྣམས་ལ་ཆོས་གང་དག་བསྟན་པ་དེ་དག་ཐམས་ཅད་ནི་འདི་ལྟ་སྟེ། ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་བའི་ཕྱིར། བྱང་ཆུབ་ལ་གཞོལ་བ། ཐེག་པ་ཆེན་པོ་ལ་འབབ་པ། ཐམས་ཅད་མཁྱེན་པ་ཉིད་སྒྲུབ་པ།
ཡུལ་གཅིག་ཏུ་ཡང་དག་པར་ཕྱིན་པར་བྱེད་པ་སྟེ། དེ་བས་ན་ང་ལ་ཐེག་པ་ཐ་དད་པ་རྣམ་པར་དགོད་པ་མེད་དོ། ། ཞེས་གསུངས་པའི་ཕྱིར་རོ། ། དེའི་རྒྱུ་མཚན་ཡང་། ཉེས་པ་མ་ལུས་པ་སྤངས་ཤིང་། ཡོན་ཏན་མ་ལུས་པ་རྫོགས་པ་ནི། ཡང་དག་པར་རྫོགས་པའི་སངས་རྒྱས་ཁོ་ན་ཡིན་ལ། དེ་འཐོབ་པ་ནི་ཐེག་པ་ཆེན་པོའི་ལམ་ཟབ་པ་དང་རྒྱ་ཆེ་བ་ཁོ་ན་ལ་རག་ལས་པའི་ཕྱིར། དེ་སྐད་དུ་ཡང་། མདོ་སྡེ་རྒྱན་ལས།
ཟབ་པའི་ཕྱིར་དང་རྒྱ་ཆེའི་ཕྱིར། ། ཡོངས་སུ་སྨིན་དང་རྣམ་མི་རྟོག ། དེ་ཕྱིར་འདི་ལས་གཉིས་བསྟན་ཏེ། ། འདི་ནི་བླ་ན་མེད་པའི་ཐབས། ། ཞེས་གསུངས་པ་ཡིན་ནོ། ། དེའི་ཕྱིར་རྟོག་པ་དང་ལྡན་པའི་གང་ཟག་འཇིག་རྟེན་ཕྱི་མ་ཕན་ཆད་ཀྱི་ལེགས་ཉེས་ཀྱི་མཐའ་ལ་དཔྱོད་པ་ཞུགས་ནས། རང་དང་གཞན་ལ་ཕན་བདེ་སྒྲུབ་པར་འདོད་པ་དག་གིས་ནི། ལུས་དང་སྲོག་ལའང་ལྟོས་པ་མེད་པར་ཐེག་པ་ཆེན་པོའི་ལམ་ལ་འབད་པར་རིགས་ཤིང་། ལམ་དེའི་གཙོ་བོའི་སྙིང་རྗེ་ཆེན་པོའི་རྩ་བ་ཅན་གྱི་ཀུན་རྫོབ་བྱང་ཆུབ་ཀྱི་སེམས་དང་། མཐའ་གཉིས་ལ་མི་གནས་པའི་ཡེ་ཤེས་དོན་དམ་པ་བྱང་ཆུབ་ཀྱི་སེམས་གཉིས་ཡིན་ཏེ།
རྫོགས་པའི་བྱང་ཆུབ་ཀྱི་རྒྱུའི་རྩ་བ་ནི་དེ་དག་ཏུ་ངེས་པའི་ཕྱིར། དོན་གྱི་དབང་འདི་གཟིགས་ནས། འཕགས་མཆོག་ཀླུའི་དབང་པོས། བདག་ཉིད་དང་ནི་འཇིག་རྟེན་འདིས། ། བླ་མེད་བྱང་ཆུབ་འཐོབ་འདོད་ན། ། དེ་ཡི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང་། ། ཕྱོགས་མཐས་གཏུག་པའི་སྙིང་རྗེ་དང་། ། གཉིས་ལ་མི་བརྟེན་ཡེ་ཤེས་ལགས། ། ཞེས་གསུངས་སོ། །
དེས་ན་བྱང་ཆུབ་ཀྱི་སེམས་རིན་པོ་ཆེ་བསྒོམ་པའི་མན་ངག་བཤད་པ་ལ་གཉིས། མཚུངས་མེད་བརྒྱུད་པའི་རིམ་པ་དང་། གདམས་ངག་ཉམས་སུ་ལེན་ཚུལ་ལོ། ། དང་པོ་ནི་སྤྱིར་སྙིགས་དུས་ཀྱི་རྒྱལ་བ་གཉིས་པ་འཛམ་གླིང་བསྟན་པའི་སྒྲོན་མ། གངས་ཅན་འགྲོ་བའི་དེད་དཔོན་སེམས་དཔའ་ཆེན་པོ་དཔལ་ལྡན་མར་མེ་མཛད་ལ། བྱང་ཆུབ་ཀྱི་སེམས་སྦྱོང་བའི་གདམས་ངག་བསམ་གྱིས་མི་ཁྱབ་པ་མངའ་ཞིང་། གཙོ་བོར་གྱུར་པའི་བཀའ་སྲོལ་གསུམ་སྟེ། དང་པོ་ནི་བླ་མ་བསོད་སྙོམས་པ་དྷརྨ་རཀྵི་ཏ་ཞེས་བྱ་བ། ནད་པའི་དོན་དུ་སྐུ་ཤ་དངོས་སུ་བཏང་བའི་ཚེ། འཕགས་པ་སྤྱན་རས་གཟིགས་ཀྱིས་རྗེས་སུ་བཟུང་བ་དེ་ལ་ཞུས་པ་སྟེ།
དང་པོར་བདག་གཞན་མཉམ་པའི་བྱང་ཆུབ་ཀྱི་སེམས་བསྒོམ་པའི་ལུགས་སོ། ། གཉིས་པ་ནི་བླ་མ་བྱམས་པའི་རྣལ་འབྱོར་པ་ཞེས་བྱ་བ། ཀུ་ས་ལི་ཆུང་བར་ཡང་གྲགས་པ། བྱམས་སྙིང་རྗེ་ཁོ་ན་བསྒོམས་པས་རྗེ་བཙུན་མི་ཕམ་མགོན་པོའི་ཞལ་མངོན་སུམ་དུ་གཟིགས་ཤིང་། མཚན་ཡང་བྱམས་པའི་རྣལ་འབྱོར་ཞེས་ཡོངས་སུ་གྲགས་པ་དེ་ལ་ཞུས་པའོ། ། བླ་མ་འདི་ལ་བཀའ་སྲོལ་ཕྱི་མའི་མན་ངག་འདི་ཡང་མངའ་ཞིང་བརྒྱུད་པའི་རིམ་པར་ཡང་འབྱུང་མོད། གཙོ་བོར་འཕགས་པ་འཇམ་དཔལ་གྱི་བཀའ་སྲོལ། སློབ་དཔོན་ཀླུ་སྒྲུབ་ཀྱི་མན་ངག རྒྱལ་སྲས་ཞི་བ་ལྷ་ནས་བརྒྱུད་པ། དང་པོར་བདག་གཞན་མཉམ་པ་ནས་བསྒོམ་པའི་ལུགས་སོ། །
གསུམ་པ་ནི་མཁས་པ་ཆེན་པོ་གསེར་གླིང་པའི་ཐུགས་དམ་གྱི་སྙིང་པོ། ཐུན་མོང་མ་ཡིན་པའི་མན་ངག ཐོག་མ་ཉིད་ནས་བདག་གཞན་བརྗེ་བ་བསྒོམ་པའི་ལུགས་ཏེ། འདི་ལ་རིང་བརྒྱུད་ཀྱི་དབང་དུ་བྱས་ན། བདག་ཅག་གི་སྟོན་པ་ཤཱཀྱའི་རྒྱལ་པོ་འདི་ཉིད། བྲམ་ཟེ་ཆེན་པོ་རྒྱ་མཚོའི་རྡུལ་དུ་འཁྲུངས་པའི་ཚེ། ཐུགས་རྗེའི་རླབས་གཞན་ལས་ཆེ་བའི་དབང་གིས། སྙིགས་མ་ལྔ་བདོ་བའི་དུས་ཀྱི་སེམས་ཅན་བསོད་ནམས་ཆུང་ཞིང་གདུལ་དཀའ་བ་རྣམས་ཚེགས་ཆུང་ཞིང་འཇུག་པ་བདེ་བའི་ལམ་གྱིས་འདུལ་བ་སོགས། སྨོན་ལམ་ལྔ་བརྒྱ་བཏབ་པའི་མཐུས་རྩོད་པའི་དུས་སུ། མི་མཇེད་ཀྱི་ཞིང་འདིར་བྱང་ཆུབ་ཆེན་པོ་བརྙེས་པའི་ཚུལ་བསྟན་ཏེ།
ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་ཞིང་། དེ་དག་གི་སྙིང་པོ་གདམས་པའི་བདུད་རྩི་འདི་ཉིད། རྒྱལ་ཚབ་དམ་པ་མི་ཕམ་མགོན་པོ་ལ་གནང་། འདི་ཡང་སྔོན་དགེ་སློང་བློ་གྲོས་བརྟན་པ། ཞེས་བྱ་བར་གྱུར་པའི་ཚེ། བྱམས་པའི་ཏིང་ངེ་འཛིན་ཁོ་ན་བསྒོམས་པས་མངོན་དུ་གྱུར་ཅིང་ཏིང་ངེ་འཛིན་དེའི་མཐུས། དགེ་སློང་དེའི་ཞབས་གྲོང་ཁྱེར་ཆེན་པོའི་སྒོ་ཐེམ་ལ་བཞག་པའི་ཚེ། ཡུལ་དེ་ན་གནས་པའི་འགྲོ་བ་ཐམས་ཅད་བྱམས་པའི་སེམས་དང་ལྡན་པར་གྱུར་ཏོ། ། དེའི་ཚེ་རབ་ཏུ་བྱུང་བའི་མིང་དེ་བོར་ནས་བྱམས་པ་བྱམས་པ་ཞེས་ཡོངས་སུ་གྲགས་ཤིང་། མངོན་པར་བྱང་ཆུབ་པའི་བར་དུ་ཡང་མཚན་དེ་ཉིད་ཀྱིས་གནས་པའོ། །
དེས་འཕགས་པ་ཐོགས་མེད་ཅེས་བྱ་བ་དགའ་ལྡན་དུ་བྱོན་ཏེ། རྗེ་བཙུན་ཉིད་ལ་བྱམས་པའི་ཆོས་ལྔ་ལ་སོགས་པ་ཐེག་པ་ཆེན་པོའི་སྡེ་སྣོད་བསམ་གྱིས་མི་ཁྱབ་པའི་ལུང་དང་ངན་ངག་ཐོབ་པ་ས་གསུམ་པའི་རྟོགས་པ་བརྙེས་པ། འཇམ་དཔལ་རྩ་བའི་རྒྱུད་ལས། ཐོགས་མེད་ཅེས་བྱའི་དགེ་སློང་ནི། ། བསྟན་བཅོས་དེ་ནི་དོན་ལ་མཁས། ། མདོ་སྡེ་ངེས་དོན་དྲང་བའི་དོན། ། རྣམ་པ་མང་པོ་རབ་ཏུ་འབྱེད། ། ཅེས་དང་། བསྟན་པ་ཡུན་རིང་གནས་བྱའི་ཕྱིར། ། མདོ་ཡི་དེ་ཉིད་དོན་སྡུད་བྱེད། །
ལོ་ནི་བརྒྱ་དང་ལྔ་བཅུར་འཚོ། ། དེ་ལུས་ཞིག་ནས་ལྷ་ཡུལ་འགྲོ། ། འཁོར་བ་རྣམས་སུ་འཁོར་བ་ན། ། ཡུན་རིང་བདེ་བ་རྗེས་མྱོང་ནས། ། བདག་ཉིད་ཆེན་པོ་མཐར་གྱིས་དེ། ། བྱང་ཆུབ་འཐོབ་པར་འགྱུར་བ་ཡིན། ། ཞེས་སོགས་མདོ་རྒྱུད་དུ་མ་ལས་ལུང་བསྟན་པ། ཤིང་རྟའི་སྲོལ་འབྱེད་ཆེན་པོར་གྱུར་པ་དེ་ལ་གནང་ངོ་། ། དེས་ཅུང་ཐམས་ཅད་མཁྱེན་པ་དབྱིག་གཉེན་ཞེས་བྱ་བ། སྐྱེ་བ་ལྔ་བརྒྱར་བར་མ་ཆད་དུ་གནས་ལྔ་རིག་པའི་པཎྜི་ཏར་གྱུར་པས།
ཐོགས་པ་མེད་པའི་སྤོབས་པ་དང་ལྡན་པ། གཞུང་ལུགས་འབུམ་སྡེ་དགུ་བཅུ་གོ་དགུ་ཞལ་ཏོན་དུ་མཛད་པ། རྗེ་བཙུན་བྱམས་པས་བཀས་གནང་ནས་གཞུང་འགྲེལ་དུ་མ་མཛད་པ། འཛམ་བུའི་གླིང་དུ་ཀུན་མཁྱེན་གཉིས་པར་གྲགས་པ་དེ་ལ་གནང་། དེས་ཕྱོགས་རེ་ལ་རང་བས་མཁས་པའི་བུ་ཆེན་བཞིའི་ནང་ནས། ཕར་ཕྱིན་རང་ལས་མཁས་པ་འཕགས་པ་རྣམ་པར་གྲོལ་བའི་སྡེ་ཞེས་བྱ་བ། སློབ་དཔོན་ཆེན་པོ་སངས་རྒྱས་འབངས་ཀྱི་དབོན་པོ། ས་རབ་ཏུ་དགའ་བ་ཐོབ་པ་སངས་རྒྱས་ལས་མངོན་སུམ་དུ་ཤེར་ཕྱིན་གྱི་གདམས་པ་གསན་ནས། དགོངས་འགྲེལ་གྱི་བསྟན་བཅོས་ཆེན་པོ་མཛད་པ་དེ་ལ་གནང་། དེས་བཙུན་པ་རྣམ་པར་གྲོལ་བའི་སྡེ་ཞེས་བྱ་བ།
དད་པའི་ས་ཐེག་པ་ཆེན་པོའི་ཚོགས་ལམ་ལ་གནས་པ། ཉི་ཁྲི་རྣམ་འགྲེལ་ལ་སོགས་པའི་བསྟན་བཅོས་དུ་མ་མཛད་པའི་མཁས་པ་ཆེན་པོ་དེ་ལ་གནང་། དེས་སློབ་དཔོན་གུ་ཎ་མི་ཏྲ་ཞེས་བྱ་བ། སློབ་དཔོན་སེང་གེ་བཟང་པོའི་བླ་མ། གྲུབ་ཆེན་སངས་རྒྱས་ཡེ་ཤེས་ཀྱི་སློབ་མར་ཡང་གྱུར་ཅིང་སྡུད་འགྲེལ་རྩོམ་པའི་སྐུལ་བ་པོར་གྱུར་པ་དེ་ལ་གནང་། དེས་སློབ་དཔོན་སེང་གེ་བཟང་པོ་ཞེས་བྱ་བ། རྒྱལ་བ་བྱམས་པ་ལས་གནང་བ་ཐོབ་པས། བརྒྱད་སྟོང་འགྲེལ་པ་ལ་སོགས་པ་བསྟན་བཅོས་མང་དུ་མཛད་ཅིང་། ཤེར་ཕྱིན་གྱི་བསྟན་པ་ལ་བྱ་བ་བྱས་པ་དེ་ལ་གནང་། དེས་སློབ་དཔོན་གང་བ་སྤེལ་ཞེས་བྱ་བ་ཆོས་མངོན་པ་མཛོད་ཀྱི་འགྲེལ་བཤད་ལ་སོགས་པ་སྟན་བཅོས་མང་དུ་མཛད་ཅིང་པཎྜི་ཏ་ཆེན་པོར་གྱུར་པ་དེ་ལ་གནང་།
དེས་ཀུ་ས་ལི་ཆེ་བ་ཞེས་བྱ་བ། རྟག་ཏུ་དབེན་པ་ལ་གཞོལ་ཞིང་སྒྲུབ་པའི་བརྟུལ་ཞུགས་ལ་གནས་པ། བྱང་ཆུབ་ཀྱི་སེམས་གཉིས་འབྱོངས་པའི་རྣལ་འབྱོར་པ་ཆེན་པོར་གྲགས་པ་དེ་ལ་གནང་། དེས་ཀུ་ས་ལི་ཆུང་བ་ཞེས་བྱ་བ་གཞན་གྱི་སྡུག་བསྔལ་དངོས་སུ་ལེན་ནུས་པ་དེ་ལ་གནང་། དེས་གསེར་གླིང་པ་ཆེན་པོ་ལ་གནང་ངོ་། ། ཉེ་བརྒྱུད་ནི་རྒྱལ་བ་བྱམས་པ་ཉིད་ལས། གསེར་གླིང་པ་ཆེན་པོས་དངོས་སུ་གསན་པར་གྲགས་ཏེ། འདི་ནི་གསེར་གླིང་རྒྱལ་པོའི་སྲས། སྐུ་འཁྲུངས་མ་ཐག་ཏུ་དཀོན་མཆོག་ལ་སྐྱབས་འགྲོ་མཛད་པ་སོགས། ཆེ་བའི་ཡོན་ཏན་དུ་མ་དང་ལྡན་ཞིང་མཁས་པའི་གྲགས་པས།
འཛམ་བུའི་གླིང་ཐམས་ཅད་ཁྱབ་པ། རང་ཡུལ་གྱི་ཕྱི་རོལ་པ་ཐམས་ཅད་སངས་རྒྱས་ཀྱི་བསྟན་པ་ལ་བཀོད་པ་སོགས། བསྟན་པའི་བྱ་བ་རྒྱ་ཆེན་པོ་མཛད་པ། བྱང་ཆུབ་ཀྱི་སེམས་ཀྱི་མངའ་བདག་ཆེན་པོར་གྱུར་པའོ། ། དེས་ཇོ་བོ་རྗེ་དཔལ་ལྡན་ཨ་ཏི་ཤ་ཞེས་འཇིག་རྟེན་གསུམ་ན་ཡོངས་སུ་གྲགས་པ་དེ་ལ་གནང་སྟེ། འདིའི་རྣམ་པར་ཐར་པ་ཞིབ་པར་ནི་རྣམ་ཐར་གྱི་ཡི་གེ་ཆེན་མོ་དག་ལས་ཤེས་པར་བྱ་ཞིང་། མདོར་བསྡུ་ན་ཤར་ཕྱོགས་ཟ་ཧོར་གྱི་རྒྱལ་པོ་དགེ་བ་དཔལ་གྱི་སྲས་སུ་སྐུ་འཁྲུངས། འཁྲུངས་མ་ཐག་ན་རྗེ་བཙུན་མ་སྒྲོལ་མའི་ཞལ་གཟིགས། གཞོན་ནུའི་དུས་ནས་སྤྱིར་རིག་པའི་གནས་ལྔ། ཁྱད་པར་དུ་རྒྱུད་སྡེ་བཞི་ལ་སྦྱངས་པས་མཁས་པའི་མཆོག་ཏུ་གྱུར།
ཤན་ཏི་པ། གསེར་གླིང་པ། རིགས་པའི་ཁུ་བྱུག་སོགས་མཁས་ཤིང་གྲུབ་པ་བརྙེས་པའི་བཤེས་གཉེན་དམ་པ་རྣམས་ཚུལ་བཞིན་བསྟེན། བླ་མ་ར་ཧཱུ་ལ་གུཔྟ་ལ་དགྱེས་པ་རྡོ་རྗེའི་དབང་ཞུས་པའི་དུས་ནས་བཟུང་སྟེ། ཡི་དམ་མང་པོའི་ཞལ་གཟིགས། ཏིང་ངེ་འཛིན་བསམ་གྱིས་མི་ཁྱབ་པ་ལ་མངའ་བརྙེས། བླ་མ་དང་ཡི་དམ་མང་པོས་དངོས་དང་མནལ་ལམ་དུ་ལུང་བསྟན་པ་ལ་བརྟེན་ནས། ཕལ་ཆེན་སྡེར་རབ་ཏུ་བྱུང་སྟེ་གཅིག་རྫོགས་མཛད། མངོན་པར་ཤེས་པ་དང་རྫུ་འཕྲུལ་ལ་དབང་བསྒྱུར། བདུད་དང་མུ་སྟེགས་མང་པོ་ཚ་བཅད།
སྔར་སྨོས་པའི་བླ་མ་རྣམས་དང་ཡི་དམ་གྱི་ལྷ་ལས་བློ་སྦྱོང་གི་གདམས་པ་གསན་པས། བྱང་ཆུབ་ཀྱི་སེམས་གཉིས་དབྱར་ཁའི་ཆུ་བོ་བཞིན་དུ་འཕེལ། ཁྱད་པར་དུ་གསེར་གླིང་པ་ཆེན་པོ་བྱང་ཆུབ་སེམས་ཀྱི་མངའ་བདག་ཏུ་འདུག་པ་ལ་དགོངས་ནས། གདམས་པ་ཞུ་བའི་ཆེད་དུ་གསེར་གླིང་དུ་བྱོན། མཇལ་མ་ཐག་ཏུ་སྐྱེ་བ་སྔ་མའི་བླ་མར་ཤེས་ནས། མོས་གུས་ཚད་མེད་པ་སྐྱེས། བླ་མས་ཀྱང་ཁོང་རང་བྱིས་པའི་དུས་སུ། ནགས་གསེབ་ནས་རྙེད་པའི་གསེར་སྐུ་གནང་སྟེ། བསྟན་པའི་བདག་པོ་མངའ་གསོལ་བའི་རྟེན་འབྲེལ་མཛད། ལོ་བཅུ་གཉིས་སུ་དབུ་སྔས་སྦྲེལ་ནས་གདམས་ངག་ཞུས་པས།
བདག་པས་གཞན་གཅེས་པའི་བྱང་ཆུབ་ཀྱི་སེམས་ཐུགས་ལ་འཁྲུངས། དེ་ནས་རྒྱ་གར་དུ་བྱོན་ཏེ། བྲི་ཀ་མ་ལ་ཤཱི་ལའི་གནས་བརྟན་མཛད། ཤར་ནུབ་གུང་གསུམ་ཐམས་ཅད་དུ་ཕྲིན་ལས་ཀྱིས་ཁྱབ། སྡེ་པ་ཐམས་ཅད་ཀྱིས་ཕྱོགས་རིས་མེད་པར་གཙུག་རྒྱན་དུ་བཀུར། བཤད་པ་དང་སྒྲུབ་པའི་སྒོ་ནས་མདོ་སྔགས་ཀྱི་བསྟན་པ་དར་རྒྱས་སུ་མཛད། སྒྲོལ་མ་དང་ཁ་སར་པ་ནི་ལ་སོགས་པའི་ཡི་དམ་དང་། ར་ཧཱུ་ལ་ལ་སོགས་པ་བླ་མ་མང་པོས་བོད་དུ་སོང་ན་སྤྱིར་བསྟན་པ་དང་སེམས་ཅན་ལ་ཕན་ཐོགས། ཁྱད་པར་དུ་ཨུ་པ་སི་ཀ་ཞིག་ལ་ཕན་ཐོགས་ཤིང་། དེའི་བཀའ་བརྒྱུད་ཀྱིས་བསྟན་པ་དར་བར་བྱེད་དོ་ཞེས་ལུང་བསྟན་པ་དང་།
རྒྱལ་བས་ལུང་བསྟན་པའི་ལྷ་བླ་མ་ཡེ་ཤེས་འོད་ཁུ་དབོན་གྱིས་གདན་འདྲེན་ལན་མང་དུ་བཏང་བ་ལ་བརྟེན་ནས། བོད་དུ་བྱོན། བོད་ཡུལ་རྨོངས་པའི་སེམས་ཅན་རྣམས་ལ་ཐུགས་རྗེས་གཟིགས། ལྟ་སྤྱོད་ཕྱིན་ཅི་ལོག་པ་རྣམས་ལུང་རིགས་ཀྱི་སྒོ་ནས་ཚར་བཅད། ཡང་དག་པའི་ལམ་ལ་བཀོད། དམ་པའི་ཆོས་ཀྱི་སྒྲོན་མེ་སྦར། ལོག་པར་རྟོག་པའི་ཚང་ཚིང་བསྲེགས། གནས་ལུགས་ལྟ་བའི་བློ་མིག་བསྐྱེད། ཆོས་དང་ཆོས་མིན་གྱི་རྣམ་དབྱེ་བསྟན། སྐལ་ལྡན་གདུལ་བྱའི་ཞིང་ས་ལ།
བྱང་ཆུབ་སེམས་ཀྱི་ས་བོན་བཏབ་སྟེ། ལེགས་བཤད་བདུད་རྩིའི་ཆར་རྒྱུན་ཕབ་ནས། རྣམ་གྲོལ་དགེ་བའི་ལོ་ཏོག་སྨིན་པར་མཛད་དོ། ། ཁྱད་པར་དུ་སྲས་ཀྱི་ཐུ་བོ་འབྲོམ་སྟོན་པ་ཆེན་པོའི་བློ་གྲོས་ཀྱི་ཁང་བཟང་། ལུང་རྟོགས་ཀྱི་ནོར་བུས་གཏམས་པར་མཛད་པས། བཀའ་བརྒྱུད་རིན་པོ་ཆེའི་གཏེར་སྒྲོམ་ཁ་ཕྱེ་བ་ལྟ་བུས། གངས་རིའི་ཁྲོད་ཀྱི་རྒུད་པ་ཐམས་ཅད་བསལ་ཅིང་དགེ་ལེགས་ཀྱི་དཔལ་འབྱོར་རྒྱ་ཆེར་སྤེལ་བས། ཕྱོགས་འདིའི་འགྲོ་བ་ཐམས་ཅད་མགོན་དང་བཅས་པར་གྱུར་ཏོ། ། དེའི་ཕྱིར་དཔལ་ལྡན་མར་མེ་མཛད་ཀྱི་བཀའ་བརྒྱུད་གསེར་རིའི་ཕྲེང་བ་ལྟ་བུ་འདི་ནི། ཁ་བ་ཅན་པ་རྣམས་ལ་རྒྱལ་བ་བས་ཀྱང་ཐུགས་རྗེ་ཆེ་བར་ཤེས་པར་བྱའོ། །
དེས་འབྲོམ་སྟོན་པ་རྒྱལ་བའི་འབྱུང་གནས་ཞེས་བྱ་བ། བསྟན་པའི་སྲོག་ཤིང་ཆེན་པོ། འཕགས་མ་སྒྲོལ་མ་ལ་སོགས་པ་ཡི་དམ་མང་པོའི་ཞལ་གཟིགས་པ། ཕྱི་མར་དགའ་ལྡན་དུ་ཇོ་བོ་ཉིད་ཀྱི་དྲུང་དུ་གཤེགས་པའི་མཚན་མ་རྙེད་པ། བྱང་ཕྱོགས་ཀྱི་འགྲོ་བ་རྣམས་ཀྱི་མིག་གཅིག་པུར་གྱུར་པ་དེ་ལ། སྤྱིར་བཀའ་མདོ་རྒྱུད་མན་ངག་ཐམས་ཅད་བུམ་པ་གང་བྱོའི་ཚུལ་དུ་གནང་ཞིང་། ཁྱད་པར་དུ་གདམས་པ་འདི་ཉིད་གཅེས་པའི་སྙིང་ནོར་བུ་ལ་སྦྱིན་པའི་ཚུལ་གྱིས་ལྐོག་ཁྲིད་དུ་གདམས་པར་གྲགས་སོ། ། དེས་སྲས་ཀྱི་ཐུ་བོ་སྐུ་མཆེད་རིན་པོ་ཆེ་གསུམ་ལ་སོགས་པ། སྣོད་ལྡན་གྱི་སློབ་མ་འགའ་ཞིག་ལ་གསུངས་ཤིང་། ཁྱད་པར་དུ་པོ་ཏོ་བ་ཆེན་པོ་རིན་ཆེན་གསལ་བ་ཞེས་བྱ་བ།
གནས་བརྟན་ཆེན་པོ་ཡན་ལག་འབྱུང་གི་སྤྲུལ་པར་གྲགས་པ། ཚེ་བློས་བཏང་བའི་གྲྭ་པ་ཉིས་སྟོང་ལྷག་རེ་ཙམ་དང་། ཐབས་ཅིག་ཏུ་བཤད་སྒྲུབ་ཀྱི་བསྟན་པའི་བྱ་བ་ཁོ་ན་ལྷུར་ལེན་པ། འཇིག་རྟེན་ཆོས་བརྒྱད་ཀྱི་ཕྱོགས་ལ་བསམ་པ་དང་། སྦྱོར་བས་སྐད་ཅིག་ཀྱང་མི་འཇུག་པ། གཤེགས་བཞུད་སོགས་ཀྱི་བྱ་བ་ཡང་འཕྲལ་སྣང་ཐུག་ཕྲད་ཙམ་མ་གཏོགས་པ། གྲབ་ཤོམས་ཀྱི་རྩིས་གདབ་མེད་པ་བསྟན་པའི་རྒྱལ་མཚན་ཆེན་པོར་གྱུར་པ་དེ་ལ་གནང་ངོ་། ། དེས་བཀའ་བབས་ཀྱི་བུ་ཆེན་ཆེན་པོ་བརྒྱད་ཀྱི་ནང་ནས། དབུས་ཀྱི་ཉི་ཟླ་ཟུང་གཅིག་ཏུ་གྲགས་པ། རྒྱ་ཆེན་ཆོས་ཀྱི་སྤྱན་ལྡན་ཤ་ར་བ་ཡོན་ཏན་གྲགས་དང་།
བྱང་ཆུབ་སེམས་ཀྱི་མངའ་བདག་གླང་ཐང་པ་ཆེན་པོ་རྡོ་རྗེ་སེང་གེ་གཉིས་ལ་ཐུགས་དམ་གྱི་མཐིལ་ཕྱུང་། མན་ངག་གི་བཅུད་བསྡུས་ཏེ་སྦས་པའི་ཚུལ་དུ་གནང་ངོ་། ། ཤ་ར་བ་ཆེན་པོ་འདི་ཉིད་ཡི་དམ་གྱི་ལྷ་མང་པོའི་ཞལ་གཟིགས་པ། ལུང་གི་ཆོས་བསམ་གྱིས་མི་ཁྱབ་པ་ལ་མཁྱེན་པའི་སྣང་བ་རྒྱས་པ། སྐྱེ་བས་ཐོབ་པའི་ཤེས་རབ་ལ་ཕྱོགས་འདི་ན་འགྲན་ཟླ་མེད་པར་གྲགས་པ་ཡིན་ནོ། ། དེ་ལ་རིན་པོ་ཆེ་འཆད་ཀ་བ་ཡེ་ཤེས་རྡོ་རྗེས་ཞུས་ཏེ། འདི་ནི་རིགས་རྙིང་མ་པ་ཡོད་ཏན་མདོ་སྔགས་མང་པོ་ལ་ཐུགས་སྦྱངས་པ། གཞོན་ནུ་ཉིད་ནས་གཞན་གྱི་སྡུག་བསྔལ་རང་སྟེང་དུ་ལེན་པ་ལ་རང་ངང་གིས་སྤྲོ་བ། ཐེག་པ་ཆེན་པོའི་རིགས་ནུས་རྒྱས་པ་ཡིན་ཞིང་། དགུང་ལོ་ཉེར་དྲུག་པའི་དུས་ཡར་ལུང་དུ།
དགེ་བའི་བཤེས་གཉེན་ཉང་ལྕགས་ཞིང་པ་ལ་གླང་ཐང་པའི་ཚིག་རྐང་བརྒྱད་མ་གསན་པས། བཀའ་གདམས་པའི་ཆོས་ལ་དད་པའི་རྒྱུ་བྱས། ཐེག་ཆེན་གྱི་ཆོས་ཀྱི་རྩ་བ་བདག་གཞན་བརྗེ་བའི་བྱང་ཆུབ་ཀྱི་སེམས་ལ་ངེས་པ་རྙེད། དེ་ནས་པོ་ཏོ་བའི་སློབ་མ་དགེ་བའི་བཤེས་གཉེན་དོལ་པ་དང་། ལུག་སྨད་པ་གཉིས་ལོ་བཞིར་བསྟེན་ཏེ་བཀའ་གདམས་ཀྱི་གཞུང་གདམས་ངག་མང་དུ་གསན། བྱང་ཆུབ་ཀྱི་སེམས་ལ་ངེས་ཤེས་སྐྱེས་པས། བློ་སྦྱོང་གི་གདམས་པ་ཚོལ་བའི་ཆེད་དུ་དགུང་ལོ་སུམ་ཅུ་པ་ལ་དབུ་རིར་བྱོན། ཤ་ར་བ་ཆེན་པོ་ལ་ལོ་གཉིས་སུ་ཆོས་གསན་ཀྱང་། གདམས་པ་འདིའི་ཚིག་ཟུར་ཙམ་ཡང་མ་བྱུང་བས། ཐེ་ཚོམ་སྐྱེས་ཏེ་ཆེད་དུ་གཏད་ནས།
བདག་གཞན་བརྗེ་བ་ཆོས་ཀྱི་རྩ་བ་ཡིན་མིན་གྱི་དྲི་བ་བྱས། སངས་རྒྱས་སྒྲུབ་པའི་ཐབས་སུ་མེད་ཁ་མེད་པའི་རྒྱུ་མཚན། རིན་ཆེན་ཕྲེང་བའི་ལུང་གི་ཤེས་བྱེད་དང་བཅས་པ་གསུངས་ཏེ། ཡིད་ཆེད་རྙེད་ནས་གདམས་ངག་གནང་བར་ཞུ་བ་ཕུལ། གནང་བར་ཞལ་གྱིས་བཞེས་ཏེ་དང་པོར་ལོ་དྲུག ཕྱིས་ལོ་གསུམ་སྟེ་སྔ་ཕྱིར་ལོ་དགུར་གདམས་པ་འདི་ཉིད་ལ་གཅིག་དྲིལ་དུ་བྱས་ཏེ། ཞུས་ཤིང་བསྒོམས་པས། བདག་གཅེས་འཛིན་གྱི་འཁྲི་བ་ཆོད་པའི་བྱང་ཆུབ་ཀྱི་སེམས་སྐྱེས། བློ་སྦྱོང་ཆོས་ཀྱི་སྙིང་པོ་ཡིན་ཡང་སྣོད་ལྡན་ཉུང་བར་དགོངས་ནས། དང་པོར་བཤད་བཀའ་ཤིན་ཏུ་དོག་པར་མཛད།
དེ་ནས་མཛེ་ཕོ་སྨན་པས་བོར་ཞིང་ཚེ་འདིར་བདེ་བའི་རེ་ཐག་ཆད་པ་འགའ་ཞིག་ལ་ཐུགས་རྗེའི་དབང་གིས་གནང་། མཛེ་ནད་སོས་ཤིང་རྟོགས་པ་ཕུན་སུམ་ཚོགས་པ་སྐྱེས། དེ་འདྲའི་རིགས་ཅན་མང་དུ་འདུས། འཆད་ཀ་བའི་མཛེ་ཆོས་སུ་གྲགས། ཕྱི་ནས་གཞན་ཕན་རྒྱ་ཆེན་འབྱུང་བར་གཟིགས་ཏེ། བཤད་བཀའ་ཡངས་པར་མཛད། ཚོགས་པ་ཆེན་པོ་རྣམས་ལ་གསུངས། གདམས་པ་འདིའི་མངའ་བདག་ཆེན་པོར་གྱུར་ཏེ། འགྲན་ཟླ་མེད་པའི་སེམས་དཔའ་ཆེན་པོའོ། ། དེ་ལ་སེ་སྤྱིལ་ཕུ་པ་ཆེན་པོ་འོད་ཟེར་གཞོན་ནུ་ཞེས་བྱ་བས་ཞུས་ཏེ།
བྱེན་གྱི་ལྷ་སྡིང་སོགས་སུ་ལོ་ཉི་ཤུ་རྩ་བཞིར་གདམས་པ་འདི་ཁོ་ན་ལ་གཅིག་དྲིལ་དུ་མཛད་ནས། ཞུས་ཤིང་བསྒོམས་པས། ཡེངས་ཀྱང་ཐུབ་ན་འབྱོངས་པ་ཡིན། ། ཞེས་པ་ལྟར། འགལ་རྐྱེན་སྟོབས་དང་ལྡན་པ་དང་ཕྲད་པའི་ཚེ་ཡང་། གཉེན་པོ་ཆེད་དུ་མ་བསྟེན་པར་རྐྱེན་ངན་ལམ་དུ་སློངས་པ་སོགས། ལམ་རྟགས་ཀྱི་ཡོན་ཏན་བསམ་གྱིས་མི་ཁྱབ་པ་སྐྱེས། ཚོགས་དང་ལྐོག་ཁྲིད་ཅི་རིགས་པར་གདམས་པ་དར་རྒྱས་སུ་མཛད། ཐུགས་དམ་གྱི་སྙིང་པོ་ཡང་འདི་ཉིད་ལ་མཛད་པས་རྒྱལ་སྲས་ཆེན་པོར་གྱུར་ཏོ། ། དེས་ལྷ་ལུང་གི་དབང་ཕྱུག་འོད་ཟེར་བླ་མ་ལ་གནང་།
དེས་ལྷ་སྡིངས་པ་བྱང་ཆུབ་འབུམ་ལ། དེས་ལྷ་སྡིངས་དབོན་ལ། དེས་ཚོགས་ཀྱི་མཁན་པོ་སྒྲུབ་བརྩོན་དམ་པ་ཡོན་ཏན་དཔལ་ལ། དེས་མཁན་ཆེན་བདེ་བ་དཔལ་ལ། དེས་མཁས་བཙུན་བཀའ་བཞི་པ་གྲགས་པ་གཞོན་ནུ་ལ། དེས་ལུང་རྟོགས་ཀྱི་ཡོད་ཏན་བསམ་གྱི་མི་ཁྱབ་པ་དང་ལྡན་ཞིང་། བསྟན་འཛིན་ཐམས་ཅད་ཀྱི་གཙུག་རྒྱན་དམ་པར་གྱུར་པ་རིན་པོ་ཆེ་བསོད་ནམས་གྲགས་པ་ལ་གནང་། དེས་འཕགས་པ་སྤྱན་རས་གཟིགས་དབང་ཕྱུག་གི་སྤྲུལ་པ་རྒྱལ་བའི་སྲས་པོ་ཐོགས་མེད་བཟང་པོ་དཔལ་ཞེས་ཉི་ཟླ་ལྟར་ཡོངས་སུ་གྲགས་པ། སྣང་བ་དག་པའི་སྐལ་ལྡན་རྣམས་ཀྱིས་འཇིག་རྟེན་དབང་ཕྱུག་ཏུ་མངོན་སུམ་དུ་མཐོང་བ་ལ་སོགས་པ། ཆེ་བའི་ཡོད་ཏན་བསམ་གྱིས་མི་ཁྱབ་པ་དང་ལྡན་པ་དེ་ལ་གནང་སྟེ།
སེམས་དཔའ་ཆེན་པོ་འདི་ནི་གདམས་པ་འདི་ཉིད་ཀྱི་སྒོ་ནས་སྟོན་པ་གཉིས་པ་ལྟ་བུར་གྱུར་ཏོ། ། དེས་བྱང་སེམས་ཆེན་པོ་ཛྙ་ན་ཤྲི་ཞེས་ཡོངས་སུ་གྲགས་པ་ལ། དེས་རྟེན་འབྱུང་མཐའ་བྲལ་གྱི་གནས་ལུགས་ཇི་ལྟ་བ་བཞིན་དུ་གཟིགས་པས། མཚན་མར་འཛིན་པའི་དམིགས་གཏད་ཞིག་ཅིང་། དམིགས་མེད་ཐུགས་རྗེའི་སྤྲིན་ལས་འོངས་པའི་རྣམ་དཀར་ཕྲིན་ལས་ཀྱི་ཆར་རྒྱུན་ཆེན་པོས། གདུལ་བྱའི་དགེ་བའི་ལོ་ཏོག་སྨིན་པར་མཛད་པ་ལ། འཇིག་རྟེན་ན་འགྲན་པའི་ཟླ་ཐམས་ཅད་དང་ཡོངས་སུ་བྲལ་བ། མཚུངས་མེད་ཆོས་ཀྱི་རྗེ་རིན་པོ་ཆེ་ལ་གནང་ངོ་། ། དེ་ཉིད་ཀྱི་དྲུང་དུ་བདག་གིས་སྤྱིར་ལུང་རིགས་མན་ངག་གི་བཀའ་དྲིན་བརྗོད་ཀྱིས་མི་ལང་པ་དང་། ཁྱད་པར་དུ་ཡང་བདམས་པ་འདི་ཉིད་ཉམས་ཁྲིད་ཀྱི་ཚུལ་དུ་ལན་མང་དུ་མནོས་སོ། །
ཡང་ཀུན་མཁྱེན་དབྱིག་གཉེན་ནས་སློབ་དཔོན་བློ་གྲོས་བརྟན་པ་སོགས་ལ་བརྒྱུད་པ་དང་། སྤྱན་སྔ་བ་ཆེན་པོ་ནས་ཤ་བོ་སྒང་པ་སོགས་ལ་བརྒྱུད་པ་དང་། ལྷ་ལུང་གི་དབང་ཕྱུག་ནས་ལྷ་འགྲོ་བའི་མགོན་པོ་སོགས་ལ་བརྒྱུད་པ་དང་། རྒྱལ་སྲས་ཐོགས་མེད་ནས་རྒྱ་མ་བ་ཡོན་ཏན་འོད་ལ་སོགས་པ་ལ་བརྒྱུད་པའི་ཚུལ་མང་དུ་ཡོད་ཅིང་། བདག་གིས་ཀྱང་དང་པོར་བྱང་སེམས་བསམ་གཏན་རིན་ཆེན་པ་དང་། བར་དུ་ཆོས་ཀྱི་རྗེ་བྱང་སེམས་ཆེན་པོ་ར་སྒྲེང་པ་ཤཱཀྱ་བསོད་ནམས་ཀྱི་ཞལ་སྔ་ནས་དང་། གྲོ་ས་ཀུན་སྤངས་པ་ཆེན་པོ་འོད་ཟེར་ཀུན་དགའ་དཔལ་གྱི་ཞལ་སྔ་ནས་དང་། མཐར་སྙིགས་དུས་ཀྱི་རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཞལ་སྔ་ནས་ལ་སོགས་པ་རྣམས་ལ། ཆེད་དུ་གཉེར་སྟེ་རབ་ཏུ་དད་ཅིང་འདུན་པའི་སྒོ་ནས་གསུང་རབ་ཀྱི་སྙིང་པོ་འདི་ཉིད། ལན་མང་དུ་ཞུས་པའི་བརྒྱུད་པའི་ཚུལ་རྣམས་ནི།
ཡི་གེ་མང་དུ་དོགས་ནས་མ་བྲིས་སོ། ། རྒྱ་ཆེན་གསུང་རབ་རྒྱ་མཚོའི་དབུས་གནས་ཤིང་། ། ལུང་རྟོགས་ནོར་བུའི་གླིང་ལ་དབང་བསྒྱུར་ཏེ། ། དྲི་མེད་གདམས་པའི་བདུད་རྩིའི་ཆར་འབེབས་པ། ། བཀའ་བརྒྱུད་ཀླུ་དབང་ཚོགས་ལ་བདག་དད་དོ། ། དེ་ལྟར་བརྒྱུད་པ་དེ་དག་ལས་འོངས་པའི་གདམས་ངག་ཉམས་སུ་ལེན་པའི་ཚུལ་ལ། སྙན་བརྒྱུད་ཆེན་མོ་བ་ལྟར་ན་སྦྱོར་དངོས་རྗེས་གསུམ་དུ་གསུངས་ལ། དོན་བདུན་མ་ལྟར་ན། སྔོན་འགྲོ་རྟེན་གྱི་ཆོས་བསྟན་པ། དངོས་གཞི་བྱང་ཆུབ་ཀྱི་སེམས་གཉིས་སྦྱང་བ།
རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ། ཚེ་གཅིག་གི་ཉམས་ལེན་དྲིལ་ནས་བསྟན་པ། བློ་འབྱོངས་པའི་ཚད། བློ་སྦྱོང་གི་དམ་ཚིག བློ་སྦྱོང་གི་བསླབ་བྱ་སྟེ་བདུན་ནོ། ། དང་པོ་ནི་སྙན་བརྒྱུད་རྡོ་རྗེའི་ཚིག་རྐང་ལས། དང་པོ་སྔོན་འགྲོ་དག་ལ་བསླབ། ། ཅེས་འབྱུང་བའི་དོན་ཉམས་སུ་ལེན་པ་ན། དམིགས་ཐུན་རྣམ་པ་ལྔ་སྟེ། བྱིན་རླབས་མྱུར་དུ་འཇུག་པའི་ཐབས་སུ།
བླ་མའི་རྣལ་འབྱོར། ལུས་ལ་སྙིང་པོ་ལེན་འདོད་ཀྱི་བློ་བསྐྱེད་པའི་ཐབས་སུ། དལ་འབྱོར་རྙེད་དཀའ། བརྩོན་འགྲུས་ལ་མྱུར་དུ་བསྐུལ་བའི་ཐབས་སུ། འཆི་བ་མི་རྟག་པ། བླང་དོར་ལ་མི་འཁྲུལ་བར་འཇུག་པའི་ཐབས་སུ། ལས་རྒྱུ་འབྲས། ངེས་འབྱུང་གི་བློ་ཁྱད་པར་ཅན་སྐྱེ་བའི་ཐབས་སུ། འཁོར་བའི་ཉེས་དམིགས་བསྒོམ་པའོ། ། དང་པོ་ནི་མཚན་ཉིད་ཐེག་པ་ནས་བླ་མའི་རྣལ་འབྱོར་གྱི་རྣམ་བཞག་མི་འབྱུང་ཡང་།
བཤེས་གཉེན་བརྟེན་པ་ལམ་གྱི་རྩ་བར་ཐེག་པ་གོང་འོག་ཐམས་ཅད་ནས་གསུངས་ཏེ། བཤེས་སྤྲིངས་ལས། དགེ་བའི་བཤེས་གཉེན་བརྟེན་པ་ཚངས་པར་སྤྱོད། ། ཡོངས་སུ་རྫོགས་པར་ཐུབ་པས་གསུང་དེའི་ཕྱིར། ། སྐྱེས་བུ་དམ་པ་བསྟེན་བགྱི་རྒྱལ་བ་ལ། ། བརྟེན་ནས་རབ་ཏུ་མང་པོས་ཞི་བ་ཐོབ། ། ཅེས་བཤེས་གཉེན་ཚུལ་བཞིན་དུ་བསྟེན་པ་ཚངས་སྤྱོད་ཡོངས་རྫོགས་སུ་བསྟན་པ་དང་། དེའི་ཕན་ཡོན་སྔོན་བྱུང་དང་སྦྱར་ཏེ་གསུངས་པ་ལྟར་རོ། ། འོ་ན་བཤེས་གཉེན་ཇི་ལྟ་བུ་ཞིག་བསྟེན་པར་བྱ་སྙམ་ན། མདོ་སྡེ་རྒྱན་ལས།
བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་པར་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བརྟེན། ། ཞེས་མཚན་ཉིད་བཅུ་ལྡན་དུ་གསུངས་ཏེ། དེའི་དོན་ནི་ལྷག་པ་ཚུལ་ཁྲིམས་ཀྱི་བསླབ་པས་དབང་པོ་དུལ་བ། སེམས་ཀྱི་བསླབ་པས་སེམས་ཞི་བར་གནས་པ། ཤེས་རབ་ཀྱི་བསླབ་པས་ཉོན་མོངས་ཉེ་བར་ཞི་བ། སློབ་མ་ལས་ཡོན་ཏན་ཆེས་ལྷག་པ། གཞན་དོན་ལ་སྤྲོ་བའི་བརྩོན་འགྲུས་དང་བཅས་པ།
སྡེ་སྣོད་གསུམ་གྱི་ལུང་གིས་ཕྱུག་པ། གནས་ལུགས་དེ་ཁོ་ན་ཉིད་རྟོགས་པའི་ཤེས་རབ་དང་ལྡན་པ། གཞན་ལ་ཆོས་སྟོན་པའི་སྨྲ་བ་ལ་མཁས་པ། རྙེད་བཀུར་སོགས་ལ་མི་ལྟ་བར་སྙིང་བརྩེ་བས་ན་ཀུན་སློང་དག་པ། ཆོས་བཤད་པའི་དཀའ་སྤྱད་ཀྱིས་མི་ངལ་བས་ན་སྐྱོ་བ་སྤང་བའོ། ། དེ་བཞིན་དུ་སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏང་ངོ་། །
ཞེས་ཐེག་ཆེན་གྱི་དོན་ལ་མཁས་པ་དང་། བྱང་སེམས་ཀྱི་བརྟུལ་ཞུགས་ལ་གནས་པའི་བཤེས་གཉེན་དམ་པ་ནི། རང་གི་སྲོག་ལས་ཀྱང་གཅེས་པར་བརྟེན་དགོས་པར་གསུངས་སོ། ། ཇི་ལྟར་བསྟེན་པའི་ཚུལ་ནི་དེ་ཉིད་ལས། དཔལ་འབྱུང་བ་ཡི་རྣམ་ཐར་ལས། ། བླ་མ་བསྟེན་པའི་ཚུལ་ལྟར་བསླབ། ། ཅེས་གསུངས་ཏེ། དེ་ཡང་གྲོང་ཁྱེར་ཡིད་བཟང་པོའི་སྒོ་ན་འདུག་པའི་ཁྱེའུ་དཔལ་འབྱུང་བ་དང་། བུ་མོ་དཔལ་གྱི་བློ་གྲོས་མ་གཉིས་ཀྱིས། བྱང་ཆུབ་སེམས་དཔའ་ནོར་བཟང་ལ་བྱང་སེམས་ཀྱི་བསླབ་པ་སྟོན་པའི་སྐབས་སུ།
བཤེས་གཉེན་བསྟེན་ཚུལ་རྒྱུ་མཚན་དང་བཅས་པ་རྒྱས་པར་གསུངས་པའི་སྐབས་ནས། རིགས་ཀྱི་བུ་དགེ་བའི་བཤེས་གཉེན་ནི་སངས་རྒྱས་ཀྱི་རིགས་སུ་བསྐྱེད་པས་མ་ལྟ་བུའོ། ། ཚིག་གི་ཐོག་མཐའ་དེ་བཞིན་དུ་སྦྱར་ཏེ། ཕན་པ་རྒྱ་ཆེན་པོ་སྒྲུབ་པས་ཕ། སྡིག་པ་ཐམས་ཅད་ལས་སྲུང་བས་མ་མ། བྱང་ཆུབ་སེམས་དཔའི་བསླབ་པ་ཁོང་དུ་ཆུད་པར་བྱེད་པས་སློབ་དཔོན། ཕ་རོལ་ཏུ་ཕྱིན་པའི་ལམ་ལ་འཛུད་པའི་ལམ་མཁན། ཉོན་མོངས་པའི་ནད་ལས་ཐར་བར་བྱེད་པས་སྨན་པ། ཡེ་ཤེས་ཀྱི་སྨན་རྣམ་པར་འཕེལ་བར་བྱེད་པས་གངས་ཀྱི་རི། འཇིགས་པ་ཐམས་ཅད་ལས་བསྲུང་བས་དཔའ་བོ།
འཁོར་བའི་ཆུ་བོ་ཆེན་པོ་ལས་སྒྲོལ་བས་མཉན་པ། དགེ་བའི་བཤེས་གཉེན་ནི་ཐམས་ཅད་མཁྱེན་པའི་ཡེ་ཤེས་རིན་པོ་ཆེའི་གླིང་དུ་ཕྱིན་པར་བྱེད་པས་སྐྱ་བ་འཛིན་པ་ལྟ་བུའོ། ། རིགས་ཀྱི་བུ་དེ་བས་ན་དེ་ལྟར་ཡིད་ལ་བྱ་བ་རྒྱུན་མ་ཆད་པར། ཁྱོད་ཀྱིས་དགེ་བའི་བཤེས་གཉེན་བསྙེན་བཀུར་བར་གྱིས་ཤིག ཁུར་ཐམས་ཅད་བཀུར་བས་ཡོངས་སུ་མི་སྐྱོ་བའི་ཕྱིར་ས་ལྟ་བུའི་སེམས་དང་། ཚིག་གི་མཐའ་མ་དེ་བཞིན་དུ་སྦྱར་ཏེ། མི་ཕྱེད་པའི་ཕྱིར་རྡོ་རྗེ། སྡུག་བསྔལ་ཐམས་ཅད་ཀྱིས་མི་བསྒུལ་བའི་ཕྱིར་ཁོར་ཡུག ཅི་དགའ་བར་བཀའ་ཉན་པས་བྲན། ངག་ཐམས་ཅད་མི་གཅོག་པས་སློབ་མ།
ལས་ཐམས་ཅད་ཉམས་སུ་བླང་བ་ལ་མི་སྨོད་པས་འཇིག་རྟེན་གྱི་འབངས། ཉོན་མོངས་པ་ཐམས་ཅད་ཀྱིས་མི་སྐྱོ་བའི་ཕྱིར་མ་མ། ང་རྒྱལ་དང་མཐོ་བའི་ང་རྒྱལ་སྤངས་པས་ཕྱགས་དར་བ། ཁུར་ལྕི་བ་བཀུར་བས་ཐེག་པ། མི་བསྐྱོད་པས་རི། མི་ཁྲོ་བས་ཁྱི། དྲེགས་པ་ཐམས་ཅད་མེད་པས་ཁྱུ་མཆོག་རྭ་བཅད་པ། དགེ་བའི་བཤེས་གཉེན་གྱི་ངོར་ལྟ་བས་བུ་མཛངས་པ་ལྟ་བུའི་སེམས་དང་། ཆོས་ཀྱི་རྒྱལ་པོའི་བཀའ་ལས་མི་འགལ་བར་བྱ་བས་རྒྱལ་པོ་གཞོན་ནུ་ལྟ་བུའི་སེམས་ཀྱིས་དགེ་བའི་བཤེས་གཉེན་ལ་བསྙེན་བཀུར་བར་བྱའོ། ། རིགས་ཀྱི་བུ་ཁྱོད་ཀྱིས་བདག་ལ་ནི་ནད་པའི་འདུ་ཤེས་དང་།
དགེ་བའི་བཤེས་གཉེན་ལ་ནི་སྨན་པའི། གདམས་ངག་ལ་ནི་སྨན་གྱི། ནན་ཏན་ཉམས་སུ་བླངས་པ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ། ། ཚིག་གི་ཐོག་མཐའ་དེ་བཞིན་དུ་སྦྱར་ཏེ། བདག་ལ་འགྲོན་པོ། བཤེས་གཉེན་ལ་ལམ་མཚོན་པ། གདམས་ངག་ལ་ལམ། ནན་ཏན་ལ་ཕྱོགས་བདེ་བ། བདག་ལ་ཕ་རོལ་ཏུ་འགྲོ་བའི། བཤེས་གཉེན་ལ་མཉན་པའི།
རྗེས་སུ་བསྟན་པ་ལ་འགྲམ་སྟེགས་ཀྱི། ནན་ཏན་ལ་གྲུའི། བདག་ལ་ཞིང་པའི། བཤེས་གཉེན་ལ་ཀླུའི་དབང་པོའི། གདམས་ངག་ལ་ཆར་པའི། ནན་ཏན་ལ་ལོ་ཏོག་འགྲུབ་པའི། བདག་ལ་དབུལ་པོའི། བཤེས་གཉེན་ལ་ངལ་སོས་པོའི། གདམས་ངག་ལ་ནོར་གྱི། ནན་ཏན་ལ་དབུལ་བ་སེལ་བའི།
བདག་ལ་སློབ་མའི། བཤེས་གཉེན་ལ་སློབ་དཔོན་གྱི། གདམས་ངག་ལ་བཟོའི། ནན་ཏན་ལ་བཟོ་ཁོང་དུ་ཆུད་པའི། བདག་ལ་འཇིགས་པ་དང་བཅས་པའི། བཤེས་གཉེན་ལ་དཔའ་བོའི། གདམས་ངག་ལ་མཚོན་ཆའི། ནན་ཏན་ལ་དགྲ་སེལ་བའི། བདག་ལ་ཚོང་པའི། བཤེས་གཉེན་ལ་སྐྱ་བ་འཛིན་པའི།
གདམས་ངག་ལ་རིན་པོ་ཆེའི། ནན་ཏན་ལ་རིན་པོ་ཆེ་སྡུད་པའི། བདག་ལ་བུ་དམ་པའི། བཤེས་གཉེན་ལ་ཕ་མའི། རྗེས་སུ་བསྟན་པ་ལ་རིགས་ཀྱི་བུའི་ལས་ཚུལ་གྱི། ནན་ཏན་ལ་ཚུལ་མ་ཉམས་པའི། རིགས་ཀྱི་བུ་ཁྱོད་ཀྱིས་བདག་ལ་ནི་རྒྱལ་པོ་གཞོན་ནུའི། དགེ་བའི་བཤེས་གཉེན་ལ་ནི་ཆོས་ཀྱི་རྒྱལ་པོ་དང་བློན་པོ་དམ་པའི། གདམས་ངག་ལ་ནི་རྒྱལ་པོའི་ཁྲིམས་ཀྱི། ནན་ཏན་ལ་ནི་ཡེ་ཤེས་ཀྱི་རྒྱལ་པོའི་ཅོད་པན་དང་།
རྒྱན་དང་ཆོས་ཀྱི་ཐབས་མགོ་ལ་བཅིང་བ་དང་། ཆོས་ཀྱི་རྒྱལ་པོའི་གྲོང་ཁྱེར་ལ་རྣམ་པར་ལྟ་བའི་འདུ་ཤེས་བསྐྱེད་པར་བྱའོ། ། ཞེས་གདམས་པའི་མཐར་དེ་ལྟར་བཤེས་གཉེན་བསྟེན་པའི་ཕན་ཡོན་རྒྱས་པར་གསུངས་ཤིང་། དོན་བསྡུ་བ་ན། རིགས་ཀྱི་བུ་དེ་ལྟར་མདོར་ན་བྱང་ཆུབ་སེམས་དཔའི་སྤྱོད་པ་ཐམས་ཅད་དང་། དེ་བཞིན་དུ་སྦྱར་ཏེ། དེའི་ཕ་རོལ་ཏུ་ཕྱིན་པ། དེའི་ས། དེའི་ཏིང་ངེ་འཛིན་གྱི་སྒོ མངོན་པར་ཤེས་པའི་ཡེ་ཤེས་ཀྱི་རྣམ་པར་འཕྲུལ་པ། གཟུངས་དང་སྤོབས་པའི་རྣམ་པ།
བསྔོ་བའི་ཡེ་ཤེས། ཚད་མེད་པ། བྱང་ཆུབ་སེམས་དཔའི་སྨོན་ལམ་མངོན་པར་སྒྲུབ་པ་ཐམས་ཅད་དང་། སངས་རྒྱས་ཀྱི་ཆོས་ཐམས་ཅད་རབ་ཏུ་ཐོབ་ཅིང་། ཡོངས་སུ་འགྲུབ་པ་རྣམས་ནི་དགེ་བའི་བཤེས་གཉེན་ལ་རག་ལས་པ་དག་གོ ། དེ་བཞིན་དུ་སྦྱར་ཏེ་དེ་རྩ་བར་གྱུར་པ། དེ་ལས་བྱུང་བ། དགེ་བའི་བཤེས་གཉེན་རྒྱུར་གྱུར་པ་དག་གོ ། ཞེས་སོགས་ཤིན་ཏུ་གསལ་བར་གསུངས་པ་ལྟར་ཤེས་ནས་བསྒྲུབ་པར་བྱའོ། ། མདོར་བསྡུ་ན།
རྒྱན་ལས། བཀུར་སྟི་རྙེད་པ་དག་དང་རིམ་གྲོ་དང་། ། སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། ཞེས་པ་ལྟར་ཕྱག་མཚལ་བ་ལ་སོགས་པ་བཀུར་སྟི་དང་། ཆོས་གོས་ལ་སོགས་པ་རྙེད་པ་དང་། ཞབས་བཀྲུ་བ་ལ་སོགས་པ་རིམ་གྲོ་དང་། གདམས་དོན་ཉམས་སུ་ལེན་པ་སྒྲུབ་པའི་སྒོ་ནས་བསྟེན་པ་སྟེ། གཙོ་བོ་ནི་ཕྱི་མ་ཉིད་ཡིན་ནོ། ། རྡོ་རྗེ་ཐེག་པའི་གཞུང་ལུགས་ལས་འབྱུང་བའི་བླ་མ་བསྟེན་ཚུལ། བླ་མ་ལྔ་བཅུ་པ་ལྟར་བྱ་བ་ནི།
ལས་ཐམས་ཅད་ཀྱི་རྩ་བ། དངོས་གྲུབ་ཐམས་ཅད་ཀྱི་འབྱུང་གནས། བྱིན་རླབས་ཐམས་ཅད་ཀྱི་འཇུག་སྒོ། ཉམས་ལེན་ཐམས་ཅད་ཀྱི་གཙོ་བོ་དམ་པའོ། ། དེའི་ཕྱིར་བསྟེན་ཚུལ་དེ་ཉིད་ཐབས་ལ་མཁས་པའི་དམིགས་རྣམ་གྱི་སྒོ་ནས་གོམས་པ་ལྷུར་ལེན་དུ་བྱེད་པ་ནི་བླ་མའི་རྣལ་འབྱོར་ཞེས་བྱ་སྟེ། སྔགས་ཀྱི་ཁྱད་ཆོས་ཐུན་མོང་མ་ཡིན་པའོ། ། དེ་ལྟར་ནའང་མན་ངག་འདིའི་བླ་མ་གོང་མ་འགའ་ཞིག སྔགས་ཀྱི་ཐེག་པས་རྒྱས་བཀབ་སྟེ། ཐུན་གྱི་སྔོན་འགྲོར་བསྒོམ་པར་མཛད་དོ། ། དེའི་ཚུལ་ཡང་།
འདུ་མཛིས་དབེན་ཞིང་ཡིད་སྤྲོ་བའི་གནས་སུ། བདེ་བའི་སྟན་ལ་སྐྱིལ་མོ་ཀྲུང་ངམ་ཙོག་པུས་འདུག དགྲ་འདུལ་བ། གཉེན་སྐྱོང་བ། ནོར་སོགས་པ་ལ་སོགས་པ། འཇིག་རྟེན་གྱི་རྣམ་རྟོག་གི་བུན་ལོང་སྤང་། སྐྱབས་འགྲོ་སེམས་བསྐྱེད་ཚད་མེད་བསྒོམ་པ་ལ་སོགས་སྔོན་དུ་སོང་བའི་མཐར། མདུན་ནམ་སྤྱི་བོར་རྩ་བའི་བླ་མ་སྤྱན་རས་གཟིགས་སུ་བསྒོམ། དེ་ཉིད་བླ་མ་ཀུན་འདུས། ཡི་དམ་ཀུན་འདུས།
སངས་རྒྱས་ཀུན་འདུས། དམ་ཆོས་ཀུན་འདུས། དགེ་འདུན་ཀུན་འདུས་སུ་བློ་ཐག་བཅད། རང་དང་གཞན་གྱི་ལུས་ཞིང་རྡུལ་དང་མཉམ་པར་སྤྲུལ། བསགས་སྦྱོང་རྒྱུད་དང་འདྲེས་ངེས་སུ་བྱ། ཁྱད་པར་དུ་ལུས་ལོངས་སྤྱོད་དགེ་རྩ་སོགས་དངོས་བཤམས། ཡིད་སྤྲུལ་གྱི་མཆོད་པས་མཆོད། དམིགས་པ་རྒྱ་བསྐྱེད་ནས་མཎྜལ་ཚོམ་བུ་བདུན་པ་བརྒྱ་རྩ་སོགས་ཀྱི་གྲངས་བཟུང་ཞིང་དབུལ། དད་གུས་ཆེན་པོས་གསོལ་བ་གདབ། བྱིན་རླབས་འབྱུང་བའི་ངེས་ཤེས་བསྐྱེད།
སྐུ་གསུང་ཐུགས་ཀྱི་བྱིན་རླབས་གཞུག སྒྲིབ་པ་དག་པའི་འདུན་པ་སྦྱང་། དེ་ནས་བླ་མ་རང་ལ་བསྟིམ་པ་སོགས་སྤྱི་དང་མཐུན་པར་བྱ་ཞིང་། བྱེ་བྲག་ཏུ་གསོལ་གདབ་ཀྱི་སྐབས་སུ། བྱམས་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། རྐྱེན་ངན་བྱང་ཆུབ་ཀྱི་ལམ་དུ་སློངས་པར་བྱིན་གྱིས་བརླབ་ཏུ་གསོལ། ཞེས་སོགས་འདོད་པའི་དོན་ལ་གསོལ་བ་ནན་ཆེར་གདབ། རྗེས་སྤྱོད་ཀྱི་གནས་སྐབས་ཐམས་ཅད་དུ་ཡང་བླ་མའི་བཀའ་དྲིན་དྲན་པ། སྐྱོན་རྟོག་གི་བློ་སྤངས་པ། ཡོན་ཏན་གྱི་ཕྱོགས་སེམས་པ།
མི་ཕྱེད་པའི་དད་པ་བསྒོམ་པ། ཟོལ་མེད་ཀྱི་དགྱེས་པ་བསྒྲུབ་པ། མི་འབྲལ་བའི་སྨོན་ལམ་གདབ་པ། དགེ་རྩ་བྱང་ཆུབ་ཏུ་བསྔོ་བ་རྣམས་ལ་འབད་པར་བྱའོ། ། མདོར་ན་བླ་མ་ལ་གསོལ་བ་འདེབས་པའི་འདོད་དོན་གྱི་གཙོ་བོ་ཡང་། བྱང་ཆུབ་ཀྱི་སེམས་གཉིས་ཅི་སྐྱེ། ཅི་གནས། ཅི་འཕེལ་ཁོ་ནའི་ཆེད་དུ་ཤེས་པར་བྱ་ལ། དུས་དང་རྣམ་པ་ཐམས་ཅད་དུ་བསམ་རྒྱུ་བླ་མ་ལས་མེད་པ་ལྟ་བུར་དད་གུས་ཀྱི་གདུང་སེམས་སྐད་ཅིག་ཀྱང་མི་འབྲལ་བར་བྱ་ཞིང་། དྲན་པ་བསྐྱེད་པའི་ཆེད་དུ།
ཉི་མའི་འོད་ཟེར་རབ་ཚ་ཡང་། ། མི་ཤེལ་མེད་པར་མེ་མི་འབྱུང་། ། དེ་བཞིན་སངས་རྒྱས་བྱིན་རླབས་ཀྱང་། ། བླ་མ་མེད་པར་འབྱུང་མི་འགྱུར། ། ཞེས་སོགས་ངེས་པ་བསྐྱེད་པའི་ཚིག་ཁ་ཏོན་དུ་གདོན་ཞིང་། དོན་ཡིད་ལ་དྲན་པར་བྱའོ།། ༈ །སྲིད་ཞིའི་རྒུད་སེལ་དགོས་འདོད་ཀུན་འབྱུང་བའི། ། མཚན་ལྡན་བླ་མ་དབང་གི་རྒྱལ་པོ་མཆོག ། རྟག་ཏུ་ངུ་དང་གཞོན་ནུ་ནོར་བཟང་ལྟར། ། གུས་པས་བསྟེན་པ་དེ་དག་སྐལ་བ་བཟང་། །
གཉིས་པ་དལ་འབྱོར་རྙེད་དཀའ་བསྒོམ་པ་ལ་བཞི། དལ་འབྱོར་ངོས་བཟུང་བ། དེ་རྙེད་པར་དཀའ་བ། རྙེད་པ་དོན་ཆེ་བ། དེས་ན་སྙིང་པོ་ལེན་པར་རིགས་པའོ། ། དང་པོ་ལ་དལ་བ་ནི། མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། ། ཅེས་རིན་པོ་ཆེ་སྡུད་པ་ལས་གསུངས་པ་ལྟར། མི་ཁོམ་པ་བརྒྱད་དང་བྲལ་བ་སྟེ། དེ་ལ་མི་ཁོམ་པ་བརྒྱད་ནི།
དམྱལ་བ་ཡི་དྭགས་དུད་འགྲོ་དང་། ། ཀླ་ཀློ་ཚེ་རིང་ལྷ་དང་ནི། ། ལོག་ལྟ་སངས་རྒྱས་ཀྱིས་སྟོངས་པ། ། ལྐུགས་པ་འདི་དག་མི་ཁོམ་བརྒྱད། ། ཅེས་པ་ལྟར་ངན་སོང་གནས་གསུམ་དང་། འབྲས་བུ་ཆེ་བའི་ཕྱོགས་གཅིག་ན་གནས་པའི་ལྷ་ཚེ་རིང་པོ་སྟེ། མི་མ་ཡིན་པའི་འགྲོ་བ་པ་བཞི་དང་། ཀླ་ཀློ་ལ་སོགས་པ་ཡུལ་མཐའ་འཁོབ་ཏུ་སྐྱེས་པ་དང་། ལས་འབྲས་ལ་བསྐུར་བ་འདེབས་པ་ལ་སོགས་པ་ལོག་ལྟ་ཅན་དང་། སངས་རྒྱས་ཀྱི་བཀའ་མེད་པའི་ཞིང་དུ་སྐྱེས་པ་དང་།
ལྕེ་དང་ཡིད་ཀྱི་དབང་པོ་ལ་སྐྱོན་ཞུགས་པ་ལྐུགས་པ་སྟེ། མིའི་འགྲོ་བ་པ་བཞི་དང་བཅས་པའི་བརྒྱད་པོ་དེ་དག་ནི། ཆོས་བསྒྲུབ་པའི་སྐབས་མེད་པའི་ཕྱིར། མི་ཁོམ་པ་ཞེས་བྱ་ལ། དེ་དག་དང་བྲལ་བའི་ལུས་ནི་དལ་བའམ་ཁོམ་པ་ཞེས་བྱ་སྟེ། དམ་ཆོས་སྒྲུབ་པའི་སྐབས་ཡོད་པའི་ཕྱིར། འབྱོར་པ་ལ་བཅུ་ལས་ཆོས་སྒྲུབ་པའི་མཐུན་རྐྱེན་རང་རྒྱུད་ཀྱིས་བསྡུས་པ་ནི། རང་འབྱོར་ཞེས་བྱ་ཞིང་། དེའང་ལྔ་སྟེ། མི་ཉིད་དབུས་སྐྱེས་དབང་པོ་ཚང་། །
ལས་མཐའ་མ་ལོག་གནས་ལ་དད། ། ཅེས་པ་ལྟར་མིར་གྱུར་པ། འཁོར་རྣམ་བཞི་དང་ལྡན་པའི་ཡུལ་དབུས་སུ་སྐྱེས་པ། ལྐུགས་པ་སོགས་ཀྱི་སྐྱོན་དང་བྲལ་བས་དབང་པོ་ཚང་བ། མཚམས་མེད་སོགས་ལ་མ་ཞུགས་པས་ལས་ཀྱི་མཐའ་མ་ལོག་པ། དགེ་ལེགས་འབྱུང་བའི་གནས་བསྟན་པ་ལ་དད་པའོ། ། དེ་བཞིན་དུ། སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེ་རྗེས་འཇུག ། གཞན་ཕྱིར་སྙིང་ནི་བརྩེ་བའོ། །
ཞེས་པ་ལྟར་སངས་རྒྱས་འཇིག་རྟེན་དུ་བྱོན་པ། དེས་དམ་པའི་ཆོས་གསུངས་པ། གསུངས་པའི་བསྟན་པའི་རྒྱུན་གནས་པ། བསྟན་པ་ལ་འཇུག་པའི་གང་ཟག་གཞན་ཡོད་པ། ཞུགས་པ་རྣམས་ལ་སྙིང་བརྩེ་བས་ཟས་གོས་སོགས་སྦྱིན་པའི་སྦྱིན་བདག་དང་ལྡན་པ་སྟེ། ལྔ་པོ་དེ་ནི་ཆོས་སྒྲུབ་པའི་ཆ་རྐྱེན་གཞན་རྒྱུད་ཀྱིས་བསྡུས་པ་ཡིན་པའི་ཕྱིར། གཞན་འབྱོར་ཞེས་བྱའོ། ། དེ་ལྟར་དལ་བ་དང་འབྱོར་པའི་ཆོས་དེ་དག་དང་ལྡན་པའི་ལུས་ནི། གསུང་རབ་རྣམས་ལས་ཡང་དང་ཡང་དུ་བསྔགས་པའི་དམ་ཆོས་སྒྲུབ་པའི་རྟེན་ཕུན་སུམ་ཚོགས་པའོ། ། གཉིས་པ་ལ་རྒྱུའི་སྒོ་ནས་རྙེད་པར་དཀའ་བ་ནི།
སྤྱིར་བདེ་འགྲོའི་ལུས་ཙམ་འགྲུབ་པ་ཡང་། རྒྱུ་དགེ་བ་ཕུན་ཚོགས་སྤྱད་པ་ལ་རག་ལས་ཏེ། དགེ་བ་དང་བྲལ་ཞིང་སྡིག་པ་ལ་ཞུགས་པ་དག་གིས་བདེ་འགྲོའི་སྒྲ་ཙམ་ཐོས་པ་ཡང་། ཤིན་ཏུ་དཀའ་བའི་ཕྱིར། དེ་སྐད་དུ་ཡང་། སྤྱོད་འཇུག་ལས། དགེ་བ་དག་ཀྱང་མ་བྱས་ལ། ། སྡིག་པ་དག་ཀྱང་ཉེར་བསགས་ན། ། བསྐལ་པ་བྱེ་བ་བརྒྱར་ཡང་ནི། ། བདེ་འགྲོའི་སྒྲ་ཡང་ཐོས་མི་འགྱུར། །
ཞེས་གསུངས་སོ། ། བྱེ་བྲག་ཏུ་དལ་འབྱོར་ཕུན་ཚོགས་དང་ལྡན་པའི་ལུས་ནི། དགེ་བ་རྒྱ་ཆེན་པོ་བསགས་པ་མེད་པར་མི་འགྲུབ་སྟེ། འབྲས་བུ་ལུས་བཟང་ངན་གྱི་ཁྱད་པར། རྒྱུ་ལས་བཟང་ངན་གྱི་དབང་གིས་བྱེད་དགོས་པའི་ཕྱིར། དེ་ལྟར་ན་རྒྱུ་དགེ་བ་ཕུན་ཚོགས་དང་ལྡན་པའི་འགྲོ་བ་ཤིན་ཏུ་ཉུང་སྟེ། བཞི་བརྒྱ་པ་ལས། ཕལ་མོ་ཆེར་ན་མི་རྣམས་ནི། ། དམ་པ་མ་ཡིན་ཕྱོགས་ཡོངས་འཛིན། ། དེས་ན་སོ་སོ་སྐྱེ་བོ་རྣམས། །
ངེས་པར་ངན་འགྲོར་འགྲོ་བར་འགྱུར། ། ཞེས་གསུངས་པ་ལྟར། མི་ལ་སོགས་པའི་གྲོ་བ་ཕལ་ཆེར། མི་དགེ་བའི་ཕྱོགས་ཡོངས་སུ་འཛིན་པས་ངན་འགྲོ་ལ་གཞོལ་བའི་ཕྱིར་རོ། ། ངོ་བོའི་སྒོ་ནས་རྙེད་པར་དཀའ་བ་ནི་འགྲོ་བའི་རིགས་གཞན་ལ་ལྟོས་ན། མིའི་ལུས་ཙམ་ཡང་ཉིན་པར་གྱི་སྐར་མ་དང་འདྲ་བ་སྟེ། རིགས་དྲུག་གི་ཆགས་ཚུལ་འབྲུའི་ཕུང་པོ་དང་མཚུངས་པར་གསུངས་པའི་ཕྱིར་དང་། ཁ་འཐོར་བའི་དུད་འགྲོ་ལྟ་བུ་ཐ་མལ་པའི་མིག་ལམ་དུ་སྣང་བ་ལ་བལྟས་ནའང་། མྱོང་བས་འགྲུབ་པའི་ཕྱིར་ཏེ། མིག་རྒྱང་གང་གི་ཆུ་དང་སྐམ་ལ་གནས་པའི་དུད་འགྲོ་ཉུང་ཚད་ཀྱི་དབང་དུ་བྱས་པ་དང་།
རང་གི་ལུས་ལ་གནས་པའི་སྲིན་བུའི་རིགས་ཀྱི་གྲངས་ཚད་ལ་ལྟོས་ན། མི་ལུས་འཐོབ་པ་སྲིད་མཐའ་ཙམ་དུ་བསམས་མ་ཐག་ངེས་ནུས་པའི་ཕྱིར། དེས་ན་དལ་འབྱོར་ཕུན་ཚོགས་ཀྱི་མི་ལུས་རྙེད་པར་དཀའ་བ་ལྟ་ཅི་སྨོས་ཏེ། འདི་ཡང་སངས་རྒྱས་ཀྱི་སྒྲ་ཙམ་ཡང་མེད་པའི་མུན་པའི་བསྐལ་པ་རྣམས་དང་། སྒྲོན་བསྐལ་དག་གི་ཡང་དམ་པའི་ཆོས་ཀྱི་སྣང་བས་ཁྱབ་པ་དང་མ་ཁྱབ་པའི་ཡུལ་གྱི་ཁྱད་པར་དང་། ཆོས་དར་བའི་ཡུལ་དུ་སྐྱེས་པ་ལ་ཡང་། དམ་ཆོས་སྒྲུབ་པའི་རྟེན་དུ་རུང་མི་རུང་གི་ཁྱད་པར་དང་། རུང་བ་དག་ལ་ཡང་དང་པོར་ཆོས་དང་ཆོས་སྟོན་པའི་བཤེས་གཉེན་དང་ཕྲད་པ། ཕྲད་ནས་མོས་པ། མོས་ནས་ཞུགས་པ།
ཞུགས་ནས་མཐར་ཕྱིན་པ། དཀོན་ཚུལ་ལ་བརྟགས་ན་ཨུ་དུམ་ཝ་རའི་མེ་ཏོག་དང་འདྲ་བའི་ཕྱིར། དོན་འདི་ལ་དགོངས་ནས། འཕགས་པ་སྡོང་པོ་བཀོད་པའི་མདོ་ལས། མི་ཁོམ་པ་བརྒྱད་ལས་ལྡོག་པའང་རྙེད་པར་དཀའ། མིར་གྱུར་པའང་རྙེད་པར་དཀའ། དལ་བ་ཕུན་སུམ་ཚོགས་པའང་རྙེད་པར་དཀའ། སངས་རྒྱས་འབྱུང་བ་ཡང་རྙེད་པར་དཀའ། ཞེས་སོགས་རྒྱས་པར་གསུངས་ཤིང་། རྒྱལ་བའི་ཡུམ་ལས་ཀྱང་གྲོགས་པོ་དག་དལ་བ་ཕུན་སུམ་ཚོགས་པ་ནི་དཀོན་ནོ། །
མིར་སྐྱེ་བ་ནི་དཀོན་ནོ། ། ཞེས་གསུངས་སོ། ། དཔེའི་སྒོ་ནས་རྙེད་པར་དཀའ་བ་ནི། སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། ། རྒྱ་མཚོ་ཆེར་གཡེངས་གཉའ་ཤིང་གི ། བུ་གར་རུས་སྦལ་མགྲིན་ཆུད་ལྟར། ། མི་ཉིད་ཤིན་ཏུ་རྙེད་དཀའ་གསུངས། ། ཞེས་གསུངས་པ་ལྟར། ཕྱོགས་བཞི་ནས་རླུང་གིས་བསྐྱོད་པའི་མཚོའི་སྟེང་གི་གཉའ་ཤིང་གི་བུ་གར།
ཆུ་ནང་ན་གནས་པའི་རུས་སྦལ་མིག་གཅིག་པ། ལོ་བརྒྱ་བརྒྱ་ཞིག་ན། ལན་རེ་རེ་སྟེང་དུ་འབྱུང་བའི་མགྲིན་པ་ཆུད་པ་ཤིན་ཏུ་དཀའ་བ་དཔེར་བཀོད་ནས། མིའི་ལུས་ཐོབ་པ་ཡང་དེ་དང་འདྲ་བར་མདོ་ལས་གསུངས་སོ། ། གསུམ་པ་ནི་དེ་ལྟར་རྙེད་པར་དཀའ་བའི་རྟེན་དེ་ནི་དོན་ཆེན་པོ་དང་ལྡན་པ་ཡིན་ཏེ། དེ་ལ་བརྟེན་ནས་སྡུག་བསྔལ་གྱི་ཆུ་བོ་ལས་སྒྲོལ་ནུས་པའི་ཕྱིར་ཏེ། སྤྱོད་འཇུག་ལས། མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། གྲུ་འདི་ཕྱི་ནས་རྙེད་དཀའ་བས། །
རྨོངས་པ་དུས་སུ་གཉིད་མ་ལོག ། ཅེས་སོ། ། ཁྱད་པར་དུ་ཐེག་པ་ཆེན་པོའི་ལམ་སྒྲུབ་པ་ལ། རྟེན་འདི་ལྟ་བུ་ཤིན་ཏུ་བསྔགས་པ་ཡིན་ཏེ། སློབ་སྤྲིངས་ལས། བདེར་གཤེགས་ལམ་བརྟེན་འགྲོ་བ་འདྲེན་པར་ཆས་གྱུར་ཅིང་། ། སེམས་ཀྱི་སྟོབས་ཆེན་མི་ཡིས་རྙེད་པ་གང་ཡིན་པ། ། ལམ་དེ་ལྷ་དང་ཀླུ་ཡིས་རྙེད་མིན་ལྷ་མིན་དང་། ། མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། ། ཞེས་གསུངས་པའི་ཕྱིར་རོ། །
བཞི་པ་ནི་དེ་ལྟར་རྙེད་པར་དཀའ་ཞིང་དོན་ཆེ་བའི་ལུས་དེ་ལ་བརྟེན་ནས། ཐར་པ་དང་ཐམས་ཅད་མཁྱེན་པ་སྒྲུབ་ཏུ་རུང་བའི་ཕྱིར། ཡིད་བཞིན་གྱི་ནོར་བུ་ལས་ཀྱང་ཡོན་ཏན་ཆེས་ལྷག་པར་ཤེས་པར་བྱ་ནས། སྙིང་པོ་ལེན་པ་ལ་འབད་པར་རིགས་ཏེ། སློབ་སྤྲིངས་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་འབྱིན་ཅིང་། བྱང་ཆུབ་མཆོག་གི་ས་བོན་དགེ་བའང་འདེབས་བྱེད་པ། ། ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། ། མི་ཉིད་དེ་ནི་འབྲས་བུ་མེད་པར་སུ་ཞིག་བྱེད། ། ཅེས་གསུངས་པ་ལྟར་རོ། །
དེ་ལྟར་མ་ཡིན་པར་མི་ལུས་ཕུན་ཚོགས་ཐོབ་ནས་སྡིག་པའི་ལས་ལ་འཇུག་པ་ནི། བླུན་པ་ལས་ཀྱང་ཆེས་བླུན་པར་གསུངས་ཏེ། བཤེས་སྤྲིངས་ལས། གང་ཞིག་གསེར་སྣོད་རིན་ཆེན་སྤྲས་པ་ཡིས། ། ངན་སྐྱུགས་འཕྱག་པར་བགྱིད་པ་དེ་བས་ཀྱང་། ། གང་ཞིག་མི་རུ་སྐྱེས་ནས་སྡིག་པ་དག ། བགྱིད་པ་དེ་ནི་ཆེས་རབ་བླུན་པ་ལགས། ། ཞེས་དང་། སྤྱོད་འཇུག་ལས། འདི་འདྲའི་དལ་བ་རྙེད་གྱུར་ནས། །
བདག་གིས་དགེ་གོམས་མ་བྱས་ན། ། འདི་ལས་བསླུས་པ་གཞན་མེད་དེ། ། འདི་ལས་རྨོངས་པའང་གཞན་མེད་དོ། ། ཞེས་སོ། ། གལ་ཏེ་ད་ལན་གྱི་ལུས་ལ་དགེ་བ་མ་གྲུབ་ཀྱང་། ཚེ་རབས་གཞན་དུ་སྒྲུབ་པས་ཆོག་གོ་སྙམ་དུ་ཡང་མི་བསམ་སྟེ། སྤྱོད་འཇུག་ལས། བདག་གི་སྤྱོད་པ་འདི་འདྲས་ནི། ། མི་ཡི་ལུས་ཀྱང་འཐོབ་མི་འགྱུར། ། མི་ལུས་ཐོབ་པར་མ་གྱུར་ན། །
སྡིག་པ་འབའ་ཞིག་དགེ་བ་མེད། ། ཅེས་པ་ལྟར། ལེགས་སྤྱད་དང་བྲལ་བའི་སྐྱེ་བོ་དག་གིས་བདེ་འགྲོ་ཙམ་ཡང་འཐོབ་པར་མི་ནུས་ཤིང་། ངན་འགྲོའི་རྟེན་ལ་ནི་དགེ་བ་ཕུན་ཚོགས་སྒྲུབ་པའི་ནུས་པ་མེད་དེ། སྡུག་བསྔལ་དང་སྡིག་པའི་ཁུར་གྱིས་ནོན་པའི་ཕྱིར། དེ་སྐད་དུ་ཡང་། སྤྱོད་འཇུག་ལས། གང་ཚེ་དགེ་སྤྱད་སྐལ་ལྡན་ཡང་། ། དགེ་བ་བདག་གིས་མ་བྱས་ན། ། ངན་སོང་སྡུག་བསྔལ་ཀུན་རྨོངས་པ། །
དེ་ཚེ་བདག་གིས་ཅི་བྱར་ཡོད། ། ཅེས་སོ། ། དེ་ལྟར་དལ་འབྱོར་གྱི་ལུས་རྙེད་དཀའ་བ། དོན་ཆེ་བ། སྙིང་པོ་ལེན་པར་རིགས་པའི་རྒྱུ་མཚན་རྣམས་ཡང་དང་ཡང་དུ་བསམ་ནས། སྙིང་པོ་ལེན་པའི་ཐབས་སུ་བློ་ཐག་ཆོས་ལ་ཆོད་པར་བྱ་ཞིང་། ཆོས་ཀྱི་མཆོག་ཀྱང་བྱང་ཆུབ་ཀྱི་སེམས་གཉིས་སུ་ངེས་ནས། འདི་ཉིད་ཅི་སྐྱེ། ཅི་གནས། ཅི་འཕེལ་ཁོ་ནའི་ཆེད་དུ་སྙིང་ཐག་པ་ནས་འབད་ཅིང་དྲན་པ་བསྐྱེད་པའི་ཕྱིར་དུ།
དལ་འབྱོར་འདི་ནི་རྙེད་པར་ཤིན་དུ་དཀའ། ། སྐྱེས་བུས་དོན་གྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབས་ན། ། ཕྱིས་འདི་ཡང་དག་འབྱོར་པར་ག་ལ་འགྱུར། ། ཞེས་སྤྱོད་འཇུག་ལས་གསུངས་པ་སོགས་ཀྱི་ཚིག་ངག་ཏུ་འདོན་པ་དང་། དོན་ཡིད་ལ་སེམས་པར་བྱའོ། ། ཤིན་ཏུ་རྙེད་དཀའ་ཡོན་ཏན་དུ་མའི་རྟེན། ། སྡུག་བསྔལ་ཆུ་བོ་ཆེ་ལས་སྒྲོལ་བའི་གྲུ། ། ཡིད་བཞིན་ནོར་ལས་ལྷག་པའི་དལ་འབྱོར་འདིས། ། རང་གཞན་དོན་ཆེན་མི་བསྒྲུབ་ཤེས་ལྡན་སུ།
༈ །གསུམ་པ་འཆི་བ་མི་རྟག་པ་བསྒོམ་པ་ལ་གསུམ། ངེས་པར་འཆི་བ། ནམ་འཆི་མ་ངེས་པ། འཆི་བའི་ཚེ་ཆོས་ལས་གཞན་གྱིས་མི་ཕན་པ་བསམས་པའོ། ། དང་པོ་ལ་ཡང་གསུམ། སྐྱེས་ནས་མ་ཤི་བ་མེད་པ། ཚེ་ལ་སྣོན་བྱེད་མེད་ཅིང་འབྲིད་བྱེད་ཡོད་པ། འཆི་བ་རྐྱེན་གྱི་བཟློག་པར་མི་ནུས་པའོ། ། དང་པོ་ནི་སྤྱིར་འདུས་བྱས་ཐམས་ཅད་མཐའ་བཞི་ལས་མ་གཡོས་པ་སྟེ། མདོ་ལས།
འདུས་པའི་མཐའ་ནི་འབྲལ་བ་སྟེ། ། འབྱོར་པའི་མཐའ་ནི་རྒུད་པ་ཡིན། ། བསགས་པ་ཀུན་གྱི་མཐའ་འཛད་ཅིང་། ། འཚོ་བའི་མཐའ་ནི་འཆི་བ་ཡིན། ། ཞེས་གསུངས་སོ། ། དེས་ན་མིའི་ལུས་མི་རྟག་པ་ལྟ་ཅི་སྨོས་ཏེ། ཤིན་ཏུ་ཉམ་ཆུང་ཞིང་འཇིག་སླ་བའི་ཕྱིར། དེ་སྐད་དུ་ཡང་། བཤེས་སྤྲིངས་ལས། ས་དང་ལྷུན་པོ་རྒྱ་མཚོ་ཉི་མ་བདུན། །
འབར་བས་བསྲེག་པའི་ལུས་ཅན་འདི་དག་ཀྱང་། ། ཐལ་བ་ཡང་ནི་ལུས་པར་མི་འགྱུར་ན། ། ཤིན་ཏུ་ཉམ་ཆུང་མི་ལྟ་སྨོས་ཅི་འཚལ། ། ཞེས་སོ། ། གལ་ཏེ་འགའ་ཞིག་དེ་ལྟར་ཡིན་ཀྱང་། ཐམས་ཅད་ལ་མ་ངེས་སོ་སྙམ་ན་མ་ཡིན་ཏེ། མྱ་ངན་བསལ་བ་ལས། ས་འམ་འོན་ཏེ་མཐོ་རིས་ན། ། སྐྱེས་ནས་ལ་ལ་མ་ཤི་བ། ། འགའ་ཞིག་ཁྱོད་ཀྱིས་མཐོང་བའམ། །
ཐོས་སམ་འོན་ཏེ་ཐེ་ཚོམ་ཟ། ། ཞེས་པ་ལྟར། སྐྱེས་པའི་མཐར་མ་ཤི་བ་མེད་པའི་ཕྱིར། དེས་ན་དཔེ་དུ་མའི་སྒོ་ནས་དོན་དེ་ཉིད་དྲན་པར་བྱ་སྟེ། དེའི་ཚུལ་ཡང་། རྒྱ་ཆེར་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་ལྟ་བུར་མྱུར་མགྱོགས་འགྲོ། །
ཞེས་པ་ལྟ་བུའི་དོན་བསམ་པའོ། ། གཉིས་པ་ནི་དང་པོ་ཉིང་མཚམས་སྦྱར་བའི་དུས་ནས། སྐད་ཅིག་ཀྱང་མི་སྡོད་པར་འཆི་བདག་གི་དྲུང་དུ་འགྲོ་བ་སྟེ། མདོ་ལས། མི་ཡི་དཔའ་བོ་ཐོག་མའི་མཚན་མོར་ནི། ། གང་ན་འཇིག་རྟེན་མངལ་ན་གནས་གྱུར་པ། ། དེ་ནས་བརྩམས་ཏེ་དེ་ནི་ཉིན་རེ་ཞིང་། ། འགྲོས་བཤོལ་མེད་པར་འཆི་བདག་དྲུང་དུ་འགྲོ། ། ཞེས་གསུངས་པ་ལྟར་རོ། ། གལ་ཏེ་རིག་འཛིན་སོགས་ཚེའི་གྲུབ་པ་ཐོབ་པ་རྣམས་ལ་དེ་ལྟ་མ་ཡིན་པས།
ཐམས་ཅད་དུ་མ་ངེས་སོ་སྙམ་ན་དེ་དག་ཀྱང་དུས་རིང་བ་ཙམ་ཡིན་གྱི་མཐར་འཆི་བ་ལས་མ་འདས་ཏེ། མྱ་ངན་བསལ་བ་ལས། དྲང་སྲོང་ཆེན་པོ་ལྔ་མངོན་ཤེས། ། མཁའ་ལ་རྒྱང་རིང་འགྲོ་བ་ཡང་། ། གང་ན་འཆི་མེད་སྤྱོད་ཡུལ་པའི། ། གནས་དེར་འགྲོ་བ་ཡོད་མ་ཡིན། ། ཞེས་པ་ལྟར། དྲང་སྲོང་མངོན་ཤེས་དང་ལྡན་པ་རྣམས་ཀྱང་། མཐར་འཆི་བ་ལས་མ་འདས་པའི་ཕྱིར། དེར་མ་ཟད་སངས་རྒྱས་ཀྱི་སྤྲུལ་པའི་སྐུ་ཡང་མི་རྟག་པའི་ཚུལ་སྟོན་པའི་ཕྱིར།
ལས་ཀྱིས་འཕངས་པའི་འགྲོ་བ་གཞན་ལྟ་ཅི་སྨོས་ཏེ། དེ་ཉིད་ལས། ཅི་སྟེ་སངས་རྒྱས་རྣམས་ཀྱི་སྐུ། ། མཚན་དང་དཔེ་བྱད་ཀྱིས་བརྒྱན་པའི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་འདྲ་བ་ཡི། ། ལུས་ཅན་རྣམས་ལྟ་སྨོས་ཅི་དགོས། ། ཞེས་སོ། ། དེས་ན་ལས་ཀྱིས་འཕངས་པའི་ཚེ་ལ་སྣོན་བྱེད་པ་མེད་ཅིང་འབྲིད་བྱེད་བར་མ་ཆད་དུ་ཡོད་པའི་ཕྱིར། འཆི་བར་ངེས་ཏེ།
སྤྱོད་འཇུག་ལས། ཉིན་མཚན་སྡོད་པ་ཡོངས་མེད་པར། ། ཚེ་འདི་རྟག་ཏུ་གོད་འགྱུར་ཞིང་། ། སྣོན་པའང་གུད་ནས་འོང་མེད་ན། ། བདག་ལྟ་འཆི་བར་ཅིས་མི་འགྱུར། ། ཞེས་སོ། ། གསུམ་པ་ནི་གལ་ཏེ་སྔགས་དང་སྨན་ལ་སོགས་པའི་ཐབས་ཀྱིས་འཆི་བ་བཟློག་པར་ནུས་སོ་སྙམ་ན་མ་ཡིན་ཏེ། དུས་ལ་བབ་པའི་འཆི་བ་ནི། རྐྱེན་གང་གིས་ཀྱང་བཟློག་པར་མི་ནུས་པའི་ཕྱིར་ཏེ། རྒྱལ་པོ་ལ་གདམས་པའི་མདོ་ལས།
རྒྱལ་པོ་ཆེན་པོ་འདི་ལྟ་སྟེ། དཔེར་ན་ཕྱོགས་བཞི་ནས་རིན་པོ་ཆེ་སྲ་བ། བརྟན་པ། སྙིང་པོ་དང་ལྡན་པ། མ་ཞིག་པ། མ་གས་པ། འཕན་མེད་པ། ཤིན་ཏུ་མཁྲེགས་པ། གཅིག་ཏུ་སྟུག་པ་བཞི་ཞིག་གནམ་ལ་རེག་ཅིང་ས་རློགས་ཏེ། རྩྭ་དང་།
ཤིང་དང་། ཤིང་གེལ་པ་དང་། ཡལ་ག་དང་། ལོ་མ་ཐམས་ཅད་དང་། སེམས་ཅན་སྲོག་ཆགས་འབྱུང་པོ་ཐམས་ཅད་ཕྱེ་མར་འཐག་ཅིང་འོང་བ། དེ་དག་ལ་ནི་མགྱོགས་པས་བྲོས་པའམ། སྟོབས་ཀྱིས་བཟློག་པའམ། རྫས་དང་སྔགས་དང་སྨན་རྣམས་ཀྱིས་བཟློག་པར་སླ་བ་མ་ཡིན་ནོ། ། རྒྱལ་པོ་ཆེན་པོ་དེ་བཞིན་དུ་འཇིགས་པ་ཆེན་པོ་བཞི་པོ་འདི་དག་འོང་སྟེ། དེ་དག་ལ་མགྱོགས་པས་བྲོས་པའམ།
སྟོབས་ཀྱིས་བཟློག་པའམ། རྫས་དང་སྔགས་དང་སྨན་རྣམས་ཀྱིས་བཟློག་པར་སླ་བ་མ་ཡིན་ནོ། ། བཞི་གང་ཞེ་ན། རྒ་བ་དང་ན་བ་དང་འཆི་བ་དང་རྒུད་པའོ། ། རྒྱལ་པོ་ཆེན་པོ། རྒ་བ་ནི་དར་ལ་བབ་པ་འཇོམས་ཤིང་འོང་ངོ་། ། ན་བ་ནི་ནད་མེད་པ་འཇོམས་ཤིང་འོང་ངོ་། ། རྒུད་པ་ནི་ཕུན་སུམ་ཚོགས་པ་ཐམས་ཅད་འཇོམས་ཤིང་འོང་ངོ་། ། འཆི་བ་ནི་སྲོག་འཇོམས་ཤིང་འོང་སྟེ། དེ་དག་ལ་ནི་མགྱོགས་པས་བྲོས་པའམ།
སྟོབས་ཀྱིས་བཟློག་པའམ། རྫས་དང་སྔགས་དང་སྨན་རྣམས་ཀྱིས་ཞི་བར་སླ་བ་མ་ཡིན་ནོ། ། ཞེས་གསུངས་སོ། ། དེ་ལྟར་རྒྱུ་མཚན་གསུམ་གྱི་སྒོ་ནས་འཆི་བར་ངེས་པ་བསམ་ཏེ། བློ་ཐག་ཆོས་ལ་ཆོད་པར་བྱའོ། ། གཉིས་པ་ནམ་འཆི་ངེས་མེད་བསམ་པ་ལ་གསུམ། འཛམ་བུ་གླིང་པའི་ཚེ་ལ་ངེས་པ་མེད་པ། འཆི་རྐྱེན་མང་ཞིང་གསོན་རྐྱེན་ཉུང་བ། གསོན་རྐྱེན་རྣམས་ཀྱང་འཆི་རྐྱེན་དུ་འདུག་པའི་ཚུལ་བསམ་པའོ། ། དང་པོ་ནི།
འཛམ་བུ་གླིང་པའི་ཚེའི་ཚད་ནི་ཤིན་ཏུ་མ་ངེས་པ་ཡིན་ཏེ། མཛོད་ལས། འདི་ན་མ་ངེས་མཐའ་མར་ནི། ། ལོ་བཅུ་དང་པོ་དཔག་ཏུ་མེད། ། ཅེས་པ་ལྟར། མཐར་ལོ་བཅུ་ལ་ཡང་རིང་ཚད་བྱེད་དགོས་ཤིང་དང་པོར་ལོ་གྲངས་ཀྱིས་བགྲང་དུ་མེད་པ་ཐུབ་པའི་ཕྱིར། བྱེ་བྲག་ཏུ་ད་ལྟའི་མི་རྣམས་དྲུག་ཅུ་ཁ་རལ་བའི་དུས་ཡིན་ཀྱང་ཕྱི་ནང་གི་འགལ་རྐྱེན་དུ་མས་ཚད་དུ་མི་རྫོགས་པར་འཆི་བ་མངོན་སུམ་དུ་མཐོང་བའི་ཕྱིར་དང་། མདོ་ལས། ལ་ལ་རྒས་དང་ལ་ལ་གཞོན། ། ལ་ལ་དར་ལ་བབ་པ་ན། །
དེ་བཞིན་ཁ་ཅིག་གོག་ཙམ་ན། ། ཁ་ཅིག་མངལ་དུ་འཆི་བའང་ཡོད། ། ཅེས་གསུངས་པའི་ཕྱིར་རོ། ། གཉིས་པ་ནི། རིན་ཆེན་ཕྲེང་བ་ལས། འཆི་བདག་རྐྱེན་གྱི་ཁར་གནས་པ། ། རླུང་དམར་ནང་འདུག་མར་མེ་བཞིན། ། ཞེས་པ་ལྟར། རླུང་ནང་གི་མར་མེ་དང་འདྲ་བར་འགལ་རྐྱེན་དུ་མའི་དབང་གིས་རང་དབང་མེད་པར་འཆི་བའི་ཕྱིར་ན། ཚེ་ལ་ཡིད་བརྟན་ཅུང་ཟད་ཀྱང་མེད་དེ།
འདི་ལྟར། ཕྱི་རོལ་ནས་མི་དང་མི་མ་ཡིན་པའི་འགྲོ་བ་རྣམས་དང་། ས་ཆུ་མེ་རླུང་གི་འབྱུང་བ་རྣམས་དང་། ནང་དུ་རླུང་མཁྲིས་བད་ཀན་གྱི་ནད་ལ་སོགས་པ་སྲོག་འཕྲོག་པའི་རྐྱེན་ནི་མཐའ་ཡས་པའི་ཕྱིར་རོ། ། དེ་སྐད་དུ། ཡང་། འཕགས་པ་མྱ་ངན་ལས་འདས་པ་ཆེན་པོ་ལས། སྲོག་ནི་རྟག་ཏུ་དགྲ་སྡང་དུ་མས་བསྐོར་ཏེ། སྐད་ཅིག་རེ་རེས་ཉམས་པར་བྱེད་ཅིང་། འཕེལ་བར་བྱེད་པ་ནི་གང་ཡང་མེད་དོ། །
ཞེས་གསུངས་སོ། ། གསུམ་པ་ནི། རེ་ཞིག་གསོན་རྐྱེན་དུ་རློམ་པའི་ཟས་གོས། གནས་མལ། གཉེན་བཤེས་སོགས་ཀྱང་སྲོག་འཕྲོག་པའི་རྐྱེན་དུ་འགྱུར་བར་མངོན་སུམ་དུ་མཐོང་ཞིང་། གདོན་ནམ་མྱ་ངན་སོགས་ཀྱིས་ཡིད་དཀྲུགས་པ་ཁ་ཅིག་ནི། དུག་དང་མཚོན་ལ་སོགས་པའི་སྦྱོར་བས། རང་ཉིད་ཀྱིས་རང་གི་སྲོག་གཅོད་པའང་མཐོང་བའི་ཕྱིར་ན། གསོན་རྐྱེན་རྣམས་ཀྱང་ཕལ་ཆེར་འཆི་རྐྱེན་དུ་ངེས་པས། ནམ་འཆི་ངེས་པ་མེད་དེ།
རིན་ཆེན་ཕྲེང་བ་ལས། འཆི་བའི་རྐྱེན་ནི་མང་བ་སྟེ། ། གསོན་པའི་རྐྱེན་ནི་ཉུང་ཟད་ཅིག ། དེ་དག་རྣམས་ཀྱང་འཆི་བའི་རྐྱེན། ། དེ་བས་རྟག་ཏུ་ཆོས་མཛོད་ཅིག ། ཞེས་གསུངས་པ་ལྟར་རོ། ། རྒྱུ་མཚན་གསུམ་པོ་དེའི་སྒོ་ནས་ནམ་མཆི་ངེས་པ་མེད་པའི་ཚུལ་བསམས་ཏེ། ཆོས་ཕྱི་དུས་ལ་མི་འཇོག་པར་ད་ལྟ་ཉིད་དུ་སྒྲུབ་པར་ཐག་ཆོད་པར་བྱའོ། ། གསུམ་པ་འཆི་བའི་ཚེ་ཆོས་ལས་གཞན་གྱིས་མི་ཕན་པ་བསམ་པ་ལ་གསུམ། ལོངས་སྤྱོད་ཀྱིས་མི་ཕན་པ།
གཉེན་བཤེས་ཀྱིས་མི་ཕན་པ། ལུས་ཀྱིས་མི་ཕན་པ་བསམ་པའོ། ། དང་པོ་ནི་ཚེ་འདིར་འབད་པ་དུ་མས་བསྒྲུབས་པའི་ལོངས་སྤྱོད་རྣམས་ཀྱང་འཆི་བའི་ཚེ། མིག་གིས་ལྟ་བ་ཙམ་ཡང་མི་དབང་བར་འདོར་དགོས་ན། ཕན་པའི་ལོངས་སྤྱོད་དུ་མི་འགྱུར་བ་ལྟ་སྨོས་ཀྱང་ཅི་དགོས་ཏེ། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་འདི་ལྟ་སྟེ་དཔེར་ན། སྐྱེས་པའམ། བུད་མེད་གཉིད་ཀྱིས་ལོག་པའི་རྨི་ལམ་ན། ཀུན་དགའ་ར་བ་ཉམས་དགའ་བ་དང་།
རི་ཉམས་དགའ་བ་དང་། ནགས་ཚལ་ཉམས་དགའ་བ་དང་། ཆུ་ཀླུང་ཉམས་དགའ་བ་དང་། རྫིང་བུ་ཉམས་དགའ་བ་དང་། ཡུལ་ཉམས་དགའ་བ་དང་། ཁང་བཟང་ཉམས་དགའ་བ་དག་མཐོང་བ་ལས། དེ་སད་ན་ཅི་ཡང་མི་མཐོང་ངོ་། ། རྒྱལ་པོ་ཆེན་པོ་དེ་བཞིན་དུ། རྒྱལ་སྲིད་དང་སྲོག་དང་རྒྱལ་སྲིད་ཀྱི་བདེ་བ་དང་། རྒྱལ་པོའི་དབང་ཕྱུག་གི་བདེ་བ་དང་།
འདོད་པའི་བདེ་བ་དང་། འདོད་པའི་ལོངས་སྤྱོད་ཀྱི་བདེ་བ་གང་ཡིན་པ་དག་ཀྱང་རྨི་ལམ་དང་འདྲའོ། ། རྒྱལ་པོ་ཆེན་པོ་འདི་ལྟ་སྟེ། གླང་པོ་ཆེ་དང་། རྟ་དང་། ཤིང་རྟ་དང་། དཔུང་བུ་ཆུང་དང་། བུད་མེད་དང་། ཁང་ཁྱིམ་དང་། ཆུང་མ་དམ་པ་དང་གཞོན་ནུ་དང་བློན་པོ་དང་རྩིས་པ་དང་།
བློན་པོ་ཆེན་པོ་དང་སྒོ་པ་དང་འཁོར་དང་། ཕ་དང་མ་དང་སྤུན་དང་སྲིང་མོ་དང་ཆུང་མ་དང་། བུ་དང་བུ་མོ་དང་། ན་ཚོད་དང་བྲན་ཕོ་དང་བྲན་མོ་དང་། ལས་བྱེད་དང་ཞོ་ཤས་འཚོ་བ་དང་། འཛའ་བཤེས་དང་གཉེན་དང་གྲོང་ཁྱེར་གྱི་སྐྱེ་བོ་དང་། མགྲོན་བུ་དང་གསེར་དང་། ནོར་བུ་དང་རིན་པོ་ཆེ་དང་མུ་ཏིག་དང་། བཻ་ཌཱུརྻ་དང་དུང་དང་མན་ཤེལ་དང་། བྱི་རུ་དང་ས་ལེ་སྦྲམ་དང་།
དངུལ་དང་གོས་དང་རྒྱན་དང་ནོར་དང་འབྲུ་དང་བང་བ་དང་། མཛོད་ལ་སོགས་པ་དེ་དག་ཐམས་ཅད་བོར་ནས་འགྲོ་དགོས་སོ། ། དེ་དག་ཐམས་ཅད་ཀྱང་མི་རྟག་པ་མི་བརྟན་པ་ཡིད་བརྟན་ཏུ་མི་རུང་བ། འགྱུར་བའི་ཆོས་ཅན་ཡུན་ཐུང་བ་མི་གནས་པ་གཡོ་བ། འགུལ་བ་འཇིག་པ་སྐད་ཅིག་པ་མཐར་སྡིག་པ། ཟད་པ་དང་དེངས་པའི་སྒོ། མཐར་འཇིག་པའི་ཆོས་ཅན། མཐར་འགྱེས་པ་འཇིགས་པ་དང་བཅས་པ། གནོད་པ་དང་བཅས་པ་མྱ་ངན་དང་འཁྲུག་པ་མང་བ། འདྲུལ་པ།
འབྲུལ་འཆད་པ་བྱེ་བ་འཇོམས་པ། རྣམ་པར་འཇིག་པའི་ཆོས་ཅན་ཏེ། རྒྱལ་པོ་ཆེན་པོ་དེ་ལྟ་བས་ན་མི་རྟག་པར་བལྟ་ཞིང་། ཟད་པ་དང་དེངས་པའི་སྒོ་ཡིན་པར་བལྟ་བར་བྱ་སྟེ། འཆི་བས་འཇིགས་སྐྲག་པར་བྱའོ། ། རྒྱལ་པོ་ཆེན་པོ་ཁྱོད་ཆོས་ཁོ་ནས་རྒྱལ་སྲིད་ཀྱིས་ཤིག ། ཆོས་མ་ཡིན་པ་དང་མཐུན་པར་ནི་མི་བྱའོ། ། ཁྱོད་ཆོས་དང་མཐུན་པར་གྱིས་ཤིག ། ཆོས་མ་ཡིན་པ་དང་མཐུན་པར་ནི་མི་བྱའོ། ། ཞེས་རྒྱས་པར་གསུངས་པ་ལྟར་རོ། །
གཉིས་པ་ནི་གནད་གཅོད་ཀྱི་ཚོར་བས་གཟིར་བའི་ཚེ་ན། དཔའ་ཞིང་བརྟུལ་ཕོད་པའི་གཉེན་བཤེས་སྟོང་གིས་བསྐོར་ཡང་། འཆི་བའི་ཟུག་རྔུ་ཆུང་བའམ། དུས་ལས་འགྱངས་པའམ་སྐྱེལ་མ་བྱེད་པ་སོགས། ཕན་པ་ཅུང་ཟད་ཀྱང་སྒྲུབ་པའི་ནུས་པ་མེད་པར། སྡུག་བསྔལ་གྱི་ཚོར་བ་རང་ཉིད་གཅིག་པུས་མྱོང་དགོས་ཏེ། སྤྱོད་འཇུག་ལས། བདག་ནི་མལ་ན་འདུག་བཞིན་དུ། ། གཉེན་བཤེས་ཀུན་གྱིས་མཐའ་བསྐོར་ཀྱང་། ། སྲོག་འཆད་པ་ཡི་ཚོར་བ་དག །
བདག་ཉིད་གཅིག་པུས་མྱོང་བར་འགྱུར། ། གཤིན་རྗེའི་ཕོ་ཉས་ཟིན་པ་ལ། ། གཉེན་པས་ཅི་ཕན་བཤེས་ཅི་ཕན། ། དེ་ཚེ་བསོད་ནམས་གཅིག་སྐྱབས་ན། ། དེ་ཡང་བདག་གིས་མ་བསྟེན་ཏོ། ། ཞེས་གསུངས་པ་ལྟར་རོ། ། གསུམ་པ་ནི་འཇིག་རྟེན་གཞན་དུ་འགྲོ་བའི་དུས་ལ་བབ་པ་ན། ཚེ་འདིའི་ལུས་ཀྱིས་ཀྱང་ཅུང་ཟད་ཀྱང་ཕན་པར་མི་ནུས་ཏེ། བར་དོའི་ཤེས་པ་རྟེན་མེད་དུ་གནས་པའི་ཚེ་ཡང་། ཞག་གཅིག་གི་གནས་སམ་རྟེན་དུ་ཡང་མི་རུང་བའི་ཕྱིར་ཏེ།
དེ་ཉིད་ལས། ལུས་འདི་གཅིག་པུ་བྱུང་བ་ཡང་། ། ལྷན་ཅིག་སྐྱེས་པའི་ཤ་རུས་དག ། ཞིག་སྟེ་སོ་སོར་འགྱེས་གྱུར་ན། ། མཛའ་བ་གཞན་ལྟ་ཅི་ཞིག་སྨོས། ། ཞེས་སོ། ། མདོར་ན་འོང་བར་ངེས་ཤིང་ནམ་འོང་མ་ངེས་པའི་འཆི་བདག་ཡིད་བརྟན་མེད་པར་ཤེས་ནས། ཚེ་འདིའི་ཕྱི་ཚིས་དང་གྲབས་ཤོམ་ལས་བློ་སྣ་བསྟུང་བར་རིགས་ཏེ། དེ་ཉིད་ལས། ཡིད་བརྟན་མི་རུང་འཆི་བདག་ནི། །
བྱས་དང་མ་བྱས་མི་སྡོད་པས། ། ན་དང་མི་ན་ཀུན་གྱིས་ཀྱང་། ། གློ་བུར་ཚེ་ལ་ཡིད་མི་བརྟན། ། ཞེས་གསུངས་པ་ལྟར་རོ། ། གཞན་དུ་ན་དེ་ཉིད་ལས། རང་སྡེ་རིམ་གྱིས་གསོད་པ་ཡང་། ། ཁྱོད་ཀྱིས་མཐོང་བར་མ་གྱུར་ཏམ། ། འོན་ཀྱང་གཉིད་ལ་བརྟེན་པ་གང་། ། གདོལ་པ་དང་ནི་མ་ཧེ་བཞིན། ། ཞེས་པ་ལྟར་བག་མེད་པའི་གཉིད་དང་སྙོམས་ལས་ཀྱིས་གནས་པ་ཡང་།
དམན་པའི་སྤྱོད་པ་ཁོ་ནར་འགྱུར་བའི་ཕྱིར་དང་། གྲུབ་པ་དང་མ་གྲུབ་པའི་བྱ་བ་ལ་མི་ལྟོས་པར་འཆི་བདག་གློ་བུར་དུ་འོངས་པ་ན། འགྱོད་པས་སེམས་གདུང་བར་འགྱུར་ཏེ། དེ་ཉིད་ལས། འདི་ནི་མ་བྱས་བརྩམས་པ་དང་། འདི་ཕྱིན་བྱས་པར་གནས་པ་ལས། ། གློ་བུར་འཆི་བདག་འོང་ནས་ནི། ། ཀྱི་ཧུད་བཅོམ་ཞེས་སེམས་པར་འགྱུར། ། ཞེས་གསུངས་པའི་ཕྱིར་རོ། ། གལ་ཏེ་དུས་ལ་བབ་པ་དེའི་ཚེ་ན།
དམ་པའི་ཆོས་ལ་འབད་པར་རུང་ངོ་སྙམ་ན་མ་ཡིན་ཏེ། སྡུག་བསྔལ་དུ་མས་ཡིད་དཀྲུགས་པའི་ཕྱིར་དང་། དུས་ཀྱིས་གཏུགས་པས་གླགས་མེད་པའི་ཕྱིར་ཏེ། དེ་ཉིད་ལས། མྱ་ངན་ཤུགས་ཀྱིས་སྐྲངས་པ་ཡི། ། མིག་དམར་གདོང་ལ་མཆི་མ་འཛག ། ཉེ་དུ་རེ་ཐག་ཆད་པ་དང་། ། གཤིན་རྗེའི་ཕོ་ཉའི་བཞིན་ལ་ལྟ། ། རང་སྡིག་དྲན་པས་གདུང་བ་དང་། ། དམྱལ་བའི་སྒྲ་ནི་ཐོས་པ་ཡིས། །
སྐྲག་པས་མི་གཙང་ལུས་གོས་ཤིང་། ། མྱོས་པར་འགྱུར་ཚེ་ཅི་ཞིག་བྱ། ། ཞེས་སོ། ། དེའི་ཕྱིར་རྒྱུ་མཚན་དེ་དག་བསམས་པའི་སྒོ་ནས། ཆོས་རྐྱེན་དབང་ཏུ་མི་བཏང་བར་བློ་ཐག་ཆོད་པར་བྱ་སྟེ། འཆི་བར་ངེས་ཤིང་ཤི་བའི་ཚེ་ཆོས་མ་གཏོགས་པ་མགོན་སྐྱབས་གཞན་མེད་པའི་ཕྱིར། དོན་འདི་ཡང་། རྒྱལ་པོ་ལ་གདམས་པའི་མདོ་ལས། ཤིན་ཏུ་གསལ་བར་གསུངས་ཏེ། རྒྱལ་པོ་ཆེན་པོ་འདི་ལྟ་སྟེ་རི་དྭགས་ཀྱི་རྒྱལ་པོ་སེང་གེ
རི་དྭགས་ཀྱི་ཚོགས་ཀྱི་ནང་དུ་ཞུགས་ནས། རི་དྭགས་བཟུང་སྟེ་ཇི་ལྟ་འདོད་པ་བཞིན་དུ་བྱ་བ་བྱེད་དོ། ། རི་དྭགས་དེ་ནི་སྟོབས་ཆེན་པོའི་ཁ་མི་བཟད་པར་བཟུང་བས་དབང་མེད་པར་འགྱུར་རོ། ། རྒྱལ་པོ་ཆེན་པོ་དེ་བཞིན་དུ་འཆི་བདག་གི་གསལ་ཤིང་གིས་ཟུག་སྟེ། རྒྱགས་པ་དང་ནི་བྲལ། མགོན་ནི་མེད། སྐྱབས་ནི་མེད། དཔུང་གཉེན་ནི་མེད། གཤིས་ནི་འཇིག ཚིགས་ནི་བྱེ་བྲལ།
ཤ་དང་ཁྲག་ནི་སྐམ། ལུས་ནི་ནད་ཀྱིས་གདུངས། ཁ་ནི་སྐམ། བཞིན་ནི་འགྱུར། རྐང་ལག་ནི་གཡོབ། ལས་ནི་མི་ནུས་མཐུ་ནི་མེད། ཁ་ཆུ་དང་སྣབས་དང་གཅིན་དང་སྐྱགས་ཀྱིས་ནི་ལུས་ལ་གོས། མིག་དང་རྣ་བ་དང་སྣ་དང་། ལྕེ་དང་ལུས་དང་། ཡིད་ཀྱི་དབང་པོ་དག་ནི་འགག
སྐྱིགས་བུ་ནི་འབྱུང་། སྒྲ་ངར་ངར་པོ་ནི་འཐོན། སྨན་པས་ནི་བོར། སྨན་དང་ཁ་ཟས་དང་། བཟའ་བ་དང་། ཐུག་པ་ཐམས་ཅད་ཀྱིས་ནི་སྲེས་ལ་བོར་ཏེ། འགྲོ་བ་གཞན་དག་ཏུ་འགྲོ་བར་མལ་གྱི་མཐའ་མ་ལ་ནི་ཉལ། ཐོག་མ་མེད་པའི་སྐྱེ་བ་དང་། རྒ་བ་དང་འཆི་བའི་འཁོར་བའི་རྒྱུད་དུ་ནི་ནུབ། སྲོག་ནི་ཅུང་ཟད་ཅིག་ལས།
གཤིན་རྗེའི་མིས་ནི་འཇིགས་ཤིང་སྐྲག བྱུར་གྱི་དབང་དུ་ནི་སོང་། དབུགས་རྒྱུ་བ་ནི་ཆད། ཁ་དང་སྣ་ནི་གདངས། སོ་ནི་གཙིགས། སྦྱིན་པ་སྦྱིན་ནོ་ཞེས་དེ་སྐད་གསོལ་བ་ནི་འདེབས། ལས་ཀྱི་སྲིད་པ་ནས་ཡང་སྲིད་པ་ལ་ནི་འཇུག གཅིག་པུ་གཉིས་སུ་མེད་ཅིང་གྲོགས་ནི་མེད་དེ། འཇིག་རྟེན་འདི་ནི་འདོར། འཇིག་རྟེན་ཕ་རོལ་ཏུ་ནི་འགྲོ།
སྐྱས་ཆེན་པོ་ནི་འདེགས། མུན་པ་ཆེན་པོར་ནི་ཞུགས། གཡང་ས་ཆེན་པོར་ནི་ལྷུང་། དུར་ཁྲོད་ཆེན་པོར་ནི་འཇུག དགོན་པ་ཆེན་པོར་ནི་འགྲོ། རྒྱ་མཚོ་ཆེན་པོས་ནི་ཁྱེར། ལས་ཀྱི་རླུང་གིས་ནི་བདས། ས་ཚུགས་མེད་པའི་ཕྱོགས་སུ་ནི་འགྲོ། གཡུལ་ངོ་ཆེན་པོར་ནི་འཇུག གདོན་ཆེན་པོས་ནི་ཟིན།
ནམ་མཁའ་ལ་ནི་འཆེལ། ཕ་མ་དང་། ཕུ་ནུ་དང་། སྲིང་མོ་དང་། བུ་དང་བུ་མོས་ནི་བསྐོར། དབུགས་ནི་ཆད། ནོར་བགོ་བཤའ་བྱ་ཞེས་ནི་ཟེར། ཀྱི་ཧུད་མ། ཀྱི་ཧུད་ཕ། ཀྱི་ཧུད་བུ།
ཞེས་ཟེར་ཞིང་སྐྲ་ནི་ཞིག་སྟེ། སྦྱིན་པ་དང་དཀའ་ཐུབ་དང་ཆོས་འབའ་ཞིག་གྲོགས་སུ་གྱུར་པ་ན། ཆོས་མ་གཏོགས་པ་སྐྱབས་གཞན་མེད། མགོན་གཞན་མེད། དཔུང་གཉེན་གཞན་མེད་དོ། ། རྒྱལ་པོ་ཆེན་པོ་དེའི་ཚེ་དེའི་དུས་ན་ཆོས་ནི་གླིང་དང་། གནས་དང་མགོན་དང་རྟོན་པར་གྱུར་རོ། ། ཞེས་སོགས་རྒྱས་པར་གསུངས་སོ། ། རྒྱུ་མཚན་དེའི་སྒོ་ནས་འཆི་བ་རྗེས་སུ་དྲན་པ་དེས། ཚེ་འདིའི་སྐྱིད་ཚེ་སྡུག་ཡུན་བར་སྣང་གི་གློག་ཕྲེང་ངམ།
རྨི་ལམ་ཐུན་ཅིག་གི་བདེ་སྡུག་དང་མཚུངས་པར་ཤེས་པར་བྱ་སྟེ། སྤྱོད་འཇུག་ལས། རྨི་ལམ་ལོ་བརྒྱར་བདེ་མྱོང་ནས། ། སད་པར་གྱུར་པ་གང་ཡིན་དང་། ། གཞན་ཞིག་ཡུད་ཙམ་བདེ་མྱོང་ནས། ། སད་པར་གྱུར་བ་གང་ཡིན་པ། ། སད་པ་དེ་དག་གཉིས་ཀ་ལའང་། ། བདེ་བ་དེ་ནི་ཕྱིར་འོང་མེད། ། ཚེ་རིང་ཚེ་ཐུང་གཉིས་ཀ་ཡང་། འཆི་བའི་དུས་སུ་དེ་འདྲར་ཟད། །
ཅེས་སོ། ། དེའི་ཕྱིར་ཚེ་འདིའི་བདེ་བ་དོན་གཉེར་ལས་བློ་བཟློག་ཏེ། ཕྱི་མ་ཕན་ཆད་ཀྱི་བདེ་ལེགས་སྒྲུབ་པའི་མདུན་གྲོས་སྙིང་ཕུགས་སུ་བཞག་ཅིང་། དེའི་ཐབས་ཀྱིས་བྱང་ཆུབ་ཀྱི་སེམས་ལས་མཆོག་ཏུ་གྱུར་པ་གཞན་མེད་པར་ཤེས་ནས། འདི་ཉིད་ཅི་སྐྱེ་ཅི་གནས། ཅི་འཕེལ་ཁོ་ན་ལ་བསམ་པ་ཐག་པ་ནས་འབད་པར་བྱའོ། ། ཇི་སྐད་བཤད་པའི་དོན་དེ་དག་དྲན་ལམ་དུ་གནས་པའི་ཆེད་དུ། ནད་མེད་མི་རྟག་ལང་ཚོ་རྟག་མ་ཡི། ། འབྱོར་པ་མི་རྟག་སྲོག་ཀྱང་རྟག་མ་ཡིན། ། སྐྱེ་བོ་མི་རྟག་ཉིད་ཀྱིས་ལེན་འགྱུར་ན། །
འདོད་པའི་ཡོན་ཏན་དགའ་བ་ཅི་ལྟར་སྐྱེ། ། ཞེས་མི་རྟག་པ་ཉིད་ཀྱི་མདོ་ལས་གསུངས་པ་ལྟ་བུའི་ཚིག་འདོན་ཞིང་། དོན་སེམས་པར་བྱའོ། ། ཀྱི་ཧུད་འཇིགས་རུང་གཤིན་རྗེས་དབང་མེད་པར། ། གཅིག་པུ་ཉམ་ངར་མྱུར་དུ་ཁྲིད་ངེས་ཤིང་། ། དེ་ཚེ་ཆོས་ལས་གཞན་པའི་སྐྱབས་མེད་པས། ། བློ་ཐག་ཆོས་ལ་ཆོད་ཅིག་སེམས་ལྡན་དག ། བཞི་པ་ལས་འབྲས་བསྒོམ་པ་ནི། གོང་དུ་བཤད་པའི་ཚུལ་དེ་དག་ངེས་ནས། སྦྱོར་བས་ཆོས་སྒྲུབ་པ་ལ་འཇུག་པའང་བསམ་པས་ཆོས་ལ་མོས་པ་ལ་རག་ལས་ཤིང་།
མོས་པ་སྐྱེ་བའང་ལས་འབྲས་བསྒོམ་པ་ལ་རག་ལས་ཏེ། སྤྱོད་འཇུག་ལས། དགེ་བའི་ཕྱོགས་ནི་ཐམས་ཅད་ཀྱི། ། རྩ་བ་མོས་པར་ཐུབ་པས་གསུངས། ། དེ་ཡི་རྩ་བ་རྟག་ཏུ་ནི། ། རྣམ་སྨིན་འབྲས་བུ་བསྒོམ་པས་སོ། ། ཞེས་པ་ལྟར་རོ། ། དེས་ན་འདི་ལ་གཉིས། ལས་འབྲས་སྤྱིར་བསམ་པ། སོ་སོར་བསམ་པའོ། །
དང་པོ་ལ་གཉིས། ལས་ངེས་པའི་ཚུལ། འབྲས་བུ་འཕེལ་ཆེ་བའོ། ། དང་པོ་ནི། མདོ་ལས་དུས་ཀྱིས་ཉེན་ཏེ་རྒྱལ་པོ་འགྲོ་གྱུར་ན། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང་། ། སྐྱེས་བུ་དེ་ནི་གང་དང་གར་འགྲོ་བར། ། ལས་རྣམས་གྲིབ་མ་བཞིན་དུ་རྗེས་སུ་འབྲང་། ། ཞེས་གསུངས་པས། ཡང་སྲིད་གཞན་དུ་འཇུག་པ་ན།
དཀར་ནག་གི་ལས་ཁོ་ན་དང་འགྲོགས་དགོས་པར་ངེས་ཤིང་། དེ་ཡང་རང་གིས་བསགས་པའི་ལས་ཀྱི་འབྲས་བུ་རང་ཉིད་ཀྱིས་མྱོང་བར་ངེས་ཀྱི། གཞན་ལ་སྨིན་པ་ནི་མ་ཡིན་ཏེ། མདོ་ལས། གང་གིས་བྱས་ཤིང་བསགས་པའི་ལས་རྣམས་ནི། ཕྱི་རོལ་སའི་ཁམས་ལ་སྨིན་པར་མི་འགྱུར། ཆུའི་ཁམས་དང་མེའི་ཁམས་དང་རླུང་གི་ཁམས་དང་། ནམ་མཁའི་ཁམས་ལ་སྨིན་པར་མི་འགྱུར་གྱི། ཟིན་པའི་ཕུང་པོ་འདི་ཉིད་ལ་སྨིན་ཅིང་མྱོང་བར་འགྱུར་རོ། ། ཞེས་དང་།
ཏིང་ངེ་འཛིན་རྒྱལ་པོ་ལས་ཀྱང་། དེ་ཡང་བྱས་ནས་རེག་པར་མི་འགྱུར་མིན། ། གཞན་ཀྱིས་བྱས་པ་ཚོར་བར་འགྱུར་བའང་མེད། ། ཅེས་ལས་བྱས་པ་ཆུད་མི་ཟ་བ་དང་། མ་བྱས་པ་དང་མི་འཕྲད་པར་གསུངས་པའི་ཕྱིར། གལ་ཏེ་ཡུན་ཤིན་ཏུ་རིང་བའི་ལས་ཀྱིས་འབྲས་བུ་བསྐྱེད་པར་མ་ངེས་སོ་སྙམ་ན། མི་མཐུན་ཕྱོགས་ཀྱིས་མ་བཅོམ་པའི་ལས་ནི། དུས་རིང་བ་ཙམ་གྱིས་ཆུད་ཟ་བར་མི་འགྱུར་ཏེ། རྐྱེན་ཚོགས་པའི་ཚེ་ན་འབྲས་བུ་འབྱིན་པར་ངེས་པའི་ཕྱིར་ཏེ། ལས་བརྒྱ་པ་ལས།
ལུས་ཅན་རྣམས་ཀྱི་ལས་འདི་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་སོ། ། འབྲས་བུ་ཇི་ལྟར་སྨིན་པའི་རིམ་པའང་། གནས་བརྟན་སྒྲ་གཅན་འཛིན་བཟང་པོས། ལས་ཀྱི་འབྲས་བུ་ལྕི་གང་དང་། ། ཉེ་བ་གང་དང་གོམས་པ་གང་། ། སྔར་བྱས་གང་ཡིན་དེ་དག་ལས། །
འབྲས་བུ་ཐོག་མར་སྨིན་པར་འགྱུར། ། ཞེས་གསུངས་ཏེ། དེའི་དོན་ཡང་ལས་སྟོབས་གང་ཆེ་བའི་འབྲས་བུ་ཐོག་མར་སྨིན་ལ། སྟོབས་མཉམ་ན་འཆི་ཀའི་སེམས་ལ་གང་ཉེ་ཞིང་གསལ་བ་དང་། དེ་ཡང་མཉམ་ན་འཆི་ཀའི་སེམས་ལ་གང་ཉེ་ཞིང་གསལ་བ་དང་། དེ་ཡང་མཉམ་ན་གང་ལ་གོམས་ཤས་ཆེ་བ་དང་། དེ་ཡང་མཉམ་ན་སྔར་བྱས་པ་གང་ཡིན་པ་དེའི་འབྲས་བུ་ཐོག་མར་སྨིན་པའོ། ། གཉིས་པ་ནི་དཀར་ནག་གི་ལས་ཆེན་པོ་དག་གི་འབྲས་བུ་དེ་ལྟར་ངེས་ཀྱང་། ཤིན་ཏུ་ཆུང་ངུ་དག་གིས་ནི། འབྲས་བུ་འབྱིན་པར་མ་ངེས་སོ་སྙམ་ན་མ་ཡིན་ཏེ།
ནང་གི་རྒྱུ་འབྲས་ནི་འཕེལ་ཤིན་ཏུ་ཆེ་བའི་ཕྱིར། དེ་སྐད་དུ་ཡང་། ཆེད་དུ་བརྗོད་པའི་ཚོམས་ལས། སྡིག་པ་ཆུང་ངུ་བྱས་པས་ཀྱང་། ། འཇིག་རྟེན་ཕ་རོལ་འཇིགས་ཆེན་དང་། ། ཕུང་ཁྲོལ་ཆེན་པོ་བྱེད་འགྱུར་ཏེ། ། ཁོང་པར་སོང་བའི་དུག་བཞིན་ནོ། ། བསོད་ནམས་ཆུང་ངུ་བྱས་པས་ཀྱང་། ། འཇིག་རྟེན་ཕ་རོལ་བདེ་ཆེན་འདྲེན། ། དོན་ཆེན་དག་ཀྱང་བྱེད་འགྱུར་ཏེ། །
འབྲུ་རྣམས་ཕུན་ཚོགས་སྨིན་པ་བཞིན། ། ཞེས་གསུངས་པའི་ཕྱིར་རོ། ། དེས་ན་ཀླུའི་རྒྱལ་པོ་ཨེ་ལའི་འདབ་དང་། རྒྱལ་པོ་སྤྱི་བོ་སྐྱེས་ཀྱི་ལོ་རྒྱུས་སོགས། རྒྱུ་ཆུང་ངུ་ལས་འབྲས་བུ་ཆེན་པོ་འབྱུང་བའི་ཚུལ་རྣམས་དྲན་པར་བྱས་ཏེ། ངེས་པ་རྙེད་པར་བྱའོ། ། འོ་ན་ཆེ་ཆུང་གི་ཁྱད་པར་ཇི་ལྟ་བུ་ཞེ་ན། བཤེས་སྤྲིངས་ལས། རྟག་དང་མངོན་པར་ཞེན་དང་གཉེན་པོ་མེད། ། ཡོད་ཏན་གཙོ་ལྡན་གཞི་ལས་འབྱུང་བའི་ལས། །
དགེ་དང་མི་དགེ་རྣམ་ལྔ་ཆེན་པོ་སྟེ། ། དེ་ལས་དགེ་བ་སྤྱོད་ལ་བརྩོན་པར་གྱིས། ། ཞེས་པ་ལྟར། དུས་རྟག་ཏུ་དང་། བསམ་པ་མངོན་ཞེན་དྲག་པོ་དང་། འགྱོད་སོགས་མི་མཐུན་ཕྱོགས་ཀྱི་གཉེན་པོ་མེད་པ་དང་། དཀོན་མཆོག་དང་བླ་མ་སོགས་ཡོན་ཏན་དང་ལྡན་པའི་གཞི་ལས་བྱུང་བ་དང་། ཕ་མ་སོགས་ཕན་འདོགས་པའི་གཞི་ལས་བྱུང་བའི་ལས་རྣམས་ནི་ཆེན་པོ་དང་། དེ་ལས་བཟློག་པ་ནི་ཆུང་ངུ་ཡིན་ལ། དེ་ཡང་ཆེད་དུ་བསམས་ཏེ།
བསྒྲུབ་པའི་ལས་ནི་བྱས་ལ་བསགས་པ་ཞེས་དང་། མ་བསམ་པར་བསྒྲུབ་པའི་ལས་ནི། བྱས་ལ་མ་བསགས་པ་ཞེས་སོགས་སུ་ཤེས་པར་བྱའོ། ། དེ་བཞིན་དུ། སྤྱོད་འཇུག་ལས་ཀྱང་། རྟག་པར་མངོན་ཞེན་གྱིས་བསླངས་པའམ། གཉེན་པོ་ཡིས་ནི་བསླངས་པ་ཉིད། ། ཡོན་ཏན་དང་ནི་ཕན་འདོགས་ཤིང་། ། སྡུག་བསྔལ་བ་ལས་དགེ་ཆེན་འགྱུར། ། ཞེས་དང་།
མཛོད་ལས། མཇུག་དང་ཞིང་དང་གཞི་དང་ནི། ། སྦྱོར་དང་སེམས་པ་བསམ་པ་སྟེ། ། དེ་དག་ཆུང་དང་ཆེ་བ་ལས། ། ལས་ཀྱང་ཆུང་དང་ཆེ་བ་ཉིད། ། ཅེས་གསུངས་པ་ལྟར་རོ། ། གཉིས་པ་སོ་སོར་བསམ་པ་ལ་གཉིས། ནག་པོའི་ལས་འབྲས་བསམ་པ། དཀར་པོའི་ལས་འབྲས་བསམ་པའོ། ། དང་པོ་ལ་གསུམ།
ལས་བསམ་པ། འབྲས་བུ་བསམ་པ། དེ་དག་སྤང་བར་བསམ་པའོ། ། དང་པོ་ནི་སྤྱིར་དཀར་ནག་གི་ལས་ལམ་བསམ་གྱིས་མི་ཁྱབ་པ་ཞིག་ཡོད་ཀྱང་། མདོར་བསྡུ་ན། མཛོད་ལས། དེ་ལས་ཆེ་ལོང་བསྡུས་ནས་ནི། ། དགེ་དང་མི་དགེ་ཅི་རིགས་པར། ། ལས་ཀྱི་ལམ་ནི་བཅུར་གསུངས་སོ། ། ཞེས་པ་ལྟར་ནག་པོའི་ལས་ལམ་གྱི་གཙོ་བོ་ཡང་བཅུ་སྟེ།
ལུས་ཀྱི་སྒོ་ནས་སྲོག་གཅོད་པ། མ་བྱིན་པར་ལེན་པ། འདོད་པས་ལོག་པར་གཡེམ་པ་སྟེ་གསུམ། ངག་གི་སྒོ་ནས་རྫུན། ཕྲ་མ། ཚིག་རྩུབ། ཀྱལ་པ་སྟེ་བཞི། ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་སྟེ་གསུམ་མོ། །
དེ་དག་གི་ངོ་བོ་ཡང་། མཛོད་ལས། སྲོག་གཅོད་པ་ནི་བསམ་བཞིན་དུ། ། མ་ནོར་བར་ནི་གཞན་གསད་པའོ། ། མ་བྱིན་ལེན་པ་གཞན་གྱི་ནོར། མཐུ་དང་འཇབ་བུས་བདག་གིར་བྱེད། ། བགྲོད་མིན་འགྲོ་བར་འདོད་པ་ཡི། ། ལོག་པར་གཡེམ་པ་རྣམ་པ་བཞི། ། རྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ། །
ཞེས་དང་། ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག ། ཚིག་རྩུབ་པོ་ནི་མི་སྙན་པ། ། ཉོན་མོངས་ཅན་ཀུན་ཀྱལ་པ་ཉིད། ། ཞེས་དང་། བརྣབ་སེམས་ནི། ལོག་པར་གཞན་གྱི་ནོར་ལ་ཆགས། ། གནོད་སེམས་སེམས་ཅན་ལ་སྡང་བ། ། དགེ་དང་མི་དགེ་མེད་ལྟ་བ། །
ལོག་པར་ལྟ་བ་ཡིན་འདི་ལ། ། གསུམ་ལམ་བདུན་ནི་ལས་ཀྱང་ཡིན། ། ཞེས་པ་ལྟར། གཞི། བསམ་པ། སྦྱོར་བ། མཐར་ཐུག་གི་སྒོ་ནས་ཤེས་པས་བྱའོ། ། གཞན་ཡང་ཉོན་མོངས་པ་དུག་གསུམ་དང་། དེས་ཀུན་ནས་བསླངས་པའི་ལས་རྣམས་ནི། མི་དགེ་བ་ཞེས་བྱ་སྟེ།
རིན་ཆེན་ཕྲེང་བ་ལས། འདོད་ཆགས་ཞེ་སྡང་གཏི་མུག་དང་། ། དེས་བསྐྱེད་ལས་ནི་མི་དགེ་བ། ། ཞེས་གསུངས་པའི་ཕྱིར་རོ། ། གཉིས་པ་ནི། དེ་ལྟར་ནག་པོའི་ལས་ལམ་དེ་དག་རེ་རེ་ལའང་རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། བདག་པོའི་འབྲས་བུ་གསུམ་གསུམ་སྟེ། མཛོད་ལས། ཐམས་ཅད་བདག་པོ་རྒྱུ་མཐུན་དང་། །
རྣམ་སྨིན་འབྲས་བུ་འབྱིན་པར་འདོད། ། ཅེས་གསུངས་པའི་ཕྱིར། དེ་ལས་དང་པོ་རྣམ་སྨིན་གྱི་འབྲས་བུ་ནི། ཆེ་འབྲིང་སོགས་དང་ཀུན་སློང་གི་དབྱེ་བས། དམྱལ་བ་སོགས་ངན་འགྲོ་གནས་གསུམ་དུ་སྐྱེ་བ་དང་། མཐོ་རིས་སུ་ཡང་ལུས་སེམས་ཀྱི་སྡུག་བསྔལ་སྣ་ཚོགས་པ་སྟེ། རིན་ཆེན་ཕྲེང་བ་ལས། མི་དགེ་བ་ལས་སྡུག་བསྔལ་ཀུན། ། དེ་བཞིན་ངན་འགྲོ་ཐམས་ཅད་དོ། ། ཞེས་དང་།
ཆགས་པས་ཡི་དྭགས་འགྲོ་བར་འགྲོ། ། ཞེ་སྡང་གིས་ནི་དམྱལ་བར་འཕེན། ། རྨོངས་པས་ཕལ་ཆེར་དུད་འགྲོར་འགྱུར། ། ཞེས་དང་སྤྱོད་འཇུག་ལས། སྡུག་བསྔལ་ཡིད་མི་བདེ་བ་དང་། ། འཇིགས་པ་རྣམ་པ་སྣ་ཚོགས་དང་། ། འདོད་པ་རྣམས་དང་བྲལ་བ་ནི། ། སྡིག་པ་སྤྱོད་ལས་འབྱུང་བར་འགྱུར། ། ཞེས་དང་། སྡིག་པ་བྱེད་པ་བདེ་འདོད་ཀྱང་། །
གང་དང་གང་དུ་འགྲོ་འགྱུར་བ། ། དེ་དང་དེར་ནི་སྡིག་པ་དེས། ། སྡུག་བསྔལ་མཚོན་གྱིས་རྣམ་པར་འཇོམས། ། ཞེས་དང་། གཤིན་རྗེའི་སྐྱེས་བུས་པགས་པ་མ་ལུས་བཤུས་པས་ཤིན་ཏུ་ཉམ་ཐག་ཅིང་། ། རབ་ཏུ་ཚ་བའི་མེ་ཡིས་བཞུས་པའི་ཟངས་ཞུན་ལུས་ལ་བླུགས་གྱུར་ལ། ། འབར་བའི་རལ་གྲི་མདུང་ཐུང་གིས་བསྣུན་ཤ་ཡི་དུམ་བུ་བརྒྱར་ལྷགས་ཤིང་། ། ཤིན་ཏུ་འབར་བའི་ལྕགས་ཀྱི་ས་གཞིར་ལྟུང་བ་མི་དགེ་མང་པོས་འགྱུར། ། ཞེས་སོ། ། གལ་ཏེ་མ་ངེས་ཏེ་སྡིག་པ་བྱེད་པ་འགའ་ཞིག་ཀྱང་བདེ་བར་སྣང་བའི་ཕྱིར་སྙམ་ན།
མ་ཡིན་ཏེ། དེ་དག་གི་བདེ་བ་ཡང་སྔ་མར་དགེ་བ་སྤྱད་པའི་འབྲས་བུ་ཡིན་པའི་ཕྱིར་དང་། སྡིག་པའི་རྣམ་སྨིན་ཕལ་ཆེ་བ་རྣམས་ཤི་རྗེས་སུ་མྱོང་བར་འགྱུར་བའི་ཕྱིར་ཏེ། བཤེས་སྤྲིངས་ལས། སྡིག་པའི་ལས་རྣམས་སྤྱོད་པ་འགའ་ཡང་ནི། ། དེ་ཡི་མོད་ལ་མཚོན་བཞིན་མི་གཅོད་སྟེ། ། འཆི་བའི་དུས་ལ་བབ་ན་སྡིག་པ་ཡི། ། ལས་ཀྱི་འབྲས་བུ་གང་ལགས་མངོན་པར་འགྱུར། ། ཞེས་པ་ལྟར་རོ། ། གཉིས་པ་རྒྱུ་མཐུན་གྱི་འབྲས་བུ་ལ་མྱོང་བ་རྒྱུ་མཐུན་ནི།
ལས་གཞན་གྱི་དབང་གིས་མི་ལ་སོགས་པར་སྐྱེས་ནའང་། རིམ་པ་ལྟར་ཚེ་ཐུང་བ་ལ་སོགས་པར་འགྱུར་བ་སྟེ། རིན་ཆེན་ཕྲེང་བ་ལས། གསོད་པ་ཡི་ནི་ཚེ་ཐུང་འགྱུར། ། རྣམ་པར་འཚེ་བས་གནོད་པ་མང་། ། རྐུ་བ་ཡིས་ལོངས་སྤྱོད་ཕོངས། ། བྱི་བོ་བྱེད་པས་དགྲ་དང་བཅས། ། བརྫུན་དུ་སྨྲ་བས་བསྐུལ་བ་སྟེ། ། ཕྲ་མ་ཡིས་ནི་བཤེས་དང་འབྱེ། ། རྩུབ་པོ་ཉིད་ཀྱིས་མི་སྙན་ཐོས། །
མ་འབྲེལ་བ་ཡིས་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་པར་བྱེད། ། ལོག་པར་ལྟ་བས་ལྟ་ངན་ཉིད། ། ཅེས་སོགས་གསུངས་པ་ལྟ་བུ་དང་། བྱེད་པ་རྒྱུ་མཐུན་ནི། ལས་གང་དང་གང་ལ་སྤྱད་པ་དེ་དང་དེའི་རིགས་འདྲ་རྣམས་ལ་སྤྱོད་པར་འགྱུར་བའོ། ། གསུམ་པ་བདག་པོའི་འབྲས་བུ་ནི། རིམ་པ་ལྟར། ཕྱི་རོལ་གྱི་ལོངས་སྤྱོད་གཟི་མཐུ་ཆུང་བ་དང་།
ཧ་ཅང་ཆར་ཆར་ཆུང་སོགས་མི་འཚམས་པ་སྣ་ཚོགས་པ་སྟེ། ཕྱི་རོལ་མཐུ་ཆུང་སེར་ཆར་མང་། ། རྡུལ་འཁྲིག་དྲི་ང་མཐོན་དམན་ཅན། ། ཚྭ་སྒོ་ཅན་སོགས་དུས་ལོག་དང་། ། འབྲས་བུ་ཕྲ་ཁ་ཆུང་བའམ་མེད། ། ཅེས་སྔ་མ་དག་འདོན་པ་ལྟར་རོ། ། གསུམ་པ་དེ་དག་སྤང་བར་བསམ་པ་ནི། དེ་ལྟར་རྒྱུ་མི་དགེ་བ་ལས། འབྲས་བུ་སྡུག་བསྔལ་འབྱུང་བར་ངེས་ནས།

སྔར་བྱས་ཀྱི་ཉེས་སྤྱད་སྟོབས་བཞིའི་སྒོ་ནས་བཤགས་པ་དང་། སླན་ཆད་སྲོག་ལ་བབ་ཀྱང་སྡིག་པའི་ལས་མི་བྱེད་པར་བློ་ཐག་ཆོད་པར་བྱ་སྟེ། བཤེས་སྤྲིངས་ལས། མི་དགེའི་འབྲས་བུ་རྣམས་ཀྱི་ས་བོན་ནི། ། ལུས་ངག་ཡིད་ཀྱི་ཉེས་སྤྱད་ཁྱོད་ཀྱིས་ནི། ། ཅི་ནས་དེ་རྡུལ་ཙམ་ཡང་མ་མཆིས་པ། ། དེ་ལྟར་ཉིད་ཀྱི་རྩལ་གྱིས་འབད་པར་མཛོད། ། ཅེས་དང་། སྤྱོད་འཇུག་ལས། མི་དགེ་བ་ལས་སྡུག་བསྔལ་འབྱུང་། ། འདི་ལས་ཇི་ལྟར་ངེས་ཐར་ཞེས། །
ཉིན་མཚན་རྟག་ཏུ་བདག་གིས་ནི། ། འདི་ཉིད་འབའ་ཞིག་བསམ་པའི་རིགས། ། ཞེས་སོ། ། གལ་ཏེ་འཁོར་དང་ཉེ་དུ་སོགས་གཞན་ཆེད་དུ་སྡིག་པ་སྤྱད་པར་རིགས་སོ་སྙམ་ན། མ་ཡིན་ཏེ། བཤེས་སྤྲིངས་ལས། ཁྱོད་ཀྱི་དགེ་སློང་བྲམ་ཟེ་ལྷ་དང་ནི། ། མགྲོན་དང་ཡབ་ཡུམ་དག་དང་བཙུན་མོ་དང་། ། འཁོར་གྱི་སླད་དུ་སྡིག་པ་མི་བགྱི་སྟེ། ། དམྱལ་བའི་རྣམ་སྨིན་སྐལ་ནོད་འགའ་མ་མཆིས། །
ཞེས་རྒྱུ་མཚན་དང་བཅས་པ་གསུངས་པའི་ཕྱིར་རོ། ། གཉིས་པ་དཀར་པོའི་ལས་འབྲས་བསམ་པ་ལ་གསུམ། ལས་བསམ་པ། འབྲས་བུ་བསམ་པ། དེ་བསྒྲུབ་པར་བསམ་པའོ། ། དང་པོ་ནི། སྔར་བཤད་པའི་ནག་པོའི་ལས་ལམ་བཅུ། སྤོང་བའི་བསམ་སྦྱོར་ནི། དཀར་པོའི་ལས་ལམ་གྱི་གཙོ་བོ་བཅུ་སྟེ། རིན་ཆེན་ཕྲེང་བ་ལས།
མི་གསོད་པ་དང་རྐུ་སྤོང་དང་། ། གཞན་གྱི་ཆུང་མ་སྤོང་བ་དང་། ། ལོག་དང་ཕྲ་མ་རྩུབ་ཉིད་དང་། ། མ་འབྲེལ་སྨྲ་བ་ཡང་དག་སྡོམ། ། ཆགས་དང་གནོད་སེམས་མེད་པ་པ། ། ཉིད་ཀྱི་ལྟ་བ་ཡོངས་སྤོང་བ། ། འདི་དག་ལས་ལམ་དཀར་བཅུ་སྟེ། ། ཞེས་སོ། ། གཞན་ཡང་དུག་གསུམ་དང་བྲལ་ཞིང་། དད་སོགས་ཀྱིས་ཀུན་ནས་བསླངས་པའི་ལས་རྣམས་ནི།
དགེ་བའམ་དཀར་པོའི་ལས་ཞེས་བྱ་སྟེ། དེ་ཉིད་ལས། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བ་ཡིན། ། ཞེས་དང་། ཆང་མི་འཐུང་དང་འཚོ་བ་བཟང་། ། རྣམ་མི་འཚེ་དང་གུས་སྦྱིན་དང་། ། མཆོད་འོས་མཆོད་དང་བྱམས་པ་སྟེ། ། མདོར་ན་ཆོས་ནི་དེ་ཡིན་ནོ། ། ཞེས་གསུངས་པའི་ཕྱིར་རོ། །
གཉིས་པ་འབྲས་བུ་བསམ་པ་ནི། རྣམ་སྨིན་གྱི་འབྲས་བུ་སོགས་མི་དགེ་བའི་ཕྱོགས་ལས་བཟློག་པ་སྟེ། དེ་ཉིད་ལས། མི་དགེ་ཞེས་བྱ་དེ་དག་གི ། རྣམ་སྨིན་བསྒྲགས་པ་གང་ཡིན་པ། ། དགེ་བ་དག་ནི་ཐམས་ཅད་ལ། ། འབྲས་བུ་དེ་ནི་བཟློག་སྟེ་འབྱུང་། ། ཞེས་དང་། དགེ་ལས་བདེ་འགྲོ་ཐམས་ཅད་དང་། ། སྐྱེ་བ་ཀུན་ཏུ་བདེ་བ་དག །
ཞེས་དང་། ཆོས་འདིས་དམྱལ་བ་ཡི་དྭགས་དང་། ། དུད་འགྲོ་དག་ལས་རྣམ་གྲོལ་ཞིང་། ། ལྷ་དང་མི་ཡི་ནང་དག་ཏུ། ། བདེ་དཔལ་རྒྱལ་སྲིད་རྒྱས་པ་ཐོབ། ། བསམ་གཏན་ཚད་མེད་གཟུགས་མེད་ནི། ། ཚངས་སོགས་བདེ་བ་མྱོང་བར་བྱེད། ། ཅེས་སོ། ། ཁྱད་པར་དུ་ཐེག་ཆེན་གྱི་བསམ་སྦྱོར་ཕུན་ཚོགས་ཀྱི་འབྲས་བུའི་དབང་དུ་བྱས་ནས། དེ་ཉིད་ལས།
སྦྱིན་པས་ལོངས་སྤྱོད་ཁྲིམས་ཀྱིས་བདེ། ། བཟོད་པས་གཟུགས་བཟང་བརྩོན་པས་བརྗིད། ། བསམ་གཏན་ཀྱིས་ཞི་བློ་ཡིས་གྲོལ། ། སྙིང་བརྩེ་བས་ནི་དོན་ཀུན་འགྲུབ། ། ཅེས་སོགས་གསུངས་པ་ལྟར་ཤེས་པར་བྱའོ། ། མདོར་ན་མངོན་མཐོ་དང་ངེས་ལེགས་ཀྱི་བདེ་འབྲས་ཐམས་ཅད་རྒྱུ་དགེ་བ་ཁོ་ན་ལས་འབྱུང་བར་ངེས་པ་སྟེ། སྤྱོད་འཇུག་ལས། ཡིད་ལ་བསམ་པའི་དགེ་བྱས་པས། ། གང་དང་གང་དུ་འགྲོ་འགྱུར་བ། ། དེ་དང་དེར་ནི་བསོད་ནམས་དེས། །
འབྲས་བུའི་ཡོན་གྱིས་མངོན་མཆོད་འགྱུར། ། ཞེས་སོ། ། གསུམ་པ་དེ་དག་བསྒྲུབ་པར་བསམ་པ་ནི། དེ་ལྟར་རྒྱུ་འབྲས་ཀྱི་འབྲེལ་བ་ངེས་པ་དེས། བསམ་སྦྱོར་དུ་མའི་སྒོ་ནས་དགེ་བ་བསྒྲུབ་པར་བྱ་སྟེ། དེ་ཉིད་ལས། དེ་བས་དགེ་ལ་མོས་བྱ་ཞིང་། ། གུས་པ་ཉིད་དུ་བསྒོམ་པར་བྱ། ། ཞེས་དང་། བཤེས་སྤྲིངས་ལས།
དགེ་བའི་ལས་ལམ་བཅུ་པོ་ལུས་དང་ནི། ། ངག་དང་ཡིད་ཀྱིས་རྟག་ཏུ་བརྟེན་བགྱི་ཞིང་། ། ཆང་རྣམས་ལས་ལྡོག་དེ་བཞིན་དགེ་བ་ཡི། ། འཚོ་བ་ལ་ཡང་མངོན་པར་དགྱེས་པར་མཛོད། ། ཅེས་སོ། ། དེ་ཡང་བསྒྲུབ་བྱའི་རྣམ་བཞག་ལ་མཁས་ཤིང་། གཞན་ལ་མི་ལྟོས་པར་གུས་སྦྱོར་དང་རྟག་སྦྱོར་གྱིས་འཇུག་པར་བྱ་སྟེ། སྤྱོད་འཇུག་ལས། མཁས་ཤིང་དད་དང་ལྡན་བྱས་ནས། ། ལས་རྣམས་བདག་གིས་རྟག་ཏུ་བྱ། །
ལས་རྣམས་ཀུན་ལ་སུ་ལ་ཡང་། ། ལྟོས་པར་བྱ་བ་མ་ཡིན་ནོ། ། ཞེས་སོ། ། གཞན་ཡང་ལུང་མ་བསྟན་པའི་ལས་འབྲས་དང་། དཀར་ནག་འདྲེས་པའི་ལས་འབྲས་དང་། དཀར་ནག་སོ་སོའི་ལས་ལ་ཡང་། འཕེན་བྱེད་ཀྱི་ལས་དང་། རྫོགས་བྱེད་ཀྱི་ལས་ཀྱི་དབྱེ་བ་དང་། མཐོང་ཆོས་སུ་མྱོང་འགྱུར་དང་། སྐྱེ་ནས་མྱོང་འགྱུར་དང་།
ལན་གྲངས་གཞན་དུ་མྱོང་འགྱུར་དང་། མྱོང་བར་མ་ངེས་པའི་ལས་ཀྱི་ཁྱད་པར་རྣམས་ཤེས་པར་བྱས་ནས། ལུང་མ་བསྟན་གྱི་ལས་རྣམས་དགེ་བར་བསྒྱུར་བ་སོགས་བླང་དོར་ལ་འབད་པར་བྱའོ། ། ཁྱད་པར་དགེ་རྩ་གཅོད་པའི་རྒྱུ་ལོག་ལྟ་དང་། ཁོང་ཁྲོ་དང་ཆོས་སྤོང་སོགས་ཆེས་ལྕི་བའི་ལས་རྣམས་བཤགས་བསྡམ་གྱིས་སྦྱང་བ་དང་། དེ་དག་གི་གཉེན་པོ་སྟོབས་ལྡན་ལ་འབད་པར་བྱ་བ་ནི་གནད་ཀྱི་གདམས་པའོ། ། མདོར་ན་སྡོམ་གསུམ་རབ་དབྱེ་ལས། དགེ་བ་ལེགས་པར་སྤྱད་པ་སྟེ། ། རྣམ་སྨིན་བདེ་བ་བསྐྱེད་པ་ཡིན། ། སྡིག་པ་ཉེས་པར་སྤྱད་པ་སྟེ། །
རྣམ་སྨིན་སྡུག་བསྔལ་བསྐྱེད་པ་ཡིན། ། ཞེས་སོགས་གསུངས་པ་ལྟར། དཀར་ནག་གི་ལས་འབྲས་ལ་ངེས་པ་རྙེད་པའི་ཡང་དག་པའི་ལྟ་བ་ལ་རྟག་ཏུ་གནས་པར་བྱ་སྟེ། འདི་ཡོད་ན་མཐོ་རིས་དང་ཐར་པའི་སྲོག་རྩ་ཡོད་ཅིང་མེད་ན་མེད་པར་འགྱུར་བའི་ཕྱིར། དེ་སྐད་དུ་ཡང་། བཤེས་སྤྲིངས་ལས། གལ་ཏེ་མཐོ་རིས་ཐར་པ་མངོན་བཞེད་ན། ། ཡང་དག་ལྟ་ལ་གོམས་པ་ཉིད་དུ་མཛོད། ། གང་ཟག་ལོག་པར་ལྟ་བས་ལེགས་སྤྱད་ཀྱང་། ། ཐམས་ཅད་རྣམ་པར་སྨིན་པ་མི་བཟད་ལྡན། །
ཞེས་སོ། ། དེ་ལྟར་ལས་འབྲས་སྤྱི་དང་བྱེ་བྲག་ལ་ངེས་པ་རྙེད་པ་ན། ཤིན་ཏུ་ཕྲ་བའི་དགེ་སྡིག་གི་བླང་དོར་ལ་ཡང་འབད་པར་འགྱུར་མོད། གཙོ་བོ་བྱང་ཆུབ་ཀྱི་སེམས་རིན་པོ་ཆེ་ཅི་སྐྱེ། ཅི་གནས། ཅི་འཕེལ་གྱི་ཆེད་དུ་འབད་པར་བྱ་ཞིང་། དྲན་པ་བསྐྱེད་པའི་ཕྱིར། ཟླ་བ་སྒྲོན་མ་ལས། ལས་རྣམས་བྱས་པ་མེད་པར་མི་འགྱུར་ཏེ། ། དཀར་ནག་ཅི་བཞིན་འབྲས་བུ་སྨིན་པར་བྱེད། །
རིགས་པའི་ཚུལ་གྱི་སྒོ་འདི་བཟང་པོ་སྟེ། ། ཕྲ་ཞིང་མཐོང་དཀའ་རྒྱལ་བའི་སྤྱོད་ཡུལ་ཡིན། ། ཞེས་གསུངས་པ་སོགས་ཀྱི་ཚིག་ངག་ཏུ་འདོན་ཞིང་། དོན་ཡིད་ལ་སེམས་པར་བྱའོ། ། དཀར་ནག་ལས་འབྲས་སོ་སོར་ངེས་པའི་ཚུལ། ། སྨན་དང་དུག་གི་རྒྱུ་ལས་འབྲས་བུ་བཞིན། ། བསླུ་བ་མེད་པར་རིགས་པས་ངེས་གྱུར་ནས། ། བླང་དོར་བརྩོན་པ་ཆོས་ཀྱི་སྙིང་པོ་ཡིན། ། ལྔ་པ་འཁོར་བའི་ཉེས་དམིགས་བསམ་པ་ལ་གཉིས། འཁོར་བ་སྤྱིའི་ཉེས་དམིགས་བསམ་པ་དང་།
སོ་སོའི་ཉེས་དམིགས་བསམ་པའོ། ། དང་པོ་ལ་གསུམ། སྡུག་བསྔལ་གསུམ་བསམ་པ། དྲུག་བསམ་པ། བརྒྱད་བསམ་པའོ། དང་པོ་ནི་གང་གིས་འཁོར་བ་སྤྱིའི་ཉེས་དམིགས་མ་རྟོགས་ན། དེ་ལ་ཐར་པ་དོན་དུ་གཉེར་བའི་བློ་མི་སྐྱེ་སྟེ། བཞི་བརྒྱ་པ་ལས། གང་ལ་འདིར་སྐྱོ་ཡོད་མིན་པ། ། དེ་ལ་ཞི་གུས་ག་ལ་ཡོད། །
ཅེས་པ་ལྟར་རོ། ། དེས་ན་སྡུག་བསྔལ་མ་ལུས་པའི་འབྱུང་གནས་སྲིད་པ་མཐའ་དག་ལ་སྐྱོ་བ་བསྐྱེད་པའི་ཆེད་དུ། འཁོར་བའི་ཉེས་དམིགས་བསམ་པར་རིགས་ཏེ། བཤེས་སྤྲིངས་ལས། ངེས་པ་འདོད་པས་ཕོངས་དང་འཆི་བ་དང་། ། ན་དང་རྒ་སོགས་སྡུག་བསྔལ་དུ་མ་ཡི། ། འབྱུང་གནས་འཁོར་བ་ལ་ནི་སྐྱོ་མཛད་ཅིང་། ། དེ་ཡི་ཉེས་པའི་ཤས་ཀྱང་གསན་པར་མཛོད། ། ཅེས་གསུངས་པའི་ཕྱིར་རོ། ། དེའི་ཚུལ་ཡང་འདི་ལྟར།
བློ་གྲོས་དང་ལྡན་པ་དག་གིས་ལེགས་པར་དཔྱད་པ་ན། འཁོར་བ་མཐའ་དག་ཀྱང་སྡུག་བསྔལ་གྱི་རང་བཞིན་ལས་མ་འདས་པ་ཁོ་ན་སྟེ། ཁ་ཅིག་ནི་སྡུག་བསྔལ་གྱི་སྡུག་བསྔལ་དང་། ཁ་ཅིག་ནི་འགྱུར་བའི་སྡུག་བསྔལ་དང་། ཐམས་ཅད་ཀྱང་འདུ་བྱེད་ཀྱི་སྡུག་བསྔལ་གྱིས་སྡུག་བསྔལ་བའི་ཕྱིར། དེ་སྐད་དུ་ཡང་། མཛོད་ལས། སྡུག་བསྔལ་ཉིད་གསུམ་སྡུག་བསྔལ་གྱིས། ། ཅི་རིགས་མ་ལུས་སྡུག་བསྔལ་ལོ། ། ཞེས་སོ། །
དེ་ཡང་དམྱལ་བ་ལ་སོགས་པ་ངན་སོང་པ་ཕལ་ཆེ་བ་ནི་སྡུག་བསྔལ་གྱི་སྡུག་བསྔལ་གྱིས་གཟིར་བ་སྟེ། སྡུ་བསྔལ་སྔ་མ་སྔ་མའི་སྟེང་དུ་ཕྱི་མ་ཕྱི་མ་བསྣན་ནས་ལུས་སེམས་གདུང་བའི་ཕྱིར། དཔེར་ན་མཛེའི་སྟེང་དུ་ཕོལ་མིག་བསྣན་པའམ། རྨ་ལ་འགྱུར་བྱེད་ཀྱི་ཚྭ་ཆུ་བཏབ་པ་བཞིན། འདོད་པའི་ལྷ་མི་སོགས་བདེ་འགྲོ་ཕལ་ཆེ་བ་ནི། འགྱུར་བའི་སྡུག་བསྔལ་གྱིས་གཟིར་བ་སྟེ། འབྱོར་པ་རྒུད། འདུས་པ་འབྲལ། བསགས་པ་འཛད་པ་སོགས་ཀྱི་སྒོ་ནས། བདེ་བར་རློམ་པ་རྣམས་ཀྱང་སྡུག་བསྔལ་གྱི་རྒྱུ་རྐྱེན་ཁོ་ནར་འགྱུར་བའི་ཕྱིར།
དཔེར་ན་ཟས་ཚོད་མ་ཟིན་པ་བཞིན། སྲིད་པའི་རྩེ་མོ་མན་ཆད་ཐམས་ཅད་ཀྱང་། གནས་ངན་ལེན་ཁྱབ་པ་འདུ་བྱེད་ཀྱི་སྡུག་བསྔལ་གྱིས་རྟག་ཏུ་མནར་བ་སྟེ། ཟག་པ་དང་བཅས་པའི་རྒྱུ་དང་འབྲས་བུ་ལས་མ་འདས་པའི་ཕྱིར། དཔེར་ན་དུག་ཁོང་དུ་སོང་བ་བཞིན་ནོ། ། དེ་ལྟར་ན་ཡང་ཡུལ་གྱི་གནས་ལུགས་ལ་རྨོངས་པའི་བྱིས་པ་དག་གིས་གཙང་བདེ་རྟག་བདག་སོགས་སུ་འཛིན་པ་ནི། ཕུང་ཁྲོལ་ཐམས་ཅད་ཀྱི་རྩ་བ་ལོག་པའི་མངོན་ཞེན་གྱིས་རྒྱུད་དཀྲུག་པའི་དབང་གིས་ཡིན་ཏེ། དཔེར་ན་རབ་རིབ་ཅན་ལ་སྐྲ་ཤད་སྣང་བ་བཞིན་ནོ། ། དེ་སྐད་དུ་ཡང་། བཤེས་སྤྲིངས་ལས།
དྲན་པ་ཉེ་བར་མ་བཞག་རྣམས་ཀྱིས་ནི། ། ཕྱིན་ཅི་ལོག་བཞིར་ལྟ་བ་ཕུང་ཁྲོལ་བ། ། ཞེས་དང་། ཁྱད་པར་དུ་འདུ་བྱེད་ཀྱི་སྡུག་བསྔལ་གྱི་དབང་དུ་བྱས་ནས། མདོ་ལས། བྱིས་པ་ལག་མཐིལ་འདྲ་བ་ཡི། ། འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་ཡིས། ། དེ་ཡིས་ཤིན་ཏུ་ཡིད་ཀྱང་འབྱུང་། ། ཞེས་ཡུལ་འདུ་བྱེད་ཀྱི་སྡུག་བསྔལ་སྤུ་དང་འདྲ་བ་རྟོག་པ་ན།
སོ་སྐྱེ་དང་འཕགས་པའི་ཤེས་པ་གཉིས་རིམ་པ་ལྟར། ལག་མཐིལ་དང་མིག་གི་དཔེས་བསྟན་པའི་ཕྱིར་རོ། ། གཉིས་པ་སྡུག་བསྔལ་དྲུག་བསམ་པ་ལ། དང་པོ་དགྲ་གཉེན་ངེས་པ་མེད་པའི་ཉེས་པ་ནི། སྲིད་པ་གསུམ་གྱི་འགྲོ་བ་རྣམས་ནི། ཚེ་གཅིག་གི་ཡང་སྟོད་སྨད་དམ། ཚེ་རབས་གཞན་དང་གཞན་དག་ཏུ་དགྲ་གཉེན་མཐའ་གཅིག་ཏུ་ངེས་པ་མེད་དེ། རེས་འགའ་བསྐྱངས་པས་མ་འཁྱོངས་པའི་གཉེན་དུ་གྱུར་པ་དེ། རེས་འགའ་བསད་སམ་གསོད་པའི་དགྲར་འགྱུར་བའི་ཕྱིར་ཏེ། བཤེས་སྤྲིངས་ལས།
ཕ་ནི་བུ་ཉིད་མ་ནི་ཆུང་མ་ཉིད། སྐྱེ་བོ་དགྲར་གྱུར་པ་དག་བཤེས་ཉིད་དང་། ། བཟློགས་པ་ཉིད་དུ་མཆི་བས་དེ་སླད་དུ། ། འཁོར་བ་དག་ཏུ་ངེས་པ་འགའ་མ་མཆིས། ། ཞེས་སོ། ། གཉིས་པ་ལོངས་སྤྱོད་ངོམས་པ་མེད་པའི་ཉེས་པ་ནི། སྲེད་ལྡན་གྱི་འགྲོ་བ་རྣམས་ཡུལ་ལ་ལོངས་སྤྱོད་པས་ཚིམ་ཞིང་ངོམས་པའི་མཐའ་མེད་དེ། སེམས་ཅན་རེ་རེས་ཀྱང་ཐོག་མ་མེད་པ་ནས། མའི་ནུ་ཞོ་ཁོ་ནའང་རྒྱ་མཚོ་ཆེན་པོ་བཞི་ལས་ལྷག་པ་ལོངས་སྤྱད་ཀྱང་ངོམས་པ་མེད་པའི་ཕྱིར་ཏེ། དེ་ཉིད་ལས།
རེ་རེས་རྒྱ་མཚོ་བཞི་ལས་ལྷག་པ་ཡི། ། འོ་མ་འཐུངས་ཏེ་ད་དུང་སོ་སོ་ཡི། ། སྐྱེ་བོའི་རྗེས་སུ་འབྲང་བའི་འཁོར་བ་བས། ། དེ་བས་ཆེས་མང་ཉིད་ཅིག་བཏུང་འཚལ་ལོ། ། ཞེས་སོ། ། གསུམ་པ་ལུས་ཡང་ཡང་འདོར་བའི་ཉེས་པ་ནི། འཁོར་བར་ལུས་སྔ་མ་སྔ་མ་འདོར་བའི་ཉེས་པ་གྲངས་མཐའ་མེད་དེ། སེམས་ཅད་རེ་རེས་ཀྱང་ལུས་རགས་པ་བླངས་པའི་རུས་པ་བསགས་ན་ལྷུན་པོའི་ཚད་ལས་ཀྱང་ལྷག་པར་འགྱུར་བའི་ཕྱིར་ཏེ། དེ་ཉིད་ལས། རེ་རེའི་བདག་ཉིད་རུས་པའི་ཕུང་པོ་ནི། །
ལྷུན་པོ་མཉམ་པ་སྙེད་ཅིག་འདས་གྱུར་ཏེ། ། ཞེས་སོ། ། བཞི་པ་ཡང་སྲིད་གྲངས་མེད་དུ་ཉིང་མཚམས་སྦྱོར་བའི་ཉེས་པ་ནི། ཡང་སྲིད་གཞན་དུ་ཉིང་མཚམས་སྦྱོར་བའི་གྲངས་དང་མཐའ་མེད་དེ། རེ་རེའི་མའི་ཐུག་མཐའ་ཡང་དཔོག་པར་མི་ནུས་པའི་ཕྱིར་ཏེ། དེ་ཉིད་ལས། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རི་ལུར་བསྒྲངས་ཀྱང་ས་ཡིས་ལངས་མི་འགྱུར། ། ཞེས་སོ། ། ལྔ་པ་མཐོན་དམན་སོགས་སུ་འགྱུར་བའི་ཉེས་པ་ནི།
རེས་འགའ་མངོན་མཐོའི་བདེ་བ་ཉམས་སུ་མྱོང་ཡང་ཡིད་བརྟན་དུ་མི་རུང་སྟེ། ལྷ་མིའི་དཔལ་འབྱོར་ཕུན་ཚོགས་དང་ལྡན་པ་རྣམས་ཀྱང་ངན་འགྲོའི་རྒུད་པ་དུ་མ་མྱོང་བར་འགྱུར་བའི་ཕྱིར་ཏེ། དེ་ཉིད་ལས། བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང་། ། ལས་ཀྱི་དབང་གིས་སླར་ཡང་ས་སྟེང་ལྷུང་། ། འཁོར་ལོ་སྒྱུར་རྒྱལ་ཉིད་དུ་གྱུར་ནས་ཀྱང་། ། འཁོར་བ་ཉིད་དུ་ཡང་བྲན་ཉིད་དུ་འགྱུར། ། ཞེས་དང་། ལྷ་ཡུལ་འདོད་བདེ་ཤིན་ཏུ་ཆེན་པོ་དང་། ། ཚངས་ཉིད་ཆགས་བྲལ་བདེ་བ་ཐོབ་ནས་སླར། །
མནར་མེད་མེ་ཡི་བུད་ཤིང་འགྱུར་བ་ཡི། ། སྡུག་བསྔལ་རྒྱུན་མི་འཆད་པ་བསྟེན་འཚལ་ལོ། ། ཞེས་སོ། དྲུག་པ་གྲོགས་མེད་པའི་ཉེས་པ་ནི། འཆི་འཕོ་བའི་ཚེ་གྲོགས་མེད་པར་འཇིག་རྟེན་གཞན་དུ་འགྲོ་དགོས་ཏེ། གནས་ལུས་ལོངས་སྤྱོད་གཉེན་འབྲེལ་ཐམས་ཅད་སྤངས་ནས། རང་ཉིད་གཅིག་པུ་ལས་ཀྱི་རླུང་དམར་གྱིས་འདེད་པའི་ཕྱིར་ཏེ། དེ་ཉིད་ལས། གཅིག་པུ་ཉི་མ་ཟླ་བས་མི་རྫི་བའི། ། མུན་ནག་མཐའ་ཡས་ནང་དུ་འཇུག་འཚལ་ལོ། །
ཞེས་དང་། སྤྱོད་འཇུག་ལས། གསོན་ཚེ་འདི་དང་དེ་བཞིན་དུ། ། གཉེན་དང་བཤེས་པ་རྣམས་སྤངས་ནས། ། གཅིག་པུ་ག་ཤེད་འགྲོ་དགོས་ན། ། མཛའ་དང་མི་མཛའ་ཀུན་ཅི་རུང་། ། ཞེས་སོ། ། གསུམ་པ་སྡུག་བསྔལ་བརྒྱད་བསམ་པ་ནི། མདོ་ལས། ཀྱེ་མ་སྐྱེ་བ་ནི་སྡུག་བསྔལ་ལོ། །
རྒ་བ་ནི་སྡུག་བསྔལ་ལོ། ། ན་བ་ནི་སྡུག་བསྔལ་ལོ། ། འཆི་བ་ནི་སྡུག་བསྔལ་ལོ། ། མི་སྡུག་པ་དང་ཕྲད་པ་ནི་སྡུག་བསྔལ་ལོ། ། སྡུག་པ་དང་བྲལ་བ་ནི་སྡུག་བསྔལ་ལོ། ། གང་འདོད་པ་བཙལ་ཏེ་མ་རྙེད་པ་ཡང་སྡུག་བསྔལ་ལོ། ། མདོར་ན་ཉེ་བར་ལེན་པའི་ཕུང་པོ་ལྔ་ནི་སྡུག་བསྔལ་ལོ། ། ཞེས་གསུངས་པ་ལྟར་བརྒྱད་ལས། དང་པོ་སྐྱེ་བའི་སྡུག་བསྔལ་ནི། མངལ་ལ་སོགས་པའི་སྐྱེ་གནས་ཕལ་ཆེ་བ་ན་གནས་པ་དང་།
དེ་ལས་སྐྱེ་བའི་ཚེ། མའི་ཁ་ཟས་དང་སྤྱོད་ལམ་སོགས་ཀྱི་རྐྱེན་གྱིས། ལུས་ལ་ཟངས་ཞུན་བླུགས་པ་ལྟར་ཚ་བ་དང་། གངས་ཀྱིས་གཡོགས་པ་ལྟར་གྲང་བ་དང་། བྲག་བར་དུ་ཆུད་པ་ལྟར་བཙིར་བ་དང་། ཚེར་ཕུང་དུ་ལྷུང་བ་ལྟར་རྩུབ་པ་ལ་སོགས་པ། ད་ལྟར་གསལ་པོར་དྲན་ན་དྲན་པ་ཙམ་གྱིས་ཀྱང་བཟོད་པར་མི་ནུས་པའི་སྡུག་བསྔལ་སྣ་ཚོགས་པ་རྣམས་དང་། སྡུག་བསྔལ་ཕྱི་མ་རྣམས་ཀྱི་གཞི་དང་། རྟེན་དུ་ཡང་འགྱུར་བ་ལ་སོགས་པའོ། ། གཉིས་པ་རྒ་བའི་སྡུག་བསྔལ་ནི།
མགོ་སྤྲ་བ་ལྟར་དཀར། རྐེད་པ་གཞུ་ལྟར་རྒུ། པགས་པ་རྒྱུས་ཚིག་ལྟར་འཁུམས་པ་ལ་སོགས་པ་ལང་ཚོ་ཉམས་པ་དང་། ས་སྒྱེ་ལྟར་ལྗི། སྡོང་རྒན་ལྟར་འཁོགས། བྱིས་ཆུང་ལྟར་འབུབ་པ་སོགས་མཐུ་སྟོབས་ཉམས་པ་དང་། མིག་གིས་རི་གཟུགས་མི་མཐོང་། རྣ་བས་དུང་སྒྲ་མི་ཐོས། སེམས་ཀྱིས་ཉིན་མཚན་མི་ངེས་པ་སོགས་དབང་པོ་ཉམས་པ་དང་། གཞན་ཡང་ལུས་ཀྱིས་གོས་མི་ཐེག
ཁོང་པར་ཟས་མི་འཇུ། དགྲ་གཉེན་ཀུན་གྱིས་བརྙས། འཆི་བའི་དུས་ཀྱིས་གཏུགས་པ་ལ་སོགས་པའོ། ། གསུམ་པ་ན་བའི་སྡུག་བསྔལ་ནི། ཚ་གྲང་རླུང་མཁྲིས་བད་ཀན་སྣ་ཚོགས་ཀྱིས་ལུས་གཟིར་བ་ན། བཟའ་བཏུང་ཕལ་ཆེར་ནད་ཀྱི་རྒྱུ། སྤྱོད་ལམ་ཅི་བྱས་སྡུག་བསྔལ་གྱི་རྐྱེན་དུ་གྱུར་ནས། ཡིད་དུ་འོང་བའི་དངོས་པོ་མི་མཐོང་ཞིང་། ཅུང་ཟད་མཐོང་ཡང་སྤྱད་པའི་དབང་མེད་པས། ཤ་ཞུ།
པགས་པ་སྐམ། ཆུ་རྒྱུས་འཁུམས་པ་སོགས་དང་། གདོན་དང་བཙན་སོགས་ཀྱིས་སེམས་ཀྱང་སྨྱོ་བ་འཁྲུགས་པ་གཟིར་བ་སོགས་དང་། དེ་དག་འཆོས་པའི་ཆེད་དུ་གཏར་བ་སྲེག་པ། གདུག་པ་ཅན་གྱི་སྨན་བསྟེན་པ་ལ་སོགས་པའོ། ། བཞི་པ་འཆི་བའི་སྡུག་བསྔལ་ནི། ལས་ཀྱིས་འཕངས་པའི་ཚེ་དུས་ནི་རྫོགས། གནད་གཅོད་ཀྱི་སྡུག་བསྔལ་ཆེན་པོ་ནི་མྱོང་། འཆི་ལྟས་རྣམ་པ་སྣ་ཚོགས་ནི་ཤར། གཤིན་རྗེའི་ཕོ་ཉ་འཇིགས་པས་ནི་ཟིན།
བརྩེ་བའི་བཤེས་གཉེན་སོགས་དང་ནི་བྲལ། འཕོངས་པའི་གནས་ལུས་ལོངས་སྤྱོད་ནི་འདོར། མགོན་སྐྱབས་དང་དཔུང་གཉེན་སོགས་ནི་མེད། གཅིག་པུ་རང་དབང་མེད་པར་ཉམ་ང་བའི་གནས་སུ་འགྲོ་བ་སོགས། མི་རྟག་པ་བསྒོམ་པའི་སྐབས་སུ་བཤད་པ་བཞིན་ནོ། ། ལྔ་པ་མི་སྡུག་པ་དང་ཕྲད་པའི་སྡུག་བསྔལ་ནི། ཚེ་འདིར་དགྲ་དང་། འདྲེ་གདོན། གཡང་ས་དང་། མེ་ཆུ།
ནད་དང་། བཀྲེས་སྐོམ་སོགས་དང་། ཕྱི་མར་བར་དོ་དང་ངན་སོང་སོགས་དང་ཕྲད་པའམ་ཕྲད་དུ་དོགས་པས་ལུས་སེམས་རབ་ཏུ་གདུང་བའོ། ། དྲུག་པ་སྡུག་པ་དང་བྲལ་བའི་སྡུག་བསྔལ་ནི། ཕྱི་དང་ནང་གི་དངོས་པོ་ཡིད་དུ་འོང་བ་རྣམས་དང་། རེས་འགའ་འམ་གཏན་དུ་བྲལ་བའམ། བྲལ་དུ་དོགས་པས་སྡུག་བསྔལ་བའོ། ། བདུན་པ་འདོད་པ་བཙལ་ཏེ་མ་རྙེད་པའི་སྡུག་བསྔལ་ནི། སྲེད་ཡུལ་གྱི་དངོས་པོ་འབད་པས་བཙལ་ཀྱང་མ་གྲུབ་པ་ན། རེ་བ་འབྲས་བུ་མེད་པས་སྡུག་བསྔལ་བའོ། །
བརྒྱད་པ་ཉེར་ལེན་ཕུང་པོའི་སྡུག་བསྔལ་བ་ནི། ཟག་བཅས་ཉེར་ལེན་གྱི་ཕུང་པོ་ལྔ་ནི་གྲུབ་ཙམ་ནས་སྡུག་བསྔལ་གྱི་རང་བཞིན་དུ་གནས་ཏེ། རྒྱུ་ཟག་བཅས་ལས་ཉོན་སྔ་མས་བསྐྱེད། ངོ་བོ་ཟག་པ་དང་བཅས་པའི་དངོས་པོར་གྲུབ། འབྲས་བུ་ཟག་བཅས་རིགས་འདྲ་ཕྱི་མ་སྐྱེད་བྱེད་དུ་བྱེད་ཀྱི་སྡུག་བསྔལ་ལས་མ་འདས་པའི་ཕྱིར། མེའི་རང་བཞིན་ཚ་བ། མི་གཙང་བའི་རང་བཞིན་དྲི་ང་བ་བཞིན་ནོ། ། དེའི་ཕྱིར་ཐུབ་པའི་དབང་པོས་ཆོས་ཀྱི་སྡོམ་བཞི་སྟོན་པ་ན། ཟག་པ་དང་བཅས་པ་ཐམས་ཅད་ནི་སྡུག་བསྔལ་བའོ། ། ཞེས་ལེགས་པར་གསུངས་སོ། །
གཉིས་པ་སོ་སོའི་སྡུག་བསྔལ་བསམ་པ་ལ་དྲུག་ལས། དང་པོ་ལྷའི་སྡུག་བསྔལ་ནི། མི་གཡོ་བའི་ལས་ཀྱིས་འཕངས་པ་གཟུགས་དང་གཟུགས་མེད་ཀྱི་ལྷ་རྣམས་ཀྱང་། ཏིང་ངེ་འཛིན་ཀྱི་བདེ་བ་དང་ལྡན་ཞིང་། སྡུག་བསྔལ་གྱི་སྡུག་བསྔལ་མེད་མོད། སྡུག་བསྔལ་གྱི་རང་བཞིན་ལས་མ་འདས་ཏེ། བདག་འཛིན་གྱི་སྒྲོག་གིས་ནི་བཅིངས། ལས་ཉོན་གྱི་གཞན་དབང་དུ་ནི་གྱུར། སྐྱེ་འཆི་ལ་རང་དབང་ནི་མེད། མཐར་ངན་འགྲོ་སོགས་སུ་ནི་ལྷུང་བས།
མཐའ་མི་བཙན་པའི་ཕྱིར། མཁའ་ལ་འཕུལ་བའི་བྱའམ། གནམ་དུ་འཕངས་པའི་མདའ་བཞིན། དེ་སྐད་དུ་ཡང་། ཚོགས་ཀྱི་གཏམ་ལས། གང་ཞིག་གཟུགས་ཅན་གཟུགས་མེད་པ། ། སྡུག་བསྔལ་སྡུག་བསྔལ་ལས་འདས་ཤིང་། ། ཏིང་འཛིན་བདེ་བའི་བདག་ཉིད་ཅན། ། བསྐལ་པར་གཡོ་བ་མེད་པར་གནས། ། དེ་ཡང་ཤིན་ཏུ་ངེས་གྲོལ་མིན། །
དེ་ལས་སླར་ཡང་ལྟུང་བར་འགྱུར། ། ངན་འགྲོའི་སྡུག་བསྔལ་རྦ་ཀློང་ལས། ། འདས་པ་ལྟ་བུར་བྱུང་གྱུར་ལ། ། འབད་ཀྱང་ཇི་ལྟར་རིང་མི་གནས། ། མཁའ་ལ་ལྡིང་བའི་བྱ་དང་མཚུངས། ། བྱིས་པའི་སྟོབས་ཀྱིས་མདའ་འཕངས་ལྟར། ། དེ་ནི་ལྟུང་བའི་མཐའ་ཅན་ཡིན། ། མར་མེ་རིང་དུ་འབར་བ་དག ། སྐད་ཅིག་རེ་རེར་འཇིག་པ་ལྟར། ། འདུ་བྱེད་ཡོངས་འགྱུར་ཞེས་པ་ཡི། །
སྡུ་བསྔལ་དག་གིས་ཉེ་བར་གཙེས། ། ཞེས་སོ། ། དེ་བཞིན་དུ་བསོད་ནམས་ཀྱི་ལས་ཀྱིས་འཕངས་པ་འདོད་པའི་ལྷ་རྣམས་ཀྱང་། ཕན་ཚུན་སྤྱོ་བ། བསྡིགས་པ། སྤ་གོང་བ། ཟིལ་གྱིས་གནོན་པ་སོགས་དང་། ཁ་ཅིག་ལྷ་མ་ཡིན་དང་རྩོད་པས། གཅད་པ། དྲལ་བ།
གསོད་པ་སོགས་དང་། དེ་དག་ཀུན་ཀྱང་འཆི་ལྟས་མཐོང་ཞིང་འཆི་འཕོ་བའི་ཚེ་ན། སེམས་ཀྱི་སྟེང་དུ་ངན་འགྲོའི་སྡུག་བསྔལ་བས་ཀྱང་ཆེ་བ་མྱོང་བར་འགྱུར་ཏེ། བཤེས་སྤྲིངས་ལས། མཐོ་རིས་ན་ཡང་བདེ་ཆེན་དེ་དག་གི ། འཆི་འཕོས་སྡུག་བསྔལ་ཉིད་ནི་དེ་བས་ཆེ། ། དེ་ལྟར་བསམས་ནས་ཡ་རབས་རྣམས་ཀྱིས་ནི། ། ཟད་འགྱུར་མཐོ་རིས་སླད་དུའང་སྲེད་མི་བགྱི། ། ཞེས་སོ། ། འཆི་ལྟས་ཇི་ལྟ་བུ་ཞེ་ན།
དེ་ཉིད་ལས། ལུས་ཀྱི་ཁ་དོག་མི་སྡུག་འགྱུར་བ་དང་། ། སྟན་ལ་མི་དགའ་མེ་ཏོག་ཕྲེང་རྙིང་དང་། ། གོས་ལ་དྲི་མ་ཆགས་དང་ལུས་ལ་ནི། ། སྔོན་ཆད་མེད་པའི་རྔུལ་འབྱུང་ཞེས་བགྱི་བ། ། ཞེས་པ་ལྟར་རོ། ། ཤི་བའི་འོག་ཏུ་ཡང་ཕལ་ཆེར་ངན་འགྲོ་སོགས་སུ་ལྟུང་བར་འགྱུར་ཏེ། དེ་ཉིད་ལས། ལྷ་ཡི་འཇིག་རྟེན་དག་ནས་འཕོས་པ་ལས། ། གལ་ཏེ་དགེ་བའི་ལྷག་མ་འགའ་མེད་ན། །
དེ་ནས་དབང་མེད་དུད་འགྲོ་ཡི་དྭགས་དང་། ། དམྱལ་བར་གནས་པ་གང་ཡང་རུང་བར་འགྱུར། ། ཞེས་སོ། ། གཉིས་པ་ལྷ་མ་ཡིན་གྱི་སྡུག་བསྔལ་ནི། ། གོང་དུ་བཤད་པའི་སྡུག་བསྔལ་དེ་དག་དང་། ། གཞན་ཡང་སྔོན་ཕྲག་དོག་ལ་གོམས་པའི་དབང་གིས། ལྷའི་དཔལ་འབྱོར་ལ་སྡང་བས་ཡིད་དཀྲུགས་པ་སོགས་དང་། ལེགས་ཉེས་འབྱེད་པའི་བློ་གྲོས་དང་ལྡན་ཡང་། རྣམ་སྨིན་གྱི་སྒྲིབ་པ་ཅན་ཡིན་པས། རྟེན་དེ་ཉིད་ལ་བདེན་པ་མཐོང་དུ་མི་རུང་བ་སོགས་དང་།
སླར་ཡང་ངན་འགྲོ་སོགས་སུ་ལྟུང་བས་སྨད་པའི་གནས་སུ་གསུངས་ཏེ། དེ་ཉིད་ལས། ལྷ་མིན་ན་ཡང་རང་བཞིན་གྱིས་ལྷ་ཡི། ། དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། ། དེ་དག་བློ་དང་ལྡན་ཡང་འགྲོ་བ་ཡི། ། སྒྲིབ་པས་བདེན་པ་མཐོང་བ་མ་མཆིས་སོ། ། ཞེས་སོ། ། གསུམ་པ་མིའི་སྡུག་བསྔལ་ནི། སྐྱེ་རྒ་ན་འཆི་སོགས་སྔར་བཤད་པ་རྣམས་དང་། གཞན་ཡང་བྲེལ་ཕོངས།
འཐབ་རྩོད། ཚོལ་ཁྲོ། ངལ་དུབ། གསོད་སྐྲོད་སོགས་ངན་སོང་གི་སྡུག་བསྔལ་དང་ཆ་མཚུངས་པ་རྣམས། ཆུ་བོའི་རྒྱུན་ལྟར་མྱོང་བ་སྟེ། ། ཚོགས་ཀྱི་གཏམ་ལས། ངན་འགྲོའི་སྡུག་བསྔལ་མ་ལུས་པ། ། མི་རྣམས་ལ་ཡང་ཡོད་པར་སྣང་། ། སྡུག་བསྔལ་གཟིར་བས་དམྱལ་བ་མཚུངས། ། དབུལ་བས་གཤིན་རྗེའི་འཇིག་རྟེན་པ། །
འདི་ཡི་དུད་འགྲོའི་སྡུག་བསྔལ་ཡང་། ། མཐུ་ལྡན་སྟོབས་ཀྱིས་མཐུ་མེད་པ། ། རྣམ་པར་གནོད་ཅིང་འཚེ་བ་དག ། ཆུ་བོ་ལྟ་བུ་ཉིད་ཡིན་ནོ། ། ཞེས་སོ། ། བཞི་བརྒྱ་པ་ལས་ཀྱང་། མཆོག་ལ་ཡིད་ཀྱི་སྡུག་བསྔལ་སྟེ། ། ཐ་མ་རྣམས་ལ་ལུས་ཀྱིས་སོ། ། སྡུག་བསྔལ་གཉིས་ཀྱིས་འཇིག་རྟེན་འདི། ། ཉིན་རི་ཉིན་རེ་འཇོམས་པར་བྱེད། །
ཅེས་སོ། ། འཕྲལ་དུ་ཅུང་ཟད་བདེ་བར་རློམ་པ་རྣམས་ཀྱང་། སྡུག་བསྔལ་ལ་བདེར་འཛིན་གྱི་བློ་གོམས་པའི་དབང་ཙམ་སྟེ། མཐར་འཇིག་ཅིང་འགྱེས་པའི་ཆོས་ཅན། སྡུག་བསྔལ་ལས་མ་འདས་པའི་ཕྱིར་ཏེ། བཤེས་སྤྲིངས་ལས། མི་ནི་ཡང་དག་ཉིད་དུ་མི་བདེ་ཞིང་། ། མི་རྟག་བདག་མེད་མི་གཙང་རིག་པར་བགྱི། ། ཞེས་དང་། ལུས་མཐའ་ཐལ་བ་མཐར་སྐམ་མཐར་འདྲུལ་ཞིང་། །
མཐའ་མར་མི་གཙང་སྙིང་པོ་མ་མཆིས་པ། ། རྣམ་པར་འཇིག་དེངས་མྱགས་པར་འགྱུར་བ་སྟེ། ། སོ་སོར་འགྱེས་ཆོས་ཅན་དུ་མཁྱེན་པར་མཛོད། ། ཅེས་པ་ལྟར་རོ། ། བཞི་པ་དུད་འགྲོའི་སྡུག་བསྔལ་ནི། བྱིང་ན་གནས་པ་རྒྱ་མཚོ་ཆེན་པོའི་འཇིངས་དང་། གླིང་བར་གྱི་མུན་པའི་ཁྲོད་ན་གནས་པ་སོགས་ནི། སྐྱེས་ཙམ་ཉིད་ནས་ཕན་ཚུན་གསོད་ཅིང་ཟ་བ་སོགས། སྡུག་བསྔལ་དང་སྡིག་པའི་ཁུར་གྱིས་ནི་ནོན། བླང་དོར་ལ་རྨོངས་པའི་མུན་པས་ནི་ཁེབས།
དམ་པའི་ཆོས་ཀྱི་སྒྲ་ཙམ་ཡང་ཐོས་པའི་སྐལ་བ་ནི་མེད། བདེ་ལེགས་ཀྱི་ཕྱོགས་མཐའ་དག་དང་ནི་བྲལ། མུན་པ་ནས་མུན་པར་ནི་འཇུག་པ་སོགས། འཇིགས་སུ་རུང་བ་རྣམས་དང་། ཁ་འཐོར་བ་རྣམས་ཀྱང་ཤ་དང་པགས་པ། རྭ་དང་རུས་པ། བལ་དང་མུ་ཏིག རྩི་དང་གི་ཝང་སོགས་ཀྱི་ཆེད་དུ། རྒྱ་དང་རྙི་དང་། རྙོད་དང་།
འཛོལ་དང་། ཁོག་ཙེ་སོགས་ཐབས་སྣ་ཚོགས་ཀྱིས་གསོད་པ་དང་། འཆིང་བ་དང་། རྡེག་པ་དང་། བཀོལ་བ་དང་། སྤྱད་པས་སྡུག་བསྔལ་དང་སྡིག་པ་ལས་མ་འདས་པ་སྟེ། བཤེས་སྤྲིངས་ལས། དུད་འགྲོའི་སྐྱེ་གནས་ན་ཡང་གསོད་པ་དང་། ། བཅིང་དང་རྡེག་སོགས་སྡུག་བསྔལ་སྣ་ཚོགས་པ། ། ཞི་འགྱུར་དགེ་བ་སྤངས་པ་རྣམས་ལ་ནི། །
གཅིག་ལ་གཅིག་ཟ་ཤིན་ཏུ་མི་བཟད་པ། ། ཁ་ཅིག་མུ་ཏིག་བལ་དང་རུས་པ་དང་། ། ཤ་དང་པགས་པའི་ཆེད་དུ་འཆི་བར་འགྱུར། ། དབང་མེད་གཞན་དག་རྡེག་པ་ལག་པ་དང་། ། ལྕགས་དང་ལྕགས་ཀྱུ་བཏབ་པས་བཏབ་སྟེ་བཀོལ། ། ཞེས་སོ། ། དེ་དག་གི་ལུས་དང་ཚེའི་ཚད་མཐའ་གཅིག་ཏུ་མ་ངེས་ཤིང་། གཟུགས་ཆེ་ཤོས་ཆུ་སྲིན་ཉ་མིད་དང་། དེ་མིད་སོགས་རི་བོ་ཆེན་པོ་དང་འཁྲུལ་པ་སྟེ། དུས་ལན་རེ་ཡང་སྲོག་ཆགས་འབུམ་ཕྲག་དུ་མ་ཁོང་དུ་འགྲོ་ཞིང་།
ངོམས་པ་མེད་པ་སོགས་སྡུག་བསྔལ་དང་། སྡིག་པའི་ཁུར་ཤིན་ཏུ་ལྕི་བ་དག་གོ ། ཚེའི་རིང་ཤོས་ཀྱང་། མཛོད་ལས། དུད་འགྲོ་རྣམས། མཆོག་རིང་བསྐལ་པའོ། ། ཞེས་པ་ལྟར་རོ། ། ལྔ་པ་ཡི་དྭགས་ཀྱི་སྡུག་བསྔལ་ནི། བྱིང་ན་གནས་པ་རྣམས་འཛམ་གླིང་གི་འོག་དཔག་ཚད་ལྔ་བརྒྱ་འདས་པ་ན། རིགས་སུམ་ཅུ་རྩ་གཉིས་ཡོད་པར་མདོ་ལས་བཤད་ཅིང་།
ཁ་འཐོར་བ་གཞན་ནི་དེ་ལས་འཕྲོས་པ་སྟེ། དེ་དག་གི་སྡུག་བསྔལ་ཡང་བསྡུ་ན་གསུམ་ལས། ཕྱིའི་སྒྲིབ་པ་ཅན་ནི། བཀྲེས་སྐོམ་གྱིས་ཉེན་ཏེ། བཟའ་བཏུང་ཚོལ་བའི་ཕྱིར་ཕྱོགས་ཀུན་ཏུ་འཁྱམས་ཏེ། མཚོ་དང་། མཚེའུ་དང་། ཆུ་ཀླུང་དང་། ཁྲོན་པ་སོགས་ཀྱི་དྲུང་དུ་ཕྱིན་པ་ན། དེར་རལ་གྲི་དང་མདུང་ཐུང་སོགས་མཚོན་ཆ་དྲག་པོ་ཐོགས་པ་རྣམས་ཀྱིས་འགོག་ཅིང་སྐྲོད་པ་དང་།
མ་བཀག་ཀྱང་རྣག་ཁྲག་དང་ཐལ་ཚན་སོགས་སུ་མཐོང་བས། ལོངས་སྤྱོད་དུ་མི་རུང་བ་སོགས་དང་། ནང་གི་སྒྲིབ་པ་ཅན་ནི། བཟའ་བཏུང་རྙེད་དུ་ཟིན་ཀྱང་། ཁ་ཁབ་མིག་ཙམ་དུ་མི་ཚུད། མགྲིན་པ་པད་སྣལ་ཙམ་དུ་མི་ཐར། ལྟོ་བ་རིའི་གཏོས་ཙམ་མི་ཁེངས། རྐང་ལག་འཇག་མ་ཙམ་གྱིས་མི་ཐེག་པ་སོགས་དང་། ཟས་སྐོམ་ཉིད་ཀྱི་སྒྲིབ་པ་ཅན་ནི། ཡུལ་བཟང་པོ་ལ་ལོངས་སྤྱོད་མི་ནུས་པར།
བཤང་གཅི་དང་ངར་སྣབས་སོགས་མི་གཙང་ཞིང་དྲི་ང་བ་རྣམས་ཟ་བ་དང་། ཁ་ཅིག་རང་གི་ཤ་གཅོད་ཅིང་ཟ་བ་སོགས་ཏེ། ཇི་ལྟར་ཟོས་བཞིན་ཁོང་པར་ཕྱིན་པ་ན། ཐུ་ལུམ་འབར་བ་སོགས་སུ་གྱུར་ནས། ནང་ཁྲོལ་དང་དོན་སྙིང་ཐམས་ཅད་བསྲེག་ཅིང་བཏུབ་པས་ཉམ་ཐག་པའོ། ། མདོར་ན་སྐྱེས་ཙམ་ཉིད་ནས་བཀྲེས་པ་དང་སྐོམ་པས་ནི་གཟིར། ཤ་དང་པགས་པ་ནི་སྐམ། སྐྲ་དང་སེན་མོ་ནི་རིང་། སྡོང་དུམ་མེས་ཚིག་པ་དང་ནི་འདྲ། ཡིད་དུ་འོང་བའི་ལོངས་སྤྱོད་ཀྱིས་ནི་ཕོངས།
འདོད་པ་དང་སྲེད་པས་ནི་གདུང་། ཆོས་ཀྱི་སྣང་བ་དང་ནི་བྲལ། ཚ་གྲང་ངལ་དུབ་འཇིགས་སྐྲག་སོགས་ཀྱིས་ནི་རྟག་ཏུ་མནར་བ་སྟེ། བཤེས་སྤྲིངས་ལས། ཡི་དྭགས་ན་ཡང་འདོད་པས་ཕོངས་པ་ཡིས། ། བསྐྱེད་པས་སྡུག་བསྔལ་རྒྱུན་ཆགས་མི་བཟད་པ། ། བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། ། བསྐྱེད་པ་ཤིན་ཏུ་མི་བཟད་བསྟེན་འཚལ་ལོ། ། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་གཏོས་ཙམ་བཀྲེས་པས་ཉེན། །
མི་གཙང་གྱི་ནར་བོར་བ་ཅུང་ཟད་ཀྱང་། ། འཚལ་བའི་མཐུ་དང་ལྡན་པ་མ་ལགས་སོ། ། ཁ་ཅིག་པགས་རུས་ལུས་ཤིང་གཅེར་བུ་སྟེ། ། ཏ་ལ་ཡ་ཐོག་སྐམ་པ་ལྟ་བུ་ལགས། ། ཁ་ཅིག་མཚན་ཞིང་ཁ་ནས་འབར་བ་སྟེ། ། ཟས་སུ་འབར་བའི་ཁར་འབབས་བྱེ་མ་འཚལ། ། སྨད་རིགས་འགས་ནི་རྣག་དང་ཕྱི་ས་དང་། ། ཁྲག་སོགས་མི་གཙང་བ་ཡང་མི་རྙེད་དེ། ། ཕན་ཚུན་གདོང་དུ་འཚེག་ཅིང་མགྲིན་པ་ནས། ། ལྦ་བ་བྱུང་བ་སྨིན་པའི་རྣག་འཚལ་ལོ། །
ཡི་དྭགས་རྣམས་ལ་སོས་ཀའི་དུས་སུ་ནི། ། ཟླ་བའང་ཚ་ལ་དགུན་ནི་ཉི་མའང་གྲང་། ། ལྗོན་ཤིང་འབྲས་བུ་མེད་འགྱུར་དེ་དག་གིས། ། བལྟས་པ་ཙམ་གྱིས་ཀླུང་ཡང་སྐམ་པར་འགྱུར། ། ཞེས་སོ། ། ལུས་དང་ཚེའི་ཚད་ལ་ངེས་པ་མེད་མོད། ཚེ་རིང་ཤོས་སྤྱིའི་དབང་དུ་མཛད་ནས། དེ་ཉིད་ལས། བར་ཆད་མེད་པར་སྡུག་བསྔལ་བསྟེན་གྱུར་པ། ། ཉེས་པར་སྤྱད་པའི་ལས་ཀྱི་ཞགས་པ་ནི། །
སྲ་བས་བཅིངས་པའི་ལུས་ཅན་ཁ་ཅིག་ལོ། ། ལྔ་སྟོང་དག་དང་ཁྲིར་ཡང་འཆི་མི་འགྱུར། ། ཞེས་པ་ལྟར་རོ། ། དྲུག་པ་དམྱལ་བའི་སྡུག་བསྔལ་བསམ་པ་ནི། ཚ་བའི་དམྱལ་བ། གྲང་བའི་དམྱལ་བ། ཉི་ཚེ་ཉེ་འཁོར་བ་སྟེ་རིགས་གསུམ་དུ་ཡོད་པ་ལས། དང་པོ་ནི། མཛོད་ལས། འདི་འོག་སྟོང་ཕྲག་ཉི་ཤུ་ན། །
མནར་མེད་པའོ་དེ་ཙམ་མོ། ། དེ་ཡི་སྟེང་ན་དམྱལ་བ་བདུན། ། ཞེས་པ་ལྟར། འཛམ་བུའི་གླིང་འདིའི་འོག་ན་མནར་མེད་ལ་སོགས་པའི་ཚ་དམྱལ་བརྒྱད་སྟེང་ནས་སྟེང་དུ་བརྩེགས་ནས་ཡོད་པའི། ཐོག་མ་ཡང་སོས་པ་ནི། དེར་སྐྱེས་པ་རྣམས་ཞེ་སྡང་གི་ལས་ཀྱི་དབང་གིས། ལག་ཏུ་བླངས་ཚད་མཚོན་ཆར་གྱུར་ནས། ཕན་ཚུན་དྲག་ཏུ་བཏབ་པས་ཤ་ཟད་སྟེ། འགྱེལ་བ་ན་ནམ་མཁའ་ནས་ཡང་སོས་པར་གྱུར་ཅིག ཅེས་པའི་སྒྲ་གྲགས་པས།
ལངས་སྟེ་སྔར་བཞིན་བསྣུན་པས། སྡུག་བསྔལ་བསམ་གྱིས་མི་ཁྱབ་པ་མྱོང་བའོ། ། གཉིས་པ་ཐིག་ནག་པ་ནི། དམྱལ་སྲུང་རྣམས་ཀྱིས། ལུས་ལ་ཐིག་ནག་པོ་བརྒྱད་དང་བཅུ་དྲུག་ལ་སོགས་པ་བཏབ་ཏེ། སོག་ལེ་དང་སྟ་རེ་སོགས་མཚོན་ཆ་མེ་འབར་བས་གཤེག་པ་དང་། བཏུབ་པའོ། ། གསུམ་པ་བསྡུས་འཇོམས་ནི། དམྱལ་སྲུང་གིས་དེད་ནས། ལྕགས་ཀྱི་རི་ར་དང་ལུག་གི་གདོང་པ་འདྲ་བ་འདུས་པའི་བར་དུ་ཡང་ཡང་འཚིར་བས།
ཁྲག་གི་རྒྱུན་འབབ་པའོ། ། བཞི་པ་ངུ་འབོད་ནི། ལྕགས་ཀྱི་ས་གཞི་མེ་འབར་བ་ལ། མ་བཟོད་ཅིང་གནས་དང་སྐྱབས་ཚོལ་བའི་ཚེ། ལྕགས་ཀྱི་ཁང་པ་མཐོང་སྟེ་དེའི་ནང་དུ་ཞུགས་པས། ཕྱི་ནང་ཐམས་ཅད་མེར་འབར་བས་སྨྲེ་སྔགས་ཀྱི་འོ་དོད་འབོད་པའོ། ། ལྔ་པ་ངུ་འབོད་ཆེན་པོ་ནི། ལྕགས་ཁང་ཉིས་རིམ་དང་། སྡུག་བསྔལ་སྔ་མ་ལས་ཉིས་འགྱུར་དུ་ཆེ་བའོ། ། དྲུག་པ་ཚ་བ་ནི།
ལྕགས་ཀྱི་གསལ་ཤིང་འབར་བས། ཞབས་ནས་ཕུག་སྟེ་སྤྱི་བོར་འཐོན་པས། དབང་པོའི་སྒོ་དང་བ་སྤུའི་བུ་ག་ཐམས་ཅད་ནས། མེ་ལྕེ་འབར་ཞིང་དུ་བ་འཐུལ་བ་དང་། ལྕགས་ལས་བྱས་པའི་སྣོད་ཆེན་པོར་ཟངས་ཞུན་འབར་བའི་ནང་དུ་འཚེད་པ་དང་། འབར་བའི་ས་གཞིར་གན་རྐྱལ་སོགས་སུ་བཞག་ནས། འབར་བའི་ཐོ་བས་རྡུང་ཞིང་དམྱལ་བར་བྱེད་པའོ། ། བདུན་པ་རབ་ཏུ་ཚ་བ་ནི། གསལ་ཤིང་རྩེ་གསུམ་པས་ཞབས་ནས་ཕུག་སྟེ། ཕྲག་པ་གཉིས་སྤྱི་བོ་དང་གསུམ་དུ་མཐོན་པ་དང་།
གཞན་ཡང་སྡུག་བསྔལ་མྱོང་བའི་རྟེན་ལུས་དང་། རྒྱུ་ལས་དང་སྡུག་བསྔལ་གྱི་ངོ་བོ་རྣམས་སྔ་མ་ལས་རབ་ཏུ་ཆེ་བའོ། ། བརྒྱད་པ་མནར་མེད་པ་ནི། ཕྱོགས་བཞི་ནས་རླུང་ཤུགས་དྲག་པོས་བདས་པའི་མེ་ལྕེས། དམྱལ་བ་པ་དེ་དག་གི་ལུས་རྟག་ཏུ་འབར་བས། སྨྲེ་སྔགས་ཀྱི་སྒྲ་ཙམ་ལས་སེམས་ཅན་དུ་ཤེས་པ་དང་། དམྱལ་སྲུང་རྣམས་ཀྱིས་མེ་མདག་འབར་བའི་ནང་དུ་གན་རྐྱལ་ལམ། ཁ་སྦུབ་ཏུ་བཞག་སྟེ་ཕྲ་སྐམ་འབར་བས་ལྕེ་ཕྱུང་ཞིང་བརྐྱངས་ནས། ལྕགས་ཀྱི་ཐོང་གཤོལ་མེ་འབར་བས་ཞིང་བཞིན་དུ་རྨོ་བ་དང་། པགས་པ་བཤུས་པའི་ཤུལ་དུ་ཟངས་ལེབ་འབར་བས་དཀྲིས་ཏེ།
ཐོ་བ་འབར་བས་རྡུང་ཞིང་རྔན་བགྲང་བྱེད་པ་སོགས། སྐད་ཅིག་ཙམ་ཡང་བར་ཆད་མེད་པར་སྡུག་བསྔལ་བསམ་གྱིས་མི་ཁྱབ་པ་ཉམས་སུ་མྱོང་བའོ། ། འདི་དག་ཀྱང་དྲན་པ་ཉེར་བཞག་གི་མདོ་དང་། མངོན་པའི་གཞུང་ལུགས་རྣམས་ནས་ཞིབ་ཏུ་བཤད་མོད། བཤེས་པའི་སྤྲིངས་ཡིག་ཏུ་བསྡུས་ཏེ་བསྟན་པ་ནི། སེམས་ཅན་ཉེས་པར་སྤྱད་པ་སྤྱོད་རྣམས་ལ། ། ཡང་སོས་ཐིག་ནག་རབ་ཏུ་ཚ་བ་དང་། ། བསྡུས་འཇོམས་ངུ་འབོད་མནར་མེད་ལ་སོགས་པའི། ། དམྱལ་བ་རྣམས་སུ་རྟག་ཏུ་སྡུག་བསྔལ་འགྱུར། ། ཁ་ཅིག་ཏིལ་བཞིན་འཚིར་སྟེ་དེ་བཞིན་གཞན། །
ཕྱེ་མ་ཞིབ་མོ་བཞིན་དུ་ཕྱེ་མར་རློག ། ཁ་ཅིག་སོག་ལེས་འདྲ་སྟེ་དེ་བཞིན་གཞན། ། སྟ་རེ་མི་བཟད་སོ་རྣོན་རྣམས་ཀྱིས་གཤེག ། དེ་བཞིན་གཞན་དག་ཁྲོ་ཆུ་བཞུས་པ་ཡི། ། ཁུ་བ་འབར་བས་འཁྲིག་པ་ལྡུད་པར་བགྱིད། ། ཅེས་དང་། ཁ་ཅིག་མདག་མ་འབར་བའི་ཚོགས་སུ་ནི། ། རྒྱུན་མི་འཆད་པར་རབ་བསྲེག་ཁ་ཡང་བགྲད། ། ཁ་ཅིག་ལྕགས་ལས་བྱས་པའི་ཟངས་ཆེན་དུ། ། སྤྱིའུ་ཚུགས་འབྲས་ཀྱི་ཅུང་ཕེད་བཞིན་དུ་འཚེད། །
ཅེས་དང་། བདེ་བ་ཀུན་གྱི་ནང་ན་སྲེད་ཟད་པའི། ། བདེ་བ་བདག་པོ་བགྱིད་པ་ཇི་ལྟ་བར། ། དེ་བཞིན་སྡུག་བསྔལ་ཀུན་གྱི་ནང་ན་ནི། ། མནར་མེད་དམྱལ་བའི་སྡུག་བསྔལ་རབ་མི་བཟད། ། ཅེས་སོ། ། སྡུག་བསྔལ་དེ་དག་ཇི་སྲིད་མྱོང་བའི་ཡུན་ཚད་ནི། སྤྱི་ལས་མ་ཟད་ཀྱི་བར་དུ་འཆི་འཕོ་བར་མི་ནུས་པ་སྟེ། དེ་ཉིད་ལས། དེ་ལྟར་སྡུག་བསྔལ་ཤིན་ཏུ་མི་བཟད་ལོ། །
བྱེ་བ་ཕྲག་བརྒྱར་ཉམས་སུ་མྱོང་ཡང་ནི། ། ཇི་སྲིད་མི་དགེ་དེ་ཟད་མ་གྱུར་པ། ། དེ་སྲིད་སྲོག་དང་བྲལ་བར་མི་འགྱུར་རོ། ། ཞེས་སོ། ། བྱེ་བྲག་སོ་སོའི་ཚེ་ཚད་ཀྱང་། ། མཛོད་ལས། མི་རྣམས་ཀྱི་ལོ་ལྔ་བཅུ་ལ། ། འདོད་པ་དག་གི་ལྷ་རྣམས་ལས། ། འོག་མ་དག་གི་ཉིན་ཞག་གཅིག ། དེ་ནས་ཚེ་ལོ་ལྔ་བརྒྱའོ། །
གོང་མ་གཉིས་ཀ་ཉིས་འགྱུར་རོ། ། ཞེས་དང་། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། དེས་ན་དེ་དག་རྣམས་ཀྱི་ཚེ། ། འདོད་པའི་ལྷ་དང་འདྲ་བ་ཡིན། ། ཞེས་གསུངས་པ་ལྟར་རོ། ། གཉིས་པ་གྲང་བའི་དམྱལ་བ་ནི། མཛོད་ལས། ཆུ་བུར་ཅན་སོགས་གྲང་བརྒྱད་གཞན། །
ཞེས་ཚ་དམྱལ་བརྒྱད་ཀྱི་ཐད་ཀའི་བྱང་ངོས་སུ་གྲང་དམྱལ་བརྒྱད་བརྩེགས་ནས་གནས་པར་གསུངས་ཏེ། དེའི་ཐོག་མ་ཆུ་བུར་ཅན་ནི་གངས་ཀྱི་སྦུགས་སུ་རླུང་དམར་གྱིས་བཏབ་པས། པགས་པ་འཁུམས་ཤིང་ཆུ་བུར་དུ་གྱུར་པའོ། ། གཉིས་པ་ཆུ་བུར་རྡོལ་བ་ཅན་ནི། སྔ་མ་བས་ཀྱང་རླུང་དམར་གྱི་ཤུགས་དྲག་པས། ཆུ་བུར་རྡོལ་ནས་ཆུ་སེར་འཛག་པའོ། ། གསུམ་པ་སོ་ཐམ་ཐམ་པ་ནི། ཤིན་ཏུ་གྲང་བས་ཉེན་པས་ཁ་སོ་འཐམས་ཤིང་སོ་སྒྲ་ཀྲིག་ཀྲིག་བྱེད་པའོ། ། བཞི་པ་ཀྱི་ཧུད་ཟེར་བ་ནི། སྡུག་བསྔལ་གྱིས་ཉམ་ཐག་པས་ཀྱི་ཧུད་ཞེས་སྨྲེ་སྔགས་ཀྱི་ང་རོ་ཆེན་པོ་འདོན་པའོ། །
ལྔ་པ་ཨ་ཆུ་ཟེར་བ་ནི། སྡུག་བསྔལ་ཤུགས་ཆེན་པོས་གདུངས་པས། ཨ་ཆུ་ཞེས་སྨྲེ་སྔགས་ཆུང་ངུ་ཙམ་ལས་འདོན་མི་ནུས་པའོ། ། དྲུག་པ་ཨུཏྤལ་ལྟར་གས་པ་ནི། རླུང་དམར་གྱིས་བཏབ་པའི་དབང་གིས། པགས་པའི་མདོག་སྔོན་པོར་གྱུར་ཏེ་ཁ་ལྔའམ་དྲུག་ལ་སོགས་པར་གས་པའོ། ། བདུན་པ་པདྨ་ལྟར་གས་པ་ནི། པགས་པའི་མདོག་སྔ་མ་ལས་འདས་ཏེ། དམར་པོར་གྱུར་ཅིང་ཁ་བཅུ་ལ་སོགས་པར་གས་པའོ། ། བརྒྱད་པ་པདྨ་ལྟར་ཆེར་གས་པ་ནི།
པགས་པ་ཤིང་ཏུ་དམར་པོར་གྱུར་ཏེ། ཁ་བརྒྱའམ་བརྒྱ་ལས་ལྷག་པར་གས་པའོ། ། དེ་དག་གི་ཚེ་ཚད་ཀྱང་། མཛོད་ལས། ཏིལ་སྦྱངས་ནང་ནས་ལོ་བརྒྱ་ཞིང་། ། ཏིལ་གཅིག་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུས་འགྱུར། ། ཞེས་གསུངས་ཏེ། ཏིལ་སྦྱངས་ཞེས་སོགས་ནི་མ་ག་དྷའི་ཁལ་བརྒྱད་ཅུ་ཤོང་བའི་སྣོད་ཏིལ་གྱིས་ཕྱུར་བུར་བཀང་པ་ལས།
ལོ་བརྒྱ་རེ་ཞིང་ཏིལ་རེ་རེ་ཕྱུང་བས་ཟད་པ། ཆུ་བུར་ཅན་གྱི་ཚེའི་ཚད་དང་། འོག་མ་འོག་མ་རྣམས་སྔ་མ་སྔ་མ་ལས་ཉི་ཤུས་འགྱུར་དུ་བསྟན་པའོ། ། གསུམ་པ་ཉི་ཚེ་ཉེ་འཁོར་བ་ལས། ཉི་ཚེ་བ་ནི་ཚ་གྲང་གི་གནས་ཆེན་པོ་རྣམས་ཀྱི་ཉེ་ལོགས་དང་། རྒྱ་མཚོའི་འགྲམ་ལ་སོགས་པར་གནས་པའི་དམྱལ་བ་པ་སྟེ། དགེ་འདུན་བསྲུངས་ཀྱི་རྟོགས་བརྗོད་ལས་འབྱུང་བ་བཞིན་ནོ། ། ཉེ་འཁོར་བ་ནི། མཛོད་ལས། བརྒྱད་པོ་ཀུན་ལ་ལྷག་བཅུ་དྲུག །
མེ་མ་མུར་དང་རོ་མྱགས་དང་། ། སྤུ་གྲིའི་ལམ་སོགས་ཆུ་བོ་ཡིན། ། ཞེས་པ་ལྟར་ཚ་དམྱལ་རྣམས་ཀྱི་ཕྱི་འཁོར་ན་གནས་པ་སྟེ། དང་པོ་མེ་མ་མུར་གྱི་འོབས་པུས་ནུབ་ཙམ་ལ། དེར་གནས་པ་རྣམས་ཀྱི་རྐང་པ་ནུབ་པའི་ཚེ། ཤ་པགས་ཐམས་ཅད་ཚིག་ནས་ཀེང་རུས་སུ་འགྱུར་ཞིང་། འདེགས་པའི་ཚེ་གཞོན་ཤ་ཅན་གྱི་ཤ་གསར་པ་སྐྱེ་བའོ། ། གཉིས་པ་རོ་མྱགས་ཀྱི་འདམ་ནི། དེའི་ཕྱི་རོལ་ན་ཕྱི་ས་ལྟར་དྲི་ང་ཞིང་། མེ་ལྟར་རབ་ཏུ་ཚ་བའི་འདམ་གྱི་ནང་དུ་འགྱེལ་བ་ན།
འདམ་འབུ་མཆུ་རྣོན་ཞེས་བྱ་བ། ལྕགས་ཀྱི་མཆུ་ཅན་གྱིས་རྐང་མཐིལ་ནས་སྤྱི་བོའི་བར་དུ་འབིགས་པའོ། ། གསུམ་པ་སྤུ་གྲིའི་ལམ་སོགས་ནི། དེའི་ཡང་ཕྱི་རོལ་ན་སྤུ་གྲིས་གཏམས་པའི་ཐང་ལ་འགྲོ་བ་ན། རྐང་པ་འདེག་འཇོག་གི་ཚེ་ཤ་སྐྱེ་བ་དང་འཚིག་པ་དང་། དེ་དང་འདབ་ཆགས་སུ་རལ་གྲི་ལོ་མའི་ནགས་ཞེས་པ། ཤིང་གི་ལོ་མ་རལ་གྲི་འབར་བར་གྱུར་ནས་དམྱལ་བ་པ་རྣམས་ཀྱི་ཡན་ལག་དང་ཉིང་ལག་སོགས་གཅོད་ཅིང་གཏུབ་པའོ། ། དེར་འབྲོས་ཤིང་འགྱེལ་བའི་ཚེ་ཁྱི་སྲེ་བོ་ལྕགས་ཀྱི་མཆེ་བ་ཅན་རྣམས་ཀྱིས་ཟ་བར་བྱེད་པ་དང་། དེ་དང་འདབ་ཆགས་ན་ཤལ་མ་ལིའི་སྡོང་པོ་ཞེས་བྱ་བ། ལྕགས་ཀྱི་སྡོང་པོ་ཚེར་མ་སོར་བཅུ་དྲུག་པ་རབ་ཏུ་མང་པོ་དང་ལྡན་པ་རྣམས་ལ།
ལས་ཀྱིས་དེད་པ་རྣམས་སྟེང་དུ་འཛེག་པའི་ཚེ། ཚེར་མའི་རྩེ་མོ་ཐུར་དུ་ཕྱོགས་པ་དང་། འོག་ཏུ་འབབ་པའི་ཚེ་གྱེན་དུ་ཕྱོགས་པས་དེ་དག་གིས་ཤ་པགས་རྣམས་གཅོད་ཅིང་གཤེགས་པར་བྱེད་ལ། ཁྭ་ལྕགས་ཀྱི་མཆུ་སྡེར་ཅན་རྣམས་མགོ་བོ་དང་ཕྲག་པར་བབས་ནས་མིག་དང་ལྕེ་འབྱིན་པའོ། ། དེ་དག་ནི་མཚོན་ཆའི་གནོད་པར་མཚུངས་པས་ཕྱོགས་གཅིག་ཏུ་བགྲང་ངོ་། ། བཞི་པ་ཆུ་བོ་རབ་མེད་ནི། འགྱུར་བྱེད་ཀྱི་ཚྭ་ཆུ་ཁོལ་མའི་ནང་དུ་བྱིང་བ་དང་། སྟེང་དུ་ལྡིང་བའི་ཚེ་ཤ་དང་པགས་པ་ཚིག་ཅིང་སྐྱེ་ལ། འགྲམ་ངོགས་སུ་འབྲོས་པའི་ཚེ་གཤིན་རྗེའི་སྐྱེས་བུ་རྣམས་ཀྱིས་རྔན་བགྲང་དང་། གནོད་པ་སྣ་ཚོགས་བྱེད་པའོ། །
བཞི་པོ་དེ་དག་གིས་ཚ་དམྱལ་བརྒྱད་པོ་རེ་རེ་ཞིང་ཡང་བསྐོར་ནས་ཡོད་མོད། ཕྱོགས་བཞིའི་དབྱེ་བས་བཅུ་དྲུག་བཅུ་དྲུག་ཏུ་བརྩིའོ། ། ཚུལ་དེ་དག་ཀྱང་། བཤེས་སྤྲིངས་ལས། སླར་ཡང་མེ་མུར་རོ་མྱགས་རྒྱུ་བ་ཡི། ། སྡུག་བསྔལ་མི་བཟད་ཕོག་སྙམ་བགྱི་འཚལ་ལོ། ། ཞེས་དང་། དམྱལ་བར་འཐག་གཅོད་དབད་པའི་འཕྲུལ་འཁོར་གྱིས། ། རེག་པ་ཤིན་ཏུ་མི་བཟད་བསྟེན་འཚལ་ལོ། ། ཞེས་དང་།
འདབ་མ་རལ་གྲི་འདྲ་ཚལ་ནགས་རྣམས་ཀྱི། ། རྐང་ལག་རྣ་བ་སྣ་གཅོད་ཐོབ་པར་འགྱུར། ། ཞེས་དང་། ཁ་ཅིག་ལྕགས་ཀྱི་གསལ་ཤིང་རབ་འབར་བ། ། ཚེར་མ་ཅན་ལ་ཀུན་ཏུ་བརྒྱུད་པར་བགྱིད། ། ཁ་ཅིག་ལྕགས་ཀྱི་མཆེ་བ་ལྡན་པའི་ཁྱི། ། གཏུམ་པོས་དབད་ཅིང་ལག་པ་གནམ་དུ་བསྒྲེང་། ། དབང་མེད་གཞན་དག་ལྕགས་མཆུ་རྣོན་པོ་དང་། ། སེན་མོ་མི་བཟད་ལྡན་པའི་ཁྭ་རྣམས་འཐོག ། ཅེས་སོགས་དང་།
སླར་ཡང་དམྱལ་བའི་ཆུ་བོ་རབ་མེད་པ། ། ཚ་སྒོ་བཟོད་བརླག་ཆུ་ཚན་འཇུག་འཚལ་ལོ། ། ཞེས་གསུངས་པ་ལྟར་ཤེས་པ་བྱའོ། ། ཇི་སྐད་བཤད་པའི་དམྱལ་བ་དེ་དག་གང་དུ་སྐྱེས་ཀྱང་། ཚད་བཟུང་དུ་མེད་པའི་སྡུག་བསྔལ་མྱོང་བར་འགྱུར་ཏེ། དེ་ཉིད་ལས། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ལགས་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ལའང་། ། འོལ་ཡང་མི་བགྱི་ཆར་ཡང་མི་ཕོད་དོ། །
ཞེས་དང་། དམྱལ་བ་བྲིས་པ་མཐོང་དང་ཐོས་པ་དང་། ། དྲན་དང་བཀླགས་དང་གཟུགས་སུ་བགྱིས་རྣམས་ཀྱང་། ། འཇིགས་པ་བསྐྱེད་པར་འགྱུར་ན་མི་བཟད་པའི། ། རྣམ་སྨིན་ཉམས་སུ་མྱོང་རྣམས་སྨོས་ཅི་འཚལ། ། ཞེས་གསུངས་པའི་ཕྱིར། གང་དག་ཐོས་པ་ཙམ་གྱིས་ཀྱང་འཇིགས་པ་ཆེན་པོ་སྐྱེ་བའི་གནས། དེ་དག་དང་བར་དུ་དབུགས་འབྱུང་རྔུབ་འགགས་པ་ཙམ་ལས་མེད་བཞིན་དུ། བག་ཟོན་དང་བྲལ་བར་གནས་པ་ནི། སྙིང་མེད་པའི་སྤྱོད་པར་ཟད་དེ།
དེ་ཉིད་ལས། སྡིག་ཅན་དབུགས་འབྱུང་འགགས་པ་ཙམ་ཞིག་གི ། དུས་ཀྱིས་བར་དུ་ཆོད་རྣམས་དམྱལ་བ་ཡི། ། སྡུག་བསྔལ་གཞལ་ཡས་ཐོས་ནས་རྣམ་སྟོང་དུ། ། མི་འཇིགས་གང་ལགས་རྡོ་རྗེའི་རང་བཞིན་ནོ། ། ཞེས་སོ། ། མདོར་ན་སྲིད་པ་ཁམས་གསུམ་པོ་མཐའ་དག་ནི། མེའི་འོབས་ལྟ་བུ་སྟེ། བརྣག་པར་དཀའ་བའི་སྡུག་བསྔལ་དུ་མས་རྟག་ཏུ་གདུང་བའི་ཕྱིར་རོ། ། སྤུ་གྲིའི་ཐང་ལྟ་བུ་སྟེ།
ལུས་དང་། སེམས་ལ་ཟུག་རྔུ་དུ་མས་ཟུག་པར་བྱེད་པའི་ཕྱིར། མི་གཙང་བའི་དོང་ལྟ་བུ་སྟེ། ལས་དང་ཉོན་མོངས་པའི་སྐྱོན་སྣ་ཚོགས་ཀྱིས་ཀུན་ཏུ་སྦགས་པའི་ཕྱིར། ཤ་བཙོན་གྱི་ཁང་པ་ལྟ་བུ་སྟེ། ཉམ་ང་ཞིང་ཐར་བར་དཀའ་བའི་གནས་ཡིན་པའི་ཕྱིར་རོ། ། དེ་སྐད་དུ་ཡང་། དེ་ཉིད་ལས། འཁོར་བ་དེ་འདྲ་ལགས་པས་ལྷ་མི་དང་། ། དམྱལ་བ་དུད་འགྲོ་ཡི་དྭགས་རྣམས་དག་ཏུ། །
སྐྱེ་བ་བཟང་པོ་མ་ལགས་སྐྱེ་བ་ནི། ། གནོད་པ་དུ་མའི་སྣོད་གྱུར་ལགས་མཁྱེན་མཛོད། ། ཞེས་གསུངས་པ་ཡིན་ནོ། ། དེའི་ཕྱིར་ལེགས་ཉེས་འབྱེད་པའི་བློ་དང་ལྡན་པ་རྣམས་ཀྱིས། སྙིང་པོ་མེད་པའི་བྱ་བ་རྣམས་སྤངས་ནས། མུ་མཐའ་མེད་པའི་སྡུག་བསྔལ་གྱི་རྒྱ་མཚོ་ཆེན་པོ་འདི་ལས་རང་དང་གཞན་སྒྲོལ་བའི་ཐབས་ལ་རྣམ་པ་ཀུན་ཏུ་འབད་པར་བྱ་སྟེ། འདི་ལས་གལ་ཆེ་བའི་བྱ་བ་མི་སྲིད་པའི་ཕྱིར་རོ། ། དོན་གྱི་དབང་འདི་ལ་དགོངས་ནས། དཔལ་ལྡན་ཀླུའི་དབང་པོས། མགོའམ་གོས་ལ་གློ་བུར་མེ་ཤོར་ན། །
དེ་དག་ཕྱིར་བཟློག་བགྱི་བ་བཏང་ནས་ཀྱང་། ། ཡང་སྲིད་མེད་པར་བགྱི་སླད་འབད་འཚལ་ལོ། ། དེ་ལས་ཆེས་མཆོག་དགོས་པ་གཞན་མ་མཆིས། ། ཞེས་རྗེས་སུ་གདམས་པའོ། ། དེ་ལྟར་འཁོར་བའི་ཉེས་དམིགས་ཞིབ་ཏུ་མ་བསམ་ན། ཐར་བ་དོན་གཉེར་གྱི་བློ་དང་སྙིང་རྗེ་ཆེན་པོ་སྐྱེ་བའི་གོ་སྐབས་མེད་པས། ཡང་དང་ཡང་དུ་བསམས་ཏེ་ཐར་ལམ་སྒྲུབ་པ་ལ་བློ་ཐག་ཆོད་པའི་ཚེ། དེའི་གཙོ་བོ་ཡང་བྱང་ཆུབ་ཀྱི་སེམས་རིན་པོ་ཆེ་ཡིན་པར་ཤེས་ནས། འདི་ཉིད་ཁོ་ན་ཅི་སྐྱེ། ཅི་གནས།
ཅི་འཕེལ་གྱི་ཆེད་དུ། གོ་ཆ་ཆེན་པོ་བགོ་ཞིང་དྲན་ཤེས་བསྐྱེད་པའི་ཕྱིར། དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་དང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། ལྷ་དག་བག་མེད་པ་ཡིས་ཉམས། ། མི་དག་འཚོ་བ་ཐུང་བས་ཉམས། ། འཁོར་བ་ཁབ་ཀྱི་རྩེ་ཙམ་ན། ། བདེ་བ་ནམ་ཡང་ཡོད་མ་ཡིན། །
ཞེས་དང་། རྒྱུད་བླ་མ་ལས། འཁོར་བའི་སྐྱེ་འཆི་ཐོག་མ་མེད་དེར་འགྲོ་བའི་ལམ་ནི་རྣམ་པ་ལྔ། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། ། ཅེས་གསུངས་པ་ལྟ་བུའི་ཚིག་ངག་ཏུ་འདོན་ཞིང་། དོན་ཡིད་ལ་སེམས་པར་བྱའོ། ། མི་བཟད་སྡུག་བསྔལ་འབར་བ་མེ་ཡི་འོབས། ། སྣ་ཚོགས་སྐྱོན་གྱིས་སྦགས་པ་མི་གཙང་དོང་། ། བརྒལ་དཀའ་མུ་མཐའ་མེད་པ་སྲིད་པའི་མཚོ། ། འདི་ལས་ཡིད་འབྱུང་བྱོས་ཤིག་ཐར་འདོད་རྣམས། །
དེ་ལྟར་སྔོན་འགྲོའི་ཆོས་དེ་དག་ལ་བློ་ལེགས་པར་སྦྱངས་ཤིང་བླང་དོར་ལ་འབད་ན། ལམ་སྒྲོན་སོགས་སུ་བཤད་པའི་སྐྱེས་བུ་ཆུང་འབྲིང་གི་ཉམས་ལེན་གྱི་དགོས་པ་ཐམས་ཅད་ཡར་ལྡན་དུ་འདུ་བ་ཡིན་ཏེ། ངན་སོང་གི་སྡུག་བསྔལ་གྱིས་འཇིགས་ནས་མངོན་མཐོའི་བདེ་བ་ཙམ་གྱི་ཆེད་དུ་བླང་དོར་ལ་ཞུགས་པ་ནི། སྐྱེས་བུ་ཆུང་ངུའི་ལམ་རིམ་ཡིན་པའི་ཕྱིར་དང་། སྲིད་པ་མཐའ་དག་མེའི་རླབས་ལྟར་མཐོང་ནས། དེ་ལས་རང་ཉིད་གྲོལ་བའི་ཆེད་དུ་ཐར་ལམ་ལ་བརྩོན་པ་ནི་སྐྱེས་བུ་འབྲིང་གི་ལམ་རིམ་ཡིན་པའི་ཕྱིར། དེ་སྐད་དུ་ཡང་། ལམ་སྒྲོན་ལས། གང་ཞིག་ཐབས་ནི་གང་དག་གིས། ། འཁོར་བའི་བདེ་བ་ཙམ་དག་པ། །
རང་ཉིད་དོན་དུ་གཉེར་བྱེད་པ། ། དེ་ནི་སྐྱེས་བུ་ཐ་མར་ཤེས། ། སྲིད་པའི་བདེ་ལ་རྒྱབ་ཕྱོགས་ཤིང་། ། སྡིག་པའི་ལས་ལས་ལྡོག་བདག་ཉིད། ། གང་ཞིག་རང་ཞི་ཙམ་དོན་གཉེར། ། སྐྱེས་བུ་དེ་ནི་འབྲིང་ཞེས་བྱ། ། ཞེས་གསུངས་སོ། ། དེ་ནས་གོང་དུ་བཤད་པའི་འཁོར་བའི་སྡུག་བསྔལ་རང་གི་སྟེང་དུ་བསམས་པས་ཤས་མི་བཟོད་པ་ན། ཚུལ་དེས་དཔག་སྟེ་མཐའ་ཡས་པའི་སེམས་ཅན་གྱི་སྡུག་བསྔལ་ཟད་པར་འདོད་ཅིང་དེའི་ཆེད་དུ། བྱང་ཆུབ་ཀྱི་སེམས་གཉིས་སྒོམ་པ་ནི།
སྐྱེས་བུ་ཆེན་པོའི་ལམ་རིམ་ཡིན་ཏེ། དེ་ཉིད་ལས། རང་རྒྱུད་རྟོགས་པའི་སྡུག་བསྔལ་གྱིས། ། གང་ཞིག་གཞན་གྱི་སྡུག་བསྔལ་ཀུན། ། ཡང་དག་ཟད་པར་ཀུན་ནས་འདོད། ། སྐྱེས་བུ་དེ་ནི་མཆོག་ཡིན་ནོ། ། ཞེས་ལེགས་པར་གསུངས་པའི་ཕྱིར་རོ། ། ཚུལ་འདི་ལྟར་གོ་ན་གདམས་པ་འདིའི་ནང་དུ། སྐྱེས་བུ་གསུམ་གྱི་ལམ་རིམ་གྱི་ཉེར་མཁོ་ཐམས་ཅད་མ་ཚང་བ་མེད་པར་འདུ་བས། དཔལ་ལྡན་མར་མེ་མཛད་ཀྱིས་གདུལ་བྱ་ཕལ་ཆེ་བ་རྣམས་སྐྱེས་བུ་གསུམ་གྱི་ལམ་རིམ་གྱི་བཀྲི་བ་དང་།
བློ་མཆོག་ཏུ་གྱུར་པ་འགའ་ཞིག་བློ་སྦྱོང་གི་གདམས་པས་བཀྲི་བའི་གནད་དོན་ཕྱིན་ཅི་མ་ལོག་པར་ངེས་པར་འགྱུར་བ་ཡིན་ནོ། ། དེའི་ཕྱིར་སྤྱི་དོན་གཉིས་པ་དངོས་གཞི་བྱང་ཆུབ་ཀྱི་སེམས་གཉིས་བསྒོམ་པ་ལ་གཉིས། ཀུན་རྫོབ་བྱང་ཆུབ་ཀྱི་སེམས་བསྒོམ་པ་དང་། དོན་དམ་བྱང་ཆུབ་ཀྱི་སེམས་བསྒོམ་པའོ། ། དང་པོ་ནི། རྩ་བ་ལས། བརྟན་པར་གྱུར་ནས་གསང་བ་བསྟན། ཞེས་པའི་དོན། ཀུན་རྫོབ་བྱང་སེམས་བརྟན་ནས། ། སྣོད་མིན་ལ་གསང་བ་དོན་དམ་བྱང་སེམས་བསྟན་ཞེས།
དེ་གཉིས་ཀྱི་གོ་རིམ་སྟོན་པའོ། ། དེས་ན་གཞུང་འགའ་ཞིག་ལས་ཚིག་རྐང་འདི་མི་འབྱུང་བ་དང་། བླ་མ་སྔ་མ་འགའ་ཞིག་གིས་ཀྱང་། དོན་དམ་བྱང་སེམས་ཐོག་མར་སྒོམ་པར་མཛད་པ་ནི། འགལ་བ་ཆེར་མེད་མོད། ཅུང་ཟད་འཐད་པ་མ་ཡིན་ཏེ། གཞུང་དག་པ་འགའ་ཞིག་ལས། ཚིག་འདི་ཉིད་འབྱུང་བའི་ཕྱིར་དང་། ལམ་སྤྱིའི་རྣམ་བཞག་ཕལ་ཆེ་བ་ནས། ཀུན་རྫོབ་དང་དོན་དམ།
ཐབས་དང་ཤེས་རབ། བསོད་ནམས་དང་ཡེ་ཤེས་ཀྱི་རིམ་པས་གསུངས་པ་དང་། གཞན་ཡང་བསླབ་པ་གསུམ་དང་། ཕར་ཕྱིན་དྲུག་ལ་སོགས་པའི་རིམ་པ་དང་འགལ་བའི་ཕྱིར་རོ། ། དེ་ལྟར་ན་དང་པོ་ཀུན་རྫོབ་བྱང་ཆུབ་ཀྱི་སེམས་བསྒོམ་པ་ལ་གཉིས། མཉམ་བཞག་གི་ཉམས་ལེན། རྗེས་ཐོབ་ཀྱི་ཉམས་ལེན་ནོ། ། དང་པོ་ནི། གཏོང་ལེན་གཉིས་པོ་སྤེལ་མར་སྦྱང་། ། དེ་གཉིས་རླུང་ལ་བསྐྱོན་པར་བྱ། །
ཞེས་གསུངས་ཏེ། འདི་ཡང་ཐེགས་ཆེན་སྤྱིའི་གཞུང་ལུགས་ལས། རྒྱུ་འབྲས་བདུན་ལ་སོགས་པའི་སྒོ་ནས་བསྒོམ་པ་ཡིན་མོད་ཀྱི། འདིར་ནི་ཤིང་འཁྱོག་པོ་སྲོང་བ་དང་འདྲ་བར་ཐོག་མ་ཉིད་ནས། བདག་གཞན་བརྗེ་བའི་བྱང་ཆུབ་ཀྱི་སེམས་སྒོམ་པ་སྟེ། འདི་ནི་བློའི་ནུས་པ་དམན་པ་དག་གི་ཡུལ་དུ་མི་རུང་བ། རླབས་པོ་ཆེའི་སེམས་སྦྱོང་། ཐེག་པ་ཆེན་པོའི་མྱུར་ལམ་རྨད་དུ་བྱུང་བ་ཡིན་པའི་ཕྱིར་ཏེ། སྤྱོད་འཇུག་ལས། གང་ཞིག་བདག་དང་གཞན་རྣམས་ནི། །
མྱུར་དུ་བསྐྱབ་པར་འདོད་པ་དེས། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་སོ། ། དེ་བཞིན་དུ། སྡོམ་གསུམ་རབ་དབྱེ་ལས་ཀྱང་། བདག་གཞན་བརྗེ་བ་སངས་རྒྱས་ཀྱི། ། བསྟན་པའི་སྙིང་པོ་ཡིན་པར་གསུངས། ། ཞེས་སོགས་ཀྱི་མཐར། དེས་ན་བདག་གཞན་བརྗེ་བ་ཤེས། །
དེ་ནི་མྱུར་དུ་རྫོགས་སངས་རྒྱས། ། དེ་ཡི་བར་དུ་འཇིག་རྟེན་གྱི། ། ཕུན་སུམ་ཚོགས་པ་འབྱུང་བར་གསུངས། ། ཞེས་རྒྱས་པར་གསུངས་སོ། ། ཐབས་འདི་ལ་མ་བརྟེན་པར་གནས་སྐབས་དང་མཐར་ཐུག་གི་བདེ་འབྲས་ཕུན་སུམ་ཚོགས་པ་རྣམས་མི་འགྲུབ་སྟེ། སྤྱོད་འཇུག་ལས། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་ན་ཡང་བདེ་བ་མེད། །
ཅེས་དང་། སྡོམ་གསུམ་རབ་དབྱེ་ལས། བྱང་ཆུབ་སེམས་ཀྱི་གནད་འཆུགས་ན། ། ཆོས་གཞན་གྱིས་ནི་འཚང་མི་རྒྱ། ། ཞེས་སོ། ། དེས་ན་འདི་ལ་གསུམ། ལེན་པ་སྒོམ་པ་གཏོང་བ་སྒོམ་པ། སྤེལ་མ་སྒོམ་པའོ། ། དང་པོ་ལ་གཉིས། སྒོམ་པའི་འཐས་པ་དང་།
སྒོམ་ཚུལ་གྱི་རིམ་པའོ། ། དང་པོ་ནི། སྲིད་པའི་ཉེས་པ་ཐམས་ཅད་ཀྱི་རྩ་བ། བདག་གཅེས་པར་འཛིན་པའི་དགྲ་བོ་འདི། གཉེན་པོ་སྟོབས་ལྡན་གྱིས་གཞོམ་པར་རིགས་ཏེ། སྐྱེས་རབས་ལས། ཀྱེ་མའི་བདག་ལ་བྱམས་པ་འདི། ། ཧ་ཅང་མ་འོས་མི་བཟོད་དེ། ། ཞེས་དང་། བདག་ལ་བྱམས་པའི་དགྲ་བོ་དེ། །
འཕེལ་བར་བྱེད་པ་སུ་ཞིག་ཡོད། ། ཞེས་སོ། ། དེ་ལྟ་མིན་ན། བདག་ལ་ཆགས་ཤིང་གཞན་ལ་སྡང་བའི་སྒོ་ནས། སྡུག་བསྔལ་དང་སྡིག་པའི་ཁུར་ལས་འདའ་བ་མེད་དེ། མདོ་སྡེ་རྒྱན་ལས། སྐྱེ་བོ་རྨོངས་པ་རང་གི་བདེ་དོན་བརྩོན། ། རྟག་ཏུ་དེ་མ་ཐོབ་པར་སྡུག་བསྔལ་འགྱུར། ། ཞེས་དང་། རྣམ་འགྲེལ་ལས།
བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང་། ། འདི་དག་དང་ནི་ཡོངས་འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་དང་། སྤྱོད་འཇུག་ལས། འཇིག་རྟེན་དག་ན་འཚེ་བ་གང་ཡོད་དང་། ། འཇིག་དང་སྡུག་བསྔལ་ཇི་སྙེད་ཡོད་པ་ཀུན། ། དེ་ཀུན་བདག་ཏུ་འཛིན་པ་ལས་བྱུང་ན། ། འདྲེ་ཆེན་དེས་ཀོ་བདག་ལ་ཅི་ཞིག་བྱ། །
ཞེས་དང་། འདི་ཡིས་བརྒྱ་ཕྲག་ཐམས་ཅད་དུ། ། འཁོར་བར་བདག་ལ་གནོད་པ་བྱས། ། ཞེས་པ་ལྟར་རོ། ། གཉིས་པ་ལ་གསུམ། བྱམས་པ་ལ་བརྟེན་ནས་བསྒོམ་པ། སྙིང་རྗེ་ལ་བརྟེན་ནས་བསྒོམ་པ། བྱང་ཆུབ་ཀྱི་སེམས་ལ་བརྟེན་ནས་བསྒོམ་པའོ། ། དང་པོ་ནི། སྤྱིར་མདོ་སྡེ་རྒྱན་ལས།
བརྟན་པའི་ཚངས་པ་མི་མཐུན་སྤངས། ། རྣམ་པར་མི་རྟོག་ཡེ་ཤེས་ལྡན། ། དམིགས་པ་རྣམ་པ་གསུམ་ལ་འཇུག ། སེམས་ཅན་རྣམས་ནི་ཡོངས་སྨིན་བྱེད། ། ཅེས་བྱམས་སོགས་ཚད་མེད་པ་རེ་རེ་ཡང་ཁྱད་པར་བཞི་ལྡན་དུ་གསུངས་ཏེ། བྲལ་བའི་ཁྱད་པར་སོ་སོའི་མི་མཐུན་ཕྱོགས་སྤངས་པ། གྲོགས་ཀྱི་ཁྱད་པར་རྣམ་པར་མི་རྟོག་པའི་ཡེ་ཤེས་དང་ལྡན་པ། དམིགས་ཡུལ་གྱི་ཁྱད་པར་སེམས་ཅན་དང་། ཆོས་དང་། དམིགས་པ་མེད་པ་སྟེ་གསུམ་གསུམ་ལ་འཇུག་པ།
བྱེད་ལས་ཀྱི་ཁྱད་པར་སེམས་ཅན་རྣམས་ཡོངས་སུ་སྨིན་པའོ། ། དེ་ལ་འདིར་སྐབས་སུ་བབ་པ་ནི་སེམས་ཅན་ལ་དམིགས་པའི་བྱམས་པའོ། ། དེའི་ངོ་བོ་ནི། དམིགས་ཡུལ་སེམས་ཅན་ལ་དམིགས་ནས། རྣམ་པ་བདེ་བ་དང་བདེ་བའི་རྒྱུ་དགེ་བ་དང་ཕྲད་པར་འདོད་པ་སྟེ། དབུ་མ་འཇུག་པ་ལས། འགྲོ་ལ་ཕན་པ་ཉེར་སྒྲུབ་པ། ། བྱམས་པ་ཆེན་པོ་ཞེས་བྱའོ། ། ཞེས་པ་ལྟར་རོ། ། དེ་ཡང་ཐོག་མར་རྩ་བའི་མ་ལ་དམིགས་ནས་བསྒོམ་ན་སྐྱེ་བར་སླ་བས།
རང་གི་མ་མདུན་དུ་གསལ་བར་དམིགས་ནས། དེ་ཉིད་དྲིན་ཆེ་བའི་ཚུལ་རྣམས་བསམ་པར་བྱ་སྟེ། དང་པོ་ལྟོ་ན་གནས་པ་ནས། ཕྱིས་ཀྱི་བར་དུ་ནུས་པ་ཅི་ཡོད་དང་། ཐབས་གང་ཤེས་ཀྱི་སྒོ་ནས་བདག་ལ་ཕན་པ་མཐའ་དག་བསྒྲུབས། གནོད་པ་མཐའ་དག་བསལ། བདག་ན་རུ་དོགས། ཤི་རུ་དོགས་ནས། སྨན་དཔྱད་རིམ་གྲོ་སོགས་ལ་སྐྱོ་ངལ་མེད་པར་འབད། བརྩེ་བའི་སེམས་ཀྱིས་བཟུང་།
བྱམས་པའི་མིག་གིས་བལྟས། ཟས་ཁས་བསྙོད། དྲི་མ་ལག་གིས་ཕྱིས། ཤའི་དྲོད་ཀྱིས་བསྲོས། གཅེས་མིང་སྣ་ཚོགས་ནས་འབོད། རང་གིས་བཟར་མི་བྲ་བའི་ཟས། གོན་དུ་མི་བྲ་བའི་གོས། ལོངས་སྤྱོད་དུ་མི་བྲ་བའི་ནོར་རྫས་ཐམས་ཅད་བདག་ལ་བྱིན། འཇིག་རྟེན་གྱི་བརྡ་དང་ཐ་སྙད། སྤྱོད་ལམ་དང་།
སོ་ནམ་ཐམས་ཅད་བསླབས། མདོར་ན་བདག་གི་ཆེད་དུ་སྡིག་སྡུག་སྣ་ཚོགས་ཀྱི་ཁུར་རྣམས་ཁུར་བའི་ཚུལ་ཞིབ་ཏུ་བསམ་ནས་སྙིང་ཉེ་དུང་བའི་བློ་བསྐྱེད། བློ་དེ་སྐྱེས་པ་དང་། ཚེ་འདིར་མ་ཟད། ཐོག་མ་མེད་པ་ནས་ཡང་དང་ཡང་དུ་མར་གྱུར་ནས་དྲིན་གྱིས་བསྐྱངས་པ་སྟེ། མདོ་ལས། སེམས་ཅན་རེ་རེས་མ་བྱས་ནས། ། ནུ་ཞོ་འཐུངས་པ་གང་ཡིན་པ། ། རྒྱ་མཚོ་ཆེན་པོ་བཞི་ལ་ཡང་། ། དེ་ཡི་ཚད་ཙམ་ཡོད་མ་ཡིན། །
ཞེས་གསུངས་པའི་ཕྱིར་སྙམ་དུ་དྲིན་དྲན་པར་བྱ། དེ་ནས་དྲིན་ཅན་གྱི་མ་དེ་ཉིད་བདེ་བ་དང་བདེ་བའི་རྒྱུ་དགེ་བས་ཕོངས་པའི་ཚུལ་བསམ་པ་ནི། འདི་ལྟར་ད་ལན་དལ་འབྱོར་གྱི་ལུས་ཙམ་ཐོབ་ཏུ་ཟིན་ཀྱང་། སྙིང་པོ་ལེན་པའི་མཐུ་ནི་མེད། ལེགས་ཉེས་འབྱེད་པའི་བློ་གྲོས་དང་ནི་བྲལ། དགེ་བ་སྒྲུབ་པའི་བསམ་སྦྱོར་ནི་དམན། མི་དགེ་བ་ལ་རང་ངང་གིས་ནི་འཇུག ། དེས་ན་མངོན་མཐོའི་བདེ་བ་ཙམ་ཡང་འགྲུབ་པར་དཀའ་ན། ཐར་པ་དང་ཐམས་ཅད་མཁྱེན་པའི་བདེ་བ་ལྟ་ཅི་སྨོས། ཞེས་ངེས་པ་བསྐྱེད་ནས།
དེའི་ཕྱིར་མ་འདི་བདེ་བ་དང་བདེ་བའི་རྒྱུ་དགེ་བ་ཕུན་སུམ་ཚོགས་པ་དང་ལྡན་པར་གྱུར་ཅིག དེ་ལྟར་འགྱུར་བ་ལ་དེའི་འགལ་རྐྱེན་དང་བྲལ་དགོས་པས། འདིའི་རྒྱུད་ཀྱི་སྡུག་བསྔལ་དང་སྡིག་པའི་ཁུར་མ་ལུས་པ་བདག་གི་རྒྱུད་ལ་སྨིན་པར་གྱུར་ཅིག ཅེས་སྙིང་ཐག་པ་ནས་ཡིད་ལ་སྨོན་ཞིང་ངག་ཏུའང་བརྗོད་པར་བྱའོ། ། དེའི་ཚེ་མའི་སྡིག་སྡུག་ཐམས་ཅད་འོད་ནག་པོའི་རྣམ་པར་རང་གི་སྙིང་གི་ནང་དུ་ནག་འུབ་ཀྱིས་འདུས་པར་བསམ། དེ་ལ་དགའ་བ་ཆེན་པོ་བསྒོམ། དེ་ལ་བློ་ཅུང་ཟད་འབྱོངས་པ་ན། ཕ་ལ་སོགས་པའི་ཉེ་དུ་མཛའ་བཤེས་སོགས་གཉེན་གྱི་ཕྱོགས་རྣམས་ལ་དམིགས་ནས། སྐྱེ་བ་འདི་དང་སྔ་མ་རྣམས་སུ་དྲིན་ཆེ་བའི་ཚུལ་བསམ་པ་སོགས་སྔར་བཞིན་དང་། དེ་ནས་དགྲ་གཉེན་བར་མའི་ཕྱོགས་དང་།
དེ་ནས་དགྲའི་ཕྱོགས་སུ་བཟུང་བའི་མི་དང་མི་མ་ཡིན་པ་རྣམས་ལ་དམིགས་ནས་འདི་ཐམས་ཅད་ཀྱང་ཐོག་མ་མེད་པ་ནས་ཡང་དང་ཡང་དུ་བདག་གི་ཕ་དང་མར་གྱུར་ཅིང་། དེའི་ཚེ་ད་ལྟའི་ཕ་མ་བཞིན་དུ་དྲིན་གྱིས་བསྐྱངས་པ་འབའ་ཞིག་ཡིན་པ་ལ། སྐྱེ་ཤི་འཕོས་ནས་ངོ་མ་ཤེས་པས། འགའ་ཞིག་ལ་ཆགས་ཤིང་། འགའ་ཞིག་ལ་སྡང་བ་ནི་འཁྲུལ་པ་ཁོ་ནའི་དབང་གིས་སོ། ། དེ་བས་ན་དྲིན་ཅན་དུ་མཚུངས་པ་འདི་ཐམས་ཅད་བདེ་བ་དང་ལྡན་ན་ཅི་མ་རུང་སྙམ་པ་སོགས་སྔར་བཞིན་དུ་བསྒོམ་པར་བྱའོ། ། དེ་ནས་དམིགས་པ་རྒྱ་བསྐྱེད་དེ། གླིང་གཅིག་དང་། གླིང་བཞི་དང་། སྟོང་གསུམ་གྱི་སེམས་ཅན་དང་།
མཐར་ནམ་མཁའི་མཐའ་ཀླས་པའི་སེམས་ཅན་ཐམས་ཅད་ལ་དམིགས་ནས་བསྒོམ་མོ། ། ཚུལ་དེ་དག་ཀྱང་། སྒོམ་རིམ་བར་པ་ལས། སེམས་ཅན་ཐམས་ཅད་བདེ་བ་ནི་འདོད། སྡུག་བསྔལ་ནི་མི་འདོད་ལ། ཐོག་མ་མེད་པ་ཅན་གྱི་འཁོར་བ་ན། སེམས་ཅན་གང་ལན་བརྒྱར་བདག་གི་གཉེན་དུ་མ་གྱུར་པ་དེ་གང་ཡང་མེད་དོ་སྙམ་དུ་བསམ་ཞིང་། འདི་ལ་བྱེ་བྲག་ཅི་ཡོད་ན། ལ་ལ་ལ་ནི་རྗེས་སུ་ཆགས། ལ་ལ་ལ་ནི་ཁོང་ཁྲོ་བར་གྱུར།
ཅེས་དང་། བྱམས་པ་བསྒོམ་པ་ནི་མཛའ་བཤེས་ཀྱི་ཕྱོགས་ཐོག་མར་བྱས་ནས་བདེ་བ་དང་ཕྲད་པར་འདོད་པའི་རྣམ་པ་སྟེ། རིམ་གྱིས་ཐ་མལ་པ་དང་། དགྲ་ལ་ཡང་བསྒོམ་པར་བྱའོ། ། ཞེས་ལེགས་པར་གསུངས་པ་ཡིན་ནོ། ། དེ་ལྟར་བྱམས་པ་བསྒོམ་པའི་ཕན་ཡོན་ནི། ཏིང་ངེ་འཛིན་རྒྱལ་པོ་ལས། བྱེ་བ་ཁྲག་ཁྲིག་དཀྲིགས་པའི་ཞིག་དག་ན། ། མཆོད་པ་རྣམ་མང་དཔག་མེད་ཇི་སྙེད་པ། ། སྐྱེས་མཆོག་རྣམས་ལ་ཉིན་རེ་རྟག་མཆོད་པས། །
བྱམས་པའི་སེམས་ཀྱི་གྲངས་དང་ཆར་མི་ཕོད། ། ཅེས་དང་། རིན་ཆེན་ཕྲེང་བ་ལས། རྗེའུ་ཚོས་སུམ་བརྒྱའི་ཁ་ཟས་དག ། ཉིན་རེ་དུས་གསུམ་སྦྱིན་པར་ཀྱང་། ། བྱམས་པ་ཡུད་ཙམ་ཐང་ཅིག་གི ། བསོད་ནམས་དག་ལ་ཆར་མི་ཕོད། ། ལྷ་མི་བྱམས་པར་འགྱུར་བ་དང་། ། དེ་དག་ཀྱང་ནི་སྲུང་བ་དང་། ། ཡིད་བདེ་བ་དང་བདེ་མང་དང་། །
དུག་དང་མཚོན་གྱིས་གནོད་མེད་དང་། ། འབད་པ་མེད་པར་དོན་འཐོབ་དང་། ། ཚངས་པའི་འཇིག་རྟེན་སྐྱེ་འགྱུར་ཏེ། ། གལ་ཏེ་གྲོལ་བར་མ་གྱུར་ཀྱང་། ། བྱམས་ཆོས་ཡོན་ཏན་བརྒྱད་འཐོབ་བོ། ། ཞེས་པ་ལྟར་རོ། ། གཞན་ཡང་བླ་མ་སྔ་མ་དག འཛའ་བོའི་བུ་མོའི་གཏམ་རྒྱུད་སོགས། ། མན་ངག་འདི་ཡི་གླེང་གཞི་ཡིན། ། ཞེས་གསུངས་པ་ལྟར།
མཛའ་བོའི་བུ་མོའི་ལོ་རྒྱུས་སོགས་ཀྱང་དྲན་པར་བྱའོ། ། སྣ་ཚོགས་སྡིག་པའི་དྲི་མ་འཁྲུད་པའི་ཆུ། ། ཤུགས་དྲག་ཞེ་སྡང་མེ་ལྕེ་འཇིལ་བའི་ཐབས། ། རྨད་བྱུང་སྙིང་རྗེའི་ལྗོན་ཤིང་འཕེལ་བའི་རྐྱེན། ། བྱམས་པའི་སེམས་ཀྱིས་བདག་རྒྱུད་བརླན་པར་མཛོད། ། གཉིས་པ་སྙིང་རྗེ་ལ་བརྟེན་ནས་ལེན་པ་བསྒོམ་པ་ནི། གོང་དུ་བཤད་པའི་བྱམས་པ་དང་ལྡན་པ་ལ། སྙིང་རྗེ་བདེ་བླག་ཏུ་སྐྱེ་བས། དེ་ནས་སྙིང་རྗེ་བསྒོམ་པར་བྱ་སྟེ། སྒོམ་རིམ་བར་པ་ལས།
བྱམས་པའི་ཆུས་སེམས་ཀྱི་རྒྱུད་བརླན་ཏེ། སེར་ཡོད་པའི་ས་བཞིན་དུ་བྱས་ལ། སྙིང་རྗེའི་ས་བོན་བཏབ་ན་བདེ་བླང་ཏུ་ཤིན་ཏུ་ཡོངས་སུ་རྒྱས་པར་འགྱུར་རོ། ། དེས་ན་སེམས་ཀྱི་རྒྱུད་བྱམས་པས་བསྒོས་ནས་སྙིང་རྗེ་བསྒོམ་པར་བྱའོ། ། ཞེས་སོ། ། དེ་ལ་སྙིང་རྗེའི་ངོ་བོ་ནི། དམིགས་པ་སྡུག་བསྔལ་རྒྱུ་དང་བཅས་པ་དང་ལྡན་པའི་སེམས་ཅན་ལ་དམིགས་ནས། རྣམ་པ་དེ་དག་སྡུག་བསྔལ་རྒྱུ་དང་བཅས་པ་དང་བྲལ་བར་འདོད་པ་སྟེ། དེ་ཉིད་ལས། སྙིང་རྗེ་དེ་ནི་སྡུག་བསྔལ་བ་རྣམས་དེ་དང་བྲལ་བར་འདོད་པའི་རྣམ་པ་ཡིན་ནོ། །
ཞེས་སོ། ། འདི་ནི་ཐེག་ཆེན་ལམ་གྱི་རྩ་བ། རྣམ་མཁྱེན་རྒྱུའི་གཙོ་བོ། ། ཐོག་མཐའ་བར་གསུམ་དུ་གལ་ཆེ་བ་སྟེ། ཆོས་ཡང་དག་པར་སྡུད་པའི་མདོ་ལས། བཅོམ་ལྡན་འདས་བྱང་ཆུབ་སེམས་དཔའ་ཆོས་རབ་ཏུ་མང་པོ་ལ་བསླབ་པར་མི་བགྱིའོ། ། བཅོམ་ལྡན་འདས་བྱང་ཆུབ་སེམས་དཔས་ཆོས་གཅིག་རབ་ཏུ་བཟུང་ཞིང་རབ་ཏུ་རྟོག་པར་བགྱིས་ན། སངས་རྒྱས་ཀྱི་ཆོས་ཐམས་ཅད་དེའི་ལག་མཐིལ་དུ་མཆིས་པ་ལགས་སོ། ། ཆོས་གཅིག་པུ་དེ་གང་ཞེ་ན། འདི་ལྟ་སྟེ་སྙིང་རྗེ་ཆེན་པོའོ། །
ཞེས་དང་། འཇུག་པ་ལས། གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིའི། ། ས་བོན་དང་ནི་སྤེལ་ལ་ཆུ་འདྲ་ཡུན་རིང་དུ། ། ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། ། དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། ། ཞེས་སོ། ། དེ་ཡང་དང་པོར་རྩ་བའི་མ་མདུན་དུ་དམིགས་ནས། དྲིན་ཆེ་ཚུལ་རྣམས་ཞིབ་ཏུ་བསམ་ཞིང་། དེ་ལྟར་དྲིན་ཆེ་བ་འདི་ལ་དྲིན་ལན་འཇལ་བའི་ཕྱིར་དུ།
ཕན་པ་བསྒྲུབ་གནོད་པ་བསལ་དགོས་པ་ལས། གང་ཞིག་གི་ཕན། གང་ཞིང་གིས་གནོད་སྙམ་དུ་བརྟགས་པ་ན། ཕན་བྱེད་ནི་བདེ་བ་དང་དགེ་བ། གནོད་བྱེད་ནི་སྡུག་བསྔལ་དང་སྡིག་པ་ཁོ་ནར་ངེས་ཤིང་། མ་འདི་ནི་བདེ་བ་རྒྱུ་དང་བཅས་པས་ཕོངས་ཤིང་། སྡུག་བསྔལ་རྒྱུ་དང་བཅས་པའི་ཁུར་གྱིས་ནོན་པ་སྟེ། སྤྱོད་འཇུག་ལས། བདེ་བ་འདོད་ཀྱང་གཏི་མུག་པས། ། རང་གི་བདེ་བ་དགྲ་ལྟར་འཇོམས། །
སྡུག་བསྔལ་འདོར་འདོད་སེམས་ཡོད་ཀྱང་། ། སྡུག་བསྔལ་ཉིད་ལ་མངོན་པར་རྒྱུག ། ཅེས་པ་ལྟར་རོ། ། དེས་ན་འཁོར་བའི་ཉེས་དམིགས་བསམ་པའི་སྐབས་ལྟར། མའི་རྒྱུད་ཀྱི་སྡུག་བསྔལ་རྒྱུ་བཅས་ཀྱང་། གྲངས་མང་ཚུལ། ཤུགས་ཆེ་ལུགས་རྣམས་ཡང་དང་ཡང་དུ་བསམ་པས། ཤས་མི་བཟོད་པའི་དབང་གིས། བ་སྤུ་ལྡང་བ། ཤ་རྩ་འདར་བ།
མཆི་མ་འཁྲུགས་པ་སོགས་སུ་གྱུར་པའི་ཚེ། མ་འདི་སྡུག་བསྔལ་དང་སྡུག་བསྔལ་གྱི་རྒྱུ་མཐའ་དག་དང་བྲལ་ན་ཅི་མ་རུང་། བྲལ་བར་གྱུར་ཅིག བྲལ་བར་བྱའོ། ། བྲལ་བར་འགྱུར་བ་བླ་མ་དཀོན་མཆོག་མཁྱེན། ཞེས་ངག་ཏུ་བརྗོད་ཅིང་སྙིང་ཐག་པ་ནས་བསྒོམ་མོ། ། དེ་ལྟར་བསྒོམ་ཀྱང་སྙིང་རྗེ་མ་སྐྱེས་ན། ས་ཕྱོགས་དབེན་ཞིང་གོ་སྐབས་ཡངས་པར་ཕྱིན་ནས། མྱ་ངན་གྱི་འཕྲུལ་འཁོར་གྱིས་འདུག་ཅིང་། རང་ལ་རྔན་འགྲང་།
མཚང་འབྲུ། ཁྲེལ་བརྡ། འགྱོད་བསྐྱེད་དེ། ཀྱེ་མ་བདག་ནི་སྐལ་བ་ངན་པ། བསོད་ནམས་ཆུང་བ། ཐེགས་ཆེན་གྱི་རིགས་ནུས་དམན་པ། བྱང་སེམས་ཀྱི་ལམ་ལ་མ་གོམས་པ་སྟེ། འདི་ལྟར་རྩ་བའི་མ་ལ་ཡང་སྙིང་རྗེ་མི་སྐྱེ་བའི་ཚུལ་འདི་ལྟར་ན། བདག་གི་ལས་མཐར་ནི་ཅིར་འགྱུར། ངང་ཚུལ་ནི་ཅི་འདྲ།
བདག་ལ་སངས་རྒྱས་བྱང་སེམས་རྣམས་ཀྱིས་ནི་ཇི་ལྟར་ཁྲེལ་ན། དེ་བས་ན་མཁྱེན་བརྩེ་ནུས་པ་བསམ་གྱིས་མི་ཁྱབ་པའི་བདག་ཉིད་བླ་མ་དཀོན་མཆོག་ཁྱེད་རྣམས་ཀྱིས། དམན་པ་རྗེས་སུ་སྐྱོང་བའི་ཐུགས་རྗེའི་སྤྱན་གྱིས་བདག་ལྟ་བུ་ལ་ལྷག་པར་ཡང་གཟིགས་ནས། མྱུར་དུ་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་སྐྱེ་བར་བྱིན་གྱིས་བརླབ་ཏུ་གསོལ། ཞེས་བླ་མའི་རྣལ་འབྱོར་རྒྱུད་དང་འདྲེས་ངེས་སུ་བྱ། དེ་ནས་སླར་ཡང་མ་མདུན་དུ་དམིགས་ནས་སྡུག་བསྔལ་ཚུལ་ཞིབ་ཏུ་བསམ་པས། ཤ་རྗེན་ལ་མེ་སྟག་ཕོག་པ་བཞིན་དུ་སྙིང་ཚ་རམ་གྱིས་བྱུང་བ་ན། ངའི་མཱ། ངའི་མཱ། ཞེས་སྐད་གསང་མཐོན་པོར་འདོན་ཞིང་།
བློ་ཤུགས་བསྐྱེད་དེ་སྙིང་རྗེ་བསྒོམ་པར་བྱའོ། ། སྙིང་ཐག་པ་ནས་དེ་སྡུག་བསྔལ་དང་བྲལ་འདོད་སྐྱེས་པ་ན། དེའི་རྒྱུད་ཀྱི་ལུས་ཀྱི་ན་ཚ། སེམས་ཀྱི་ཟུག་རྔུ། སྒོ་གསུམ་གྱི་ཉེས་སྤྱད། མི་འདོད་པ་དང་མི་མཐུན་པའི་ཕྱོགས་ཐམས་ཅད་རང་སྟེང་དུ་ལེན་པའི་ཚུལ་སྔར་བཞིན་ནོ། ། དེ་ནས་དམིགས་ཡུལ་རྒྱ་བསྐྱེད་པའི་ཚུལ་སྔ་མ་བཞིན་དུ་བྱ་ཞིང་། མཐར་གནོད་བྱེད་ཀྱིས་གཙོ་བྱས་པའི་སེམས་ཅན་མུ་མཐའ་མེད་པ་རྣམས་གསལ་བར་དམིགས་ནས། དེ་དག་རེ་རེས་ཀྱང་གྲངས་མཐའ་མེད་པར་མ་བྱས་ཚུལ། དྲིན་ཆེ་ཚུལ།
སྡུག་བསྔལ་ཚུལ་རྣམས་ཞིབ་ཏུ་བསམ་པ་དང་། ཁྱད་པར་དུ་གནོད་པ་བྱེད་པ་འདི་དག་ཀྱང་། ཡང་དང་ཡང་དུ་མར་གྱུར་པའི་དྲིན་ཅན་ཡིན་པ་ལ། ད་ལྟ་ངོ་མ་ཤེས་ཤིང་འདི་ཉིད་ཀྱི་ཉོན་མོངས་ཀྱིས་རྒྱུ་དང་བདག་གི་ལས་ངན་གྱིས་རྐྱེན་བྱས་ནས་སྨྱོན་པ་བཞིན་དུ། རང་དབང་མེད་པར་གནོད་པའི་ལས་ལ་ཞུགས་པས། སླར་ཡང་ངན་འགྲོ་རྣམས་སུ་ལྷུང་བར་འགྱུར་ཏེ། རྗེ་བཙུན་མཐུ་སྟོབས་དབང་ཕྱུག་གིས། གནོད་བྱེད་འདི་རྣམས་བདག་གི་མ། ། སྔོན་ཚེ་ཡང་ཡང་ཕན་བཏགས་ཀྱང་། ། སྨྱོན་པ་བཞིན་དུ་རང་དབང་མེད། །
མི་དགེའི་ལས་ཀྱིས་མནར་མེད་འགྱུར། ། ཞེས་གསུངས་པའི་ཕྱིར་རོ། ། དེ་བཞིན་དུ་འགྲོ་བ་མཐའ་དག་ཀྱང་། འདི་ལྟ་བུའི་ངང་ཚུལ་ལས་མ་འདས་པ་སྟེ། བསླབ་བཏུས་ལས། ཉོན་མོངས་ཀྱིས་སྨྱོ་གཏི་མུག་ལྡོང་། ། གཡང་ས་མང་པོའི་ལམ་དུ་ནི། ། གོམ་པ་རེ་རེར་རྡེག་འཆའ་བ། ། བདག་དང་གཞན་རྟག་མྱ་ངན་གཞི། ། འགྲོ་བ་རྣམས་ནི་སྡུག་བསྔལ་མཚུངས། །
ཞེས་པ་ལྟར་ངེས་པ་བསྐྱེད་ཅིང་། དོན་དྲན་བཞིན་པའི་སྒོ་ནས་འདི་སྐད་བརྗོད་པར་བྱའོ། ། ཀྱེ་མའོ་ཀྱི་ཧུད་འགྲོ་བ་ནམ་མཁའ་དང་མཉམ་པའི་མ་རྒན་འདི་དག་སྙིང་རེ་རྗེ་ན། སྔོན་ཚེ་ཡང་ཡང་ཕ་མར་གྱུར་པའི་མ་རྒན། དེ་ཚེ་ཚད་མེད་དྲིན་གྱིས་བསྐྱངས་པའི། སྐྱེ་ཤི་འཕོས་པའི་ངོ་མ་ཤེས་པའི། སྨྱོན་པ་བཞིན་དུ་རང་དབང་མེད་པའི། རང་དང་གཞན་ལ་གནོད་པར་ཞུགས་པའི། སྲིད་པའི་འདམ་དུ་བྱིང་བའི་མ་རྒན་འདི་དག་སྙིང་རེ་རྗེ་ན། དངོས་འཛིན་གདོན་ཀྱིས་སྨྱོས་པའི།
ཉོན་མོངས་ནད་ཀྱིས་གདུངས་པའི། ཆགས་པའི་རྒྱ་མཚོར་གཡེངས་པའི། ཞེ་སྡང་མེ་ལྕེས་དཀྲུགས་པའི། གཏི་མུག་མུན་པས་བསྒྲིབས་པའི། ང་རྒྱལ་རི་བོས་ནོན་པའི། ཕྲག་དོག་རླུང་དམར་འཚུབ་པའི། སེར་སྣའི་མདུད་པས་བསྡམས་པའི། ཐེ་ཚོམ་དྲྭ་བར་ཆུད་པའི། ལྟ་བའི་ནགས་སུ་འཁྱམས་པའི། ལས་ངན་རླུང་གིས་བདས་པའི།
སྡུག་བསྔལ་ཆུ་བོར་བྱིང་བའི། ངན་འགྲོའི་གཡང་དུ་ལྷུང་བའི། ཚ་གྲང་དྲག་པོས་གཟིར་པའི། བཀྲེས་སྐོམ་ཁོ་ནས་ཉེན་པའི། གླེན་ལྐུགས་སྨག་གིས་ཁེབས་པའི། འཐབ་རྩོད་མཚོན་གྱིས་གཙེས་པའི། ཡོངས་ཚོལ་ཕོངས་པས་ངལ་བའི། འཆི་འཕོའི་ལྟས་ཀྱིས་ཟིན་པའི། གཤིན་རྗེའི་ཕོ་ཉས་ཁྲིད་པའི། བར་དོའི་འཕྲང་ལ་བགྲོད་པའི།
གཅིག་པུ་ཉམ་ངར་རྒྱུག་པའི། སྡིག་པའི་གྲོགས་ཀྱིས་བསླུས་པའི། བདུད་ཀྱི་ཞགས་པས་བཏབ་པའི། མགོན་སྐྱབས་དཔུང་གཉེན་བྲལ་བའི། མཐའ་མེད་འཁོར་བར་འཁྱམས་པའི་མ་རྒན་འདི་དག་སྙིང་རེ་རྗེ་ན། ཞེས་སོགས་ཁ་ཞེ་མ་འཛོལ། ཟོལ་ཟོག་ཏུ་མ་སོང་བར། ཤ་ལ་འབབ་པ། རུས་ལ་འཐེམ་པ། རང་ཡིད་ཆེས་པར་བསྒོམ་པས།
གཞན་སྡུག་བསྔལ་བའི་གཏའ་མར་རང་འཇུག་པར་སྤྲོ་བ་ན། སྔར་བཞིན་དུ་ལེན་པ་བསྒོམ་པར་བྱའོ། ། དེ་ལྟར་སྙིང་རྗེ་ཆེན་པོ་བསྒོམ་པའི་རིམ་པ་འདི་ཡང་། སྒོམ་རིམ་བར་པ་ལས་གསལ་བར་གསུངས་ཏེ། དེ་ཉིད་ལས། དེ་བས་ན་འགྲོ་བ་མཐའ་དག་ནི་སྡུག་བསྔལ་གྱི་མེ་འབར་བའི་ནང་ན་ཞུགས་པ་ཡིན་པར་བལྟས་ལ། ཇི་ལྟར་བདག་སྡུག་བསྔལ་མི་འདོད་པ་ལྟར། གཞན་ཐམས་ཅད་ཀྱང་དེ་དང་འདྲའོ་སྙམ་དུ་བསམ་ཞིང་། ཀྱེ་མ་ཀྱི་ཧུད། བདག་ལ་སྡུག་པའི་སེམས་ཅན་འདི་དག་སྡུག་བསྔལ་ན།
སྡུག་བསྔལ་དེ་ལས་ཐར་བར་བྱ། ཞེས་བདག་ཉིད་སྡུག་བསྔལ་བ་བཞིན་དུ་བྱེད་ཅིང་། དེ་དང་བྲལ་བར་འདོད་པའི་སྙིང་རྗེ་དེ། ཏིང་ངེ་འཛིན་ལ་འདུག་ཀྱང་རུང་། སྤྱོད་ལམ་ཐམས་ཅད་དུ་ཡང་རུང་སྟེ། དུས་ཐམས་ཅད་དུ་སེམས་ཅན་ཐམས་ཅད་ལ་བསྒོམ་པར་བྱ་སྟེ། ཐོག་མ་ཁོ་ནར་མཛའ་བཤེས་ཀྱི་ཕྱོགས་རྣམས་ལ། ཇི་སྐད་སྨོས་པའི་སྡུག་བསྔལ་སྣ་ཚོགས་ཉམས་སུ་མྱོང་བར་མཐོང་བས་བསྒོམ་པར་བྱའོ། ། དེ་ནས་སེམས་ཅན་མཉམ་པ་ཉིད་ཀྱི་བྱེ་བྲག་མེད་པར་མཐོང་ནས། སེམས་ཅན་ཐམས་ཅད་ནི་བདག་གི་གཉེན་དུ་གྱུར་པ་ཁོ་ནའོ། །
སྙམ་དུ་ཡོངས་སུ་བསམ་ཞིང་བར་མའི་ཕྱོགས་རྣམས་ལ་བསྒོམ་པར་བྱའོ། ། གང་གི་ཚེ་དེ་ལ་མཛའ་བཤེས་ཀྱི་ཕྱོགས་རྣམས་ལ། སྙིང་རྗེ་དེ་མཉམ་པར་ཞུགས་པ་དེའི་ཚེ། ཕྱོགས་བཅུའི་སེམས་ཅན་ཐམས་ཅད་ལ་བསྒོམ་པར་བྱའོ། ། གང་གི་བུ་ཆུང་ངུ་སྙིང་དུ་སྡུག་པ། སྡུག་བསྔལ་བར་གྱུར་པའི་མ་བཞིན་དུ། བདག་ཉིད་ཀྱིས་ཤིན་ཏུ་སྡུག་བསྔལ་ལས་གདོན་པར་འདོད་པའི་རྣམ་པ་རང་གི་ངང་གིས་འཇུག་པའི་སྙིང་རྗེ་དེ། སེམས་ཅན་ཐམས་ཅད་ལ་མཉམ་པ་ཉིད་དུ་ཞུགས་པ་དེའི་ཚེ་རྫོགས་པ་ཞེས་བྱ་སྟེ། སྙིང་རྗེ་ཆེན་པོའི་མིང་ཡང་འཐོབ་བོ། ། ཞེས་སོ། །
དེ་བཞིན་དུ་དམིགས་ཡུལ་རྣམས་ཀྱི་སྡུག་བསྔལ་ཞི་བ་རུ་བསམ་ནས་སྙིང་རྗེ་སྒོམ་པའི་ཚུལ་ཡང་། མདོ་སྡེ་དག་ལས་ཤིན་ཏུ་གསལ་རེ་རེ་གསུངས་ཏེ། གཟུངས་ཀྱི་དབང་ཕྱུག་རྒྱལ་པོས་ཞུས་པ་ལས། ཀྱེ་མ་སེམས་ཅན་འདི་དག་ནི་སྲིད་པའི་ཁོལ་པོ། ཆུང་མ་དང་། བུ་ཕོ་དང་། བུ་མོ་ལ་ཞེན་པས་སྦགས་པ། རང་དབང་མེད་པ། བདག་ལ་མི་འབོངས་པ་སྟེ། རང་དབང་ཡོད་ཅིང་བདག་ལ་འབོངས་པར་བྱ་བ་དང་བདག་དགའ་བར་འགྲོ་བར་བྱ་བའི་ཕྱིར།
དེ་དག་ལ་ཆོས་བསྟན་པར་བྱའོ་སྙམ་དུ་སེམས་ཅན་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་སྐྱེ་བ་དང་། དེ་བཞིན་དུ་སྦྱར་ཏེ། ཀྱེ་མ་སེམས་ཅན་འདི་དག་ནི་ཕན་ཚུན་མི་འཕྲོད་པ་ཁྲོ་བ་དང་། ཞེ་སྡང་དང་། གནོད་སེམས་མང་བ་དག་སྟེ། ཞེས་དང་། ཀྱེ་མ་སེམས་ཅན་འདི་དག་ནི་སྡིག་པའི་གྲོགས་པོས་ཡོངས་སུ་ཟིན་པ། དགེ་བའི་བཤེས་གཉེན་དང་བྲལ་བ། སྡིག་པའི་ལས་བྱེད་པ་དག་སྟེ། ཞེས་དང་།
ཀྱེ་མ་སེམས་ཅན་འདི་དག་ནི་བསྐམ་པ། ཆགས་པས་ཟིལ་གྱི་ནོན་པ། ཆོག་མི་ཤེས་ཤིང་འཕགས་པའི་ཤེས་རབ་ཀྱི་གནས་པ་དང་བྲལ་བ་དག་སྟེ། ཞེས་དང་། ཀྱེ་མ་སེམས་ཅན་འདི་དག་ནི་མ་རིག་པ་དང་གཏི་མུག་གིས་ལྡོངས་པ། བདག་དང་། སེམས་ཅན་དང་། སྲོག་དང་། གསོབ་དང་། སྐྱེ་བ་དང་།
གང་ཟག་ལ་མངོན་པར་ཞེན་པ་དག་སྟེ། ཞེས་དང་། ཀྱེ་མ་སེམས་ཅན་འདི་དག་ནི་བདུད་ཀྱི་ཞགས་པས་བཅིངས་པ། གཡོ་བ་དང་། རློམ་སེམས་ལ་གནས་པ་དག་སྟེ། ཞེས་དང་། ཀྱེ་མ་སེམས་ཅན་འདི་དག་ནི་མྱ་ངན་ལས་འདས་པའི་སྒོ་བཅད་ཅིང་། ངན་འགྲོའི་སྒོ་ཕྱེ་བ་དག་སྟེ། ཞེས་སོགས་དང་། དེ་དག་ལ་བྱང་སེམས་ཀྱི་སྙིང་རྗེ་སྐྱེ་ཚུལ་དང་བཅས་པ་ཞིབ་ཏུ་གསུངས་པའི་ཕྱིར་རོ། །
དེའི་ཕྱིར་རྒྱུ་མེད་པར་འབྲས་བུ་འདོད་པ་རྣམས་ཀྱི་རྗེས་སུ་མི་འབྲང་བར། ཆོས་ཀྱི་སྙིང་པོ་སྙིང་རྗེའི་ས་བོན་འདེབས་པ་ལ་འབད་པར་བྱ་སྟེ། འདི་ནི་ཐེག་ཆེན་གྱི་སྐྱབས་འགྲོ་དང་། སེམས་བསྐྱེད་ཀྱི་ཡང་རྩ་བ་ཡིན་པའི་ཕྱིར་དང་། འཇིག་རྟེན་དང་འཇིག་རྟེན་ལས་འདས་པའི་ཡོད་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་ཏེ། རྒྱན་ལས། འདི་ནི་དེ་དངོས་འདོད་པས་ཁས་ལེན་དེ་ཡང་སྙིང་བརྩེ་ལས་རིག་བྱ། ཞེས་དང་། དེ་ཡི་རྩ་བ་སྙིང་རྗེར་འདོད། ཅེས་དང་།
སྙིང་རྗེ་ཆེན་པོ་ཡོན་ཏན་འབྱུང་གནས་ཀྱི། ། སེམས་ཅན་རྣམས་ལ་སྙིང་རྗེ་སུ་མི་བྱེད། ། ཅེས་གསུངས་པའི་ཕྱིར་རོ། ། ཐར་པ་ཆེན་པོའི་ཁང་བཟང་མཛེས་པའི་རྒྱན། ། དོན་གཉིས་དགའ་སྟོན་ཆེ་ལ་རོལ་པའི་གཞི། ། བྱང་ཆུབ་སེམས་ཀྱི་རྩ་བ་སྙིང་རྗེའི་སེམས། ། འབད་པ་དུ་མས་སྐྱེད་ཅིག་སྐལ་བཟང་དག ། གསུམ་པ་བྱང་ཆུབ་ཀྱི་སེམས་ལ་བརྟེན་ནས་ལེན་པ་བསྒོམ་པ་ནི། དེ་ལྟར་བདེ་བ་དང་ལྡན་འདོད་ཀྱི་བྱམས་པ་དང་། སྡུག་བསྔལ་དང་བྲལ་འདོད་ཀྱི་སྙིང་རྗེ་དང་ལྡན་པ་ལ།
གཞན་དོན་སྒྲུབ་འདོད་ཀྱི་བྱང་ཆུབ་ཀྱི་སེམས་སྐྱེ་བས་ལམ་གྱི་གཙོ་བོ་བྱང་ཆུབ་ཀྱི་སེམས་བསྒོམ་པར་བྱ་སྟེ། འདི་ནི་རྫོགས་པའི་སངས་རྒྱས་ཀྱི་ས་བོན། ཐེག་པ་ཆེན་པོའི་འཇུག་སྒོ། བདེ་ལེགས་ཐམས་ཅད་ཀྱི་འབྱུང་གནས་ཡིན་པའི་ཕྱིར། དེ་སྐད་དུ་ཡང་། འཕགས་པ་སྡོང་པོ་བཀོད་པའི་མདོ་ལས། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ལྟ་བུའོ། ། ཉེས་པར་བྱས་པ་ཐམས་ཅད་སྲེག་པས། སྲེག་པའི་བསྐལ་པའི་མེ་ལྟ་བུའོ། །
མི་དགེ་བའི་ཆོས་ཐམས་ཅད་ཟད་པར་བྱེད་པའི་ཕྱིར། སའི་འོག་ལྟ་བུའོ། ། དོན་ཐམས་ཅད་ཡོངས་སུ་སྒྲུབ་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ། ། བསམ་པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ། ། འཁོར་བའི་ཆུ་ལ་རྒྱུ་བ་འདོན་པས་ལྕགས་ཀྱུ་ལྟ་བུའོ། ། ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་མཆོད་རྟེན་ལྟ་བུ་སྟེ། མདོར་ན་སངས་རྒྱས་ཀྱི་ཆོས་ཐམས་ཅད་དང་། སངས་རྒྱས་ཀྱི་ཡོན་ཏན་ཐམས་ཅད་ཇི་སྙེད་ཡོད་པ། བྱང་ཆུབ་ཀྱི་སེམས་ཀྱི་ཡོན་ཏན་དང་ཕན་ཡོན་ཡང་དེ་སྙེད་ཡོད་དོ། ། དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་ཐམས་ཅད་འདི་ལས་བྱུང་སྟེ། འདས་པ་དང་མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ཀྱང་འདི་ལས་སྐྱེས་སོ། ། ཞེས་སོགས་རྒྱས་པར་གསུངས་པའི་ཕྱིར་རོ། ། དེ་བཞིན་དུ། དབུ་མ་སྙིང་པོ་ལས་ཀྱང་། བྱམས་པ་དང་ནི་སྙིང་རྗེ་དང་། ། ཤེས་རབ་ཆེན་པོས་བརྒྱན་པ་ཡི། ། སངས་རྒྱས་ས་བོན་བྱང་ཆུབ་སེམས། ། དེ་ཕྱིར་མཁས་པས་དེ་མི་བཏང་། །
ཞེས་སོ། ། སེམས་བསྐྱེད་དེའི་ངོ་བོ་ཡང་། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་པ་ལྟར། ཆེད་དུ་བྱ་བ་གཞན་དོན་དུ་ཐོབ་བྱ་རྫོགས་བྱང་དོན་དུ་གཉེར་བའི་བསམ་པ་མཚུངས་ལྡན་དང་བཅས་པའོ། ། འདི་ལ་དབྱེ་སྒོ་མང་དུ་ཡོད་ཀྱང་། སྐབས་སུ་བབ་པ་ནི་སྨོན་སེམས་གཙོ་བོར་གྱུར་པའི་ཀུན་རྫོབ་སེམས་བསྐྱེད་ཡིན་ལ། འདི་ལ་ཡང་རྒྱལ་པོ་ལྟ་བུའི་སེམས་བསྐྱེད།
མཉན་པ་ལྟ་བུའི་སེམས་བསྐྱེད། ལུག་རྫི་ལྟ་བུའི་སེམས་བསྐྱེད་རྣམས་ལས། འདིར་བསྒོམ་པར་བྱ་བ་ནི་ཕྱི་མ་སྟེ། འདི་ནི་དང་པོར་རང་ཉིད་ཡལ་བར་དོར་ནས། གཞན་སངས་རྒྱས་ཀྱི་གོ་འཕང་ལ་འགོད་པར་འདོད་པ་རླབས་པོ་ཆེའི་སེམས་བསྐྱེད་ཡིན་པའི་ཕྱིར། དེ་ལྟར་ཡང་། ཆོས་ཡང་དག་པར་སྡུད་པ་ལས། བཅོམ་ལྡན་འདས་བྱང་ཆུབ་སེམས་དཔའ་ནི་ཐོག་མ་ཁོ་ནར་སེམས་ཅན་ཐམས་ཅད་བྱང་ཆུབ་པར་འཚལ་བར་བགྱི་སྟེ། བདག་ཉིད་ནི་མ་ལགས་སོ། ། ཞེས་སོ། །
དེ་ཇི་ལྟར་བསྒོམ་པའི་ཚུལ་ཡང་། མར་གྱུར་པའི་འགྲོ་བ་མཐའ་ཡས་པ་རྣམས་སྡུག་བསྔལ་གྱི་རྒྱ་མཚོར་ལྷུང་བཞིན་དུ། རང་ཉིད་ཞི་བ་དོན་དུ་གཉེར་བ་ནི་ཁྲེལ་མེད་པ་སྟེ། སློབ་སྤྲིངས་ལས། ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། ། ཀློང་གི་ནང་དུ་ལྷུང་བ་ལྟ་བུར་སྣང་བཞིན་དུ། ། སྐྱེ་ཤི་འཕོས་པས་ངོ་མ་ཤེས་པ་དེ་བོར་ནས། ། གལ་ཏེ་གཅིག་ཐར་བྱེད་ན་དེ་ལས་ཁྲེལ་བོར་མེད། ། ཅེས་པ་ལྟར་རོ། ། དེའི་ཕྱིར།
རིན་ཆེན་ཕྲེང་བ་ལས། ཇི་སྲིད་སེམས་ཅན་འགའ་ཞིག་ཀྱང་། ། གང་དུ་མ་གྲོལ་དེ་སྲིད་དུ། ། དེ་ཕྱིར་བླ་ན་མེད་པ་ཡི། ། བྱང་ཆུབ་ཐོབ་ཀྱང་གནས་གྱུར་ཅིག ། ཅེས་གསུངས་པ་ལྟར། སེམས་ཅན་གཅིག་གི་ཆེད་དུ་ཡང་། རང་གི་བྱང་ཆུབ་ཀྱང་ཡལ་བར་བོར་ནས་གནས་པ་ལྟ་བུ། གཞན་དོན་སྒྲུབ་པའི་ཁུར་འཁྱེར་བར་ནུས་པའི་ལྷག་བསམ་དང་ལྡན་པར་བྱ་སྟེ། དེ་བཞིན་གཤེགས་པའི་གསང་བའི་མདོ་ལས།
བཅོམ་ལྡན་འདས་བྱང་ཆུབ་ཀྱི་སེམས་བསྐྱེད་པ་སུའི་ལགས། བཀའ་སྩལ་པ། རྒྱལ་པོ་ཆེན་པོ་གང་གི་ལྷག་པའི་བསམ་པ་མ་འཁྲུགས་པའོ། ། ཞེས་སོ། ། དེ་ནས་བསྒྲུབ་བྱ་གཞན་དོན་དེ་ལ་ཡང་མང་དུ་ཡོད་པ་ལས། སྤྱིར་ནི་ཇི་ལྟར་འཚམས་པར་ཐམས་ཅད་བསྒྲུབ་བྱ་ཡིན་མོད་ཀྱི། མཐར་ཐུག་གི་དབང་དུ་བྱས་ན། མངོན་མཐོ་ཙམ་ནི་མཐའ་མི་བཙན་ཞིང་། སྡུག་བསྔལ་ལས་མ་འདས་པ་དང་། དམན་པའི་བྱང་ཆུབ་དག་ཀྱང་རང་དོན་མ་རྫོགས།
གཞན་དོན་མི་འགྲུབ། མཐར་ཐེག་ཆེན་དུ་འཇུག་དགོས་ཤིང་། དེའི་ཚེ་ཡང་སྔོན་དམན་པའི་ལམ་ལ་གོམས་པའི་དབང་གིས་རྟོགས་པ་བུལ་བ་སོགས། ཉེས་པ་དུ་མ་ཡོད་པས་བསྒྲུབ་བྱའི་གཙོ་བོ་མ་ཡིན་ནོ། ། དེས་ན་སྒྲིབ་གཉིས་མ་ལུས་པ་སྤངས་ཤིང་། སྐུ་གཉིས་ཀྱི་གོ་འཕང་ལ་གནས་ནས། དོན་གཉིས་ལྷུན་གྲུབ་ཏུ་འབྱུང་བ། སངས་རྒྱས་ཁོ་ན་ཡིན་པས། སེམས་ཅན་ཐམས་ཅད་ཀྱིས་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་ན་ཅི་མ་རུང་། ཐོབ་པར་གྱུར་ཅིག
ཐོབ་པར་བྱའོ། ། ཐོབ་པར་འགྱུར་བ་བླ་མ་དཀོན་མཆོག་མཁྱེན་སྙམ་དུ་སྒོ་གསུམ་འཇུག་པ་གཅིག་དྲིལ་དུ་བྱའོ། ། དེ་ནས་དེའི་ཆེད་དུ། སེམས་ཅན་ཐམས་ཅད་ཀྱི་རྒྱུ་ཀུན་འབྱུང་། འབྲས་བུ་སྡུག་བསྔལ། སྒྲིབ་གཉིས་ཀྱི་དྲི་མ། མདོར་ན་མཐོ་རིས་དང་། ཐར་པ་དང་། ཐམས་ཅད་མཁྱེན་པ་འཐོབ་པའི་གེགས་སུ་གྱུར་པ་ཐམས་ཅད། ས་བོན་དང་བཅས།
བག་ཆགས་དང་བཅས་པ་བདག་གི་རྒྱུད་ལ་སྨིན་པར་གྱུར་ཅིག ཅེས་སོགས་པ་སྒོ་སྣ་ཚོགས། རྣམ་གྲངས་སྣ་ཚོགས། ཐབས་སྣ་ཚོགས་ཀྱིས་ལེན་པ་བསྒོམ། ཡུལ་དེ་དག་ཉེས་པ་ཐམས་ཅད་དང་བྲལ་ནས། ཕུན་སུམ་ཚོགས་པ་ཐམས་ཅད་དང་ལྡན་པར་བསྒོམ་ཞིང་། དམིགས་ཐུན་གྱི་གྲངས་བཟུང་བར་བྱའོ། ། དེ་ལྟ་བུའི་བྱང་ཆུབ་ཀྱི་སེམས་ལན་རེ་བསྒོམ་པ་ལ་ཡང་། ཚད་མེད་པའི་བསོད་ནམས་འབྱུང་བར་གསུངས་ཏེ། དཔལ་སྦྱིན་གྱིས་ཞུས་པ་ལས།
བྱང་ཆུབ་སེམས་ཀྱི་བསོད་ནམས་གང་། ། དེ་ལ་གལ་ཏེ་གཟུགས་མཆིས་ན། ། ནམ་མཁའི་ཁམས་ནི་ཀུན་བཀང་སྟེ། ། དེ་ནི་དེ་བས་ལྷག་པར་འགྱུར། ། གངྒཱའི་བྱེ་མའི་གྲངས་སྙེད་ཀྱི། །

སངས་རྒྱས་ཞིང་རྣམས་མི་གང་གིས། ། རིན་ཆེན་དག་གིས་ཀུན་བཀང་སྟེ། ། འཇིག་རྟེན་མགོན་ལ་ཕུལ་བ་བས། ། གང་གིས་ཐལ་མོ་སྦྱར་བགྱིས་ཏེ། ། བྱང་ཆུབ་ཏུ་ནི་སེམས་བཏུད་ན། ། མཆོད་པ་འདི་ནི་ཁྱད་པར་འཕགས། ། དེ་ལ་མཐའ་ནི་མ་མཆིས་སོ། ། ཞེས་སོགས་དཔེ་དང་བཅས་པ་གསུངས་པའི་ཕྱིར། དེ་ལྟ་མིན་པར་བྱང་ཆུབ་ཀྱི་སེམས་དང་བྲལ་ན། ལམ་གཞན་ལ་འབད་དུ་ཟིན་ཀྱང་། ཞི་བའི་མཐར་ལྷུང་བ་ལས་མ་འདས་ཏེ།
རྒྱན་ལས། ཆེར་འོས་སེམས་བསྐྱེད་སྤངས་པའི་སྐྱེ་བོ་དག ། གཞན་དོན་སེམས་དང་དེ་ཡི་ཐབས་རྙེད་དང་། ། དགོངས་ཆེན་དོན་དང་དེ་ཉིད་མཆོག་མཐོང་བའི། ། བདེ་བ་དེ་སྤངས་ཞི་བར་འགྲོ་བར་འགྱུར། ། ཞེས་སོ། ། དེ་ལྟར་སེམས་བསྐྱེད་ཡོད་པ་དང་མེད་པའི་ཕན་ཡོན་དང་ཉེས་དམིགས་ལ་ངེས་པ་བསྐྱེད་ནས། སེམས་དེ་རང་གཞན་གྱི་རྒྱུད་ལ་སྐྱེ་བ་གནས་པ། འཕེལ་བའི་ཐབས་ལ་ནན་ཏན་གྱིས་བསླབ་པར་བྱ་སྟེ། ཇོ་བོས།
ཐེག་ཆེན་ཆོས་སྒོར་འཇུག་འདོད་པས། ། མུན་སེལ་གདུང་བ་ཞི་བྱེད་པ། ། ཉི་ཟླ་ལྟ་བུའི་བྱང་ཆུབ་སེམས། ། བསྐལ་པར་འབད་པས་སྐྱེ་ཡང་རུང་། ། ཞེས་གསུངས་པ་ལྟར་རོ། ། གལ་ཏེ་སྨོན་སེམས་ཙམ་ལ་ཕན་ཡོན་ཆེན་པོ་དེ་ལྟ་བུ་མི་འབྱུང་ངོ་ཞེ་ན། མ་ཡིན་ཏེ། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། །
བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ། འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། ། ཞེས་སོགས་རྒྱས་པར་གསུངས་པའང་། གཙོ་བོར་སྨོན་སེམས་ཀྱི་དབང་དུ་མཛད་པའི་ཕྱིར་དང་། བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན། རྡོ་རྗེ་རིན་པོ་ཆེ་ཆག་ཀྱང་གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་། རྡོ་རྗེ་རིན་པོ་ཆེའི་མིང་ཡང་མི་འདོར་ལ། དབུལ་བ་ཐམས་ཅད་ཀྱང་རྣམ་པར་ཟློག་གོ །
རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་། ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་། བྱང་ཆུབ་སེམས་དཔའི་མིང་ཡང་མི་འདོར་ལ། འཁོར་བའི་དབུལ་བ་ཐམས་ཅད་ཀྱང་རྣམ་པར་ཟློག་གོ ། ཞེས་སྒྲུབ་པའི་ནན་ཏན་དང་བྲལ་བའི་སྨོན་སེམས་ཀྱི་ཕན་ཡོན་དཔེ་དང་བཅས་པ་གསུངས་པའི་ཕྱིར་དང་། དཔའ་བར་འགྲོ་བའི་མདོ་ལས། གཡོ་བྱས་ཏེ་བྱང་ཆུབ་ཀྱི་སེམས་བསྐྱེད་པ་ཡང་སངས་རྒྱས་ཀྱི་རྒྱུར་གསུངས་ན། དགེ་བ་སྣ་འགའ་བྱས་ཏེ་སེམས་བསྐྱེད་པ་ལྟ་ཅི་སྨོས། ཞེས་སོགས་མཐའ་ཡས་པ་གསུངས་པའི་ཕྱིར་རོ། ། སྙིང་རྗེའི་ཆུ་གཏེར་གཏིང་མཐའ་མི་མངོན་ཞིང་། །
ལྷག་བསམ་གསེར་གྱི་ཁྱོན་ཡངས་བརྟན་དབུས་སུ། ། རིགས་མཆོག་རིན་ཆེན་ཁམས་ལས་ལེགས་གྲུབ་པའི། ། བྱང་ཆུབ་སེམས་འདི་སྲིད་དང་ཞི་བའི་དཔལ། ། གཉིས་པ་གཏོང་བ་བསྒོམ་པ་ལ་གཉིས། སྒོམ་པའི་འཐད་པ། སྒོམ་ཚུལ་གྱི་རིམ་པའོ། ། དང་པོ་ནི། གཏོང་བ་ལ་བློ་སྦྱོང་བའི་ཚུལ་འདི་ནི། གནད་ཀྱི་གདམས་པར་ཤེས་པར་བྱ་སྟེ། སེམས་ཅན་ཐམས་ཅད་ལ་ཐོག་མ་མེད་པ་ནས་ཀྱི་དྲིན་ལན་དང་།
ལན་ཆགས་བསམ་གྱིས་མི་ཁྱབ་པ་འཇལ་དགོས་པའི་ཕྱིར་དང་། སྒོ་མཐའ་ཡས་པའི་གཟུངས་ལས། སེམས་ཅན་གང་དག་ཁ་ཅིག་རྩོད་འགྱུར་བ། ། དེ་ཡི་གཞི་རྩ་ཡོངས་སུ་འཛིན་པ་སྟེ། ། དེ་ལྟས་གང་ལ་སྲེད་པར་འགྱུར་བ་སྤོངས། ། སྲེད་པ་སྤང་བར་བྱས་ན་གཟུངས་སུ་འགྱུར། ། ཞེས་སོགས་གསུངས་པ་ལྟར། ཉེས་པའི་རྩ་བ་སེར་སྣའི་ཀུན་འཛིན་སྤོངས་དགོས་པའི་ཕྱིར་དང་། སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང་། །
སེམས་ཅན་དོན་ལས་གཞན་མི་སྤྱད། ། ཅེས་པ་ལྟར། ཆེད་དུ་བྱ་བ་གཞན་དོན་ཁོ་ན་ལྷུར་ལེན་དགོས་པའི་ཕྱིར་དང་། དེ་ཉིད་ལས། ཐམས་ཅད་བཏང་བར་མྱ་ངན་འདས། ། བདག་བློ་མྱ་ངན་འདས་པ་བསྒྲུབ། ། ཐམས་ཅད་བཏང་བར་ཆབས་ཅིག་ལ། ། སེམས་ཅན་རྣམས་ལ་བཏང་བ་མཆོག ། ཅེས་པ་ལྟར། ལུས་དང་ལོངས་སྤྱོད་སོགས་མཐར་འབྲལ་བའི་ཆོས་ཅན་དུ་ངེས་ཤིང་ད་ལྟ་དངོས་དང་བསམ་པས་བཏང་བ་ནི་སྙིང་པོ་ལེན་པའི་ཐབས་དང་།
མྱང་འདས་སྒྲུབ་པའི་རྒྱུར་འགྱུར་བའི་ཕྱིར་དང་། བསླབ་བཏུས་ལས། བདག་གི་ལུས་དང་ལོངས་སྤྱོད་དང་། ། དགེ་བ་དུས་གསུམ་སྐྱེས་པ་རྣམས། ། སེམས་ཅན་ཀུན་ལ་བཏང་བ་དང་། ། དེ་བསྲུང་དག་པ་སྤེལ་བའོ། ། ཞེས་པ་ལྟར། བྱང་ཆུབ་སེམས་དཔའི་བསླབ་པ་ཐམས་ཅད་མདོར་བསྡུ་ན། ལུས་དང་། ལོངས་སྤྱོད་དགེ་རྩ་གསུམ་བཏང་བ།
བསྲུང་བ། དག་པ། སྤེལ་བ་རྣམས་སུ་འདུས་པའི་ཕྱིར་དང་། རིན་ཆེན་འཕྲེང་བ་ལས། སངས་རྒྱས་རྣམས་ཀྱི་གཟུགས་ཀྱི་སྐུ། ། བསོད་ནམས་ཚོགས་ལས་འཁྲུངས་པ་སྟེ། ། ཞེས་པ་ལྟར། སངས་རྒྱས་སའི་གནས་ལུས་ལོངས་སྤྱོད་མཛད་པ་ཕུན་ཚོགས་རྣམས་ཀྱི་སྒྲུབ་བྱེད་དུ་ངེས་པའི་ཕྱིར་དང་། ས་ལ་ཞུགས་པའི་བྱང་སེམས་རྣམས་ཀྱིས་རླབས་པོ་ཆེའི་སྤྱོད་པ་དངོས་སུ་མཛད་པ་རྣམས། ད་ལྟ་བསམ་པའི་སྒོ་ནས་སྒྲུབ་པའི་ཐབས་ལ་མཁས་པ་ཡིན་པའི་ཕྱིར་རོ། །
གཉིས་པ་སྒོམ་ཚུལ་གྱི་རིམ་པ་ལ་གསུམ། ལུས་གཏོང་བ། ལོངས་སྤྱོད་གཏོང་བ། དགེ་བའི་རྩ་བ་གཏོང་བའོ། ། དང་པོ་ནི། རང་སེམས་ཡི་དམ་གང་རུང་གི་ཐུགས་ཀར་འཕོ། ལུས་བློས་འཁྱུད་ཚད་ཙམ་གྱི་སྔར་བས་ཆེ་བ། ཚོ་བ་མགྲེ་བ། བཀྲག་མདངས་རྒྱས་པ་སོགས་སུ་བསྒོམ། དེ་ཉིད་བློས་ཁ་ཕྱེ་ནས་སྟོང་གསུམ་ཁྱབ་པའི་པགས་པ།
ཤ་ཁྲག རུས་པ། ནང་ཁྲོལ། དོན་སྙིང་། ཡན་ལག་སོགས་སུ་གྱུར་པར་བསམ། འབྲུ་གསུམ་བརྗོད་ཅིང་བདུད་རྩིར་བྱིན་གྱིས་བརླབས་ནས། མགྲོན་རིགས་བཞི་ལ་དབུལ། གང་འདོད་དང་ཅི་འོས་ཀྱི་དངོས་པོར་གྱུར་ནས་ཚིམ་པར་བསམ། ཁྱད་པར་དུ་ལན་ཆགས་གདོན་བགེགས་རྣམས་ལ་སྦྱིན་ནོ། ། གཉིས་པ་ནི།
རང་དབང་བའི་ཟས་ནོར། ཞིང་ཁང་སོགས་ཡོ་བྱད་རྣམས་མདུན་དུ་དམིགས། ཟད་མི་ཤེས་པའི་ལོངས་སྤྱོད་དུ་བློས་སྤྲུལ་ཞིང་བྱིན་གྱིས་བརླབས། མགྲོན་རིགས་བཞི་ལ་ཕུལ་བས། ཡིད་བཞིན་གྱི་ནོར་བུ། དཔག་བསམ་གྱི་ཤིང་། བུམ་པ་བཟང་པོ། རིན་པོ་ཆེའི་གཏེར་བྱེ་བ་ཁྲག་ཁྲིག་སོགས་སུ་གྱུར་ནས་ཐམས་ཅད་དགྱེས་ཤིང་ཚིམ་པར་བསམ། ཁྱད་པར་དུ་དབུལ་ཕོངས་རྣམས་ལ་སྦྱིན་ནོ། ། གསུམ་པ་ནི།
རང་རྒྱུད་ཀྱི་དགེ་རྩ་དུས་གསུམ་གྱི་བསྡུས་པ་རྣམས་བློ་ཡུལ་དུ་བྱ། དེ་ཉིད་ལུང་དང་རྟོགས་པའི་ཆོས་ཟད་མི་ཤེས་པར་བྱིན་གྱིས་བརླབས། སེམས་ཅན་ཐམས་ཅད་ལ་བྱིན་པས་ཆོས་ཀྱི་དཔལ་འབྱོར་རྒྱས་པར་བསྒོམ། ཁྱད་པར་དུ། མདོ་སྡེ་རྒྱན་ལས། ལ་ལ་གཅིག་ཏུ་ཉེས་པར་སྤྱོད་དེས་ཡོད། ། ལ་ལ་དཀར་པོའི་ཆོས་རྣམས་ཀུན་ཏུ་བཅོམ། ། ལ་ལ་ཐར་པ་ཆ་མཐུན་དགེ་བ་མེད། ། དཀར་པོ་དམན་པ་ཡོད་པ་རྒྱུ་དང་བྲལ། ། ཞེས་པ་ལྟར།
མཚམས་མེད་སོགས་བྱེད་པ། ལོག་ལྟ་དང་ལྡན་པ། རིགས་ནུས་དམན་པ། རིགས་ཀྱི་ཉེས་པས་བསྒྲིབས་པ་སོགས་ཆོས་ཀྱི་ཕོངས་པ་རྣམས་ལ་སྦྱིན། གཞན་ཡང་། སྤྱོད་འཇུག་ལས། སེམས་ཅན་རྣམས་དོན་བསྒྲུབ་པའི་ཕྱིར། ། ཡིད་བཞིན་གྱི་ནི་ལུས་སུ་བསྒྱུར། ། ཞེས་པ་དང་། ས་སོགས་འབྱུང་བ་ཆེན་པོ་དང་། །
ཞེས་སོགས་ལ་བརྟེན་ནས་ཡིད་བཞིན་གྱི་ནོར་བུ་ལ་བརྟེན་པའི་བློ་སྦྱོང་དང་། འབྱུང་བ་བཞི་ལ་བརྟེན་པའི་བློ་སྦྱོང་སོགས་དམ་པ་སྔ་མ་རྣམས་ཀྱི་མན་ངག་ལས་འབྱུང་བ་བཞིན་དུ་བསྒོམ་པར་བྱའོ། ། ཚུལ་དེ་དག་ཀྱང་དྲི་མ་མེད་པའི་མདོ་སྡེ་དག་ལས་འབྱུང་བའི་སྒོམ་རིམ་ཁོ་ན་སྟེ། འདི་ལྟར་ལུས་གཏོང་བའི་དབང་དུ་བྱས་ནས། འཕགས་པ་བློ་གྲོས་མི་ཟད་པའི་མདོ་ལས། ལུས་འདི་བདག་གིས་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་དེངས་པར་བྱ་སྟེ། དཔེར་ན་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་དང་།
འབྱུང་བ་ཆེན་པོ་བཞི་པོ་འདི་དག སྒོ་སྣ་ཚོགས་དང་། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་སེམས་ཅན་རྣམས་ཉེ་བར་ལོངས་སྤྱོད་པར་བྱེད་པ་དེ་བཞིན་དུ། བདག་གིས་ཀྱང་འབྱུང་བ་ཆེན་པོ་བཞིའི་ཁོག་པའི་ལུས་འདི། སྒོ་སྣ་ཚོགས་དང་། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་།
ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་རྒྱ་ཆེར་སེམས་ཅན་ཐམས་ཅད་ཉེ་བར་འཚོ་བར་བྱའོ་སྙམ་ཏེ། ཞེས་སྤྱིར་གཏོང་བའི་ཚུལ་དང་། སྲེད་མེད་ཀྱི་བུས་ཞུས་པའི་མདོ་ལས། སེམས་ཅན་གང་དང་གང་ལ། ཅི་དང་ཅི་འདོད་པ་ཁྱེར་ཅིག ལག་པ་འདོད་པས་ལག་པ་ཁྱེར་ཅིག རྐང་པ་འདོད་པས་རྐང་པ། མིག་འདོད་པས་མིག ཤ་འདོད་པས་ཤ
ཁྲག་འདོད་པས་ཁྲག རྐང་འདོད་པས་རྐང་། ཡན་ལག་དང་ཉིང་ལག་འདོད་པས་ཡན་ལག་དང་ཉིང་ལག མགོ་འདོད་པས་མགོ་ཁྱེར་ཅིག ཅེས་སོགས་སོ་སོར་གཏོང་བའི་ཚུལ་གསུངས་སོ། ། ལོངས་སྤྱོད་གཏོང་བའི་དབང་དུ་བྱས་ནས། མདོ་དེ་ཉིད་ལས། ཕྱི་རོལ་གྱི་དངོས་པོ་འདི་ལྟ་སྟེ། ནོར་དང་། འབྲུ་དང་།
གསེར་དང་། དངུལ་དང་། རིན་པོ་ཆེ་དང་། རྒྱན་དང་། རྟ་དང་། གླང་པོ་ཆེ་དང་། ཤིང་རྟ་དང་། བཞོན་པ་དང་། གྲོང་དང་། གྲོང་ཁྱེར་དང་།
གྲོང་རྡལ་དང་། ལྗོངས་དང་། རྒྱལ་སྲིད་དང་། ཡུལ་འཁོར་དང་། རྒྱལ་པོའི་ཕོ་བྲང་འཁོར་དང་། ཚོང་དུས་དང་། བྲན་ཕོ་མོ་དང་། ལས་བྱེད་པ་དང་། ཞོ་ཤས་འཚོ་བ་དང་། བུ་དང་།
བུ་མོ་དང་། གཡོག་རྣམས་ལྟ་ཅི་སྨོས་ཏེ། སེམས་ཅན་གང་དང་གང་ལ། གང་དང་གང་གིས། ཅི་དང་ཅི་དགོས་པར་འགྱུར་བ། སེམས་ཅན་དེ་དང་དེ་དག་ལ། དེ་དང་དེ་སྦྱིན་ནོ། ། ཞེས་སོགས་གསུངས་སོ། ། དགེ་རྩ་གཏོང་བའི་དབང་དུ་བྱས་ནས། འཕགས་པ་རྡོ་རྗེ་རྒྱལ་མཚན་གྱི་མདོ་ལས།
དགེ་བའི་རྩ་བ་ཐམས་ཅད་ཀྱིས་ཕན་འདོགས་པས་སེམས་ཅན་ཐམས་ཅད་ལ། དགེ་བའི་རྩ་བ་དག་གིས་སེམས་པར་བྱེད་པ་དང་། ཞེས་སོགས་དང་། ཅི་ནས་དགེ་བའི་རྩ་བ་འདི་དག་རྣམ་པར་དག་པའི་ཆོས་ཀྱི་མཐའ་ཀླས་པར་འགྲོ་བ་ཐམས་ཅད་ལ། ཉེ་བར་འཚོ་བ་དང་ཕན་པར་གྱུར་ཅིག དེ་ནས་དགེ་བའི་རྩ་བ་འདི་དག་གིས། སེམས་ཅན་ཐམས་ཅད་ཀྱི་སེམས་ཅན་དམྱལ་བའི་ངན་སོང་རྒྱུན་ཆད་པར་གྱུར་ཅིག དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་པའི་སྡུག་བསྔལ་བའི་ཕུང་པོ་རྣམ་པར་ལོག་པར་གྱུར་ཅིག ཅེས་སོགས་དགེ་རྩ་གཏོང་ཚུལ་སྤྱིར་གསུངས་ཤིང་།
བློ་གྲོས་མི་ཟད་པའི་མདོ་ལས། དུས་གསུམ་གྱི་དགེ་རྩ་གཏོང་ཚུལ་སོ་སོར་ཕྱེ་ནས་རྒྱས་པར་གསུངས་སོ། ། དེ་ལྟར་གཏོང་བ་གསུམ་སོ་སོར་བསྒོམ་པ་ནི་གོང་མ་རྣམས་ཀྱི་ཕྱག་ལེན་ཡིན་མོད། དམིགས་ཐུན་ཉུང་ངུ་ལ་དགའ་བ་རྣམས་ཀྱི་ངོར་དམིགས་རྣམ་རྒྱ་ཆེན་པོའི་སྒོ་ནས། ལུས་ལོངས་སྤྱོད་དགེ་རྩ་གསུམ་དུས་གཅིག་ཏུ་གཏོང་བའི་ཚུལ་བཤད་པར་བྱ་སྟེ། དེ་ཡང་བྱང་ཆུབ་ཀྱི་སེམས་ལ་སོགས་པ་ཀུན་སློང་དང་། གཏོང་བ་སྒོམ་པའི་འཐད་པ་རྣམས་གསལ་བར་དྲན་པ་དང་། ལུས་བདུད་རྩིར་བྱིན་གྱིས་བརླབས་པའི་བར་རྣམས་གོང་ལྟར་བྱ། དེ་ནས་བདག་གི་ལོངས་སྤྱོད་དང་དགེ་རྩ་ཐམས་ཅད་འོད་ཀྱི་རྣམ་པར་བདུད་རྩི་ལ་རིམ་བཞིན་ཐིམ་པས་ཁ་དོག དྲི།
རོ། ནུས་པ་ཕུན་སུམ་ཚོགས་པ་འདོད་དགུ་ཐམས་ཅད་འབྱུང་བའི་བདུད་རྩིའི་རྒྱ་མཚོ་བསམ་གྱིས་མི་ཁྱབ་པ་བསྒོམ། དེ་ཉིད་ལས་མཚོ་ལས་རླངས་ཆད་པའི་ཚུལ་དུ་འོད་ཀྱི་ཕུང་པོ་ཆེན་པོ་རྣམས་འཕྲོས། ཕྱོགས་བཅུའི་འཇིག་རྟེན་གྱི་ཁམས་ནམ་མཁའི་མཐའ་ཀླས་པར་སྤྲིན་གྱི་རྣམ་པར་ཆགས། དེ་ལས་བདུད་རྩིའི་ཟིམ་ཆར་བསམ་གྱིས་མི་ཁྱབ་པར་བབས། འཁོར་འདས་ཀྱི་སྣོད་བཅུད་ཐམས་ཅད་བཀྲུ་བའི་ཚུལ་དུ་བྱས་པས། གནས་ལུས་ལོངས་སྤྱོད་འོག་མིན་བདེ་བ་ཆེན་པོའི་ཕོ་བྲང་ལྟ་བུ་འབའ་ཞིག་ཏུ་བསྒྱུར། ཁྱད་པར་དུ་དཀོན་མཆོག་སྲིད་ཞིའི་མགྲོན་རིགས། རྩ་བརྒྱུད་ཀྱི་བླ་མ་རྣམས་དང་། ཡི་དམ་ལྷ་ཚོགས།
སངས་རྒྱས་བྱང་སེམས། རང་རྒྱལ་ཉན་ཐོས། འཕགས་པའི་ཚོགས་ཐམས་ཅད་ཀྱི་སྤྱན་ལས་དུ་བདུད་རྩིའི་ཆར་བབས། གང་ལ་གང་འཚམས་པའི་སྣོད་རྣམས་གང་། དགྱེས་བཞིན་དུ་གསོལ་བས་ཟག་མེད་ཀྱི་བདེ་བ་ཆེན་པོས་དགྱེས། ཐུགས་དགོངས་ཐམས་ཅད་ཡོངས་སུ་རྫོགས་པར་བསྒོམ། མགོན་པོ་ཡོན་ཏན་གྱི་མགྲོན་རིགས། འཇིག་རྟེན་དང་འཇིག་རྟེན་ལས་འདས་པའི་སྲུང་མ་དམ་ཚིག་ཅན། མཐུ་རྩ་ཅན། བྱིན་རླབས་ཅན་ཐམས་ཅད་ཀྱི་སྤྱན་ལམ་དུ་སྔར་བཞིན་དུ་བབ་ཅིང་གསོལ་བས་ཐམས་ཅད་ཀྱི་ཐུགས་དམ་སྐོང་།
བཞེད་པ་གྲུབ། ནུས་སྟོབས་རྒྱས། སངས་རྒྱས་ཀྱི་བསྟན་པ་སྲུང་བའི་ཕྲིན་ལས་ལ་བརྩོན་པར་བསྒོམ། རིགས་དྲུག་སྙིང་རྗེའི་མགྲོན་རིགས། སྲིད་པའི་རྩེ་མོ་མན་ཆད། དམྱལ་བའི་གནས་ཡན་ཆད། བར་མ་དོ་ན་གནས་པ་དང་བཅས་པ་ཐམས་ཅད་ཀྱི་སྤྱོད་ཡུལ་དུ། བདུད་རྩིའི་སྤྲིན་ཆར་བབ་པས། སོ་སོའི་རྒྱུད་ཀྱི་འབྲས་བུ་སྡུག་བསྔལ། རྒྱུ་ཉོན་མོངས།
རྐྱེན་ལས་ངན། སྒྲིབ་གཉིས་ཀྱི་དྲི་མས་བསྡུས་པ་ཐམས་ཅད་ས་བོན་དང་བཅས། བག་ཆགས་དང་བཅས་པ་ཐམས་ཅད་དག ། ཟག་མེད་ཀྱི་བདེ་བས་རྒྱུད་ཚིམ། ལུང་རྟོགས་ཀྱི་ཡོད་ཏན་ཕུན་ཚོགས་དང་ལྡན་པར་བསྒོམ། ལན་ཆགས་གདོན་བགེགས་ཀྱི་མགྲོན་རིགས། བགེགས་རིགས་སྟོང་ཕྲག་བརྒྱད་ཅུ། ནད་རིགས་བཞི་བརྒྱ་རྩ་བཞི། བདུད་རིགས་སུམ་བརྒྱ་དྲུག་ཅུ། བྱིས་པའི་གདོན་ཆེན་བཅོ་ལྔ་སོགས།
སེམས་ཅན་ཡོངས་ལ་འཚེ་བ། སྲོག་དང་གཟི་མདངས་འཕྲོག་པ། ཤ་ལ་བརྐམ་པ་ཁྲག་ལ་སྲེད་པ། བསམ་པ་ངན་པ། སྦྱོར་བ་རྩུབ་པ་ཐམས་ཅད་ཀྱི་སྤྱོད་ཡུལ་དུ་སྔར་བཞིན་བབ་ཅིང་ལོངས་སྤྱད་པས། ཐམས་ཅན་ངོམས་ཤིང་ཚིམ། བསམ་ངན་གདུག་རྩུབ་ཞི། ལན་ཆགས་དང་ཤ་འཁོན་བྱང་། བྱམས་སྙིང་རྗེ་བྱང་ཆུབ་ཀྱི་སེམས་རྣམས་རྒྱུད་ལ་སྐྱེས། ལུས་སེམས་ཟག་མེད་ཀྱི་བདེ་བ་དང་ལྡན།
ཕན་ཚུན་ཕན་འདོགས་ཀྱི་སྦྱོར་བ་ལ་ཞུགས་པར་བསྒོམ། སླར་ཡང་བདུད་རྩིའི་རྒྱ་མཚོ་ལས། ཆར་སྤྲིན་གྱི་སྤྲོ་བསྡུ་སྔ་མ་བཞིན་བྱས་པས། མགྲོན་རིགས་དང་པོ་མཆོད་པའི་ཕྱིར་དུ། མཆོད་ཡུལ་རེ་རེ་ལའང་སངས་རྒྱས་ཀྱི་ཞིང་རྣམ་པར་དག་པ། གསེར་གྱི་ས་གཞི་ལ། བཻཌཱུ་རྻ་ཡིས་མིག་མངས་རིས་སུ་བྲིས་པ། མནན་ན་ནེམ་བྱེད་ཅིང་། བཏེགས་ན་འཕར་གྱིས་བྱེད་པ། འོད་ཟེར་རབ་ཏུ་གསལ་བ།
རིན་པོ་ཆེའི་རི་རྣམས་དང་། རིན་པོ་ཆེའི་ལྗོན་ཤིང་སྣ་ཚོགས། སྐྱེད་ཚལ་སྣ་ཚོགས། རྫིང་བུ་སྣ་ཚོགས། ཐེམ་སྐས་སྣ་ཚོགས། ཁང་བཟང་སྣ་ཚོགས། བཞུགས་ཁྲི་སྣ་ཚོགས། དེ་བཞིན་དུ་ཡོལ་བ། བླ་རེ། རྒྱལ་མཚན།
འཕན། གདུགས། ལྡ་ལྡི། རྒྱན་ཕྲེང་། ན་བཟའ། མཆོད་ཡོན། ཞབས་བསིལ། མེ་ཏོག བདུག་སྤོས། སྣང་གསལ།
དྲི་མཆོག ཞལ་ཟས། རོལ་མོ་སྣ་ཚོགས་པ་རྣམས་དང་། གཞན་ཡང་རྒྱལ་སྲིད་སྣ་བདུན། བཀྲ་ཤིས་རྫས་བརྒྱད་སོགས། ལྷ་དང་མིའི་མཆོད་རྫས། གཟུགས་ཕུན་སུམ་ཚོགས་པ། སྒྲ། དྲི། རོ།
རེག་བྱ་ཕུན་སུམ་ཚོགས་པ། ཟག་མེད་ཀྱི་བདེ་བ་སྐྱེད་ནུས། དབང་ཐོབ་པའི་བྱང་སེམས་རྣམས་ཀྱི་ཏིང་ངེ་འཛིན་རྒྱ་མཚོའི་རྣམ་འཕྲུལ་ལས་བྱུང་བ་ལྟ་བུ་བསམ་གྱིས་མི་ཁྱབ་པར་བསྒོམ། དེ་བཞིན་དུ་འགྲོན་རིགས་གཉིས་པ་རྣམས་ལ་ཡང་། གང་ལ་གང་འཚམས་པའི་བཞུགས་གནས། ཕོ་བྲང་། གདན་ཁྲི། གོས་རྒྱན། སྤྱན་གཟིགས། དཀོར་ནོར།
དམ་རྫས་སོགས། ཕྱི་ནང་གསང་བའི་མཆོད་སྤྲིན་བསམ་གྱིས་མི་ཁྱབ་པར་གྱུར་པ་སོགས་གོང་བཞིན། མགྲོན་རིགས་གསུམ་པ་རྣམས་ལ་ཡང་རང་རང་གང་འདོད་པའི་གནས། གྲོགས། གཉེན། མགོན། སྐྱབས། རྟེན། དཔུང་གཉེན། འཁོར།
བྲན། ཟས། གོས། སྨན། ནོར། འབྲུ། བང་མཛོད། རིན་པོ་ཆེའི་གཏེར་ལ་སོགས་པ་ཟད་མི་ཤེས་པའི་ལོངས་སྤྱོད་དུ་གྱུར་པ་སོགས་སྔ་མ་བཞིན་ནོ། ། མགྲོན་རིགས་བཞི་པ་ལ་ཡང་། རང་རང་གང་འདོད་པའི་ཤ།
ཁྲག ཚིལ། རུས་པ། རྐང་མར། ཀླད་པ། མཁྲིས་པ། དབང་པོ། དོན་སྙིང་། པགས་པ། སྐྲ་སེན་སོགས་བསམ་གྱིས་མི་ཁྱབ་པར་གྱུར་པ་སོགས་སྔ་མ་བཞིན་ནོ། །
སླར་ཡང་སྤྲོ་བསྡུ་གོང་བཞིན་བྱས་པས། བདུད་རྩིའི་ཆར་བསམ་གྱི་མི་ཁྱབ་པར་བབ་པ་ལས། བདུད་རྩིའི་ཐིགས་པ་རེ་རེ་ལས་ཀྱང་འོད་ཟེར་བསམ་གྱིས་མི་ཁྱབ་པ། འོད་ཟེར་རེ་རེའི་རྩེ་མོར་ཡང་པདྨོ་བསམ་གྱིས་མི་ཁྱབ་པ། མདྨོ་རེ་རེའི་ལྟེ་བར་ཡང་། རང་ལུས་ཀྱི་བཀོད་པ་བསམ་གྱིས་མི་ཁྱབ་པར་གྱུར། དེ་རེ་རེས་ཀྱང་མགྲོན་རིགས་དང་པོ་རྣམས་ཀྱི་སྤྱན་སྔར་ལུས་ཀྱི་བཀོད་པ་སྣ་ཚོགས་པར་མཆོད་རྫས་སྣ་ཚོགས་ཀྱིས་མཆོད་བཞིན་དུ། སྒྲ་དབྱངས་སྣ་ཚོགས་ཀྱི་སྒོ་ནས་སྐུ་གསུང་ཐུགས་ཡོད་ཏན་ཕྲིན་ལས་ཀྱི་བསྔགས་པ་སྣ་ཚོགས་བརྗོད་པའི་བསྟོད་པ་དང་། ཆོས་ཀྱི་འཁོར་ལོ་བསྐོར་བར་བསྐུལ་བ་དང་། མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པ་དང་།
རང་གི་རྟོགས་བརྗོད་སྣ་ཚོགས་བསྒྲགས་པས་རྒྱལ་བ་རྣམས་ཀྱི་ཐུགས་དགོངས་རྫོགས། འཕགས་ཆུང་འོག་མ་རྣམས་ཀྱང་། ཐེག་དམན་པ་རྣམས་ཐེག་ཆེན་དུ་ཞུགས། ས་འོག་མ་རྣམས་གོང་མར་འཕར་ཏེ་སྤངས་རྟོགས་མཐར་ཕྱིན་པར་བསྒོམ། མགྲོན་རིགས་གཉིས་པ་རྣམས་ལ་ཡང་། མཆོད་བསྟོད་བསྐུལ་བ་རྣམས་བྱས་ལ། རང་རང་གི་ཕྲིན་ལས་ལ་བརྩོན་པར་བསྒོམ། མགྲོན་རིགས་གསུམ་པ་རྣམས་ལ་ཡང་། རང་རང་གི་དབང་པོ་དང་། བསམ་པ་དང་།
ཁམས་དང་། བག་ལ་ཉལ་དང་འཚམས་པར་མངོན་མཐོས་འདུལ་བ་རྣམས་ལ་མངོན་མཐོའི་ཆོས། དེ་བཞིན་དུ་ཉན་ཐོས་ཀྱི་ཐེག་པས། རང་རྒྱལ་གྱི་ཐེག་པས། བྱང་སེམས་ཀྱི་ཐེག་པས། ཟབ་པའི་ཆོས་ཀྱིས་རྒྱ་ཆེ་བའི་ཆོས་ཀྱིས་འདུལ་བ་རྣམས་ལ་རྒྱ་ཆེ་བའི་ཆོས་རྣམས་བསྟན་པས། མ་རྟོགས་ལོག་རྟོག་ཐེ་ཚོམ་གྱི་དྲི་མ་རྣམས་བསལ། མ་དད་པ་རྣམས་དད། མ་བསྡུས་པ་རྣམས་བསྡུས། མ་སྨིན་པ་རྣམས་སྨིན།
མ་གྲོལ་བ་རྣམས་གྲོལ་བ་མཐར་ཕྱིན་པར་བསྒོམ། མགྲོན་རིགས་བཞི་པ་རྣམས་ལ་ཡང་། ཞི་བ་དང་། དྲག་པོ། གང་དང་གང་གིས་འདུལ་བ་རྣམས་ལ། དེ་དང་དེའི་རྣམ་པ་སྣ་ཚོགས་བསྟན་ནས། ཚར་བཅད་པར་འོས་པ་རྣམས་ཚར་བཅད། རྗེས་སུ་བཟུང་བར་འོས་པ་རྣམས་རྗེས་སུ་བཟུང་སྟེ། རྣམ་གྲོལ་ཐར་པའི་ལམ་ལ་བཀོད་པར་བསྒོམ། དེ་དག་ཐམས་ཅད་ཀྱི་སྐབས་སུ་ཡང་འཁོར་གསུམ་རྣམ་དག་གི་ཤེས་རབ་ཀྱིས་ཟིན་པར་བྱ།
ཆོས་སྦྱིན་གྱི་སྐབས་སུ་གཙུག་ལག་ནས་འབྱུང་བའི་ཚིགས་སུ་བཅད་པ་ཅི་རིགས་པར་གདོན། མཐར་བསྔོ་བ་དང་སྨོན་ལམ་རྣམ་པར་དག་པས་རྒྱས་གདབ་བོ། ། འདི་ལྟ་བུའི་དམིགས་པ་ཐུན་རེ་བསྒོམ་པ་ལ་ཡང་ཚད་མེད་པའི་བསོད་ནམས་འབྱུང་བར་ངེས་ཏེ། ཞིང་གི་ཁྱད་པར་སྲིད་ཞིའི་མགྲོན་རིགས་མ་ལུས་ཚང་བའི་ཕྱིར་དང་། བསམ་པའི་ཁྱད་པར་བྱམས་སྙིང་རྗེ་བྱང་ཆུབ་ཀྱི་སེམས་རྣམས་ཀྱིས་ཟིན་པའི་ཕྱིར་དང་། དངོས་པོའི་ཁྱད་པར་ལུས་ལོངས་སྤྱོད་དགེ་རྩ་མཐའ་དག་གཏོང་བའི་ཕྱིར་དང་། ཆོ་གའི་ཁྱད་པར་དམིགས་རྣམ་ཤིན་ཏུ་རྒྱ་ཆེན་པོའི་ཐབས་མཁས་དང་ལྡན་པའི་ཕྱིར་དང་། བསྔོ་བའི་ཁྱད་པར་འཁོར་གསུམ་རྣམ་པར་དག་པའི་བསྔོབ་དང་ལྡན་པའི་ཕྱིར། རྨད་དུ་བྱུང་བའི་ཉམས་ལེན་གྱི་རིམ་པ་འདིས། བྱང་སེམས་ཆེན་པོ་རྣམས་ཀྱིས་སྨོན་ལམ་ཆེན་པོའི་སྟོབས་ལས་གྲུབ་པའི་ཆོ་འཕྲུལ་ཆེན་པོས་མཐའ་ཡས་པའི་འགྲོ་བ་ལ་དངོས་སུ་ཕན་འདོགས་པའི་སྤྱོད་པ་རྣམས་ཀྱང་མྱུར་དུ་འགྲུབ་པར་འགྱུར་རོ། །
དེ་ཡང་ཇི་ལྟ་བུ་སྙམ་ན། སྡོང་པོ་བཀོད་པའི་མདོ་ལས། དགེ་བསྙེན་མ་ཕུལ་དུ་བྱུང་བས། ནོར་བཟང་ལ། བསོད་ནམས་ཀྱི་མཛོད་མི་ཟད་པའི་རྒྱན་ཅེས་བྱ་བའི་ཏིང་ངེ་འཛིན་གྱི་ཡོན་ཏན་རྒྱས་པར་བརྗོད་པའི་རྗེས་སུ། རིགས་ཀྱི་བུ་ཡུད་ཙམ་ཞིག་སྡོད་དང་དེའུ་རེ་མངོན་དུ་འགྱུར་རོ། ། ཞེས་བརྗོད་མ་ཐག་ཏུ་དགེ་བསྙེན་མ་ཕུལ་དུ་བྱུང་བའི་སྔོན་གྱི་སྨོན་ལམ་གྱིས་བོས་པའི་སེམས་ཅན་གྲངས་མེད་པ་ཞིག་ཤར་ཕྱོགས་ནས་འོངས་པར་གྱུར་ཏོ། ། དེ་བཞིན་དུ་ཕྱོགས་ཐམས་ཅད་ནས་འོངས་ཏེ། དེ་དག་དགེ་བསྙེན་མ་ཕུལ་དུ་བྱུང་བས་སྟན་སྣ་ཚོགས་ལ་བཀོད་དེ། སོ་སོ་ནས་ཅི་དགའ་བའི་ཁ་ཟས་ཚོད་མ་སྣ་ཚོགས་དང་།
རོ་སྣ་ཚོགས་དང་། ཁ་དོག་སྣ་ཚོགས་དང་། དྲི་སྣ་ཚོགས་དང་ལྡན་པས་ཡོངས་སུ་ཚིམ་པར་བྱས་སོ། ། ཡོངས་སུ་བསླབ་པར་བྱས་སོ། ། ཡོངས་སུ་མགུ་བར་བྱས་སོ། ། ཡོངས་སུ་སྤྲོ་བར་བྱས་སོ། ། ཤིན་ཏུ་ཚིམ་པར་བྱས་སོ། ། ཡིད་བདེ་བར་བྱས་སོ། ། ཁ་ཟས་སྣ་ཚོགས་ཀྱི་ཇི་ལྟ་བ་དེ་བཞིན་དུ། བཏུང་བ་རྣམ་པ་སྣ་ཚོགས་དང་།
དེ་བཞིན་དུ་སྦྱར་ཏེ། རོ། སྟན། མལ་ཆ། བཞོན་པ། གོས། མེ་ཏོག ཕྲེང་བ། སྤོས། བདུག་སྤོས།
བྱུག་པ། ཕྱེ་མ། རིན་པོ་ཆེ། རྒྱན། རིན་པོ་ཆེའི་ཤིང་རྟ། གདུགས། རྒྱལ་མཚན། ལྷའི་བ་དན། ཡོ་བྱད་ཀྱི་ཡུལ་རྣམ་པ་སྣ་ཚོགས་ཀྱིས་ཡོངས་སུ་ཚིམ་པར་བྱས་པ་ནས། ཡིད་བདེ་བར་འགྱུར་བའི་བར་དུ་བྱས་སོ། །
ལྷ་རྣམས་ལ་ལྷའི་ཞལ་ཟས་ཀྱིས་ཡོངས་སུ་ཚིམ་པར་བྱས་སོ། ། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་རྣམས་ཀྱང་། མི་དང་མི་མ་ཡིན་པའི་ཁ་ཟས་ཀྱིས་ཡོངས་སུ་ཚིམ་པར་བྱས་པ་ནས།
ཡིད་བདེ་བར་འགྱུར་བའི་བར་བྱས་སོ། ། འོན་ཀྱང་ཕྲུ་བ་དེ་ལས་གོད་པར་འགྱུར་བ་མེད། འགྲིབ་པ་མེད། དམས་པ་མེད། ཟད་པར་འགྱུར་བ་མེད། ས་ཚིགས་སུ་གྱུར་པ་མེད། མཐར་ཐུག་པ་མེད། མུར་ཐུག་པ་མེད། ཅེས་གསུངས་པ་ལྟ་བུ་སྟེ། མདོ་འདི་ལས་ཚུལ་འདི་ལྟ་བུ་ཤ་སྟག་འབྱུང་ངོ་། །
གལ་ཏེ་མོས་པ་ཙམ་གྱི་སྒོ་ནས་སྦྱིན་བྱུང་གི་བསོད་ནམས་རྒྱ་ཆེན་པོ་འགྲུབ་པར་དཀའོ་སྙམ་ན་མ་ཡིན་ཏེ། སྤྱིར་དགེ་སྡིག་གི་བྱེད་པ་པོའི་གཙོ་བོ་སེམས་ཉིད་ཡིན་པའི་ཕྱིར་དང་། ཁྱད་པར་དུ་སྦྱིན་པའི་ཕར་ཕྱིན་སེམས་ལ་རག་ལས་ཚུལ་དོགས་གཅོད་དང་བཅས་པ་ཡང་། སྤྱོད་འཇུག་ལས། གལ་ཏེ་འགྲོ་བ་དབུལ་བོར་བ། ། སྦྱིན་པའི་ཕ་རོལ་ཕྱིན་ཡིན་ན། ། ད་དུང་འགྲོ་བཀྲེན་ཡོད་ན་སྔོན། ། སྐྱོབ་པ་ཇི་ལྟར་ཕ་རོལ་ཕྱིན། ། བདོག་པ་ཐམས་ཅད་འབྲས་བཅས་ཏེ། ། སྐྱེ་བོ་ཀུན་ལ་བཏང་སེམས་ཀྱིས། །
སྦྱིན་པའི་ཕ་རོལ་ཕྱིན་ཡིན་ཏེ། ། དེ་ལྟས་དེ་ནི་སེམས་ཉིད་དོ། ། ཞེས་སོ། ། དེའི་ཕྱིར་དམིགས་རྣམ་སྐྱོང་ཚུལ་འདི་དག་ནི། གསུང་རབ་རྒྱ་ཆེན་པོ་རྣམས་དང་། བློ་སྦྱོང་ཐོར་བུ་བའི་གདམས་པ་དྲི་མ་མེད་པ་རྣམས་ལས་ཅི་རིགས་པར་འབྱུང་བ་ཕྱོགས་གཅིག་ཏུ་བསྡུས་པ་ཡིན་པས། སྦལ་པའི་འདོམ་གྱིས་རྒྱ་མཚོའི་མཐའ་འཇལ་བའི་རྩིས་སུ་མི་བྱ་བར། དད་པ་ཤུགས་དྲག་གི་སྒོ་ནས་ཉམས་ལེན་ལ་འབད་པར་བྱ་སྟེ། བཟང་པོ་སྤྱོད་པའི་སྨོན་ལམ་གྱི་ཚིག་དོན་ལ་དཔྱོད་པ་ཞུགས་ནའང་ཚུལ་འདི་ཉིད་ཤིན་ཏུ་གསལ་བའི་ཕྱིར་རོ། ། འདི་དག་གི་དྲན་ཤེས་བརྟན་པའི་ཆེད་དུ།
སྤྱོད་འཇུག་ལས། ལུས་དང་དེ་བཞིན་ལོངས་སྤྱོད་དང་། ། དུས་གསུམ་དགེ་བ་ཐམས་ཅད་ཀྱང་། ། སེམས་ཅན་ཀུན་གྱི་དོན་བསྒྲུབ་ཕྱིར། ། ཕངས་པ་མེད་པར་བཏང་བར་བྱ། ། ཞེས་སོགས་རྒྱས་པར་གསུངས་པ་རྣམས། དོན་དྲན་བཞིན་པའི་སྒོ་ནས་ཁ་ཏོན་དུ་བྱའོ། ། མི་ཟད་ནམ་མཁའ་མཛོད་ལ་དབང་བསྒྱུར་ནས། ། སྲིད་ཞིའི་མགྲོན་ཆེན་མ་ལུས་ཚིམ་བྱེད་པ། ། རླབས་ཆེན་སྤྱོད་པ་རྒྱ་མཚོར་འཇུག་པའི་ཚུལ། །
འདོད་དགུའི་གཏེར་འདི་སྐལ་ལྡན་རྣམས་ལ་སྦྱིན། ། གསུམ་པ་གཏོང་ལེན་སྤེལ་མར་བསྒོམ་པ་ནི། གཙོ་བོར་གོང་གི་དམིགས་ཐུན་གཉིས་པོ་རེ་མོས་སུ་སྤེལ་ནས་བསྒོམ་པ་ཡིན་ལ། དེ་དག་གོམས་ཤིང་བརྟན་པའི་ཕྱིར་དུ། རླུང་ནང་དུ་འཇུག་པ་དང་བསྟུན་ནས་གཞན་གྱི་སྡིག་སྡུག་ཐམས་ཅད་འོད་ནག་པོའི་རྣམ་པར་རང་ལ་འདུས་པ་དང་། ཕྱིར་འགྲོ་བ་དང་བསྟུན་ནས་རང་གི་བདེ་དགེ་ཐམས་ཅད་གཞན་ལ་སྨིན་པར་བསྒོམ་ཞིང་། བརྒྱ་སྟོང་ལ་སོགས་པའི་གྲངས་བཟུང་བར་བྱའོ། ། ཡང་གཞུང་འགའ་ཞིག་ལས། ལེན་པའི་གོ་རིམ་རང་ནས་བརྩམས། ། ཞེས་འབྱུང་བ་ལྟར་ན།
རང་རྒྱུད་ཀྱི་མྱོང་ངེས་ཀྱི་འབྲས་བུ་ཚེ་སྨད་དུ་སྨིན་རྒྱུ་རྣམས། ད་ལྟའི་ལུས་སྟེང་དུ་ལེན་པ་དང་། ཕྱི་མར་སྨིན་རྒྱུ་རྣམས་ཚེ་འདི་ཡི་ལུས་སྟེང་དུ་ལེན་པ་སྟེ། བློ་རིམ་གྱིས་གོམས་སུ་འཇུག་པའི་ཐབས་སོ། ། གཞན་ཡང་། སྤྱོད་འཇུག་ལས། དམན་སོགས་བདག་ཏུ་བྱས་པ་དང་། ། གཞན་ཉིད་དུ་ནི་བདག་བྱས་ནས། ། རྣམ་རྟོག་མེད་པའི་སེམས་ཀྱིས་སུ། ། ཕྲག་དོག་དང་ནི་ང་རྒྱལ་བསྒོམ། །
ཞེས་སོགས་གསུངས་པའི་ཚུལ་གྱིས་ཀྱང་བདག་གཅེས་འཛིན་གཞོམ་པར་བྱའོ། ། མདོར་ན་ལེན་པ་མ་བསྒོམ་ན་བདག་གཅེས་འཛིན་གྱི་འཁྲི་བ་མི་ཆོད། གཏོང་བ་མ་བསྒོམ་ན་བསོད་ནམས་ཀྱི་ཚོགས་མི་རྫོགས། སྤེལ་མར་མ་བསྒོམ་ན་གོམས་པ་བདེ་བླག་ཏུ་མི་འགྲུབ་པས། དམིགས་ཐུན་གསུམ་གྱིས་སྒོམ་པ་ལ་འབད་པར་བྱ་སྟེ། འདི་ནི་ཐེག་ཆེན་ལམ་གྱི་སྙིང་པོ་དམ་པ་ཡིན་པའི་ཕྱིར། དེའི་རྒྱུ་མཚན་ཡང་སྔར་བཤད་ཟིན་མོད། གཞན་ཡང་། ཕལ་པོ་ཆེ་ལས། འགྲོ་བའི་སྡུག་བསྔལ་བདག་ཉིད་ལ་བསྒྱུར་བར་ནི་མོས།
བདག་ཉིད་འགྲོ་བ་ཀུན་གྱི་ཉེ་བར་འཚོ་བའི་ལུས་སུ་ནི་བསྒྱུར། ཞེས་དང་། མཆོག་གི་སྤྱོད་པའི་སྨོན་ལམ་ལས། སེམས་དམྱལ་གཤིན་རྗེའི་འཇིག་རྟེན་སྡུག་བསྔལ་དང་། ། དུད་འགྲོའི་གནས་རྣམས་མི་ཡི་སྡུག་བསྔལ་དག ། འགྲོ་བའི་སྡུག་བསྔལ་ཕུང་པོ་མཐའ་ཡས་དག ། བདག་ལ་འབབ་གྱུར་འགྲོ་བ་བདེ་བར་ཤོག ། ཅེས་དང་། བྱམས་པ་མཆོད་སྦྱིན་གྱི་སྨོན་ལམ་ལས། སྲིད་རྩེ་མན་ཆད་མནར་མེད་ཡན་ཆད་དང་། །
འཇིག་རྟེན་བགྲང་དུ་མེད་པ་ཐམས་ཅད་ཀྱི། ། ལྷ་དང་ལྷ་མིན་ལྟོ་འཕྱེ་ཆེན་པོའི་ཚོགས། ། བདེ་བར་གྱུར་ཅིག་སྡུག་བསྔལ་བདག་གིས་བླངས། ། ཞེས་སོགས་དང་། སྤྱོད་འཇུག་ལས། དེ་ལྟས་བདག་གནོད་ཞི་བ་དང་། ། གཞན་གྱི་སྡུག་བསྔལ་ཞི་བྱའི་ཕྱིར། ། བདག་ཉིད་གཞན་ལ་བཏང་བྱ་དང་། ། གཞན་རྣམས་བདག་བཞིན་བཟུང་བར་བྱ། ། ཞེས་སོགས་སྒོམ་ཚུལ་དང་།
དེ་ལྟར་ངེས་པར་གཞན་དག་གི ། དོན་ལ་རབ་ཏུ་འཇུག་གྱིས་དང་། ། ཐུབ་པའི་བཀའ་ནི་མི་བསླུ་བས། ། དེ་ཡི་འབྲས་བུ་ཕྱིས་མཐོང་འགྱུར། ། གལ་ཏེ་ཁྱོད་ཀྱིས་སྔ་དུས་སུ། ། ལས་འདི་བྱས་པར་གྱུར་ན་ནི། ། སངས་རྒྱས་ཕུན་ཚོགས་བདེ་མིན་པ། ། གནས་སྐབས་འདི་འདྲར་འགྱུར་མི་སྲིད། ། ཅེས་གཞན་ཕན་སེམས་ཀྱི་འབྲས་བུ་མི་བསླུ་བར་བཤད་པ་རྣམས་ཀྱང་ཤེས་པར་བྱའོ། ། གལ་ཏེ་བདག་པས་གཞན་གཅེས་པའི་བློ་འགྲུབ་པ་མི་སྲིད་དོ་སྙམ་ན།
མ་ཡིན་ཏེ། གོམས་པའི་དབང་གིས་འགྲུབ་པའི་ཕྱིར། དེ་སྐད་དུ་ཡང་། སྤྱོད་འཇུག་ལས། ཇི་ལྟར་བདག་མེད་ལུས་འདི་ལ། ། གོམས་པས་བདག་གི་བློ་བྱུང་བ། ། དེ་བཞིན་སེམས་ཅན་གཞན་ལ་ཡང་། ། གོམས་པས་བདག་བློ་ཅིས་མི་སྐྱེ། ། ཞེས་སོ། ། ཉེས་བརྒྱའི་རྩ་བ་བདག་ཉིད་གཅེས་འཛིན་བློ། །
སྣ་ཚོགས་ཐབས་ཀྱི་སྒོ་ནས་གཞོམ་པ་དང་། ། བདེ་ལེགས་ཀུན་འབྱུང་གཞན་ཕན་བྱང་ཆུབ་སེམས། ། འབད་པ་དུ་མས་སྒོམས་ཤིག་བརྩོན་ལྡན་རྣམས། ། གཉིས་པ་རྗེས་ཐོབ་ཀྱི་ཉམས་ལེན་ནི། རྗེས་ཀྱི་མན་ངག་མདོར་བསྡུས་པ། ། ཡུལ་གསུམ་དུག་གསུམ་དགེ་རྩ་གསུམ། ། སྤྱོད་ལམ་ཀུན་ཏུ་ཚིག་གིས་སྦྱང་། ། ཅེས་པ་སྟེ། ཡུལ་གཟུགས་སྒྲ་སོགས་ཡིད་དུ་འོང་བ་དང་། མི་འོང་བ་དང་།
བར་མ་གསུམ་ལ་བརྟེན་ནས་རིམ་བཞིན་དུ་ཆགས་པ་དང་། སྡང་བ་དང་། རྨོངས་པའི་དུག་གསུམ་སྐྱེ་བས། དེ་དག་དགེ་རྩ་གསུམ་དུ་བསྒྱུར་བར་བྱ་སྟེ། དེ་ཡང་ཆགས་པ་སྐྱེས་པ་ན། སེམས་ཅན་ཐམས་ཅད་ཀྱི་འདོད་ཆགས་བདག་ལ་སྨིན་ནས། དེ་དག་འདོད་ཆགས་མེད་པའི་དགེ་རྩ་ཕུན་ཚོགས་དང་ལྡན་པར་གྱུར་ཅིག་སྙམ་དུ་བསྒོམ། གཞན་གཉིས་ལ་ཡང་དེ་བཞིན་དུ་སྦྱར། སྤྱོད་ལམ་ཐམས་ཅད་དུ་ཚིག་གི་སྒོ་ནས་ཀྱང་སྦྱང་བར་བྱ་སྟེ། རིན་ཆེན་ཕྲེང་བ་ལས།
བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་དང་། སྤྱོད་འཇུག་ལས། འགྲོ་བའི་སྡུག་བསྔལ་གང་ཅིའང་རུང་། ། དེ་ཀུན་བདག་ལ་སྨིན་གྱུར་ཅིག ། བྱང་ཆུབ་སེམས་དཔའི་དགེ་ཀུན་གྱིས། ། འགྲོ་བ་བདེ་ལ་སྤྱོད་པར་ཤོག ། ཅེས་དང་། མཐུ་སྟོབས་དབང་ཕྱུག་གི་གདམས་པ་ལས།
སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་དག་བདེ་ཐོབ་ཤོག ། ཅེས་པ་ལྟ་བུ་བདག་གཞན་བརྗེ་བའི་བྱང་ཆུབ་ཀྱི་སེམས་སྦྱོང་བ་དང་། གཞན་ཡང་མདོ་སྡེ་རྒྱན་ལས། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འཇུག་གྱུར་པ། ། དེ་ལྟ་དེ་ལྟར་རིགས་པ་མཐུན་ཚིག་གིས། ། སེམས་ཅན་ཕན་ཕྱིར་དེ་མངོན་འདུ་བྱེད་དོ། ། ཞེས་པའི་དོན་སྤྱོད་ཡུལ་ཡོངས་དག་གི་མདོ་ནས་གསུངས་པ་ལྟར་ཉམས་སུ་ལེན་པའོ། ། དེའི་ཚུལ་ཡང་ཚིག་ཟོར་ཡང་བའི་ཕྱིར་དུ།
སློབ་དཔོན་ཡེ་ཤེས་སྙིང་པོས་མཛད་པའི་མདོ་དེའི་དོན་བསྡུས་ཀྱི་རྗེས་སུ་འབྲངས་ནས་ཤེས་པར་བྱ་སྟེ། འདི་ལྟར། བྱང་སེམས་ཁྱིམ་གྱི་ནང་དུ་འདུག་པའི་ཚེ། སེམས་ཅན་ཐམས་ཅད་ཐར་པ་ཆེན་པོའི་གྲོང་ཁྱེར་འཐོབ་པར་གྱུར་ཅིག ཅེས་ཚིག་ཏུ་བརྗོད་ཅིང་སྙིང་ཐག་པ་ནས་བསྒོམ་མོ། ། དེ་བཞིན་དུ་སྦྱར་ཏེ། ཉལ་བའི་ཚེ། སངས་རྒྱས་ཀྱི་ཆོས་ཀྱི་སྐུ་ཐོབ་པར་གྱུར་ཅིག རྨི་ལམ་བྱུང་ན་ཆོས་ཐམས་ཅད་རྨི་ལམ་ལྟ་བུར་རྟོགས་པར། གཉིད་སད་པའི་ཚེ་མ་རིག་པ་ལས་སད་པར།
ལྡང་བའི་ཚེ་སངས་རྒྱས་ཀྱི་གཟུགས་ཀྱི་སྐུ་འཐོབ་པར། གོས་གོན་པའི་ཚེ་ངོ་ཚ་དང་ཁྲེལ་ཡོད་ཀྱི་གོས་གོན་པར། སྐ་རགས་འཆིང་བའི་ཚེ་དགེ་བའི་རྩ་བ་དང་འབྲེལ་བར། སྟན་ལ་འདུག་པའི་ཚེ་བྱང་ཆུབ་ཀྱི་སྙིང་པོ་རྡོ་རྗེའི་གདན་འཐོབ་པར། རྒྱབ་བརྟེན་པའི་ཚེ་བྱང་ཆུབ་ཀྱི་ཤིང་འཐོབ་པར། མེ་གཏོང་བའི་ཚེ་ཉོན་མོངས་པའི་བུད་ཤིང་སྲེག་པར། འབར་བའི་ཚེ་ཡེ་ཤེས་ཀྱི་མེ་འབར་བར། གཡོས་ཟིན་པའི་ཚེ་ཡེ་ཤེས་ཀྱི་བདུད་རྩི་ཐོབ་པར། ཟས་ཟ་བའི་ཚེ་བསམ་གཏན་གྱི་ཟས་ཐོབ་པར། ཕྱི་རོལ་ཏུ་འགྲོ་བའི་ཚེ་འཁོར་བའི་གྲོང་ཁྱེར་ལས་ཐར་བར།
སྐས་ལ་འབབ་པའི་ཚེ་སེམས་ཅན་གྱི་དོན་དུ་འཁོར་བར་འཇུག་པར། སྒོ་འབྱེད་པའི་ཚེ་ཐར་པའི་གྲོང་ཁྱེར་གྱི་སྒོ་འབྱེད་པར། སྒོ་གཅོད་པའི་ཚེ་ངན་སོང་གསུམ་གྱི་སྒོ་གཅོད་པར། ལམ་དུ་འཇུག་པའི་ཚེ་འཕགས་པའི་ལམ་དུ་འཇུག་པར། གྱེན་ལ་འགྲོ་བའི་ཚེ་སེམས་ཅན་ཐམས་ཅད་མཐོ་རིས་ཀྱི་བདེ་བ་ལ་འགོད་པར། ཐུར་ལ་འབབ་པའི་ཚེ་ངན་སོང་གསུམ་རྒྱུན་གཅོད་པར། སེམས་ཅན་དང་ཕྲད་པའི་ཚེ་རྫོགས་པའི་སངས་རྒྱས་དང་མཇལ་བར། རྐང་པ་འཇོག་པའི་ཚེ་སེམས་ཅན་ཐམས་ཅད་ཀྱི་དོན་ལ་རྟོན་པར། རྐང་པ་འདེགས་པའི་སེམས་ཅན་ཐམས་ཅད་འཁོར་བ་ལས་འདོན་པར། རྒྱན་དང་ལྡན་པ་མཐོང་ན་མཚན་དང་དཔེ་བྱད་ཀྱི་རྒྱན་ཐོབ་པར།
རྒྱན་མེད་པ་མཐོང་ན་སྦྱངས་པའི་ཡོན་ཏན་དང་ལྡན་པར། སྣོད་གང་བ་མཐོང་ན་ཡོན་ཏན་གྱིས་གང་བར། སྟོང་པ་མཐོང་ན་སྐྱོན་གྱིས་སྟོངས་པར། སེམས་ཅན་དགའ་བ་མཐོང་ན་ཆོས་ལ་དགའ་བར། མི་དགའ་བ་མཐོང་ན་འདུས་བྱས་ཀྱི་དངོས་པོ་ཐམས་ཅད་ལ་མི་དགའ་བར། བདེ་བ་མཐོང་ན་སངས་རྒྱས་ཀྱི་བདེ་བའི་ཡོ་བྱད་ཐོབ་པར། སྡུག་བསྔལ་བ་མཐོང་ན་སེམས་ཅན་ཐམས་ཅད་ཀྱི་སྡུག་བསྔལ་ཞི་བར་བྱེད་པར། ནད་པ་མཐོང་ན་ནད་ཐམས་ཅད་ལས་གྲོལ་བར། ཆུ་ལས་བརྒལ་བའི་ཚེ་འཁོར་བའི་རྒྱ་མཚོ་ལས་བརྒལ་བར། ཁྲུས་བྱེད་པའི་ཚེ་ལུས་དང་སེམས་དྲི་མ་མེད་པར།
མཆོད་རྟེན་མཐོང་བའི་ཚེ་འགྲོ་བ་ཐམས་ཅད་ཀྱི་མཆོད་པའི་རྟེན་དུ། སངས་རྒྱས་ཀྱི་ཡོན་ཏན་བརྗོད་པའི་ཚེ་ཡོན་ཏན་ཟད་མི་ཤེས་པའི་ཕ་རོལ་ཏུ་ཕྱིན་པར་གྱུར་ཅིག ཞེས་སོགས་བྱ་བ་ཅི་དང་ཅི་བྱེད་པ་ཐམས་ཅད་ལ་རུང་མཐུན་བརྩིས་ནས་བློ་སྦྱོང་བར་ཤེས་པར་བྱ་ཞིང་། རྒྱས་པར་ནི་མདོ་ཉིད་དུ་བལྟ་བར་བྱའོ། ། སྤྱོད་ལམ་གྱི་རྣལ་འབྱོར་འདི་ལྟ་བུ་ལ་གནས་པ་དེས་ནི་ཚད་མེད་པའི་གཞན་དོན་མྱུར་དུ་འགྲུབ་པར་འགྱུར་ཏེ། ཏིང་ངེ་འཛིན་རྒྱལ་པོ་ལས། ཁྱོད་ལ་བསྒོ་བྱ་ཁོང་དུ་ཆུད་པ་བྱ། ། ཇི་ལྟར་ཇི་ལྟར་མིང་དུ་མིས་བརྟགས་ནས། ། དེ་ལ་རྟོག་པའི་རྣམ་པར་རྟོག་པ་དེས། ། དེ་ལྟ་དེ་ལྟར་དེ་ལ་སེམས་གཞོལ་འགྱུར། །
ཞེས་དང་། རིན་ཆེན་ཕྲེང་བ་ལས། གཞན་ཕན་ལས་ལ་མཐུ་མེད་ཀྱང་། ། དེ་ཡི་བསམ་པ་རྟག་ཏུ་བྱ། ། གང་ལ་དེ་ཡི་སེམས་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་པ་ལྟར་རོ། ། རྫུན་སྣང་ཡུལ་ལ་དམིགས་པའི་ཉོན་མོངས་དང་། ། ཐ་མལ་སྤྱོད་པའི་འཕྲུལ་འཁོར་མ་ལུས་པ། ། བླ་མེད་དགེ་བའི་གཏེར་དུ་བསྒྱུར་བའི་ཐབས། །
གསེར་འགྱུར་མཆོག་འདིས་དོན་ཆེན་སྒྲུབ་ཤིག་ཀྱེ། ། གཉིས་པ་དོན་དམ་བྱང་ཆུབ་ཀྱི་སེམས་བསྒོམ་པ་ལ། སྒོམ་པའི་འཐད་པ་དང་། བསྒོམ་ཚུལ་གྱི་རིམ་པ་རྒྱས་པར་བཤད་པ་ནི། ཁོ་བོས་བྱས་པའི་མཐའ་བྲལ་དབུ་མ་ཆེན་པོའི་གདམས་པ་ཟབ་དོན་རབ་གསལ་སོགས་ལས་ཤེས་པར་བྱ་ཞིང་། འདོར་བསྡུ་ན། བསྒོམ་རིམ་བར་པ་ལས། དེ་ལྟར་ཀུན་རྫོབ་བྱང་ཆུབ་ཀྱི་སེམས་བསྐྱེད་ནས། དོན་དམ་པའི་བྱང་ཆུབ་ཀྱི་སེམས་བསྐྱེད་པའི་ཕྱིར་འབད་པར་བྱའོ། ། ཞེས་གསུངས་པ་ལྟར་ཟབ་མོའི་ལམ་འདི་ལ་ཐོས་བསམ་སྒོམ་གསུམ་གྱིས་འབད་པར་བྱ་སྟེ།
སྒྲིབ་གཉིས་ཀྱི་མུན་པའི་གཉེན་པོ་ནི་འདི་ཁོ་ནར་ངེས་ཤིང་། སྒྲིབ་གཉིས་མ་སྤངས་པར་རྣམ་མཁྱེན་འཐོབ་པ་མི་སྲིད་པའི་ཕྱིར། ཇི་སྐད་དུ། སྤྱོད་འཇུག་ལས། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོ་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། དེ་ནི་ཇི་ལྟར་སྒོམ་མི་བྱེད། ། ཅེས་སོ། ། འོ་ན་དེའི་ངོ་བོ་དང་།
སྒོམ་ཚུལ་ཇི་ལྟ་བུ་སྙམ་ན། སྒོམ་རིམ་བར་པ་ལས། དོན་དམ་པའི་བྱང་ཆུབ་ཀྱི་སེམས་དེ་ནི་འཇིག་རྟེན་ལས་འདས་པ། སྤྲོས་པ་མཐའ་དག་དང་བྲལ་བ། ཤིན་ཏུ་གསལ་བ། དོན་དམ་པའི་སྤྱོད་ཡུལ། དྲི་མ་མེད་པ། མི་གཡོ་བ། རླུང་མེད་པའི་མར་མེའི་རྒྱུན་ལྟར་མི་གཡོ་བའོ། ། དེ་འགྲུབ་པ་ནི་རྟག་ཏུགུས་པར་ཡུན་རིང་དུ།
ཞི་གནས་དང་ལྷག་མཐོང་གི་རྣལ་འབྱོར་གོམས་པར་བྱས་པ་ལས་འགྱུར་ཏེ། ཞེས་དང་། རྒྱན་ལས་ཀྱང་། ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད། ། ཅེས་གསུངས་པ་ལྟར། སྤྲོས་བྲལ་མངོན་སུམ་དུ་རྟོགས་པའི་ཡེ་ཤེས་ནི་ངོ་བོ་ཡིན་ལ། དེ་ཡང་ཞི་ལྷག་ཟུང་འབྲེལ་གྱི་ཏིང་ངེ་འཛིན་སྒོམ་པའི་སྒོ་ནས་བསྒྲུབ་པར་བྱ་སྟེ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་མེད་ལ་མངོན་དགས་འགྲུབ། ། ཅེས་སོ། ། དེའི་ཕྱིར་དོན་དམ་བྱང་ཆུབ་ཀྱི་སེམས་བསྒོམ་པ་ལ་གཉིས། མཉམ་བཞག་གི་ཉམས་ལེན། རྗེས་ཐོབ་ཀྱི་ཉམས་ལེན་ནོ། ། དང་པོ་ལ་གཉིས། ཞི་གནས་བསྒོམ་པ། ལྷག་མཐོང་བསྒོམ་པའོ། །
དང་པོ་ལ་གསུམ། ཞི་གནས་ཀྱི་ཚོགས་བསྟེན་པ། དམིགས་པ་ལ་སེམས་འཇོག་ཚུལ། གྲུབ་པའི་ཚད་བསྟེན་པའོ། ། དང་པོ་ནི། སྒོམ་རིམ་བར་པ་ལས། དེ་ལ་ཞི་གནས་ཀྱི་ཚོགས་གང་ཞེ་ན། མཐུན་པའི་ཡུལ་ན་གནས་པ་དང་། འདོད་པ་ཆུང་བ་དང་། ཆོག་ཤེས་པ་དང་།
བྱ་བ་མང་པོ་ཡོངས་སུ་སྤངས་པ་དང་། ཚུལ་ཁྲིམས་རྣམ་པར་དག་པ་དང་། འདོད་པ་ལ་སོགས་པའི་རྣམ་པར་རྟོག་པ་ཡོངས་སུ་སྤངས་པའོ། ། དེ་ལ་ཡོན་ཏན་ལྔ་དང་ལྡན་པ་ནི། མཐུན་པའི་ཡུལ་ཡིན་པར་ཤེས་པར་བྱ་སྟེ། གོས་དང་། ཟས་ལ་སོགས་པ་ཚེགས་མེད་པར་རྙེད་པའི་ཕྱིར་རྙེད་སླ་བ་དང་། སྐྱེ་བོ་མི་སྲུན་པ་དགྲ་ལ་སོགས་པ་མི་གནས་པའི་ཕྱིར་གནས་བཟང་བ་དང་། ནད་མེད་པའི་ས་ཡིན་པས་ས་བཟང་བ་དང་། གྲོགས་ཚུལ་ཁྲིམས་དང་ལྡན་པ་ལྟ་བ་མཚུངས་པ་ཡིན་པས་གྲོགས་བཟང་བ་དང་།
ཉིན་མོ་སྐྱེ་བོ་མང་པོ་དག་གིས་མི་གང་བའི་ཕྱིར་དང་། མཚན་མོ་སྒྲ་ཆུང་བའི་ཕྱིར་ན་ལེགས་པར་ལྡན་པའོ། ། འདོད་པ་ཆུང་བ་གང་ཞེ་ན། ཆོས་གོས་ལ་སོགས་པ་བཟང་པོའམ། མང་པོ་ལ་ལྷག་པར་ཆགས་པ་མེད་པའོ། ། ཆོག་ཤེས་པ་གང་ཞེ་ན། ཆོས་གོས་ལ་སོགས་པ་ཇི་ཙམ་རྙེད་པས་རྟག་ཏུ་ཆོག་ཤེས་པ་གང་ཡིན་པའོ། ། བྱ་བ་མང་པོ་ཡོངས་སུ་སྤངས་པ་གང་ཞེ་ན། ཉོ་ཚོང་ལ་སོགས་པ་ལས་ངན་པ་ཡོངས་སུ་སྤངས་པ་དང་། ཁྱིམ་པ་དང་རབ་ཏུ་བྱུང་བ་དག་དང་ཧ་ཅང་སྨོན་འདྲེན་བྱེད་པ་ཡོངས་སུ་སྤངས་པ་དང་སྨན་བྱེད་པ་དང་།
སྐར་མ་བརྩི་བ་ལ་སོགས་པ་ཡོངས་སུ་སྤངས་པ་གང་ཡིན་པའོ། ། ཚུལ་ཁྲིམས་རྣམ་པར་དག་པ་གང་ཞེ་ན། སྡོམ་པ་གཉིས་ཀ་ལ་ཡང་རང་བཞིན་དང་བཅས་པའི་ཁ་ན་མ་ཐོ་བ་དང་བཅས་པའི་བསླབ་པའི་གཞི་མི་འདྲལ་བ་དང་། བག་མེད་པས་དྲལ་ན་ཡང་སྐྱེན་པ་སྐྱེན་པར་འགྱོད་པས་ཆོས་བཞིན་བྱེད་པ་དང་། ཉན་ཐོས་ཀྱི་སྡོམ་པ་ལ་ཕམ་པ་བཅོས་སུ་མི་རུང་བར་གསུངས་པ་དེ་ལ་ཡང་། འགྱོད་པ་དང་ལྡན་པ་དང་། ཕྱིས་མི་བྱེད་པའི་སེམས་དང་ལྡན་པ་ཡིན། སེམས་གང་གིས་ལས་དེ་བྱས་པའི་སེམས་དེ་ལ་ངོ་བོ་མེད་པར་སོ་སོར་རྟོག་པའི་ཕྱིར་རམ། ཆོས་ཐམས་ཅད་ངོ་བོ་ཉིད་མེད་པར་གོམས་པའི་ཕྱིར། དེའི་ཚུལ་ཁྲིམས་རྣམ་པར་དག་པ་ཁོ་ན་ཡིན་པར་བརྗོད་པར་བྱའོ། །
ཞེས་དང་། འདོད་པ་རྣམས་ལ་ཡང་ཚེ་འདི་དང་ཕྱི་མ་ལ་ཉེས་དམིགས་རྣམ་པ་མང་པོར་འགྱུར་བ་ཡིད་ལ་བྱས་ལ། དེ་དག་ལ་རྣམ་པར་རྟོག་པ་སྤང་བར་བྱའོ། ། ཞེས་གསུངས་པ་ལྟར་ཤེས་ནས་རྒྱུ་ཚོགས་དེ་དག་བསྒྲུབ་པར་བྱ་སྟེ། དེ་དག་དང་མི་ལྡན་ན་མཁས་པ་དགྱེས་པའི་ཞི་གནས་མི་འགྲུབ་པའི་ཕྱིར་ཏེ། མར་མེ་མཛད་ཀྱིས། ཞི་གནས་ཡན་ལག་རྣམས་ཉམས་པས། ། རབ་ཏུ་འབད་དེ་བསྒོམ་བྱས་ཀྱང་། ། ལོ་ནི་སྟོང་ཕྲག་དག་ཏུ་ཡང་། ། ཏིང་འཛིན་འགྲུབ་པར་མི་འགྱུར་རོ། །
ཞེས་སོ། ། གཉིས་པ་དམིགས་པ་ལ་སེམས་འཇོག་པའི་ཚུལ་ཡང་། སྒོམ་རིམ་བར་པ་ལས། དེ་ལ་རྣལ་འབྱོར་པས་བསྒོམ་པའི་དུས་ན། ཐོག་མར་བྱ་བ་ཅི་ཡོད་པ་ཐམས་ཅད་ཡོངས་སུ་རྫོགས་པར་བྱས་ལ། བཤང་གཅི་བྱས་ནས་དགྲའི་ཚེར་མ་མེད་པ་ཡིད་དུ་འོང་བའི་ཕྱོགས་སུ། བདག་གིས་སེམས་ཅན་ཐམས་ཅད་བྱང་ཆུབ་ཀྱི་སྙིང་པོ་ལ་དགོད་པར་བྱའོ་སྙམ་དུ་བསམ་ཞིང་འགྲོ་བ་མཐའ་དག་མངོན་བར་གདོན་པའི་བསམ་པ་ཅན་གྱི་སྙིང་རྗེ་ཆེན་པོ་མངོན་དུ་བྱས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཡན་ལག་ལྔས་ཕྱག་བྱས་ལ། སངས་རྒྱས་དང་བྱང་ཆུབ་སེམས་དཔའི་སྐུ་གཟུགས་རི་མོ་ལ་སོགས་པ་མདུན་དུ་བཞག་གམ། གཞན་དུ་ཡང་རུང་སྟེ།
དེ་དག་ལ་ཅི་ནུས་ཀྱིས་མཆོད་པ་དང་བསྟོད་པ་བྱས་ལ། རང་གི་སྡིག་པ་བཤགས་ནས་འགྲོ་བ་མཐའ་དག་གི་བསོད་ནམས་ལ་རྗེས་སུ་ཡི་རང་བ་བྱས་ལ། སྟན་ཤིན་ཏུ་འཇམ་པོ་བདེ་བ་ལ། རྗེ་བཙུན་རྣམ་པར་སྣང་མཛད་ཀྱི་སྐྱིལ་མོ་ཀྲུང་རྡོ་རྗེ་ལྟ་བུའམ། སྐྱིལ་མོ་ཀྲུང་ཕྱེད་དུ་ཡང་རུང་སྟེ། མིག་ཧ་ཅང་ཡང་མི་དབྱེ། ཧ་ཅང་ཡང་མི་ཟུམ་པར་སྣའི་རྩེ་མོར་གཏད་ཅིང་། ལུས་ཧ་ཅང་ཡང་མི་གུག་ཧ་ཅང་ཡང་མི་དགྱེ་བར་དྲང་པོར་བསྲང་ལ་དྲན་པ་ནང་དུ་བཞག་སྟེ་འདུག་པར་བྱའོ། ། དེ་ནས་ཕྲག་པ་མཉམ་པར་བཞག་ལ། མགོ་མི་མཐོ་མི་དམའ་ཞིང་ཕྱོགས་གཅིག་ཏུ་མ་ཡོ་བར་བཞག་སྟེ།
སྣ་ནས་ལྟེ་བར་དྲང་པོར་བཞག་གོ ། སོ་དང་མཆུ་ཡང་ཐ་མལ་པར་བཞག་གོ ། ལྕེ་ཡང་སོའི་དྲུང་དུ་བཞར་རོ། ། དབུགས་ཕྱི་ནང་དུ་རྒྱུ་བ་ཡང་། སྒྲ་ཅན་དང་། རྔམ་པ་དང་། དབུགས་རྒོད་བག་ཅན་དུ་མི་བཏང་གི ། ཅི་ནས་ཀྱང་མི་ཚོར་བར་དལ་བུ་དལ་བུས་ལྷུན་གྱིས་གྲུབ་པའི་ཚུལ་གྱིས། དབུགས་ནང་དུ་རྔུབ་པ་དང་། ཕྱིར་འབྱུང་བར་འགྱུར་བ་དེ་ལྟར་བྱའོ། །
ཞེས་གསུངས་པ་ལྟར་རོ། ། དེ་ནས། ཇོ་བོས། དམིགས་པ་གང་རུང་གཅིག་དག་ལ། ། ཡིད་ནི་དགེ་ལ་བཞག་པར་བྱ། ། ཞེས་པ་ལྟར། མཚན་བཅས་སམ་མཚན་མེད་ཀྱི་དམིགས་པ་གང་རུང་ལ་སེམས་འཇོག་པར་རུང་མོད། འདིར་ནི་སྒོམ་རིམ་ལས། རྣམ་པ་གཅིག་ཏུ་ན་ཇི་ལྟར་མཐོང་བ་དང་། ཇི་ལྟར་ཐོས་པའི་སངས་རྒྱས་ཀྱི་སྐུ་གཟུགས་ལ་སེམས་བཞག་པར་བྱ་སྟེ།
འཕགས་པ་ཏིང་ངེ་འཛིན་གྱི་རྒྱལ་པོ་ལས། ཇི་སྐད་དུ། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། ། འཇིག་རྟེན་མགོན་པོ་ཀུན་ཏུ་མཛེས་པ་སྟེ། ། དམིགས་པ་དེ་ལ་གང་གི་སེམས་འཇོག་པ། ། བྱང་ཆུབ་སེམས་དཔའ་དེ་མཉམ་གཞག་ཅེས་བྱ། ། ཞེས་གང་གསུངས་པ་ལྟ་བུའོ། ། དེ་ལྟར་རང་གང་ལ་འདོད་པའི་དམིགས་པ་དེ་ལ་སེམས་བཞག་ནས། དེ་ཉིད་ལ་ཕྱིར་ཞིང་རྒྱུན་ཏུ་སེམས་བཞག་པར་བྱའོ། ། ཞེས་ཤེས་བྱེད་དང་བཅས་པ་གསུངས་པ་ལྟར་སངས་རྒྱས་ཀྱི་སྐུ་ལ་སེམས་བཟུང་བར་བྱ་སྟེ།
འདི་ལ་ནི་སེམས་གནས་འགྲུབ་པ་ཙམ་དུ་མ་ཟད། སངས་རྒྱས་རྗེས་སུ་དྲན་པའི་ཕན་ཡོན་བསམ་གྱིས་མི་ཁྱབ་པར་འབྱུང་བར་མདོ་སྡེ་དག་ལས་གསུངས་པའི་ཕྱིར་རོ། ། དེའི་ཚེ་བྱིང་རྒོད་སེལ་བའི་ཚུལ་ཡང་། སྒོམ་རིམ་ལས། དེ་ལ་ཉེ་བར་བཞག་ནས་སེམས་ལ་འདི་ལྟར་དཔྱད་པར་བྱ་སྟེ། ཅི་དམིགས་པ་ལེགས་པར་འཛིན་ཏམ། འོན་ཏེ་བྱིང་ངམ། འོན་ཏེ་ཕྱི་རོལ་གྱི་ཡུལ་ལ་རྣམ་པར་འཕྱར་བས་རྣམ་པར་གཡེངས་སམ་སྙམ་དུ་བརྟག་པར་བྱའོ། ། དེ་ལ་གལ་ཏེ་རྨུགས་པ་དང་གཉིད་ཀྱིས་ནོན་ནས་སེམས་བྱིང་དུ་དོགས་པར་མཐོང་ན། དེའི་ཚེ་མཆོག་ཏུ་དགའ་བའི་དངོས་པོ་སངས་རྒྱས་ཀྱི་སྐུ་གཟུགས་ལ་སོགས་པའམ།
སྣང་བའི་འདུ་ཤེས་ཡིད་ལ་བྱས་ལ་བྱིང་བ་ཞི་བར་བྱས་ནས། ཅི་ནས་ཀྱང་དམིགས་པ་དེ་ཉིད་སེམས་ཀྱིས་ཤིན་ཏུ་གསལ་བར་མཐོང་བར་འགྱུར་བ་དེ་ལྟར་བྱའོ། ། ཞེས་དང་། གང་གི་ཚེ་ཕྱི་རོལ་གྱི་གཟུགས་ལ་སོགས་པ་ལ་དེ་དག་གི་ཡོན་ཏན་རྟོག་པས་རྒྱུག་པའི་ཕྱིར་རམ། གཞན་ཡིད་ལ་བྱེད་པས་སམ། སྔོན་མྱོང་བའི་ཡུལ་ལ་འདོད་པས་སེམས་རྒོད་པའམ། རྒོད་དུ་དོགས་པར་མཐོང་བ་དེའི་ཚེ་འདུ་བྱེད་ཐམས་ཅད་མི་རྟག་པ་དང་སྡུག་བསྔལ་བ་ལ་སོགས་པ་ཡིད་འབྱུང་བ་འགྱུར་བའི་དངོས་པོ་ཡིད་ལ་བྱའོ། ། དེ་ལྟར་རྣམ་པར་གཡེང་བ་ཞི་བར་བྱས་ནས་དྲན་པ་དང་། ཤེས་བཞིན་གྱི་ཐག་པས་ཡིད་ཀྱི་གླང་པོ་དམིགས་པའི་སྡོང་པོ་དེ་ཉིད་ལ་གདགས་པར་བྱའོ། ། གང་གི་ཚེ་བྱིང་བ་དང་རྒོད་པ་མེད་པར་གྱུར་ཏེ་དམིགས་པ་དེ་ལ་སེམས་རྣལ་དུ་འཇུག་པར་མཐོང་བ་དེའི་ཚེ་རྩོལ་བ་གློད་ལ་བཏང་སྙོམས་སུ་བྱ་ཞིང་།
ཇི་སྲིད་འདོད་ཀྱི་བར་དུ་འདུག་པར་བྱའོ། ། ཞེས་པ་ལྟར་རོ། ། ཐུན་ལས་ལྡང་བའི་ཚེ་ཇི་ལྟར་བྱ་བ་ནི་འོག་ནས་འཆད་པ་ལྟར་ཤེས་པར་བྱའོ། ། གསུམ་པ་གྲུབ་པའི་ཚད་བསྟན་པ་ནི། དེ་ཉིད་ལས། དེའི་ལུས་དང་སེམས་གང་གི་ཚེ་ཤིན་ཏུ་སྦྱངས་པར་གྱུར་པ་དང་། ཇི་ལྟར་འདོད་པ་བཞིན་དུ་དམིགས་པ་ལ་སེམས་དབང་དུ་གྱུར་པ་དེའི་ཚེ་ཞི་གནས་གྲུབ་པ་ཡིན་པར་རིག་པར་བྱའོ། ། ཞེས་པ་ལྟར་རོ། ། ཅིའི་ཕྱིར་ཞི་གནས་ཞེས་བྱ་སྙམ་ན། དེ་ཉིད་ལས།
ཕྱི་རོལ་གྱི་ཡུལ་ལ་རྣམ་པར་གཡེང་བ་ཞི་ནས། ནང་དུ་དམིགས་པ་ལ་རྒྱུན་དུ་རང་གི་ངང་གིས་འཇུག་ལ། དགའ་བ་དང་ཤིན་ཏུ་སྦྱངས་པ་དང་ལྡན་པའི་སེམས་ཉིད་ལ་གནས་པ་ནི་ཞི་གནས་ཞེས་བྱའོ། ། ཞེས་ཤིན་ཏུ་གསལ་བར་གསུངས་སོ། ། དེས་ན་ཤིན་སྦྱངས་མ་ཐོབ་པའི་སེམས་གནས་སྐྱོན་མེད་རྣམས་ནི་ཞི་གནས་རྗེས་མཐུན་པར་ཤེས་པར་བྱའོ། ། གཉིས་པ་ལྷག་མཐོང་བསྒོམ་པ་ལ་གསུམ། ལྷག་མཐོང་གི་ཚོགས་བསྟེན་པ། ཇི་ལྟར་སྒྲུབ་བའི་ཚུལ། གྲུབ་པའི་ཚད་བསྟན་པའོ། ། དང་པོ་ནི།
སྒོམ་རིམ་བར་པ་ལས། ལྷ་མཐོང་གི་ཚོགས་གང་ཞེ་ན། སྐྱེས་བུ་དམ་པ་ལ་བསྟེན་པ་དང་། མང་དུ་ཐོས་པ་ཡོངས་སུ་བཙལ་བ་དང་། ཚུལ་བཞིན་དུ་སེམས་པའོ། ། ཞེས་པ་ལྟར། མཚན་ལྡན་གྱི་བཤེས་གཉེན་བསྟེན་ཅིང་། མང་དུ་ཐོས་པ་ཅི་ནུས་སུ་བསྒྲུབ་པ་དང་། ཁྱད་པར་དུ་ཟབ་ལམ་སྟོན་པའི་གཞུང་དང་གདམས་ངག་ལ་ཐོས་པ་དང་བསམ་པས་ཚུལ་བཞིན་དུ་འབད་པར་བྱ་སྟེ། ཇོ་བོས།
ཚེ་ནི་ཡུན་ཐུང་ཤེས་བྱའི་རྣམ་པ་མང་། ། ཚེ་ཡི་ཚད་ཀྱང་ཇི་ཙམ་མི་ངེས་པས། ། ངང་པས་ཆུ་ལས་འོ་མ་ལེན་པ་ལྟར། ། རང་གི་འདོད་པ་དང་དུ་བླང་བར་གྱིས། ། ཞེས་སོ། ། གཉིས་པ་ལ་གསུམ། ལྟ་བས་སྤྲོས་པ་བཅད་པ། སྒོམ་པས་ཉམས་སུ་བླངས་པ། སྤྱོད་པས་བོགས་དབྱུང་བའོ། ། དང་པོ་ལ་གསུམ།
ཕྱི་ཡུལ་ལ་སྤྲོས་པ་བཅད་པ། ནང་སེམས་ལ་སྤྲོས་པ་བཅད་པ། སྒོམ་བྱེད་ཀྱི་གཉེན་པོ་ལ་སྤྲོས་པ་བཅད་པའོ། ། དང་པོ་ནི། ཆོས་རྣམས་རྨི་ལམ་ལྟ་བུར་བསམ། ། ཞེས་པ་སྟེ། དེའི་དོན་ཡང་སྒོམ་རིམ་ལས། ཆོས་ཞེས་བྱ་བ་ནི་མདོར་བསྡུ་ན་ཕུང་པོ་ལྔ་དང་། སྐྱེ་མཆེད་བཅུ་གཉིས་དང་། ཁམས་བཅོ་བརྒྱད་དོ། །
དེ་ལ་ཕུང་པོ་དང་སྐྱེ་མཆེད་གཟུགས་ཅན་གང་དག་ཡིན་པ་དེ་དག་ནི། དོན་དམ་པར་ན་སེམས་ཀྱི་རྣམ་པ་ལས་གུད་ན་མེད་དེ། དེ་དག་རྡུལ་ཕྲ་རབ་ཏུ་བཤིག་ལ། རྡུལ་ཕྲ་རབ་རྣམས་ཀྱང་ཆ་ཤས་ཀྱི་ངོ་བོ་ཉིད་སོ་སོར་བརྟགས་ན་ངོ་བོ་ཉིད་ངེས་པར་བཟུང་དུ་མེད་པའི་ཕྱིར་རོ། ། དེ་ལྟ་བས་ན་ཐོག་མ་མེད་པའི་དུས་ནས་གཟུགས་ལ་སོགས་པ་ཡང་དག་པ་མ་ཡིན་པ་ལ་མངོན་པར་ཞེན་པའི་དབང་གིས། རྨི་ལམ་ན་དམིགས་པའི་གཟུགས་ལ་སོགས་པ་སྣང་བ་བཞིན་དུ། བྱིས་པ་རྣམས་ལ་སེམས་ཉིད་གཟུགས་ལ་སོགས་པར་ཕྱི་རོལ་ཏུ་ཆད་པ་བཞིན་དུ་སྣང་གིས། དོན་དམ་པར་ན་འདི་ལ་གཟུགས་ལ་སོགས་པ་ནི་སེམས་ཀྱི་རྣམ་པ་ལས་གུད་ན་མེད་དོ། ། ཞེས་དཔྱད་པར་བྱའོ། ། ཞེས་གསུངས་པ་ལྟར།
ཉིན་པར་གྱི་བག་ཆགས། གཉིད་ཀྱི་རྐྱེན་གྱི་སད་པས་རྨི་ལམ་གྱི་སྣང་བ་སྣ་ཚོགས་འབྱུང་ཡང་སྣང་བ་ལྟར་དུ་གྲུབ་པ་ཅུང་ཟད་ཀྱང་མེད་པ་བཞིན། ཐོག་མ་མེད་པ་ནས་ཞུགས་པའི་དོན་སྣང་གི་བག་ཆགས། ལས་ཀྱི་རྐྱེན་གྱིས་སད་པར་བཟུང་ཡུལ་སྣ་ཚོགས་སུ་སྣང་བ་ཡང་། སེམས་ཀྱི་རྣམ་པ་ཙམ་ལས་གཞན་དུ་སྣང་བ་ལྟར། བདེན་པ་ཅུང་ཟད་ཀྱང་མེད་པར་ངེས་པའོ། ། གཉིས་པ་ནང་སེམས་ལ་སྤྲོས་པ་བཅད་པ་ནི། མ་སྐྱེས་རིག་པའི་གཤིས་ལ་དཔྱད། ཅེས་པ་སྟེ་འདི་ཡང་། སྒོམ་རིམ་ལས།
དེ་འདི་སྙམ་དུ་ཁམས་གསུམ་པ་དེ་ནི་སེམས་ཙམ་མོ་སྙམ་དུ་སེམས་ཤིང་དེས་དེ་ལྟར་ཆོས་གདགས་པ་མཐའ་དག་ནི་སེམས་ཁོ་ན་ཡིན་པར་རྟོགས་ནས། སེམས་དེ་ལ་སོ་སོར་བརྟགས་ན་ཆོས་ཐམས་ཅད་ཀྱི་ངོ་བོ་ཉིད་སོ་སོར་བརྟགས་པ་ཡིན་ནོ། ། ཞེས་སེམས་ཀྱི་ངོ་བོ་ཉིད་ལ་སོ་སོར་རྟོག་གོ ། དེ་འདི་ལྟར་དཔྱོད་དེ། དོན་དམ་པར་ན་སེམས་ཀྱང་བདེན་པར་མི་རུང་སྟེ། གང་གི་ཚེ་རྫུན་པའི་ངོ་བོ་ཉིད་གཟུགས་ལ་སོགས་པའི་རྣམ་པ་འཛིན་པའི་སེམས་ཉིད་སྣ་ཚོགས་ཀྱི་རྣམ་པར་སྣང་བ་དེའི་ཚེ། དེ་བདེན་པ་ཉིད་དུ་ག་ལ་འགྱུར། ཇི་ལྟར་གཟུགས་ལ་སོགས་པ་དེ་བཞིན་དུ། སེམས་ཀྱང་དེ་ལས་གུད་ན་མེད་པར་རྫུན་པ་ཉིད་དེ། ཇི་ལྟར་ན་གཟུགས་ལ་སོགས་པ་སྣ་ཚོགས་ཀྱི་རྣམ་པ་ཡིན་ཞེས་དཔྱད་དོ། །
དེས་དེ་ལྟར་ཤེས་རབ་ཀྱིས་སེམས་ཀྱི་ངོ་བོ་ཉིད་ལ་སོ་སོར་བརྟགས་ན། དོན་དམ་པར་སེམས་ནི་ནང་དུ་ཡང་མི་དམིགས། ཕྱི་རོལ་ཏུ་ཡང་མི་དམིགས། གཉིས་ཀ་མེད་པར་ཡང་མི་དམིགས་སོ། འདས་པའི་སེམས་ཀྱང་མི་དམིགས། མ་འོངས་པའང་མི་དམིགས། ད་ལྟར་བྱུང་བ་ཡང་མི་དམིགས་སོ། ། སེམས་སྐྱེ་བའི་ཚེ་གང་ནས་ཀྱང་མ་འོངས། འགག་པའི་ཚེ་གང་དུ་ཡང་སོགས་པར་མི་འགྲོ་སྟེ། སེམས་ནི་གཟུང་དུ་མེད་པ།
བསྟན་དུ་མེད་པ། གཟུགས་ཅན་མ་ཡིན་པའོ། ། ཞེས་པ་ལྟར། སྣང་བ་ཐམས་ཅད་སེམས་ཀྱི་ཆོ་འཕྲུལ་དུ་ཤེས་ནས། སེམས་ཀྱི་ངོ་བོ་ལ་དོན་དམ་འཇལ་བའི་རིགས་པས་བརྟགས་པ་ན། ཕྱི་ནང་དུས་གསུམ། སྐྱེ་འགག་སོགས་སྤྲོས་པ་མཐའ་དག་དང་བྲལ་བར་ངེས་པའོ། ། གསུམ་པ་སྒོམ་བྱེད་ཀྱི་གཉེན་པོ་ལ་སྤྲོས་པ་བཅད་པ་ནི། གཉེན་པོ་ཉིད་ཀྱང་རང་སར་གྲོལ། ། ཞེས་པ་སྟེ།
སྒོམ་རིམ་ལས། འདི་ལྟར་ཡང་དག་པར་སོ་སོར་རྟོག་པ་ཉིད་ལས། ཡང་དག་པ་ཇི་ལྟ་བ་བཞིན་དུ་ཤེས་པའི་མེ་འབྱུང་ན། གཙུབ་ཤིང་གཙུབས་པའི་མེ་བཞིན་དུ། རྟོག་པའི་ཤིང་སྲེག་གོ ། ཞེས་བཅོམ་ལྡན་འདས་ཀྱིས་བཀའ་སྩལ་ཏོ། ། འཕགས་པ་དཀོན་མཆོག་སྤྲིན་ལས་ཀྱང་བཀའ་སྩལ་ཏེ། དེ་ལྟར་སྐྱོན་ལ་མཁས་པ་དེས་སྤྲོས་པ་ཐམས་ཅད་དང་བྲལ་བར་བྱ་བའི་ཕྱིར་སྟོང་པ་ཉིད་སྒོམ་པ་ལ་རྣལ་འབྱོར་དུ་བྱེད་དོ། ། དེ་སྟོང་པ་ཉིད་སྒོམ་པ་མང་བས། གནས་གང་དང་གང་དུ་སེམས་འཕྲོ་ཞིང་སེམས་མངོན་པར་དགའ་བའི་གནས་དེ་དང་དེ་དག་གི་ངོ་བོ་ཉིད་ཡོངས་སུ་བཙལ་ན་སྟོང་པར་རྟོགས་སོ། །
སེམས་གང་ཡིན་པ་དེ་ཡང་བརྟགས་ན་སྟོང་པར་རྟོགས་སོ། ། སེམས་གང་གིས་རྟོགས་པ་དེ་ཡང་ངོ་བོ་ཉིད་ཀུན་ཏུ་བཙལ་ན་སྟོང་པར་རྟོགས་ཏེ། དེ་དེ་ལྟར་རྟོགས་པས་མཚན་མ་མེད་པའི་རྣལ་འབྱོར་ལ་འཇུག་གོ ། ཞེས་འབྱུང་ངོ་། ། ཞེས་མདོ་དྲངས་ནས་བཤད་པ་ལྟར། ཡུལ་སེམས་གཉིས་ལ་དཔྱད་ནས་སྒོམ་པའི་ཚེ། སྒོམ་བྱེད་ཀྱི་གཉེན་པོ་ལ་ཞེན་པར་གྱུར་ན། དེ་ཉིད་ཀྱི་ངོ་བོ་རྒྱུ་འབྲས་ལ་ལེགས་པར་དཔྱད་པས་གདོད་མ་ནས་སྟོང་པར་ངེས་པའོ། ། གཉིས་པ་སྒོམ་པས་ཉམས་སུ་བླང་བ་ནི། ལམ་གྱི་ངོ་བོ་ཀུན་གཞིའི་ངང་ལ་བཞག །
ཅེས་པ་སྟེ། སྤྱིར་ཀུན་གཞི་ནི། རྣམ་ཤེས་ཚོགས་བརྒྱད་ཀྱི་ཡ་གྱལ་ཞིག་ལ་བཤད་པ་མང་ཡང་། འདིར་ནི་ལམ་འབྲས་པ་དག་འཆད་པ་ལྟར། རིག་སྟོང་ཟུང་འཇུག་གི་རང་བཞིན་སྟོང་ཉིད་ལ་ཀུན་གཞི་ཞེས་བྱ་སྟེ། འཁོར་འདས་ཀྱི་ཆོས་ཐམས་ཅད་ཀྱི་གཞི་ཡིན་པའི་ཕྱིར། དེས་ན། ཇོ་བོས། ཆོས་ཉིད་སྤྲོས་དང་བྲལ་བ་ལ། ། ཤེས་པ་ཡང་སྤྲོས་དང་བྲལ་བར་བཞག །
ཅེས་གསུངས་པ་ལྟར། ཡུལ་ཆོས་ཉིད་སྤྲོས་པ་མཐའ་དང་བྲལ་བ་ལ། ཡུལ་ཅན་བློའི་འཛིན་སྟངས་ཀྱང་ཇི་སྐད་བཤད་པའི་སྤྲོས་པ་གཅོད་ཚུལ་གྱི་སྒོ་ནས། སྤྲོས་བྲལ་གྱི་རྣམ་པར་ཞུགས་པ་ན། དེ་ལས་གཞན་པའི་རྟོག་དཔྱོད། སྤྲོ་བསྡུ། འབད་རྩོལ་སོགས་དང་བྲལ་བར་མཉམ་པར་བཞག་པར་བྱའོ། ། ཚུལ་འདི་ཡང་། སྒོམ་རིམ་ལས། དེ་ལྟར་གང་ཟག་དང་ཆོས་ལ་བདག་མེད་པའི་དེ་ཁོ་ན་ལ་ཞུགས་པ་ཏེ།
ཡོངས་སུ་བརྟག་པར་བྱ་བ་གཞན་མེད་པས། རྟོག་པ་དང་། དཔྱོད་པ་དང་བྲལ་བ། བརྗོད་པ་མེད་པ། ངང་གཅིག་ཏུ་གྱུར་པའི་ཡིད་ལ་བྱེད་པ་རང་གི་ངང་གིས་འཇུག་པ། མངོན་པར་འདུ་བྱེད་པ་མེད་པས་དེ་ཁོ་ན་ཉིད་ལ་ཤིན་ཏུ་གསལ་བར་བསྒོམ་ཞིང་འདུག་པར་བྱའོ། ། དེར་གནས་ནས་སེམས་ཀྱི་རྒྱུན་རྣམ་པར་མི་གཡེང་བར་བྱའོ། བྱིངས་རྒོད་སེལ་བའི་ཚུལ་ནས་སྔར་བཤད་པ་བཞིན་དུ་ཤེས་པར་བྱའོ། གསུམ་པ་སྤྱོད་པས་བོགས་དབྱུང་བ་ནི། བདུན་པོ་སེམས་བྱུང་རྟོག་པ་ཡིན་པས་སྤང་།
ཞེས་པ་སྟེ། ཚོགས་དྲུག་གི་ཤེས་པ་དང་། བདག་དང་བདག་གིར་འཛིན་པའི་རྟོག་པ་ལ་ཉོན་ཡིད་དུ་བཏགས་པ་དང་བདུན་པོ། རང་རང་གི་འཁོར་སེམས་བྱུང་དང་བཅས་པ་ནི། ཡང་དག་པ་མ་ཡིན་པའི་ཀུན་རྟོག་ཅེས་བྱ་སྟེ། དབུས་མཐའ་ལས། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་པ་ལྟར་རོ། ། དེ་ལྟ་བུའི་རྟོག་པ་དེ་དག་ཡུལ་ལ་འཕྲོ་ཞིང་འཇུག་པའི་ཚེ།
བདེན་སྣང་དང་། བདེན་ཞེན་གྱི་རྗེས་སུ་མི་འབྲང་བར། འཕྲོ་བའི་ཡུལ་དང་། འཕྲོ་བྱེད་ཀྱི་རྟོག་པའི་ངོ་བོ་ལ་རིགས་པས་ལེགས་པར་དཔྱད་ནས། སྤྲོས་བྲལ་དུ་ལྷངས་ཀྱི་ངེས་པར་བྱའོ། ། དེ་ལྟར་ཐབས་དང་བཅས་པས་ཡང་དང་ཡང་དུ་གོམས་ན། རྣམ་རྟོག་གི་འཕྲོ་འདུ་ཐམས་ཅད་ཀྱང་སྤྲོས་བྲལ་ཡེ་ཤེས་སྐྱེ་བའི་གྲོགས་སུ་འགྱུར་བས། བོགས་འབྱིན་ཞེས་བྱའོ། ། གསུམ་པ་གྲུབ་པའི་ཚད་བསྟན་པ་ནི། སྒོམ་རིམ་ལས།
ཞི་གནས་དེ་ཉིད་ལ་དམིགས་པའི་ཚེ། དེ་ཁོ་ན་ལ་རྣམ་པར་དཔྱོད་པ་དེ་ནི། ལྷག་མཐོང་ཡིན་ཏེ། ཞེས་དང་། དེ་ལུས་ཤིན་ཏུ་སྦྱངས་པ་དང་། སེམས་ཤིན་ཏུ་སྦྱངས་པ་ཐོབ་ནས། དེ་ཉིད་ལ་གནས་ཏེ། སེམས་ཀྱི་རྣམ་པ་གཞན་སྤངས་ནས། ཇི་ལྟར་བསམ་པའི་ཆོས་དེ་དག་ཉིད་ནང་དུ་ཏིང་ངེ་འཛིན་གྱི་སྤྱོད་ཡུལ། གཟུགས་བརྙན་དུ་སོ་སོར་རྟོག་པར་བྱེད།
མོས་པར་བྱེད་དོ། ། དེ་ལྟར་ཏིང་ངེ་འཛིན་གྱི་སྤྱོད་ཡུལ། གཟུགས་བརྙན་དེ་དག་ལ། ཤེས་བྱའི་དོན་དེ་རྣམ་པར་འབྱེད་པ་དང་། རབ་ཏུ་འབྱེད་པ་དང་། ཡོངས་སུ་རྟོགས་པ་དང་། ཡོངས་སུ་དཔྱོད་པ་དང་། བཟོད་པ་དང་། འདོད་པ་དང་། བྱེ་བྲག་འབྱེད་པ་དང་།
བལྟ་བ་དང་། རྟོག་པ་གང་ཡིན་པ་དེ་ནི། ལྷ་མཐོང་ཞེས་བྱ་སྟེ། དེ་ལྟར་ན། བྱང་ཆུབ་སེམས་དཔའ་ལྷག་མཐོང་ལ་མཁས་པ་ཡིན་ནོ། ། ཞེས་དགོངས་འགྲེལ་གྱི་ལུང་དང་བཅས་པ་གསུངས་པ་ལྟར། ལུས་སེམས་ཤིན་སྦྱངས་དང་ལྡན་པའི་སོ་སོར་རྟོག་པའི་ཤེས་རབ་བོ། ། དེ་ནི་བློ་གཞན་ལས་ནུས་པ་ལྷག་པའི་སྒོ་ནས། ཡུལ་གྱི་གནས་ཚུལ་མཐོང་བའི་ཕྱིར་ལྷག་མཐོང་ཞེས་བྱའོ། ། ཇི་སྐད་བཤད་པའི་ཞི་གནས་དང་ལྷག་མཐོང་དེ་དག་ཀྱང་ཟུང་དུ་འབྲེལ་བར་ཉམས་སུ་ལེན་དགོས་ཏེ།
རེ་རེས་ཁོ་ནས་ཉོན་མོངས་སྤོང་བ་དང་། གནས་ལུགས་རྟོགས་པ་སོགས་ཀྱི་དགོས་པ་རྫོགས་པར་མི་འགྲུབ་པའི་ཕྱིར། དེས་ན་ཟུང་དུ་འབྲེལ་ཚུལ་དང་བཅས་པ་ཞིབ་ཏུ་ཤེས་པར་བྱ་སྟེ། གཞན་དུ་བཤད་ཟིན་ཏོ། ། གཉིས་པ་རྗེས་ཐོབ་ཀྱི་ཉམས་ལེན་ནི། ཐུན་མཚམས་སྒྱུ་མའི་སྐྱེས་བུར་བྱ། ། ཞེས་པ་སྟེ། ཐུན་མཚམས་ཀྱི་སྤྱོད་ལམ་ཐམས་ཅད་དུ། སྙིང་རྗེ་ཆེན་པོ་སྔོན་དུ་འགྲོ་བའི་སྒོ་ནས། སྒྱུ་མ་ལྟ་བུའི་དྲན་ཤེས་དང་ལྡན་པས།
གཞན་ཕན་གྱི་སྤྱོད་པ་ལྷུར་བླང་བར་བྱ་སྟེ། སྒོམ་རིམ་བར་པ་ལས། ལུས་ལ་སོགས་པ་ལ་གནོད་པར་གྱུར་ན། དེའི་བར་སྐབས་སུ་འཇིག་རྟེན་མཐའ་དག་སྒྱུ་མ་དང་། སྨིག་རྒྱུ་དང་། རྨི་ལམ་དང་། ཆུ་ཟླ་དང་། མིག་ཡོར་ལྟ་བུར་བལྟ་ཞིང་། འདི་སྙམ་དུ་བསམ་པར་བྱ་སྟེ། སེམས་ཅན་འདི་དག་ནི་ཆོས་ཟབ་མོ་འདི་ལྟ་བུ་ཁོང་དུ་མ་ཆུད་པས།
འཁོར་བ་ན་ཀུན་ཏུ་ཉོན་མོངས་པར་འགྱུར་གྱིས། བདག་གིས་ཅི་ནས་ཀྱང་དེ་དག་ཆོས་ཉིད་དེ་ཁོང་དུ་ཆུད་པར་འགྱུར་བ། དེ་ལྟར་བྱའོ་སྙམ་དུ་བསམ་ཞིང་སྙིང་རྗེ་ཆེན་པོ་དང་། བྱང་ཆུབ་ཀྱི་སེམས་མངོན་དུ་བྱའོ། ། ཞེས་དང་། དེ་ནས་དལ་བུས་སྐྱིལ་མོ་ཀྲུང་བཤིག་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་བྱས་ལ། དེ་དག་ལ་མཆོད་པ་དང་། བསྟོད་པ་བྱས་ནས།
འཕགས་པ་བཟང་པོ་སྤྱོད་པ་ལ་སོགས་པའི་སྨོན་ལམ་ཆེན་པོ་གདབ་བོ། ། ཞེས་སོགས་བློ་གྲོས་དང་ལྡན་པ་རྣམས་ཀྱིས་ཐར་ལམ་ལྟ་བའི་མིག་དམ་པ་འདི་དག པཎ་ཆེན་པདྨའི་ངང་ཚུལ་གྱིས་ཐུགས་རྗེ་ཆེན་པོས་གསལ་བར་གདམས་པའི་ཕྱིར་རོ། ། སྣ་ཚོགས་སྣང་བ་སེམས་ཀྱི་ཆོ་འཕྲུལ་དང་། ། སེམས་ཀྱི་རང་བཞིན་གདོད་ནས་མ་སྐྱེས་ཤིང་། ། གཉིས་མེད་ཡེ་ཤེས་མཚན་མ་ལས་འདས་པས། ། ཚུལ་བཞིན་ངེས་པ་རྣམས་ལ་བདག་ཕྱག་འཚལ། ། དེ་ལྟར་དངོས་གཞི་བྱང་ཆུབ་ཀྱི་སེམས་གཉིས་སྒོམ་པ་སོང་ནས། འདི་མན་ཆད་ལ། སྙན་བརྒྱུད་ཆེན་མོ་བ་དག
རྗེས་ཀྱི་ཆོས་ཞེས་མིང་བཏགས་ནས། དོན་ཚན་གྱི་གྲངས་དང་། གོ་རིམ་ལ་ངེས་པ་མེད་པར་བཞེད་ཅིང་། རྩ་ཚིག་ཀྱང་མང་ཉུང་དང་། གོ་རིམ་སྣ་ཚོགས་པ་འབྱུང་མོད། དོན་བདུན་མ་ལྟར་ན། གསུམ་པ་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་ནི། སྣོད་བཅུད་སྡིག་པས་འཁོལ་བའི་ཚེ། ། རྐྱེན་ངན་བྱང་ཆུབ་ལམ་དུ་བསྒྱུར། ། ཞེས་གསུངས་ཏེ།
སྣོད་བཅུད་ཀྱི་དཔལ་འབྱོར། ལོངས་སྤྱོད། ནུས་མཐུ་སྡིག་པས་ཁོལ་ཞིང་། བཅོམ་པར་རྐྱེན་ངན་ཐམས་ཅད་ཆར་བཞིན་འབབ་པའི་ཚེ། ལམ་དུ་འཁྱེར་བའི་གདམས་པ་གལ་ཆེ་སྟེ། འདི་མེད་ན་ཆོས་རྐྱེན་དབང་དུ་འཆོར་བའི་ཕྱིར། དེས་ན་འདི་ལ་གཉིས། བསམ་པས་ལམ་དུ་འཁྱེར་བ། སྦྱོར་བས་ལམ་དུ་འཁྱེར་བའོ། ། དང་པོ་ལ།
ཀུན་རྫོབ་བྱང་ཆུབ་ཀྱི་སེམས་ལ་བརྟེན་ནས་རྐྱེན་ངན་བྱང་ཆུབ་ཀྱི་ལམ་དུ་བྱ་བ་ནི། ལེ་ལན་ཐམས་ཅད་གཅིག་ལ་གདའ། ། ཀུན་ལ་བཀའ་དྲིན་ཆེ་བར་བསྒོམ། ། ཞེས་པ་སྟེ། རང་ལ་མི་འདོད་པའི་རྐྱེན་བྱུང་བའི་ཚེ། ལན་ཁག་གཞན་ལ་མི་བསྐུར་བར། ཉེས་པ་ཐམས་ཅད་ཀྱི་རྩ་བ་བདག་གཅེས་འཛིན་ཡིན་ཚུལ་སྔར་བཤད་པ་རྣམས་དྲན་པར་བྱས་ནས། སྤྱོད་འཇུག་ལས། འདི་ཡིན་བརྒྱ་ཕྲག་ཐམས་ཅད་དུ། ། འཁོར་བར་བདག་ལ་གནོད་པ་བྱས། །
ད་ནི་འཁོན་རྣམས་དྲན་བྱས་ཏེ། ། ཁྱོད་ཀྱི་རང་དོན་སེམས་པ་གཞོམ། ། ཞེས་པ་ལྟར། ལེ་ལན་ཐམས་ཅད་བདག་གཅེས་འཛིན་ཁོ་ན་ལ་གདའ་བར་བྱ་སྟེ། འདི་ལྟར། ཁྱོད་ཀྱི་དབང་གིས་ཐོག་མ་མེད་པ་ནས། དའི་བར་དུ་མཐོ་བ་ལ་ཕྲག་དོག དམའ་བ་ལ་བརྙས་འཆོས། མཉམ་པ་ལ་འགྲན་སེམས་སོགས་བསམ་སྦྱོར་དུ་མའི་སྒོ་ནས། གཞན་ལ་གནོད་པ་སྣ་ཚོགས་བྱས།
དེའི་དབང་གིས་བདག་ཀྱང་ངན་སོང་གནས་གསུམ་གྱི་སྡུག་བསྔལ་སོགས། གྲངས་མཐའ་མེད་པར་ཉམས་སུ་མྱོང་སྟེ། སྤྱོད་འཇུག་ལས། བདག་གིས་སྔོན་ཆད་སེམས་ཅན་ལ། ། འདི་འདྲ་བ་ཡི་གནོད་པ་བྱས། ། དེས་ན་སེམས་ཅན་གནོད་བྱེད་པ། ། བདག་ལ་སྡུག་བསྔལ་འདི་འབྱུང་རིགས། ། ཞེས་པ་ལྟར་རོ། ། དེས་ན་དགྲ་ཟུན་གྱི་རུ་ཕྱེད། སྤང་གཉེན་ངོས་ཟིན་པའི་དུས་འདིར།
ཉེས་པའི་རྩ་བ་ཁྱོད་ཉིད་གཞོམ་པར་བྱ་སྟེ། སྤྱོད་འཇུག་ལས། ཁྱོད་ཀྱིས་ཁོ་བོ་གར་བརླགས་པའི། ། སྔོན་གྱི་དུས་དེ་གཞན་ཡིན་གྱི། ། ངས་མཐོང་ད་ཁྱོད་གང་དུ་འགྲོ། ། ཁྱོད་ཀྱི་དྲེགས་པ་ཀུན་གཞོམ་བྱ། ། ཞེས་པ་ལྟར་རོ། ། དེ་ལྟར་བདག་འཛིན་ལ་དགྲར་བལྟས་ནས། གནོད་བྱེད་ཀྱིས་ཐོག་དྲངས་པའི་སེམས་ཅན་ཐམས་ཅད་ལ་དྲིན་ཅན་དུ་བལྟ་བར་བྱ་སྟེ། རེ་རེས་ཀྱང་ཐོག་མ་མེད་པ་ནས་ཕ་མར་གྱུར་པས་དྲིན་ཆེ་ཚུལ་སོགས་དང་།
གཞན་ཡང་སྤྱོད་འཇུག་ལས། སེམས་ཅན་རྣམས་དང་རྒྱལ་བ་ལས། ། སངས་རྒྱས་ཆོས་འགྲུབ་འདྲ་བ་ལ། ། རྒྱལ་ལ་གུས་བྱེད་དེ་བཞིན་དུ། ། སེམས་ཅན་ལ་མིན་ཅི་ཡི་ཚུལ། ། ཞེས་པ་ལྟར། སངས་རྒྱས་སྒྲུབ་པའི་གང་ཟག་ལ། སངས་རྒྱས་དང་སེམས་ཅན་གཉིས་ཕན་འདོགས་མཚུངས་པའི་ཕྱིར་ཏེ། སངས་རྒྱས་ལ་བརྟེན་ནས་དད་སོགས་ཀྱི་ཡོན་ཏན་འགྲུབ་པ་བཞིན་དུ། སེམས་ཅན་ལ་བརྟེན་ནས་བྱམས་པ།
སྙིང་རྗེ། བྱང་ཆུབ་ཀྱི་སེམས། ཕྱིན་དྲུག བསྡུ་བཞི་སོགས་བྱང་ཆུབ་སེམས་དཔའི་སྤྱོད་པ་ཐམས་ཅན་འགྲུབ་པའི་ཕྱིར། དེས་ན་རྒྱུ་མཚན་དེ་དག་ཡང་ཡང་བསམ་པའི་སྒོ་ནས། གཏོང་ལེན་གྱི་དམིགས་པ་ལ་འབད་པར་བྱ་སྟེ། དེ་ལྟར་ན་འགལ་རྐྱེན་ཅི་བྱུང་ཐམས་ཅད་ཀྱང་། མེ་འབར་བ་ལ་ཤིང་བསྣན་པ་བཞིན་དུ། བདག་གཞན་བརྗེ་བའི་བྱང་ཆུབ་ཀྱི་སེམས་རིན་པོ་ཆེ་འཕེལ་བའི་རྐྱེན་དུ་འགྱུར་བའི་ཕྱིར། གཉིས་པ་དོན་དམ་བྱང་ཆུབ་ཀྱི་སེམས་ལ་བརྟེན་ནས་ལམ་དུ་བྱ་བ་ནི།
འཁྲུལ་སྣང་སྐུ་བཞིར་བསྒོམ་པ་ཡི། ། སྟོང་ཉིད་སྲུང་བ་བླ་ན་མེད། ། ཅེས་པ་སྟེ། འགལ་རྐྱེན་གྱིས་གཟིར་བའི་ཚེ་ན། འཁྲུལ་སྣང་བདེན་པར་བཟུང་བའི་ཉེས་དམིགས་དང་། བདེན་མེད་དུ་རྟོགས་པའི་ཕན་ཡོན་དྲན་པའི་སྒོ་ནས། འགལ་རྐྱེན་དེ་ཉིད་ལ་སོགས་པ་འཁོར་འདས་ཀྱི་ཆོས་ཐམས་ཅད་ངོ་བོ་རྒྱུ་འབྲས་ཀྱིས་སྟོང་ཚུལ་ཤེས་པར་བྱ་སྟེ། དེ་ལྟར་ན་འགལ་རྐྱེན་དེ་ཉིད་ཀྱང་དོན་དམ་བྱང་ཆུབ་ཀྱི་སེམས་འཕེལ་བའི་རྐྱེན་དུ་འགྱུར་བའི་ཕྱིར། ཚུལ་འདི་ལ་ནི་སྐུ་བཞི་ངོ་སྤྲོད་དམ། སྐུ་བཞི་ལམ་འཁྱེར་ཞེས་སྔ་མ་དག་འཆད་དེ།
དང་པོར་སྐྱེ་བ་མེད་པ་ཆོས་སྐུ་དང་ཆོས་མཚུངས། མཐར་འགག་པ་མེད་པ་ལོངས་སྐུ་དང་ཆོས་མཚུངས། བར་དུ་གནས་པ་མེད་པ་སྤྲུལ་སྐུ་དང་ཆོས་མཚུངས། དེ་དག་དབྱེར་མེད་པ་ངོ་བོ་ཉིད་སྐུ་དང་ཆོས་མཚུངས་ཤིང་། དེ་ལྟར་ཤེས་ནས་བསྒོམ་པས་སྐུ་བཞི་འགྲུབ་པའི་རྟེན་འབྲེལ་དུ་འགྱུར་བ་ལ་དགོངས་སོ། ། དེ་ལྟར་འགལ་རྐྱེན་སོགས་སྟོང་ཉིད་དུ་རྟོགས་ཤིང་བསྒོམ་པ་ལ་སོགས་པ་འདི་དག་ནི། སྲུང་བ་བླ་ན་མེད་པ་སྟེ། སྡུད་པ་ལས། རྒྱུ་རྣམས་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། ། བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། །
སྟོང་པར་གནས་དང་སེམས་ཅན་ཡོངས་སུ་མི་གཏོང་དང་། ། ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་རླབས་ཅན། ། ཞེས་གསུངས་པའི་ཕྱིར་རོ། ། གཉིས་པ་སྦྱོར་བས་རྐྱེན་ངན་བྱང་ཆུབ་ཀྱི་ལམ་དུ་སྒྱུར་བ་ནི། སྦྱོར་བ་བཞི་ལྡན་ཐབས་ཀྱི་མཆོག ། ཅེས་གསུངས་ཏེ། དང་པོ་ཚོགས་བསགས་པའི་སྦྱོར་བ་ནི། བདག་ལ་སྡུག་བསྔལ་བྱུང་ཞིང་བདེ་བས་ཕོངས་པའི་ཚེ། ། བདེ་བའི་རྒྱུ་བསོད་ནམས་ཀྱི་ཚོགས་དང་བྲལ་བའི་དབང་གིས་ཡིན་པར་ཤེས་ནས། བདེ་བའི་རྒྱུར་བླ་མ་དང་དཀོན་མཆོག་མཆོད་པ།
དགེ་འདུན་ལ་བསྙེན་བཀུར་བ། འབྱུང་པོ་ལ་གཏོར་མ་བཏང་བ། གཏོང་ལེན་གྱི་དམིགས་པ་བསྒོམ་པ་སོགས་གསོད་ནམས་ཀྱི་ཚོགས་ལ་འབད་ཅིང་། ཁྱད་པར་དུ་བླ་མ་དང་དཀོན་མཆོག་ལ་མཎྜལ་ཕུལ་ནས། བདག་ན་བས་ལེགས་ན་ན་བར་བྱིན་གྱིས་བརླབ་ཏུ་གསོལ། སོས་པར་ལེགས་ན་སོས་པར། ཤི་བས་ལེགས་ན་འཆི་བར། འཚོ་བས་ལེགས་ན་འཚོ་བར་བྱིན་གྱིས་བརླབ་ཏུ་གསོལ། ཞེས་སོགས་རེ་དོགས་འགོག་པའི་གསོལ་གདབ་དྲག་ཏུ་བྱའོ། ། གཉིས་པ་སྡིག་པ་སྦྱོང་བའི་སྦྱོར་བ་ནི།
སྡུག་བསྔལ་གྱི་རྒྱུ་སྡིག་པ་སྤོངས་ཤིག་པའི་བརྡ་ཆོས་སུ་གོ་བར་བྱས་ནས། སྔར་བྱས་ཀྱི་སྡིག་པ་ལ་འགྱོད་པ་སུན་འབྱིན་པའི་སྟོབས་དང་། ཕྱིན་ཆད་སྲོག་ལ་བབ་ཀྱང་མི་བྱེད་སྙམ་པའི་སྡོམ་སེམས་ཉེས་པ་ལས་ལྡོག་པའི་སྟོབས་དང་། སྐྱབས་འགྲོ་དང་སེམས་བསྐྱེད་སོགས་རྟེན་གྱི་སྟོབས་དང་། སྟོང་ཉིད་བསྒོམ་པ་དང་། གཟུངས་སྔགས་ཟློས་པ་སོགས་གཉེན་པོ་ཀུན་ཏུ་སྤྱོད་པའི་སྟོབས་ཏེ། སྟོབས་བཞིའི་སྒོ་ནས་བཤགས་པ་ཚད་དུ་ལོངས་པར་བྱའོ། ། འདི་ནི་སྡིག་པ་སྦྱོང་བའི་ཐབས་མཆོག་རྨད་དུ་བྱུང་བ་སྟེ། ཆོས་བཞི་པའི་མདོ་ལས། བྱམས་པ་ཆོས་བཞི་དང་ལྡན་ན་སྡིག་པའི་ལས་བྱས་ཤིང་བསགས་པ་ཐམས་ཅད་བྱང་ཞིང་དག་པར་འགྱུར་རོ། །
བཞི་གང་ཞེ་ན། རྟེན་གྱི་སྟོབས་དང་། སུན་འབྱིན་པའི་སྟོབས་དང་། ཉེས་པ་ལས་ལྡོག་པའི་སྟོབས་དང་། གཉེན་པོ་ཀུན་ཏུ་སྤྱོད་པའི་སྟོབས་སོ། ། ཞེས་གསུངས་པའི་ཕྱིར་རོ། ། གསུམ་པ་གདོན་ལ་མཆོད་པའི་སྦྱོར་བ་ནི། ནད་བདག་སོགས་ཀྱི་གདོན་རྣམས་ལ་གཏོར་མ་བྱིན་ནས། ཁྱེད་ཀྱིས་བདག་གི་བྱང་ཆུབ་ཀྱི་སེམས་གཉིས་སྦྱོང་བའི་གྲོགས་དང་། སྐུལ་མ་བྱས་པ་དྲིན་ཆེ།
ད་དུང་ཡང་སེམས་ཅན་ཐམས་ཅད་ཀྱི་སྡུག་བསྔལ་བདག་ལ་སྨིན་པར་མཛད་དུ་གསོལ། ཞེས་སོགས་ཕྲིན་ལས་བཅོལ་ཞིང་གཏོང་ལེན་བསྒོམ་པར་བྱའོ། ། བཞི་པ་ཆོས་སྐྱོང་ལ་མཆོད་པའི་སྦྱོར་བ་ནི། ཆོས་སྐྱོང་རྣམས་ལ་གཏོར་མ་ཕུལ་ནས། བྱང་ཆུབ་ཀྱི་སེམས་གཉིས་སྒོམ་པའི་འགལ་རྐྱེན་ཞི་བ་དང་། མཐུན་རྐྱེན་འགྲུབ་པ་དང་། རྐྱེན་ངན་ལས་དུ་སློངས་པ་དང་། ཚེ་རབས་ཐམས་ཅད་དུ་བྱང་ཆུབ་ཀྱི་སེམས་སྐྱེ་བ། གནས་པ། འཕེལ་བ།
མཐར་ཕྱིན་པའི་གྲོགས་མཛད་དུ་གསོལ། ཞེས་གསོལ་བ་གདབ་པར་བྱའི། ནད་གདོན་སོགས་དང་བྲལ་བ་དང་། བདེ་ཞིང་སྐྱིད་པ་སོགས་ཀྱི་གསོལ་གདབ་མི་བྱ་སྟེ། ན་བ་དང་། བདེ་བ་དང་། ཚེ་རིང་བ་དང་། ཐུང་བ་སོགས་ལས་གང་ལེགས་རང་གིས་མི་ཤེས་ཤིང་། ཆོས་སྐྱོང་སོགས་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱིས་མངོན་སུམ་དུ་མཁྱེན་པའི་ཕྱིར་རོ། ། གཞན་ཡང་འཕྲལ་སྣང་གློ་བུར་བ་རྣམས་ལམ་དུ་བསླང་བའི་ཕྱིར་དུ།
འཕྲལ་ལ་གང་ཐུག་སྒོམ་དུ་སྦྱར། ། འགྲོ་འཆག་ཉལ་འདུག་གི་སྤྱོད་ལམ་ཐམས་ཅད་དུ། ཚོགས་དྲུག་གི་ཤེས་པ་དང་ཕྲད་ཚད་ཀྱི་ཡུལ་ཐམས་ཅད་མཐུན་ཕྱོགས། མི་མཐོན་ཕྱོགས་གཉིས་སུ་ངེས་པས། མཐུན་ཕྱོགས་ཐམས་ཅད་གཞན་ལ་གཏོང་བ་དང་། མི་མཐུན་ཕྱོགས་ཐམས་ཅད་རང་ལ་ལེན་པ་དང་། སྟོང་ཉིད་སྒོམ་པ་སོགས་ཉམས་ལེན་ཀྱི་དྲན་ཤེས་དང་མི་འབྲལ་བར་བྱའོ། ། དེ་བཞིན་དུ། གཉིས་པོ་ཚང་ན་ཐམས་ཅད་བླང་། ། ཞེས་ཏེ།
མཛེ་ནད་དང་སྙིང་རླུང་སོགས་ལུས་སེམས་ཀྱི་སྡུག་བསྔལ་དྲག་པོ་དང་། ཆགས་སྡང་སོགས་ཉོན་མོངས་བཟློག་ཐབས་མེད་པ་བྱུང་བ་ན། དེ་ལྟ་བུ་དག་དང་ལྡན་པའི་སེམས་ཅན་གྲངས་མཐའ་མེད་པར་ཤེས་ནས། དེ་རྣམས་ཀྱི་སྡིག་སྡུག་ཐམས་ཅད་རང་སྟེང་དུ་ལེན་པར་བྱའོ། ། མདོར་ན། མི་མཐུན་སྒོམ་གྱི་གྲོགས་སུ་བསྒྱུར། ། ཞེས་ཏེ། ཕྱི་ནང་གི་ཉེར་འཚེ་སོགས་མི་མཐུན་པའི་ཕྱོགས་ཅི་བྱུང་ཡང་བྱང་ཆུབ་ཀྱི་སེམས་གཉིས་སྦྱོང་བའི་གྲོགས་སུ་འགྱུར་བའི་ཐབས་ལ་འབད་པར་བྱའོ། ། ཁྱད་པར་དུ། རགས་པ་གང་ཡིན་སྔོན་དུ་སྦྱང་།
ཞེས་ཏེ། སྤང་བྱའི་གཙོ་བོའམ་རགས་པ་བདག་གཅེས་འཛིན་དུ་ཤེས་ནས། དེ་ཉིད་མགོ་གནོན་པ་དང་། དྲུང་འབྱིན་པའི་ཆེད་དུ་བྱང་ཆུབ་ཀྱི་སེམས་གཉིས་ལ་སོགས་པའི་ཆོས་ཐམས་ཅད་བདག་གཅེས་འཛིན་ཀྱི་གཉེན་པོར་འགྱུར་ངེས་སུ་ཉམས་སུ་ལེན་པའོ། ། ལམ་འཁྱེར་གྱི་གདམས་པ་འདི་དག་གི་ཉམས་ལེན་གྱི་སྣ་ཟིན་ན། རིན་པོ་ཆེ་གསེར་གླིང་དུ་ཕྱིན་ན། ཁྱི་ལ་རྡེག་པའི་རྡོ་མི་རྙེད་ཅེས་པ་བཞིན་དུ། བློ་སྦྱོང་གི་འགལ་རྐྱེན་དུ་འགྲོ་བའི་ཆོས་མི་སྲིད་པར་འགྱུར་བས། རྐྱེན་ངན་གྱི་རུ་འཛིངས་པའི་དུས་འདིར་སྙིང་ཐག་པ་ནས་འབད་པར་བྱའོ། ། བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ནི།
མན་ངག་སྙིང་པོ་མདོར་བསྡུས་པ། ། སྟོབས་ལྔ་དག་དང་སྦྱར་པར་བྱ། ། ཞེས་ཏེ། དང་པོ་འཕེན་པའི་སྟོབས་ནི། ད་ནས་བཟུང་སྟེ་ཟླ་བ་འདི་དང་། ལོ་འདི་དང་། མ་ཤིའི་བར་དང་། སངས་མ་རྒྱས་ཀྱི་བར་དུ། བྱང་ཆུབ་ཀྱི་སེམས་གཉིས་དང་མི་འབྲལ་བར་བྱའོ། ། ཞེས་བློའི་འཕེན་པ་དྲག་པོ་ཡང་དང་ཡང་དུ་བྱེད་པའོ། །
གོམས་པའི་སྟོབས་ནི། སྤྲོ་ཤུགས་ཆེན་པོའི་སྒོ་ནས་སྒོ་གསུམ་ཤ་ཐང་ཆོད་པའི་གུས་སྦྱོར་དང་། ཉམས་ལེན་ཆུ་བོའི་རྒྱུན་ལྟར་སྒྲུབ་པའི་རྟག་སྦྱོར་གཉིས་ཀྱི་སྒོ་ནས་བྱང་ཆུབ་ཀྱི་སེམས་གཉིས་སྦྱོང་བའོ། ། དཀར་པོའི་ས་བོན་གྱི་སྟོབས་ནི། བྱང་ཆུབ་ཀྱི་སེམས་གཉིས་སྐྱེ་བ་དང་། འཕེལ་བའི་དོན་དུ་དམིགས་ནས། བླ་མ་དང་དཀོན་མཆོག་མཆོད་པ་སོགས་ཅི་ནུས་པའི་དགེ་རྩ་སྒྲུབ་པའོ། ། སུན་འབྱིན་པའི་སྟོབས་ནི། བདག་གཅེས་འཛིན་གྱི་ཉེས་དམིགས་སྔར་བཤད་པ་རྣམས་དང་། གཞན་ཡང་སྤྱོད་འཇུག་ལས།
གལ་ཏེ་ལྷ་དང་ལྷ་མིན་རྣམས། ། ཐམས་ཅད་བདག་ལ་དགྲར་ལངས་ཀྱང་། ། དེ་དག་གིས་བདག་མནར་མེད་པའི། ། མེ་ནང་ཁྲིད་ཅིང་འཇུག་མི་ནུས། ། ཉོན་མོངས་སྟོབས་ཅན་དགྲ་འདིས་ནི། ། གང་དང་ཕྲད་ན་རི་རབ་ཀྱང་། ། ཐལ་བ་ཡང་ནི་མི་ལུས་པ། ། དེར་བདག་སྐད་ཅིག་གཅིག་ལ་འདོར། ། ཞེས་བདག་འཛིན་སོགས་ཉོན་མོངས་པའི་དགྲ་རྣམས་གནོད་ཚབས་ཆེ་ཚུལ་དང་། ཡང་དེ་ཉིད་ལས།
བདག་གི་ཉོན་མོངས་དགྲ་བོ་གང་། ། དུས་རིང་ཐོག་མ་མེད་པ་ལྟར། ། དགྲ་གཞན་ཀུན་ཀྱང་དེ་ལྟར་བུར། ། ཡུན་རིང་ཐུབ་པ་མ་ཡིན་ནོ། ། ཞེས་གནོད་ཡུན་རིང་ཚུལ་གསུངས་པ་སོགས་དྲན་པའི་སྒོ་ནས། བདག་འཛིན་སོགས་ཀྱི་ཉེས་དམིགས་ཡང་དང་ཡང་དུ་སེམས་པའོ། ། སྨོན་ལམ་གྱི་སྟོབས་ནི། དགེ་སྦྱོར་ཐམས་ཅད་ཀྱི་གཤམ་དུ། སྤྱིར་འཁོར་གསུམ་རྣམ་དག་གི་བསྔོ་བ་དང་སྨོན་ལམ་གྱི་རྒྱས་འདེབས་པ་དང་ཁྱད་པར་དུ་ཚེ་རབས་ཐམས་ཅད་དུ་བསམ་པ་བྱང་ཆུབ་ཀྱི་སེམས་གཉིས་དང་མི་འབྲལ་བར་གྱུར་ཅིག སྦྱོར་བ་ལུས་ངག་ཡིད་གསུམ་ལོངས་སྤྱོད་དགེ་རྩ་དང་བཅས་པའི་སྒོ་ནས།
མཐའ་ཡས་པའི་སེམས་ཅན་ལ་ཕན་ཐོགས་པར་གྱུར་ཅིག རྐྱེན་ངན་བྱང་ཆུབ་ཀྱི་ལམ་དུ་འཁྱེར་ནུས་པར་གྱུར་ཅིག ཅེས་སོགས་སྨོན་ལམ་རྣམ་དག་ལ་འབད་པའོ། ། དེ་སྐད་དུ་ཡང་། མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་ཡི་འབྲས་བུ་དེ་འདྲའོ། ། ཞེས་གསུངས་པའི་ཕྱིར།
འོ་ན་ཆོས་འདི་པའི་ལུགས་ཀྱི། འདའ་ཁ་མའི་གདམས་ངག་ཇི་ལྟར་བྱེད་སྙམ་ན། ཐེག་ཆེན་འཕོ་བའི་མན་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་བྱ་བ་གསུངས་ཏེ། ད་ལྟ་ཉིད་ནས་ནམ་འཆི་བའི་ཚེ་ན། སྟོབས་ལྔ་སྤྱོད་ལམ་དང་བཅས་པའི་གདམས་ངག་དྲན་པར་བྱའོ་སྙམ་པའི་འཕེན་པ་གཏོང་བ་དང་། གཉིད་ལོག་ཀ་ཐམས་ཅད་དུ་དེ་ལྟར་ཉམས་སུ་ལེན་པ་ནི་རྒྱུན་དུ་སྦྱང་བའོ། ། ལས་ལ་སྦྱར་བ་ནི། འཆི་བའི་དུས་ལ་བབ་པ་ན།
སྟོབས་ལྔའི་ཉམས་ལེན་ཤུགས་དྲགས་པ་ལ་འབད་པ་དང་། ཁྱད་པར་དུ་དཀར་པོ་ས་བོན་གྱི་སྟོབས། ཕར་ཕྱིན་དྲུག་ལྡན་དུ་བསྒྲུབ་པ་སྟེ། དེ་ཡང་ཡོ་བྱད་ལ་མ་ཆགས་པར་དཀོན་མཆོག་མཆོད་པ་སོགས་སྦྱིན་པ། ཕྱིར་བཅོས་དང་བཤགས་བསྡམ་སོགས་ཀྱི་སྒོ་ནས་ཉེས་ལྟུང་གིས་མ་གོས་པར་བྱེད་པ་ཚུལ་ཁྲིམས། འཁོན་ཞུགས་པ་རྣམས་ལ་འཁོན་སྦྱང་བ་སོགས་གང་ལ་ཡང་ཞེ་འགྲས་མེད་པར་བྱེད་པ་བཟོད་པ། བློ་སྦྱོང་སྒོམ་པ་སོགས་དགེ་བ་སྒྲུབ་པ་ལ་སྤྲོ་ཤུགས་བསྐྱེད་པ་བརྩོན་འགྲུས། བྱང་ཆུབ་ཀྱི་སེམས་གཉིས་སོགས་ཏིང་ངེ་འཛིན་ལ་མཉམ་པར་འཇོག་པ་བསམ་གཏན། གནས་ལུགས་ཀྱི་དོན་ལ་དཔྱོད་པ་ཤེས་རབ་བོ། ། དེ་ནས་སྤྱོད་ལམ་གྱི་ཁྱད་པར།
འཆི་ཁར་གཞོགས་གཡས་པ་འོག་ཏུ་བཅུག ལག་པ་གཡས་པས་འགྲམ་པ་གཡས་པ་བརྟེན། མཐེའུ་ཆུང་གིས་སྣ་བུག་གཡས་པ་བཀག རླུང་སྣ་བུག་གཡོན་ནས་རྒྱུ་བར་བྱ། བྱང་ཆུབ་ཀྱི་སེམས་གཉིས་གང་ལ་གོམས་པ་ཆེ་བ་དེའི་ངང་དུ་འཆི་འཕོ་བར་བྱའོ། ། མདོར་ན་འདའ་ཁ་མའི་གེགས་ཀྱི་གཙོ་བོ་ཚེ་འདིའི་གནས་ལུས་ལོངས་སྤྱོད་ལ་ཞེན་ཅིང་ཆགས་པ་ཡིན་པས། དེ་ཉེད་འབད་པ་ཆེན་པོས་སྤང་བར་བྱ་སྟེ། དེ་ཡང་ཕྱི་རོལ་གྱི་བཀྱེ་བཀོད་ལ་ལྟོས་པ་མེད་པར། བློ་སྦྱོང་གི་གདམས་པའི་རྩིས་ཟིན་པར་བྱ་བ་ནི། ཆགས་ཡུལ་རྣམས་ལ་སྙིང་པོ་མེད་པར་ཤེས་ནས།
བྱང་ཆུབ་ཀྱི་སེམས་ལ་སོགས་པས་ཀུན་ནས་བསླངས་ཏེ། བདག་ཉིད་དབང་བའི་གནས་ལུས་ལོངས་སྤྱོད་འདི་དག་དགྲའམ། གཉེན་ནམ། བར་མའི་ཕྱོགས་སུ་ཡང་རུང་བས་མཐུས་འཕྲོག་པའམ། འཇབ་བུས་རྐུ་བའམ། སྒྱུ་ཐབས་ཀྱིས་བསླུ་བ་སོགས། ཐབས་ཚུལ་གང་ཡང་རུང་བས་ལོངས་སྤྱོད་པ་དེ་དག་ལ། རྣམ་པ་ཀུན་ཏུ་ཕན་པ་དང་བདེ་བའི་རྒྱུར་གྱུར་ཅིག ཅེས་ཡིད་ཀྱིས་སྨོན་ཅིང་ངག་ཏུ་ཡང་གདོན་པར་བྱའོ། ། འདིར་ཡང་རང་ཉིད་ཚེ་འཕོ་བའི་ཤུལ་གྱི་གནས་ལུས་ལོངས་སྤྱོད་ལ་སྙིང་པོ་ལེན་པའི་ཐབས་ཚུལ་བླ་ན་མེད་པ་སྟེ།
གལ་ཆེ་བ་རྒྱང་དུ་མི་བསྐྱུར་བར་དགོས་དུས་སུ་ངེས་པར་དྲན་པར་བྱའོ། ། རྐྱེན་ངན་རླུང་དམར་སྣ་ཚོགས་ལྡང་བའི་ཚེ། ། བྱང་ཆུབ་སྤྱོད་པའི་གྲོགས་སུ་སྒྱུར་བྱེད་ཅིང་། ། རྣམ་དག་ལམ་གྱི་སྙིང་པོ་སྟོབས་ཆེན་ལྔ། ། ཉམས་སུ་ལེན་པ་དེ་དག་རྒྱལ་བའི་སྲས། ། ལྔ་པ་བློ་འབྱོངས་པའི་ཚད་དམ་རྟགས་བསྟན་པ་ནི། བྱང་བའི་ཚད་ནི་བཟློག་པ་ཡིན། ། ཅེས་ཏེ། ཐ་མལ་པའི་བློའི་འཇུག་ཚུལ་ལས་ལོག་ནས། ལམ་གྱི་དམིགས་རྣམ་གྱི་སྐབས་སོ་སོའི་མྱོང་བ་རང་ངང་གིས་སྐྱེས་པ་སྟེ།
དཔེར་ན་མི་རྟག་པ་བསྒོམ་པས་ཚེ་འདི་དོན་གཉེར་ལས་བློ་ལོག དེ་བཞིན་དུ་ལས་འབྲས་བསྒོམ་པས་མི་དགེ་བ་ལས། འཁོར་བའི་ཉེས་དམིགས་བསྒོམ་པས་འཁོར་བ་མཐའ་དག་ལས། ཀུན་རྫོབ་བྱང་སེམས་བསྒོམ་པས་བདག་གཅེས་འཛིན་ལས། དོན་དམ་བྱང་ཆུབ་སེམས་བསྒོམ་པས་མཚན་མར་འཛིན་པ་ལས་བློ་ལོག་པ་ལྟ་བུའོ། ། དེ་ལྟར་ན། འབྱོངས་རྟགས་ཆེན་པོ་ལྔ་ལྡན་ཡིན། ། ཞེས་པ། བྱང་ཆུབ་ཀྱི་སེམས་གཉིས་དང་ལྡན་པའི་སེམས་དཔའ་ཆེན་པོ། ཉེས་ལྟུང་མཐའ་དག་ལ་འཛེམ་པའི་འདུལ་འཛིན་ཆེན་པོ།
དཀའ་སྤྱད་དཔག་མེད་ཉམས་སུ་ལེན་པའི་དཀའ་ཐུབ་པ་ཆེན་པོ། རྟག་ཏུ་སྒྲུབ་པ་ལ་བརྩོན་པའི་དགེ་སྦྱོར་པ་ཆེན་པོ། བདག་གཞན་དང་སྲིད་ཞི་རོ་སྙོམས་པའི་རྣལ་འབྱོར་པ་ཆེན་པོ་གཅིག་ཏུ་འགྱུར་བའོ། ། མདོར་ན། ཆོས་ཀུན་དགོངས་པ་གཅིག་ཏུ་འདུས། ། ཞེས་པ་ཐེག་པ་གསུམ་གྱི་ཆོས་ཐམས་ཅད་བདག་འཛིན་འདུལ་བའི་ཐབས་སུ་དགོངས་པ་གཅིག་པས། ཉམས་ལེན་བདག་འཛིན་གྱི་གཉེན་པོར་སོང་མ་སོང་གི་སྒོ་ནས། རང་རྒྱུད་ལ་བརྟགས་ཏེ། བྱང་ཆུབ་ཀྱི་སེམས་ལ་བློ་འབྱོངས་པ་དང་། མ་འབྱོངས་པའི་ཚགས་ཚད་ཤེས་པར་བྱའོ། །
གལ་ཏེ་འགྲོ་བ་གཞན་དག་གིས་བཟང་པོར་མཐོང་བ་སོགས་དཔང་པོ་ཡིན་ནོ་སྙམ་ན། དཔང་པོ་གཉིས་ཀྱི་གཙོ་བོ་བཟུང་། ། ཞེས་པ། ཆོས་དང་ལྡན་པ་རྣམས་ཀྱིས་མ་ཁྲེལ་བའང་དཔང་པོ་ཡིན་མོད་ཀྱི། དེ་གཙོ་བོར་མི་བཟུང་སྟེ། དེ་དག་ཕལ་ཆེ་བ་རྣམས་ཀྱིས། བདག་གི་སེམས་མི་རྟོག་པའི་ཕྱིར། དེས་ན་ཆོས་དང་སྦྱར་བའི་རང་སེམས་ཀྱིས་མ་ཁྲེལ་བ་གཅིག་དཔང་པོའི་གཙོ་བོ་བཟུང་སྟེ། རང་བློ་རང་ལ་ལྐོག་ཏུ་མི་འགྱུར་བའི་ཕྱིར། དེ་ཡང་།
ཡིད་བདེ་འབའ་ཞིག་རྒྱུན་དུ་བསྟེན། ། ཞེས་པ། རྐྱེན་ངན་ལམ་ཁྱེར་ལ་གདེང་ཐོབ་པའི་སྟོབས་ཀྱིས་གང་ལའང་ཉམ་ང་མེད་པར། འགལ་རྐྱེན་ཅི་བྱུང་ལའང་དགའ་བ་སྒོམ་ནུས་པ་དང་། ཡེངས་ཀྱང་ཐུབ་ན་འབྱོངས་པ་ཡིན། ། ཞེས་པ། རྟ་རྩལ་ཅན་དག་གཞན་དུ་ཡེངས་ཀྱང་། རྟ་ལས་མི་ལྟུང་བ་ལྟར་གློ་བུར་བའི་གནོད་བྱེད་སོགས། རྐྱེན་ངན་གྱི་ཐོག་རྫིས་གང་བྱུང་ཡང་འབད་རྩོལ་དྲག་པོ་ལ་མི་ལྟོས་པར། གནོད་བྱེད་སོགས་ལ་སྙིང་རྗེ་སྐྱེ་ཞིང་།
ཞེ་སྡང་སོགས་རང་འགགས་སུ་འགྲོ་བ་ནི་བློ་འབྱོངས་པའི་ཚད་ཡིན་པས། དེ་ལྟ་བུའི་སྐབས་སུ་བབ་པའི་ཚེ། དགའ་སྤྲོ་ཆེན་པོ་བསྐྱེད་ཅིང་སླར་ཡང་ལམ་ལ་འབད་པར་བྱའོ། ། དྲུག་པ་བློ་སྦྱོང་གི་དམ་ཚིག་བསྟན་པ་ནི། སྤྱི་དོན་གསུམ་ལ་རྟག་ཏུ་བསླབ། ། ཅེས་པ། བློ་སྦྱོང་ཁས་བླངས་དང་མ་འགལ་བ། ཐོ་ཅོར་མ་ཤོར་བ། ཕྱོགས་རེར་མ་ལྷུང་བ་ལ་བསླབ་པ་སྟེ། དང་པོ་ནི།
ཁོ་བོ་ཅག་བློ་སྦྱོང་བ་ཡིན་པས། སེམས་སྲུང་ཁོ་ན་བྱེད་དོ་ཟེར་ནས། བསླབ་པ་ཕྲ་རགས་ཁྱད་དུ་གསོད་པ་ཡོད་དེ། དེ་དག་སྤངས་ནས་རང་གིས་ཁས་བླངས་པའི་བསླབ་པ་མཐའ་དག་མ་ཉམས་པར་བསྲུང་བའོ། །

གཉིས་པ་ནི། བདག་ལ་གཅེས་འཛིན་མེད་པར་གཞན་གྱིས་གོ་བའི་ཆེད་དུ། ཤིང་གཉན་གཅོད་པ། མཚོ་གཉན་དཀྲུག་པ་སོགས་ཐོ་ཅོའི་སྤྱོད་པ་རྣམས་སྤངས་ཏེ། འབྲོམ་སྟོན་ཆེན་པོས། རཱ་སྒྲེང་དུ་བསྟན་པའི་སྲོལ་བཙུགས་པའི་བཀའ་གདམས་ཀྱི་རྣམ་ཐར་བཞིན་བསླབ་པར་བྱའོ། ། གསུམ་པ་ནི། མིའི་གནོད་པ་བཟོད་ལ། མི་མ་ཡིན་པའི་གནོད་པ་མི་བཟོད་པ་དང་། ཆེ་བ་ལ་གུས་ཤིང་ཆུང་བ་ལ་བརྙས་པ་དང་། གཉེན་ལ་བྱམས་ཤིང་དགྲ་ལ་སྡང་བ་སོགས་ཕྱོགས་རེ་བ་རྣམས་སྤངས་ཏེ།
དེ་དག་ཀུན་ལ་འབྱོངས་པར་བསླབ་པའོ། ། དེའི་ཚེ་ཡང་། འདུན་པ་བསྒྱུར་ལ་རང་སོར་བཞག ། ཅེས་པ། བསམ་པས་བདག་གཅེས་འཛིན་གྱི་མདུན་པ་དེར། གཞན་གཅེས་འཛིན་དུ་བསྒྱུར་ཞིང་། སྦྱོར་བས་ཆོས་ལྡན་གྱི་གྲོགས་རྣམས་དང་སྤྱོད་ལམ་དང་མཚུངས་པར་སོ་ཐུབ་པར་བྱ་སྟེ། བློ་སྦྱོང་ཐམས་ཅད་མངོན་མཚན་ཆུང་ལ་ས་གཅོད་ཆེ་བ་ཅིག་བྱེད་དགོས་པར་གསུངས་པའི་ཕྱིར། གཞན་ཡང་། ཡན་ལག་ཉམས་པ་བརྗོད་མི་བྱ།
ཞེས་པ། གཞན་གྱི་ཡན་ལག་ཉམས་པ་སོགས་སྐྱོན་ནས་བརྗོད་པའི་ཚིག་མི་སྨྲ་ཞིང་། བསམ་པས་ཀྱང་། གཞན་ཕྱོགས་གང་ཡང་མི་བསམ་མོ། ། ཞེས་པ། སྤྱིར་སེམས་ཅན་ཐམས་ཅད་དང་། ཁྱད་པར་ཆོས་སྒོར་ཞུགས་པ་རྣམས་ལ་སྐྱོན་གྱི་ཕྱོགས་ནས། སྐད་ཅིག་ཀྱང་མི་བསམ་པར། མདོ་ལས། སེམས་ཅན་ཐམས་ཅད་ལ་སྟོན་པའི་འདུ་ཤེས་བསྐྱེད་པར་བྱའོ། །
ཞེས་གསུངས་པ་ལྟར། དག་སྣང་བསྒོམ་པར་བྱ་ཞིང་རང་རྒྱུད་བརྟགས་ནས། ཉོན་མོངས་གང་ཆེ་སྔོན་ལ་སྦྱངས། ། ཞེས་པ། ཆགས་སོགས་ཉོན་མོངས་པ་གང་ཤས་ཆེ་བ་དེའི་གཉེན་པོར། ཆོས་ཐམས་ཅད་སྤངས་ནས་དེ་ཉིད་ཐོག་མར་འདུལ་བ་དང་། འབྲས་བུ་རེ་བ་ཐམས་ཅད་སྤངས། ། ཞེས་པ། དེ་ལྟར་བློ་སྦྱངས་པས་རང་དོན་དུ་རྙེད་བཀུར་སོགས་ཚེ་འདི་དང་། ལྷ་མིའི་གོ་འཕང་སོགས་ཕྱི་མའི་བདེ་བ་དང་།
མཐར་ཐུག་མྱང་འདས་ཐོབ་པ་སོགས། འབྲས་བུའི་རེ་བ་ཐམས་ཅད་སྤང་པར་བྱའོ། ། གཞན་ཡང་། དུག་ཅན་གྱི་ཟས་སྤངས། ། ཞེས་པ། དགེ་སྦྱོར་ཐམས་ཅད་དངོས་པོ་བདེན་འཛིན་དང་། བདག་གཅེས་འཛིན་གྱི་དུག་དང་མ་འདྲེས་པར་བྱའོ། ། གཞུང་བཟང་པོ་མ་བསྟེན། ། ཞེས་པ། གཞན་གྱིས་གནོད་པ་བྱས་པ་ལ་འཁོན་འཛིན་ཡུན་རིང་དུ་མི་བྱའོ། །
ཤགས་ངན་མ་དགོད། ཅེས་པ། ཚིག་གི་སྒོ་ནས་ངན་ཤགས་ཀྱི་ལན་མི་འཇལ་བའོ། ། འཕྲང་མ་སྒུག ཅེས་པ། གནོད་ལན་འཇལ་བའི་སྐབས་མི་ཚོལ་བའོ། ། གནད་ལ་མི་དབབ། ཅེས་པ། མིའི་མཚང་ནས་འབྲུ་བ་དང་། མི་མ་ཡིན་གྱི་སྲོག་སྔགས་ཟློ་བ་སོགས།
གཞན་གྱི་སེམས་ལ་གནོད་པའི་ལས་མི་བྱེད་པའོ། ། མཛོ་ཁལ་གླང་ལ་མི་བྱོ། ཞེས་པ། རང་ལ་འབབ་པའི་ཇུ་གལ་ལམ་ཁག་ངན་སོགས། གཞན་ལ་མི་བསྒྱུར་བའོ། ། མགྱོགས་ཀྱི་རྩེ་མ་གཏོད། ཅེས་པ། ལོངས་སྤྱོད་སྙན་གྲགས་སོགས། ཐུན་མོང་བ་རང་གི་སྒོས་ཐོབ་བྱེད་པའི་བསམ་སྦྱོར་སྤོང་བའོ། ། ལྟོ་ལོག་མི་བྱ།
ཞེས་པ། ཕུགས་རང་བཟང་བར་འདོད་ནས། ཕམ་ཁ་ལེན་པ་དང་། ནད་ཞི་གདོན་ཞི་སོགས་ཀྱི་ཕྱིར་དུ་བློ་སྦྱོང་བ་ནི་ལྟོ་ཆོས་དང་འདྲ་བས། དེ་དག་སྤང་བའོ། ། ལྷ་བདུད་དུ་མི་དབབ། ཅེས་པ། བློ་སྦྱོང་གི་སྒོ་ནས་ང་རྒྱལ་དང་། མངོན་རློམ་སྤངས་ཏེ་གང་དང་འགྲོགས་ཀྱང་། བདག་ཉིད་བྲན་གྱི་ཐ་མ་ལྟར་དམན་ས་བཟུང་བའོ། །
སྐྱིད་ཀྱི་ཡན་ལག་ཏུ་སྡུག་མ་ཚོལ། ཞེས་པ། རང་སྐྱིད་པའི་ཡན་ལག་ཏུ་གཞན་སྡུག་པར་འདོད་པའི་བསམ་སྦྱོར་སྤང་བར་བྱ་བའོ། ། བདུན་པ་བློ་སྦྱོང་གི་བསླབ་བྱ་ནི། རྣལ་འབྱོར་ཐམས་ཅད་གཅིག་གིས་བྱ། ། ཞེས་པ། ཟས་གོས་སྤྱོད་ལམ་སོགས་ཀྱི་རྣལ་འབྱོར་ཐམས་ཅད། གཞན་ཕན་གྱི་བསམ་པ་འབའ་ཞིག་གིས་བྱ་བའོ། ། ལོག་གནོན་ཐམས་ཅད་གཅིག་གིས་བྱ། ཞེས་པ།
ལམ་སྒོམ་པའི་སྐབས་སུ་ན་ཚ། འདྲེ་གདོན། ཡུལ་མི་རྣམས་སྡང་བ་དང་། རང་རྒྱུད་ཀྱི་ཉོན་མོངས་འཕེལ་བ་སོགས། མི་འདོད་པ་བྱུང་བ་ན། སེམས་ཅན་ཐམས་ཅད་ཀྱི་མི་འདོད་མི་མཐུན་པ་རྣམས། རང་སྟེང་དུ་ལེན་པའི་སྒོ་ནས། སྙིང་རྗེ་ཆེན་པོ་སྒོམ་པ་ལ་བློ་ཐག་ཕྱོགས་གཅིག་ཏུ་གཅོད་པའོ། ། ཐོག་མཐའ་གཉིས་ལ་བྱ་བ་གཉིས། ། ཞེས་པ།
ཐོག་མར་འཕེན་པ་གཏོང་བའི་ཚུལ། སྔར་བཤད་པ་ལྟ་བུ་དང་། མཐའ་མ་ཉལ་ཀའི་ཚེ་རྗེས་ལྟ་བྱ་བ་སྟེ། ཇི་ལྟར་འཕེན་པ་བྱས་པ་བཞིན་དུ་གྲུབ་བམ། མ་གྲུབ་བརྟགས་ནས། གྲུབ་ན་དགའ་བ་སྒོམ། མ་གྲུབ་ན་བཤགས་པ་བྱེད་པ་སོགས་ཀྱིས་རང་བློ་ཆོས་ཀྱི་སྲང་དུ་འཇུག་པའོ། ། གཉིས་པོ་གང་བྱུང་བཟོད་པར་བྱ། ། ཞེས་པ། འབྱོར་རྒུད་གཉིས་གང་བྱུང་ཡང་ལམ་དུ་སློངས་པར་བྱ་སྟེ།
དེ་དག་གི་ངོ་བོ་དང་རྒྱུ་རྐྱེན་ཐམས་ཅད་སྒྱུ་མ་ལྟ་བུར་ཤེས་པའི་སྒོ་ནས། ཁེངས་པ་དང་། ཞུམ་པ་མེད་པར་བྱེད་པའོ། ། གཉིས་པོ་སྲོག་དང་བསྡོས་ལ་བསྲུང་། ། ཞེས་པ། ཆོས་སྤྱི་དང་། ཁྱད་པར་བློ་སྦྱོང་གི་དམ་ཚིག་སྲོག་བསྡོས་སུ་བསྲུང་སྟེ། འདི་མེད་ན། འགྲམ་རྩ་ཟད་པའི་ཁང་ཧྲུལ་བཞིན་ཆོས་ཀྱི་རྩ་བ་ཉམས་པའི་ཕྱིར་རོ། ། དཀའ་བ་གསུམ་ལ་བསླབ་པར་བྱ། །
ཞེས་པ། དང་པོར་ཉོན་མོངས་ཀྱི་གཉེན་པོ་དྲན་པར་དཀའ་བས་དྲན་པ། བར་དུ་སྤང་བྱ་བཟློག་པར་དཀའ་བས་བཟློག་པ། མཐའ་མར་སྤང་བྱའི་རྒྱུན་གཅོད་པར་དཀའ་བས་རྒྱུན་གཅོད་པའི་ཐབས་ལ་འབད་པར་བྱ་བའོ། ། རྒྱུ་ཡི་གཙོ་བོ་རྣམ་གསུམ་བླང་། ། ཞེས་པ། ཕྱིའི་རྒྱུ་བཤེས་གཉེན་དམ་པ་བསྟེན་པ། ནང་གི་རྒྱུ་རང་བློ་ཆོས་ལ་བཀོལ་དུ་བཏུབ་པ། གཉིས་ཀའི་རྒྱུ་ཟས་གོས་སོགས་ཆོས་སྒྲུབ་པའི་མཐུན་རྐྱེན་དང་ལྡན་པ་སྟེ། དེ་དག་སྒྲུབ་པའི་ཐབས་ལ་འབད་པའོ། །
ཉམས་པ་མེད་པ་རྣམ་གསུམ་བསྒོམ། ། ཞེས་པ། བླ་མ་ལ་མོས་གུས་ཉམས་པ་མེད་པ། བློ་སྦྱོང་སྒོམ་པ་ལ་སྤྲོ་བ་ཉམས་པ་མེད་པ། ཁས་བླངས་པའི་དམ་ཚིག་ལ་སྲུང་སེམས་ཉམས་པ་མེད་པ་སྟེ། དེ་གསུམ་དུས་རྟག་ཏུ་བསྒོམ་པའོ། ། འབྲལ་མེད་གསུམ་དང་ལྡན་པ་བྱ། ཞེས་པ། དུས་ནམ་ཡང་སྒོ་གསུམ་དགེ་བ་དང་མི་འབྲལ་བར་བྱེད་པའོ། ། ཡུལ་ལ་ཕྱོགས་མེད་དག་ཏུ་སྦྱོང་། །
ཁྱབ་དང་གཏིང་འབྱོངས་ཀུན་ལ་གཅེས། ། ཞེས་པ། དམིགས་ཡུལ་ཉེ་རིང་། མཐོན་དམན། ཕན་འདོགས་དང་གནོད་སྐྱེལ་སོགས་ཕྱོགས་རེ་བ་མ་ཡིན་པར། ཐམས་ཅད་ལ་བློ་སྦྱོང་ཞིང་མཐར་སེམས་ཅན་ཐམས་ཅད་ལ་ཁྱབ་པར་བྱ་བ་སྟེ། དེ་ཡང་ཁ་ཙམ་ཚིག་ཙམ་མིན་པར་གཏིང་ནས་འབྱོངས་པར་བྱེད་པ་ནི། ཐོག་མཐའ་བར་གསུམ་གྱི་ཉམས་ལེན་ཀུན་ལ་གཅེས་པའོ། ། བཀོལ་བ་རྣམས་ལ་རྟག་ཏུ་བསྒོམ། ། ཞེས་པ།
བྱེ་བྲག་ཏུ། འགྲན་ཟླ་དང་། ཞེ་འགྲས་པ་དང་། ཕན་ལན་དུ་གནོད་པ་བྱེད་པ་སོགས་སྐྱེ་དཀའ་བ་དང་། སྔ་མའི་འཁོན་རྙིང་ཡོད་པ་སོགས། རང་ངང་གིས་མིག་སྙིང་དུ་མི་སྡུག་བ་དང་། ནད་པ་དང་མགོན་མེད་སོགས་སྡུག་བསྔལ་བ་དང་། ཕ་མ་སོགས་ཡུལ་གཉན་པ་རྣམས་ལ་བསམ་པས་བློ་སྦྱོང་བསྒོམ་ཞིང་། སྦྱོར་བས་ཕན་འདོགས་པའོ། ། རྐྱེན་གཞན་དག་ལ་ལྟོས་མི་བྱ།
ཞེས་པ། མཐུན་རྐྱེན་འཛོམ་པ་དང་། འགལ་རྐྱེན་དང་བྲལ་བ་ལ་མི་ལྟོས་པར་གང་བྱུང་ལམ་དུ་འཁྱེར་བའོ། ། ད་རེས་གཙོ་བོ་ཉམས་སུ་བླངས། ། ཞེས་པ། ཆོས་བསྒྲུབ་པའི་གླགས་སྐབས་ཡོད་པའི་དུས་འདིར། གཙོ་བོ་དྲུག་ཉམས་སུ་བླང་བར་བྱ་སྟེ། ཚེ་འདི་ཕྱིའི་དོན་ལས་གཙོ་བོ་ཕྱི་མའི་དོན་དང་། བཤད་སྒྲུབ་གཉིས་ལས་གཙོ་བོ་སྒྲུབ་པ། ཆོས་གཞན་དང་བྱང་ཆུབ་ཀྱི་སེམས་གཉིས་ལས་གཙོ་བོ་བྱང་ཆུབ་ཀྱི་སེམས།
ལུང་རིགས་དང་མན་ངག་གཉིས་ལས་གཙོ་བོ་བླ་མའི་མན་ངག འགྲོ་སྡོད་ཀྱི་སྤྱོད་ལམ་གཉིས་ལས་གཙོ་བོ་ཡུལ་གཅིག་ཏུ་སྡོད་པ། ཉོན་མོངས་སྐྱེ་བའི་ཡུལ་སྦྱོང་བ་དང་། གཉེན་པོ་བསྟེན་པ་གཉིས་ལས་གཙོ་བོ་གཉེན་པོ་བསྟེན་པ་རྣམས་ཉམས་སུ་ལེན་པའོ། ། གོ་ལོག་མི་བྱ། ཞེས་པ། གོ་ལོག་དྲུག་སྤོང་བ་སྟེ། ཆོས་སྒྲུབ་པའི་དཀའ་སྤྱད་ལ་མི་བཟོད་པར། དགྲ་འདུལ་གཉེན་སྐྱོང་སོགས་ཀྱི་སྡུག་བསྔལ་ལ་བཟོད་པ། བཟོད་པ་གོ་ལོག
ལུང་རྟོགས་ཀྱི་ཆོས་ལ་མི་འདུན་པར། ཚེ་འདིའི་དཔལ་འབྱོར་ལ་འདུན་པ། འདུན་པ་གོ་ལོག སྒྲུབ་པ་ཉམས་ལེན་གྱི་རོ་མི་མྱོང་བར། འཇིག་རྟེན་གྱི་བདེ་བའི་རོ་མྱོང་བ། རོ་མྱོང་གོ་ལོག སྡིག་བྱེད་སྟོབས་ཅན་ལ་སྙིང་རྗེ་མི་བསྒོམ་པར། ཆོས་ཕྱིར་དཀའ་ཐུབ་བྱེད་པ་ལ་སྙིང་རྗེ་བསྒོམ་པ། སྙིང་རྗེ་གོ་ལོག ཆོས་ལ་བསྐུལ་བའི་གཉེར་སེམས་མི་བྱེད་པར།
ཚེ་འདིའི་ཆེ་ཐབས་ལ་སྦྱོར་བ་གཉེར་སེམས་གོ་ལོག གཞན་གྱི་བདེ་དགེ་ལ་དགའ་བ་མི་བསྒོམ་པར། གནོད་བྱེད་ཀྱི་སྡུག་བསྔལ་ལ་དགའ་བ་བསྒོམ་པ། ཡི་རང་གོ་ལོག་སྟེ། དྲུག་པོ་དེ་དག་སྤངས་ནས། ཕྱིན་ཅི་མ་ལོག་པ་དྲུག་ཉམས་སུ་བླང་བར་བྱའོ། ། རེས་འཇོག་མི་བྱ། ཞེས་པ། སྒྲུབ་པ་ཁྲལ་འཇལ་དང་། ཉམས་ལེན་ཐུན་ཚགས་སུ་མི་བྱ་བར་ཡུལ་དུས་ཀུན་ཏུ་རྒྱུན་མ་ཆད་པར་ཉམས་སུ་ལེན་པའོ། །
དོལ་ཆོད་དུ་སྦྱང་། ཞེས་པ། གང་དྲག་གི་བློ་རྩེ་མང་པོ་མེད་པར། བློ་སྦྱོང་ཉིད་ལ་བློ་འགེལ་བྱེད་པའོ། ། རྟོག་དཔྱོད་གཉིས་ཀྱི་ཐར་བར་བྱ། ། ཞེས་པ། ཐོས་བསམ་སྒོམ་གསུམ་བྱས་ཚད་ཉོན་མོངས་ཀྱི་གཉེན་པོར་སོང་མ་སོང་། ཁ་ཞེ་འཛོལ་མ་འཛོལ་སོགས། རང་རྒྱུད་ལ་རྟོག་དཔྱོད་ཡང་དང་ཡང་དུ་བྱེད་པའི་སྒོ་ནས་ཉོན་མོངས་ཀྱི་གཡུལ་ལས་ཐར་བར་བྱའོ། ། ཡུས་མ་བསྒོམ།
ཞེས་པ། གཞན་ལ་ཕན་བཏགས་པ་དང་། རང་གིས་ཆོས་བསྒྲུབ་པ་སོགས། གང་གི་སྒོ་ནས་ཀྱང་གཞན་ལ་ཡུས་མི་བྱེད་པའོ། ། ཀོ་ལོང་མ་སྡོམ། ཞེས་པ། རང་ལ་གནོད་པའི་ཁ་ཚིག་དང་སྤྱོད་ལམ་སོགས་བྱེད་པ་བྱུང་བ་ན། དེ་ལ་ཀོ་ལོང་དང་ངན་ལན་མི་བྱེད་པའོ། ། ཡུད་ཙམ་པ་མི་བྱ། ཞེས་པ།
གཞན་དང་འགྲོགས་པ་ན་དགའ་བ་དང་། མི་དགའ་བའི་རྣམ་འགྱུར་སྐྱེན་པ་སྤང་བའོ། ། འོར་ཆེ་མ་འདོད། ཅེས་པ། གཞན་ཕན་གཙོ་བོར་བྱས་པའི་ཉམས་ལེན་ཐམས་ཅད་ལ། ཐ་ན་གཞན་གྱིས་ལེགས་སོ་ཞེས་པའི་ཚིག་གི་གཏང་རག་ཙམ་དང་། སྙན་གྲགས་ཙམ་ལ་ཡང་རེ་བ་མེད་པར་བྱའོ། ། མདོར་ན་དམ་ཚིག་དང་། བསླབ་བྱ་དེ་དག་ལ་ཚུལ་བཞིན་དུ་གནས་ཏེ་མཉམ་རྗེས་ཐམས་ཅད་དུ་བྱང་ཆུབ་ཀྱི་སེམས་གཉིས་དབྱར་ཁའི་ཆུ་བོ་བཞིན་དུ་འཕེལ་བའི་ཐབས་ལ་རྣམ་པ་ཀུན་ཏུ་འབད་པར་བྱའོ། ། འཁྲུལ་པར་གོམས་པའི་བསམ་སྦྱོར་རྒྱུན་བཟློག་ནས། །
ཐེག་མཆོག་ལམ་ལ་ངང་གིས་འཇུག་པ་དང་། ། སྤྱི་དང་ཁྱད་པར་དམ་ཚིག་བསླབ་བྱ་རྣམས། ། མ་ཉམས་སྐྱོང་འདི་རྒྱལ་བ་དགྱེས་པའི་ལམ། ། དེ་ནས། སྙིགས་མ་ལྔ་པོ་བདོ་བ་འདི། ། བྱང་ཆུབ་ལམ་དུ་བསྒྱུར་བ་ཡི། ། མན་ངག་བདུད་རྩིའི་སྙིང་པོ་འདི། ། གསེར་གླིང་པ་ནས་བརྒྱུད་པ་ཡིན། ། ཞེས་པ། དུས་དང་།
སེམས་ཅན་དང་། ཚེ་དང་། ཉོན་མོངས་པ་དང་། ལྟ་བའི་སྙིགས་མ་སྟེ། ལྔ་པོ་འདི་དག་ཤིན་ཏུ་དར་བའི་སྐབས་འདིར། བདེ་བའི་རྐྱེན་ཉུང་ཞིང་སྡུག་བསྔལ་གྱི་རྐྱེན་མང་བས། ལམ་འཁྱེར་གྱི་གདམས་པ་ཐུན་མོང་མ་ཡིན་པ་ལ་གནད་དུ་བསྣུན་ཏེ། དུག་སྨན་དུ་བསྒྱུར་བ་བཞིན་དུ་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བའི་མན་ངག་བདུད་རྩིའི་ཉིང་ཁུ་ལྟ་བུ་འདི་ནི། མཁས་པ་ཆེན་པོ་གསེར་གླིང་པ་ནས་གཙོ་བོར་བརྒྱུད་པ་ཡིན་ནོ། ། ཞེས་པ་སྟེ།
འདི་ཡན་ཆད་རྒྱ་གར་ནས་བྱུང་བའི་སྙན་བརྒྱུད་རྡོ་རྗེའི་ཚིག་རྐང་ངོ་། ། དེའི་བཤམ་དུ་སྔོན་སྦྱངས་ལས་ཀྱི་འཕྲོ་སད་པས། རང་ཉིད་མོས་པ་མང་བའི་རྒྱུས། ། སྡུག་བསྔལ་གཏམ་ངན་ཁྱད་བསད་ནས། ། བདག་འཛིན་འདུལ་བའི་མན་ངག་ཞུས། ། ད་ནི་ཤི་ཡང་མི་འགྱོད་དོ། ། ཞེས་འབྱུང་བ་ནི། འཆད་ཀ་པ་ཆེན་པོ་རང་གིས་དཀའ་སྤྱད་དུ་མའི་སྒོ་ནས་གདམས་པ་འདི་ཉིད་ཞུས་ཤིང་ཉམས་སུ་བླངས་པས། བདག་པས་གཞན་གཅེས་པའི་བྱང་ཆུབ་ཀྱི་སེམས་འབྱོངས་པས། ཐུགས་རངས་ཤིང་གདེང་ཐོབ་པའི་གསུང་སྟེ།
སྔར་རྩ་ཚིག་འདི་དག་སྙན་བརྒྱུད་འབའ་ཞིག་ཏུ་ཡོད་པ་ལས། ཕྱིས་ཡི་གེར་འགོད་པ་པོ་ཡང་། གཙོ་བོར་འཆད་ཀ་པའོ། ། དེ་ལྟར་སྦྱོར་དངོས་རྗེས་གསུམ་གྱི་སྒོ་ནས། བློ་སྦྱོང་ཉམས་སུ་ལེན་པའི་གང་ཟག་དེའི་ལུས་ལ། གྲོང་ཁྱེར་ཆེན་པོ་སྐྱིད་པའི་འབྱུང་གནས་ཞེས་ཀྱང་བྱ་སྟེ། སྡུག་བསྔལ་གྱི་རྐྱེན་ཡང་བདེ་བའི་རྒྱུར་བསྒྱུར་ནུས་པའི་ཕྱིར། དེས་ན། རྩོམ་པ་ཐམས་ཅད་གཅིག་དྲིལ་དུ་བྱས་ཏེ། བྱང་ཆུབ་ཀྱི་སེམས་སྒོམ་པའི་མན་ངག་འདི་ལ།
རྣམ་པ་ཐམས་ཅད་དུ་འབད་པའི་སྒོ་ནས། དོན་གཉིས་ཕུན་སུམ་ཚོགས་པ་བསྒྲུབ་པར་བྱའོ། ། ཀུན་མཁྱེན་གསུང་རབ་ཟབ་ཡངས་རྒྱ་མཚོ་ཆེ། ། རྣམ་དཔྱོད་བརྩོན་པའི་རླུང་གིས་བསྲུབས་པ་ལས། ། དྲི་མེད་མན་ངག་བདུད་རྩིའི་ཆུ་རྒྱུན་མཆོག ། གངས་རིའི་ལྗོངས་སུ་དེང་ནས་གསལ་བར་བབ། ། རྒྱལ་བ་ཀུན་གྱི་དགོངས་པ་མཐར་ཐུག་འདི། ། རྒྱལ་སྲས་ཀུན་གྱི་འཇུག་ངོགས་མཐར་ཐུག་འདི། ། སྡེ་སྣོད་ཀུན་གྱི་ཉིང་ཁུ་མཐར་ཐུག་འདི། ། སྐྱེ་དགུ་ཀུན་གྱི་ཉེར་འཚོ་མཐར་ཐུག་འདི། །
མ་ལུས་འགྲོ་བའི་ཉོན་མོངས་ནད་གསོ་ཞིང་། ། ཉེས་པའི་དྲི་མ་མཐའ་དག་སེལ་བ་དང་། ། འཆི་མེད་བདེ་ཆེན་དཔལ་ལ་སྤྱོད་འདོད་པའི། ། སྐལ་ལྡན་རྣམས་ཀྱི་དགའ་སྟོན་ཆེད་དུ་བསྒྲུབས། ། བློ་ངན་ཞེན་ལྟའི་ཁུང་བུར་ཞུགས་པ་རྣམས། ། ལེགས་བཤད་འོད་སྟོང་དྲ་བ་མི་མཐོང་ཞིང་། ། དྲི་མེད་བདུད་རྩིའི་ཆུ་རྒྱུན་མི་མྱོང་བ། ། ཨེ་མའོ་དེ་ལ་གང་གིས་ཇི་ལྟར་ཕན། ། ཐུབ་བསྟན་ཉི་མ་དུས་ཀྱི་ནུབ་རིས་བསྒྲིབས། ། འགྲོ་བའི་བློ་མིག་ཕྱོགས་ལྷུང་སྐྱོན་གྱིས་ཁེབས། །
འཇིག་རྟེན་དགེ་ལེགས་ལོག་འདྲེན་བདུད་ཀྱིས་བཅོམ། ། དུས་འདིར་བདག་གི་འབད་པས་ཅི་ཞིག་བྱ། ། གུས་ལྡན་སློབ་མ་ཤིན་ཏུ་མང་པོ་ཡིས། ། ཡང་དང་ཡང་དུ་གསོལ་བ་བཏབ་པའི་ངོར། ། སྡེ་སྣོད་འཛིན་པ་ཀུན་དགའ་ཡེ་ཤེས་དཔལ། ། བཟང་པོས་བརྩེ་བའི་སེམས་ཀྱིས་འདི་སྦྱར་རོ། ། གལ་ཏེ་འདི་ལ་མ་བཤད་ལོག་བཤད་དང་། ། དུས་ལས་འགྱངས་སོགས་ནོངས་པ་ཅི་མཆིས་པ། ། རྒྱལ་དང་རྒྱལ་སྲས་མཁས་པའི་ཚོགས་ལ་བཤགས། ། བཟོད་པར་བཞེས་ནས་ཚངས་པའི་བཀའ་དྲིན་སྩོལ། །
རྣམ་དཀར་བསམ་པས་ལེགས་པར་བཤད་པ་ཡི། ། དགེ་བ་འདི་ཡང་མཁའ་ཉམས་འགྲོ་ལ་བསྔོ། ། ཀུན་ཀྱང་བྱང་ཆུབ་སེམས་དང་མི་འབྲལ་ཞིང་། ། ཆོས་ཀྱི་རྒྱལ་པོའི་གོ་འཕང་མྱུར་ཐོབ་ཤོག། ༈ །ཐེག་ཆེན་བློ་སྦྱོང་གི་མན་ངག་བདུད་རྩིའི་ཆུ་རྒྱུན་ཞེས་བྱ་བ་འདི་ནི་མཁྱེན་བརྩེ་ཚད་མེད་པའི་བདག་ཉིད་ཡོངས་འཛིན་སེམས་དཔའ་ཆེན་པོ་དུ་མའི་ཞབས་རྡུལ་སྤྱི་བོར་གུས་པར་བླངས་ཤིང་། གསུང་གི་བདུད་རྩི་ཡུན་རིང་དུ་མྱངས་པ་ཆོས་སྨྲ་བའི་བཙུན་པ་ཀུན་དགའ་ཡེ་ཤེས་ཀྱིས་རི་ཁྲོད་བདེ་ཆེན་དུ་ལེགས་པར་སྦྱར་བའི་ཡི་གེ་པ་ནི། དད་བརྩོན་བློ་གྲོས་ལ་སོགས་ཡོན་ཏན་དུ་མའི་དཔལ་གྱིས་འབྱོར་ཞིང་། ལམ་འདི་ལ་རབ་ཏུ་གུས་པ་དགེ་སློང་ཚུལ་ཁྲིམས་རྒྱལ་མཚན་གྱིས་བགྱིས་སོ། ། འདིས་ཀྱང་རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་ནས། ཡུན་རིང་དུ་གནས་པར་གྱུར་ཅིག། །།།
ཤུབྷཾ། དགེའོ། ། དགེའོ། ། དགེའོ།། ༈ །ཐེག་པ་ཆེན་པོའི་བློ་སྦྱོང་གི་སྨོན་ལམ་བྱང་ཆུབ་ལམ་བཟང་ཞེས་བྱ་བ་བཞུགས་སོ། ། བླ་མ་ལ་ཕྱག་འཚལ་ལོ། ། འགྲོ་ལ་ཐུགས་བརྩེ་དུས་ལས་མི་ཡོལ་བའི། ། རྒྱལ་བ་སྲས་བཅས་བདག་ལ་དགོངས་སུ་གསོལ། ། སྙིང་ནས་ཁྱེད་ཀྱི་རྗེས་སུ་སློབ་པའི་ཕྱིར། ། སྨོན་པ་འདི་དག་འགྲུབ་པར་བྱིན་གྱིས་རློབས། །
མཐའ་ཡས་འགྲོ་ལ་དམིགས་པའི་སྙིང་རྗེ་དང་། ། ཤེས་ནས་དད་པ་ཐོབ་པའི་མོས་གུས་ཀྱིས། ། བྱང་ཆུབ་བར་དུ་བླ་མ་དཀོན་མཆོག་ལ། ། ཁྱེད་ཤེས་བློ་ཡིས་སྐྱབས་སུ་འགྲོ་བར་ཤོག ། རྙེད་དཀའི་ལུས་འདི་ཡུན་རིང་མི་སྡོད་ཅིང་། ། གང་དུ་སྐྱེས་ཀྱང་བདེ་བའི་སྐབས་མེད་ལ། ། དགེ་སྡིག་ལས་འབྲས་བསླུ་བ་མེད་མཐོང་ནས། ། སྙིང་ནས་དམ་པའི་ཆོས་ལ་འཇུག་པར་ཤོག ། སྲིད་པའི་ཟུག་རྔུ་ཐམས་ཅད་འབྱིན་པའི་སྨན། ། མ་ལུས་འགྲོ་བའི་ཕན་བདེ་མཆོག་གི་གཏེར། །
རྒྱལ་བ་སྲས་བཅས་སྐྱེད་བྱེད་བྱམས་པའི་ཡུམ། ། བྱང་ཆུབ་སེམས་ལ་ཡིད་ཆེས་བརྟན་པར་ཤོག ། ཅི་ཙམ་འབྱོར་ཡང་རློམས་པ་མི་སྐྱེ་ཞིང་། ། ཤིན་ཏུ་རྒུད་ཀྱང་ཞུམ་པ་མི་འབྱུང་བའི། ། རྒྱལ་བའི་སྲས་ཀྱི་བློ་སྟོབས་རྒྱ་ཆེ་བ། ། བདག་གི་སྙིང་ལ་ངེས་པར་འབྱུང་བར་ཤོག ། གསུང་རབ་ཀུན་གྱི་བརྗོད་བྱའི་སྙིང་པོའི་དོན། ། རྒྱལ་སྲས་ཡོངས་ཀྱི་བསྒྲོད་པ་གཅིག་པའི་ལམ། ། སངས་རྒྱས་ཀུན་གྱི་བླ་མ་བྱང་ཆུབ་སེམས། ། མྱུར་དུ་བདག་གི་རྒྱུད་ལ་སྐྱེ་བར་ཤོག །
སེམས་སྣང་འཁྲུལ་པ་རྨི་ལམ་ལྟ་བུའི་ཆོས། ། སྐྱེ་མེད་སྤྲོས་དང་བྲལ་བར་ལེགས་མཐོང་ནས། ། རྗེས་ཐོབ་སྒྱུ་མ་ལྟ་བུའི་ཏིང་འཛིན་གྱིས། ། འཁྲུལ་སྣང་འགྲོ་བའི་དོན་ཆེན་བྱེད་པར་ཤོག ། ཡང་ཡང་ཕན་བཏགས་དྲིན་གྱི་བསྐྱངས་པའི་གཉེན། ། སྡུག་བསྔལ་རྒྱ་མཚོར་བྱིང་བ་འདི་མཐོང་ནས། ། བུ་སྡུག་ཆུ་ཡིས་ཁྱེར་བའི་མ་བཞིན་དུ། ། འགྲོ་བ་ཀུན་ལ་བྱམས་བརྩེས་ཁྱབ་པར་ཤོག ། ཐོག་མེད་དུས་ནས་ཕ་མར་གྱུར་པ་ཡི། ། འགྲོ་བའི་སྡིག་སྡུག་རང་ལ་ལེན་པ་དང་། །
བདག་གི་བདེ་དགེ་གཞན་ལ་སྟེར་བ་ཡི། ། མཆོག་ཏུ་བསྟན་པའི་ལྷག་བསམ་འབར་བར་ཤོག ། མ་རིག་ཆགས་སྡང་ཉོན་མོངས་འཕེལ་བའི་གཞི། ། དགྲ་གཉེན་བར་མའི་སྣང་བ་གང་ཤར་ཡང་། ། འབར་བའི་མེ་ལ་བུད་ཤིང་བསྣན་པ་བཞིན། ། བྱང་ཆུབ་སེམས་ཀྱི་གྲོགས་སུ་འགྲོ་བར་ཤོག ། འཆིང་བྱེད་འཁོར་བའི་ཉོན་མོངས་ཀུན་གྱི་རྒྱུ། ། ལས་ངན་སྡུག་བསྔལ་སྣ་ཚོགས་འབྱུང་བའི་གནས། ། བྱང་ཆུབ་ལམ་ལ་བར་དུ་གཅོད་པའི་བདུད། ། བདག་ཉིད་གཅེས་འཛིན་རྩད་ནས་ཐོན་པར་ཤོག །
ལས་ཀྱིས་བདུད་རྩི་རྣག་ཏུ་སྣང་བ་བཞིན། ། གཞན་སྐྱོན་མཐོང་བ་རང་སྣང་མ་དག་པར། ། ཤེས་ནས་བདེ་ལེགས་ཡོད་ཏན་རྒྱ་མཚོ་ཡིས། ། འབྱུང་གནས་འགྲོ་བ་གཞན་ལ་གུས་པར་ཤོག ། སྡུག་བསྔལ་བརྙས་དང་གཏམ་ངན་ལ་སོགས་པ། ། མི་འདོད་སྣ་ཚོགས་ཐོག་ཏུ་བབས་ན་ཡང་། ། རྒྱལ་སྲས་སྤྱོད་པའི་གྲོགས་སུ་མཐོང་ནས་ནི། ། རབ་དགའི་སེམས་ཀྱིས་དང་དུ་ལེན་པར་ཤོག ། སྲིད་པའི་ཕུན་ཚོགས་རྨི་ལམ་ལྟ་བུའི་ཆོས། ། འབྱོར་ཡང་དེ་ལ་ཞེན་པ་མི་སྐྱེ་ཞིང་། །
གཞན་ལ་ཕན་པའི་ཐབས་སུ་མཐོང་བ་ན། ། ལུས་སྲོག་གཏོང་ལ་ཞུམ་པ་མེད་པར་ཤོག ། རང་གིས་ཡུན་རིང་གཅེས་པར་བསྐྱངས་པའི་མིས། ། རང་ལ་དགྲ་བཞིན་ལྟ་བར་བྱེད་ན་ཡང་། ། སླར་ཡང་བརྩེ་བས་གནས་སྐབས་མཐར་ཐུག་གི ། དེ་ཡི་ཕན་བདེ་བདག་གིས་སྤེལ་བར་ཤོག ། ཤ་ཁྲག་ལ་དགའ་འབྱུང་པོའི་ཚོགས་རྣམས་ཀྱིས། ། སྒྱུ་མའི་ལུས་འདི་ཟ་བར་བྱེད་ན་ཡང་། ། རང་ལ་གཅེས་འཛིན་རྟོག་པ་མི་གཡོ་ཞིང་། ། བརྩེ་བས་དེ་ལ་ཕན་ཐོགས་ནུས་པར་ཤོག །
གདོད་ནས་ཞི་བ་སེམས་ཀྱི་ཆོས་ཉིད་ལས། ། སྣ་ཚོགས་ཆོས་ཀུན་གཡོ་བ་མེད་མཐོང་ནས། ། འཁྲུལ་སྣང་རྐྱེན་ངན་ཆུ་ཟླའི་རྫུན་རིས་ཀྱིས། ། ཆོས་ཉིད་དོན་ལ་གསལ་སྣང་འདྲེན་པར་ཤོག ། གནོད་བྱེད་ཐམས་ཅད་དགེ་བའི་བཤེས་སུ་མཐོང་། ། སྡུག་བསྔལ་ཐམས་ཅད་སེམས་ཀྱི་རྒྱན་དུ་རིག ། འགལ་རྐྱེན་ཐམས་ཅད་དགེ་བའི་བསྐུལ་མ་རུ། ། མཐོང་ནས་རྐྱེན་ངན་ལམ་དུ་ལོངས་པར་ཤོག ། རང་བདེ་དོན་གཉེར་རང་གི་དགྲ་བོར་ཤེས། ། ཐ་མལ་དགྲ་བོ་བྱང་ཆུབ་གྲོགས་སུ་ཤར། །
ན་ཚ་སྡུག་བསྔལ་སྡིག་པའི་དག་བྱེད་དུ། ། མཐོང་ནས་རྐྱེན་ངན་ལམ་དུ་ལོངས་པར་ཤོག ། ལྟས་ངན་ཕྱྭ་གཡང་འགུགས་པའི་རྐྱེན་དུ་མཐོང་། ། འདྲེ་གདོན་དངོས་གྲུབ་སྩོལ་བའི་གྲོགས་སུ་ཤར། ། འཁོར་ངན་ལོག་སྒྲུབ་རྟོགས་པའི་བོགས་འདོན་དུ། ། ཤེས་ནས་རྐྱེན་ངན་ལམ་དུ་ལོངས་པར་ཤོག ། བླང་དོར་ཤེས་པས་བསགས་སྦྱང་གནད་དུ་ཁེལ། ། བསྲུང་མ་མཉེས་པས་བར་ཆད་བདུད་ལས་རྒྱལ། ། ཐབས་ལ་མཁས་པས་བགེགས་རིགས་གྲོགས་སུ་ཤར། ། རྣམ་བཞིའི་སྦྱོར་བ་ཉམས་སུ་ལོན་པར་ཤོག །
ཤིན་ཏུ་སྤྲོ་བས་འཕེན་པའི་གོ་བགོས་ནས། ། བདག་འཛིན་འདུལ་བའི་ཆོས་ལ་བློ་སྦྱངས་ཤིང་། ། རྣམ་དཀར་ཐབས་དང་སྨོན་པའི་གྲོགས་དང་བཅས། ། ཚེ་དང་དམ་པའི་ཆོས་སྤྱོད་སྙོམ་པར་ཤོག ། རྟག་ཏུ་བླ་མ་དྲན་པའི་མོས་གུས་དང་། ། བདེན་གཉིས་བྱང་ཆུབ་སེམས་ལ་ལེགས་གོམས་པས། ། ཟབ་ཡངས་ཆོས་འདིའི་ངང་ལས་མ་གཡོས་པར། ། འཆི་བའི་བསོད་ནམས་བདག་ལ་ཡོད་པར་ཤོག ། མི་དང་མི་མིན་འབྱུང་པོས་གཙེས་པ་དང་། ། འབྱུང་འཁྲུགས་ལུས་ཀྱི་ཟུག་རྔུ་ལངས་པ་དང་། །
ཤུགས་དྲག་ཉོན་མོངས་སྐྱེས་པའི་དུས་སུ་ཡང་། ། བྱང་ཆུབ་སེམས་མཆོག་ཉམས་པ་མེད་པར་ཤོག ། འཁྲུལ་སྣང་བར་དོའི་འཇིགས་སྐྲག་ཤར་བ་དང་། ། མ་ཡི་མངལ་དང་ཚེ་རབས་གཞན་དུ་ཡང་། ། ཆོས་ཀྱི་སྙིང་པོ་སེམས་མཆོག་རིན་པོ་ཆེ། ། སྐད་ཅིག་ཙམ་ཡང་བརྗེད་པར་མ་གྱུར་ཅིག ། འཁོར་གྱི་དབུས་སུ་ཡང་དག་ལམ་བཟང་འདི། ། སྒྲོགས་པའི་རྒྱལ་དང་དེ་སྲས་དགེ་བའི་བཤེས། ། ཚེ་རབས་ཀུན་དུ་བླ་མར་བསྟེན་ནས་ནི། ། ཆོས་འདི་འཛིན་ཅིང་གཞན་ལ་ཕན་པར་ཤོག །
བདག་འཛིན་ཐུལ་བས་ཅི་བྱས་ཆོས་སུ་སོང་། ། རེ་དོགས་ཟད་པས་གང་བྱུང་གྲོགས་སུ་ཤར། ། ལྷག་བསམ་འབྱོངས་པས་གཞན་ཕྱིར་རང་ཉིད་ཀྱིས། ། སྡུག་བསྔལ་མྱོང་ཡང་རབ་དགའ་འཕེལ་བར་ཤོག ། ལྟ་བ་འཛིན་པའི་དུག་གིས་མ་སྦགས་ཤིང་། ། སྙིང་རྗེ་ཕྱོགས་རིས་ཞེན་པས་མ་བཅིངས་པས། ། བདེན་གཉིས་ཟུང་འཇུག་སེམས་མཆོག་རིན་པོ་ཆེས། ། སྲིད་དང་ཞི་བའི་རྒུད་པ་སེལ་བར་ཤོག ། ལུས་ངག་སྤྱོད་པ་ཐ་མལ་འདུག་ན་ཡང་། ། བསམ་པ་བྱང་ཆུབ་སེམས་དང་མི་འབྲལ་ཞིང་། །
ཀུན་སྤྱོད་བཅོས་པའི་དགེ་བ་མ་བྱས་ཀྱང་། ། ཀུན་སློང་དབང་གིས་ཚོགས་ཆེན་རྫོགས་པར་ཤོག ། ལུས་སྲོག་ལོངས་སྤྱོད་དུས་གསུམ་དགེ་བའི་ཚོགས། ། འགྲོ་བའི་དོན་དུ་ཉིན་བཞིན་བསྔོ་ན་ཡང་། ། རང་བདེ་དོན་གཉེར་ལན་ལ་རེ་བའི་བློ། ། སྐད་ཅིག་ཙམ་ཡང་སྐྱེ་བར་མ་གྱུར་ཅིག ། ཕམ་ཁ་བླངས་ཏེ་རྒྱལ་ཁ་གཞན་ལ་འབུལ། ། དམན་ས་བཟུང་ནས་འགྲོ་ཀུན་སྤྱི་བོས་བཀུར། ། གནོད་པ་བྱེད་ལ་ལན་དུ་ཕན་འདོགས་པའི། ། རྒྱལ་སྲས་རྣམས་ཀྱི་བརྟུལ་ཞུགས་འཛིན་པར་ཤོག །
བླ་མར་གུས་ཤིང་ཅི་གསུང་དང་དུ་ལེན། ། སྣ་ཚོགས་ཆོས་ཀུན་ཉམས་ལེན་གཅིག་ལ་དྲིལ། ། རེ་དོགས་སྤངས་ཏེ་རྟག་ཏུ་གཞན་དོན་ལ། ། བརྩོན་པའི་གོ་ཆ་བདག་གིས་བགོ་བར་ཤོག ། གཞན་ལ་གནོད་ན་ཐར་པའི་བདེ་བ་ཡང་། ། བཞི་མདོའི་རྩྭ་བཞིན་ཡལ་བར་བོར་ནས་ནི། ། གཞན་ལ་ཕན་ན་ངན་འགྲོའི་གཡང་ས་ལ། ། སྐྱེད་ཚལ་བཞིན་དུ་དགའ་བས་འཇུག་པར་ཤོག ། རྣམ་གསུམ་བསླབ་པ་མིག་གི་འབྲས་བཞིན་བསྲུང་། ། སྒོ་གསུམ་བྱ་བ་ཆོས་དང་མི་འབྲལ་ཞིང་། །
དུས་གསུམ་བསགས་པའི་དགེ་བའི་དངོས་པོ་རྣམས། ། འཁོར་གསུམ་ཡོངས་དག་བསྔོ་བས་ཟིན་པར་ཤོག ། གཏིང་མཐའ་མི་མངོན་རྒྱ་ཆེན་སྤྱོད་པའི་མཚོ། ། དགེ་ལེགས་ཡོན་ཏན་རིན་ཆེན་བྱེ་བའི་གཏེར། ། དབང་ཚོགས་ཀྱི་བསྟི་གནས་དེར། ། བདག་ཀྱང་དགའ་བའི་ཡིད་ཀྱིས་འཇུག་པར་ཤོག ། སྣ་ཚོགས་སྡུག་བསྔལ་ཁུར་གྱིས་ནོན་པ་ལ། ། བགྲང་ཡས་ཐབས་མཁས་གཉེན་པོའི་ཁྱད་པར་གྱིས། ། མ་ལུས་འགྲོ་བའི་ཕན་བདེ་སྤེལ་བྱེད་ཅིང་། ། ཏིང་འཛིན་མཐུ་ཆེན་བདག་གིས་ཐོབ་པར་ཤོག །
དགོངས་སྤྱོད་རྒྱ་མཚོ་དཔག་གིས་མི་ལངས་པས། ། རྒྱལ་བ་རྒྱ་མཚོའི་ཡོན་ཏན་ཆུ་བོའི་གཏེར། ། བདག་བློ་རྒྱ་མཚོའི་སྣོད་དུ་ལེགས་བསྡུས་ནས། ། ཕྲིན་ལས་རྒྱ་མཚོ་རོ་གཅིག་འགྱུར་བ་ཤོག ། ཅེས་ཐེག་ཆེན་ཐུན་མོང་མ་ཡིན་པའི་བློ་སྦྱོང་གི་ཚིག་རྣམས་སྨོན་ཚིག་ཏུ་བྲིས་པ་འདི་ནི་ཆོས་འདི་ལ་སྙིང་ནས་མོས་པ་བློ་གྲོས་གཞན་ཕན་ཟླ་བས་བྲིས་པ་དགེ་ཞིང་བཀྲ་ཤིས་པར་གྱུར་ཅིག ། ཆོས་རྣམས་ཀུན་གྱི་སྙིང་པོ་བྱང་ཆུབ་སེམས། ། མ་ལུས་གཅིག་ཏུ་འདོམ་པའི་གཞུང་བཟང་འདི། ། སྤར་དུ་བསྒྲུབས་པའི་རྣམ་དཀར་དགེ་བ་ཡིས། ། བློ་བཟང་དཔལ་རྡོ་ཚུལ་ཁྲིམས་ལ་སོགས་པ། ། འབྲེལ་ཐོགས་རྣམས་ཀྱི་གཙོ་བྱས་སེམས་ཅན་རྣམས། །
ལམ་བཟང་འདི་ལ། ། ༼ཡོན་ཏན་༽རྫོགས་པའི་སངས་རྒྱས་ཐོབ་པར་ཤོག། །། དགེའོ། ། དགེའོ། ། དགེའོ།། །། ཞེས་པའི་ཤིང་སྤར་ལས་བཤུས་ཏེ། ཐར་ལམ་དགོན་གྱི་བླ་རྒན་བདེ་བར་གཤེགས་པ་འཇམ་དབྱངས་ཉི་མ་ལགས་ཀྱིས་མ་དཔེ་གཡར་གནང་བ་དང་། པ་སངས་ཚེ་རིང་ལགས་ཀྱིས་མ་དཔེ་འཚོལ་བའི་ངལ་བ་མཛད་པ། ཆོས་སྐྱོང་འགྱུར་མེད་ལགས་དང་བསྟན་པ་ཡེ་ཤེས་ལགས་ཀྱིས་པར་ཞུས་གནང་བ། ཀུན་དགའ་ཚེ་རིང་དང་ཨེ་ཝཾ་གཉིས་ཀྱི་རྩིས་འཁོར་དུ་དཔེ་སྒྲིག་དང་པར་ཞུས་ཚར་དུ་མ་བྱས་པ་བཅས་ལ་བཀའ་དྲིན་ཆེ་ཞེས་ཞུ་ཞིང་།
གཞུང་དངོས་ཀྱི་ས་བཅད་ཐད་དབྲི་བསྣན་མེད་པར་ཕྲེང་རེ་ཕབ་ཅིང་དེ་ལ་བསྟུན་ནས་དཀར་ཆག་བསྒྲིགས་པས་ཕྲེང་ཕབ་པ་དང་དཀར་ཆག་གཉིས་ཀ་མ་དཔེ་ལ་མེད། མངོན་གསལ་གྱི་པར་སྐྱོན་འབྲུ་རེ་ཟུང་བཅོས་ཤིང་མཇུག་གི་བློ་སྦྱོང་སྨོན་ལམ་སྐབས་གུག་མཆན་དུ་བྲིས་པ་ནི་དཔེ་མཐའ་ཟད་ནས་འབྲུ་མི་མཇལ་བ་ལ་འོལ་ཚོད་དང་སྟོང་པ་རྣམས་འོལ་ཚོད་མ་སྤོབས་པ་ཡིན། དེབ་འདི་དཔར་དུ་བསྐྲུན་པའི་དགེ་བས་འགྲོ་བ་ཀུན་གྱིས་བྱང་ཆུབ་ཀྱི་སེམས་མཆོག་རིན་པོ་ཆེ་རྒྱུད་ལ་མྱུར་དུ་སྐྱེ་བའི་རྒྱུར་གྱུར་ཅིག ། ཅེས་བསེ་མཁར་རྣམ་སྲས་ཀྱིས་རབ་རྒྱན་ཤིང་སྤྲེལ་ལོའི་ཟླ་༦ཚེས་༤རྒྱལ་བས་ཆོས་འཁོར་བསྐོར་བའི་དུ་ཚེས་དགེ་བ་ལ།། །། PAGE * MERGEFORMAT 94 སྒ་རབ་འབྱམས་པ་ཀུན་དགའ་ཡེ་ཤེས། བྱང་ཆུབ་ཀྱི་སེམས་གཉིས་བསྒོམ་པའི་མན་ངག་བདུད་རྩིའི་ཆུ་རྒྱུན། PAGE * MERGEFORMAT 93
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
