བློ་སྦྱོང་གི་སྐོར།
པོད ༤༧
ཐེག་པ་ཆེན་པོའི་གདམས་ངག་བློ་སྦྱོང་དོན་བདུན་མ།
༄༅། །ཐེག་པ་ཆེན་པོའི་གདམས་ངག་བློ་སྦྱོང་དོན་བདུན་མ་བཞུགས་སོ།། དང་པོ་སྔོན་འགྲོ་དག་ལ་བསླབ། ། རྟོག་ལ་དབུགས་ནི་བགྲང་བ་དང་། ། ཆོས་རྣམས་རྨི་ལམ་ལྟ་བུར་བསམ། ། མ་སྐྱེས་རིག་པའི་གཤིས་ལ་དཔྱད། ། གཉེན་པོ་ཉིད་ཀྱང་རང་སར་གྲོལ། ། ངོ་བོ་ཀུན་གཞིའི་ངང་དུ་བཞག ། ཐུན་མཚམས་སྒྱུ་མའི་སྐྱེས་བུར་བྱ། ། དང་པོར་བྱམས་རྗེ་ལེགས་པར་བསྒོམ། ། གཏོང་ལེན་གཉིས་པོ་སྤེལ་མར་སྦྱང་། །
དེ་ཉིད་རླུང་ལ་བསྐྱོན་པར་བྱ། ། ཡུལ་གསུམ་དུག་གསུམ་དགེ་རྩ་གསུམ། ། དེ་ལ་དྲན་པ་བསྐུལ་བའི་ཕྱིར། ། སྤྱོད་ལམ་ཀུན་ཏུ་ཚིག་གིས་སྦྱོངས། ། ལེན་པའི་གོ་རིམ་རང་ནས་བརྩམ། ། སྣོད་བཅུད་སྡིག་པས་གང་བའི་ཚེ། ། རྐྱེན་ངན་བྱང་ཆུབ་ལམ་དུ་བསྒྱུར། ། ལེ་ལན་ཐམས་ཅད་གཅིག་ལ་བདའ། ། ཀུན་ལ་བཀའ་དྲིན་ཆེ་བར་བསྒོམ། ། འཁྲུལ་སྣང་སྐུ་བཞིར་བལྟ་བ་ཡི། །
སྟོང་ཉིད་སྲུང་བ་བླ་ན་མེད། ། སྦྱོར་བ་བཞི་ལྡན་ཐབས་ཀྱི་མཆོག ། འཕྲལ་ལ་གང་ཐུག་སྒོམ་དུ་སྦྱར། ། མན་ངག་སྙིང་པོ་མདོར་བསྡུས་པ། ། སྟོབས་ལྔ་དག་ལ་སྦྱར་བར་བྱ། ། ཐེག་ཆེན་འཕོ་བའི་གདམས་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ། ཆོས་རྣམས་དགོས་པ་གཅིག་ཏུ་འདུས། ། དཔང་པོ་གཉིས་ཀྱི་གཙོ་བོ་བཟུང་། ། ཡིད་བདེ་འབའ་ཞིག་རྒྱུན་ཏུ་བསྟེན། །
ཡེངས་ཀྱང་ཐུབ་ན་འབྱོངས་པ་ཡིན། ། སྤྱི་དོན་གསུམ་ལ་རྟག་ཏུ་བསླབ། ། འདུན་པ་བསྒྱུར་ལ་རང་སོར་བཞག ། ཡན་ལག་ཉམས་པ་རྣམས་མི་བརྗོད། ། གཞན་ཕྱོགས་གང་ཡང་མི་བསམ་མོ། ། ཉོན་མོངས་གང་ཆེ་སྔོན་ལ་སྦྱང་། ། འབྲས་བུའི་རེ་བ་ཐབས་ཅད་སྤང་། ། དུག་ཅན་གྱི་ཟས་སྤངས། གཞུང་བཟང་པོ་མ་བསྟེན། ཤགས་ངན་མ་རྒོད།
འཕྲང་མ་སྒུགས། གནད་ལ་མི་དབབ། མཛོ་ཁལ་གླང་ལ་མི་འབྱོ། མགྱོགས་ཀྱི་རྩེ་མ་གཏོད། གཏོ་ལོག་མི་བྱ། ལྷ་བདུད་དུ་མི་དབབ། སྐྱིད་ཀྱི་ཡན་ལག་ཏུ་སྡུག་མ་ཚོལ། ། རྣལ་འབྱོར་ཐམས་ཅད་གཅིག་གིས་བྱ། ། ལོག་གནོན་ཐམས་ཅད་གཅིག་གིས་བྱ། ། ཐོག་མཐའ་གཉིས་ལ་བྱ་བ་གཉིས། །
གཉིས་པོ་གང་བྱུང་བཟོད་པར་བྱ། ། གཉིས་པོ་སྲོག་དང་བསྡོས་ལ་བསྲུང་། ། བཀའ་བ་གསུམ་ལ་བསླབ་པར་བྱ། ། རྒྱུ་ཡི་གཙོ་བོ་རྣམ་གསུམ་བླང་། ། ཉམས་པ་མེད་པ་རྣམ་གསུམ་བསྒོམ། ། འབྲལ་མེད་གསུམ་དང་ལྡན་པར་བྱ། ། ཡུལ་ལ་ཕྱོགས་མེད་དག་ཏུ་སྦྱོང་། ། ཁྱབ་དང་གཏིང་འབྱོངས་ཀུན་ལ་གཅེས། ། བཀོལ་བ་རྣམས་ལ་རྟག་ཏུ་བསྒོམ། ། རྐྱེན་གཞན་དག་ལ་ལྟོས་མི་བྱ། །
ད་རེས་གཙོ་བོ་ཉམས་སུ་བླང་། ། གོ་ལོག་མི་བྱ། རེས་འཇོག་མི་བྱ། དོལ་ཆོད་དུ་སྦྱང་། རྟོག་དཔྱོད་གཉིས་ཀྱིས་ཐར་བར་བྱ། ། ཡུས་མ་བསྒོམ། ཀོ་ལོང་མ་སྡོམ། ཡུད་ཙམ་པ་མི་བྱ། འོར་ཆེ་མ་འདོད། སྙིགས་མ་ལྔ་པོ་བདོ་བ་འདིར། །
བྱང་ཆུབ་ལམ་དུ་བསྒྱུར་བ་ཡིན། ། མན་ངག་བདུད་རྩིའི་སྙིང་པོ་འདི། ། གསེར་གླིང་པ་ནས་བརྒྱུད་པ་ཡིན། ། སྔོན་སྦྱངས་ལས་ཀྱི་འཕྲོ་སད་པས། ། རང་གི་མོས་པ་མང་བའི་རྒྱུས། ། སྡུག་བསྔལ་གཏམ་ངན་ཁྱད་བསད་ནས། ། བདག་འཛིན་འདུལ་བའི་གདམས་ངག་ཞུས། ། ད་ནི་ཤི་ཡང་མི་འགྱོད་དོ།། །། ༈ བློ་སྦྱོང་དོན་བདུན་མའི་རྩ་བའི་འབྲུ་འགྲེལ་སྐལ་བཟང་རྐང་དྲུག་རོལ་པའི་པད་ཚལ་བཞུགས་སོ།། ན་མོ་གུ་རུ་ཝེ།
སྟོབས་སོགས་ཡོན་ཏན་མ་ལུས་རྩལ་རྣམས་ཀུན། ། རྫོགས་པ་ཐུབ་དབང་མཆོག་ལ་གུས་བཏུད་དེ། ། མན་ངག་ཁྱད་འཕགས་བློ་སྦྱོང་དོན་བདུན་མའི། ། རྩ་བ་ཅུང་ཟད་འགྲེལ་ལ་མཆོག་ཏུ་སྤྲོ། ། དེ་ལ་འདིར་གང་བཤད་པར་བྱ་བའི་ཆོས་ནི། སྟོན་པ་ཐུབ་པའི་དབང་པོ། རྒྱལ་ཚབ་མི་ཕམ་པ་སོགས་སྲས་བཅས་རྒྱལ་བའི་ཐུགས་ཀྱི་མན་ངག སྙན་ནས་སྙན་དུ་བརྒྱུད་དེ་གསེར་གླིང་པ་ཆོས་ཀྱི་གྲགས་པ། བླ་མ་དྷརྨ་རཀྵི་ཏ་བླ་མ་བྱམས་པའི་རྣལ་འབྱོར་གསུམ་ལས་མཉམ་མེད་ཇོ་བོ་རྗེ་དཔལ་ལྡན་ཨ་ཏི་ཤས་ཡུན་རིང་དུ་འབད་རྩོལ་ཆེན་པོའི་ཚུལ་གྱིས་རྫོགས་པར་གསན་ནས། བོད་དུ་ཕེབས་ཏེ་ཆོས་ཀྱི་འཁོར་ལོ་དཔག་ཏུ་མེད་པ་ཚུལ་འདི་ལ་བརྟེན་ནས་བསྐོར།
དེ་ལས་སྤྱན་རས་གཟིགས་དངོས་འབྲོམ་སྟོན་རིན་ཆེན་རྒྱལ་བའི་འབྱུང་གནས་ཀྱིས་གསན། དེ་ལས་བྱང་ཆུབ་སེམས་ཀྱི་མངའ་བདག་པོ་ཏོ་བ་དང་། དེ་ལས་དགེ་བཤེས་ཤ་ར་བ་དང་། དེ་ལས་བྱ་འཆད་ཀ་བ་ཆེན་པོ་ཡེ་ཤེས་རྡོ་རྗེས་གསན་ཅིང་དེས་མཛད་པའི། བློ་སྦྱོང་དོན་བདུན་མ་གཙོ་བོ་ཀུན་རྫོབ་བྱང་ཆུབ་ཀྱི་སེམས་བདག་གཞན་བརྗེ་བའི་མན་ངག་སྟོན་པ་འདིའི་ཚིག་གི་འབྲུ་རྣམས་འགྲེལ་པ་ལ་དོན་བདུན་ཏེ། སྔོན་འགྲོ་རྟེན་གྱི་ཆོས་བསྟན་པ་དང་། དངོས་གཞི་བྱང་ཆུབ་ཀྱི་སེམས་གཉིས་སྦྱང་བ་དང་། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་དང་། ཚེ་གཅིག་གི་ཉམས་ལེན་དྲིལ་ནས་བསྟན་པ་དང་། བློ་འབྱོངས་བའི་ཚད་བསྟན་པ་དང་།
བློ་སྦྱོང་གི་དམ་ཚིག་བསྟན་པ་དང་། བློ་སྦྱོང་གི་བསླབ་བྱ་བསྟན་པའོ། ། དང་པོ་ནི། དང་པོ་སྔོན་འགྲོ་དག་ལ་བསླབ། ། ཅེས་གསུངས་ཏེ། དེ་ཡང་། བྱང་ཆུབ་ཀྱི་སེམས་གཉིས་སྒོམ་པའི་དང་པོ་སྔོན་འགྲོ་ནི། སྤྱོད་འཇུག་ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུའི་དོན་སྒྲུབ་ཐོབ་པར་གྱུར་པ་ལ། །
གལ་ཏེ་འདི་ལ་ཕན་པ་མ་བསྒྲུབས་ན། ། ཕྱིས་ནི་ཡང་དག་འབྱོར་པར་ག་ལ་འགྱུར། ། ཞེས་གསུངས་པ་ལྟར། དལ་འབྱོར་རྙེད་དཀའ་སེམས་པ་དང་། རྒྱ་ཆེར་རོལ་པའི་མདོ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་སྲོག་ནམ་མཁའི་གློག་འགྱུ་བཞིན། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་གསུངས་པ་ལྟར་འཆི་བ་མི་རྟག་པར་བསམ་པ་དང་།
རྒྱལ་པོ་གསལ་རྒྱལ་ལ་གདམས་པའི་མདོ་ལས། དུས་ཀྱི་བསྙེན་ཏེ་རྒྱལ་པོ་འགྲོ་འགྱུར་ན། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང་། ། སྐྱེས་བུ་དེ་ནི་གང་དང་གར་འགྲོ་ཡང། ། ལས་ནི་གྲིབ་མ་བཞིན་དུ་རྗེས་སུ་འབྲང་། ། ཞེས་གསུངས་པ་ལྟར་ལས་རྒྱུ་འབྲས་ལ་བསམ་པ་དང་། མདོ་ལས། སྲེད་སྲིད་མ་རིག་དབང་གིས་འཇིག་རྟེན་འདིར། ། མི་དང་ལྷ་དང་ངན་སོང་རྣམ་གསུམ་པོ། ། འགྲོ་བ་ལྔ་པོ་འདི་དག་མི་མཁས་འཁོར། །
དཔེར་ན་རྫ་མཁན་འཁོར་ལོ་འཁོར་བ་བཞིན། ། ཞེས་གསུངས་པ་ལྟར། འཁོར་བའི་ཉེས་དམིགས་ལ་བསམ་པ་སྟེ་བཞི་པོ་དེ་དག་ལ་བསླབ་ཅིང་བསྒོམ་པར་བྱའོ། ། གཉིས་པ་དངོས་གཞི་ལ་གཉིས། དོན་དམ་བྱང་ཆུབ་ཀྱི་སེམས་བསྒོམ་པ་དང་། ཀུན་རྫོབ་བྱང་ཆུབ་ཀྱི་སེམས་བསྒོམ་པའོ། ། དང་པོ་ལམཉམ་རྗེས་གཉིས་ལས། དང་པོ་དེ་ལའང་སྦྱོར་དངོས་གཉིས་ལས། དང་པོ་ནི། རྟོག་ལ་དབུགས་ནི་འགྲང་བ་དང་། །
ཞེས་གསུངས་ཏེ། དེ་ཡང་། ཏིང་ངེ་འཛིན་གྱི་གེགས་རྣམ་རྟོག་ཞི་བའི་ཐབས་ལ་སྟན་བདེ་བར་སྐྱིལ་མོ་ཀྲུང་གིས་འདུག་སྟེ་དབུགས་ནི་ཕྱིར་འགྲོ་དང་ནང་འགྲོ་ལན་ཉེར་གཅིག་གི་བར་དུ་བགྲངས་བས་བསམ་གཏན་བསྒོམ་པའི་སྣོད་རུང་འགྱུར་བ་དང་། གཉིས་པ་ནི། ཆོས་རྣམས་རྨི་ལམ་ལྟ་བུར་བསམ། ། ཞེས་གསུངས་ཏེ། དེ་ཡང་། ཕྱི་སྣོད་ནང་བཅུད་ཀྱི་དངོས་པོའི་ཆོས་གཟུང་བའི་ཡུལ་དུ་སྣང་བ་འདི་རྣམས་རང་སེམས་ལས་ཐ་དད་པའི་ཕྱི་རོལ་གྱི་དོན་དུ་གྲུབ་པ་རྡུལ་ཙམ་ཡང་མེད་པ་རྨི་ལམ་གྱི་སྣང་བ་ལྟ་བུར་འདུག་སྙམ་དུ་བསམ་མོ། ། འཛིན་པའི་སེམས་དེ་བདེན་ནམ་སྙམ་ན། ། མ་ཡིན་ཏེ།
འཛིན་པ་རང་ནི་མེད་པར་བསྒོམ་པ་ནི། ། མ་སྐྱེས་རིག་པའི་གཤིས་ལ་དཔྱད། ། ཞེས་གསུངས་ཏེ། དེ་ཡང་། རང་སེམས་ཀྱི་ངོ་བོ་ལ་ཆེར་གྱི་བལྟས་པས་དབྱིབས་ཁ་དོག་སོགས་གང་དུའང་མ་གྲུབ་པས་དང་པོ་མ་སྐྱེས། ད་ལྟ་ལུས་ཀྱི་ཕྱི་ནང་སོགས་གང་དུའང་མི་གནས། མཐར་གང་དུའང་འགྲོ་བ་མེད་པ་སྐྱེ་འགག་གནས་གསུམ་དང་བྲལ་བའི་རིག་པའི་གཤིས་སམ་རང་གཞན་ལ་དཔྱད་དེ་ངེས་ཤེས་ཐོབ་པར་བྱའོ། ། ལུས་སེམས་ཐམས་ཅད་སྟོང་པའོ་སྙམ་པའི་གཉེན་པོའི་རྣམ་རྟོག་བྱུང་ན། གཉེན་པོ་ཉིད་ཀྱང་རང་སར་གྲོལ། ། ཞེས་གསུངས་ཏེ།
དེ་ཡང་། དེ་ལྟར་ལུས་སེམས་ཐམས་ཅད་སྟོང་པ་ཉིད་དུ་དཔྱོད་པའི་གཉེན་པོའི་བྱ་བ་བྱེད་པའི་སེམས་འདི་ཉིད་ཀྱང་ཡེ་གདོད་མ་ནས་མ་གྲུབ་པར་སྟོང་པ་རང་སར་གྲོལ་བ་དེའི་ངང་དུ་ལྷོད་ཀྱིས་ཀློད་དེ་བསྒོམ་མོ། ། ངོ་བོ་ཀུན་གཞིའི་ངང་ལ་བཞག ཞེས་གསུངས་ཏེ། དེ་ཡང་། ཆོས་ཐམས་ཅད་ཀྱི་ངོ་བོ་གསལ་ཙམ་རྒྱུན་མི་ཆད་པ་མཐའ་བཞིའི་སྤྲོས་པ་དང་བྲལ་བ་ཀུན་གཞི་རྣམ་པར་ཤེས་པའི་གཤིས་ཅིར་ཡང་མ་གྲུབ་པ་ལ་བློས་གང་ཡང་མི་འཛིན་པའི་ངང་ལ་ཅི་གནས་སུ་མཉམ་པར་བཞག་གོ ། གཉིས་པ་རྗེས་ཐོབ་ཏུ་ཇི་ལྟར་བསླབ་པ་ནི། ཐུན་མཚམས་སྒྱུ་མའི་སྐྱེས་བུར་བྱ། ། ཞེས་གསུངས་ཏེ། དེ་ཡང་།
རྗེས་ཐོབ་ཐུན་སྔ་ཕྱིའི་མཚམས་སྣོད་བཅུད་སྣ་ཚོགས་སུ་སྣང་ཡང་འཁྲུལ་ནས་མེད་པའི་དོན་སྣང་བ་སྒྱུ་མའི་སྐྱེས་བུ་འགྲོ་འོང་བྱེད་ཅིང་ཡུལ་ལ་ལོངས་སྤྱོད་པ་ལྟར་བུར་བསམ་ནས་བསྒོམ་པར་བྱའོ། ། གཉིས་པ་ཀུན་རྫོབ་བྱང་ཆུབ་ཀྱི་སེམས་བསྒོམ་པ་ལ་གསུམ་སྟེ། སྦྱོར་བ། དངོས་གཞི། ཐུན་མཚམས་ཀྱི་ཆོས་སོ། ། དང་པོ་ནི། དང་པོར་བྱམས་རྗེ་ལེགས་པར་བསྒོམ། ། ཞེས་གསུངས་ཏེ། དེ་ཡང་། བདེ་སྡུག་གཏོང་ལེན་བདག་གཞན་བརྗེ་བ་བསྒོམ་པའི་དང་པོར་དགྲ་གཉེན་བར་མས་བསྡུས་པའི་སེམས་ཅན་ཐམས་ཅད་ལ།
ཡིན་དུ་འོང་ལ་གཅེས་པར་འཛིན་ཅིང་བདེ་བ་དང་ཕྲད་པར་འདོད་པའི་བྱམས་པ་དང་། གནོད་པ་དང་མི་ཕན་པའི་སྡུག་བསྔལ་ཐམས་ཅད་ལས་བསྐྱབ་པར་བྱ་སྙམ་པའི་སྙིང་རྗེ་ལེགས་པར་བསྒོམ་མོ། ། གཉིས་པ་ནི། གཏོང་ལེན་གཉིས་པོ་སྤེལ་མར་སྦྱང་། ། ཞེས་གསུངས་ཏེ། དེ་ཡང་། བདག་གི་ལུས་ལོངས་སྤྱོད་དུས་གསུམ་གྱི་དགེ་བ་དང་། བདེ་བ་ཐམས་ཅད་ཕ་མ་སེམས་ཅན་ཐམས་ཅད་ལ་གཏོང་བར་བགྱིའོ་སྙམ་དུ་བསྒོམས། ཕ་མ་གྱུར་པའི་སེམས་ཅན་ཐམས་ཅད་ཀྱི་འབྲས་བུ་སྡུག་བསྔལ་དང་། རྒྱུ་ལས་དང་ཉོན་མོངས་པ་ཐམས་ཅད་བདག་གི་ལེན་པར་བགྱིའོ་སྙམ་དུ་བསྒོམ།
དེ་ལྟར་གཏོང་ལེན་གཉིས་པོ་རེས་མོས་ཀྱིས་སྤེལ་མར་ཉམས་སུ་བླངས་པའི་སྒོ་ནས་སྦྱངས་བར་བྱའོ། ། དེ་གཉིས་རླུང་ལ་བསྐྱོན་པར་བྱ། ། ཞེས་གསུངས་ཏེ། དེ་ཡང་། གཏོང་ལེན་དེ་གཉིས་བསྒོམ་ཚུལ་འདི་ལྟར་རང་གི་དབུགས་ནང་དུ་རྔུབ་པ་དང་མཉམ་དུ། སེམས་ཅན་ཐམས་ཅད་ཀྱི་སྡུག་བསྔལ་རྒྱུ་འབྲས་དང་བཅས་པ་ནག་འུབ་ཀྱིས་བསྡུས། སྣ་སྒོ་ནས་ཞུགས། རང་གི་སྙིང་གར་ཐིམ་པས་སེམས་ཅན་རྣམས་ཀྱི་སྡིག་སྡུག་གཏན་མེད་སོང་བར་བསམ། དབུག་ཕྱིར་འགྲོ་བ་ན། རང་གི་བདེ་དགེ་ཅི་ཡོད་ཐམས་ཅད་ཟླ་ཟེར་ལྟ་བུར་རྣམ་པས།
སྣ་སྒོ་ནས་དཀར་ལམ་གྱིས་སོང་། སེམས་ཅན་ཐམས་ཅད་ལ་ཐིམ་པས་དེ་རྣམས་སངས་རྒྱས་ཀྱི་གོ་འཕང་ཐོབ་པར་བསམ་མོ། ། དེ་ལྟར་རླུང་ལ་གཏོང་ལེན་གཉིས་བསྐྱོན་པ་འདི་ཉིད་ཐུན་གྱི་དངོས་གཞིར་བྱས་ཏེ་བསྒོམ་མོ། ། གསུམ་པ་ཐུན་མཚམས་ཀྱི་ཉམས་ལེན་ནི། ཡུལ་གསུམ་དུག་གསུམ་དགེ་རྩ་གསུམ། ། ཞེས་གསུངས་ཏེ། དེ་ཡང་། གཟུགས་ལ་སོགས་པའི་ཡུལ་ཡིད་དུ་འོང་བ་དང་ཡིད་དུ་མི་འོང་བ་དང་། བར་མ་སྟེ་གསུམ་ལ་བརྟེན་ནས། ཆགས་སྡང་རྨོངས་གསུམ་སྟེ་དུག་གསུམ་སྐྱེས་པ་ན་འདི་ལྟར་བློ་སྦྱང་སྟེ།
བདག་ད་ལྟ་འདོད་ཆགས་ལ་སྤྱོད་པ་བཞིན་འཇིག་རྟེན་གྱི་ཁམས་ན་ཡང་འདོད་ཆགས་ཀྱི་དབང་དུ་སོང་བ་ཐམས་ཅད་སྙིང་རེ་རྗེ་སྙམ་དུ་བསམ་ལ། དེ་ཐམས་ཅད་བློས་རང་གི་སྙིང་གི་ནང་དུ་བླངས་ནས་སེམས་ཅན་ཐམས་ཅད་འདོད་ཆགས་མེད་པའི་དགེ་རྩ་དང་ལྡན་པར་གྱུར་ཅིག་སྙམ་དུ་བསམ། དེས་ཞེ་སྡང་སོགས་ལ་རིགས་འགྲེ་སྟེ་ལམ་དུ་ཁྱེར་བས་དུག་གསུམ་དགེ་རྩ་གསུམ་དུ་འགྱུར་རོ། ། དེ་ལ་དྲན་པ་བསྐུལ་བའི་ཕྱིར། སྤྱོད་ལམ་ཀུན་ཏུ་ཚིག་གིས་སྦྱོངས ། ཞེས་གསུངས་ཏེ། དེ་ཡང་། བདག་གཞན་བརྗེ་བ་དེ་ལ་མི་བརྗེད་པ་དྲན་པ་བསྐུལ་བ་བྱ་བའི་ཕྱིར། འགྲོ་འཆག་ཉལ་འདུག་ལ་སོགས་པའི་སྤྱོད་ལམ་གྱི་གནས་སྐབས་ཀུན་ཏུ། སློབ་དཔོན་ཀླུ་སྒྲུབ་ཀྱིས།
བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཞེས་གསུངས་པ་ལྟ་བུའི་ཚིག་ངག་གིས་བརྗོད་ཅིང་འདུན་པ་དྲག་པོས་སྦྱང་བར་བྱའོ། ། ལེན་པའི་གོ་རིམས་རང་ནས་བརྩམས། ། ཞེས་གསུངས་ཏེ། དེ་ཡང་གཞན་གྱི་སྡུག་བསྔལ་རང་ལ་ལེན་ནུས་པའི་ཕྱིར་གོ་རིམ་གྱི་ཐོག་མར་རང་ནས་བརྩམ་སྟེ་རང་ལ་མ་འོངས་པར་སྨིན་འགྱུར་གྱི་སྡུག་བསྔལ་ད་ལྟ་ཡིད་ཀྱིས་བླངས་ལ། དེ་བྱང་ནས་གཞན་གྱི་སྡུག་བསྔལ་རྣམས་བླང་ངོ་། ། གསུམ་པ་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་ནི། སྣོད་བཅུད་སྡིག་པས་གང་བའི་ཚེ། ། རྐྱེན་ངན་བྱང་ཆུབ་ལམ་དུ་བསྒྱུར། །
ཞེས་གསུངས་ཏེ། དེ་ཡང་ཕྱི་སྣོད་ཀྱི་དཔལ་འབྱོར་ཉམས་པ་དང་། ནང་བཅུད་ཀྱི་སེམས་ཅན་མ་རུངས་པས་འཚེ་བ་སོགས་རང་གི་ཚེ་སྔ་མ་ལ་སྡིག་པ་སྤྱད་པར་བྱས་པས་འབྲས་བུ་སྡུག་བསྔལ་མང་པོས་གང་བའི་ཚེ། ཐོག་ཏུ་བབ་པའི་རྐྱེན་ངན་ཅི་བྱུང་བ་རྣམས་ཐབས་བཟང་པོས་བྱང་ཆུབ་ཀྱི་ལམ་དུ་བསྒྱུར་དགོས་པས། འདི་ལ་གསུམ། ཀུན་རྫོབ་བྱང་ཆུབ་སེམས་ལ་བརྟེན་པ། དོན་དམ་བྱང་སེམས་ལ་བརྟེན་པ། སྤྱོད་པར་ཁྱད་པར་ཅན་ལ་བརྟེན་པའོ། ། དང་པོ་ནི། ལེ་ལན་ཐམས་ཅད་གཅིག་ལ་གདའ། །
ཞེས་གསུངས་ཏེ། དེ་ཡང་ལུས་ལ་ན་ཚ། སེམས་ལ་མི་དགའ་བ་མི་ཁ་བསྐུར་འདེབས། དགྲ་གྱོད་ཁ་མཆུ་སོགས་ཅི་བྱུང་ཡང་། འདིས་གནོད་པར་བྱས་སྙམ་པའི་ལེ་ལན་གཞན་ལ་མི་བདའ་བ་ལེ་ལན་ཐམས་ཅད་བདག་གཅེས་འཛིན་འདི་གཅིག་པུ་ལ་གདའ་བར་བྱའོ། ། ཀུན་ལ་བཀའ་དྲིན་ཆེ་བར་བསྒོམ། ། ཞེས་གསུངས་ཏེ། དེ་ཡང་གནོད་བྱེད་སོགས་སེམས་ཅན་ཀུན་ལ་འདི་རྣམས་བདག་ནི་ཚོགས་བསགས་སྒྲིབ་སྦྱོང་གི་གྲོགས་དང་ཕ་མ་གྱུར་པ་ཡིན་པས་བཀའ་དྲིན་ཤིན་ཏུ་ཆེ་བར་བསམ་ནས་གཏོང་ལེན་བསྒོམ་མོ། ། གཉིས་པ་ནི། འཁྲུལ་སྣང་སྐུ་བཞིར་བལྟ་བ་ཡི། །
སྟོང་ཉིད་སྲུང་བ་བླ་ན་མེད། ། ཞེས་གསུངས་ཏེ། དེ་ཡང་སྤྱིར་སྣོད་བཅུད་ཀྱི་སྣང་བ་དང་སྒོས་རྐྱེན་ངན་ཐམས་ཅད་རང་གི་སེམས་འཁྲུལ་བའི་སྣང་བ་དོན་ལ་བདེན་པ་གྲུབ་པ་ཅུང་ཟད་ཀྱང་མེད་པ་ཐག་བཅད་ནས་སྐྱེ་མེད་ཆོས་སྐུ། འགག་མེད་ལོངས་སྐུ། གནས་མེད་སྤྲུལ་སྐུ། དེ་རྣམས་དབྱེར་མེད་ངོ་བོ་ཉིད་ཀྱི་སྐུ་སྟེ་སྐུ་བཞིར་ཡིན་པ་ངོ་སྤྲོད་དེ་བལྟ་བ་ཡི། སྟོང་ཉིད་བརྗོད་བྲལ་འཛིན་མེད་ཀྱི་ངང་དུ་བཞག་པ་ནི། འགལ་རྐྱེན་ཕྱི་ནང་གི་ཉེར་འཚེ་ཐམས་ཅད་ལས་སྲུང་བའི་མཆོག་བླ་ན་མེད་པ་ཡིན་ནོ། ། གསུམ་པ་ནི། སྦྱོར་བ་བཞི་ལྡན་ཐབས་ཀྱི་མཆོག །
ཞེས་གསུངས་ཏེ། དེ་ཡང་བླ་མ་དཀོན་མཆོག་ལ་མཆོད་པ་ཕུལ་བ་སོགས་ལུས་ངག་ཡིད་གསུམ་གྱིས་ཚོགས་གསོག་པ་ཚོགས་བསགས་པའི་སྦྱོར་བ་དང་། སྟོབས་བཞི་ཚང་བའི་སྒོ་ནས་སྡིག་པ་བཤགས་པ་སྡིག་པ་བཤགས་པའི་སྦྱོར་བ་དང་། གནོད་བྱེད་ལ་གཏོར་མ་སྦྱིན་ནས་ཁྱེད་ཀྱིས་སྔར་བདག་གི་བུ་ལོན་ཁྱེར་བར་བྱེད་པ་བཀའ་དྲིན་ཆེ་སོགས་ཕྲིན་བཅོལ་བྱེད་པ་ལྷ་འདྲེ་ལ་གཏོར་མ་སྦྱིན་པའི་སྦྱོར་བ་དང་། ཆོས་སྐྱོང་ལ་གཏོར་མ་ཕུལ་ནས་ཆོས་སྒྲུབ་པ་ལ་བར་ཆད་མི་འབྱུང་ཞིང་མཐུན་རྐྱེན་འགྲུབ་པར་མཛད་དུ་གསོལ། ཞེས་གསོལ་བ་གདབ་པ་ཆོས་སྐྱོང་ལ་གཏོར་མ་འབུལ་བའི་སྦྱོར་བ་སྟེ་སྦྱོར་བ་བཞི་དང་ལྡན་པ་ནི་རྐྱེན་ངན་བྱང་ཆུབ་ཀྱི་ལམ་དུ་བྱེད་པའི་ཐབས་རྣམས་ཀྱི་མཆོག་ཡིན་ནོ། ། འཕྲལ་ལ་གང་ཐུག་སྒོམ་དུ་སྦྱར། ། ཞེས་གསུངས་ཏེ། དེ་ཡང་གློ་བུར་འཕྲལ་གྱི་གནས་སྐབས་ལ་མི་དང་མི་མིན་གྱིས་གནོད་པ་དང་སྡུག་བསྔལ་གང་བྱུང་བ་ལ་ཐུག་པ་ན། འཇིག་རྟེན་འདིར་འདི་འདྲའི་སྡུག་བསྔལ་ཅན་ཡོད་པ་རྣམས་སྙིང་རེ་རྗེ་སྙམ་ནས་དེ་དག་གི་སྡུག་བསྔལ་རང་གི་སྡུག་བསྔལ་གྱི་སྟེང་དུ་བླངས་ཏེ་བློ་སྦྱོང་གི་བསྒོམ་དུ་སྦྱར་བར་བྱའོ། །
བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ལ་གཉིས། ཚེ་འདིར་ཇི་ལྟར་བྱ་བ་དང་། འཆི་ཀར་ཇི་ལྟར་བྱ་བའོ། ། དང་པོ་ནི། མན་ངག་སྙིང་པོ་མདོར་བསྡུས་པ། ། སྟོབས་ལྔ་དག་དང་སྦྱར་བ་བྱ། ། ཞེས་གསུངས་ཏེ། དེ་ཡང་དམ་པའི་ཆོས་ཚུལ་བཞིན་དུ་ཉམས་སུ་ལེན་པའི་མན་ངག་ཟབ་རྒུའི་སྙིང་པོ་གཅིག་ཏུ་དྲིལ་ཏེ་ཉམས་སུ་ལེན་པའི་གནད་མདོར་བསྡུས་པ་ནི། དུས་འདི་ནས་བཟུང་སྟེ་སངས་རྒྱས་མ་ཐོབ་ཀྱི་བར་དུ་བྱང་ཆུབ་ཀྱི་སེམས་གཉིས་དང་མི་འབྲལ་བ་བྱ་སྙམ་པས་འཕེན་པའི་སྟོབས་དང་། གནས་སྐབས་ཐམས་ཅད་དུ་བྱང་ཆུབ་ཀྱི་སེམས་གཉིས་མ་ཡེངས་པ་བསྒོམ་པ་གོམས་པའི་སྟོབས་དང་།
བྱང་ཆུབ་ཀྱི་སེམས་སྐྱེ་བ་དང་འཕེལ་བའི་ཆེད་དུ་དམིགས་ཏེ་ཚོགས་བསགས་སྒྲིབ་སྦྱོང་བླ་མ་ལ་གསོལ་འདེབས་སོགས་བྱེད་པ་ལ་འབད་པར་དཀར་པོ་ས་བོན་གྱི་སྟོབས། བདག་གཅེས་འཛིན་འདིས་སྡུག་བསྔལ་སྣ་ཚོགས་བསྐྱེད་པས་འདི་གཏན་བརླག་ཅི་ཐུབ་བྱ་དགོས་སྙམ་པ་སུན་འབྱིན་པའི་སྟོབས། སངས་རྒྱས་མ་ཐོབ་ཀྱི་བར་བྱང་ཆུབ་ཀྱི་སེམས་རྣམ་གཉིས་དང་མི་འབྲལ་བར་གྱུར་ཅིག་ཅེས་བརྗོད་པ་སྨོན་ལམ་གྱི་སྟོབས་དེ་སྟོབས་ལྔ་པོ་དག་དང་སྦྱར་ནས་ཚེ་གཅིག་གི་ཉམས་ལེན་ལ་སྦྱང་བར་བྱའོ། ། གཉིས་པ་ནི་འཆི་ཁའི་གདམས་ངག་ཇི་ལྟར་བྱེད་པའི་ཚུལ་ནི། ཐེག་ཆེན་འཕོ་བའི་གདམས་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་གསུངས་ཏེ། དེ་ཡང་བློ་སྦྱངས་པའི་གང་ཟག་འཆི་ངེས་ཀྱི་ནད་ཀྱིས་ཐེབས་པའི་དུས། ཐེག་པ་ཆེན་པོ་ཆོས་འདི་པའི་ལུགས་ཀྱི་འདའ་ཁ་མ་འཕོ་བའི་གདམས་ངག་ཇི་ལྟར་བྱེད་པའི་ཚུལ་ནི། ཚེ་འདིར་ཉམས་སུ་བླངས་པའི་ཆོས་དེ་ཉིད་ཀྱིས་འཆི་ཁའི་གདམས་ངག་བྱེད་དགོས་པ།
གོ་རིམ་ཡང་། རང་གི་ཡོ་བྱད་རྣམས་བླ་མ་དང་དཀོན་མཆོག་སོགས་ལ་ཕུལ་ནས་ཆགས་ཞེན་མེད་པར་བྱེད་པ་དཀར་པོ་ས་བོན་གྱི་སྟོབས། བདག་སྐྱེ་བ་ནས་སྐྱེ་བ་ཐམས་ཅད་དུ་བྱང་ཆུབ་ཀྱི་སེམས་གཉིས་མི་བརྗེད་པར་སྦྱངས་ནས་གོང་འཕེལ་དུ་གྱུར་ཅིག་ཅེས་སྨོན་པ་སྨོན་ལམ་གྱི་སྟོབས། བདག་གཅེས་འཛིན་འདིས་སྐྱེ་བ་གྲངས་མེད་པར་སྡུག་ཏུ་བཅུག ད་རེས་ཀྱང་འཆི་བའི་སྡུག་བསྔལ་མྱོང་དེའི་ཕྱིར་ཁྱོད་ཅི་ནས་བརླག་པར་བྱའོ་སྙམ་པ་སོགས་སུན་འབྱིན་པའི་སྟོབས། ངེས་པར་བར་དོར་བྱང་ཆུབ་ཀྱི་སེམས་རྣམ་པ་གཉིས་དྲན་པར་བྱས་ལ་སྦྱང་བར་བྱའོ་སྙམ་དུ་ཡང་ཡང་འདུན་པ་དྲག་པོ་བཏང་བ་འཕེན་པའི་སྟོབས། སྔར་ནས་གོམས་པར་བྱས་པའི་བྱང་ཆུབ་ཀྱི་སེམས་གཉིས་གསལ་འདེབས་པ་གོམས་པའི་སྟོབས་ཏེ་སྟོབས་ལྔ་པོ་དེ་རྣམས་ཉིད་ཡིན་ལ་གྲོགས་སུ་སྤྱོད་ལམ་ཡང་གཅེས་པས་ལུས་གནད་ཆོས་བདུན་ནམ། མི་ནུས་ན་གཞོག་གཡས་འོག་ཏུ་ཕབ་ལག་པ་གཡས་པས་འགྲམ་པ་གཡས་བརྟེན་པའི་མཐེའུ་ཆུང་གིས་སྣ་བུག་གཡས་བཀབ་ལ། རླུང་གཡོན་ནས་རྒྱུ་བར་བྱས་ལ་བྱམས་སྙིང་རྗེ་སྔོན་དུ་འགྲོ་བས་རླུང་འགྲོ་འོང་དང་སྦྱར་ཏེ་གཏོང་ལེན་སྦྱང་། དེའི་རྗེས་སྣང་བ་ཐམས་ཅད་སེམས་ཡིན་པ།
སེམས་ཉིད་ཅིར་ཡང་མ་གྲུབ་པར་ཤེས་པའི་ངང་ལ་དབུགས་འགྲོ་ནུས་པར་བྱའོ། ། ལྔ་པ་བློ་འབྱོངས་པའི་ཚད་བསྟན་པ་ནི། ཆོས་རྣམས་དགོས་པ་གཅིག་ཏུ་འདུས། ། ཞེས་གསུངས་ཏེ། དེ་ཡང་ཐེག་པ་ཆེ་ཆུང་གི་ཆོས་རྣམས་ཐམས་ཅད་ཀྱི་དགོས་པ་ནི་བདག་འཛིན་འདུལ་བ་གཅིག་ཏུ་འདུས་པས། བདག་འཛིན་གྱི་གཉེན་པོར་མ་སོང་ན་ཆོས་བྱས་ཚད་དོན་མེད་དུ་སོང་བ་ཡིན་པས། བདག་འཛིན་ཇེ་ཆུང་དུ་འགྲོ་དགོས། དཔང་པོ་གཉིས་ཀྱི་གཙོ་བོ་བཟུང་། ། ཞེས་གསུངས་ཏེ། དེ་ཡང་དམ་ཆོས་སྒྲུབ་པ་ལ་དཔང་པོ་གང་ཟག་གཞན་དང་རང་སེམས་གཉིས་ཀ་ཡིན་མོད་ཀྱི་དེ་དག་གི་ནང་ནས་རང་བློ་ལྐོག་གྱུར་གཞན་གྱིས་མི་རྟོགས།
སྤྱོད་ལམ་ལེགས་པ་སྣ་རེས་ཀྱང་མགུ་བར་སྲིད། དེས་ན་རང་གི་སེམས་རང་གིས་མི་ཁྲེལ་བ་ཞིག་རྟག་ཏུ་བྱུང་ན་གཞན་དཔང་པོ་ལ་ཆགས་མི་འཇོག་པ། རང་སེམས་དཔང་པོ་གཙོ་བོ་བཟུང་ངོ་། ། ཡིད་བདེ་འབའ་ཞིག་རྒྱུན་དུ་བསྟེན། ། ཞེས་གསུངས་ཏེ། དེ་ཡང་རྐྱེན་ངན་སྡུག་བསྔལ་ཅི་བྱུང་ཡང་བྱང་ཆུབ་ཀྱི་སེམས་གཉིས་བསྒོམ་པས་ཆོག་སྙམ་ནས་ཡིད་བདེ་བ་འབའ་ཞིག་དུས་རྒྱུན་དུ་འགྲོགས་ཏེ་བསྟན་པ་ནི་བློ་འབྱོངས་པའི་ཚད་ཡིན་ནོ། ། ཡེངས་ཀྱང་ཐུབ་ན་འབྱོངས་པ་ཡིན། ། ཞེས་གསུངས་ཏེ། དེ་ཡང་དཔེར་ན་རྟ་རྩལ་ཅན་དེ་ཡེངས་པ་ན་རྟ་འདྲོག་ཀྱང་ས་ལ་མི་ལྷུང་བ་བཞིན་བློ་སྦྱོངས་པ་ན་དྲན་པས་མ་ཟིན་པ་ཡེངས་ཀྱང་བརྙས་ཐབས། བསྐུར་འདེབས་སོགས་རྐྱེན་ངན་དེ་ཉིད་བློ་སྦྱོང་གི་གྲོགས་སུ་འགྲོ་ཐུབ་ན་བློ་སྦྱོངས་པའི་ཚད་ཡིན།
དྲུག་པ་བློ་སྦྱོང་གི་དམ་ཚིག་བསྟན་པ་ནི། སྤྱི་དོན་གསུམ་ལ་རྟག་ཏུ་བསླབ། ། ཅེས་གསུངས་ཏེ། དེ་ཡང་སོ་བྱང་སྔགས་གསུམ་གྱི་ཉེས་ལྟུང་ཕྲ་མོས་ཀྱང་མ་གོས་པར་བསླབ་པ་བློ་སྦྱང་ཁས་བླངས་དང་མ་འགལ་བ་དང་། བདག་གཅེས་འཛིན་མེད་པ་གཞན་གྱིས་གོ་བར་བྱ་བའི་ཕྱིར་ཉེན་སར་ཉལ་བ། ཤིང་ཉེན་གཅོད་པ། ཆུ་ཉེན་དཀྲུགས་པ། འགོ་བའི་ནད་ཡོད་སར་འགྲོ་བ་སོགས་ཐོ་ཅོའི་སྤྱོད་པ་ཐམས་ཅད་སྤངས་པ་བློ་སྦྱོང་ཐོ་ཅོར་མ་སོང་བ་དང་། མིའི་གནོད་པ་བཟོད་ཀྱང་ལྷ་འདྲེའི་གནོད་པ་མི་བཟོད་པ་དང་། དེ་ལས་ལྡོག་པ་དང་།
གཉེན་ལ་བཟོད་དགྲ་ལ་མི་བཟོད་པ་དང་། དེ་རྣམས་ལ་བཟོད་ཀྱང་ན་ཚའི་སྡུག་བསྔལ་མི་བཟོད་པ་སོགས་བློ་སྦྱོང་ཕྱོགས་རེར་མ་ལྷུང་བ་སྟེ་སྤྱི་དོན་རྣམ་པ་གསུམ་ལ་དུས་རྟག་ཏུ་བསླབ་པར་བྱའོ། ། འདུན་པ་བསྒྱུར་ལ་རང་སོར་བཞག ། ཅེས་གསུངས་ཏེ། དེ་ཡང་སྔར་རང་གཅེས་གཞན་མི་གཅེས་པའི་འདུན་པ་དེ་དང་། བདག་པས་གཞན་གཅེས་པ་འཛིན་པ་བསྒྱུར་ལ་བསམ་པས་བདག་གཞན་བརྗེ་བ་བསྒོམ། སྦྱོར་བ་ལུས་ངག་གི་སྤྱོད་པ་རྣམས་སྔར་མ་ལས་མི་འགྱུར་བར་རང་སོར་ཐུབ་པར་བཞག་པར་བྱའོ། ། ཡན་ལག་ཉམས་པ་རྣམས་མི་བརྗོད། ཅེས་གསུངས་ཏེ། དེ་ཡང་ཆོས་ཀྱི་སྐྱོན་སྡོམ་པ་ཉམས་པ་དང་འཇིག་རྟེན་གྱི་སྐྱོན་གླེན་པ་དང་མིག་ཞར་བ་སོགས་ཡན་ལག་ཉམས་པ་སོགས་མི་སྙན་པའི་ཚིག་རྣམས་མི་བརྗོད་པར་འཛུམ་དང་བཅས་པས་འཐད་ཅིང་ཡིད་ལ་བབ་པའི་ཚིག་བརྗོད་དོ། །
གཞན་ཕྱོགས་གང་ཡང་མི་བསམ་མོ། ། ཞེས་གསུངས་ཏེ། གཞན་ཕྱོགས་སེམས་ཅན་སྤྱི་དང་ཁྱད་པར་ཆོས་སྒོར་ཞུགས་པ་གང་གི་ཡང་སྐྱོན་མི་བསམ་མི་བརྗོད། སྐྱོན་མཐོང་ཡང་རང་གི་སྣང་བ་མ་དག་པ་ཡིན། ཁོང་ལ་དེ་འདྲ་བའི་སྐྱོན་མེད་སྙམ་མོ། ། ཉོན་མོངས་གང་ཚེ་སྔོན་ལ་སྦྱང་། ། ཞེས་གསུངས་ཏེ། དེ་ཡང་འདོད་ཆགས་སོགས་རང་རྒྱུད་ལ་ཉོན་མོངས་གང་ཆེ་བརྟགས་ལ། ཐོག་མར་ཉོན་མོངས་གང་ཆེ་སྔོན་ལ་འདུལ་ཞིང་སྦྱང་ངོ་། ། འབྲས་བུར་རེ་བ་ཐམས་ཅད་སྤང་། །
ཞེས་གསུངས་ཏེ། དེ་ཡང་བློ་སྦྱོངས་བསྒོམས་པའི་འབྲས་བུར་ཚེ་འདིར་རྙེད་བཀུར་སྙན་གྲགས། ཕྱི་མ་ལྷ་མའི་བདེ་བ། རང་ཉིད་མྱ་ངན་ལས་འདས་པ་ཐོབ་འདོད་སོགས་རེ་བ་ཐམས་ཅད་སྤང་ངོ་། ། དུག་ཅན་གྱི་ཟས་སྤང་། ། ཞེས་པ་ནི་ཟས་བཟང་པོས་ལུས་རྒྱས་པར་བྱེད་ཀྱང་དུག་དང་འདྲེས་ན་འཆི་བ་ལྟར། བྱང་ཆུབ་ཀྱི་སེམས་ལས་སངས་རྒྱས་འབྱུང་ཡང་། དངོས་འཛིན་དང་བདག་གཅེས་འཛིན་འདྲེས་ན་འཁོར་བའི་སྡུག་བསྔལ་སྐྱེད་པས་དུག་ཅན་གྱི་ཟས་འདྲ་བས་སྤང་ལ། འཛིན་མེད་སྒྱུ་མ་ལྟ་བུ་ལ་བསླབ་བོ། ། གཞུང་བཟང་པོ་མ་བསྟེན།
ཞེས་པ་ནི། ཕ་རོལ་པོས་རང་ལ་གནོད་པར་བྱས་པ་འཁོན་ཏུ་བཟུང་ནས་འཁོན་འཛིན་དེ་ལས་ནམ་ཡང་མི་ལྡོག་པ། དཔེར་ན་འཇིག་རྟེན་པའི་མི་གཞུང་བཟང་པོ་ཅན་དེས་དུས་ཚོད་ཇི་ཙམ་སོང་ཡང་རང་ལ་ལྟོས་པ་མི་བརྗེད་པ་དང་འདྲ་བས་འཁོན་འཛིན་སྤངས་ལ་མ་བསྟེན་པ། གནོད་པའི་ལན་ཏུ་སླར་ཡང་ཕན་འདོགས་པའི་བསམ་སྦྱོར་དང་ལྡན་པར་བྱའོ། ། ཤགས་ངན་མ་རྒོད། ཅེས་པ་ནི། གཞན་གྱིས་རང་ལ་ཚིག་ངན་སྨྲས་པའི་ལན་དུ་གཞན་སྙིང་ལ་གཟེར་ཞིང་གནོད་པ་གཞན་མཚུངས་རུས་པའི་གཏིང་ནས་འབྲུ་བའི་ཤགས་ངན་སྣ་ཚོགས་མ་རྒོད་པ་ཅིག་གལ་ཆེའོ། ། འཕྲང་མ་བསྒུགས། ཞེས་པ་ཕ་རོལ་པོས་གནོད་པ་བྱས་པ་ཞེ་ལ་བཞག་ནས་ལོ་མང་པོ་ལོན་ཀྱང་མ་བརྗེད་པར་གནོད་ལེན་འཁྱོལ་བའི་འཕྲང་བྱུང་དུས་གནོད་སྐྱེལ་བ་འཕྲང་བསྒུགས་པ་ཡིན། དེ་སྤང་ནས་འཕྲང་མ་བསྒུགས་གནོད་ལན་ཕན་གང་ཐོགས་བྱའོ། །
གནད་ལ་མི་དབབ། ཅེས་པ་མི་མང་སར་ཚུལ་ཁྲིམས་འཆལ་བ་སོགས་མཚང་ནས་འབྲུ་བ་སྤང་བ་གནད་ལ་མི་དབབ་སྟེ་གཞན་སེམས་ཟུག་རྔུ་སྐྱེད་པའི་ཚིག་མི་བརྗོད། མཛོ་ཁལ་གླང་ལ་མི་འབྱོ། ། ཞེས་པ་རང་ལ་འབབ་ཅིང་སྟེང་དུ་ཡོང་བའི་མི་འདོད་པའི་ཁག་དང་ཁུར་རྣམས་གཡོ་རྒྱུའི་ཐབས་སྣ་ཚོགས་ཀྱིས། གཞན་གྱི་སྟེང་དུ་བསྒྱུར་བ་དཔེར་ན་མཛོའི་རྒྱབ་ཁལ་གླང་ལ་འབྱོ་བ་ལྟ་བུར་དེ་ལྟར་སྐྱོན་གཞན་ལ་མི་འབྱོ་བ་དགོས་སོ། ། གཏོ་ལོག་མི་བྱ། ། ཞེས་པ་ནི། ཕུགས་རང་བཟང་བར་འདོད་ནས་འཕྲལ་ཕམ་ཁ་ལེན་པ་དང་ནད་གདོན་ཞི་བ་དང་རྐྱེན་ངན་བཟློག་ཏུ་རེ་ནས་བློ་སྦྱོང་བྱེད་པ། དཔེར་ན་ནད་པ་ཤི་ཡི་དོགས་ནས་གླུད་གཏོང་། གཏོ་བྱེད་པ་དེ།
རང་མི་འཆིར་རེ་ནས་བྱེད་པ་བཞིན་ལོག་པའི་ཆོས་སུ་སོང་བ་ཡིན་པས་དེ་ལྟར་མི་བྱའོ། ། མགྱོགས་ཀྱི་རྩེ་མ་གཏོད། ཅེས་པ་ནི། ཆོས་པ་འདྲ་འདྲའི་ནང་དུ་རྙེད་བཀུར་སྙན་གྲགས་སོགས་རང་ལ་ལྷག་པར་འོང་དུ་རེ་བའི་བསམ་པ། དཔེར་ན་རྟ་རྒྱུགས་པའི་ཚེ་སུ་མགྱོགས་ཀྱི་བློ་རྩེ་གཏོད་པ་བཞིན་བློ་མི་གཏོད་པ་རྙེད་བཀུར་སྙན་གྲགས་བྱུང་མ་བྱུང་ཁྱད་པ་མེད་པར་བྱའོ། ། ལྷ་བདུད་དུ་མི་དབབ། ། ཞེས་པ་ནི། བློ་སྦྱོང་གིས་བདག་འཛིན་འདུལ་བ་ཡིན་པ་ལ་དེ་ཉིད་ཀྱིས་དྲེགས་ནས་བདག་བློ་སྦྱོང་བསྒོམ་པ་བཟང་པོ་ཡིན། གཞན་ལ་ཆོས་འདི་ལྟ་བུ་མེད་སྙམ་ནས་ང་རྒྱལ་བྱེད་པ། དཔེར་ན་ལྷ་བྱ་བ་ཕན་འདོགས་པ་ཡིན་པ་ལས་གནོད་པ་བྱེད་ན་བདུད་དུ་སོང་བ་ཡིན་པས་དེ་ལྟར་ལྷ་བདུད་དུ་མི་དབབ་པ་རང་རྒྱུད་ཇེ་ཐུལ་དུ་འགྲོ་བར་བྱས་ཏེ།
ཀུན་ལ་དྲན་གྱི་ཐ་མ་ལྟར་བྱའོ། ། སྐྱིད་ཀྱི་ཡན་ལག་ཏུ་སྡུག་མ་འཚོལ། ཞེས་པ་ནི། རང་གི་ཉེ་དུ། གྲོགས་མཆེད་སོགས་ཤི་ན་དེ་དག་གི་ཟས་ནོར་དང་། དཔེ་ཆ་སོགས་རང་ལ་འོང་སྙམ་པ་རང་སྐྱིད་ཀྱི་ཡན་ལག་ཏུ་གཞན་ལ་མི་འདོད་པ་སྡུག་བསྔལ་མ་འཚོལ་སེམས་ཅན་གཞན་ལ་བདེ་སྐྱིད་བྱུང་ན་དགའ་བར་བྱའོ། ། བདུན་པ་བློ་སྦྱོང་གི་བསླབ་བྱ་བསྟན་པ་ནི། རྣལ་འབྱོར་ཐམས་ཅད་གཅིག་གིས་བྱ། ། ཞེས་གསུངས་ཏེ། དེ་ཡང་བདག་གཞན་བརྗེ་བའི་རྣལ་འབྱོར་ཟས་ཟ་བ།
གོས་གྱོན་པ། འགྲོ་འདུག་སོགས་ཐམས་ཅད་གཞན་ཕན་གྱི་བསམ་པ་གཅིག་གིས་ལམ་དུ་ཁྱེར་བ་བྱའོ། ། ལོག་གནོན་ཐམས་ཅད་གཅིག་གིས་བྱ། ། ཞེས་གསུངས་ཏེ། དེ་ཡང་བློ་སྦྱོང་བསྒོམ་པའི་ཚེ་ན་ལོག་གནོན་ཏེ་གེགས་སེལ་བློ་སྦྱོང་པས་ན་ཚ་ཆེར་སོང་། འདྲེ་གདོན་དང་མི་ཁ་བཀུར་འདེབས། ཉོན་མོངས་ཆེར་རུ་སོང་། སྒོམ་སྙིང་མི་འདོད་པ་སོགས་ཐམས་ཅད་བྱུང་ན། མི་འདོད་པ་འདིའི་སྟེང་དུ་གཞན་གྱི་དེ་ལྟ་བུའི་སྡུག་བསྔལ་ཐམས་ཅད་འདུས་པ་གྱུར་ཅིག་སྙམ་དུ་བདག་གཞན་བརྗེ་བའི་ལོག་གནོན་གཅིག་གིས་བྱའོ། ། ཐོག་མཐའ་གཉིས་ལ་བྱ་བ་གཉིས། །
ཞེས་གསུངས་ཏེ། དེ་ཡང་ནངས་པར་མལ་ནས་ལྡང་བའི་དུས་དང་དགོང་མོ་ཉལ་བའི་དུས་ཏེ་ཐོག་མཐའ་གཉིས་ལ་ཐོག་མ་དེ་རིང་བདག་བས་གཞན་ལ་གཅེས་འཛིན་བྱ་སྙམ་འཕེན་པ་བཏང་ཉིན་མོའང་དྲན་པ་ཟིན་པར་བྱས། མཐར་དོ་ནུབ་དེ་རིང་གི་བསམ་སྦྱོར་རྣམས་ལ་བརྟག་ཏེ། བྱང་སེམས་དང་འགལ་ན་ཉེས་པ་བཤགས། མ་འགལ་ན་དགའ་བ་བསྒོམ་པ་སྟེ་བྱ་བ་གཉིས་པོ་དེ་ལ་དུས་རྒྱུན་དུ་བསླབ་དགོས་སོ། ། གཉིས་པོ་གང་བྱུང་བཟོད་པར་བྱ། ། ཞེས་གསུངས་ཏེ། དེ་ཡང་ཕུན་སུམ་ཚོགས་པའི་བདེ་སྐྱིད་དང་རྒུད་པའི་སྡུག་བསྔལ་དེ་གཉིས་པོ་གང་བྱུང་ན་ཡང་འདི་ལྟར། བདེ་སྐྱིད་བྱུང་ན་བག་མེད་དང་བཏང་སྙོམས་མི་བྱ་བར། སེམས་ཅན་ཐམས་ཅད་ལ་བདེ་སྐྱིད་ལྡན་པ་སྨོན།
སྡུག་བསྔལ་བྱུང་ན་སེམས་སྡུག་ཡི་མུག་མི་བྱ་བར་གཞན་གྱི་སྡུག་བསྔལ་རང་ཐོག་ལ་ལེན་ཅིང་སྔོན་ལས་བསམ་ནས་བཟོད་པ་མེད་ན་ཆོས་གཏོང་དགོས་ཡོད་པས་བཟོད་པར་བྱའོ། ། གཉིས་པོ་སྲོག་དང་བསྡོས་ལ་བསྲུང་། ། ཞེས་གསུངས་ཏེ། དེ་ཡང་ཆོས་སྤྱིའི་དམ་ཚིག་དང་། བྱེ་བྲག་བློ་སྦྱོང་གི་དམ་ཚིག་སྟེ་གཉིས་པོ་རང་གི་སྲོག་དང་བསྡོས་པའམ་སྲོག་དང་ཐུག་པ་ལའང་དམ་ཚིག་དང་འགལ་བའི་ཉེས་པ་མི་བྱེད་པ་ཚུལ་བཞིན་བསྲུང་བ་ལ་འབད་པར་བྱའོ། ། དཀའ་བ་གསུམ་ལ་བསླབ་པར་བྱ། ། ཞེས་གསུངས་ཏེ། དེ་ཡང་ཉོན་མོངས་པ་སྤོང་བ་ན་དང་པོ་གཉེན་པོ་དྲན་པ་དཀའ། ། བར་དུ་བཟློག་པ་བཀའ། མཐའ་མ་རྒྱུན་བཅད་པ་དཀའ་བ་ཡིན་པས་དེ་གསུམ་མི་དཀའ་བ་ལ་བསྒྲུབ་ཅིང་བསླབ་པར་བྱའོ། །
སློབ་ཚུལ་ནི་ཉོན་མོངས་པ་སྐྱེས་པ་ན་གཉེན་པོ་དྲན་པར་བྱེད། བར་དུ་ཟློག་པར་བྱེད། ད་ཕྱིན་ཆད་འདི་ལྟ་བུ་རྒྱུད་ལ་ཡེ་མི་སྐྱེ་བར་བྱ་དགོས་སྙམ་དུ་སེམས་པའོ། ། རྒྱུ་ཡི་གཙོ་བོ་རྣམ་གསུམ་བླང་། ། ཞེས་གསུངས་ཏེ། དེ་ཡང་ཆོས་སྒྲུབ་པའི་རྒྱུ་ཡི་གཙོ་བོ་བླ་མ་བཟང་པོ་དང་། རང་གི་བློ་ལས་སུ་རུང་བས་ཆོས་ཚུལ་བཞིན་ཉམས་སུ་ལེན་པ་དང་། ཟས་གོས་སོགས་ཆོས་སྒྲུབ་པའི་མཐུན་རྐྱེན་འཛོམ་པ་ཏེ་རྣམ་པ་དེ་གསུམ་རང་རྒྱུད་ལ་བླང་ནས་དེ་གསུམ་རང་རྒྱུད་ལ་འཛོམ་ན་དགའ་བ་བསྒོམ། གཞན་ལའང་དེ་གསུམ་ཚང་བར་སྨོན་ལམ་གདབ་བོ། ། ཉམས་པ་མེད་པ་རྣམ་གསུམ་བསྒོམ། །
ཞེས་གསུངས་ཏེ། དེ་ཡང་ཐེག་པ་ཆེན་པོའི་ཡོད་ཏན་ཐམས་ཅད་བླ་མ་ལ་རག་ལས་པས། བླ་མ་ལ་མོས་གུས་ཉམས་པ་མེད་པ་དང་། བློ་སྦྱོང་ཐེག་ཆེན་ཆོས་ཀྱི་ཡང་སྙིང་ཡིན་པས། བློ་སྦྱོང་བསྒོམ་པ་ལ་སྤྲོ་བ་ཉམས་པ་མེད་པ་དང་སྡོམ་པ་གསུམ་གྱི་བསླབ་བྱ་ཉམས་པ་མེད་པ་སྟེ་ཉམས་པ་མེད་པའི་བྱེ་བྲག་གམ་རྣམ་པ་གསུམ་ལ་བསླབ་ཅིང་བསྒོམས་པར་བྱའོ། ། འབྲལ་མེད་གསུམ་དང་ལྡན་པར་བྱ། ། ཞེས་གསུངས་ཏེ། དེ་ཡང་ལུས་ངག་ཡིད་གསུམ་སྡིག་པ་སྤོང་ཞིང་དགེ་བའི་ཆོས་སྤྱོད་པ་སྟེ་འབྲལ་བ་མེད་པ་གསུམ་པོ་དང་དུས་རྟག་ཏུ་ལྡན་པར་བྱའོ། ། ཡུལ་ལ་ཕྱོགས་མེད་དག་ཏུ་སྦྱོང་། ། ཁྱབ་དང་གཏིང་འབྱོངས་ཀུན་ལ་གཅེས། །
ཞེས་གསུངས་ཏེ། དེ་ཡང་བློ་སྦྱོང་བསྒོམ་པའི་ཡུལ་ལ་ཕྱོགས་རིས་མེད་པ་སེམས་ཅན་དང་། སེམས་ཅན་མ་ཡིན་པ་བཟང་ངན་གང་དག་ཏུ་ཤར་བ་ཐམས་ཅད་ལ་བློ་སྦྱོང་ཁོ་ནས་ཁྱབ་པ་དང་། དེའང་ཁ་ཚིག་ཙམ་མ་ཡིན་པ་ཞེ་གཏིང་ནས་འབྱོངས་པར་བྱ་བ་དུས་རྣམས་ཀུན་ལ་གཅེས་སོ། ། བཀོལ་བ་རྣམས་ལ་རྟག་ཏུ་བསྒོམ། ། ཞེས་གསུངས་ཏེ། དེ་ཡང་བློ་སྦྱོང་དཀའ་བའི་ཡུལ་སྡང་བའི་དགྲ། གནོད་པའི་བགེགས་སོགས་ཁྱད་པར་ཟུར་དུ་བཀོལ་བ་དེ་རྣམས་ལ་དམིགས་ནས་སྙིང་བཞིན་དུ་བསམ་ནས་དུས་རྟག་ཏུ་བྱམས་སྙིང་རྗེ་བྱང་ཆུབ་སེམས་བསྒོམ་པར་བྱའོ། ། རྐྱེན་གཞན་དག་ལ་ལྟོས་མི་བྱ། ། ཞེས་གསུངས་ཏེ།
དེ་ཡང་ཆོས་གཞན་བསྒྲུབ་པ་ལ་ཟས་གོས་གནས་ཁང་། ཁམས་བཟང་བ་སོགས་མཐུན་རྐྱེན་ཚང་བ་དང་། དགྲ་འདྲེ་སོགས་འགལ་རྐྱེན་མེད་པའི་རྐྱེན་གཞན་དག་ལ་ལྟོས་དགོས་ཀྱང་བློ་སྦྱོང་ནི། མཐུན་རྐྱེན་འཛོམ་ན་འཛོམ་ཐོག་དང་། མ་འཛོམ་ན་མ་འཛོམ་པ་དེ་ཉིད་ཀྱི་ཐོག་ཏུ་བསྒོམ་ཆོག་པས། རྐྱེན་གཞན་ལ་ལྟོས་པ་མི་བྱའོ། ། ད་རེས་གཙོ་བོ་ཉམས་སུ་བླང་། ། ཞེས་གསུངས་ཏེ། དེ་ཡང་ཐོག་མ་མེད་པ་ནས་ལུས་ཇི་སྙེད་ཅིག་བླངས་པ་ཐམས་ཅད་དོན་མེད་དུ་སོང་འདུག ད་རེས་མི་ལུས་ཐོབ།
མཚན་ལྡན་བླ་མ་མཇལ། ཆོས་ཡང་དག་དང་སྒྲུབ་ཆོག་པའི་སྐབས་འདིར་དོན་གྱི་གཙོ་བོ་བློ་སྦྱོང་སྒྲུབ་ཅིང་ཉམས་སུ་བླང་བར་བྱའོ། ། གོ་ལོག་མི་བྱ། ཞེས་པ་ནི། གོ་ལོག་དྲུག་སྤང་བ་སྟེ། ཆོས་སྒྲུབ་པའི་དཀའ་སྤྱད་མི་བཟོད་པར་ཚོང་སོ་ནམ་དགྲ་འདུལ་གཉེན་སྐྱོང་སོགས་ཀྱི་སྡུག་བསྔལ་བཟོད་པ་བཟོད་པ་གོ་ལོག ཆོས་སྒྲུབ་པ་ལ་འདུན་པ་མེད་པ་ཚེ་འདིའི་བདེ་སྐྱིད་ལ་འདུན་པ་འདུན་པ་གོ་ལོག ཐོས་བསམ་བསྒོམ་གསུམ་གྱི་རོ་མི་མྱང་བར་ཟང་ཟིང་ལོངས་སྤྱོད་ཀྱི་རོ་མྱང་བ་རོ་མྱང་གོ་ལོག སྡིག་པ་བྱེད་པ་ལ་སྙིང་རྗེ་མི་བྱེད་པར་ཆོས་ཕྱིར་དཀའ་ཐུབ་བྱེད་པ་ལ་སྙིང་རྗེ་སྙིང་རྗེ་གོ་ལོག རང་གི་ཁ་འོག་ཏུ་འདུ་བའི་མི་རྣམས་ཆོས་ལ་སྦྱོར་བའི་གཉེར་སེམས་མི་བྱེད་པར་ནོར་གསོག་གཉེན་སྐྱོང་སོགས་ཚེ་འདིའི་ཆེ་ཐབས་ལ་སྦྱོར་བའི་གཉེར་སེམས་གཉེར་སེམས་གོ་ལོག
དགེ་བ་ལ་དགའ་བ་མི་བསྒོམ་པ་དགྲ་བོ་སྡུག་བསྔལ་བྱུང་བ་ལ་དགའ་བ་རྗེས་སུ་ཡི་རང་གོ་ལོག་སྟེ་གོ་ལོག་དྲུག་པོ་དེ་རྣམ་པ་ཀུན་ཏུ་སྤང་ནས་མི་བྱའོ། ། རེས་འཇོག་མི་བྱ། ཞེས་པ་ཆོས་ལ་ངེས་ཤེས་མ་སྐྱེས་པས་རེས་བློ་སྦྱོང་བསྒོམ། རེས་བློ་མ་ཁེལ་བ་བཟླས་པ་སོགས་གཞན་འདྲ་ཚོལ་བའི་བློ་སྣ་མང་བའི་རེས་འཇོག་མི་བྱ་བ་རྩེ་གཅིག་ཏུ་བློ་སྦྱང་བར་བྱའོ། ། དོལ་ཆོད་དུ་སྦྱང་། ། ཞེས་པ་ནི། བློ་སྦྱོང་བསྒོམ་པ་ཁོ་ནར་ཚམ་ཚོམ་མེད་པ་དེ་ཆེད་དུའམ་ཐག་འཁྲིག་པོ་བཅད་དེ་འདོད་ཡོན་ལ་སེམས་མ་གཡེངས་པར་རྟག་ཏུ་འབད་ནས་སྦྱང་བར་བྱའོ། ། རྟོག་དཔྱོད་གཉིས་ཀྱི་ཐར་བར་བྱ། ། ཞེས་གསུངས་ཏེ། དེ་ཡང་རང་རྒྱུད་ལ་རྒྱུན་དུ་རགས་པ་རྟོག་པ་དང་ཞིབ་མོར་དཔྱོད་པ་གཉིས་ཀྱིས་སྤྱིར་ཉོན་མོངས་དང་བྱེ་བྲག་བདག་འཛིན་ལས་ཐར་བར་བྱ་དགོས་ཏེ།
དེའང་རང་རྒྱུད་ལ་འདོད་ཆགས་སོགས་ཉོན་མོངས་པ་སྐྱེ་བའི་ཡུལ་ཡིད་ལ་བྱས་ཏེ་སྐྱེ་མི་སྐྱེ་བརྟག སྐྱེ་ན་མི་སྡུག་པ་སོགས་བསྒོམ་ཞིང་གཉེན་པོ་དྲག་ཏུ་བསྟེན། གཅེས་འཛིན་སྐྱེ་བར་འདུག་ན་བདག་གཞན་བརྗེ་བའི་གཉེན་པོས་དེ་མ་ཐག་སྤང་ངོ་། ། ཡུས་མ་བསྒོམ། ཞེས་པ་ནི་ཕ་རོལ་ལ་རང་གི་དྲིན་ཡོད་ཀྱང་ཡུས་སམ་དྲིན་ཡོད་མི་བསམ་སྟེ་བདག་པས་གཞན་གཅེས་བསྒོམ་དགོས་པ་དང་། བདག་ལ་དགེ་སྦྱོར་ཡོད་པ་དང་མཁས་པ་དང་བཙུན་པ་སོགས་རྒྱུ་མཚན་གང་གིས་ཀྱང་རང་འཇིགས་སྣང་ཤར་ནས་གཞན་ལ་ཡུས་མ་བསྒོམ་རང་དོན་ཡིན་པའི་ཕྱིར་རོ། ། ཀོ་ལོང་མི་སྡོམ། ། ཞེས་པ་ནི། གཞན་གྱིས་རང་ལ་གནོད་པ་དང་། མི་མང་སར་དམའ་ཕབ་སོགས་ཅི་བྱས་ཀྱང་གཞན་ལ་བཞིན་རས་བསྒྱུར་བ་དང་ཚིག་ངན་གྱི་ལན་ལ་སོགས་པ་གང་ཡང་མི་བྱ་ཞིང་སེམས་ཀྱིས་ཀྱང་སེམས་རྒྱུད་འཁྲུགས་པའི་ཀོ་ལོང་མི་སྡོམ་མོ། །
དེའང་ཀོ་ལོང་ནི་གཞན་ལ་ཕྲག་དོག་གི་བསམ་པའམ་སེམས་ཆུང་ཅན་ཡིན་གསུངས། ཡུད་ཙམ་པ་མི་བྱ། ། ཞེས་པ་ནི། ཡུད་ཙམ་པའམ་ཅུང་ཟད་ཙམ་ལ་དགའ་མི་དགའི་རྣམ་འགྱུར་སྟོན་པས་གྲོགས་ཀྱི་སེམས་ལ་གཉན་པ་མི་བྱའོ། ། འོར་ཆེ་མ་འདོད། ། ཞེས་པ་རང་གིས་དགེ་བ་སྒྲུབ་པ་དང་། གཞན་ལ་ཕན་འདོགས་པ་དང་གྲོགས་བྱས་པ་ལ་སྙན་པ་དང་གྲགས་པ་འབྱུང་དུ་རེ་བའི་འོར་ཆེ་འདོད་པ་སྤང་ནས་མ་འདོད་པར་བྱ་སྟེ། ཞི་བ་ལྷས། དེ་ལྟ་ན་ནི་གཞན་གྱི་དོན། ། བྱས་ཀྱང་ངོ་མཚར་རློམ་མི་འབྱུང་། །
བདག་ཉིད་ཀྱིས་ནི་ཟས་ཟོས་ནས། ། ལན་ལ་རེ་བ་མེད་པ་བཞིན། ། ཞེས་གསུངས་པ་ལྟར་རོ། ། ཆོས་དེ་རྣམས་ཀྱི་ཕན་ཡོན་བསྟན་པ་ནི། སྙིགས་མ་ལྔ་པོ་བདོ་བ་འདིར། ། བྱང་ཆུབ་ལམ་དུ་བསྒྱུར་བ་ཡིན། ། མན་ངག་བདུད་རྩིའི་སྙིང་པོ་འདི། ། གསེར་གླིང་པ་ནས་བརྒྱུད་པ་ཡིན། ། ཞེས་གསུངས་ཏེ། དེ་ཡང་ལོངས་སྤྱོད་གུད་པ་དུས།
ལུས་གུད་པ་སེམས་ཅན། སྲོག་གུད་པ་ཚེ། ཁྱིམ་པའི་ཕྱོགས་ཀྱི་དགེ་ཕྱོགས་གུད་པ་ཉོན་མོངས་པ། རབ་བྱུང་ཕྱོགས་ཀྱི་དགེ་ཕྱོགས་གུད་པ། ལྟ་བའི་སྙིགས་མ་སྟེ། སྙིགས་མ་ལྔ་པོ་དེ་རྣམས་བདོ་བའམ། རྒྱས་པའི་སྐབས་འདིར་བདེ་བའི་མཐུན་རྐྱེན་ཉུང་། འགལ་རྐྱེན་མང་བས། བློ་སྦྱོང་མཁན་ལ་རྐྱེན་ངན་ཇི་ཙམ་མང་བཞིན་དགེ་སྦྱོར་འཕེལ་བ། དཔེར་ན་བུད་ཤིང་ཇི་ཙམ་མང་བཞིན་མེ་ལྕེ་རྒྱས་པ་ལྟར།
ཉོན་མོངས་དང་རྐྱེན་ངན་ཐམས་ཅད་བླ་མེད་བྱང་ཆུབ་ཐོབ་པའི་ལམ་དུ་བསྒྱུར་བ་གཞན་ལ་མེད་པའི་ཁྱད་ཆོས་ཡིན། ཚིག་ཉུང་ངུས་དོན་རྒྱ་ཆེར་སྟོན་པ་མན་ངག དབང་པོ་མཆོག་དམན་ཀུན་ལ་ཕན་ཐོགས་ཤིང་རྒྱུད་ལ་འབྱོར་བ་དུག་ཐམས་ཅད་སྨན་དུ་བསྒྱུར་བར་བྱེད་པའི་བདུད་རྩིའི་སྙིང་པོ་ལྟ་བུ་འདི། ཇོ་བོའི་བླ་མ་གསུམ་ལས་མཆོག་ཏུ་སྐུ་དྲིན་ཆེ་བ་བླ་མ་གསེར་གླིང་པ་ནས་རིམ་པ་བཞིན་དུ་བརྒྱུད་པའི་ཟབ་ཆོས་ཡིན་ནོ། ། དོན་དེ་རྣམས་ཉིད་རྩོམ་པ་པོས་ངེས་དོན་དུ་བསྡེབས་ནས་བསྟན་པ་ནི། སྔོན་སྦྱངས་ལས་ཀྱི་འཕྲོ་སད་པས། ། རང་གི་མོས་པ་མང་བའི་རྒྱུས། ། སྡུག་བསྔལ་གཏམ་ངན་ཁྱད་བསད་ནས། ། བདག་འཛིན་འདུལ་བའི་གདམས་ངག་ཞུས། ། ད་ནི་ཤི་ཡང་མི་འགྱོད་དོ། །
ཞེས་གསུངས་ཏེ། དེ་ཡང་རྣལ་འབྱོར་གྱི་དབང་ཕྱུག་ཆེན་པོ་འཆད་ཁ་བ་ཉིད་སྐྱེ་བ་སྔོན་མ་རྣམས་ལ་བློ་སྦྱངས་པའི་ལས་ཀྱི་འཕྲོ་ཡོད་པ་རྣམས་དགེ་བའི་བཤེས་གཉེན་རང་གི་ཐུགས་བློ་སྦྱོང་གིས་ཆོས་ཁོ་ན་ལ་མོས་པ་མང་བའི་རྒྱུས་བདག་པས་གཞན་གཅེས་ཀྱི་ཐུགས་རང་འདོད་ཀྱི་འཁྲི་བ་གཏན་ནས་མེད་པར་སྐྱེས་པའི་གདེང་ཐོབ་པས། ཕ་རོལ་པོས་ལུས་ལ་གནོད་པའི་སྡུག་བསྔལ་དང་མི་ཁ་བསྐུར་འདེབས་སོགས་གཏམ་ངན་ཐམས་ཅད་ཁྱད་དུ་བསད་པར་བྱས་ནས། ཆོས་ཐམས་ཅད་ཀྱི་རྩ་བ་རང་སེམས་བདག་འཛིན་འདུལ་བའི་གདམས་ངག་ཁྱད་པ་ཅན་འདི་ཉིད། ཇོ་བོ་ཡབ་སྲས་ཀྱི་བཀའ་བརྒྱུད་ལས་ཞུས་ཤིང་ཐུགས་ལེགས་པར་སྦྱངས་ནས་ཉམས་སུ་བླངས་པས་དུས་ད་ནི་ཤི་ཡང་མི་འགྱོད་དོ་ཞེས་བདག་པས་གཞན་གཅེས་བྱང་ཆུབ་ཀྱི་སེམས་རིན་པོ་ཆེ་ལ་ཐུགས་གདེངས་ཐོབ་པའི་གསུང་ཡིན་ནོ། ། གདོད་ནས་སྤྲོས་བྲལ་ཆོས་སྐུ་ལྷ་ལམ་ངོས། ། མཚན་དཔེའི་སྒེག་འཆང་གཟུགས་སྐུའི་དཀྱིལ་འཁོར་རྒྱས། ། ཕྲིན་ལས་ཟེར་གྱིས་གདུལ་བྱའི་པདྨོ་ཉིད། ། བཞད་མཛད་ཐུབ་དབང་དད་བརྒྱའི་གཙུག་གིས་མཆོད། ། སྡེ་སྣོད་རྒྱ་མཚོ་བསྲུབས་པ་ལས་བྱུང་བའི། །
ཟབ་ལས་ཆེས་ཟབ་མན་ངག་ཡིད་བཞིན་ནོར། ། བློ་སྦྱོང་དོན་བདུན་རྩ་བའི་འབྲུ་འགྲེལ་འདི། ། མཁས་དབང་རྣམས་ཀྱི་ལེགས་བཤད་ལས་བཏུས་པའི། ། ལེགས་བྱས་རྟ་བདུན་དབང་པོའི་ཟེར་ཕྲེང་གིས། ། སྲིད་ཞི་དགེ་ལེགས་པདྨོ་གཞོན་ནུའི་ཚལ། ། འཛུམ་དཀར་དགོད་པའི་ངོ་མཚར་དཔལ་དེ་ལ། ། སྐྱེ་རྒུའི་བུང་བས་རྟག་ཏུ་རོལ་པ་ཤོག ། ཞེས་པ་འདི་ལེགས་བཤད་ཀུན་བཏུས། བྱང་ཆུབ་ལམ་བཟང་དག་གཞིར་བཞག མཆོག་སྤྲུལ་རིན་པོ་ཆེ་ཀུན་དགའ་རྒྱལ་མཚན་མདུན་ནས་འདི་བའི་བཤད་ཁྲིད་ཞིབ་རྒྱས་སུ་ཐོབ་སྐབས་གསུང་ཟིན་བྲིས་བྱས་པ་རྣམས་ཀྱིས་ཟུར་བརྒྱན་ཏེ།
བསླབ་གསུམ་འཛིན་པ་དཀོན་མཆོག་ཆོས་འཕེལ་གྱིས། འབྲི་གཞིའི་ཤོག་བུ་དང་། རིན་ཆེན་གཉིས་པའི་སྐྱེས་དང་བཅས་ཏེ་བསྐུལ་བ་དང་། གཞན་ཡང་བློ་གསལ་དོན་གཉེར་ཅན་དུ་མ་ཞིག་གིས་ཡང་ཡང་བསྐུལ་ངོར། ཤཱཀྱའི་དགེ་སློང་མཁྱེན་རབ་བློ་ལྡན་གྱིས་དཔལ་དོན་གླིང་དུ་བྲིས་པ་འདིས་ཀྱང་སངས་རྒྱས་ཀྱི་བསྟན་པ་དང་འགྲོ་བ་མཐའ་ཡས་པ་ལ་ཕན་པར་གྱུར་ཅིག། །། སརྦ་མངྒ་ལཾ།། ། དགེའོ།། །། PAGE * MERGEFORMAT 2 མཁྱེན་རབ་བློ་ལྡན། ཐེག་པ་ཆེན་པོའི་གདམས་ངག་བློ་སྦྱོང་དོན་བདུན་མ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
