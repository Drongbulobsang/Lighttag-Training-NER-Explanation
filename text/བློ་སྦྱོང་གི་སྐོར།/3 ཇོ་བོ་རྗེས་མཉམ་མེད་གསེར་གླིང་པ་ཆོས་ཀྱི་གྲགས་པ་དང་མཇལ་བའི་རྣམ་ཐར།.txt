བློ་སྦྱོང་གི་སྐོར།
པོད ༣
ཇོ་བོ་རྗེས་མཉམ་མེད་གསེར་གླིང་པ་ཆོས་ཀྱི་གྲགས་པ་དང་མཇལ་བའི་རྣམ་ཐར།
ཇོ་བོ་རྗེས་མཉམ་མེད་གསེར་གླིང་པ་ཆོས་ཀྱི་གྲགས་པ་དང་མཇལ་བའི་རྣམ་ཐར་བཞུགས་སོ། ། རྗེ་བཙུན་བྱམས་པ་དང་སྤྱན་རས་གཟིགས་ལ་ཕྱག་འཚལ་ལོ། ། དགེ་སློང་དཱི་པཾ་ཀཱ་ར་ཤྲཱི་ཛྙཱ་ན་བདག་གིས་ཟླ་བ་བཅུ་གསུམ་གྱི་བར་དུ་གཟིངས་ཀྱི་ནང་དུ་ཞུགས་ནས། བླ་མ་གསེར་གླིང་པའི་དྲུང་དུ་ཕྱིན་པ་ན། ། ཟླ་བ་ལྔ་ཙམ་འདས་པའི་དུས་སུ་ལྷའི་བུ་དབང་ཕྱུག་ཆེན་པོས། ཁོ་བོའི་བྱང་ཆུབ་ཀྱི་སེམས་བར་དུ་གཅོད་པའི་ཕྱིར། མི་མཐུན་པའི་རླུང་དམར་ཆེན་པོ་གཡོས། ཆུ་སྲིན་ཉ་མིད་ཆེན་པོར་བྱས་ཏེ་མདུན་བཀག ། ནམ་མཁའ་ལས་ཁོ་བོའི་སྟེང་དུ་ཐོག་ཕབ་སྟེ། དེའི་དུས་སུ་ཁོ་བོས་བྱམས་པ་དང་སྙིང་རྗེ་ཁྱད་པར་ཅན་གཅིག་བསྒོམས་པ་ལ་བརྟེན་ནས་རླུང་དམར་ཐམས་ཅད་ཞི་ནས།
ཐོག་ཆེན་པོ་དྲུག་ནམ་མཁའ་ལ་ཆགས་འདུག་པ་མཐོང་། འོན་ཀྱང་ཆུ་སྲིན་དེས་མདུན་བཀག་པ་དང་། རླུང་ཆེན་པོ་དེས་རྒྱ་མཚོའི་ཁ་འཁྱོམས་པའི་སྟོབས་ཀྱིས་གཟིངས་དེ་ཡང་དར་པོ་ཆེ་རླུང་གིས་བསྐྱོད་པ་བཞིན་དུ་འདར་བ་དང་། འཕྱར་བ་དང་། རེས་འགའ་ནམ་མཁའ་ལ་འཁྱེར་བ་དང་། རེས་འགའ་རྒྱ་མཚོའི་གཏིང་དུ་བརྡིབ་པ་དང་། ཕྱོགས་ཀྱི་བ་དན་ཆེན་པོ་བཞི་བསྙལ། ཁྲོ་ཆུའི་ཕ་བོང་བཞི་རྒྱ་མཚོའི་གཏིང་དུ་བསྐྱུར་ཡང་། ཕྱོགས་བཞི་ནས་རྔ་ཆེན་པོ་བཞི་བརྡུང་པ་ལྟར་འུར་སྒྲ་དང་། ཆོམ་སྒྲ་དང་།
འོད་དང་། སྐམ་གློག་ཆེན་པོ་བྱུང་བ་ལ་བརྟེན་ནས་འཁོར་ཐམས་ཅད་ཀྱང་ཤིན་ཏུ་སྐྲག་སྟེ། རབ་ཏུ་འདར་ཞིང་ཡོད་པ་ལ། ཡང་བྱམས་པ་དང་སྙིང་རྗེའི་ཏིང་ངེ་འཛིན་ལ་མཉམ་པར་བཞག་པ་དང་། པཎྜི་ཏ་སའི་སྙིང་པོས། བླ་མ་ལ་གསོལ་བ་འདི་བཏབ་བོ། ། བཞེངས་ཤིག་བཞེངས་ཤིག་བླ་མ་ཐུགས་རྗེ་ཅན། ། ཁྱེད་ལ་ས་སྟེང་འདི་ན་འགྲན་ཟླ་མ་མཆིས་ན། ། དེང་སང་ནག་པོའི་ཕྱོགས་ཀྱིས་འཇིགས་ཤིང་བཅོ་བ་འདི། ། ཁྱེད་ཀྱི་ཐུགས་རྗེ་ཆེན་པོས་ཞི་བར་མཛད་དུ་གསོལ། །
འགྲོ་བ་ཐམས་ཅད་སྲིད་པའི་མཚོ་ལས་སྒྲོལ་བྱེད་ན། ། དེང་སང་ནག་པོའི་ཕྱོགས་ཀྱིས་འདིར་ནི་ཐོ་འཚམས་སོ། ། ཨེ་མ་རླུང་དམར་གཡོས་ཤིང་གནམ་ལྕགས་རབ་ཏུ་འབར། ། ཉ་མིད་ཆེན་པོས་མདུན་དུ་འཇིགས་པ་བྱས། ། རྗེ་བཙུན་འཇིགས་པ་འདི་ལས་བསྐྱབ་ཏུ་གསོལ། ། རྒྱ་མཚོ་རླུང་གིས་བསྐྱོད་ཅིང་རྦ་རླབས་མཁའ་ལ་འཕྱོ། ། མི་སྙན་ཤུགས་སྒྲ་འདོན་ཅིང་གློག་དམར་འོད་དུ་གཡོས། ། གཟིངས་ཀྱང་འདར་འདར་ཤིག་ཤིག་རབ་ཏུ་གཡོས། ། མཁའ་ལ་ལིང་ལིང་འཕྱུར་ཞིང་གཏིང་དུ་བརྡིབས། ། རྗེ་བཙུན་ད་ནི་འཇིགས་པ་འདི་ལས་བསྐྱབ་ཏུ་གསོལ། །
ཁྱོད་ཀྱི་ཡོན་ཏན་ནམ་མཁའ་ལྟ་བུ་ལ། ། བཀའ་སྡོད་ཆོས་བསྲུང་ཚོགས་རྣམས་མཁའ་ལྡིང་ལྟར། ། ལིང་ལིང་བསྐོར་ཞིང་བར་ཆད་སེལ་བྱེད་ན། ། དེང་སང་འདི་ལྟར་བར་ཆད་ལྷགས་ཀྱང་མི་སྐྱོབ་པར། ། དབེན་པའི་དབྱིངས་ན་བཞུགས་པ་ཐུགས་རྗེ་ཇི་ལྟར་ཆུང་། ། ད་ནི་གསང་སྔགས་ཕྱི་ནང་མཁའ་འགྲོ་ཆོས་སྐྱོང་དང་། ། དགྲ་བཅོམ་དཔའ་བོ་དཔའ་མོ་ཡེ་ཤེས་ལྷ་ཚོགས་རྣམས། ། དཀར་པོའི་ཕྱོགས་ལ་དགའ་བའི་ལྷ་ཚོགས་ཐམས་ཅད་ཀྱིས། ། ཀུན་ནས་བསྐོར་ཞིང་དེང་སང་རྒྱ་མཚོ་ཆེན་པོ་འདིར། ། བླ་མ་ཁྱེད་ཀྱི་ཐུགས་རྗེའི་དཔུང་གིས་བཟློག་དུ་གསོལ། །
གཞན་གྱིས་མི་ཐུབ་བཅོམ་ལྡན་གཤིན་རྗེ་གཤེད་དམར་ལ། ། གཤིན་རྗེ་འཇིགས་པར་བྱེད་པའི་འཁོར་གྱིས་ཡོངས་སུ་བསྐོར། ། མི་གཡོ་མགོན་པོ་ཁྲོ་བོ་བཅུ་ཡི་ཚོགས་དང་བཅས། ། འཇིགས་པ་བརྒྱད་སྐྱོབ་ལྷ་མོ་བཀྲ་ཤིས་དཔལ་འབར་མ། ། ཆོས་རྒྱལ་བླ་མ་ཁྱེད་ཀྱི་དཔུང་གིས་བཟློག་ཏུ་གསོལ། ། བསྟན་པའི་བདག་པོ་རྗེ་བཙུན་སངས་རྒྱས་བཅོམ་ལྡན་འདས། ། རྗེ་བཙུན་སྤྱན་རས་གཟིགས་དབང་དྲི་མེད་དཀྱིལ་འཁོར་ཅན། ། འགྲོ་བའི་སྡུག་བསྔལ་སེལ་བའི་ཆོས་རྒྱལ་ཡབ་སྲས་གཉིས། ། དུས་ལ་བབ་བོ་ཐུགས་རྗེའི་ཕ་ཚན་དཔུང་དུ་བསྐྱེད། ། ཟག་མེད་བྱིན་རླབས་ཆུ་རྒྱུན་ཡུན་དུ་སྲིང་དུ་གསོལ། །
ཞེས་གསོལ་བ་ཁྱད་པར་ཅན་ལྷང་ལྷང་འདེབས་པ་ཁོ་བོས་ལེགས་པར་ཐོས་པ་དང་། ཁོ་བོ་ཡང་བཅོམ་ལྡན་གཤིན་རྗེའི་གཤེད་སྐུ་མདོག་དམར་ནག་གསུས་ཁྱིམ་ཆེ་བ་རལ་པ་ཁམ་ནག་གྱེན་དུ་བརྫེས་པ། མིག་དམར་ལ་སྡང་མིག་ཕྱོགས་བཅུར་བགྲད་པ། དེ་མཐོང་ཙ་ན་ཁྲོ་བོ་གཞན་གྱི་ལག་ཆ་བྲུལ་བ་གཅིག་ཏུ་མཛད་དེ། རྡོ་རྗེ་བེ་ཅོན་ནམ་མཁའ་ལ་འཕྱར་ཞིང་། གཡོན་པ་སྡིགས་མཛུབ་དང་ཞགས་པ་ཀླད་ལ་སྐོར་ནས་བེ་ཅོན་གྱིས་བརྒྱབ་པས། རི་རབ་ལ་ཕོག་ནས་རི་རབ་ཚལ་པར་གཤགས་ནས་རི་རབ་ཀྱི་འོག་གསེར་གྱི་ས་གཞིའི་གཏིང་ལ་ཐུག་པར་མཚམས་ཕྱེ་སྟེ། ཡར་ལོག་རྒྱ་མཚོ་ཆེན་པོ་དཀྲུགས་པའི་ཁྲག་ཏུ་ཁོལ་ནས་ཆུ་སྲིན་ཉ་མིད་དེ་རུས་པ་དཀར་སངས་ཀྱིས་སོང་བའི་མོད་ལས། བྱིས་པ་གཞོན་ནུ་ཤ་མེད་པ་མདོག་སྔོ་བ་གཅིག་ཏུ་བྱས་ཏེ་གཟིངས་ཀྱི་ནང་དུ་བྱུང་། ཕྱག་འཚལ་ཞིང་ཐལ་མོ་སྦྱར་ཏེ།
ཁྲོ་བོའི་རྒྱལ་པོ་ཤིན་ཏུ་མཐུ་སྟོབས་ཅན། ། ཐུགས་རྗེ་ཆེན་པོ་འགྲོ་བའི་སྐྱབས་གཅིག་པུ། ། བདག་ནི་འཇིགས་པས་ཤིན་ཏུ་ནོངས་མོད་ཀྱིས། ། ད་ནི་ཁྱོད་ཀྱི་ཐུགས་རྗེས་བསྐྱབ་ཏུ་གསོལ། ། ཅེས་ཟེར་བ་དང་། བདག་གིས་ཀྱང་བེ་ཅོན་ལག་ཏུ་བླངས་ནས། ཧཱུྃ། ང་ནི་སྐྱེ་འགྲོའི་སྲོག་བདག་ཆེན་པོ་ཡིན། ། ཐུགས་རྗེ་ཆེན་པོའི་དབང་གིས་ནི། ། སྙིང་རྗེས་ཁྱོད་ནི་མ་བསྒྲལ་ལོ། །
ད་ནི་བདག་གི་གདུལ་བྱ་ལ། ། མུ་སྟེགས་ཆོས་ལོག་མ་བསྟན་ཅིག ། མོ་བོན་བརྫུན་ཆོས་མ་བཤད་ཅིག ། ཁྱོད་ཀྱི་ཚེ་སྲོག་ང་དབང་ངོ་། ། ཅེས་སྨྲས་པ་དང་། ཁོས་སྙན་པའི་ཚིག་ཕུལ་བ། ཐུགས་རྗེ་ཆེན་པོ་དགོངས་སུ་གསོལ། ། ཁྱོད་ཀྱི་གདུལ་བྱ་རྗེས་འབྲང་ལ། ། ལོག་ཆོས་གང་ཡང་མི་བསྟན་གྱི། ། ཁྱོད་ཀྱིས་བདག་ལ་བརྩེ་བར་དགོངས། །
ཁྱེད་ནི་བདག་གི་སྲོག་བདག་ལགས། ། ཞེས་སྐད་དོ། ། དེ་ནས་མེ་ཐབ་ཀྱི་རྩ་ནས་མི་དཀར་པོ་གཅིག་ལངས་བྱུང་ནས། ཁ་བ་ཅན་དུ་ཁྱོད་མ་འགྲིམ། ། བལ་པོའི་གཟིངས་ལ་ས་བཅད་ཀྱིས། ། ཟངས་གླིང་ལ་སོགས་གླིང་ཕྲན་དུ། ། མ་འགྲིམ་ཆུ་ཡིས་བར་མཚམས་བྱེད། ། བྷྲཱུཾཿཧྲཱིཿཡཀྵ་ཞེས་པ་ཐོས། དེ་ནས་རླུང་དམར་ཐམས་ཅད་ཞི། མཚོ་རླབས་དང་།
སྒྲ་དང་འོད་རྣམས་ཞི། གཟིངས་ཆེན་པོ་ཡང་རྣལ་དུ་ཕེབས་ནས། དེ་ནས་ཐམས་ཅད་དབུགས་རང་སར་ཕྱིན་ཏེ། ཕན་ཚུན་དགའ་བའི་གླེང་ལང་ཁྲོལ་ལེ་བྱུང་བ་དང་། ཡང་ཁྲོ་བོ་གཤིན་རྗེའི་གཤེད་ཀྱི་བསྐྱེད་རིམ་མ་བཤིག་པར་གཟིངས་ཀྱི་ཁ་ཁྱེར་ལས་འཇའ་ལི་བཞག་ནས་རྡོ་རྗེའི་བེ་ཅོན་འཁར་བར་བཙུགས་ནས་འདུག་པ་ལ། དེ་ནས་གཟིངས་ཆེན་པོ་ཁྲག་ཁྲིག་ཙམ་ཡང་མེད་པར་གནས་གཞི་ཆེན་པོ་བཞིན་དུ་འདུག་པ་ལ་ཅི་ཡིན་སྙམ་ནས་བལྟས་པ་དང་། བུ་མོ་གཞོན་ནུ་མ་ཁ་ཅིག་བཞད་གད་ཟེར་བ་ཐོས་ནས་དེ་ལྟར་བལྟས་ཙ་ན་ཁྲོ་བོའི་རྒྱལ་པོ་མི་གཡོ་བ་འདི་པུས་མོ་མན་ཆད་རྒྱ་མཚོའི་གཏིང་དུ་འདས་པར་བྱས་ཏེ་སྐྱེས་པ་དར་མས་གཞོང་པ་བཟུང་བ་བཞིན་དུ་གཟིངས་ཀྱི་ཤར་ནུབ་གཉིས་ནས་བཅུན་ཏེ། དབུ་ཡི་ཅོད་པན་སྤྲིན་གྱི་གསེབ་ན་ལྷག་གེ་འདུག ། གཟིངས་ཀྱི་ཁ་ཁྱེར་ན་ཕར་ལ་བུ་མོ་ཉི་ཤུ་རྩ་གཅིག་ཁ་ཕྱིར་བསྟན་ནས་འོ་སྐོལ་མིང་སྲིང་རྣམས་མིན་ན་དེ་རིང་ཁར་རྗེ་ཆེ་ཨང་གསུང་གིན་འདུག ། དེ་ནས་ཁོ་བོས་འཇིགས་པ་བརྒྱད་སྐྱོབ་མ་ལ་ཕྱག་འཚལ་ལོ། །
བཀྲ་ཤིས་དཔལ་འབར་མ་ལ་ཕྱག་འཚལ་ལོ། ། ངན་སོང་སྒོ་འགེག་མ་ལ་ཕྱག་འཚལ་ལོ། ། མཐོ་རིས་ལམ་འདྲེན་མ་ལ་ཕྱག་འཚལ་ལོ། ། རྟག་ཏུ་ཁྱོད་ཀྱིས་སྡོང་གྲོགས་བྱས། ། ད་དུང་ཐུགས་རྗེས་བསྐྱབ་ཏུ་གསོལ། ། ཞེས་གསོལ་བ་བཏབ་པ་དང་། བུད་མེད་ཀུན་ན་རེ། བུ་སའི་སྙིང་པོ་འདི་མིན་ན། མུ་སྟེགས་ཀྱི་གྲོང་ཁྱེར་སྭ་བ་ནཱ་ཐ་འདི་ཐལ་བར་རློག་ཅིག་སྙམ་ཙ་ན་གསོལ་བ་འདེབས་པའི་སྒྲ་དེ་ཐོས་པ་དང་། ཨ་ཕ་སེམས་ཅན་ཀུན་གྱི་མཆོག་ཀྱང་སེམས་དཔའ་ཆེན་པོ་འདི་ཡིན།
དེ་རྣམས་ཀྱིས་ཀྱང་འདི་དྲང་བའི་ཕྱིར་འདིར་འོངས། ལར་བྱིས་པ་ཁ་སྔོན་པོ་འདི་རྟགས་ན་གཞུ་ཆག་ཟེར་ཞིང་། བྱིས་པ་ཁོ་དེ་ཉི་མ་དེ་རིང་ཕན་ཆད་ནས་བལ་པོའི་གཟིངས་ཕར་མ་སྒྲོལ་ཅིག ། སའི་སྙིང་པོ་ལ་བོས་ནས། ཚེ་དང་ལྡན་པ་ཁྱོད་རང་ནམ་མཁའི་མེ་ཏོག་འདི་སྭ་བ་ནཱ་ཐར་རྒྱོབ་ལས་ཐོང་། སྐྱབས་འགྲོ་སེམས་བསྐྱེད་ཀྱི་ཁག་ཁོ་མོ་ཅག་རྣམས་ཀྱིས་ལེན་གསུངས་པ་དང་། པཎྜིཏ་སའི་སྙིང་པོས་ཀྱང་། ཐོག་གཅིག་སྡིགས་མཛུབ་ལ་བླངས་ཏེ་བསྐོར་ནས་མུ་སྟེགས་ཀྱི་གྲོང་ཁྱེར་སྭ་བ་ནཱ་ཐའི་བྱང་ཕྱོགས་ན་ལྷ་མོ་ཙ་རྩི་ཀ་ཡོད་པའི་སྟེང་དུ་བརྒྱབ་པས། མུ་སྟེགས་ཀྱི་ལྷ་ཁང་ལྷ་མོ་དང་བཅས་ལ་བརླག་པར་བྱས། ཡང་གཅིག་འཕངས་པས་དབང་ཕྱུག་ཆེན་པོ་ཉིད་ཀྱི་རྟེན་ལ་བརྒྱབ་ཏེ་ཚལ་པར་གས་ནས།
དེའི་ཟེར་ཅིག་མུ་སྟེགས་ཀྱི་རྒྱལ་པོ་ལ་ཕོག་སྟེ་གཞོགས་གཡས་པ་ཆག ཟེར་གཅིག་མཐའ་ཏུ་དུ་རུ་ཀའི་ཕོ་བྲང་ལ་བརྒྱབ་པས་ལོ་བཅུ་གསུམ་དུ་རྡོ་རྗེ་གདན་དུ་སོག་པོའི་འགྲིམ་འགྲུལ་ཆད་ཟེར། གཅིག་ཞང་ཞུང་རྒྱལ་པོ་གུར་ནག་གི་ཕོ་བྲང་ལ་བརྒྱབ་པས། བོན་གྱི་བསྟན་པ་བསྣུབས། རེ་རེ་གཉིས་གཉིས་ཡོད་པ་བྲེད་ནས་རི་བོ་གངས་ཅན་གྱི་རྒྱུད་དུ་བྲོས་ཟེར། གཅིག་ལྷོ་ཕྱོགས་ཀྱི་དུག་མཚོ་ནག་པོ་ལ་བརྒྱབ་པས་ཀླུ་བདུད་ནག་པོའི་ཕོ་བྲང་བཤིག མཛེ་ལ་སོགས་པའི་ནད་རྒྱུན་ཆད་ཟེར། གཅིག་ཡུལ་ལང་ཀར་བརྒྱབ་པས། སྲིན་པོའི་རྒྱལ་པོ་ལང་ཀ་པུ་རིའི་ཕོ་བྲང་ཐལ་བར་བརླག་སྟེ། སྲིན་པོ་མི་ཟན་གྱི་རབས་ཆད།
དེ་ནས་ང་རྒྱལ་གྱི་ཚིག་སྨྲས་པ། ས་ཡི་དཀྱིལ་འཁོར་འདི་ཡི་བདག་པོ་ང་ཡིན་གྱིས། ། ནག་པོའི་ཕྱོགས་རྣམས་བྱེར་ཅིག་བྱེར་ཅིག་ཐལ་བར་རློག ། དཔའ་བོ་ཆེན་པོ་ང་ནི་ས་ཡི་སྙིང་པོ་ཡིན། ། ཨོ་རྒྱན་ཡུལ་ན་རྟ་མགྲིན་རྒྱལ་པོ་རྟ་སྐད་འཚེར། ། རློག་ཅིག་རློག་ཅིག་དབང་ཕྱུག་ཆེན་པོ་རྡུལ་དུ་རློག ། བོན་པོའི་ལྷ་རྣམས་ངོ་བོའི་ནུས་པ་བརླག་པར་བགྱིས། ། ཨོཾ་པདྨནྟ་ཀྲི་ཏ་ཤྭ་ཏ་ཧ་ཡཾ་གྷྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་ཟེར་བ་ཐོས་སོ། ། དེ་ནས་ཁྲོ་བོའི་རྒྱལ་པོ་མི་གཡོ་བ་དང་།
བཅོམ་ལྡན་འདས་ཉིད་ཀྱང་ཡུད་ཙམ་ལས་མི་སྣང་ངོ་། ། ཁོ་བོ་ཡང་རང་ཉིད་དགེ་སློང་གི་རྣམ་པར་སྟན་ལ་འདུག་སྟེ་གདའོ། ། རང་གི་རྗེས་སུ་འབྲངས་པའི་འཁོར་ཐམས་ཅད་ཀྱང་ཡིད་རངས་ཏེ། ལྷུན་གྱིས་གྲུབ་ཅིང་མ་བཅོས་པའི། ། ཆོས་རྒྱལ་རིན་ཆེན་ལྷུན་པོ་འདྲ། ། མཚན་རབ་ཡེ་ཤེས་མངའ་བ་དེ། ། བདག་ཅག་ཐམས་ཅད་ཚིམ་པར་བྱས། ། ཨེ་མ་ཧོ་མགོན་པོ་མཐུ་དཔལ་ཅན། ། དེ་བཞིན་སྲིད་པའི་རྒྱ་མཚོ་ལས། ། བདག་ཅག་འཇིགས་པས་ཉེན་པ་ན། །
ཁྱོད་ཀྱི་ཐུགས་རྗེའི་སྐྱབས་འོག་ནས། ། འཆུག་པ་མེད་པར་བསྐྱབ་ཏུ་གསོལ། ། ཞེས་ཟེར་ཏེ། ཞག་ཉི་ཤུ་རྩ་གཅིག་ཏུ་གང་ཡང་ཕྱིན་པར་མ་ནུས་ནས་འཇིགས་པ་ལས་བསྒྲལ་མ་ཐག་ཏུ་ཕྱོགས་བཞིར་རླུང་གི་བ་དན་བཞི་འཕྱར། ཁྲོ་ཆུའི་ཕ་བོང་བཞི་སྟེང་དུ་དྲངས། མཐུན་པའི་རླུང་དང་སྦྱར་ཏེ་ཟླ་བ་ཕྱེད་དང་གཉིས་ཀྱི་བར་དུ་ཉིན་མཚན་མེད་པར་རྒྱ་མཚོ་ཆེན་པོ་ལ་བཞུགས་ཏེ་ཕྱིན་པས་ཟླ་བ་བདུན་ལྷག་ཙམ་ནའང་མདུན་དུ་རླུང་དམར་ལངས་ཏེ་སྔར་བཏང་བའི་ཉིན་ལམ་ཙམ་རླུང་གིས་ཁྱེར་ཡང་། བླ་མ་དཀོན་མཆོག་དང་མཁའ་འགྲོ་ཆོས་སྐྱོང་ལ་གསོལ་བ་བཏབ་པས་རླུང་དམར་རང་ཞི། ཡང་མཐུན་པའི་རླུང་ཆེན་པོ་ཙམ་ཡང་མ་བྱུང་བས་སེམས་ཅན་གྱི་བསོད་ནམས་ལ་བརྟེན་ནས་ཟླ་བ་ཕྱེད་ཀྱི་བར་དུ་ལུས། དེ་བཞིན་དུ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་ཞིང་མཐུན་པའི་རླུང་དང་སྦྱར་ནས་ཕྱིན་པས་ཟླ་བ་གཉིས་དང་ཞག་ཉི་ཤུ་རྩ་དྲུག་ནས་རྒྱ་མཚོའི་ཕ་རོལ་ཏུ་ཕྱིན་པར་གྱུར་ཏེ། བླ་མ་བཙལ་བའི་ཕྱིར་དཀའ་བ་ཇི་ལྟར་སྤྱད་པའི་རྣམ་པར་བཞག་པ་ལས་རྒྱ་མཚོར་ལྷ་དབང་ཕྱུག་ཆེན་པོ་ཕམ་པར་བྱས་པའི་ལོ་རྒྱུས་ཀྱི་རྣམ་པར་བཞག་པ་རྫོགས་སོ།། །།
ངོ་མཚར་བ་ལགས་སོ།། རྗེ་བཙུན་བྱམས་པ་དང་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། དེ་ནས་རྒྱ་མཚོ་ཆེན་པོ་བསྒྲལ་མ་ཐག་ཏུ་གསེར་གླིང་གི་ལྗོན་ཤིང་གི་ནུབ་ཕྱོགས། བདེ་ལྡན་པདྨའི་ལྷོ་ཕྱོགས། རྔམས་ཤིང་དུམ་བུའི་ཚལ་གྱི་བྱང་ཕྱོགས། ཆུ་སྲིན་ཀེ་ཀེ་རུའི་ཤར་ཕྱོགས། བོད་ཀྱི་རྒྱལ་པོས་བཞེངས་པའི་བདེ་གཤེགས་གསེར་གྱི་མཆོད་རྟེན་གྱི་དྲུང་དུ་བླ་མ་གསེར་གླིང་པའི་སློབ་མ་དགེ་བཤེས་བསམ་གཏན་པ་དྲུག་ཡོད་པའི་སར་བླ་མ་གསེར་གླིང་པའི་རྣམ་པར་ཐར་པ་རྣམས་རྩད་གཅོད་པ་ལ་ཞག་བཅུ་བཞིའི་བར་བསྡད་པས། དེ་ལ་བླ་མའི་ཐུགས་དམ་གྱི་རིམ་པ་གང་ལ་མཛད་པ་དང་། བརྒྱུད་པའི་ཁུངས་བཙུན་པ་གང་ནས་འདེད་པ་དང་། གཞུང་ལུགས་ཇི་ཙམ་ཞིག་ཐུགས་ལ་མངའ་བ།
ལུང་དང་རིགས་པ་མན་ངག་དུ་ཙམ་གྱི་བདག་པོ་ཡིན་པ། ཐུགས་རྒྱུད་འབྱོངས་པ། རྟོགས་པའི་ཚད་དང་། ཡོན་ཏན་ཅི་ཙམ་མངའ་བ། ཐམས་ཅད་བསམ་གཏན་པ་ཀུན་ལ་ཞུས་ཤིང་། བསམ་གཏན་པ་ཀུན་གྱིས་ཀྱང་བླ་མའི་རྣམ་པར་ཐར་པ་སྣོན་བྲི་མེད་པར་བཤད་པ་ལ་བརྟེན་ནས་ས་ཐོབ་པ་ཙམ་གྱི་དགའ་བ་སྐྱེས། བསམ་གཏན་པ་དག་གིས་ཀྱང་པཎྜི་ཏ་སའི་སྙིང་པོ་ལ་སོགས་པ་རྣམས་ལ་བླ་མའི་རྣམ་པར་ཐར་པ་དྲིས་པས་དེ་རྣམས་ཀྱིས་ཀྱང་། རྒྱལ་སྲིད་སྤངས་ནས་ཐར་པ་སྒྲུབ་ལུགས། བླ་མ་དཔག་ཏུ་མེད་པ་བསྟེན་ལུགས། གཙུག་ལག་ཁང་དཔག་ཏུ་མེད་པའི་བདག་པོ་བྱས་ལུགས།
ཡོན་ཏན་རྒྱ་ཆེན་པོ་མངའ་ལུགས་བཤད་པ་ལ་བརྟེན་ནས་བསམ་གཏན་པ་ཀུན་ན་རེ། འོ་ན་པཎྜི་ཏ་ཆེན་པོ་འདི། རྒྱ་གར་གྱི་མཁན་པོ་དཱི་པཾ་ཀཱ་ར་ཤྲཱི་ཛྙཱ་ན་བྱ་བ་ཡོད་ཟེར་བ་དེ་ཅང་མིན་ནམ་ཟེར། སའི་སྙིང་པོས་སྨྲས་པ། རྒྱལ་བ་གཉིས་པར་འཇིག་རྟེན་ཡོངས་ན་གྲགས། ། ལྔ་བཅུ་རྩ་གཉིས་པཎ་ཆེན་ཡོངས་ཀྱིས་བསྐོར། ། ཐེག་པ་ཆེ་ཆུང་ཡོངས་ཀྱིས་བསྔགས་པ་དེ། ། རྒྱ་གར་མཁན་པོ་ཆེན་པོར་ཡོངས་སུ་གྲགས། ། བསམ་གཏན་པ་ཀུན་གྱིས་སྨྲས་པ། ས་ཡི་བདག་པོ་གནས་འདིར་ལྷགས་པ་ལེགས། །
ཐོས་པས་སྙན་པ་མཐོང་བས་སྐྱོ་ན་ཡང་། ། དེ་རིང་བདག་ཅག་བསོད་ནམས་སྐལ་བར་ལྡན། ། མཁས་པ་ཆེན་པོ་གཟིངས་ལ་བྱོན་པ་ལེགས། ། བར་དུ་བདུད་ཀྱིས་དཀྲུགས་པར་མ་གྱུར་ཏམ། ། ཉ་མིད་རླུང་གི་བར་ཆད་མ་མཆིས་སམ། ། ཡུན་རིང་འཚེ་བས་ཉེན་པར་མ་གྱུར་ཏམ། ། སའི་སྙིང་པོས་ལན་སྨྲས་པ། ཟླ་བ་བཅུ་གསུམ་གཟིངས་སུ་ཞུགས་ནས་སོང་། ། དབང་ཕྱུག་ཆེན་པོས་ཉ་མིད་རླུང་དམར་གཡོ། ། སྐད་ཅིག་ཉིད་ལ་བྱམས་དང་སྙིང་རྗེ་ཡིས། །
བདུད་བཅོམ་འཇིགས་མེད་སྐལ་བ་བཟང་པོ་ཐོབ། ། དེ་ནས་གཟིངས་ལ་སླར་ཡང་འོངས་པ་ན། ། རྗེ་བཙུན་ནམ་མཁའ་མཛོད་ལ་མངའ་བརྙེས་པས། ། བརྒྱ་དང་ཉེར་ལྔ་འཕོངས་ཤིང་དུབ་པར་གྱུར། ། མི་མཐུན་ཕྱོགས་རྣམས་བདེན་པའི་ཚིག་གིས་ཞི། ། ས་ཡི་སྙིང་པོས་ཚིག་དེ་སྨྲས་པ་དང་། ། བསམ་གཏན་པ་རྣམས་དགའ་ཞིང་རབ་ཏུ་དགྱེས་ཏེ། ཁོ་བོ་ཕྱོགས་གཅིག་ཏུ་འདུག་པ་དྲུང་དུ་འོངས་ཏེ་གུས་པས་འདི་སྐད་དོ། ། ཁྱོད་ཀྱི་སྙན་པ་རྒྱང་ནས་ཐོས་པ་ན། ། དགའ་བའི་སེམས་ཀྱིས་མཐོང་ན་ཡིད་སྨོན་ཤོར། །
ད་འདིར་མཁས་པ་ཆེན་པོ་ལྷགས་པ་ན། ། མི་ཤེས་མུན་པའི་སྒྲིབ་པས་ནོན་པར་གྱུར། ། ད་ནི་ལུས་དང་ངག་དང་ཡིད་དག་གིས། ། རབ་ཏུ་གུས་པས་ཁྱེད་ལ་ཕྱག་འཚལ་ལོ། ། ཁོ་བོའི་དྲུང་དུ་ཕྱག་འཚལ་བ་དང་། ཁོ་བོས་སླར་ཁེངས་པ་སྤངས་ཏེ། གུས་པས་ཕྱག་བགྱིའོ། ། ཡང་བསམ་གཏན་པ་ཀུན་གྱིས་སྨྲས་པ། སྐྱེས་བུ་དམ་པ་གླིང་འདིར་ལྷགས་པ་ཡི། ། ཆེད་དུ་བྱ་བ་གང་ལགས་བཤད་དུ་གསོལ། །
གུས་པས་ཁྱེད་ཀྱི་བྱ་བ་བདག་གིས་བྱ། ། ཅི་འཚལ་བདག་ལ་ལེགས་པར་བཀའ་སྩོལ་ཅིག ། ཁོ་བོས་ལན་སྨྲས་པ། བདག་ནི་གསེར་གླིང་བླ་མའི་དྲུང་དུ་འོངས། ། དལ་འབྱོར་ལུས་ལ་སྙིང་པོ་ལེན་དུ་འོངས། ཁྱེད་ཅག་མྱུར་དུ་བླ་མའི་དྲུང་དུ་སོང་། ། ཞུས་ལ་བདག་ལ་འདོད་པའི་སྐབས་ཕྱེ་ཞིག ། དེ་ནས་བསམ་གཏན་པ་དག་གིས་བླ་མ་གསེར་གླིང་པའི་དྲུང་དུ་ཕྱིན་ནས། བླ་མ་དམ་པ་གསན་དུ་གསོལ། དེང་སང་གླིང་འདིར་རྒྱ་གར་གྱི་མཁན་པོ་དཱི་པཾ་ཀཱ་ར་ཤྲཱི་ཛྙཱ་ན་བྱ་བ་དེ།
སློབ་མ་བརྒྱ་དང་ཉེར་ལྔའི་ཚོགས་དང་བཅས་ཏེ་ལྷན་ཅིག་ཏུ་རྒྱ་མཚོ་ཆེན་པོ་ལ་ཟླ་བ་བཅུ་གསུམ་གྱི་བར་དུ་བདུད་དང་། མུ་སྟེགས་ཀྱི་ལྷ་དབང་ཕྱུག་ཆེན་པོ་བྱམས་པ་དང་སྙིང་རྗེས་འཆིང་ཞིང་། སྐུ་གསུང་ཐུགས་མདངས་མ་ཤོར་བར་བདག་ཕྱོགས་གང་ན་བ་དེར་ལྷགས་སོ། ། དེ་ལ་ཞག་བཅུ་བཞིའི་བར་དུ་ཆོས་ཀྱི་གཏམ་བགྲོ་བར་མཛད་པས་བདག་ཅག་སེམས་རངས་ཤིང་ཚིམ་པར་གྱུར་ཏོ། ། ད་ནི་སྐབས་ཀྱི་དོན་ལ་མཁས་པ་ཆེན་པོ་དེ་ཁྱེད་ཀྱི་དྲུང་དུ་འོངས་ཏེ། དུས་གསུམ་གྱི་རྒྱལ་བ་ཐམས་ཅད་བསྐྱེད་པར་བྱེད་པའི་ཡུམ་གཙོ་བོར་ཉན་པ་དང་། སྨོན་འཇུག་བྱང་ཆུབ་ཀྱི་མཆོག་ཏུ་སེམས་བསྐྱེད་དེ། ཐེག་པ་ཆེན་པོ་བློ་སྦྱོང་བར་བགྱིད། གཞན་ཡང་བླ་མའི་གཞུང་ལུགས་རྒྱ་མཚོ་ལྟ་བུ་ཉིན་མཚན་དུ་སྤྱོད་པར་འདོད་པར་གདའ་བས་ཐུགས་རྗེ་ཆེན་པོས་སྐབས་དབྱེ་ཞིག ཅེས་པ་དང་།
ཚིག་དེ་གསན་མ་ཐག་ཏུ་བླ་མའི་ཞལ་ནས། ས་ཡི་བདག་པོ་བྱོན་པ་ལེགས། ། མི་དབང་སྲས་པོ་བྱོན་པ་ལེགས། ། མཁས་པ་ཆེན་པོ་བྱོན་པ་ལེགས། ། སྐྱེ་དགུའི་བདག་པོ་བྱོན་པ་ལེགས། ། དཔའ་བོ་ཆེན་པོ་བྱོན་པ་ལེགས། ། འཁོར་དང་བཅས་ཏེ་བྱོན་པ་ལེགས། ། དཀའ་བ་ཆེན་པོ་སྤྱད་པ་ལེགས། ། དབང་ཕྱུག་ནག་པོ་བཏུལ་བ་ལེགས། ། མི་མཐུན་ཕྱོགས་ལས་རྒྱལ་བ་ལེགས། །
སྙན་པའི་བ་དན་སྒྲོགས་པ་ལེགས། ། ཉེས་སྐྱོན་མེད་པར་སླེབ་པ་ལེགས། ། དགེ་སློང་ཐམས་ཅད་ཆོས་གོས་གསོལ། ། དམ་པ་དེ་ལ་བསུ་བ་བགྱིས། ། ཞེས་གསུངས་ནས། དགེ་སློང་ཆོས་གོས་གསུམ་ཁ་དོག་མཐུན་པར་གསོལ་བ་ཐམས་ཅད་མཐུན་པ་རིལ་བ་སྤྱི་བླུག་འཛིན་པ། ཐམས་ཅད་ཀྱང་མཁར་བསིལ་མཛེས་པར་བསྣམས་པ། ཤིན་ཏུ་དང་བ་འདྲེན་པ་དགྲ་བཅོམ་པ་ལྟ་བུ་ལྔ་བརྒྱ་དང་སུམ་ཅུ་རྩ་ལྔའི་སྣ་བླ་མ་གསེར་གླིང་པས་དྲངས་ནས། དགེ་ཚུལ་དྲུག་ཅུ་རྩ་གཉིས་ཀྱིས་བརྟེན་ཏེ། མདོར་ན་རབ་ཏུ་བྱུང་བ་ལྔ་བརྒྱ་དང་བདུན་ཅུ་རྩ་གཉིས་ཀྱིས་རྒྱང་རིང་པོ་ནས་བསུ་བའི་ཕྱིར་ནར་གྱིས་བྱུང་བ་མཐོང་ངོ་། །
དེ་མ་ཐག་ཏུ་བཅོམ་ལྡན་འདས་ཞལ་བཞུགས་པའི་དུས་དགྲ་བཅོམ་པ་རྣམས་ཀྱིས་བསྐོར་བ་ལྟར་ཤིན་ཏུ་དང་བ་འདྲེན་ཞིང་ཤེས་པ་ཉམས་དགའ་བའི་མཐར་ཐུག་པར་གྱུར་ཏེ། དེའི་ཚེ་ཁོ་བོས་ཀྱང་གླང་པོ་ཆེ་གཉིས་ལ་མཐུན་པའི་རྐྱེན་རྣམས་བཀལ་ཏེ། དགེ་བསྙེན་བཞིས་ཡོ་བྱད་མགོ་འདོན་དུ་བཅུག་གོ ། བླ་མ་ལ་ངོམས་པར་བྱ་བའི་ཕྱིར་རིག་པའི་གནས་ལྔ་ལ་མཁས་པའི་པཎྜི་ཏ་དང་། སྡེ་སྣོད་གསུམ་ལ་མཁས་པའི་དགེ་སློང་གཅིག་ཡན་ཆད་ཕྱགས་ལྷམ་འཕྲེང་མིག་མ་གསོལ་བ་ཁ་ཆེ་གུར་གུམ་གྱིས་ལེགས་པར་ཁ་བསྒྱུར་བའི་ཆོས་གོས་རྣམ་གསུམ་ཐོག་མ་བབས་པ་ཕལ་ཆེན་སྡེ་པས་ལེགས་པར་བསྔགས་པ་མཛེས་པར་གསོལ་བ། དེ་ཐམས་ཅད་རྟེན་འབྲེལ་གྱི་ཆེ་བས་ལྕགས་ཀྱི་ལྷུང་བཟེད་རལ་ཆད་རྡོལ་བུག་མེད་པ་བསྣམས་པ། ཟངས་ཀྱི་རིལ་བ་སྤྱི་བླུག་མ་ག་དྷའི་བྲེ་གང་ཤོང་བ། བསྟན་པའི་བདག་པོས་རབ་ཏུ་བསྔགས་པའི་མཁར་བསིལ་ལ་སོགས་པ་སྡེ་ཚན་ཐམས་ཅད་ལེགས་པར་ཚང་བར་ཡོད་པ། ཐམས་ཅད་ཀྱང་པཎྜི་ཏའི་ཞྭ་ང་རྒྱལ་མེད་པར་གསོལ་བ། རྔ་ཡབ་དཀར་པོ་རེ་ཕྱག་ན་བསྣམས་པ།
དེ་ཡང་པཎྜི་ཏ་ཆེན་པོ་འགྲོ་བ་བཟང་པོ། ཆོས་ཀྱི་བཤེས་གཉེན། དགེ་བའི་འབྱུང་གནས། དཔའ་བོ་རྡོ་རྗེ། ལྷའི་བློ་གྲོས། ཉི་མ་སྦས་པ། སའི་སྙིང་པོ། ཡེ་ཤེས་སྙིང་པོ། ངག་གི་དབང་ཕྱུག དྷ་ན་ཤྲཱི་མི་ཏྲ།
ཤེས་རབ་བཟང་པོ། ཟླ་བ་བཟང་པོ། ཀུན་ཏུ་བཟང་པོ། གསང་བའི་སྙིང་པོ། བློ་གྲོས་མཐའ་ཡས། རྒྱ་མཚོ་རྦ་རླབས། རི་རབ་རྒྱལ་པོ། དཔའ་བོ་རོལ་པ་ལ་སོགས་པའི་པཎྜི་ཏ་ཆེན་པོ་རྣམས་དང་། སྡེ་སྣོད་གསུམ་ལ་མཁས་པའི་དགེ་སློང་བརྒྱ་དང་བརྒྱད། དགེ་ཚུལ་བཅུ་གསུམ།
དགེ་སློང་ཆེན་པོ་བཞི་སྟེ་བརྒྱ་ཉི་ཤུ་རྩ་ལྔས་ཁོ་བོའི་རྗེས་སུ་ལམ་བར་དུ་མི་རེ་ཤོང་བ་ཙམ་དུ་མ་འབྱར་བ། རྒྱང་ཆེས་མ་དྲགས་པ། བར་མ་ཆད་པར་འཇའ་ཚོན་སྣ་ལྔའི་གུར་བཞིན་དུ། མགོན་པོ་གསེར་གླིང་པ་ག་ལ་བ་བཞུགས་པ། དེར་ཕྱིན་པ་དང་། ཐམས་ཅད་ཕུན་སུམ་ཚོགས་པ་ཤ་སྟག་ཏུ་གྱུར་པས་ལྷ་རྣམས་ཀྱིས་མེ་ཏོག་གི་ཆར་ཕབ་བོ། ། སྔར་འཁོར་བ་ཐོག་མ་མེད་པ་ནས་བླ་མ་དང་ཉེ་བར་འབྲེལ་ཡང་། འདིར་སྔར་གདམས་པ་མ་ཐོབ་པ་དང་། ཁོ་བོའི་རྗེས་སུ་པཎྜི་ཏ་ཆེས་མང་བ་དང་། བདག་ཅག་གིས་ཕྱག་གིས་མཆོད་པའི་རྗེས་སུ་བླ་མའི་སྐུ་འཁོར་དང་བཅས་པ་ཐམས་ཅད་ཀྱིས་ཀྱང་ཁོ་བོ་དང་།
ཁོ་བོའི་སློབ་མ་ཆེན་པོ་རྣམས་ཀྱི་གཟི་བརྗིད་མ་ཐུབ་པར་ཐམས་ཅད་ཀྱང་སོ་ཐར་སྡོམ་པ་ནས་ཡོན་ཏན་ཐམས་ཅད་ཁོ་བོས་ཚང་བར་བྱས་པས་སྙིང་གཅིག་ཏུ་ཡོད་པ་དང་། ཐམས་ཅད་ཀྱང་ལྟ་སྤྱོད་མཐུན་པ་དང་། ཐམས་ཅད་ཀྱང་ཁོ་བོའི་རྗེས་སུ་སློབ་པ་ཤ་སྟག་ཡོད་པས། ལན་དུ་ཕྱག་ལན་ཀྱང་འགྱེལ་བ་བཞིན་དུ་མཛད་དོ། ། དེས་རབ་ཏུ་གནས་པ་མཛད་ནས་ཕྱིས་ཀྱང་ཁོ་བོ་རྒྱ་བོད་ཐམས་ཅད་ཀྱིས་བཀུར་བར་གྱུར་ཏོ། ། དེའི་ཚེ་བདག་གིས་རིན་པོ་ཆེའི་བུམ་པ་ལྟོ་བ་ཆེ་ལ་ལྷུན་གྱིས་གྲུབ་པ། རྩ་བ་བརྟན་ལ་མགྲིན་པ་རིང་བ། ཁ་གཡེལ་ལ་མཆུ་དྲང་བ། ནང་ན་དངོས་པོ་ཅི་ཡོད་ཕྱི་ན་གསལ་བ་གཅིག རིན་པོ་ཆེ་དང་།
གསེར་དང་། དངུལ་དང་། མུ་ཏིག་དང་། བྱི་རུ་དང་། བཻ་ཌཱུརྻས་བཀང་སྟེ་བླ་མའི་ཕྱག་ཏུ་ཕུལ་ལོ། ། གཞན་ཐམས་ཅད་ཀྱིས་ཀྱང་གསེར་གྱི་སྦྲམ་བུ་ཞོ་རེ་ཡོད་པ་ཕུལ་ལོ། ། བླ་མ་དམ་པ་གསེར་གླིང་པས་ཚིགས་སུ་བཅད་པའི་སྒོ་ནས་ལམ་གྱི་བར་ཆད་དྲིས་པ་འདི་ལྟ་སྟེ། འདུལ་བ་འཛིན་པ་འབྱོན་པ་ལེགས། ། ཚུལ་ཁྲིམས་གོས་ཅན་བྱོན་ལགས་སམ། ། སྙིང་རྗེ་ཆེན་པོ་བྱོན་ལགས་སམ། །
ཆོས་ཀྱི་རྒྱལ་པོ་འདིར་ལྷགས་སམ། ། ཁྱེད་ཀྱི་སྙན་པ་རྒྱང་ན་ཆེ། ། མཐོང་བས་དགའ་ཁྱོད་བྱོན་ལགས་སམ། ། རྒྱ་གར་ཆོས་ཀྱི་ཕོ་བྲང་དུ། ། རྒྱ་ཆེན་སྤྱོད་པས་འགྲོ་བ་ལ། ། ཕྱོགས་རིས་མེད་པའི་སྙིང་རྗེ་ཡིས། ། མགོན་སྐྱབས་དཔུང་གཉེན་མཛད་ལགས་སམ། ། མཁས་པ་ཁུངས་ནས་བཙུན་ལགས་སམ། ། བླ་མ་མང་པོས་བསྐྱངས་ལགས་སམ། ། མཁས་པ་མང་པོས་བཀུར་ལགས་སམ། །
དེང་སང་གནས་འདིར་བྱོན་པ་ལེགས། ། སྐྱེ་རྒུའི་བདག་པོ་རྒྱ་མཚོ་ལས། ། ཟླ་བ་བཅུ་གསུམ་བྱས་ཞེས་ཐོས། ། དཀའ་བ་སྤྱད་པ་ངོ་མཚར་ཆེ། ། དབང་ཕྱུག་ནག་པོ་བརྟུལ་ཞེས་ཐོས། ། སྙན་པའི་གྲགས་པ་ངོ་མཚར་ཆེ། མཁས་པ་ཤུལ་ཐག་རིང་པོ་ལ། ། ལུས་སེམས་དུབ་པར་མ་གྱུར་ཏམ། ། ནག་པོའི་ཕྱོགས་ཀྱི་ཕྲག་དོག་ལ། ། སྙིང་རྗེས་སྐྱོ་བར་མ་གྱུར་ཏམ། །
སྐྱེས་བུ་ཆེན་པོ་བྱོན་པ་ལེགས། ། གནས་ན་ཁ་འཐོར་ཙམ་གཅིག་མཆིས། ། དེ་དག་ཐོས་བསམ་ལས་ལ་ཞུགས། ། གཞན་རྣམས་ཁྱེད་ཀྱི་མདུན་དུ་འོངས། ། ད་འདིར་མཇལ་བ་སྐལ་བ་བཟང་། ། ད་ནི་གཙུག་ལག་ཁང་དུ་གཤེགས། ། འདུས་པའི་ཀུན་དགའ་ར་བར་གཤེགས། ། ཕེབས་པའི་གསུང་གླེང་རིམ་གྱིས་བསྙད། ། ཆོས་དང་མཐུན་པར་བགྲོ་བ་བྱ། ། ཞེས་པ་དང་།
བདག་གིས་འདི་སྐད་ཞུས་པ། འོངས་ལགས་རྒྱ་གར་དབུས་ནས་འོངས། ། བར་ཆད་ཆོས་དང་བྲལ་ཏེ་འོངས། ། དཀོན་མཆོག་ཐུགས་རྗེའི་དཔལ་གྱིས་བལྟམས། ། དབང་ཕྱུག་ནག་པོ་ལས་ཀྱིས་ཕམ། ། སྒོ་གསུམ་ནག་པོའི་ཕྱོགས་ལས་རྒྱལ། ། ཉམས་པར་མ་གྱུར་བདེ་བར་སླེབས། ། སྐྱེ་རྒུའི་དོན་ལས་མ་ཉམས་པར། ། རྒྱལ་བ་ལྷམ་མེར་བཞུགས་ལགས་སམ། ། གཞུང་ལུགས་རྒྱ་མཚོར་རབ་འབྱེད་ཅིང་། །
མདངས་དང་ལྡན་པར་བཞུགས་ལགས་སམ། ། བདུད་སྡེ་ཐམས་ཅད་འཇོམས་མཛད་ཅིང་། ། ཤེས་རབ་རྒྱ་མཚོར་བཞུགས་ལགས་སམ། ། གསེར་གླིང་འདི་ན་མཁས་པ་ཁྱེད། ། འགྲོ་བའི་དོན་ལ་ཉིན་མཚན་དུ། ། བྱམས་དང་སྙིང་རྗེས་རབ་གཟིགས་ཤིང་། ། བསྟན་པའི་བདག་པོར་བཞུགས་ཞེས་ཐོས། ། དེ་ཕྱིར་ཐམས་ཅད་མཁྱེན་པ་ཁྱེད། ། བདག་གི་བླ་མར་གསོལ་འདེབས་ཀྱི། ། ཤེས་བྱའི་དཀྱིལ་འཁོར་ཡངས་པ་ལ། །
བདག་གི་ཤེས་རབ་སྤེལ་དུ་གསོལ། ། ཞེས་ཞུས་པ་དང་། དགེ་སློང་ཐམས་ཅད་ཀྱང་ངག་མཐུན་པར། ། སྐྱེས་བུ་དམ་པ་བྱོན་པ་ཤིན་ཏུ་ལེགས། ། བདག་ཅག་རྣམས་ཀྱང་ཁྱེད་དང་ལྷན་ཅིག་ཏུ། ། དམ་པའི་ཆོས་ཀྱི་བདེ་བས་ཚིམ་པར་བྱ། ། ཞེས་གསུངས་ནས་གཞིས་བྱེས་ལྷན་དུ་དགེ་འདུན་གྱི་ཀུན་དགའ་ར་བར་བྱོན་པ་དང་། དེ་ན་གནས་བརྟན་ཡར་བསྒྲེས་པ་གཅིག་དགེ་འདུན་འགའ་ཞིག་ལ་ཆོས་གསུང་གིན་འདུག་པ་ལ། ཁོ་བོས་ཕྱག་འཚལ་ཏེ། གནས་བརྟན་དེས་དེའི་ལན་དུ་ཕྱག་ལན་མ་མཛད།
དེ་ནས་བླ་མའི་གཟིམས་ཁང་ཕོ་བྲང་དངུལ་གདུགས་ཅན་གྱི་ནང་དུ་བྱོན་ཏེ། སྟན་ལ་འཁོད་པ་ན། གནས་བརྟན་དེ་ཡང་ཆོས་ཐུན་བཏང་ནས་བྱུང་སྟེ། ཁོ་བོ་ལ་ཆོས་དང་མཐུན་པའི་ཕྱག་བྱས་ཤིང་། བདག་ལ་འདི་སྐད་གསུངས། སྐྱེས་བུ་དམ་པ་གནས་འདིར་བྱོན་པ་ལ་བསུ་བ་མ་བྱས། འོན་ཀྱང་ང་རྒྱལ་མེད། གང་ཡང་སྐྱེས་བུ་དམ་པ་མཉེས་པ་ནི། ཆོས་ལ་བྱ་བ་བྱས་པ་ཡིན་བསམ་མོ། ། གསུང་དེ་ཐོས་པ་དང་།
ཁོ་བོ་ཡང་ཡིད་རངས་ཏེ། ཆོས་དང་གང་ཟག་ལ་ཆེ་བ་འདོན་པ་ངོ་མཚར་ཆེ་སྙམ་མོ། ། དེ་ནས་གཞི་ལེགས་པར་ཕེབས་པ་དང་། བླ་མས་རྟེན་ཅིང་འབྲེལ་བར་འབྱུང་བའི་ཆེ་བར་བསྟན་བཅོས་མངོན་པར་རྟོགས་པའི་རྒྱན། ཆོས་ཐུན་བཅོ་ལྔ་ཙམ་གྱིས་ལེགས་པར་དཀྲོལ་ནས་ཁོ་བོ་ལ་ལེགས་པར་གནང་ངོ་། ། དེ་ནས་ཕོ་བྲང་དངུལ་གདུགས་ཅན་བཟུང་སྟེ། ཐོས་བསམ་སྒོམ་གསུམ་གྱིས་དུས་འདའ་བར་བྱས་སོ། ། དེ་ཐམས་ཅད་ཇོ་བོ་གསེར་གླིང་དུ་ཕྱག་ཕེབས་ཤིང་། འགྲོ་བའི་མགོན་པོ་མཉམ་མེད་གསེར་གླིང་པ་ཆེན་པོ་ཆོས་ཀྱི་གྲགས་པ་དང་། ལེགས་པར་དགྱེས་བཞིན་དུ་མཇལ་བའི་ལོ་རྒྱུས་ལེགས་པར་གདའོ། །
ཤིན་ཏུ་ལེགས་སོ་ངོ་མཚར་རྒྱ་མཚོའི་དཔལ། ། ཀུན་ལ་བྱང་སེམས་འབྱོངས་པར་བྱིན་གྱིས་རློབས། ། མཐའ་ཡས་སྲིད་ལས་སྒྲོལ་བར་བྱིན་གྱིས་རློབས། ། ངེས་འབྱུང་ཞེན་ལོག་སྐྱེ་བར་བྱིན་གྱིས་རློབས། ། རྒྱལ་རིགས་རིག་པའི་གནས་ལྔ་ཀུན་ལ་མཁས། ། སྒྲོལ་མས་ལུང་བསྟན་གངས་ཅན་དཔལ་དུ་བྱོན། ། བདག་པས་གཞན་གཅེས་འབྱོངས་ནས་གཞན་དོན་མཛད། ། མཚུངས་མེད་ཨ་ཏི་ཤ་ལ་གསོལ་བ་འདེབས། ། ད་ལྟ་ཉིད་དུ་བྱིན་གྱིས་བརླབ་ཏུ་གསོལ། ། སྐྱེ་རྒུའི་སྡུག་བསྔལ་འཕྲལ་དུ་བསལ་དུ་གསོལ། །
སྲིད་པའི་སྡུག་བསྔལ་ཐམས་ཅད་གཞོམ་དུ་གསོལ། ། ཆོས་ཀྱི་བར་ཆད་ཐམས་ཅད་བཟློག་ཏུ་གསོལ། ། བྱ་རྒྱུ་ཆོས་ལས་མེད་པར་བྱིན་གྱིས་རློབས། ། ཞེས་གསོལ་བ་དྲག་པོ་རྒྱུན་ཆད་མེད་པར་བཏབ་པ་ལ་བརྟེན་ནས་བདག་གཞན་མ་ནམ་མཁའ་མཉམ་པའི་སེམས་ཅན་ཐམས་ཅད་ཀྱི་རྒྱུད་ལ་བདག་པས་གཞན་གཅེས་པར་འཛིན་པའི་ལྷག་པའི་བསམ་པ་རྣམ་པར་དག་པ། བདག་གཞན་བརྗེ་བའི་བྱང་ཆུབ་ཀྱི་སེམས་རིན་པོ་ཆེ་བཅོས་མ་མ་ཡིན་པ་སྐྱེས་ནས་འགྲོ་བ་ཐམས་ཅད་སྒྲོལ་བའི་དེད་དཔོན་ཆེན་པོར་མྱུར་དུ་སྐྱེ་བར་གྱུར་ཅིག། །། སརྦ་ཛ་ཡནྟུ།། PAGE * MERGEFORMAT 10 ཨ་ཏི་ཤ། ཇོ་བོ་རྗེས་གསེར་གླིང་པ་དང་མཇལ་ཚུལ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
