བློ་སྦྱོང་གི་སྐོར།
པོད ༤༥
ཞེན་པ་བཞི་བྲལ་གྱི་ཁྲིད་ཡིག
ཞེན་པ་བཞི་བྲལ་གྱི་ཁྲིད་ཡིག་བཞུགས་སོ། ། བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དམ་པའི་ཆོས་ཉན་ལ་དེའི་དོན་དུ་ཉམས་སུ་བླངས་སྙམ་པས་བྱང་ཆུབ་ཏུ་སེམས་བསྐྱེད་པ་དང་། ཆོས་ཉན་པའི་ཀུན་སྤྱོད་རྣམས་གསལ་བཏབ་ནས་གསན་པར་ཞུ། འདིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཀྱི་གསུང་རབ་ཟབ་མོ་མདོ་སྡེ་ཐམས་ཅད་ཀྱི་ཉམས་ལེན་གྱི་གནད་ཕྱོགས་གཅིག་ཏུ་བསྡུས་པ་ཞེན་པ་བཞི་བྲལ་གྱི་མན་ངག་ཉམས་སུ་ལེན་པ་ལ། ཡིད་ཆེས་ཤིང་ཁུངས་བཙུན་པར་བྱེད་པ་ལ་བླ་མ་བརྒྱུད་པའི་ལོ་རྒྱུས་དང་། མན་ངག་དངོས་གཉིས། དང་པོ་ནི།
རྣལ་འབྱོར་གྱི་དབང་ཕྱུག་རྗེ་བཙུན་ས་སྐྱ་པ་ཆེན་པོ་དགུང་ལོ་བཅུ་གཉིས་བཞེས་པའི་དུས། སྙིང་རྗེ་ཆེན་པོ་བ་རི་ལོ་ཙཱ་བ་བླ་མར་བསྟེན་ཏེ་ཆོས་གསན་པས། བླ་མའི་གསུང་གིས། ཁྱེད་ཕ་ཇོ་སྲས་ཀྱི་བུ་ཡིན་པས་སློབ་གཉེར་བྱེད་དགོས་ཤིང་། དེ་ལ་ཤེས་རབ་དགོས་པས་རྗེ་བཙུན་འཇམ་པའི་དབྱངས་ཀྱི་བསྒྲུབ་པ་གྱིས་ཤིག་གསུངས་ནས་འཇམ་དབྱངས་ཨ་ར་པ་ཙ་ནའི་རྗེས་གནང་དང་ལུང་གནང་། བླ་མས་ཀྱང་སྒྲུབ་པའི་གྲོགས་མཛད་ནས་བླ་བྲང་རྙིང་པར་སྒྲུབ་པ་མཛད་པས་བར་ཆད་ཀྱི་ཆོ་འཕྲུལ་ཅུང་ཟད་བྱུང་བ་ལ་མི་གཡོ་བ་སྔོན་པོའི་བསྒོམ་བཟླས་དང་ཆུ་བསྲུང་གི་སྒོ་ནས་བཟློག་པར་མཛད་ཅིང་། ཟླ་བ་དྲུག་བསྒྲུབ་པས་དུས་རེ་ཞིག་ན་འཕགས་པ་འཇམ་དཔལ་རིན་པོ་ཆེའི་ཁྲིའི་སྟེང་ན་བཟང་པོའི་འདུག་སྟངས་ཀྱིས་བཞུགས་པ། འཁོར་བྱང་ཆུབ་སེམས་དཔའ་གཉིས་དང་བཅས་པས་ཞལ་གཟིགས། དེའི་ཚེ་འཕགས་པ་འཇམ་དཔལ་གྱི་ཞལ་ནས། ཚེ་འདི་ལ་ཞེན་ན་ཆོས་པ་མིན།
ཁམས་གསུམ་ལ་ཞེན་ན་ངེས་འབྱུང་མིན། བདག་དོན་ལ་ཞེན་ན་བྱང་སེམས་མིན། འཛིན་པ་བྱུང་ན་ལྟ་བ་མིན། ཞེས་པའི་ཚིག་བཞི་པོ་འདི་གསུངས། དེའི་དོན་ལ་ཐུགས་བསམ་མཛད་པས། སངས་རྒྱས་ཀྱི་གསུང་མདོ་སྡེ་ཐམས་ཅད་ཀྱི་ཉམས་ལེན་གྱི་གནད་འདིར་བསྡུས་ཤིང་ཟབ་པར་དགོངས་ནས་ཐུགས་ཉམས་སུ་བཞེས། དེས་སློབ་དཔོན་རིན་པོ་ཆེ་ལ་གནང་། དེས་རྗེ་བཙུན་རིན་པོ་ཆེ་ལ། དེས་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོ་ལ། དེས་འགྲོ་མགོན་ཆོས་རྒྱལ་འཕགས་པ་ལ།
དེས་ཞང་དཀོན་མཆོག་དཔལ་ལ། དེས་ཆོས་རྗེ་བྲག་ཕུག་པ་ལ། དེས་ཆོས་རྗེ་བསོད་ནམས་རྒྱལ་མཚན་དཔལ་བཟང་པོ་ལ། དེས་བླ་མ་དམ་པ་དཔལ་ལྡན་ཚུལ་ཁྲིམས་ལ། དེས་ཆོས་ཀྱི་རྗེ་ཡེ་ཤེས་རྒྱལ་མཚན་དཔལ་བཟང་པོ་ལ། དེས་བདག་ཅག་གི་དཔལ་ལྡན་བླ་མ་དམ་པ་ཀུན་དགའ་བཟང་པོ་ལ་གནང་ངོ་། ། གཉིས་པ་མན་ངག་དངོས་ལ་སྔོན་འགྲོ། དངོས་གཞི། རྗེས་གསུམ་གྱི་དང་པོ་ལ་གཉིས་ལས། སྐྱབས་འགྲོ་ནི།
ཐེག་ཆེན་གྱི་སྐྱབས་འགྲོ་ཁྱད་པར་བཞི་ལྡན་ཏེ། དེའང་སྐྱབས་སུ་འགྲོ་བའི་ཡུལ་ནི། ཡོན་ཏན་གྱི་ཆོས་བསམ་གྱིས་མི་ཁྱབ་ཅིང་། སྐྱོན་གྱི་རྣམ་པ་གང་ཡང་མེད་པའི་གང་ཟག་ཟླ་མེད་པ་སངས་རྒྱས་དཀོན་མཆོག དེ་དང་བྱང་སེམས་ཕྱིར་མི་ལྡོག་པའི་ཐུགས་རྒྱུད་ལ་ཞུགས་པའི་ལུང་དང་རྟོགས་པའི་ཆོས་ཇི་སྙེད་པ་ཆོས་དཀོན་མཆོག དེ་དག་ཚུལ་བཞིན་དུ་བསྒྲུབ་པའི་བྱང་སེམས་ཕྱིར་མི་ལྡོག་པ་དགེ་འདུན་དཀོན་མཆོག་སྟེ། དེ་རྣམས་ལ་སྐྱབས་སུ་འགྲོ། དུས་དེ་རིང་ནས་བཟུང་ནས་བྱང་ཆུབ་སྙིང་པོ་ལ་མཆིས་ཀྱི་བར་དུ་གང་ཟག་བདག་གཅིག་པོ་སྐྱབས་སུ་འགྲོ་བ་མ་ཡིན་གྱི། ཕ་དང་མས་ཐོག་དྲངས་ནས་ནམ་མཁའ་དང་མཉམ་པའི་སེམས་ཅན་ཐམས་ཅད། ཆེད་དུ་བྱ་བ་སེམས་ཅད་ཐམས་ཅད་ཀྱིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་ནས་སྐྱབས་སུ་འགྲོ་བས་དེའི་དོན་དྲན་ཞིང་མ་གཡེང་པའི་སྒོ་ནས་ངག་ཏུ།
བདག་གཞན་མར་གྱུར་ནམ་མཁའི་མཐའ་གཏུགས་སེམས་ཅན་ཐམས་ཅད་ཕྱོགས་བཅུའི་སངས་རྒྱས་བཅོམ་ལྡན་འདས་ལ་སྐྱབས་སུ་མཆིའོ། ། ལུང་རྟོགས་བདག་ཉིད་དམ་པའི་ཆོས་ལ་སྐྱབས་སུ་མཆིའོ། ། རྒྱལ་སྲས་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་སྐྱབས་འགྲོ་ཅི་ནུས་བྱས་པའི་མཐར། དཀོན་མཆོག་རིན་པོ་ཆེ་རྣམ་པ་གསུམ་གྱིས་བྱིན་གྱིས་རླབས་ཀྱིས་བདག་གི་བློ་ཆོས་ལ་འགྲོ་བར་བྱིན་གྱིས་བརླབ་ཏུ་གསོལ། ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ། ལམ་འཁྲུལ་བ་སེལ་བར། འཁྲུལ་སྣང་ཡེ་ཤེས་སུ་འཆར་བར། བློ་ལ་ཆོས་མ་ཡིན་པའི་རྣམ་པར་རྟོག་པ་སྐད་ཅིག་ཀྱང་མི་སྐྱེ་བར། མྱུར་དུ་སངས་རྒྱས་ཐོབ་པར་བྱིན་གྱིས་བརླབ་ཏུ་གསོལ།
ཞེས་གསོལ་བ་གདབ་བོ། ། གཉིས་པ་སེམས་བསྐྱེད་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གི་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་མྱུར་འགྲུབ་ཤོག ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ལུས་ངག་ཡིད་གསུམ་དགེ་བའི་ལས་ལ་བརྩོན་པར་བགྱིའོ། ། ཞེས་བསམ་ཞིང་ཚིག་ཏུའང་བརྗོད། གཉིས་པ་དངོས་གཞི་ལ་བཞི་ལས།
དམིགས་པ་དང་པོ་ཉམས་སུ་ལེན་པ་ལ། ལུས་རྡོ་རྗེ་སྐྱིལ་ཀྲུང་ཇི་ལྟར་བདེ་བར་བྱས་ལ། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཚེ་འདི་ལ་ཞེན་ན་ཆོས་པ་མིན། ཞེས་པའི་དོན་ཚེ་འདི་ལ་མ་ཞེན་པ་གཅིག་དགོས་ཀྱི། ཞེན་ན་སྨིག་རྒྱུ་ལ་ཆུར་ཞེན་ཀྱང་སྐོམ་པ་སེལ་བའི་དོན་མི་བྱེད་པ་ལྟར། ཚུལ་ཁྲིམས་དང་ཐོས་བསམ་སྒོམ་གསུམ་ཅི་བྱས་ཀྱང་ཚེ་འདིའི་ཕུན་ཚོགས་བསྒྲུབ་པའི་ཆེད་དུ་སོང་བས་ཆོས་རྣལ་མར་མི་འགྲོ། དེས་ན། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱོར། །
ཞེས་གཞི་ཚུལ་ཁྲིམས་རྣམ་པར་དག་པ་ལ་བརྟེན་ནས་ཐོག་མར་ཐོས་པ་བྱ། དེ་ནས་དེའི་དོན་ལ་བསམ་ནས་སྒྲོ་འདོགས་བཅད། དེ་ནས་ཐོས་བསམ་གྱིས་སྒྲོ་འདོགས་ཆོད་དོན་ལ་བསྒོམ་དགོས་ལ། དེ་ལ་ཡང་ཆོས་བྱེད་པར་འདོད་པའི་བློ་མ་སྐྱེས་པ་བསྐྱེད་པའི་ཕྱིར། དལ་འབྱོར་རྙེད་དཀའ་བསམ་པ་དང་། ཆོས་བྱེད་པ་ལ་བརྩོན་འགྲུས་མཆོག་ཏུ་འགྱུར་བའི་ཆེད་དུ་འཆི་བ་མི་རྟག་པ་བསམ་པ་གཉིས་ལས། དང་པོ་ནི། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུའི་དོན་སྒྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་གྲུབ་ན། །
ཕྱིས་འདི་ཡང་དག་འབྱོར་བ་ག་ལ་འགྱུར། ། ཞེས་གསུངས་པ་ལྟར་དམ་པའི་ཆོས་བསྒྲུབ་པའི་རྟེན་དུ་གྱུར་པའི་དལ་འབྱོར་གྱི་ལུས་འདི་ཡང་ཡང་རྙེད་པར་དཀའ་བས་རྙེད་པའི་ལུས་འདིར་ཆོས་འདི་རྣམ་དག་གཅིག་བྱ་དགོས་སྙམ་དུ་ཡང་ཡང་བསྒོམ་མོ། ། དེ་ཉིད་ཅུང་ཟད་རྒྱས་པར་བཤད་ན། རྒྱུའི་སྒོ་ནས་རྙེད་པར་དཀའ་བ། གྲངས་ཀྱི་སྒོ་ནས་རྙེད་པར་དཀའ་བ། དཔེའི་སྒོ་ནས་རྙེད་པར་དཀའ་བ། ངོ་བོའི་སྒོ་ནས་རྙེད་པར་དཀའ་བ་བསམ་པའོ། ། དང་པོ་ནི། དལ་འབྱོར་གྱི་རྟེན་རྣམ་པར་དག་པ་ཐོབ་པ་ལ་རྒྱུ་ཚུལ་ཁྲིམས་ལ་སོགས་པ་དགེ་བའི་ལས་བསྒྲུབ་ཅིང་། མི་དགེ་བ་མཐའ་དག་སྤོང་དགོས་པ་ལ།
ཁམས་གསུམ་གྱི་སེམས་ཅན་རྣམས་དགེ་བ་བསྒྲུབ་པ་ཉུང་། མི་དགེ་བ་སྤྱོད་པ་ཤིན་ཏུ་མང་བས་རྒྱུའི་སྒོ་ནས་རྙེད་པར་དཀའ་སྙམ་དུ་བསྒོམ། གཉིས་པ་ནི། སེམས་ཅན་གྱི་ཁམས་ལ་བལྟས་པས་དམྱལ་བ་ནི་མང་ཉུང་སའི་རྡུལ་གྱི་གྲངས་ཙམ། ཡི་དྭགས་ནི་ཁ་བ་བུ་ཡུག་འཚུབས་པའི་གྲངས་ཙམ། དུད་འགྲོ་ནི་ཆང་ངར་མའི་སྦང་མ་ཙམ་དུ་མང་ལ། དེ་རྣམས་ལ་ལྟོས་ན་མིའི་ལུས་རྣམ་པར་དག་པ་ཐོབ་པ་ཆེས་ཉུང་བས་གྲངས་ཀྱི་སྒོ་ནས་ཀྱང་རྙེད་པར་དཀའ་སྙམ་དུ་བསྒོམ། གསུམ་པ་ནི། རྒྱ་མཚོ་ཆེར་གཡེངས་གཉའ་ཤིང་གི ། བུ་གར་རུས་སྦལ་མགྲིན་ཆུད་ལྟར། །
མི་ཉིད་ཤིན་ཏུ་ཐོབ་དཀའ་གསུངས། ། ཞེས་གསུངས་པས་རྒྱ་མཚོ་ཆེན་པོ་ན་གནས་པའི་རུས་སྦལ་ཞར་བ་ལོ་བརྒྱ་ནས་སྟེང་དུ་ལན་རེ་ཡོང་བ་དང་། གསེར་གྱི་གཉའ་ཤིང་བུ་ག་གཅིག་པ་རྒྱ་མཚོའི་རླབས་ཀྱིས་གཡེངས་བའི་བུ་གར་རུས་སྦལ་གྱི་མགྲིན་པ་ཆུད་པ་སྲིད་ཙམ་ཡིན་པ་ལྟར་སེམས་ཅན་གྱི་རིགས་བསམ་གྱིས་མི་ཁྱབ་པ་ཡོད་ཀྱང་མིར་སྐྱེས་པ་ཡང་སྲིད་པ་ཙམ་ཡིན་པས་དཔེའི་སྒོ་ནས་ཀྱང་རྙེད་པར་དཀའ་སྙམ་དུ་བསྒོམ། བཞི་པ་ནི། ལྐུག་པ་དང་མཐའ་འཁོབ་ཏུ་སྐྱེས་པ་སོགས་མི་ཁོམ་པ་དང་བྲལ་ཞིང་། འབྱོར་བ་བཅུ་ཚང་བར་དཀོན་པས་ངོ་བོའི་སྒོ་ནས་རྙེད་པར་དཀའ་སྙམ་དུ་བསྒོམ། གཉིས་པ་འཆི་བ་མི་རྟག་པ་བསམ་པ་ནི། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་གནས་པ་འཆི་བ་སྟེ། ། ཞེས་བཤད་པས་སྐྱེས་པའི་མཐའ་མ་ངེས་པར་འཆི་བས་མྱུར་དུ་ཆོས་བྱེད་དགོས་སྙམ་དུ་བསྒོམ།
དེ་ཉིད་ཅུང་ཟད་བཤད་ན། ངེས་པར་འཆི་བ་བསམ་པ། ནམ་འཆི་ངེས་པ་མེད་པ་བསམ་པ། འཆི་ཚེ་ཆོས་ལས་གཞན་གྱིས་མི་ཕན་པ་བསམ་པའོ། ། དང་པོ་ནི། སྤྱིར་འདུས་བྱས་ཐམས་ཅད་མི་རྟག་པ་ཆོས་ཉིད་ཡིན་པས་མཐར་འཇིག་དགོས་ཏེ། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་སྲོག་ནམ་མཁའི་གློག་བཞིན་ཏེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །
ཞེས་གསུངས་ཤིང་། ཁྱད་པར་དུ། སངས་རྒྱས་རྣམས་ཀྱི་གཟུགས་ཀྱི་སྐུ། ། མཚན་དང་དཔེ་བྱད་ཀྱིས་བརྒྱན་པ། ། རྡོ་རྗེ་སྐུ་ཡང་མི་བརྟན་ན། ། གཡོ་ཞིང་སྙིང་པོ་མེད་པ་ཡི། ། ཆུ་བུར་ལུས་ལ་སྨོས་ཅི་དགོས། ། ཞེས་གསུངས་ལ། འཆི་བ་མེད་པའི་གོ་འཕང་བརྙེས་པའི་རྫོགས་པའི་སངས་རྒྱས་ཀྱང་མྱ་ངན་ལས་འདའ་བའི་ཚུལ་སྟོན་ན། སོ་སོ་སྐྱེ་བོ་རྣམས་ངེས་པར་འཆི་དགོས་པ་སྨོས་ཅི་དགོས་སྙམ་དུ་བསམ་ཞིང་།
དྲང་སྲོང་ཆེན་པོ་ལྔ་མངོན་ཤེས། ། མཁའ་ལ་ཐོགས་མེད་རྒྱུ་བས་ཀྱང་། ། གང་དུ་འཆི་མེད་སྤྱོད་ཡུལ་བའི། ། གནས་འདིར་ཕྱིན་པ་མ་ཡིན་ནོ། ། ཞེས་བཤད་པས་ཁམས་གསུམ་གང་དུ་སྐྱེས་ཀྱང་འཆི་བས་མི་ཚུགས་པའི་གནས་མེད་པས་ངེས་པར་འཆི་དགོས་སྙམ་དུ་བསྒོམ། འཆི་རྐྱེན་མང་ཞིང་འཚོ་བའི་རྐྱེན་ཉུང་བའི་སྒོ་ནས་ངེས་པར་འཆི་སྟེ། འཆི་བའི་རྐྱེན་ནི་ཤིན་ཏུ་མང་། ། འཚོ་བའི་རྐྱེན་ནི་ཉུང་ཟད་ཙམ། ། དེ་དག་ཉིད་ཀྱང་འཆི་རྐྱེན་ཏེ། ། དེ་བས་རྟག་ཏུ་ཆོས་མཛོད་ཅིག །
ཅེས་གསུངས་པས་འཚོ་བའི་རྐྱེན་དུ་འདོད་པའི་གནས་དང་། ཟས་དང་སྤྱོད་ལམ་ལ་སོགས་པ་འགའ་ཞིག་ཀྱང་འཆི་རྐྱེན་དུ་འགྱུར་བ་ཡོད་པས་ངེས་པར་འཆི་སྙམ་དུ་བསྒོམ། གཉིས་པ་ནམ་འཆི་ངེས་མེད་བསམ་པ་ནི། ལ་ལ་མའི་མངལ་དུ་འཆི་བ། ལ་ལ་སྐྱེ་ཁར་འཆི་བ་སོགས་རྒན་གཞོན་བར་མ་ངེས་པ་མེད་པར་འཆི་བ་མངོན་སུམ་གྱིས་མཐོང་བས། ནམ་འཆི་ངེས་པ་མེད་པའི་ཚུལ་བསམ་ཞིང་བསྒོམ། གསུམ་པ་ནི། དེ་ལྟར་འཆི་བའི་དུས་ལ་བབ་པ་ན། ཁ་དྲག་ཅིང་དབང་བཙན་པ་དང་། འཁོར་དང་ལོངས་སྤྱོད་ཆེ་བ་དང་།
དཔའ་བ་ལ་སོགས་པ་གང་གིའང་མི་ལྡོག་པར་འཆི་དགོས་ལ། ཤི་བའི་ཚེ་ཆོས་མ་ཡིན་པ་གང་གིའང་མི་ཕན། དེ་ལ་ཚེ་ཇི་སྲིད་གནས་ཀྱི་བར་དུ་ཆོས་བྱས་པས་འཆི་ཚེ་མི་འགྱོད། འགྲོ་བ་བཟང་པོར་སྐྱེ་བའི་གདེང་ཐོབ་པས་བློ་བདེ། དེས་ན་ངེས་པར་དམ་པའི་ཆོས་བྱ་དགོས་ལ། དེའང་ནམ་འཆི་ངེས་པ་མེད་པས་མྱུར་དུ་ཆོས་བྱ་དགོས་སྙམ་དུ་བསྒོམ་མོ། ། གཉིས་པ་ནི། ཁམས་གསུམ་ལ་ཞེན་ན་ཆོས་པ་མིན། ཞེས་པའི་དོན་ནི། ཁམས་གསུམ་འཁོར་བ་ལ་ཞེན་ནས་ཆོས་བྱས་ཀྱང་བྱང་ཆུབ་ཀྱི་ལམ་དུ་མི་འགྲོ་བས་འཁོར་བ་ལ་མ་ཞེན་པ་གཅིག་དགོས།
དེ་ལ་འཁོར་བའི་ཉེས་དམིགས་བཤད་པས་འཁོར་བ་མཐའ་དག་སྡུག་བསྔལ་གྱི་རང་བཞིན་དུ་མཐོང་ནས་དེ་སྤོང་བར་འདོད་པ་དང་། ཐར་པ་དོན་དུ་གཉེར་བའི་བློ་འབྱུང་བས་དེའི་རྟོགས་པ་བསྐྱེད་པའི་ཕྱིར་འཁོར་བའི་ཉེས་དམིགས་བསམ་པ་དང་། འཁོར་བར་སྐྱེ་བ་ལ་རྒྱུ་འབྲས་ཀྱི་བླང་དོར་ཤེས་པར་བྱ་བའི་ཕྱིར་རྒྱུ་འབྲས་བསམ་པ་གཉིས། དང་པོ་ནི། འདོད་པའི་ཁམས་ནི་སྐྱོན་དང་བཅས་པ་སྟེ། དེ་བཞིན་གཟུགས་ཀྱི་ཁམས་ཀྱང་སྐྱོན་དང་བཅས། ། གཟུགས་མེད་ཁམས་ཀྱང་སྐྱོན་དང་བཅས་པ་སྟེ། ། མྱ་ངན་འདས་པ་འབའ་ཞིག་སྐྱོན་མེད་ཡིན། ། ཞེས་གསུངས་པས། གནས་ཁམས་གསུམ་པོ་གང་དུ་སྐྱེས་ཀྱང་སྐྱོན་དང་བཅས་པ་ཡིན།
སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་བས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ཡང་། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་པས་གནས་ཁམས་གསུམ་པོ་དེར་རྟེན་འགྲོ་བ་རིགས་དྲུག་པོ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ཅན་གང་ལ་ལོངས་སྤྱོད་ཀྱང་སྡུག་བསྔལ་གྱི་ལོངས་སྤྱོད་འབའ་ཞིག་ཏུ་འདུག་པས། དེ་ལས་ཐར་བར་བྱ་བའི་ཕྱིར་བྱང་ཆུབ་ཀྱི་ལམ་དུ་འགྱུར་བའི་ཆོས་རྣམ་པར་དག་པ་གཅིག་བྱེད་དགོས་སྙམ་དུ་བསྒོམ། དེ་ཉིད་ཅུང་ཟད་རྒྱས་པར་བཤད་ན།
སྡུག་བསྔལ་གྱི་སྡུག་བསྔལ་བསམ་པ། འགྱུར་བའི་སྡུག་བསྔལ་བསམ་པ། ཁྱབ་པ་འདུ་བྱེད་ཀྱི་སྡུག་བསྔལ་བསམ་པ་དང་གསུམ། དང་པོ་ལ་དམྱལ་བའི་སྡུག་བསྔལ་བསམ་པ། ཡི་དྭགས་ཀྱི་སྡུག་བསྔལ་བསམ་པ། དུད་འགྲོའི་སྡུག་བསྔལ་བསམ་པ་དང་གསུམ་ལས། དམྱལ་བའི་སྡུག་བསྔལ་བསམ་པ་ལ། གྲང་དམྱལ་གྱི་སྡུག་བསྔལ་བསམ་པ། ཚ་དམྱལ་གྱི་སྡུག་བསྔལ་བསམ་པ། ཉི་ཚེ་ཉེ་འཁོར་བའི་སྡུག་བསྔལ་བསམ་པ་དང་གསུམ།
དང་པོ་ལ་བརྒྱད་དེ། ཆུ་བུར་ཅན་ནི། ཉི་མ་དང་འཇོ་སྐྱོབ་སོགས་མེད་པའི་གངས་རིའི་བྲག་དང་ཆབ་རོམ་ལ་སོགས་པའི་ནང་དུ་སྐྱེ། རླུང་ཤིན་ཏུ་གྲང་བས་ལུས་ལ་བཏབ་པས་གྲང་བའི་རྐྱེན་གྱིས་ལུས་ཐམས་ཅད་ཆུ་བུར་གྱི་རང་བཞིན་ཅན་དུ་སོང་བ་དང་། དེ་ལས་ཀྱང་ཆེས་གྲང་བའི་རྐྱེན་གྱིས་ཆུ་བུར་རྣམས་རྡོལ་ཏེ། ཆུ་སེར་དང་རྣག་ལ་སོགས་པ་འཛག་པ་ཆུ་བུར་རྡོལ་བ་ཅན། དེ་ལས་ཀྱང་གྲང་བའི་རྐྱེན་གྱིས་ཤིན་ཏུ་སྡུག་བསྔལ་ཏེ། ཨ་ཆུ་ཨ་ཆུ་ཟེར་བའི་ངུད་མོའི་སྒྲ་ལྷང་འདོན་པ་ཨ་ཆུ་ཟེར་བ་དང་། དེ་ལས་ཀྱང་གྲང་བའི་རྐྱེན་གྱིས་སྡུག་བསྔལ་ཞིང་སྐད་ཆེར་འདོན་པའི་མཐུ་མེད་པ་ལྐོག་མ་ན་ཀྱི་ཧུད་ཀྱི་ཧུད་ཟེར་བའི་སྒྲ་ཤུབ་ཤུབ་འདོན་པ་ཀྱི་ཧུད་ཟེར་བ་དང་། དེ་ལས་ཆེས་གྲང་བའི་རྐྱེན་གྱིས་སྐད་ཆེ་ཆུང་གང་ཡང་འདོན་པའི་མཐུ་མེད་པར་ལུས་ཐམས་ཅད་ཤིན་ཏུ་འཁྱགས་ཏེ།
འཐམ་པའི་རྣམ་པ་ཅན་དུ་བྱས་པ་སོ་ཐམ་ཐམ་པ་དང་། དེ་ལས་ཀྱང་ཆེས་གྲང་ཞིང་སྟོབས་ཆེ་བའི་རླུང་གིས་བཏབ་པས་ལྤགས་པའི་མདོག་སྔོན་པོར་གྱུར་ཅིང་དུམ་བུ་བརྒྱད་ལ་སོགས་པར་གས་པ་ཨུཏྤལ་ལྟར་གས་པ་དང་། ལྤགས་པའི་མདོག་སྔོན་པོར་གྱུར་པ་དེ་ཡང་བྲུལ་ཞིང་རླུང་གིས་བཏབ་པས་དེ་ཡང་བཤུས་ཏེ་དམར་པོར་སོང་ཞིང་དུམ་བུ་མང་པོར་གས་པ་པདྨ་ལྟར་གས་པ་དང་། ཡང་གྲང་བའི་རྐྱེན་གྱིས་ཤིན་ཏུ་འཁྱགས་ཏེ་ལུས་ཀྱི་ཕྱི་ནང་ཐམས་ཅད་རྡོ་ལྟ་བུའི་དངོས་པོར་གྱུར་ཅིང་། དུམ་བུ་བཅུ་དྲུག་པ་ལ་སོགས་པར་གས་ཏེ་ཕྱིའི་ལུས་གས་པའི་དབང་གིས་ནང་གི་རྒྱུ་མ་དང་གཉེ་མ་དང་ལོང་ག་ལ་སོགས་པ་ཚལ་པ་ཚལ་པར་གས་པ་པདྨ་ལྟར་ཆེར་གས་པ་རྣམས་ཀྱི་སྡུག་བསྔལ་དྲན་པར་བྱས་ནས་ཡང་ཡང་བསམ། འདི་ཐོག་ཏུ་བྱུང་ན་སྲན་ཐབས་མེད། འདི་ལྟ་བུ་མི་འབྱུང་བར་བྱ་བའི་ཕྱིར་བྱང་ཆུབ་ཀྱི་ལམ་དུ་འགྱུར་བའི་ཆོས་བྱ་དགོས་སྙམ་དུ་བསྒོམ་མོ། ། གཉིས་པ་ལ་བརྒྱད་དེ། ཡང་སོས་ཞེས་བྱ་བ་ལས་ཀྱི་དབང་གིས་ལྕགས་བསྲེགས་ཀྱིས་ས་གཞིའི་སྟེང་དུ་སྐྱེས། ལུས་གཞོན་ཤ་ཅན།
བདག་ཏུ་འཛིན་པ་ཆེ། ལག་ཏུ་གང་བླངས་པ་ཐམས་ཅད་མཚོན་ཆར་གྱུར་པ་སྐྱེས་བུ་ཕན་ཚུན་མཐོང་བ་ཐམས་ཅད་དགྲ་ཟླའི་འདུ་ཤེས། དེ་རྣམས་ཕན་ཚུན་གཅིག་གིས་གཅིག་ལ་མཚོན་གྱིས་བསྣུན་ཞིང་། གཏུབས་པས་དུམ་བུ་དུམ་བུར་གྱུར་པ་དང་། ནམ་མཁའ་ནས་ཡང་སོས་པར་གྱུར་ཅིག་ཅེས་པའི་སྒྲ་དང་རླུང་གྲང་བ་གཅིག་གིས་ལུས་ལ་བཏབ་པས་ལུས་སྔ་མ་བཞིན་དུ་གཞོན་ཤ་ཅན་ལ་སོགས་པར་འགྱུར་བའོ། ། ཐིག་ནག་ཅེས་བྱ་བ། ལུས་ལ་དམྱལ་བསྲུང་རྣམས་ཀྱིས་ཐིག་བརྒྱ་དང་བཅུ་དྲུག་ལ་སོགས་པ་བཏབ་ནས་སོག་ལེས་གཤག་པ་དང་སྟ་གྲི་ལ་སོགས་པས་གཞོག་ཅིང་སྡུག་བསྔལ་དཔག་ཏུ་མེད་པ་མྱོང་བའོ། ། བསྡུས་འཇོམས་ཞེས་བྱ་བ། ལུས་ཤིན་ཏུ་གཞོན་ཤ་ཅན་དེ་རི་ར་དང་ལུག་ལ་སོགས་པའི་མགོ་ཅན་གྱི་བར་དུ་ཏིལ་བཞིན་བཙིར་ཏེ་ཤིན་ཏུ་སྡུག་བསྔལ་བའོ། ། ངུ་འབོད་ཅེས་བྱ་བ།
ལྕགས་བསྲེགས་ཀྱི་ས་གཞིར་དམྱལ་བསྲུངས་རྣམས་ཀྱིས་དེད་ཅིང་བྲོས་པས་ཁང་པ་རིམ་པ་གཅིག་པ་མཐོང་སྟེ། འདིར་འཁྱུད་པས་ཐུབ་སྙམ་ནང་དུ་ཕྱིན་པ་དང་། ཁང་པ་སྒོ་རང་འགྲིག་ཏུ་གྱུར་པ་དང་ལྕགས་ཀྱི་ཁང་པར་བསྲེག་སྟེ། རྐོས་པས་ཕྱེད་པའམ་ཕྱིར་ཐར་བའི་སྐབས་མེད་པ་དང་། མེ་རང་འབར་དུ་གྱུར་ཏེ། ཤིན་ཏུ་སྡུག་བསྔལ་ཞིང་ངུད་མོའི་སྒྲ་འབྱིན་པའོ། ། ངུ་འབོད་ཆེན་པོ་ནི། མཚན་ཉིད་སྔ་མ་བཞིན་ལས་ཁང་པ་གཉིས་རིམ་མོ། ། ཚ་བ་ནི། དམྱལ་བསྲུངས་རྣམས་ཀྱིས་མདུང་རྩེ་གཅིག་པས་བཤང་ལམ་ནས་སྤྱི་གཙུག་གི་བར་ཐལ་བྱུང་དུ་ཕུག་སྟེ་སྡུག་བསྔལ་ལོ། །
རབ་ཏུ་ཚ་བ་ནི། མདུང་རྩེ་གསུམ་པས་བཤང་ལམ་ནས་སྤྱི་གཙུག་གི་བར་དང་། འཕོངས་ཚོས་གཡས་གཡོན་ནས་དཔུང་པ་གཡས་གཡོན་གྱི་བར་ཐལ་བྱུང་དུ་ཕུག་པའི་སྡུག་བསྔལ་བའོ། ། མནར་མེད་པ་ནི། ལྕགས་བསྲེགས་ཀྱི་ས་གཞིར་མེས་བསྲེགས་ཤིང་། མེ་འདི་ཡིན། ལུས་འདི་ཡིན་ཞེས་ཐ་དད་དུ་དབྱེར་མེད་པར་གྱུར་ཅིང་བསྲེགས་ནས་ངུད་མོའི་སྒྲ་ལས་དཔགས་ཏེ་འདི་ན་སེམས་ཅན་དམྱལ་བ་པ་ཞིག་འདུག་གོ་སྙམ་དུ་མཚོན་པའོ། ། གསུམ་པ་ལ་བཞི་ལས། དང་པོ་མེ་མ་མུར་གྱི་འོབས་ཚ་བའི་དམྱལ་བ་བརྒྱད་པོའི་མཐའ་མ་ན་ཡོད། དེ་ཡང་འོབས་ཀྱི་ནང་མེ་མ་མུར་གྱིས་གང་བ་དེར་ཆུད་དེ།
ཡན་ལག་ཐམས་ཅད་ཚིག་ཅིང་རྐང་པ་གཡས་བཏེགས་པ་ན་ཚིག་པ་སོས་ཤིང་གཡོན་པ་ཚིག གཡོན་བཏེགས་པ་ན་སོས་ཤིང་གཡས་པ་ཚིག ནང་གི་རྒྱུ་མ་དང་གཉེ་མ་ལ་སོགས་པའང་ཚིག་ཅིང་དབང་པོའི་སྒོ་རྣམས་ནས་དུ་བ་འཐུལ་བའོ། ། གཉིས་པ་རོ་མྱགས་ཀྱི་འདམ་ནི། ཕྱི་ས་ལ་སོགས་པ་མི་གཙང་བའི་དངོས་པོ་མཐའ་དག་ནུར་ནུར་ཡོད་པའི་ནང་དུ་གན་རྐྱལ་དང་ཁ་ཕུབ་ལ་སོགས་པར་འགྱེལ་ཞིང་། དབང་པོའི་སྒོ་ཐམས་ཅད་མི་གཙང་བའི་དངོས་པོས་གང་བར་བྱས་ནས་སྡུག་བསྔལ་ཞིང་། དེའི་གསེབ་ན་ཡོད་པའི་ལྕགས་ཀྱི་འབུ་སྲིན་ལ་སོགས་པས་ལུས་ཀྱི་ཡན་ལག་དང་ཉིང་ལག་ཐམས་ཅད་རུས་པ་ལ་ཐུག་གི་བར་དུ་འབིགས་ཤིང་། གཅོད་པར་བྱེད་པས་ཤིན་ཏུ་སྡུག་བསྔལ་ལོ། ། གསུམ་པ་སྤུ་གྲིའི་ལམ་པོ་ནི། རོ་མྱགས་ཀྱི་འདམ་ལས་འདས་པ་དང་།
སྤུ་གྲི་བལྟམས་པའི་ཐང་ཤིན་ཏུ་རྣོ་བའི་སྟེང་ན་ཕྱིན་པས་རྐང་པའི་ཤ་དང་རུས་པ་ལ་ཐུག་གི་བར་དུ་གཏུབ་ཅིང་སྡུག་བསྔལ་བའོ། ། སོགས་ཁོང་ནས་རལ་གྲི་ལོ་མའི་ནགས་ཚལ་ཞེས་བྱ་བ། ཤིང་སྡོང་གི་སོ་ཐམས་ཅད་རལ་གྲི་ལ་སོགས་པའི་མཚོན་ཆར་ཡོད་པས་ལས་ཀྱི་དབང་གིས་ཚ་བས་ཉེན་ནས་སྐྱབས་འཚོལ་བའི་ཕྱིར། དེའི་འཁྲིས་སུ་བསྡད་པ་དང་། དེ་རླུང་གིས་བསྐྱོད་ནས་མཚོན་ཆ་རྣམས་ཀྱིས་ཡན་ལག་ཐམས་ཅད་དུམ་བུར་གཏུབ་ཅིང་ཤིན་ཏུ་སྡུག་བསྔལ་ལོ། ། ཤལ་མ་རིའི་སྡོང་པོ་ནི། རི་ཤིན་ཏུ་མཐོ་བའི་རྩེ་མོར་ཕྱིན་ན་སྙམ་པས་འཛེག་པ་དང་། ལྕགས་ཀྱི་ཐུར་མ་སོར་བརྒྱད་པ་དང་། བཅུ་དྲུག་པ་ཁ་ཐུར་དུ་བསྟན་པས་ལུས་ཐལ་བྱུང་དུ་ཕུག་ཅིང་སྡུག་བསྔལ་ལ། རིའི་རྩེར་ཕྱིན་པ་དང་ཁ་དང་འོལ་བ་ལ་སོགས་པས་མིག་འབྲུ།
ལྕེ་འདོན། ཀླད་པ་ལ་སོགས་པ་འབྲུ་ཞིང་སྡུག་བསྔལ། ཡང་རིའི་རྩ་བར་སླེབ་ན་སྙམ་ནས་འཐུར་ལ་ཕྱིན་པ་ན། ལྕགས་ཀྱི་ཐུར་མ་རྣམས་ཁ་གྱེན་ལ་བསྟེན་ནས་ལུས་འབིགས་ཤིང་། རིའི་རྩ་བ་ན་ཡོད་པའི་ལྕགས་ཀྱི་སྤྱང་ཀི་དང་། ཁྱི་དང་། ཝ་ལ་སོགས་པས་ཡན་ལག་དང་ཉིང་ལག་རྣམས་ཟ་ཞིང་ཕན་ཚུན་དུ་འཐེན་པས་ལུས་དུམ་བུར་བཅད་ཅིང་སྡུག་བསྔལ་བའོ། ། གཞན་ཡང་ལྕགས་བསྲེགས་ཀྱི་ས་གཞིར་ལུས་ཕུར་པས་བརྒྱངས་པ་དང་། ལྕེ་ལྕགས་ཕུར་གྱིས་བརྒྱངས་ནས་རྨོད་པ་ལ་སོགས་པའི་སྡུག་བསྔལ་བའང་ཉི་ཚེ་ཉེ་འཁོར་བའི་ནང་ཚན་ཡིན་ནོ། ། བཞི་པ་ཐལ་ཚན་གྱི་ཆུ་བོ་རབ་མེད་པ་ནི།
སྤུ་གྲི་ཐང་གི་ཕ་རོལ་ན་ཐལ་ཚན་གྱི་ཆུས་ལུས་གཡེང་ཞིང་ལུས་ཀྱི་ཕྱི་ནང་ཀུན་ཚིག་ཅིང་། དམྱལ་བསྲུངས་རྣམས་ཀྱིས་མཐའ་ནས་བསྲུངས་ཏེ་སྡུག་བསྔལ་བའོ། ། དེ་རྣམས་ཀྱི་སྡུག་བསྔལ་བསམ་ཞིང་། དེ་ལས་ཐར་བར་བྱ་བའི་ཕྱིར་དམ་པའི་ཆོས་ཤིག་བྱ་དགོས་སྙམ་དུ་ཡང་ཡང་བསྒོམ་མོ། ། གཉིས་པ་ཡི་དྭགས་ཀྱི་སྡུག་བསྔལ་བསམ་པ་ལ། ཕྱིའི་སྒྲིབ་པ་ཅན་དང་། ནང་གི་སྒྲིབ་པ་ཅན་དང་། ཟས་སྐོམ་གྱི་སྒྲིབ་པ་ཅན་ནམ་སྒྲིབ་པ་ཅན་གྱིས་སྒྲིབ་པ་ཅན་ཞེས་པ་གསུམ་མོ། ། དང་པོ་ནི། སེར་སྣ་ལ་སོགས་པ་མི་དགེ་བའི་དབང་གིས་ཡི་དྭགས་ཀྱི་རྒྱལ་ཁམས་སུ་སྐྱེས།
བཀྲེས་པ་དང་སྐོམ་པས་ཉམ་ཐག་ཀྱང་ཟས་སྐོམ་མིག་གིའང་མི་མཐོང་། རྒྱང་རིང་པོ་ན་འབྲས་ཟན་ལ་སོགས་པའི་རི་དང་། ཆུའི་རྒྱལ་ཁམས་ཆེན་པོ་འདུག་སྙམ་ནས་ཕྱིན་པ་དང་། ཤིན་ཏུ་ཐག་རིང་བགྲོད་པས་ལུས་སེམས་སྡུག་བསྔལ། དེར་ཕྱིན་པ་དང་། འབྲས་ཟན་གྱི་རིར་སྣང་བ་རྡོ་དཀར་པོའམ། ས་དཀར་ཕུང་པོར་སོང་། སྔར་ཆུའི་རྒྱལ་ཁམས་སུ་མཐོང་བ་དེ་སྨིག་རྒྱུའམ། ས་སྔོན་པོའམ། གཡམ་པ་ལ་སོགས་པའི་དངོས་པོར་གྱུར་ཏེ།
བཟའ་བཏུང་ལ་སྤྱད་རྒྱུ་མེད་པས་སྔར་བས་ཀྱང་ཆེས་སྡུག་བསྔལ་བའོ། ། ནང་གི་སྒྲིབ་པ་ཅན་ནི། སྔར་གྱི་སྡུག་བསྔལ་དེ་ལྟ་བུའི་སྟེང་དུའང་ཟས་སྐོམ་ཅུང་ཟད་ཟོས་པས་དང་པོར་ཁ་ཁབ་མིག་ཙམ་དུ་དོག་པ་ལ་མ་ཆུད་པས་ཁ་རལ་ཞིང་ཁྲག་འཛག་ཏེ་སྡུག་བསྔལ། དེ་ནས་མགྲིན་པ་རྟ་རྔ་ཙམ་དུ་ཕྲ་བ་ལ་མ་ཆུད་ཅིང་། ཁ་ཟས་ཀྱང་རྩུབ་པའི་རང་བཞིན་ཅན་དུ་གྱུར་པས་མགྲིན་པ་དབྲལ་བ་དང་ཚ་བས་སྡུག་བསྔལ། དེ་ལ་ལྟོ་བ་རིའི་ལྟོས་ཙམ་གྱི་ནང་དུ་ཁ་ཟས་ཅུང་ཟད་སླེབ་ཀྱང་འགྲངས་པའམ། སྐོམ་པ་བསལ་བའི་ནུས་པ་མེད་པས་སླར་ཡང་སྡུག་བསྔལ་བའོ། ། ཟས་སྐོམ་གྱི་སྒྲིབ་པ་ཅན་ནི། ཁ་ཟས་ཚོལ་བའི་ཕྱིར་ཕྱོགས་ཀུན་ཏུ་ཕྱིན་པ་ན་ཡི་དྭགས་ཀྱི་སྡེ་དཔོན་གཞན་གྱིས་བརྡུངས་ཤིང་འཇིགས་པའི་སྡུག་བསྔལ། ཁ་ཟས་ཅུང་ཟད་རྙེད་པ་གཞན་གྱིས་ཕྲོགས་སུ་དོགས་པ་དང་།
ཅུང་ཟད་རྙེད་པ་དེ་ཟོས་པས་སྔར་བཞིན་དུ་ཁར་མ་ཆུད་པ་ལ་སོགས་པས་སྡུག་བསྔལ་ཞིང་། ལྟོ་བར་སླེབ་པ་ན་ལས་ཀྱི་དབང་གིས་ཁ་ཟས་དེ་མེ་འབར་ནས་རྒྱུ་མ་དང་གཉེ་མ་ལ་སོགས་པ་ཀུན་ཚིག་ཅིང་གཞོབ་ཀྱི་དངོས་པོར་བྱས་པས་སྡུག་བསྔལ། དེ་ལྟར་ཤིན་ཏུ་སྡུག་བསྔལ་ཡང་ལས་དེ་མ་ཟད་ཀྱི་བར་དུ་སྡུག་བསྔལ་དྲག་པོ་མྱོང་དགོས་པར་འདུག འདི་ལྟ་བུར་མི་སྐྱེ་བའི་ཕྱིར་བྱང་ཆུབ་ཀྱི་ལམ་དུ་འགྲོ་བའི་ཆོས་རྣམ་དག་གཅིག་བྱ་དགོས་སྙམ་དུ་བསྒོམ་མོ། ། གསུམ་པ་དུད་འགྲོའི་སྡུག་བསྔལ་བསམ་པ་ལ། བྱིང་ན་གནས་པ་དང་། ཁ་འཐོར་བ་གཉིས། དང་པོ་ནི། ཕྱིའི་རྒྱ་མཚོའི་ནང་ན་ཆུ་སྲིན་ལ་སོགས་པ་སྲོག་ཆགས་ཆང་ངར་མའི་སྦང་མ་ཙམ་ཡོད་པས། གཅིག་གིས་གཅིག་གཅེར་ཏེ་དོག་པའི་སྡུག་བསྔལ།
རྒྱ་མཚོའི་རླབས་ཀྱིས་ཕྱོགས་མཐའ་དག་ཏུ་དེད་པས་གནས་མ་ངེས་པ་དང་། གྲོགས་སུ་དང་འཕྲད། སུ་དང་འགྲོགས་མ་ངེས་པས་བག་ཕེབས་རྒྱུ་མེད་པ་དང་། ཆེ་བས་ཆུང་བ་ཟ་བ་དང་། ཆུ་སྲིན་ལ་སོགས་པ་ཆེ་བ་རྣམས་ཀྱི་ལུས་ལ་དུང་ལ་སོགས་པས་འབིགས་པས་སྡུག་བསྔལ་བ་དང་། ཡང་གླིང་བར་གྱི་མུན་པ་ན་ཡོད་པ་རྣམས་སྣང་བའི་དངོས་པོ་དང་བྲལ་བས་གཅིག་གིས་གཅིག་མཐོང་རྒྱུ་མེད་པ་དང་། གཅིག་ཐོག་ཏུ་གཅིག་བསྡད་དེ་དོག་ཅིང་ལྕི་བ་དང་། ཤིན་ཏུ་དོག་ཅིང་གཅེར་བས་ལུས་རུལ་ཞིང་ཆད་པ་དང་། ཟས་སྐོམ་འཚོལ་བའི་སྐབས་ཙམ་ཡང་མེད་པས་སྡུག་བསྔལ་བའོ། ། གཉིས་པ་ནི།
མི་ལ་བརྟེན་པའི་དུད་འགྲོ་རྣམས་ནི། མི་ཐེག་པའི་ཁལ་བསྐུར་བ་དང་། རྨོ་བ་དང་། བཞོ་བ་དང་། ལྕགས་སྒྲོག་གིས་བཅིང་བ་དང་། ལྕགས་དང་ལྕགས་ཀྱུས་བཏབ་པ་དང་། ལས་ཀྱི་མཐའ་སྣ་ཚོགས་ཀྱི་སྒོ་ནས་ལོངས་སྤྱད་དེ། མཐར་ཤའི་ཆེད་དུ་བསད་པ་དང་། གཞན་ལ་བཙོངས་ཏེ་སྤྱུག་པ་དང་། མུ་ཏིག་དང་བལ་དང་།
རུས་པ་དང་། ལྤགས་པའི་ཆེད་དུ་གསོད་པའི་སྡུག་བསྔལ་ལོ། ། མི་ལ་མ་བསྟེན་པའི་རི་དྭགས་སོགས་ནི། གནས་ངེས་པ་མེད་ཅིང་། ཤའི་ཆེད་དུ་རྔོན་པས་མདའ་བསྣུན་ཅིང་། ཁྱིས་དེད་དེ་ངམ་གྲོག་དང་། གཡང་ལ་སོགས་པར་མཆོངས་པ་དང་། མཚོན་གྱིས་བཏབ་བཞིན་དུ་བྲོས་ཀྱང་མཐར་ཟིན་ཏེ་བསད་པ་ལ་སོགས་པས་སྡུག་བསྔལ་སྙམ་དུ་དུད་འགྲོའི་སྤྱིའི་སྡུག་བསྔལ་གླེན་ལྐུག་དང་། བྱེ་བྲག་གི་སྡུག་བསྔལ་ལ་བསམ་སྟེ་ཆོས་རྣམ་པར་དག་པ་བྱ་དགོས་སྙམ་དུ་བསྒོམ་མོ། ། གཉིས་པ་འགྱུར་བའི་སྡུག་བསྔལ་ནི།
ལྷ་ལྟ་བུ་སྔོན་གྱི་ལས་ཀྱི་སྟོབས་ཀྱིས་ཁང་བཟངས་དང་། གོས་དང་ཁ་ཟས་ལ་སོགས་པ་བསམ་པ་ཙམ་གྱིས་བྱུང་བ་དང་། ལྷ་མོའི་བདེ་བ་ལ་སོགས་པ་མཐའ་ཡས་ཀྱང་། འཆི་ལྟས་ལྔ་དང་ཉེ་བའི་འཆི་ལྟས་ལ་སོགས་པ་ཕོག་པ་ན། དམྱལ་བའི་སྡུག་བསྔལ་ལས་ཀྱང་ཆེ་བའི་ཡིད་ཀྱི་སྡུག་བསྔལ་དང་། ཤི་ནས་ཀྱང་བརྒྱ་བྱིན་ལྟ་བུ་ལྷའི་གཙོ་བོར་གྱུར་པ་ཡང་མིའི་ནང་དུ་བྲན་ལ་སོགས་པར་སྐྱེ་བ་དང་། ལྷའི་བུ་ཉི་མ་དང་ཟླ་བ་ལྟ་བུ་རང་གི་ཁང་པའི་འོད་ཀྱིས་གླིང་བཞི་གསལ་བར་ནུས་པ་ཡང་གླིང་བར་གྱི་མུན་པར་སྐྱེས་ཏེ་རང་གི་ལག་པ་བརྐྱང་བསྐུམ་ཙམ་ཡང་མི་མཐོང་བས་སྡུག་བསྔལ་བ་དང་། མི་ལྟ་བུ་ཁ་དྲག་པོ་ཞན་པར་འགྲོ་བ་དང་། ཕྱུག་པོ་དབུལ་པོར་འགྱུར་བ་དང་། དགྲ་སྡང་བ་དང་འཕྲད་པའམ་ཕྲད་ཀྱིས་དོགས་པ་དང་།
གཉེན་སྡུག་པ་དང་བྲལ་བའམ་བྲལ་གྱིས་དོགས་པ་དང་། འདོད་པ་བཙལ་ཏེ་མ་རྙེད་པ་དང་། རེ་བ་འབྲས་བུ་མེད་པ་ལ་སོགས་པ་སྡུག་བསྔལ་བསམ་གྱིས་མི་ཁྱབ། ལྷ་མ་ཡིན་རྣམས་ཀྱང་ཕན་ཚུན་འཐབ་ཅིང་མཚོན་གྱིས་འདེབས་པ་དང་། ཡན་ལག་རྣམས་གཏུབས་པ་དང་། རང་བཞིན་གྱིས་ཞེ་སྡང་ཆེ་ཞིང་། ལྷའི་དཔལ་ལ་ཕྲག་དོག་པས་ཡིད་ཀྱི་སྡུག་བསྔལ་བསམ་གྱིས་མི་ཁྱབ་བོ། ། གསུམ་པ་ཁྱབ་པ་འདུ་བྱེད་ཀྱི་སྡུག་བསྔལ་བསམ་པ་ནི། མི་རྣམས་ཀྱིས་ལས་ཀྱི་མཐའ་བསམ་གྱིས་མི་ཁྱབ་པ་ཇི་ཙམ་བྱས་ཀྱང་ཟིན་རྒྱུ་མེད་པ་དང་། བྱས་པ་ཆུད་ཟོས་པ་དང་།
ཡང་འདི་དང་འདི་ལྟ་བུ་བྱེད་དགོས་སྙམ་དུ་མི་ཚེ་གྲབ་ལ་ཟད་ཅིང་། ལས་མཐར་ཕྱིན་རྒྱུ་མེད་པས་འཆི་བའི་དུས་བྱས་ཏེ་བསམ་པ་མ་རྫོགས་ཤིང་ཤིན་ཏུ་སྡུག་བསྔལ་ཞིང་། ནོར་ཡོད་པ་རྣམས་རྐུན་པོས་ཁྱེར་བ་དང་། དབང་བཙན་པོས་ཕྲོགས་པ་ལ་སོགས་པའི་སྡུག་བསྔལ། དབུལ་པོ་ཚོལ་བའི་ཕྱིར་ཤིན་ཏུ་ཤ་ཐང་པས་སྡུག་བསྔལ། མདོར་ན་གནས་ཁམས་གསུམ་པོར་རྟེན་རིགས་དྲུག་པོ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མ་འདས་པས་འདི་ལྟ་བུའི་སྡུག་བསྔལ་མི་མྱོང་བར་བྱ་བའི་ཕྱིར་ཆོས་རྣམ་པར་དག་པ་བྱ་སྙམ་དུ་བསྒོམ། གཉིས་པ་ལས་རྒྱུ་འབྲས་བསམ་པ་ནི། གོང་དུ་བཤད་པའི་སྡུག་བསྔལ་ཅན་གྱི་འཁོར་བར་སྐྱེ་བའང་རྒྱུ་མི་དགེ་བ་སྤྱད་པ་ལས་བྱུང་བས་དེ་སྤོང་དགོས་ཤིང་། དེའང་མདོར་བསྡུས་ན། མི་དགེ་བ་མཐའ་དག་སྤོང་ཞིང་དགེ་བ་སྣ་རེ་ཙམ་ཡང་ཅི་ནུས་ཀྱིས་བསྒྲུབ་སྙམ་དུ་བསྒོམ་མོ། །
དེ་རྒྱས་པར་བཤད་ན། མི་དགེ་བའི་ལས་བསམ་པ། དགེ་བའི་ལས་བསམ་པ། ལུང་མ་བསྟན་གྱི་ལས་བསམ་པ་དང་གསུམ། དང་པོ་ལ་ལས་ཀྱི་ངོ་བོ་བསམ་པ། དེའི་འབྲས་བུ་བསམ་པ། དེ་སྤོང་བར་གདམས་པ་དང་གསུམ། དང་པོ་ནི་བཅུ་སྟེ། ཀུན་སློང་དུག་གསུམ་གང་རུང་གིས་ཀུན་ནས་བསླངས་པའི་གསོད་སེམས་ཀྱིས་སྲོག་ཆགས་གྲོག་སྦུར་ནས་མིའམ་མིར་ཆགས་པའི་བར་གང་རུང་བསམ་བཞིན་ཏུ་གསོད་པ་སྲོག་གཅོད་པ་དང་། གཞན་གྱིས་བདག་གིར་བཟུང་བའི་རྫས་འབྲུའི་ཕུབ་མ་ཙམ་ཡང་མ་བྱིན་པར་ལེན་པ་དང་།
རང་གིས་རིན་བཅལ་ཏེ་གཉེན་དུ་འཐམ་པའི་བུད་མེད་མ་གཏོགས། གཞན་གྱི་བུད་མེད་དམ་དགེ་ཚུལ་མ་ལྟ་བུ་ཆོས་ཀྱི་རྒྱལ་མཚན་འཛིན་པ་དང་། ཉིན་གཅིག་པའི་སྡོམ་པ་བླངས་པ་དང་། ཕ་མ་ལ་སོགས་པས་བསྲུང་བ་དང་། རང་གི་བུད་མེད་ཡིན་ཡང་ཉིན་པར་སྤྱད་པ་ལ་སོགས་པ་འདོད་པས་ལོག་པར་གཡེམ་པ་སྟེ་ལུས་ཀྱི་ལས་མི་དགེ་བ་གསུམ་དང་། འདོད་ཆགས་ལྟ་བུས་ཀུན་ནས་བསླངས་ཏེ་གཞན་གྱི་མགོ་བསྐོར་བའི་འདུ་ཤེས་བསྒྱུར་ཏེ། ཚིག་དང་དོན་གཞན་གྱི་གོ་བར་སྨྲ་བ་བརྫུན་དང་། གཞན་མཛའ་བ་དབྱེ་བའི་ཕྱིར་ཕ་རོལ་པོ་ལ་དབྱེན་དུ་འགྱུར་བའི་གཏམ་སྨྲ་བ་ཕྲ་མ་དང་། ཞེ་སྡང་ལྟ་བུས་ཀུན་ནས་བླངས་ཏེ་དོན་དང་མཐུན་མི་མཐུན་ཇི་ལྟར་ཡིན་ཡང་སྐད་ཤུགས་དྲག་པོས་གཞན་གྱི་སེམས་ལ་གཟེར་བའི་གཏམ་སྨྲ་བ་ཚིག་རྩུབ་དང་། དོན་དང་མི་མཐུན་པའི་གཏམ་ཆལ་ཆོལ་མང་དུ་སྨྲ་བས་རང་གཞན་གྱི་དགེ་སྦྱོར་སོགས་ཀྱི་བར་དུ་གཅོད་ཅིང་གཏད་སོ་མེད་པར་སྨྲ་བར་ངག་འཁྱལ་ཏེ་ངག་གི་མི་དགེ་བ་བཞི་དང་།
འདོད་ཆགས་ཀྱིས་ཀུན་ནས་བསླངས་ཏེ་གཞན་གྱི་ལོངས་སྤྱོད་དང་དབང་ཕྱུག་ལ་སོགས་པ་བདག་གི་ལོངས་སྤྱོད་དུ་གྱུར་ན་སྙམ་དུ་གཞན་གྱི་ཕུན་ཚོགས་བདག་གིས་ཐོབ་པར་འདོད་པ་བརྣབ་སེམས་དང་། ཞེ་སྡང་གིས་ཀུན་ནས་བསླངས་ཏེ་གང་ཟག་འདི་ལ་གཞན་གྱིས་གནོད་པ་ཅིག་བྱས་ན་འདི་ཤིན་ཏུ་སྡུག་བསྔལ་ན་ཅི་མ་རུང་སྙམ་པ་ལྟ་བུ་གནོད་སེམས་དང་། གཏི་མུག་གིས་ཀུན་ནས་བླངས་ཏེ་ལས་རྒྱུ་འབྲས་དང་། དཀོན་མཆོག་གསུམ་ལ་སོགས་པ་ཡོད་མེད་དང་། རྒྱུ་དགེ་བ་ལས་འབྲས་བུ་བདེ་བ་དང་། མི་དགེ་བ་ལས་འབྲས་བུ་སྡུག་བསྔལ་འབྱུང་། ཞེས་བླ་མ་དག་གསུང་ཡང་བདེན་ནམ་སྙམ་དུ་སེམས་པ་ལོག་ལྟ་སྟེ་ཡིད་ཀྱི་མི་དགེ་བ་གསུམ་དང་བཅུའོ། ། གཉིས་པ་དེའི་འབྲས་བུ་ལ་གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུ་གཉིས། དང་པོ་ནི།
ཚེ་ཐུང་བ་དང་། ལོངས་སྤྱོད་དབུལ་བ་དང་། རང་གི་ཁྱིམ་ཐབས་ལ་སོགས་པས་དགྲ་ལྟ་བུར་བྱེད་པ་དང་། གཞན་གྱིས་སྐུར་བ་འདེབས་པ་དང་། རང་གི་མཛའ་བོ་དང་མི་མཐུན་པར་འགྱུར་བ་དང་། གཏམ་མི་སྙན་པ་ཐོས་པ་དང་། དེའི་གཏམ་ལ་འབྱུང་ཁུངས་མེད་ཅེས་བདེན་པར་མི་འཛིན་པ་དང་། རེ་བ་འབྲས་བུ་མེད་པ་དང་། འཇིགས་པ་ཆེན་པོ་དང་འཕྲད་པ་དང་། ལྟ་བ་ཕྱིན་ཅི་ལོག་ཏུ་འགྱུར་བ་ལ་སོགས་པའོ། །
གཉིས་པ་མཐར་ཐུག་གི་འབྲས་བུ་ནི། མི་དགེ་བ་ཆུང་ངུར་སྤྱད་པས་དུད་འགྲོ་དང་། འབྲིང་གིས་ཡི་དྭགས་དང་། ཆེན་པོར་སྤྱད་པས་དམྱལ་བར་འཕེན་པའོ། ། གསུམ་པ་ནི། དེ་ལྟར་དུག་གསུམ་གྱིས་ཀུན་ནས་བསླངས་ཏེ་མི་དགེ་བ་དེ་རྣམས་སྤྱད་པས་འབྲས་བུ་ངན་སོང་ལས་འདས་པ་མི་འདུག་པས། ཅི་ནས་ཀྱང་སྲོག་ལ་བབ་རུང་མི་བྱེད་པར་ཡིད་ཀྱིས་དམ་བཅའ་ཞིང་སྤོང་བའོ། ། གཉིས་པ་དགེ་བའི་ལས་བསམ་པ་ལའང་ལས་ཀྱི་ངོ་བོ་བསམ་པ། དེའི་འབྲས་བུ་བསམ་པ། དེ་བསྒྲུབ་པར་གདམས་པའོ། །
དང་པོ་ནི། སྔར་བཤད་པའི་མི་དགེ་བ་བཅུ་པོ་སྤོང་ཞིང་མ་ཆགས་པ་དང་། ཞེ་སྡང་མེད་པ་དང་། གཏི་མུག་མེད་པས་ཀུན་ནས་བསླངས་ཏེ། དགེ་བ་བཅུ་པོ་ཅི་ནུས་བསྒྲུབ་པའོ། ། གཉིས་པ་དེའི་འབྲས་བུ་ལ་གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུ་གཉིས། དང་པོ་ནི། ཚེ་རིང་བ། ལོངས་སྤྱོད་ཆེ་བ།
ཁྱིམ་ཐབས་ལ་སོགས་པ་ཡིད་དང་མཐུན་པར་བྱེད་པ་དང་། ཕྱོགས་ཀུན་ཏུ་སྙན་གྲགས་ཐོས་པ་དང་། མཛའ་བོ་དང་མཐུན་པར་འགྱུར་བ་དང་། དབང་པོ་དྭངས་པ་དང་། ཚིག་བཙན་པ་དང་། ཡིད་ལ་རེ་བ་འགྲུབ་པ་དང་། འཇིགས་པ་མེད་པ་དང་། ལྟ་བ་རྣམ་པར་དག་པར་འགྱུར་བ་ལ་སོགས་པའོ། ། མཐར་ཐུག་གི་འབྲས་བུ་ནི། དགེ་བ་བཅུ་པོ་ཆུང་ངུ་དང་།
འབྲིང་དང་ཆེན་པོར་སྤྱད་པས་ཉན་ཐོས་དང་རང་རྒྱལ་དང་བླ་ན་མེད་པའི་བྱང་ཆུབ་ཐོབ་པའོ། ། གསུམ་པ་ནི། དེ་ལྟར་དགེ་བ་སྤྱད་པ་ལས་འབྲས་བུ་བྱང་ཆུབ་གསུམ་གང་རུང་ཐོབ་ཅིང་ཉན་ཐོས་ཀྱི་གོ་འཕང་ལྟ་བུ་ཐོབ་ཀྱང་འཁོར་བ་དང་ངན་སོང་གི་འཇིགས་པ་ལས་གྲོལ་བར་འདུག་པས་ཅི་ནས་ཀྱང་དགེ་བ་བསྒྲུབ་སྙམ་དུ་བསམ་མོ། ། གསུམ་པ་ལུང་མ་བསྟན་གྱི་ལས་བསམ་པ་ལ་གསུམ་ལས། དང་པོ་ལས་ཀྱི་ངོ་བོ་ནི། དགེ་མི་དགེ་གང་གིའང་ཀུན་སློང་མེད་པར་བཏང་སྙོམས་སུ་ཁ་ཟས་ཟ་བ་དང་། བཟོ་བྱེད་པ་ལ་སོགས་པའོ། ། གཉིས་པ་ནི། དེའི་འབྲས་བུའང་བདེ་བ་དང་སྡུག་བསྔལ་གང་ཡང་འབྱིན་མི་ནུས་པར་བཏང་སྙོམས་པའི་བཟོ་བྱེད་པ་ལ་སོགས་པ་ལ་སྤྲོ་བ་དང་ལག་ཏུ་ལེན་པའོ། ། གསུམ་པ་དེ་དགེ་བར་བསྒྱུར་བ་ནི།
ཀུན་སློང་གི་དབང་གིས་འགྱུར་བ་ཡིན་པས་ཁ་ཟས་ཟ་བ་ལྟ་བུ་ལའང་ལུས་ཀྱི་སྲིན་བུ་གསོ་སྙམ་པ་དང་། ལུས་བརྟས་པར་བྱས་ནས་ཐོས་བསམ་ལ་སོགས་པ་བྱེད་སྙམ་པ་དང་། འགྲོ་འདུག་ལ་སོགས་པ་བྱེད་ནའང་བླ་མ་མཇལ་བའི་ཆེད་དང་དམ་པའི་ཆོས་ཀྱི་ཆེད་དུ་འགྲོ་བ་དང་། གཡས་ཕྱོགས་ན་སངས་རྒྱས་དང་བྱང་ཆུབ་སེམས་དཔའི་སྐུ་གཟུགས་ཡོད་པར་བསམ་སྟེ། དེ་ལ་ལུས་ཀྱི་དྲག་ཤོས་གཡས་བསྟན་ནས་བསྐོར་བ་བྱེད་པར་བསམ་སྟེ་འགྲོ་བ་ལྟ་བུའོ། ། གསུམ་པ། བདག་དོན་ལ་ཞེན་ན་བྱང་སེམས་མིན། ཞེས་པའི་དོན། སྔར་བཤད་པ་ལྟར་འཁོར་བ་མཐའ་དག་སྡུག་བསྔལ་དུ་མཐོང་ནས་དེ་ལྟ་བུ་ལས་ཐར་བར་བྱ་བའི་ཕྱིར་དགེ་བ་ཆུང་འབྲིང་ཅི་རིགས་སུ་སྤྱད་པས་ཉན་ཐོས་དང་རང་སངས་རྒྱས་ཀྱི་གོ་འཕང་ཐོབ་ཀྱང་། དེ་ལའང་རང་དོན་མ་རྫོགས་ཤིང་གཞན་དོན་རྒྱ་ཆེན་པོ་མི་ནུས་ལ།
རྫོགས་པའི་སངས་རྒྱས་ཐོབ་པ་ལ་གེགས་དང་བཅས་པ་ཡིན་པས། དེ་ལྟ་བུའི་རང་དོན་ཁོ་ན་དོན་དུ་མི་གཉེར་བར་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའང་རྒྱུ་རྐྱེན་མ་ཚང་བ་དང་། ནོར་བ་ལས་མི་སྐྱེ་སྟེ། དཔེར་ན་དགུན་ལྟ་བུ་དྲོད་གཤེར་མ་འཛོམས་པའི་དུས་སུ་འབྲས་ཀྱི་ས་བོན་བཏབ་ཀྱང་མ་སྐྱེ། འབྲས་འདོད་པ་ལ་ནས་བཏབ་ཀྱང་འབྲས་ཀྱི་ལོ་ཐོག་མི་འབྱུང་གི ། འབྲས་ཀྱི་ལོ་ཐོག་འདོད་པ་ལ་རྒྱུ་འབྲས་ཀྱི་ས་བོན་དང་། རྐྱེན་ཆུ་ལུད་དང་དྲོད་འཛོམས་ན་སྐྱེ་བ་ལྟར། རྫོགས་པའི་བྱང་ཆུབ་ནི་རྒྱུ་སྙིང་རྗེ་ཆེན་པོ་ལས་བྱུང་བ་ཡིན། རྩ་བ་བྱང་ཆུབ་ཀྱི་སེམས་ལས་བྱུང་བ་ཡིན།
རྐྱེན་ཐབས་ལ་མཁས་པས་མཐར་ཕྱིན་པ་བྱས་པ་ཡིན། ཞེས་གསུངས་པས་དེའི་དོན་ཉམས་སུ་ལེན་པ་ལ། བྱམས་པ་བསྒོམ་པ། སྙིང་རྗེ་བསྒོམ་པ། བྱང་ཆུབ་ཀྱི་སེམས་བསྒོམ་པ། དེ་དག་གི་སྤྱོད་པ་ལ་བསླབ་པའོ། ། དང་པོ་ལ་བཞི། གཉེན་ལ་བསྒོམ་པ། བར་མ་ལ་བསྒོམ་པ། དགྲ་ལ་བསྒོམ་པ།
སེམས་ཅན་ཐམས་ཅད་ལ་བསྒོམ་པའོ། ། དང་པོ་ལ་གསུམ། མར་ཤེས་པ། དྲིན་དྲན་པ། དེ་ལ་བྱམས་པ་བསྒོམ་པའོ། ། དང་པོ་ནི། རང་གི་ད་ལྟའི་མ་ལྟ་བུ་ལ་མཚོན་ན། འདིས་ད་ལྟ་མ་བྱས་པ་མ་ཟད། སྐྱེ་བ་མང་པོའི་བར་དུ་མ་བྱས་པ་ཡིན་ཏེ། མ་ཡི་མཐར་ཐུག་རྒྱ་ཤུག་ཚིག་གུ་ཙམ། །
རིལ་བུར་གྲངས་ཀྱང་ས་ཡིས་ལང་མ་ཡིན། ། ཞེས་དང་། སེམས་ཅན་གཅིག་གིས་མ་བྱས་ཏེ། ། ནུ་ཞོ་བྱིན་པ་གང་ཡིན་པ། ། རྒྱ་མཚོ་བཞི་ལའང་དེ་ཙམ་མེད། ། སེམས་ཅན་གཅིག་གིས་ཕ་བྱས་ཏེ། ། རྟ་དང་གླང་པོ་བྱིན་པ་གང་། ཚངས་པའི་འཇིག་རྟེན་ལས་ཀྱང་བརྒལ། ། ཞེས་གསུངས་སོ། ། གཉིས་པ་དྲིན་དྲན་པ་ནི།
མ་བྱས་རེས་ཀྱིས་ཕན་ཚད་མེད་པ་བཏགས་ཏེ། དེའང་མངལ་དུ་ཆགས་ནས་ཟླ་བ་དགུའམ་བཅུའི་བར་དུ་ལུས་ལྕི་བ་དང་། ངལ་བ་དང་། དེ་ནས་བཙས་པའི་དུས་སུ་རང་གི་ལུས་སེམས་འབྲལ་བ་ལ་ཐུག་པའི་སྡུག་བསྔལ་བྱུང་ཡང་བཟོད་པར་བྱས། སྐྱེས་ནས་བརྡ་དོན་མི་ཤེས་ཤིང་། ཅི་ཡང་མི་ནུས་པ་རོལ་ཁའི་འབུ་ལྟ་བུར་ཡོད་པ་ལ་བརྩེ་བའི་སེམས་ཀྱིས་བསྐྱངས། བྱམས་པའི་མིག་གིས་བལྟས། ཟས་ཞིམ་པ་ལྕེས་བསྙོད། མི་གཙང་བ་ལག་པས་ཕྱིས། སོར་མོ་བཅུའི་ཁ་ལ་བླངས།
ཟས་གོས་ལ་སོགས་པ་ཅི་ནུས་སུ་སྦྱར། གནོད་པ་མཐའ་དག་བསལ། ཆེར་སྐྱེས་ནས་རང་གི་སྲོག་དང་བསྡོས་པའི་ནོར་གཅེས་པ་བྱིན། འབྲི་ཀློག་ལ་སོགས་པ་བསླབ་བྱའི་རིགས་ཀུན་བསླབས། མདོར་ན་གནོད་པ་ཀུན་ལས་བསྐྱབས་པ་སོགས་དྲིན་ཅི་ཡོད་བསམ་མོ། ། གསུམ་པ་བྱམས་པ་བསྒོམ་པ་ནི། འགྲོ་ལ་ཕན་པ་ཉེར་བསྒྲུབ་པ། ། བྱམས་པ་ཆེན་པོ་ཞེས་བྱའོ། ། ཞེས་གསུངས་པས་བྱམས་པའི་ངོ་བོ། སེམས་ཅན་རྣམས་བདེ་བ་དང་བདེ་བའི་རྒྱུ་དང་ལྡན་ན་སྙམ་པའི་བློ་ཡིན་པས།
དྲིན་ཅན་གྱི་མ་འདི་བདེ་བའི་རྒྱུ་དང་ལྡན་པར་བྱ་སྙམ་པ་སེམས་བསྐྱེད་དང་འབྲེལ་བ་དང་། བདེ་བ་དང་བདེ་བའི་རྒྱུ་དང་ལྡན་ན་ཅི་མ་རུང་སྙམ་པ་འདུན་པ་དང་འབྲེལ་བ་དང་། བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པ་སྨོན་ལམ་དང་འབྲེལ་བ་སྟེ། དེ་ལྟར་མ་གཡེངས་པར་བསྒོམ་ཞིང་ཚིག་ཏུ་བརྗོད་དོ། ། དེ་ལྟར་རྩ་བའི་མ་ལ་མར་ཤེས་ཤིང་དྲིན་དྲན་ནས་བྱམས་པ་བསྒོམ་པ་ལྟར། བར་མ་དང་། དགྲ་དང་། སེམས་ཅན་ཐམས་ཅད་ལའང་དེ་ལྟར་ཁ་སྤོས་ཏེ། བསྒོམ་མོ། ། དེ་ལྟར་བྱམས་པ་བསྒོམ་པས་ལེགས་པར་འབྱོངས་པ་ན་དེའི་སྟོབས་ཀྱིས་སྙིང་རྗེ་སྐྱེ་བ་ཡིན་ཏེ།
སྙིང་རྗེའི་ཆུ་བོ་བྱམས་པ་སྟེ། ། ཞེས་གསུངས་སོ། དེས་ན་སྙིང་རྗེ་བསྒོམ་པ་ལ་སྙིང་རྗེའི་ངོ་བོ་ནི། སྡུག་བསྔལ་ཅན་རྣམས་ཡོངས་སྐྱོབ་པ། ། སྙིང་རྗེ་ཆེན་པོ་ཞེས་བྱའོ། ། ཞེས་གསུངས་པས་ཡུལ་གྱི་སྡུག་བསྔལ་མཐོང་ནས་མི་བཟོད་ཅིང་དེ་དང་བྲལ་བར་འདོད་པའི་བློ་ཡིན་ལ། དེའང་གཉེན་ལ་བསྒོམ་པ། དགྲ་གཉེན་བར་མ་ལ་བསྒོམ་པ། དགྲ་ལ་བསྒོམ་པ། སེམས་ཅན་ཐམས་ཅད་ལ་བསྒོམ་པའོ། །
དང་པོ་ལ་གསུམ་ལས། མར་ཤེས་པ་དང་དྲིན་དྲན་པ་དང་། བྱམས་པ་བསྒོམ་པའི་སྐབས་ལྟར་བྱ། སྙིང་རྗེ་བསྒོམ་པ་ནི། རང་གི་རྩ་བའི་མ་ལྟ་བུ་གསོན་ནམ་ཤི་ཡང་དེའི་རྣམ་པ་མདུན་དུ་གསལ་བར་དམིགས་ལ། བདག་གི་དྲིན་ཅན་གྱི་མ་འདི་སྡུག་བསྔལ་དང་ལྡན། བདེ་བ་དང་བྲལ་འདུག་པ་སྙིང་རེ་རྗེ་ན། འདི་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་དགོས་ལ། མ་རང་གི་གནས་ལུགས་ལ་བལྟས་པས་སྡུག་བསྔལ་དང་དེའི་རྒྱུ་དང་ལྡན། དེའི་ལོངས་སྤྱོད་ཅན་དུ་འདུག་པ་སྙིང་རྗེ།
འདི་སྡུག་བསྔལ་དང་བྲལ་བར་བྱ་སྙམ་པ་སེམས་བསྐྱེད་དང་འབྲེལ་བ་སོགས་བྱམས་པ་བསྒོམ་པའི་སྐབས་ལྟར་བྱ་ཞིང་བསྒོམ། དེ་ནས་ཡང་བར་མ་དང་དགྲ་དང་སེམས་ཅན་ཐམས་ཅད་ཀྱི་བར་རེ་རེ་ནས་ཁ་སྤོས་སྙིང་རྗེ་བཅོས་མ་མ་ཡིན་པར་སྐྱེས་སྐྱེས་བསྒོམ་མོ། ། དེ་ལྟར་སྙིང་རྗེ་སྐྱེས་པ་དང་། དེའི་སྟོབས་ཀྱིས་བྱང་ཆུབ་ཀྱི་སེམས་སྐྱེ་བ་ཡིན་ཏེ། དེ་ཡི་རྩ་བ་སྙིང་རྗེར་འདོད། ། ཞེས་གསུངས་སོ། ། དེས་ན་དེའི་མཇུག་ཏུ་ཀུན་རྫོབ་བྱང་སེམས་བདག་གཞན་བརྗེ་བ་བསྒོམ་པ་ནི། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཅེས་པ་ལྟར།
ཡུལ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་སྡུག་བསྔལ་དང་ཡིད་མི་བདེ་བ་ཅི་ཡོད་པ་ཐམས་ཅད་བདག་ལ་སྨིན་པར་གྱུར་ཅིག བདག་གི་དགེ་བ་དང་བདེ་བ་དང་ལེགས་པ་ཅི་ཡོད་པ་ཐམས་ཅད་སེམས་ཅན་ཐམས་ཅད་ཀྱིས་ཐོབ་པར་གྱུར་ཅིག ཅེས་ཚིག་ཏུ་བརྗོད་ཅིང་ཡིད་ཀྱིའང་ཞེ་ཐག་པ་ནས་བསྒོམ་མོ། ། བཞི་པ་དེ་དག་གི་སྤྱོད་པ་ལ་བསླབ་པ་ནི། སྤྱིར་བྱང་ཆུབ་སེམས་དཔའི་སྤྱོད་པ་གཞན་ལ་གནོད་པ་སྤོང་ཞིང་ཕན་པ་ཅི་ནུས་བསྒྲུབ། ཁྱད་པར་དུ་རང་སྨིན་པར་བྱེད་པ་ཕ་རོལ་ཏུ་ཕྱིན་པ་དྲུག་གི་སྤྱོད་པ་དང་། བསྡུ་བའི་དངོས་པོ་བཞིས་གཞན་སྨིན་པར་བྱེད་པ་སོགས་རྒྱས་པར་ནམ་མཁའ་སྙིང་པོའི་མདོ་དང་། བསླབ་པ་ཀུན་ལས་བཏུས་དང་། སྤྱོད་འཇུག་དང་། རྒྱལ་པོ་ལ་གཏམ་དུ་བྱ་བ་རིན་པོ་ཆེའི་ཕྲེང་བ་ལས་བྱུང་བ་ལྟར་ཉམས་སུ་བླང་གསུང་ངོ་། །
བཞི་པ། འཛིན་པ་བྱུང་ན་ལྟ་བ་མིན། ཞེས་པའི་དོན། ཀུན་རྫོབ་བྱང་སེམས་ལེགས་པར་སྐྱེས་ཀྱང་བདེན་འཛིན་དང་བཅས་ན་རྟག་ཆད་ཀྱི་མཐར་ལྷུང་ཞིང་གྲོལ་བར་མི་འགྱུར་བས། དེས་ན་དངོས་པོ་དང་མཚན་མར་འཛིན་པའི་གཉེན་པོར་ཞི་ལྷག་གཉིས་བསྒོམ་དགོས་ཏེ། ཞི་གནས་རབ་ཏུ་ལྡན་པས་ལྷག་མཐོང་གིས། ། ཉོན་མོངས་སྐྱོན་རྣམས་འཇོམས་པར་ཤེས་བྱས་ནས། ། ཞེས་གསུངས་སོ། ། དེ་ལ་གསུམ། ཞི་གནས་བསྒོམ་པ།
ལྷག་མཐོང་བསྒོམ་པ། ཟུང་འབྲེལ་དུ་བསྒོམ་པའོ། དང་པོ་ནི། དབེན་ཞིང་ཉམས་དགའ་བ། ཆོས་ལྡན་གྱི་རྒྱལ་པོས་བསྐྱངས་ཞིང་འཚེ་བ་མེད་པ། སྐྱེ་བོའི་རྒྱུ་འགྲུལ་དང་དགྲའི་ཅོར་གློག་སོགས་བསམ་གཏན་གྱི་ཚེར་མ་མེད་པར་སྟན་བདེ་བ་ལ་འདུག་ནས། ཐུན་ཐམས་ཅད་ཀྱི་སྔོན་དུ་འགྲོ་བ། སྐྱབས་འགྲོ་སེམས་བསྐྱེད་བྱས་ཏེ། རྐང་པ་རྡོ་རྗེའི་སྐྱིལ་ཀྲུང་། ལག་པ་མཉམ་གཞག
ལྕེ་རྐན་ལ་ཅུང་ཟད་སྦྱར། མགྲིན་པ་ཅུང་ཟད་དགུག སྒལ་ཚིགས་དྲང་པོར་སྲང་། མིག་འབྱེད་འཛུམ་རན་པར་བྱས་ལ་བསྒོམ། དེའང་། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང་། ། ཞེས་གསུངས་པ་ལྟར། ཕྱི་ནང་གི་དམིགས་རྟེན་གང་ཡིན་པ་གཅིག་གི་སྟེང་དུ་སེམས་རྩེ་གཅིག་ཏུ་འཇོག་པ་ཞིག་ཞི་གནས་ཡིན་ལ། སློབ་དཔོན་གནས་བརྟན་བྱང་བཟང་གི་ཏིང་ངེ་འཛིན་ཚོགས་ཀྱི་ལེའུར།
ཁ་ཕྱིར་བལྟས་ཀྱི་ཞི་གནས་དང་། ནང་བལྟས་ཀྱི་ཞི་གནས་གཉིས་བཤད་ཅིང་། དང་པོ་ནི། ཕྱི་རོལ་གྱི་དམིགས་རྟེན་ཀ་བའམ། རྡེའུ་ནག་པོ་ལྟ་བུ་ལ་དམིགས་པ་གཏད་ནས་སེམས་རྩེ་གཅིག་ཏུ་འཇོག ནང་བལྟས་ནི། དུས་གསུམ་རྟོག་པའི་རྒྱུ་འགྲུལ་བཅད། ། ཅེས་པ་ལྟར། འདས་པའི་རྗེས་མི་གཅོད། མ་འོངས་པའི་སྔུན་མི་བསུ།
ད་ལྟར་བ་ལ་བཟོ་བཅོས་མི་བྱེད་ཅིང་ཡུལ་ལ་འཕྲོ་བ་སྤངས་ནས་ཤེས་པ་རང་གི་ངོ་བོ་ལ་བལྟ་ཞིང་རྩེ་གཅིག་ཏུ་འཇོག་པའོ། ། ཏིང་ངེ་འཛིན་རྒྱལ་པོའི་མདོ་ལས། སངས་རྒྱས་ཀྱི་སྐུ་ལ་དམིགས་ནས་བཤད་ཅིང་། དེ་ལ་སྔར་རྡེའུ་ལྟ་བུ་ལ་དམིགས་ནས་བསྒོམ་པ་གཉིས་སེམས་རྩེ་གཅིག་ཏུ་གནས་པའི་ཐབས་སུ་བྱེད་ཀྱང་སངས་རྒྱས་ཀྱི་སྐུ་ལ་དམིགས་ན་སངས་རྒྱས་རྗེས་སུ་དྲན་པར་འགྲོ་ཞིང་། བསོད་ནམས་ཆེ་བས་དེའི་དབང་དུ་བྱས་ན། མདུན་དུ་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་ལ་སངས་རྒྱས་ཤཱཀྱ་ཐུབ་པ་སྐུ་མདོག་གསེར་བཙོ་མ་ལྟ་བུ་ཕྱག་གཡས་པ་ས་གནོན་དང་། གཡོན་མཉམ་བཞག་མཛད་པ། ན་བཟའ་ཆོས་གོས་ངུར་སྨྲིག་ཅན། རྡོ་རྗེ་སྐྱིལ་ཀྲུང་གིས་བཞུགས་པར་བསམ་ལ། དེའི་སྐུ་དང་ཁྱད་པར་སྨིན་མཚམས་ཀྱི་མཛོད་སྤུ་ལ་དམིགས་ཤིང་བསྒོམ།
ཡང་ན་འོད་དཔག་མེད་སྐུ་མདོག་དམར་པོ་མཉམ་བཞག་གི་ཕྱག་རྒྱ་ཅན། གདན་སོགས་སྔར་དང་འདྲ་བ་ལ་དམིགས་ནས་བསྒོམ་ཀྱང་ཆོག་གསུང་། དེ་ལྟར་ལྷག་མཐོང་གི་སྔོན་དུ་ཞི་གནས་བསྒོམ་པ་ན། ཐོག་མར་ཞི་གནས་བཙལ་བྱ། ། ཞེས་པའི་དོན་ཡིན་ནོ། ། ཞི་གནས་ལེགས་པར་གོམས་ཤིང་དམིགས་རྟེན་གང་རུང་གི་སྟེང་དུ་ལོ་ཟླ་མང་པོའི་བར་སེམས་གནས་ནུས་པ་དང་། དེ་གཅིག་པུས་མི་ཆོག་གི་ཉོན་མོངས་པ་དྲུང་ནས་འབྱིན་པར་བྱེད་པའི་གཉེན་པོ་ལྷག་མཐོང་བསྒོམ་དགོས་ཤིང་དེ་སྟོང་པར་རྟོགས་པའི་ཤེས་རབ་ཀྱིས་ཕྱི་ནང་གི་ཆོས་ཀྱི་གནས་ལུགས་ལ་དཔྱད་ནས་ཡོད་མེད་རྟག་ཆད་ལ་སོགས་པའི་མཐའ་དང་བྲལ་བར་རྟོགས་པའི་བློ་དེ་ལྷག་མཐོང་ཡིན་ཞིང་། སྔར་བཤད་པའི་ཞི་གནས་དེ་སེམས་རྩེ་གཅིག་ཏུ་གནས་པའི་ཐབས་ཡིན་ལ། ཕྱིས་ལྷག་མཐོང་མཐོང་བའི་དོན་ལ་ཞི་གནས་ཀྱི་སེམས་རྩེ་གཅིག་ཏུ་བཞག་དགོས་པས། གཉིས་པ་ལྷག་མཐོང་བསྒོམ་པ་ལ་གསུམ།
ཡུལ་སྣང་སེམས་ཀྱིས་བྱས་པར་སྒྲུབ། སེམས་སྣང་སྒྱུ་མར་བསྒྲུབ། སྒྱུར་མ་རང་བཞིན་མེད་པར་བསྒྲུབ་པའོ། ། དང་པོ་ནི། ཡུལ་གྱི་སྣང་བ་སྣ་ཚོགས་པ་རྟ་དང་། གླང་པོ་དང་། སྐྱེས་བུ་ཕོ་མོ་དང་། རྩིག་པ་དང་། བུམ་པ་དང་སྣམ་བུ་ལ་སོགས་པ་སྣ་ཚོགས་སུ་སྣང་བ་འདི། རྒྱུ་མེད་དམ།
ཕྱྭ་དང་དབང་ཕྱུག་ལ་སོགས་པས་བྱས་པའམ། འབྱུང་བ་བཞི་དང་རྡུལ་ཕྲན་ལས་བྱུང་བའམ། སངས་རྒྱས་ཀྱི་སྤྲུལ་པས་བྱས་པ་སོགས་མ་ཡིན་གྱི། ཐོག་མ་མེད་པ་ནས་རང་གི་སེམས་ལ་དེ་དང་དེའི་བག་ཆགས་བཞག་པའི་དབང་གིས་བྱུང་བ་ཡིན། འདི་ཐམས་ཅད་ཀྱི་བྱེད་པ་པོ་སེམས་ཡིན། སེམས་ལས་གཞན་པའི་འདིའི་བྱེད་པོ་མེད་སྙམ་དུ་བསྒོམ་པའོ། ། གཉིས་པ་ནི། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། ཇི་བཞིན་སྣང་ཡང་སྣང་བ་གང་ཡང་མེད། །
ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་གསུངས་པ་ལྟར། སྔར་བཤད་པའི་ཡུལ་སྣང་སྣ་ཚོགས་པ་འདིའང་རྨི་ལམ་ལྟ་བུ། སྒྱུ་མ་ལྟ་བུ་ཡིན་ཏེ། དཔེར་ན་རྨི་ལམ་དུ་སྡུག་བསྔལ་སྣ་ཚོགས་མྱོང་ཡང་སད་པ་དང་མི་བདེན་པར་ཀུན་གྱིས་ཤེས་པ་བཞིན་དུ། དེས་ཀུན་རྫོབ་ཙམ་དུ་སྣང་། མེ་ལོང་གི་ནང་གི་གཟུགས་བརྙན་ལྟ་བུ་ཡིན་སྙམ་དུ་ངེས་ཤེས་སྐྱེས་སྐྱེས་བསྒོམ་མོ། ། གསུམ་པ་ནི། དེ་ལྟར་ཡུལ་སྒྱུ་མ་ལྟ་བུ་སྣ་ཚོགས་སུ་སྣང་བ་དེ་ཡང་ཀུན་རྫོབ་ཙམ་དུ་སྣང་བས་སྣང་བ་མི་འགོག་ཅིང་དཔྱད་ན་དོན་དམ་པར་སྒྲུབ་པ་སྐྲའི་རྩེ་མོ་བརྒྱར་གཤགས་པའི་ཚད་ཙམ་ཡང་མེད་སྙམ་དུ་བསྒོམ་མོ། ། གསུམ་པ་ཟུང་འབྲེལ་དུ་བསྒོམ་པ་ནི།
ཡུལ་སྣང་སེམས་ཀྱིས་བྱས་པར་བསྒྲུབ་པ་ལ་སོགས་པས་རིམ་པ་བཞིན་གཏན་ལ་ཕབ་ནས་སྤྲོས་པའི་མཐའ་ཐམས་ཅད་དང་བྲལ་བ་སྟོང་པ་ཉིད་དུ་རྟོགས་ཤིང་ངེས་པར་བྱས་ནས། དེ་ལྟར་རྟོགས་མཁན་གྱི་བློ་དང་ཡུལ་གྱི་གནས་ལུགས་དབྱེར་མེད་ཆུ་ལ་ཆུའམ། མར་ཁུ་ལ་མར་ཁུ་ཐིམ་པ་ལྟར་རོ་གཅིག་ཏུ་གྱུར་པ་ལ་སེམས་རྩེ་གཅིག་ཏུ་གནས་ནས་བསྒོམ་པའོ། ། དེ་ལྟ་བུའི་རྒྱུན་གོམས་པར་བྱས་པས་གོམས་པ་དང་། དེ་ལྟར་མ་རྟོགས་པའི་སེམས་ཅན་ལ་སྟོང་ཉིད་ཀྱིས་དྲངས་པའི་སྙིང་རྗེ་སོགས་སྐྱེ་ཞིང་། དངོས་པོར་འཛིན་པའི་འཁྲུལ་བ་ལོག་སྟེ། འཁྲུལ་སྣང་ཡེ་ཤེས་སུ་ཤར་བ་ཞེས་བྱ་བ། རྫོགས་པའི་སངས་རྒྱས་སྐུ་གསུམ་གྱི་བདག་ཉིད་ཅན་གྱི་གོ་འཕང་མངོན་དུ་འགྱུར་བ་ཡིན་ནོ། ། གསུམ་པ་རྗེས་བསྔོ་བས་རྒྱས་བཏབ་པ་ནི། ཐུན་ཐམས་ཅད་ཀྱི་མཇུག་ཏུའང་བྱ་ཞིང་།
དེའང་འདི་ལྟར་བསྔོ་རྒྱུ་བདག་གིས་ཏིང་ངེ་འཛིན་ཟབ་མོ་བསྒོམ་པའི་དགེ་བ་དང་། དེས་མཚོན་ཏེ། བདག་དང་གཞན་གྱི་དགེ་བའི་རྩ་བ་ཅི་བྱས་པ་འདུས་བྱས་ཀྱི་ཕྱོགས་སུ་གཏོགས་པ་ཐམས་ཅད་བསྔོ། བསྔོ་བ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་ས་ཡང་བློ་ཡུལ་དུ་བྱས། ཆེད་དུ་བྱ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ཆེད་དུ་བསྔོ། རྣམ་པ་རྨི་ལམ་དང་སྒྱུ་མ་ལྟ་བུར་ཤེས་པའི་སྒོ་ནས་དགོངས་གསོལ་སྔོན་དུ་འགྲོ་བས། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཤིང་། ། བསོད་ནམས་ཡེ་ཤེས་ལས་བྱུང་བའི། ། དམ་པ་གཉིས་པོ་ཐོབ་པར་ཤོག །
ཞེས་སོགས་བསྔོ་བ་མདོ་ལས་བྱུང་བ་གང་ཤེས་བྱའོ།། །། ཞེས་པ་འདི་ལུང་དང་མངོན་པར་རྟོགས་པའི་ཡོན་ཏན་རིན་པོ་ཆེ་དུ་མའི་དབང་ཕྱུག་སྔགས་འཆང་རྡོ་རྗེ་འཛིན་པ་ཆེན་པོ་བླ་མ་ཀུན་དགའ་ལེགས་པའི་གསུང་གིས་བསྐུལ་ནས་ཆོས་རྗེ་ཐམས་ཅད་མཁྱེན་པ་ཀུན་དགའ་བཟང་པོའི་ཞབས་ཀྱི་ཞལ་སྔར་ཚར་གཉིས་ཉན་ཏེ། བླ་མ་དམ་པ་དེ་ཉིད་ཀྱི་ཞབས་རྡུལ་སྤྱི་བོས་ལེན་པ་དགེ་སློང་ཀུན་དགའ་ལེགས་པའི་རིན་ཆེན་གྱིས་ཟིན་བྲིས་བྱས་ནས། སླར་ཡང་བླ་མ་ཆོས་ཀྱི་རྗེ་ལ་གཟིགས་བསྐྱངས་ཕུལ་ནས། དག་པར་བྱས་ཏེ་བཀོད་པའི་ཤོག་བུའི་རྐྱེན་སྦྱོར་བ་པོ་ནི། ཆོས་འདི་ལ་དད་ཅིང་འདུན་པ་ཅན་དབོན་པོ་བློ་གསལ་མིང་གཞན་གྲགས་པ་རྒྱལ་མཚན་ནོ།། །། བཀྲ་ཤིས་པར་ཤོག། །། PAGE * MERGEFORMAT 20 བློ་གསལ། ཞེན་པ་བཞི་བྲལ་གྱི་ཁྲིད་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
