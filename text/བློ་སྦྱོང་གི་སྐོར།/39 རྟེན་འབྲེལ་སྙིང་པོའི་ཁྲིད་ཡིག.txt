བློ་སྦྱོང་གི་སྐོར།
པོད ༣༩
རྟེན་འབྲེལ་སྙིང་པོའི་ཁྲིད་ཡིག
རྟེན་འབྲེལ་སྙིང་པོའི་ཁྲིད་ཡིག་བཞུགས་སོ། ། བླ་མ་དམ་པའི་ཞབས་ལ་ཕྱག་འཚལ་ལོ། ། ཇོ་བོ་རྗེ་ལྷ་གཅིག་གི་བློ་སྦྱོང་ལ། དྷརྨ་རཀྵི་ཏ། བྱམས་པའི་རྣལ་འབྱོར་པ། བླ་མ་གསེར་གླིང་པའི་ལུགས་དང་གསུམ་ཡིན་གསུངས། འདི་ལ་སྦྱོར་བ། དངོས་གཞི། རྗེས་གསུམ་མོ། ། དང་པོ་སྦྱོར་བ་ནི།
མདུན་གྱི་ནམ་མཁར་བླ་མ་བརྒྱུད་པ་དང་བཅས་པ་དང་། ཐུགས་རྗེ་ཆེན་པོ་བསྒོམས་ལ། ཡན་ལག་བདུན་པ་རྒྱས་བསྡུས་གང་རུང་དང་། འབྱོར་ན་མཎྜལ་དབུལ། གསོལ་བ་གདབ་པ་ནི། ཚེ་འདིའི་འདུན་མ་ཐམས་ཅད་ཆོས་སུ་འགྲུབ་པར་བྱིན་གྱིས་རློབས། བྱམས་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེ་བར་བྱིན་གྱི་བརླབ་ཏུ་གསོལ། ཆོས་མིན་གྱི་བསམ་པ་སྐད་ཅིག་ཙམ་ཡང་རྒྱུད་ལ་མི་སྐྱེ་བར་བློ་ཆོས་སུ་འགྲོ་བར་བྱིན་གྱི་བརླབ་ཏུ་གསོལ། རྟོགས་པ་དང་ཏིང་ངེ་འཛིན་རྒྱུད་ལ་སྐྱེ་བར། སེམས་ཅན་ཐམས་ཅད་མ་རུ་གོ་བར་བྱིན་གྱིས་བརླབ་ཏུ་གསོལ།
ཞེས་གསོལ་བ་གདབ་བོ། ། དངོས་གཞི་ལ་བྱམས་པ་དང་། སྙིང་རྗེ་བྱང་ཆུབ་ཀྱི་སེམས་བསྒོམ་པའོ། ། དང་པོ་ནི། བྱམས་པ་བསྒོམ་པ་ནི། སྙིང་རྗེའི་ཆུ་བོ་བྱམས་པ་སྟེ། ། དེ་སྡུག་བསྔལ་ལ་ཡང་དག་སྐྱེ། ཞེས་གསུངས་པའི་དོན། ཐོག་མར་ཚེ་འདིའི་མ་ལ་བྱམས་པ་བསྒོམས་པ་སྟེ། བྱས་པ་ཤེས་ཤིང་དྲིན་དུ་གཟོ་བ་ལ་བྱམས་པ་སྐྱེ་བས་སོ། །
དེ་ཡང་དང་པོ་མངལ་ན་ཡོད་པའི་དུས་སུ། ཁ་ཟས་མི་མཐུན་པ་སྤོང་བ་ལ་སོགས་པ། ཆུད་ཟོས་དོགས་ཀྱིས་དོགས་ནས་བསྐྱངས་པས་དྲིན་ཤིན་ཏུ་ཆེ། དེ་ནས་སྐྱེས་པ་དང་འབུ་རིད་ལྟ་བུ་དེ། སོར་མོ་བཅུའི་ཁ་ལ་བླངས། ཟས་ལྕེས་བསྙོད། མི་གཙང་བ་ལག་པས་ཕྱིས། ཤ་ལ་གཅེར་ནས། ནུ་ཞོ་བསྣུན་པ་ལ་སོགས་པའི་སྒོ་ནས་ཀྱང་བསྐྱངས་པས་དྲིན་ཆེ། ཆེར་སྐྱེས་པ་དང་།
ཟས་གོས་ནོར་ལ་སོགས་པ་ཐམས་ཅད་བུ་ལ་བྱིན་ཏེ། མདོར་ན་འཁོར་ལོས་བསྒྱུར་བའི་རྒྱལ་སྲིད་ཐམས་ཅད་མའི་བུ་ལ་ཡོད་ན་ཆེས་པ་མེད་སྙམ་པའི་སྒོ་ནས་བདག་སྐྱབས་པས། དེ་ལྟ་བུའི་བརྩེ་བས་བསྐྱངས་པའི་མ་འདི་བདེ་བའི་རྒྱུ་ལ་དགོད་པར་བྱའོ་སྙམ་དུ། རྐང་གི་ཁོང་། རུས་པའི་གཏིང་ནས་བསྒོམ་པར་བྱའོ། ། བྱམས་པ་ལ་འགོད་པར་བྱའོ་སྙམ་པ་གོ་ཆ་དང་འབྲེལ་བའི་བྱམས་པ། གྱུར་ཅིག་སྙམ་པ་སྨོན་ལམ་དང་འབྲེལ་བའི་བྱམས་པ། བདེ་བ་དང་བདེ་བའི་རྒྱུ་དང་ལྡན་ན་དགའ་སྙམ་པ་རྗེས་སུ་ཡི་རང་འབྲེལ་བའི་བྱམས་པའོ། ། གསུངས། དེ་ནས་ཅུང་ཞིག་ངལ་གསོ་ལ་ལྷོད་གློད་དེ།
མ་བཅོས་པའི་ངང་ལ་བཞག་གོ ། དེ་ལྟར་གསོལ་བ་གདབ་པ། བྱམས་པ་བསྒོམ་པ། ལྷོད་གློད་པ་གསུམ་ལ་ཟས་བཟའ་ཡུན་རེ་ཙམ་བྱ་གསུང་ངོ་། ། དེ་ནི་ཐོག་མར་མ་ལ་དམིགས་པའི་བྱམས་པ་བསྒོམ་པའོ། ། དེ་ལ་སྙིང་རྗེ་སྐྱེས་མ་སྐྱེས་ཀྱང་རུང་སྟེ། གཉིས་པ་བྱམས་པ་གཉེན་ལ་བསྲེ་བ་ནི། འདི་མན་ཆད་ཐམས་ཅད་ལ་སྔོན་འགྲོ་རྗེས་ནི་གོང་དང་འདྲའོ། ། དངོས་གཞི་ནི་ཕ་དང་ཉེ་དུ་དང་ཐམས་ཅད་འདི་རྣམས་ཀྱི་མ་མ་བྱས་པ་མེད། བདག་འཁོར་བ་ཐོག་མེད་ནས་སྐྱེ་ཤིའི་འདོར་ལེན་འབའ་ཞིག་བྱས།
མ་བྱས་རེས་ཀྱི་ཕན་བཏགས་གནོད་པ་ལས་སྐྱབས་པས་དྲིན་ཅན་གྱི་མ་རྒན་འདི་རྣམས་བདེ་བ་དང་བདེ་བའི་རྒྱུ་དང་ལྡན་པ་ལ་བདག་གིས་དགོད་པར་བྱའོ་སྙམ་དུ་སྙིང་ཐག་པ་ནས་བདག་གི་བསྒོམ་མོ། ། མིའི་འགྲོ་བ་རྣམས་ལ་བསྒོམ་པ་ནི། ཡུལ་མི་ཁྱིམ་མཚེས་ལུང་པ་གཅིག་གི་མི་གཉིས་གསུམ་བཞི་འཛམ་བུའི་གླིང་། གླིང་གསུམ་རེ་རེ་ནས་བསྒོམ་མོ། ། དེ་ནས་དམྱལ་བ་ལ་བྱམས་པ་བསྒོམ་པ། དེ་ནས། ཡི་དྭགས་ལ། བྱོལ་སོང་ལ། དེ་ནས་ལྷ་ལ་བསྒོམ་པ་ལ་ཡང་བྱེད། མིའི་དེ་སྔོན་ལ་བསྒོམ།
ལྷ་ལ་འཆི་འཕོ་ལྟུང་བྱེད། རིམས་ནད་རབ་ཏུ་ཚ་བས་ཉོག་ཉོག་པོར་འགྲོ་བ་ལ་སོགས་པ་ལྷ་མ་ཡིན་ལ་འཐབ་རྩོད་ཀྱི་དུཿཁ་ལ་སོགས་པ་དཔག་ཏུ་མེད་པ་བསྒོམ་མོ། ། ལྷ་མ་ཡིན་ལ་དམིགས་པ་བཙུགས་ན་སྒོམ་ས་མེད། བྱོལ་སོང་ལ་རིགས་བྱེ་བ་སྟོང་ཕྲག་བརྒྱད་ཅུ་ཡོད། ཕྱིའི་རྒྱ་མཚོ་ཆེན་པོའི་ནང་འདོམ་བཅུ་གཉིས་མན་ཆད་ན་ཆང་བསྲིངས་པའི་སྦང་མ་ཙམ་ཡོད་དེ། ཉ་ཆེན་པོ་ཉ་མིད་དེ། འདི་ཆུ་སྲིན་རྣམས་ཀྱི་ཆུ་ཐིགས་རེ་འཐུངས་པའི་ཉ་ཆེ་ཆུང་དཔག་ཏུ་མེད་པ་ཁོག་པའི་ནང་དུ་སོང་ནས་འཆི། ཡང་ཆུང་བ་མང་པོས་ཆེན་པོ་རེའི་གཞོགས་ལ་བུག་པ་བྲག་ཕུག་ཙམ་དོད་ནས་ཟས་ཏེ། དགྲ་ཟིན་མེད་པའི་གློ་གཞིབས་ནས་གཅིག་གིས་གཅིག་ཟ་བའི་དུཿཁ་དཔག་ཏུ་མེད་པ་དང་། ཡང་དུད་འགྲོ་ཁ་འཐོར་བ་གཅན་གཟན་རི་དྭགས་བྱ་བྱིའུ་འབུ་སྲིན་ལ་སོགས་པས་ཀྱང་གཅིག་ལ་གཅིག་གིས་ཟ་བའི་དུཿཁ་དཔག་ཏུ་མེད་པར་བསམ་ལ་བསྒོམ།
མི་ལ་འཁོར་བ་རྣམས་ཀྱང་རྒས་རྒས་ཤི་ཤི་བར་ལ་ཁལ་བཀལ། སྤུ་གཏོགས། ཞོ་བཞོས། བཤས་ནས་ཟ་བ་ལ་སོགས་པ་དུཿཁ་དཔག་ཏུ་མེད་པར་ཡོད་པ་བསྒོམ་མོ། ། ཡི་དྭགས་ལ་རིགས་སུམ་ཅུ་སོ་དྲུག་ཡོད། དེ་ཡང་ལྔར་འདུས་པས་དེ་རྣམས་ཀྱི་དུཿཁ་དྲན་པར་བྱས་ལ་བསྒོམ། དམྱལ་བ་ལ་བྱམས་པ་བསྒོམ་པ་ནི། དམྱལ་ཁམས་བཅོ་བརྒྱད་ཀྱི་དུཿཁ་དྲན་པར་བྱས་ལ་བསྒོམ། བྱམས་པ་དང་སྙིང་རྗེ་མ་སྐྱེས་ན། གཉིས་པ་སྙིང་རྗེ་བསྒོམ་པ་ནི།
གཞན་སྦྱོར་བ་དང་རྗེས་གོང་བཞིན་བྱ། དངོས་གཞི་ལ་རྩ་བའི་མ་ལ་སྙིང་རྗེ་བསྒོམ་པ་ནི། གོང་བཞིན་དྲིན་དྲན་པར་བྱས་ཏེ། དྲིན་ཅན་གྱི་མ་རྒན་འདི་བདེ་བ་དང་ལྡན། སྡུག་བསྔལ་དང་བྲལ་ན་དགའ་བ་ལ། འཁོར་བ་སྡུག་བསྔལ་གྱི་རྒྱ་མཚོ་ན་འཁྱམས་ཀྱིན་འདུག་པ་སྙིང་རེ་རྗེ་སྙམ་དུ་བསྒོམ། འདི་མན་ཆད་དངོས་གཞིའི་འདུན་པ་བསྒྱུར་ལ་དམིགས་པ་ཐམས་ཅད་ཚང་བར་བྱམས་པའི་སྐབས་སུ་བཀར་བཞིན་བསྒོམ་པར་བྱའོ། ། ཡང་གོང་བཞིན་བྱམས་པ་གཉིས་གང་རུང་ལ་སྙིང་རྗེ་སྐྱེས་ནས། སྙིང་རྗེ་ཆེན་པོ་བསྐྱེད་པ་ནི་ལུས་ཀྱི་ལུས་བཅུན་ཏེ་ཙོག་པུ་ལ་སོགས་བྱ། སོ་བར་དུ་མཛུབ་མོ་གཅིག་བཅུག་ལ་འགྲམ་པ་བསྟེན་ལུས་ཀྱི་ངག་བཅུན་པ་ནི་ཁོག་པའི་ནང་ན་ཡར་ལ་ཨ་མ་ཞེས་དྲངས།
ངག་གིས་ཡིད་བཅུན་པ་ནི། སེམས་ཅན་དམྱལ་བ་ལ་སོགས་རིགས་དྲུག་ལ་སྙིང་རྗེ་བསྒོམས་ཤིང་། འདི་རྣམས་ཀྱིས་མ་མ་བྱས་པ་མེད་པས། མ་འདི་རྣམས་སྙིང་རྗེ་ཨ་ཞེས་སྙིང་ཐག་པ་ནས་བསྒོམ། མ་མིན་པ་ལ་མར་བསྒོམ་པ་མིན་ཏེ། བསྟན་བཅོས་མྱ་ངན་བསལ་བ་ལས། མའི་ཐུག་མཐའ་རྒྱ་ཤུག་ཚིག་གུ་ཙམ། ། རིལ་བུ་བགྲངས་ཀྱང་ས་ཡི་ལང་མི་འགྱུར། ། ཞེས་གསུངས། གཉིས་པ་བྱང་ཆུབ་ཀྱི་སེམས་བསྒོམ་པ་ནི།
སྙིང་རྗེ་རང་བྱས་པས་མི་ཕན་གཏོང་ལེན་བསྒོམ་དགོས་ཏེ། དམྱལ་བ་ལ་སོགས་ཀྱི་མ་དེ་རྣམས་ཀྱི་དུཿཁ་བདག་ལ་ཚུར་བསྡུ། བདག་གི་བདེ་བ་དེ་རྣམས་ལ་བྱིན་པས། གནས་སྐབས་དང་མཐར་ཐུག་གི་བདེ་བ་ཐམས་ཅད་ཐོབ་པར་བསྒོམ། དེ་ཡང་དུཿཁས་དངོས་སུ་གནོད། ཀུན་འབྱུང་གིས་ཐར་དུ་མི་སྟེར་བས། སེམས་ཅན་ཐམས་ཅད་ཀྱི་དུཿཁ་དང་། ཀུན་འབྱུང་གཉིས་སྤུ་གྲིས་བཞར་བ་ལྟར་བླངས་ལ་རང་ལ་ཚུར་བསྡུ། རང་གིས་བདེ་བ་ཐམས་ཅད་སེམས་ཅན་གཞན་ལ་བྱིན་པས། གནས་སྐབས་སུ་ཆོས་ཀྱི་མཐུན་རྐྱེན་མ་ཚང་བ་མེད་པ་བྱུང་ཞིང་།
མཐར་ཐུག་སངས་རྒྱས་ཡེར་ཐོབ་པར་བསམ། རྨི་ལམ་དུ་ཡང་བསྒོམས་ཏེ། ཆུས་ཁྱེར་བ་ཁང་པ་གཞིག་པ། མཚོན་རྡེག་པ་ལ་སོགས་གང་བྱུང་ཡང་བསྒོམ། ཡང་སྙིང་རྗེ་ཏིང་ངེ་འཛིན་གཉིས་ལས། གང་ལ་བསྒོམ་པ་དེ་ལ་སྙིང་རྗེ་ལྷང་སྐྱེས་པ་དེ་སྙིང་རྗེ་དངོས་ཡིན་ལ། དེའི་ངང་ལ་གཏོང་ལེན་བསྒོམས་ནས་ཡིད་གཞན་དུ་མ་གཡེངས་པར་ལྷོད་གློད་ནས་བཞག་པ་ནི་སྙིང་རྗེའི་ཏིང་ངེ་འཛིན་ཡིན་གསུངས། ཡང་ཞི་གནས་ཀྱི་ཏིང་ངེ་འཛིན་བསྒོམ་དུ་སྐྱེས་ན་དོན་རྒྱུད་ལྟ་བུ་དང་བསྲེས་ནས་སྒོམ་གསུང་ཡང་འདིའི་དམིགས་པ་ཐོག་མ་ནས་སྙིང་རྗེ་སྐྱེས་ནས་སྙིང་རྗེ་ཚད་མེད་པ་དང་གཏོང་ལེན་བྱ། དེ་ལུང་ཐོབ་པར་བྱ་བའི་ཕྱིར་དམིགས་པ་ཐམས་ཅད་བྱ། སྤྱིར་འདི་ལ་བཞི།
ནད་ཐོག་ཏུ་དབབ་པ། གདོན་ཐོག་ཏུ་དབབ་པ། བར་ཆད་ཀྱི་ཐོག་ཏུ་དབབ་པ། ལས་དང་ཉོན་མོངས་པའི་ཐོག་ཏུ་དབབ་པའོ། ། དང་པོ་ནི། རང་ལ་གང་བྱུང་ཡང་སེམས་ཅན་ཐམས་ཅད་ཀྱི་ནད་བདག་ལ་བསྟིམ་ལ། སེམས་ཅན་ཐམས་ཅད་ནད་དང་བྲལ་བདག་གི་ནད་ཇེ་ཆེ་ལ་སོང་བར་བསམ་ཞིང་། དྲག་ཏུ་རེའི་བསམ་པ་མི་བྱ། ཡང་དང་ཡང་དུ་བསྟིམ་ཞིང་བསྒོམ། གཉིས་པ་གདོན་ཐོག་ཏུ་དབབ་པ་ནི།
དོན་རྒྱུད་ལྟར་ཕོ་གདོན་ས་བདག་མོ་གདོན་གང་བྱུང་ཡང་སེམས་ཅན་ཐམས་ཅད་ཀྱི་གདོན་བདག་ལ་བསྟིམ་པ་དང་། གདོན་ཡང་མར་བསྒོམ། བདག་གི་བདེ་བ་མ་རྣམས་ལ་བྱིན་པར་བསམ་ལ་གཏོང་ལེན་བྱང་ཆུབ་ཀྱི་སེམས་བསྒོམ། དེ་ལྟར་གདོན་མར་བསྒོམ། བདག་བུར་མཐོང་སྟེ་མ་དགའ་བུ་སྐྱིད་འོང་། གཅོད་བཞིན་དུ་འཇིགས་སྐྲག་ལ་སོགས་བློས་མི་འོང་གསུང་། གསུམ་པ་བར་ཆད་ཀྱི་ཐོག་ཏུ་དབབ་པ་ནི། བདག་ལ་བར་ཆད་གང་བྱུང་ཡང་། སེམས་ཅན་ཐམས་ཅད་དང་སྒྲུབ་པ་པོ་ཐམས་ཅད་ཀྱི་བར་ཆད་བདག་ལ་བསྡུ་ཞིང་། བདག་གི་བདེ་བ་དེ་རྣམས་ལ་བྱིན་པས་བར་ཆད་དང་བྲལ་བར་བསམ་པ་ཡང་ཡང་དུ་བྱའོ། །
བཞི་པ་ལས་དང་ཉོན་མོངས་པའི་ཐོག་ཏུ་དབབ་པ་ལ་གཉིས། རྒྱུ་ཉོན་མོངས་པའི་ཐོག་ཏུ་དབབ་པ་དང་། འབྲས་བུ་ལས་ཀྱི་ཐོག་ཏུ་དབབ་པའོ། ། དང་པོ་ནི། ཉོན་མོངས་པ་གང་རགས་པ་དེ་ཐོག་མར་སློངས་ལ། ཕལ་ཆེར་ཞེ་སྡང་སློངས་སླ། དེ་ཡང་ཞེ་སྡང་རགས་པ་ནི། མིར་གྲི་བརྡེག་འདོད་པ་ལ་སོགས་པ་འོང་ལ། ཕྲ་བ་ལ་ཚིག་པ་ཟ་བ་གོ་ལག་ཀྱང་འདི་བསྐྱུར་ན་སྙམ་པ་འོང་། གཏི་མུག་སློང་དཀའ་སྟེ།
བསྒོམས་པ་ན་ཕྱིས་ནས་སློངས་གསུངས། ཉོན་མོངས་པ་གཞན་ཡང་སློངས་ཅི་རིགས་ལ་ཡོང་། དེ་ཡང་གང་གིས་སློངས་བྱུང་ཡང་། བྱུང་མ་ཐག་མི་བསྒོམ་སྟེ། སྟོབས་རྫོགས་པ་དང་བསྒོམ། དཔེར་ན་ཞིང་འགའ་ཞིག་ལ་ལོ་བཏབ་ན། ཐོག་མར་ཟླུམ་སྐྱེས་ཀྱང་སྐྱེས་མ་ཐག་ནས་མི་འབལ་ཏེ། ཟླུམ་རྩ་བ་ནས་མི་ཐོན་ཕྱིས་ཟླུམ་གྱི་སྟོབས་རྫོགས་པ་དང་བྲལ་ན་རྩ་བ་འཐོན་ཤིང་ལེགས་པ་དང་འདྲའོ། ། དེས་ན་ཉོན་མོངས་པ་གང་སྐྱེས་ཀྱང་སྟོབས་རྫོགས་པ་དང་། སེམས་ཅན་ཐམས་ཅད་ཀྱི་ཉོན་མོངས་པ་ཞེ་སྡང་སོགས་བདག་ལ་བསྟིམ།
བདག་གི་བདེ་བ་སེམས་ཅན་ཐམས་ཅད་ལ་བྱིན་པས་ཉོན་མོངས་པ་ཐམས་ཅད་དང་བྲལ་བར་བསྒོམ། གཉིས་པ་འབྲས་བུ་ལས་ཀྱི་ཐོག་ཏུ་དབབ་པ་ནི། རང་གི་ཉམས་ལ་དམྱལ་བ་ལ་སོགས་ངན་སོང་གསུམ་གྱི་སྣང་བ་གང་བྱུང་ཡང་ངན་སོང་གསུམ་གྱི་དུཿཁ་ཐམས་ཅད་བདག་ལ་བསྟིམ་པ་ཡང་ཡང་བྱ། ཡང་ཉམ་ང་བའི་རྣམ་པ་བྱུང་ཡང་། སེམས་ཅན་ཐམས་ཅད་ཀྱི་ཉམ་ང་བ་བདག་ལ་བསྡུ་ཞིང་གཏོང་ལེན་བསྒོམ་མོ། ། སྤྱིར་འདི་ལ་ཉམས་ཐོག་ནས་བསྒོམ་འཚོལ་བ་དང་། སྒོམ་ཐོག་ནས་ཉམས་འཚོལ་བ་གཉིས་ཡིན་གསུངས། དེ་ལ་དང་པོ་ནི། གོང་གི་བྱམས་པ་སྙིང་རྗེ་བྱང་ཆུབ་ཀྱི་སེམས་གསུམ་གྱི་དམིགས་པ་བསྒོམ་པ་ལ་ཉམས་གང་སྐྱེས་སྐྱེད་ཞིང་བསྒོམ་པའོ། ། བསྒོམ་ཐོག་ནས་ཉམས་འཚོལ་བ་ནི།
དཔེ་གཅོད་བཞིན་དུ་ནད་གདོན་ལ་སོགས་གང་བྱུང་ཡང་གཏོང་ལེན་བྱང་ཆུབ་ཀྱི་སེམས་བསྒོམ་ཞིང་། ཉམས་སྐྱོང་བ་ཁོ་ན་ཡིན་ནོ། ། ཡང་བསྒོམ་སྙིང་མི་འདོད་པ་བྱུང་ན་འཇིག་རྟེན་གྱི་ཁམས་ན་སྒོམ་མི་བྱེད་པ་ལ་ཟད་པ་མེད་སྙམ་དུ་བསམས་ལ་རེས་གློད་ལ་བཞག ཡང་ཇི་ལྟར་བསྒོམ་བྱ་གསུངས། སྤྱིར་འདིར་ཁྲིད་ཀྱི་དམིགས་པ་སྤོ་ཞིང་བསྒོམ་པ་ནི། དཔེར་ན་ཕ་བོང་ཆེན་པོ་འདོན་པ་ལ་ཕྱོགས་མཐའ་དག་ནས་གླགས་གར་ཆེ་ལྟ་ཞིང་། གཟུང་བ་དང་འདྲ་གསུང་། ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཡིན་ལ་དེའི་རྩ་བའམ་སྙིང་པོ་ནི། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་ཡིན་པས་ན་རྟེན་འབྲེལ་སྙིང་པོ་ཞེས་བྱའོ། ། འདི་བླ་མ་གསེར་གླིང་པའི་གཏོང་ལེན་བྱང་ཆུབ་ཀྱི་སེམས་བསྒོམ་པའོ། །
འདིའི་བརྒྱུད་པ་ནི། སྟོན་པ་སངས་རྒྱས། བྱམས་པ། གསེར་གླིང་པ། ཇོ་བོ་རྗེ། སློབ་དཔོན་སྟོན་པ། པོ་ཏོ་བ། རྒྱ་ལྕགས་རི་བ། རྣལ་འབྱོར་པ་ཆོས་གཡུང་དྲུང་། འགྱེར་སྒོམ་ཞིག་པོ།
རྒྱ་སྒོམ་རི་པ། བོ་དོང་བ། བླ་མ་དབང་བ། ཉན་པོ་བ། དེ་རྣམས་ལ་བརྒྱུད་པ་ལགས་སོ། ། རང་གི་རྗེད་བྱང་སྤང་བའི་ཕྱིར། ། སྒྲོ་སྐུར་མེད་པ་རྡོ་རྗེའི་ཚིག ། བླ་མའི་གསུང་འདི་ཡི་གེར་བཀོད། ། དགེ་བས་མ་རྣམས་སངས་རྒྱས་ཤོག ། སརྦ་མངྒ་ལཾ།།
PAGE * MERGEFORMAT 2 རྟེན་འབྲེལ་སྙིང་པོའི་ཁྲིད་ཡིག PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
