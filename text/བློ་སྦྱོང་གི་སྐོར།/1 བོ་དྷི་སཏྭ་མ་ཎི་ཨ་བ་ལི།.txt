བློ་སྦྱོང་གི་སྐོར།
པོད ༡
བོ་དྷི་སཏྭ་མ་ཎི་ཨ་བ་ལི།
རྒྱ་གར་སྐད་དུ། བོ་དྷི་སཏྭ་མ་ཎི་ཨ་བ་ལི། བོད་སྐད་དུ། བྱང་ཆུབ་སེམས་དཔའི་ནོར་བུའི་ཕྲེང་བ། ཐུགས་རྗེ་ཆེན་པོ་ལ་ཕྱག་འཚལ་ལོ། ། བླ་མ་རྣམས་ལ་ཕྱག་འཚལ་ལོ། ། དད་པའི་ལྷ་ལ་ཕྱག་འཚལ་ལོ། ། ཐེ་ཚོམ་ཐམས་ཅད་སྤང་བྱ་ཞིང་། ། བསྒྲུབ་ལ་ནན་ཏན་གཅེས་སུ་བྱ། ། གཉིད་རྨུགས་ལེ་ལོ་རབ་སྤང་ཞིང་། །
རྟག་ཏུ་བརྩོན་འགྲུས་འབད་པར་བྱ། ། དྲན་དང་ཤེས་བཞིན་བག་ཡོད་པས། ། དབང་པོའི་སྒོ་རྣམས་རྟག་ཏུ་བསྲུང་། ། ཉིན་མཚན་དུས་གསུམ་ཡང་དང་ཡང་། ། སེམས་ཀྱི་རྒྱུད་ལ་བརྟག་པར་བྱ། ། བདག་གི་ཉེས་པ་བསྒྲག་བྱ་ཞིང་། ། གཞན་གྱི་འཁྲུལ་པ་བཙལ་མི་བྱ། ། བདག་གི་ཡོན་ཏན་སྦ་བྱ་ཞིང་། ། གཞན་གྱི་ཡོན་ཏན་བསྒྲག་པར་བྱ། ། རྙེད་དང་བཀུར་སྟི་སྤང་བྱ་ཞིང་། །
ཁེ་གྲགས་རྟག་ཏུ་སྤང་བར་བྱ། ། འདོད་པ་ཆུང་ཞིང་ཆོག་ཤེས་དང་། ། བྱས་ལ་དྲིན་དུ་གཟོ་བར་བྱ། ། བྱམས་དང་སྙིང་རྗེ་བསྒོམ་བྱ་ཞིང་། ། བྱང་ཆུབ་སེམས་ནི་བརྟན་པར་བྱ། ། མི་དགེ་བཅུ་ནི་སྤང་བྱ་ཞིང་། ། རྟག་ཏུ་དད་པ་བརྟན་པར་བྱ། ། ཁྲོ་དང་ང་རྒྱལ་གཞོམ་བྱ་ཞིང་། ། དམན་པའི་སེམས་དང་ལྡན་པར་བྱ། ། ལོག་པའི་འཚོ་བ་སྤང་བྱ་ཞིང་། །
ཆོས་ཀྱི་འཚོ་བས་འཚོ་བར་བྱ། ། ཟང་ཟིང་ཐམས་ཅད་སྤང་བྱ་ཞིང་། ། འཕགས་པའི་ནོར་གྱིས་བརྒྱན་པར་བྱ། ། འདུ་འཛི་ཐམས་ཅད་སྤང་བྱ་ཞིང་། ། དགོན་པ་ལ་ནི་གནས་པར་བྱ། ། འཁྱལ་བའི་ཚིག་རྣམས་སྤང་བྱ་ཞིང་། ། རྟག་ཏུ་ངག་ནི་བསྡམ་པར་བྱ། ། བླ་མ་མཁན་པོ་མཐོང་བའི་ཚེ། ། གུས་པར་རིམ་གྲོ་བསྐྱེད་པར་བྱ། ། གང་ཟག་ཆོས་ཀྱི་མིག་ཅན་དང་། །
ལས་དང་པོ་པའི་སེམས་ཅན་ལ། ། སྟོན་པའི་འདུ་ཤེས་བསྐྱེད་པར་བྱ། ། སེམས་ཅན་ཐམས་ཅད་མཐོང་བའི་ཚེ། ། ཕ་མ་བུ་ཚའི་འདུ་ཤེས་བསྐྱེད། ། སྡིག་པའི་གྲོགས་པོ་སྤང་བྱ་ཞིང་། ། དགེ་བའི་བཤེས་གཉེན་བསྟེན་པར་བྱ། ། སྡང་དང་མི་བདེའི་སེམས་སྤང་ཞིང་། ། གང་དུ་བདེ་བར་འགྲོ་བར་བྱ། ། གང་ལའང་ཆགས་པ་སྤང་བྱ་ཞིང་། ། ཆགས་པ་མེད་པར་གནས་པར་བྱ། །
ཆགས་པས་བདེ་འགྲོའང་མི་ཐོབ་ཅིང་། ། ཐར་པའི་སྲོག་ཀྱང་གཅོད་པར་བྱེད། ། གང་དུ་བདེ་བའི་ཆོས་མཐོང་བ། ། དེར་ནི་རྟག་ཏུ་འབད་པར་བྱ། ། ཐོག་མར་བརྩམས་པ་གང་ཡིན་པ། ། དང་པོར་དེ་ཉིད་བསྒྲུབ་བྱ་སྟེ། ། དེ་ལྟ་ན་ནི་ཀུན་ལེགས་བྱས། ། གཞན་དུ་གཉིས་ཀ་འགྲུབ་མི་འགྱུར། ། རྟག་ཏུ་སྡིག་དང་དགའ་བྲལ་བས། ། གང་དུ་མཐོ་བའི་སེམས་བྱུང་ཚེ། །
དེ་ཚེ་ང་རྒྱལ་བཅག་བྱ་ཞིང་། ། བླ་མའི་གདམས་ངག་དྲན་པར་བྱ། ། ཞུམ་པའི་སེམས་ནི་བྱུང་བའི་ཚེ། ། སེམས་ཀྱི་གཟེངས་ནི་བསྟོད་པར་བྱ། ། གཉིས་ཀ་སྟོང་པ་ཉིད་དུ་བསྒོམ། ། གང་དུ་ཆགས་སྡང་ཡུལ་བྱུང་ཚེ། ། སྒྱུ་མ་སྤྲུལ་པ་བཞིན་དུ་བལྟ། ། མི་སྙན་ཚིག་རྣམས་ཐོས་པའི་ཚེ། ། བྲག་ཆ་བཞིན་དུ་བལྟ་བར་བྱ། ། ལུས་ལ་གནོད་པ་བྱུང་བའི་ཚེ། །
སྔོན་གྱི་ལས་སུ་བལྟ་བར་བྱ། ། བས་མཐའ་དགོན་པར་རབ་གནས་ཤིང་། ། རི་དྭགས་ཤི་བའི་རོ་བཞིན་དུ། ། བདག་གིས་བདག་ཉིད་སྦ་བྱ་ཞིང་། ། ཆགས་པ་མེད་པར་གནས་པར་བྱ། ། རྟག་ཏུ་ཡི་དམ་བརྟན་བྱ་ཞིང་། ། ལེ་ལོ་སྙོམས་ལས་སེམས་བྱུང་ཚེ། ། དེ་ཚེ་བདག་ལ་རྔན་བགྲང་ཞིང་། ། བརྟུལ་ཞུགས་སྙིང་པོ་དྲན་པར་བྱ། ། གལ་ཏེ་གཞན་དག་མཐོང་བའི་ཚེ། །
ཞི་དེས་གསོང་པོར་སྨྲ་བ་དང་། ། ཁྲོ་གཉེར་ངོ་ཟུམ་སྤང་བྱ་ཞིང་། ། རྟག་ཏུ་འཛུམ་ཞིང་གནས་པར་བྱ། ། རྒྱུན་དུ་གཞན་དག་མཐོང་བའི་ཚེ། ། སེར་སྣ་མེད་ཅིང་སྦྱིན་ལ་དགའ། ། ཕྲག་དོག་ཐམས་ཅད་སྤང་བར་བྱ། ། གཞན་གྱི་སེམས་ནི་བསྲུང་བའི་ཕྱིར། ། རྩོད་པ་ཐམས་ཅད་སྤང་བྱ་ཞིང་། ། རྟག་ཏུ་བཟོད་དང་ལྡན་པར་བྱ། ། ངོ་དགའ་མེད་ཅིང་གསར་འགྲོགས་མེད། །
རྟག་ཏུ་ཚུགས་ནི་ཐུབ་པར་བྱ། ། གཞན་ལ་བརྙས་པ་སྤང་བྱ་ཞིང་། ། གུས་པའི་ཚུལ་གྱིས་གནས་པར་བྱ། ། གཞན་ལ་གདམས་ངག་བྱེད་པའི་ཚེ། ། སྙིང་རྗེ་ཕན་སེམས་ལྡན་པར་བྱ། ། ཆོས་ལ་སྐུར་བ་མི་འདེབས་ཤིང་། ། གང་མོས་དེ་ལ་འདུན་པ་དང་། ། ཆོས་སྤྱོད་རྣམ་བཅུའི་སྒོ་ནས་ནི། ། ཉིན་མཚན་ཕྱེད་པར་འབད་པར་བྱ། ། དུས་གསུམ་དགེ་བ་ཅི་བསགས་པ། །
བླ་མེད་བྱང་ཆུབ་ཆེན་པོར་བསྔོ། ། བསོད་ནམས་སེམས་ཅན་རྣམས་ལ་བདར། ། རྟག་ཏུ་ཡན་ལག་བདུན་པ་ཡི། ། སྨོན་ལམ་ཆེན་པོ་གདབ་པར་བྱ། ། དེ་ལྟར་བྱས་ན་བསོད་ནམས་དང་། ། ཡེ་ཤེས་ཚོགས་གཉིས་རྫོགས་པར་འགྱུར། ། སྒྲིབ་པ་གཉིས་ཀྱང་ཟད་འགྱུར་ཏེ། ། མི་ལུས་ཐོབ་པ་དོན་ཡོད་པས། ། བླ་མེད་བྱང་ཆུབ་ཐོབ་པར་འགྱུར། ། དད་པའི་ནོར་དང་ཚུལ་ཁྲིམས་ནོར། །
གཏོང་བའི་ནོར་དང་ཐོས་པའི་ནོར། ། ཁྲེལ་ཡོད་ངོ་ཚ་ཤེས་པའི་ནོར། ། ཤེས་རབ་ཉིད་ཀྱི་ནོར་བདུན་ཏེ། ། ནོར་གྱི་དམ་པ་འདི་དག་ནི། ། མི་ཟད་པ་ཡི་ནོར་བདུན་ཏེ། ། མི་མ་ཡིན་ལ་བརྗོད་མི་བྱ། ། མང་པོའི་ནང་དུ་ངག་ལ་བརྟག ། གཅིག་པུར་འདུག་ན་སེམས་ལ་བརྟག ། རྒྱ་གར་གྱི་མཁན་པོ་དཔལ་ལྡན་མར་མེ་མཛད་བཟང་པོ་ཡེ་ཤེས་སྙིང་པོས་མཛད་པ། བྱང་ཆུབ་སེམས་དཔའི་ནོར་བུའི་ཕྲེང་བ་རྫོགས་སོ།། །།
དགེ་ལེགས་འཕེལ།། PAGE * MERGEFORMAT 2 ཡེ་ཤེས་སྙིང་པོ། བྱང་ཆུབ་སེམས་དཔའི་ནོར་བུའི་ཕྲེང་བ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
