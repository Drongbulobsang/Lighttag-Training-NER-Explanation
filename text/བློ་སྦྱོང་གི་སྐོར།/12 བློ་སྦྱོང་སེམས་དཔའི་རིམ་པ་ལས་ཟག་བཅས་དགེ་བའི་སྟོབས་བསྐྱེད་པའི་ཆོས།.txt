བློ་སྦྱོང་གི་སྐོར།
པོད ༡༢
བློ་སྦྱོང་སེམས་དཔའི་རིམ་པ་ལས་ཟག་བཅས་དགེ་བའི་སྟོབས་བསྐྱེད་པའི་ཆོས།
བློ་སྦྱོང་སེམས་དཔའི་རིམ་པ་ལས་ཟག་བཅས་དགེ་བའི་སྟོབས་བསྐྱེད་པའི་ཆོས་བཞུགས་སོ། ། ལུས་དང་སྲོག་ལ་མི་ལྟ་ཞིང་། ། རྒྱལ་སྲིད་བྱ་དགའ་མི་བསྟེན་པར། ། དཀའ་སྤྱད་བཟོད་པ་བསྒོམས་པ་ཡི། ། དཔའ་བོ་དེ་ལ་ཕྱག་འཚལ་ལོ། ། གཏམ་འདི་ཉོན་དང་རྟག་འཛིན་ཅན། ། ལས་འདི་སེམས་དང་ཁུར་པོ་ཅན། ། སྐྱེ་བ་གཏན་གྱི་ས་བོན་དེ། ། ཚེ་ཐུང་འདི་ལ་སྒྲུབ་དགོས་ན། ། ལོང་ཡོད་བསྟེན་པའི་སྙིང་མེད་པོ། །
གདོན་འདི་གང་གིས་སླད་པ་ཡིན། ། སླར་ཡང་སྐྱིད་འདོད་ཆེས་པས་ཕུང་། ། དེ་ལྟར་ཡིན་མོད་ཟུར་འགོ་རགས། ། ད་དུང་གཤིས་ངན་མ་སྤངས་ན། ། རྒྱུ་འདིས་ཤིན་ཏུ་ཕུང་བ་ཡིན། ། ད་དུང་གཞན་དོན་མ་བསམས་པར། ། ང་དགོས་འབའ་ཞིག་བརྟེན་བྱས་ན། ། རང་གཞན་ཐམས་ཅད་མགོ་བསྐོར་ནས། ། མནར་མེད་གནས་སུ་ངེས་པར་འཇུག ། ཚེ་འདིའི་ཁ་འཛིན་ཤགས་འདེབས་ཀྱིས། །
འདྲེ་རྟོག་ཟུར་མགོ་སུ་བས་རགས། ། ན་ཚ་སྡུག་བསྔལ་སུ་བས་མང་། ། གཟེར་ཟུག་སྡུག་བསྔལ་ནད་དུ་ཆེ། ། ཚ་གྲང་སྡུག་བསྔལ་དམྱལ་བ་འདྲ། ། དབུལ་ཕོངས་སྡུག་བསྔལ་སུ་བས་ཆེ། ། བཀྲེས་སྐོམ་འཇིགས་སྐྲག་ཡི་དྭགས་འདྲ། ། དུག་སྦྲུལ་ཁྱི་སྨྱོན་ཉིད་དང་མཚུངས། ། ཡོད་ན་ཡོད་པས་སྐྱོང་ཕྱིར་སྡུག ། མེད་ན་མེད་པས་འཚོལ་ཕྱིར་འཁྱམས། ། གང་ལྟར་བྱས་ཀྱང་སྡུག་བསྔལ་གསོས། །
ཅི་ལྟར་བྱས་ཀྱང་སྐབས་དོན་སྟོར། ། རྩ་བ་བདག་འཛིན་ཆེས་པས་ལན། ། སྡུག་སྲན་སྙིང་རུས་ཆུང་བས་ལན། ། བྱམས་པའི་ཞིང་ས་རལ་བས་ལན། ། སྙིང་རྗེའི་རྩ་བ་ཆད་པས་ལན། ། སེམས་བསྐྱེད་དགེ་བ་སྟོར་བས་ལན། ། མ་རབས་གྲོགས་ལ་བརྟེན་པས་ལན། ། དེ་རྣམས་ཐམས་ཅད་འདས་པའི་ཆོས། ། མདུན་མ་བརླག་ཟིན་ཡར་ལ་མཆོད། ། ད་ནི་སུ་ལའང་རེ་མ་ཆེ། །
ཕྱི་ནང་གང་ལའང་དགོས་མ་འཆའ། ། དོན་མེད་རྟོག་པའི་སྔོན་མ་བསུ། ། སྔར་བྱས་ངན་པའི་རྗེས་མ་བཅད། ། བདག་འཛིན་བྱེད་རེ་ཞེ་མནའ་སྐྱོལ། ། ངན་ཤགས་བྱེད་རེ་ཞེ་མནའ་སྐྱོལ། ། མི་ལ་འཛུགས་རེ་ཞེ་མནའ་སྐྱོལ། ། འདོད་ཡོན་སེམས་རེ་ཞེ་མནའ་སྐྱོལ། ། ཇོ་བོ་སེམས་ཅན་མར་བསམས་ལ། ། སྡུག་གྱུར་ཐམས་ཅད་རང་གིས་ཁུར། ། དུཿཁ་ཐམས་ཅད་རང་གིས་ལོང་། །
ཁྲེལ་བརྡས་ཆེན་པོ་རང་ལ་གྱིས། ། སོམས་ཤིག་སོམས་ཤིག་འཇིགས་པ་སོམས། ། ཟློག་ཅིག་སྔར་བྱས་ལས་ངན་བཟློག ། དེ་ལྟར་ཉོན་མོངས་རབ་ཆོད་ལ། ། ཕྱི་ནང་དུས་སྐབས་ཐམས་ཅད་དུ། ། བདག་འདིའི་དུཿཁ་མ་བཟུང་ཞིག ། ལས་ངན་བསོག་ན་ཁྲོམ་དུ་སྒྲོགས། ། ངོ་ལྐོག་བྱས་ན་ཁ་དམན་ཕོག ། ནང་དབྱེན་གྱིས་ལ་ནང་ཚང་བཤིག ། སྤྱོད་ངན་དགུག་ལ་ཐོ་ལེས་ཐོབ། །
གཙང་རྟོག་སྐྱེས་ཚེ་མཛེ་རོས་འདུལ། ། གདོན་རྟོག་སྐྱེས་ཚེ་གཉན་དགུ་འགྲིམས། ། སྐྱུག་བྲོ་སྐྱེས་ཚེ་སྣག་ཁྲག་འཇིབས། ། ཁ་རྒྱང་མ་ཆེ་བདག་འཛིན་བསྐྱུར། ། བྱིན་རླབས་མ་ཞུ་འདྲེ་ལ་བྱིན། ། མཐུ་བོ་ཆེ་ལ་བློ་མ་གཏད། ། མོ་བོན་དག་ལ་བློ་མི་དབབ། ། དྲག་སྔགས་དག་ལ་སེམས་མི་གཏད། ། རྫས་དང་ལིང་ཁ་རང་ལ་བྱ། ། འདྲེ་གདོན་ནད་ཀྱིས་བཏབ་པ་ན། །
རྡོ་རྗེ་འཛིན་པ་ལ་སོགས་པའི། ། ཁྲོ་བོ་ཐམས་ཅད་ཕྱིར་ལ་ཁྱེད། ། མ་ཧཱ་ཀ་ལ་ལ་སོགས་པའི། ། གཏུམ་པོ་ཐམས་ཅད་ཕ་ཚང་ཁྱེད། ། ང་ནི་དེ་རིང་ལན་ཆགས་འཇལ། ། སྲུང་སྐྱོབ་རྭ་མདའ་སྒྲོན་རེ་ཤི། ། དེ་རིང་འཁོར་འདས་ཤན་ཤུན་འབྱེད། ། འདུས་ཤིག་འདུས་ཤིག་ཤ་ཟ་དང་། ། དབུགས་ལེན་ཐམས་ཅད་རྩ་འདིར་འདུས། ། ཤ་བཤུའི་རོགས་ལ་སླེབ་པར་ཤོག །
ཤ་བགོས་གྲོགས་ལ་སླེབ་པར་ཤོག ། ཁྱེད་རྣམས་ང་ཡི་ཕ་མ་ཡིན། ། བུ་ཡི་ཤ་ཁྲག་རོལ་དུ་གསོལ། ། ཁྱེད་ནི་དྲིན་ཅན་ཕ་མ་ཡིན། ། དེ་རིང་བཟང་ལན་ལེན་དུ་ཤོག ། སྔོན་ཆད་ལུས་སེམས་གཅེས་པར་བཟུང་། ། རྒྱུ་དེས་ད་དུང་འཁོར་བར་འཁྱམས། ། སྔོན་ཆད་བྱ་དགའ་རང་གིས་ཁྱེར། ། རྒྱུ་དེས་ད་དུང་ན་ཚས་བཏབ། ། སྔོན་ཆད་གནོད་པ་གཞན་ལ་སྐྱེལ། །
རྒྱུ་དེས་ཁུར་པོ་རི་བས་ལྕི། ། སྔོན་ཆད་བྱས་པས་འགྱོད་ལུགས་ལ། ། ད་ནི་ཁུར་ཁྲིག་ཟ་རི་ཤི། ། སྔོན་ནི་བདག་འཛིན་བསྲུང་སྲུང་ནས། ། ཁ་ཙམ་ཚིག་གིས་སྐྱབས་འགྲོ་དྲན། ། ད་ནི་སྐྱབས་གསུམ་མཐུ་ཆེ་ཡང་། ། ད་ནི་བདག་འདིའི་རྒྱབ་མི་བྱེད། ། ཕུང་བྱེད་འདི་ཡི་གཏིང་མ་རྫི། ། གལ་ཏེ་ཐུགས་རྗེས་སྐྱབས་བྱེད་ན། ། འཛིན་པ་ནང་དུ་བརླག་པར་གྱིས། །
བཟུང་བ་ཕྱི་རུ་བརླག་པར་གྱིས། ། ཆགས་སྡང་རང་སར་བརླག་པར་གྱིས། ། ཕྱིས་ནི་སྡང་བ་མེད་པར་གྱིས། ། ད་ནི་ལན་ཆགས་སྟོན་མོ་འགྱེད། ། མགྲོན་རིས་སྲིད་རྩེ་མན་ཆད་ནས། ། དམྱལ་ཁམས་བཅོ་བརྒྱད་ཡན་ཆད་ན། ། ལུས་དང་ལོངས་སྤྱོད་བྱ་དགའ་དང་། ། དབུགས་དང་མདངས་དང་གཟི་བརྗིད་རྣམས། ། གང་ལ་དགོས་པ་ཐམས་ཅད་འདུས། ། བགེགས་རིགས་སྟོང་ཕྲག་བརྒྱད་ཅུ་ཤོག །
ཐོག་མེད་དུས་ནས་གཅེས་བཟུང་བའི། ། ཤ་ཁྲག་འདི་ལ་དགའ་བར་རོལ། ། ལན་ཆགས་ཟོ་ལ་ཕྱིས་མ་རྙོག ། མགྲོན་རིས་སྟོང་ཕྲག་བརྒྱད་ཅུ་ཤོག ། བྱིས་པའི་གདོན་ཆེན་བཅོ་ལྔ་ཤོག ། གནོད་སྦྱིན་ཤ་ཟ་འབྱུང་པོ་ཤོག ། ཕོ་བདུད་བདུད་ཀྱི་ཕོ་ཉ་ཤོག ། མོ་བདུད་ལས་ཀྱི་སྲིན་མོ་ཤོག ། ཕོ་བདུད་རྒྱལ་འགོང་ས་བདག་ཤོག ། ཐམས་ཅད་འདིར་ཤོག་ཤ་ཁྲག་རོལ། །
སྤྱི་བོ་ཚངས་པའི་བུ་ག་ནས། ། རྐང་མཐིལ་སོར་མོ་ཡན་ཆད་ལ། ། ཁོ་བོ་ཞེན་ཆགས་མི་བྱེད་ཀྱི། ། ཐམས་ཅད་བག་ཕོབ་ཚིམ་པར་ཟོ། ། ཤ་ཁྱེར་ཁྲག་འཐུང་རུས་པ་མུར། ། མགོ་བོ་ཡན་ལག་དོན་སྙིང་ཁྱེར། ། ལྷུ་ཚིགས་ནང་ཁྲོལ་ཆུ་སེར་ཁྱེར། ། མདོར་ན་ཀླད་ལྤགས་ལ་སོགས་པའི། ། ལུས་འདི་ཕྱི་ནང་ཐམས་ཅད་ཀྱིས། ། བཟར་ཉན་གཅད་ཉན་ཐམས་ཅད་ལ། །
ཁུ་མཁྲིགས་མ་བྱེད་ཚིམ་པར་རོལ། ། ཞི་བར་གྱིས་ལ་བརླག་པར་གྱིས། ། ཕུང་བར་གྱིས་ལ་རྩ་བ་ཆོད། ། ཆོམ་ཆོམ་མྱོག་མྱོག་བདག་ལ་ཡ། ། ཤ་ཁྲག་ཚལ་བ་བདག་ལ་ཡ། ། རྦད་རྦད་ཐུམ་ཐུམ་བདག་ལ་ཡ། ། ཧཱུྃ་ཛ༔ ཕྱིས་འདི་མེད་པར་གྱིས། ། འཁོར་བའི་འཁོར་ལོ་རྒྱུན་ཆོད་ཅིག ། ལས་ངན་ཕུང་པོ་རབས་ཆོད་ཅིག །
སྔོན་ཆད་ལུས་འདི་གཅེས་པར་བཟུང་། ། ད་ནི་བདག་ཉིད་བརླག་པར་མཛོད། ། མ་རུངས་བརླག་པའི་མཐུ་སྟོབས་ཅན། ། ཤ་ཁྲག་རོལ་བའི་གདུག་པ་ཅན། ། དབུགས་ལེན་གཤེད་པོ་ས་མ་ཡ། ། ཁྱེད་ཀྱིས་བདག་འདི་ཆོམས་པར་གྱིས། ། དུས་གསུམ་སངས་རྒྱས་རྣམས་ལས་ལྷག ། ཁྱོད་ཀྱིས་བདག་འདི་མ་ཆོམས་ན། ། རང་རང་ལས་ཀྱིས་བརླག་པར་འགྱུར། ། ད་ནི་ཤེས་ནས་འཇིགས་པ་ཡིས། །
ཚོགས་རྫོགས་འཆིང་བ་གྲོལ་བར་འདོད། ། དེ་ལས་གྲོལ་བར་མ་གྱུར་ན། ། འདིར་ཚོགས་གཤེད་མ་ཐམས་ཅད་ཀྱིས། ། རླུང་དང་མཁྲིས་དང་བད་ཀན་དང་། ། འདུས་པ་ནད་ཀྱི་ཕུང་པོ་དང་། ། མི་བཟོད་སྡུག་བསྔལ་དྲག་པོ་མཐོང་། ། སྣང་ཡུལ་སྲིད་པའི་འཁོར་འདས་ན། ། མི་འདོད་ཇི་སྙེད་ཡོད་པ་རྣམས། ། ཐམས་ཅད་བདག་གི་སྟེང་དུ་ཐོང་། ། འགྲོ་ཀུན་ཉོན་མོངས་ལས་དང་ནི། །
སྡུག་བསྔལ་སྲིད་པ་ཁེགས་པར་གྱིས། ། ངེས་པར་སེམས་ཅན་ཐམས་ཅད་ཀྱི། ། སྡུག་བསྔལ་རང་གི་སྙིང་ནང་དུ། ། ད་ལྟ་ཉིད་དུ་སྨིན་པར་ཤོག ། རྒྱུ་དེས་འགྲོ་བ་མ་ལུས་པ། ། ལས་ངན་རྒྱུ་འབྲས་དྲུངས་ཕྱུང་ནས། ། སྤངས་རྟོགས་ཕུན་སུམ་ཚོགས་པར་ཤོག ། བདག་ལ་ཡོད་པའི་དགེ་བ་རྣམས། ། ཐམས་ཅད་འགྲོ་བ་ཡོངས་ལ་བསྔོ། ། རྒྱུ་དེས་འགྲོ་བ་མ་ལུས་པ། །
རྟོགས་པ་ཕུན་སུམ་ཚོགས་པར་ཤོག ། དེ་ལྟར་འགྲོ་བ་ཐམས་ཅད་ཀྱིས། ། སྤངས་རྟོགས་ཕུན་ཚོགས་ཐོབ་གྱུར་ཏེ། ། བྱམས་དང་སྙིང་རྗེ་ཆེན་པོའི་དཔལ། ། ཆོས་སྐུ་ཉག་གཅིག་ཐོབ་པ་ན། ། དེ་ལས་བྱུང་བའི་ཚོགས་གཉིས་ཀྱིས། ། བདག་ཉིད་འཁོར་བར་ག་ལ་ལུས། ། གང་ཡང་བྱང་ཆུབ་མ་ཐོབ་བར། ། མྱོང་གྱུར་ཉོན་མོངས་རྒྱུ་འབྲས་རྣམས། ། ཚེ་འདིར་རྒྱུད་ལ་སྨིན་པར་ཤོག །
ཚེ་འདིའི་ཉོན་མོངས་རྒྱུ་འབྲས་རྣམས། ། ད་ལོ་ཉིད་ལ་སྨིན་པར་ཤོག ། དེ་ཡང་ཟླ་བ་འདི་ལ་ཤོག ། དེ་ཡང་དེ་རིང་ཉིད་ལ་ཤོག ། དེ་ཡང་སྐད་ཅིག་འདི་ལ་ཤོག ། དེ་རིང་གཟེར་ཐུང་ལ་སོགས་པའི། ། ཟུག་ཟེར་དྲག་པོ་མྱོང་བའི་ཚེ། ། ནད་འདི་འགྲོ་བ་ཡོངས་ཀྱི་ནད། ། དགོས་ཁུར་ཉིད་དུ་བླངས་པ་ཡིན། ད་ནི་ཐོག་ཏུ་ཕེབས་པ་ཡིན། །
གཏོང་ལེན་གནད་དུ་སོང་བ་ཡིན། ། ཨ་ལ་ལ་ཧོ་ང་རེ་དགའ། ། ངེས་པར་སེམས་ཅན་བདེ་སྟེ་མཆི། ། སྡུག་བསྔལ་བདག་གིས་ལོན་པ་ཡིན། ། ད་ནི་གོ་རེ་བཅད་དོ་ཞེས། ། ན་ཚ་སྐྱེས་པ་ཙམ་གྱིས་ཀྱང་། ། འོས་མེད་ན་ཚ་འདུས་པ་ཡིན། ། ན་གོ་བདག་གི་ཆོད་པ་ཡིན། ། ཚ་གོ་བདག་གི་ཆོད་པ་ཡིན། ། བཀྲེས་སྐོམ་འཁྱགས་གོ་ཆོད་པ་ཡིན། །
ལུས་ལ་ན་ཚ་སྐྱེས་གྱུར་ཀྱང་། ། སེམས་ཀྱི་དགའ་བ་འཕེལ་བར་བྱ། ། བློ་སྦྱོང་སེམས་དཔའི་རིམ་པ་ལས་ཟག་བཅས་དགེ་བའི་སྟོབས་བསྐྱེད་པའི་ཆོས་ཡོངས་སུ་རྫོགས་སོ།། PAGE * MERGEFORMAT 2 བློ་སྦྱོང་སེམས་དཔའི་རིམ་པ་ལས་ཟག་བཅས་དགེ་བའི་སྟོབས་བསྐྱེད་པའི་ཆོས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
