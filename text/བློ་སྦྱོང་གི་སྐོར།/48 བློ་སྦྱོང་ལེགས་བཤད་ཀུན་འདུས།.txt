བློ་སྦྱོང་གི་སྐོར།
པོད ༤༨
བློ་སྦྱོང་ལེགས་བཤད་ཀུན་འདུས།
༄༅། །ཙིཏྟ་ཤོ་དྷ་ན་སུ་བྷཱ་ཥི་ཏ་ས་མུ་ཙྪ་ཡཱ་སྟི།། ༄༅། །བློ་སྦྱོང་ལེགས་བཤད་ཀུན་འདུས་བཞུགས་སོ།། བླ་མ་དགེ་བའི་བཤེས་གཉེན་རིན་པོ་ཆེ་བརྒྱུད་པ་དང་བཅས་པ་རྣམས་ཀྱི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། ཐུགས་བརྩེ་བ་ཆེན་པོས་རྗེས་སུ་བཟུང་ཞིང་བསྐྱང་དུ་གསོལ། གང་ལ་སེམས་ཀྱི་དམ་པ་རིན་ཆེན་དེ། ། སྐྱེས་པ་དེ་ཡི་སྐུ་ལ་ཕྱག་འཚལ་ཞིང་། ། གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་འབྱུང་གནས་དེ་ལ་སྐྱབས་སུ་མཆི། ། མཁྱེན་རབ་ཐུགས་རྗེ་ཐབས་དང་ལྷན་ཅིག་པ། ། གང་ལ་མངའ་བའི་བླ་མ་ཆོས་ཀྱི་རྗེ། །
ཇོ་བོ་ཡབ་སྲས་སྐུ་མཆེད་གསུམ་ལ་སོགས། ། བཀའ་བརྒྱུད་བླ་མ་རྣམས་ལ་ཕྱག་འཚལ་ནས། ། དམ་ཆོས་འོ་མ་བསྲུབས་པ་ལས་བྱུང་བའི། ། མར་གྱི་ཉིང་ཁུ་ལྟ་བུའི་བྱང་ཆུབ་སེམས། ། སྒོམ་པའི་མན་ངག་བླ་མ་རྣམས་ཀྱི་གསུང་། ། ཁ་འབྱེད་གནད་ཀྱི་གདམས་པ་འདིར་བསྟན་བྱ། ༈ །དེའང་འོ་སྐོལ་གྱི་སྟོན་པ་བཅོམ་ལྡན་འདས་ཤཱཀྱ་ཐུབ་པ་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར། བཅོམ་ལྡན་འདས་སྐུ་མྱ་ངན་ལས་འདའ་བའི་ཚུལ་བསྟན་པའི་འོག་ཏུ་བསྟན་བཅོས་རྩོམ་པ་པོ་རྣམས་ཀྱིས་བཀའི་དགོངས་པ་རིམ་པ་བཞིན་དུ་གསལ་བར་མཛད་དོ། ། དེས་ན་བཀའ་བསྟན་བཅོས་དེ་གཉིས་ཀྱི་བསྟན་པ་འཇིག་རྟེན་ན་རྒྱས་པར་བཞུགས། བསྟན་པ་ཐེག་པ་ཆེ་ཆུང་གཉིས་སུ་གནས་ཤིང་།
ཆེན་པོའང་སྔགས་དང་ཕ་རོལ་ཏུ་ཕྱིན་པ་གཉིས་སུ་གནས་པ་ལས་དེ་ཐམས་ཅད་ཀྱི་བརྗོད་བྱ་མདོར་བསྡུ་ན། དངོས་དང་བརྒྱུད་པའི་སྒོ་ནས་བདག་འཛིན་སྤོང་བ་དང་། གཞན་གཅེས་པར་འཛིན་པ་གཉིས་སུ་འདུ། དེས་ན་སྤང་བྱ་བདག་འཛིན་དང་། བླང་བྱ་གཞན་གཅེས་པར་འཛིན་པ་གཉིས་ལས་མེད་པས་བསྟན་པ་ཉམས་སུ་ལེན་པ་རྣམས་ཀྱིས་ཆོས་གང་ཉམས་སུ་ལེན་ཡང་དོན་དེ་གཉིས་སུ་འཁྱེར་ཤེས་དགོས་པས་དེ་ལྟར་ཉམས་སུ་བླང་བར་བྱའོ། ། ཐེག་པའི་དབང་དུ་བྱས་ན། དང་པོས་ཉན་རང་གི་ཐེག་པ་བསྡུས་ལ། གཉིས་པས་ཐེག་ཆེན་བསྡུས་སོ། ། དེ་ལ་ཉན་རང་གི་བྱང་ཆུབ་ཐོབ་ཀྱང་རང་དོན་སྤང་རྟོགས་མ་རྫོགས། གཞན་དོན་ཕྲིན་ལས་མི་འགྲུབ་པའི་སྐྱོན་དང་བཅས་པས་ན།
དོན་གཉིས་མཐར་ཕྱིན་སངས་རྒྱས་ཀྱི་གོ་འཕང་ཉིད་ཐོབ་པར་བྱ་བའི་ཕྱིར་ཐེག་ཆེན་གྱི་ལམ་དུ་འཇུག་པར་བྱ་ཞིང་། དེར་འཇུག་པའི་འཇུག་སྒོ་ཐོག་མ་ཡང་བྱང་ཆུབ་ཀྱི་སེམས་ཡིན་ཞིང་། འདི་ཉིད་ཐབས་དང་ལམ་གྱི་གཙོ་བོའང་ཡིན་པས་ན། བླ་ན་མེད་པའི་བྱང་ཆུབ་ཐོབ་པར་འདོད་པའི་གང་ཟག་རྣམས་ཀྱིས་དང་པོར་བྱང་ཆུབ་མཆོག་ཏུ་སེམས་བསྐྱེད་ནས། སེམས་རིན་པོ་ཆེ་དེ་སྐྱེས་ཟིན་མི་ཉམས་ཤིང་འཕེལ་ལ་མཐར་ཕྱིན་པར་བྱ་བའི་ཕྱིར་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་བསྒོམ་པ་ལ་འབད་པར་བྱ་དགོས་ཏེ། སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱིས། བདག་ཉིད་དང་ནི་འཇིག་རྟེན་འདིས། ། བླ་མེད་བྱང་ཆུབ་ཐོབ་འདོད་ན། ། དེ་ཡི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང་། །
ཕྱོགས་མཐས་གཏུགས་པའི་སྙིང་རྗེ་དང་། ། གཉིས་ལ་མི་བརྟེན་ཡེ་ཤེས་ལགས། ། ཞེས་གསུངས་པ་བཞིན་ནོ། ། འོ་ན་སྤང་བྱ་བདག་འཛིན་སྤོང་བ་དང་། བླང་བྱ་གཞན་གཅེས་པར་འཛིན་པ་ལེན་པ་དང་། བྱང་ཆུབ་ཀྱི་སེམས་གཉིས་སྒོམ་པ་ལ་སོགས་པའི་དོན་དེ་རྣམས་བླ་མ་ལས་མ་ཐོས་ཀྱང་། རང་གིས་བཀའ་བསྟན་བཅོས་དེ་རྣམས་བལྟས་ནས་ཉམས་སུ་བླངས་པས་ཆོག་གམ་སྙམ་ན་མི་ཆོག་སྟེ། རྒྱུད་དཀྲུགས། གཞུང་གཅུས། མན་ངག་ཁོང་ན་གབ།
མཐའ་དྲུག་གིས་རྒྱས་བཏབ་ནས་བླ་མའི་གདམས་པ་ལ་ལྟོས་དགོས་པར་མཛད་དོ། ། དེ་ལྟར་མཛད་པའི་རྒྱུ་མཚན་དང་དགོས་པ་ཡང་། སྡོམ་ཁྲིམས་ལེན་པ་ཡང་བླ་མ་ལ་རག་ལས། ལུང་ནོད་པ། དོན་ཤེས་པ། ཉམས་སུ་ལེན་པ། གེགས་སེལ་བ། བོགས་འབྱིན་པ། རྒྱུད་ལ་སྐྱེ་བ་སོགས་ཐམས་ཅད་བླ་མ་ལ་རག་ལས་པས་སོ། ། དེས་ན་འོག་ནས།
ཉམས་པ་མེད་པ་རྣམ་གསུམ་བསྒོམ། ། ཞེས་པར་ཡང་། ཐེག་པ་ཆེན་པོའི་ཡོན་ཏན་ཐམས་ཅད་བླ་མའི་བྱིན་རླབས་ཀྱིས་སྐྱེ་བ་ཡིན་པས། བླ་མ་ལ་མོས་གུས་ཉམས་པ་མེད་པ་བསྒོམ། བློ་སྦྱོང་ཐེག་པ་ཆེན་པོའི་ཆོས་ཀྱི་ཡང་སྙིང་ཡིན་པས། དེ་བསྒོམ་པ་ལ་སྤྲོ་བ་ཉམས་པ་མེད་པ་བསྒོམ། ཐེག་པ་ཆེ་ཆུང་གི་བསླབ་བྱ་ཕྲ་མོ་ཚུན་ཆད་མ་ཉམས་པར་བསྲུང་བ་ལ་འབད་ཅེས་སྟོན་པར་འགྱུར་རོ། ། དེས་ན་སྤྱིར་ཇོ་བོ་ལ་སྔགས་དང་ཕ་རོལ་ཏུ་ཕྱིན་པ་གསན་པའི་བླ་མ་བདུན་ཅུ་རྩ་གཉིས་ཡོད། ཁྱད་པར་གྱིས་ཀྱང་བྱང་ཆུབ་ཀྱི་སེམས་བསྒོམ་པའི་མན་ངག་སྟོན་པའི་བླ་མ་གསུམ་ཡོད་དེ། བླ་མ་ངྷརྨ་རཀྵི་ཏ་ལ་སོགས་པའོ། །
དེས་ན་ཐེག་པ་ཆེན་པོའི་གདམས་པ་ཐུན་མོང་མ་ཡིན་པ་འདིའི་དབང་དུ་བྱས་ནས། ཇོ་བོ་ཆེན་པོ་རྗེ་ལ་བླ་མ་ཁྱད་པར་ཅན་གསུམ་གྱི་གདམས་པ་མངའ་སྟེ། དང་པོ་བླ་མ་ངྷརྨ་རཀྵི་ཏ་ལ་ཞུས་པ་མངའ་སྟེ། བློ་སྦྱོང་མཚོན་ཆ་འཁོར་ལོ་དང་། རྨ་བྱ་དུག་འཇོམས་གཉིས་ཡིན་གསུང་། བླ་མ་འདི་དང་པོ་ཉན་ཐོས་བྱེ་བྲག་ཏུ་སྨྲ་བའི་པཎྜི་ཏ་ཡིན། ཐུགས་རྗེ་ཆེ་བས་ནད་པའི་ཆེད་དུ་སྐུ་ཤ་བཅད་ནས་སྨན་དུ་བྱིན། ཇོ་བོའི་ཞལ་ནས། ལྟ་བ་དམན་ཡང་ད་ཙམ་ཕྱག་རྒྱ་ཆེན་པོའི་དངོས་གྲུབ་ཐོབ་ངེས་གསུང་། འདིའི་ལྟ་བ་ནི་ཉན་ཐོས་བྱེ་བྲག་ཏུ་སྨྲ་བ།
ལུང་དབྱིག་པ་གསུམ་གྱི་ཕྲེང་བ་ལ་བརྟེན། རིགས་པ་སློབ་དཔོན་རྟ་དབྱངས་ཀྱིས་མཛད་པའི་མདོ་སྡེ་རྒྱན་གྱི་རྗེས་སུ་འབྲང་། དེ་གཉིས་ཀ་བོད་དུ་མ་འགྱུར་གསུང་། འཇུག་ལུགས་བདེན་པ་བཞིའི་སྒོ་ནས་འཇུག ། སྒོམ་ལུགས་དང་པོ་ནས་བདག་གཞན་མཉམ་པ་ནས་སྒོམ་གསུང་། འདི་ལ་དང་པོའི་བརྒྱུད་པ་མི་གསུང་། འདིའི་སྐུ་ཤ་བྱིན་པའི་གཏམ་རྒྱུད་ནི། བླ་མ་འདིས་སྐུ་ཚེ་འདི་ཡན་ལ་ཐེག་པ་ཆེན་པོའི་ཆོས་ཙམ་མ་ཐོས་ཀྱང་ཐེག་པ་མཆོག་གི་རིགས་ལ་གནས་པས་སྙིང་རྗེ་ཆེན་པོ་མངའ་བ་ཞིག་ཡིན། ཁོང་བཞུགས་པའི་ཉེ་འཁོར་དུ་མི་གཅིག་ནད་དྲག་པོས་ཐེབས་པ་ལ་སྨན་པ་ན་རེ། ནད་འདི་ལ་མི་གསོན་པོའི་ཤ་རྙེད་ན་ཕན་ཏེ་མི་རྙེད།
གཞན་ཐབས་མེད་ཟེར་བ་ལ། དེས་ཕན་ན་ངས་སྦྱིན་གྱིས་གསུངས་ནས་རང་གི་བརླ་ལས་ཤ་བཅད་ནས་བྱིན། ནད་པས་ཤ་དེ་ཟོས་པས་ཕན། ཁོང་པས་སྔར་སྟོང་པ་ཉིད་མ་རྟོགས་པས་ཟུག་ཆེན་པོ་བྱུང་ཡང་སྙིང་རྗེ་ཆེ་བས་འགྱོད་པ་མ་སྐྱེས། ནད་པ་ལ་ཕན་ནམ་དྲིས་པས། ཁོ་ན་རེ་བདག་གི་ནད་ཕན་ལགས་ཏེ། ཁྱེད་འོ་བརྒྱལ་དུ་བཅུག་ཟེར། ཁྱོད་ལ་ཕན་ན་ང་ཤི་ཡང་བཟོད་དགོངས་པ་བྱུང་། ཟུག་ཆེས་པས་མནལ་ཙམ་མ་བྱུང་། ཐོ་རངས་མནལ་ཟི་ཙམ་ཞིག་བྱུང་བའི་མནལ་ལམ་ན་མི་དཀར་པོ་ཞིག་བྱུང་ནས།
བྱང་ཆུབ་ཆེན་པོ་ཐོབ་པར་འདོད་པས་ཁྱོད་ཀྱིས་འདི་ལྟ་བུའི་དཀའ་བ་སྤྱད་དགོས། ལེགས་སོ་ལེགས་སོ་གསུངས་ནས་རྨ་ལ་ལྗགས་མཆིལ་བཏབ་ནས་ཕྱག་གིས་བྱབས་པས་རྨེན་པའང་མེད་པར་སོང་བ་རྨིས། མནལ་སད་ཙ་ན་དེ་བཞིན་སོང་འདུག ། མི་དེ་ཐུགས་རྗེ་ཆེན་པོ་ཡིན་པར་འདུག ། དེ་ནས་གནས་ལུགས་སྟོང་པ་ཉིད་ཀྱི་དོན་ཇི་བཞིན་ཐུགས་ལ་ཤར་ཏེ། དབུ་མ་རིག་ཚོགས་ཀྱི་ཚིག་རྣམས་ཞལ་ཏོན་དུ་ཤར་ཤར་འདོན་པ་ཞིག་བྱུང་བར་གདའ། དེ་ནས་ཆོས་རྗེ་པས། བླ་མ་འདིའི་ཡོན་ཏན་རང་གི་སྐུ་ཤ་བཅད་ནས་གཞན་ལ་བྱིན་ཅིང་། བྱམས་སྙིང་རྗེ་འབའ་ཞིག་བསྒོམས་པས་སྟོང་པ་ཉིད་ཀྱི་རྟོགས་པ་ཐུགས་ལ་འཁྲུངས་པའོ། ། ཞེས་གསུང་།
རིན་པོ་ཆེ་སྣེ་ཟུར་པའི་ཞལ་ནས། ཇོ་བོའི་བླ་མ་དྷརྨཱ་རཀྵི་ཏ། ལྟ་བ་ཉན་ཐོས་བྱེ་བྲག་ཏུ་སྨྲ་བའི་ལྟ་བ་ལས་མ་རྟོགས་ཏེ། ནད་པའི་ཆེད་དུ་རང་གི་ལུས་ལས་ཤ་གཅོད་ཕོད་པའི་ཐུགས་རྗེ་ཕུན་སུམ་ཚོགས་པ་མངའ་བས། ཕྱིས་ལྟ་བ་དབུ་མ་ཆེན་པོ་རྟོགས་ནས་ཡེ་མ་ཐོས་པར་ཡང་སློབ་དཔོན་ཀླུ་སྒྲུབ་ཀྱི་དབུ་མ་ཆེན་པོའི་ཚིག་རྣམས་ཤར་ཤར་འདོན་པ་ཞིག་བྱུང་བ་ཡིན་གསུང་། དེས་ན་ལྟ་བ་གང་འཛིན་པ་འཛིན། སྤྱོད་པ་སྙིང་རྗེ་དང་བྱང་ཆུབ་ཀྱི་སེམས་སྦྱང་ཞིང་། ཚོགས་བསགས་ན་ལྟ་བ་གོང་མར་འགྱུར་ནས་འགྲོ། ལྟ་བ་ཕྱིན་ཅི་མ་ལོག་པ་རྟོགས་ནས་འོང་བ་ཡིན། ཇོ་བོ་ཉན་མཚོ་རུ་བྱོན་པ་ལ།
བོད་སྟོན་རྣམས་ཀྱིས་བྱེ་བྲག་ཏུ་སྨྲ་བ་དང་། མདོ་སྡེ་པ་དང་། སེམས་ཙམ་པ་དང་། དབུ་མ་ལ་སོགས་རང་རང་ལྟ་བ་གང་འཛིན་པ་དེའི་ལྟ་བ་ཕུལ་གྱིན། ངན་བུ་ལྟ་བ་ནི་འདི་ལྟར་འཚལ་ན། འདིས་གོ་ཆོད་དམ་མི་ཆོད་བྱས་ཀྱིན་ཞུས་པས། དེ་ཐམས་ཅད་ལ་ལྟ་བ་དེས་ཤིན་ཏུ་ཡང་གོ་ཆོད་དོ། ། ད་ལྟ་བ་དེ་ཟུངས་ལ་སྤྱོད་པ་ཕྱིན་ཅི་མ་ལོག་པ་སྙིང་རྗེ་དང་བྱང་ཆུབ་ཀྱི་སེམས་སྦྱོངས་ཤིག ། འོན་ཀྱང་དོན་གྲུབ་པ་ཡིན་ནོ་ཞེས་གསུང་སྐད། དེས་ན་དགེ་བཤེས་རྣལ་འབྱོར་པ་ཆེན་པོའི་ཞལ་ནས།
ལྟ་བ་ལྷས་སྟོན་ཞེས་གསུངས་པ་དེ་དེ་ལྟ་བུ་ལ་དགོངས་ནས་གསུངས་པ་ཡིན་གསུང་སྐད། ཇོ་བོ་ཆེན་པོས་བླ་མ་དེ་ལས་ཆོས་ཐོས་ནས་རྟོགས་པ་འཁྲུངས་པའི་ཚིགས་སུ་བཅད་པའང་འདི་སྐད་གསུངས་ཏེ། ཁོ་བོས་རྒྱལ་སྲིད་སྤངས་ནས་དཀའ་བ་སྤྱད་པའི་ཚེ། ། བསོད་ནམས་བསགས་པས་བླ་མ་མཆོག་དང་མཇལ། ། དམ་ཆོས་བདུད་རྩི་འདི་བསྟན་ཆོས་དབང་བསྐུར། ། དེང་སང་གཉེན་པོ་ཐོབ་ནས་ཆིག་རྐྱ་བཟུང་། ། གྲུབ་པའི་མཐའ་ལ་ཕྱོགས་རིས་མ་མཆིས་པར། ། བློ་གྲོས་བཀྲམ་ནས་ཀུན་ལ་བསླབས་པའི་ཚེ། ། ཡ་མཚན་དཔག་མེད་བདག་གིས་མཐོང་མོད་ཀྱི། ། སྙིགས་མའི་དུས་འདིར་ཆོས་འདིས་ཕན་པ་བྱུང་། །
ཞེས་གསུངས་ནས། རྒྱ་བོད་ན་སློབ་མ་བསམ་གྱིས་མི་ཁྱབ་པ་མཆིས་པའི་ནང་ནས། བཅོམ་ལྡན་འདས་མ་སྒྲོལ་མ་ལ་སོགས་ཡི་དམ་གྱི་ལྷ་དཔག་ཏུ་མ་མཆིས་པས་ལུང་བསྟན་པའི་སློབ་མ་ཨུ་པ་སཱི་ཀ་དང་། བོད་མཐའ་འཁོབ་ཀྱི་གདུལ་བྱ་མ་རུངས་པ་རྣམས་འདུལ་བའི་ཆོས་སུ་གནང་བ་ལགས་སོ། ། གདམས་པ་གཉིས་པ་ནི། བླ་མ་བྱམས་པའི་རྣལ་འབྱོར་པ་ལ་ཞུས་པ་མངའ་སྟེ། དེ་ཡང་། ཀ་ཡེ་ཕ་མར་གྱུར་པའི་འགྲོ་བ་མ་ལུས་དྲང་བའི་ཕྱིར། ། བདག་ལ་ཡོད་པའི་ཉོན་མོངས་དུག་ལྔ་གང་དག་གིས། ། སེམས་ཅན་རྣམས་ཀྱི་དུག་ལྔ་མ་ལུས་དྲང་བར་བྱ། །
འདོད་ཆགས་ལ་སོགས་མེད་བའི་དགེ་བ་གང་ཡོད་རྣམས། ། འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། ། ཞེས་སོགས་བྱམས་སྙིང་རྗེ་བྱང་ཆུབ་ཀྱི་སེམས་གྱེར་སྒོམ་རྡོ་རྗེའི་གླུར་བླངས་པ་དང་། དེ་ལ་རྗེ་བཙུན་བྱམས་པས། ཐོས་པ་ཙམ་གྱིས་ངན་འགྲོའི་སྡུག་བསྔལ་སེལ་བའི་གླུ། ། བསམས་པ་ཙམ་གྱིས་འཁོར་བའི་ལྗོན་པ་གཅོད་པའི་གླུ། ། བསྒོམས་པ་ཙམ་གྱིས་བྱང་ཆུབ་མྱུར་དུ་འབྱིན་པའི་གླུ། ། བྱམས་པ་སྙིང་རྗེ་བྱང་ཆུབ་སེམས་ཀྱི་གླུ་འདི་མཚར། ། ཞེས་སོགས་ཤིན་ཏུ་དགྱེས་པའི་སྒོ་ནས་རྡོ་རྗེའི་གླུའི་ཚིག་གི་ལན་གསུངས་པ་དང་། ཡང་རྣལ་འབྱོར་པས།
ཐོག་མེད་དུས་ནས་ཉེ་བར་འབྲེལ་པ་ཡི། ། ཕ་མར་གྱུར་པའི་སེམས་ཅན་མ་ལུས་པ། ། བྱང་ཆུབ་མཆོག་ལ་འགོད་པའི་ཡི་དམ་བསམ། ། ཆོས་འདིས་བྱམས་པ་མགོན་ལ་མཆོད་པར་བགྱི། ། ཞེས་སོགས་སྒྲུབ་པའི་མཆོད་པ་ཕུལ་བ་རྣམས་འབྱུང་སྟེ། ཆོས་དེ་འགྲོ་བའི་མགོན་པོ་ཨ་ཏི་ཤ་ལ་གནང་ནས། ཐུགས་རྗེ་ཆེན་པོ་ཅན་དེས་ཐུགས་ཉམས་སུ་བཞེས་ཏེ། རྒྱ་བོད་ཀྱི་ས་ཆ་ལ་སྐྱེས་བུ་དམ་པ་དོན་དུ་གཉེར་བ་རྣམས་ལ་ལྐོག་ཁྲིད་དུ་གདམས་སོ། ། བྱམས་པ། བྱམས་པའི་རྣལ་འབྱོར་པ།
དེས་ཇོ་བོ་རྗེ་ལའོ། ། འགའ་ཞིག་འཇམ་དཔལ་ནས་བརྒྱུད་གསུངས། བྱམས་པའི་རྣལ་འབྱོར་པ་ཞེས་པ་ནི། བྱམས་པ་ཁོ་ན་གཙོ་བོར་བསྒོམས་པས་དེ་ལྟར་གྲགས་སྐད་དེ་ཀུ་སུ་ལུ་ཆུང་བ་ཡིན། འདིའི་ལྟ་བ་ཉན་ཐོས་མདོ་སྡེ་པ་དང་མཐུན་གསུང་སྟེ། གོང་མ་ཕལ་ཆེར་དབུ་མ་རབ་ཏུ་མི་གནས་པ་ཉིད་ཡིན་གསུང་། ལུང་ནམ་མཁའི་སྙིང་པོའི་མདོ་ལ་བརྟེན། རིགས་པ་སློབ་དཔོན་ཞི་བ་ལྷའི་བསླབ་བཏུས་ཀྱི་རྗེས་སུ་འབྲང་། འཇུག་ལུགས་མདོ་སྡེ་གཞན་གྱི་སྒོར་འཇུག ། སྒོམ་ལུགས་གོང་དང་འདྲ་བར་དང་པོ་བདག་གཞན་མཉམ་པ་ནས་སྒོམ་གསུང་།
འདི་ཡང་ཐུགས་རྗེ་ཆེ་བས་ཁྱི་ལ་དབྱུག་པ་བརྒྱབས་པའི་རྗེས་བྱུང་བའི་གཏམ་རྒྱུད་ཅན་དེ་ཡིན་ཏེ། གཏམ་རྒྱུད་ནི། བླ་མ་འདིས་ཆོས་གསུང་བའི་རྩར་མི་ཞིག་གིས་ཁྱི་ལ་དབྱུག་པ་བརྒྱབས་པས། བླ་མ་ཨཱ་གསུངས་ནས་འགྱེལ་བས་གཞན་རྣམས་ཀྱི་བསམ་པ་ལ། ཁྱི་ལ་ཅི་ཡང་མ་སྟོ་བར་འདུག་པ་ལ་ཚུལ་འཆོས་རེ་ཆེ་སྙམ་པ་བྱུང་བ་དང་། དེ་བླ་མས་མཁྱེན་ནས་སྐུ་རྒྱབ་བསྟན་པས། ཁྱི་ལ་བརྒྱབས་པའི་ཐད་ན་ཕར་སྐྲངས་པས་ཐམས་ཅད་ཡིད་ཆེས་པར་གྱུར་སྐད། གདམས་པ་གསུམ་པ་ནི། བླ་མ་གསེར་གླིང་པ་ལ་ཞུས་པ་མངའ་སྟེ། དེ་ཡང་བློ་སྦྱོང་གི་ལུས་ལྟ་བུ་དོན་བདུན་མ་དང་།
དེའི་ཡན་ལག་ལྟ་བུ་བློ་སྦྱོང་སེམས་པའི་རིམ་པ། ཐུན་བརྒྱད་མ། ལམ་ཁྱེར་གྱི་ཆོས་བཅོ་བརྒྱད་ལ་སོགས་པའོ། ། བླ་མ་འདི་གསེར་གླིང་རྒྱལ་པོའི་སྲས་ཡིན། གླིང་དེ་འཛམ་བུའི་གླིང་དང་གླིང་ཆུང་གཉིས་ཀ་མིན་ཞིང་། གླིང་དེར་རེས་ནང་པའི་བསྟན་པ། རེས་ཕྱི་པའི་བསྟན་པ་བྱུང་བ་ལས། དེ་དུས་ཕྱི་པའི་བསྟན་པ་ཡོད། ཁོང་འཁྲུངས་མ་ཐག་དཀོན་མཆོག་ལ་སྐྱབས་འགྲོ་མཛད་པས་མུ་སྟེགས་བྱེད་རྣམས་ཀྱི་བློ་ལ་མ་རན་ཀྱང་རྒྱལ་པོའི་སྲས་སུ་སོང་བས་ཅི་ཡང་བྱེད་མ་ནུས་སོ། ། ལོ་དྲུག་བདུན་ལོན་དུས།
ནགས་གསེབ་ཏུ་བྱོན་པས། ཐུབ་བའི་གསེར་སྐུ་མཐོ་གང་བ་ཞིག་རྙེད་བྱུང་ནས་དེ་ལ་ཕྱག་མཆོད་འབའ་ཞིག་མཛད། ཆེར་སྐྱེས་པ་ན། འདི་ཆོས་ལ་མོས་པར་འདུག་པས་རྒྱ་གར་དུ་ཆོས་སློབ་ཏུ་གཏང་བ་དྲག་ཟེར་ནས་རྒྱ་གར་དུ་བཏང་བས། མཁས་པའི་མཆོག་ཏུ་གྱུར་ཅིང་གྲགས་པས་ཀྱང་འཛམ་བུའི་གླིང་ཁྱབ་བར་གྱུར། དེ་ནས་གསེར་གླིང་དུ་བྱོན་ནས་ཐམས་ཅད་ནང་པའི་བསྟན་པ་ལ་བཀོད་དེ། ཆོས་དང་དཔལ་འབྱོར་གཉིས་ཀ་རྒྱས་པར་མཛད་དོ། ། འདིའི་ལྟ་བ་མུ་སྟེགས་པ་དང་ཐུན་མོང་བ། ལུང་དྲི་མ་མེད་པར་གྲགས་པས་ཞུས་པའི་མདོ་ལ་བརྟེན། རིགས་པ་བྱང་ཆུབ་སེམས་དཔའི་སའི་རྗེས་སུ་འབྲང་།
འཇུག་ལུགས་ཕ་རོལ་ཏུ་ཕྱིན་པའི་སྒོར་འཇུག ། སྒོམ་ལུགས་དང་པོ་ཉིད་ནས་བདག་གཞན་བརྗེ་བ་ནས་སྒོམ་གསུང་སྟེ། འདི་རྗེ་བཙུན་བྱམས་པ་ནས་བརྒྱུད་པའི་གདམས་ངག་གོ ། དེ་ལ་ལྟ་བ་མུ་སྟེགས་པ་དང་མཐུན་ཞེས་པ་ནི། མུ་སྟེགས་ལྟར་ཀུན་བཏགས་ཀྱི་བདག་འདོད་པ་མ་ཡིན་ཡང་། ལྷན་སྐྱེས་ཀྱི་བདག་འཛིན་སོར་བཞག་ནས། བདག་འཁོར་བར་སྡུག་གིས་དོགས་པ་དང་། བདག་གི་མ་རྣམས་དྲིན་ཆེ་བ་སོགས་ལ་བརྟེན་ནས་བྱམས་སྙིང་རྗེ་བསྒོམ་པས་ཏེ། དེས་ན་གསེར་གླིང་པ་ཉིད་ཀྱིས་སེམས་ཙམ་རྣམ་རིག་པའི་ལྟ་བ་ཐུགས་སུ་ཆུད་ཀྱང་། བྱང་ཆུབ་ཀྱི་སེམས་བསྒོམ་པའི་ཚེ།
བདག་འཛིན་མི་སྤོང་བར་དེ་ཉིད་རྒྱུ་མཚན་དུ་བྱས་ནས་སྐྱོང་བས་མུ་སྟེགས་པ་དང་ཐུན་མོང་ཞེས་གསུངས་ཏེ། དེ་ཡང་ལུང་དྲི་མ་མེད་པར་གྲགས་པའི་མདོ་ལས། འཇིག་ཚོགས་ལ་ལྟ་བ་ནི་དེ་བཞིན་གཤེགས་པའི་གདུང་ཡིན་ནོ། ། ཞེས་བཤད་པ་ལ་བརྟེན་པ་སྟེ། དཔེར་ན་པངྨ་ས་གཞི་དགོན་དུང་ཅན་ལས་མི་སྐྱེའི། འདམ་རྫབ་ཅན་ལས་སྐྱེ་བ་དེ་བཞིན་དུ་སྲེད་པའི་རླན་སྐམ་ཐག་བཅད་པའི་ཉན་ཐོས་ཀྱི་རྒྱུད་ལ་མི་སྐྱེའི། སོ་སོའི་སྐྱེ་བོ་འཆིང་བ་མཐའ་དག་དང་བཅས་པའི་རྒྱུད་ལ་བྱང་ཆུབ་ཀྱི་སེམས་སྐྱེའོ། དེས་ན་བདག་འཛིན་འདི་ཉིད་ལ་བརྟེན་ནས་སངས་རྒྱས་ཀྱི་རྒྱུ་ཐུན་མོང་མ་ཡིན་པ་བདག་གཞན་བརྗེ་བའི་བྱང་ཆུབ་ཀྱི་སེམས་སྦྱོང་དུ་ཡོད་པས་བདག་འཛིན་འདི་ཉིད་སངས་རྒྱས་ཀྱི་གདུང་ཡིན་ནོ། ། ཞེས་གསུངས་ཏེ། གཞན་ཡང་མདོ་དེ་ལས།
འཇིག་ཚོགས་ལ་ལྟ་བ་རི་རབ་དང་མཉམ་པ་བསྐྱེད་ཀྱང་བྱང་ཆུབ་ཀྱི་སེམས་བསྐྱེད་ཞིང། དེ་ལས་སངས་རྒྱས་ཀྱི་ཆོས་རྣམས་ཀྱང་འབྱུང་ངོ་ཞེས་གསུང་ངོ་། རིགས་པ་བོ་དྷིའི་ས་ལས། བྱང་ཆུབ་སེམས་དཔའ་གནས་དབེན་པར་སོང་ནས། བསམ་པ་དག་ཅིང་སྙིང་ཐག་པ་ནས་དང་བས་ཀུན་ཏུ་རྟོག་པ་དག་གིས་སྦྱིན་པར་བྱ་བའི་ཆོས་རྣམ་པ་སྣ་ཚོགས་པ་རྒྱ་ཆེན་པོ་དཔག་ཏུ་མེད་པ་དག་མོས་ཤིང་སེམས་ཅན་རྣམས་ལ་སྦྱིན་པ་དག་སྟོབ་པར་བྱེད་དེ། དེས་བྱང་ཆུབ་སེམས་དཔའ་ཚེགས་ཆུང་ངུས་ཚོགས་དཔག་ཏུ་མེད་པར་འཕེལ་བར་འགྱུར་རོ། ། དེ་ནི་བྱང་ཆུབ་སེམས་དཔའ་ཤེས་རབ་ཆེན་པོ་དང་ལྡན་པའི་སྦྱིན་པའོ། ། ཞེས་སོགས་གསུངས་སོ། ། འཇུག་ལུགས་ཕ་རོལ་ཏུ་ཕྱིན་པའི་སྒོར་འཇུག་པ་ཡང་། དང་པོར་བདག་གཞན་བརྗེ་བ་སོགས་ཐབས་ཀྱི་ཆ་གོམས་པར་བྱས་ནས་དེ་བརྟན་པ་ན་ཤེས་རབ་བསྒོམ་པ་སྟེ།
ཇོ་བོས་ལམ་སྒྲོན་ལས། ཐབས་གོམས་དབང་གིས་བདག་ཉིད་ཀྱིས། ། གང་ཞིག་ཤེས་རབ་རྣམ་བསྒོམ་པ། ། དེས་ནི་བྱང་ཆུབ་མྱུར་དུ་འཐོབ། ། བདག་མེད་གཅིག་པུ་བསྒོམས་པས་མིན། ། ཞེས་གསུངས་ཤིང་། འདི་ཉིད་དུ་ཡང་། བརྟན་པ་ཐོབ་ནས་གསང་བ་སྤྱད། ། ཅེས་གསུངས་པས། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་སྟོབས་ཀྱིས་འཁྲིད་པར་བྱ་བ་ཡིན་གསུང་།
འདི་ལ་ཕྱིར་མི་ལྡོག་པའི་རྟགས་སྦྱོར་ལམ་དྲོད་ནས་ཡོང་གསུང་། དེ་ལྟར་གདམས་པ་གསུམ་ལས། ད་རེས་ཀྱི་ཆོས་འདི་བླ་མ་གསེར་གླིང་པ་ལ་ཞུས་པའི་གདམས་ངག་ཡིན། གསེར་གླིང་པས་འདི་ཇོ་བོ་ལ་ཐུགས་དམ་གྱི་སྙིང་པོར་གནང་བ་ཡིན་ཏེ། དེ་ཡང་ཇོ་བོ་ཉིད་སྤྱིར་ཤེས་བྱ་རིག་པའི་གནས་ལྔ། ཁྱད་པར་རྒྱུད་སྡེ་བཞི་ལ་སྦྱངས་པས་མཁས་པ་ཆེན་པོར་གྱུར་ཏེ། ད་ནི་དབེན་པ་བསྟེན་ནས་གསང་སྔགས་ཀྱི་སྒོ་ནས་ཚེ་གཅིག་ལུས་གཅིག་ལ་སངས་རྒྱས་བསྒྲུབ་པར་བྱའོ་སྙམ་དུ་དགོངས་མ་ཐག་བླ་མ་རཱ་ཧུ་ལ་རི་ནག་བྱ་རྐང་ཅན་ན་བཞུགས་པས་མཁྱེན་ནས། དེ་དང་ཇོ་བོ་བཞུགས་སའི་བར་ལ་ཉིན་ལམ་མང་པོ་ཡོད་ཀྱང་སྐད་ཅིག་ལ་ཇོ་བོའི་མདུན་དུ་བྱོན་ནས། ཁྱོད་ཀྱི་རིག་པའི་གནས་ལྔ་ཤེས་པ་སོགས་སྔར་གྱི་ཡོད་ཏན་དེ་རྣམས་ཀྱིས་གར་ཡང་མི་ཕྱིན་པས། ད་ཁྱོད་རབ་ཏུ་བྱུང་ལ་ཡི་དམ་ཐུགས་རྗེ་ཆེན་པོ་ལ་གྱིས།
བྱམས་སྙིང་རྗེ་བྱང་ཆུབ་ཀྱི་སེམས་འབའ་ཞིག་སྒོམས། འབྲས་བྲེ་ཕྱེད་སྦྱིན་པར་བཏང་བའི་མི་ཞིག་གིས་ཁྱོད་འབོད་པར་འདུག་གི ། དེར་སོང་། དེ་ན་གདུལ་བྱ་མང་པོ་ཡོད་གསུང་། བླ་མ་དེ་སྐད་གསུང་ཡང་ང་རང་ཆ་ལུགས་འདི་ཉིད་ལ་གནས་ནས་གསང་སྔགས་ཀྱི་ཀུན་སྤྱོད་བྱ་སྙམ་དུ་དགོངས་པ་ལ། ནུབ་གཅིག་རྨི་ལམ་དུ་ཐུབ་པ་འཁོར་བཅས་གདུགས་ཚོད་གསོལ་གྱིན་འདུག་བའི་གྲལ་གཤམ་ན་ཁོང་རང་འདུག་པ་ལ། ཐུབ་པ་འཁོར་བཅས་ཁོང་ལ་སྤྱན་ཅེ་རེ་གཟིགས་ནས། ཁྱོད་ཅི་ལ་ཆགས་ནས་རབ་ཏུ་མི་འབྱུང་གསུང་བ་ཞིག་རྨིས་པས། ད་ངེས་པར་རབ་ཏུ་འབྱུང་དགོས་པར་འདུག་དགོངས་ནས་ཕལ་ཆེན་སྡེར་ཆིག་རྫོགས་མཛད། བླ་མ་ངྷརྨ་རཀྵི་ཏ་ལ་བློ་སྦྱོང་ཞུས་པས་བྱང་ཆུབ་ཀྱི་སེམས་ལ་ངེས་ཤེས་སྐྱེས།
ཡང་བླ་མ་བྱམས་པའི་རྣལ་འབྱོར་པ་ལའང་ཞུས་པས་སྔར་བས་ཀྱང་ངེས་ཤེས་སྐྱེས། ཡང་སངས་རྒྱས་ཐོབ་པར་རིངས་ན་ཡང་བྱམས་སྙིང་རྗེ་བྱང་ཆུབ་ཀྱི་སེམས་ཁོ་ན་སྦྱོང་དགོས་པ་ཡིན་ཏེ། དེ་ལྟར་ཅིས་ཤེས་ཞེ་ན། ཇོ་བོས་མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་ཆོས་གང་ལ་བསླབ་པར་བྱ་ཞེས་དགོངས་ཤིང་། རྡོ་རྗེ་གདན་གྱི་ཤར་ཕྱོགས་ན་མངོན་པར་བྱང་ཆུབ་པའི་པུ་རི་ཡོད་པ་ལ་ཕྱི་སྐོར་མཛད་པའི་དུས་ན། ནུབ་ཕྱོགས་ན་ཡོད་པའི་བདུད་བཏུལ་བའི་པུ་རིར་བཞུགས་པའི་བུདྡྷའི་སྐུས་གསུང་བྱུང་ནས། མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་བྱང་ཆུབ་ཀྱི་སེམས་ལ་སློབས་ཤིག་གསུང་། ཡང་དུས་ཁྱད་པར་ཅན་ཞིག་ལ་མངོན་པར་བྱང་ཆུབ་པའི་པུ་རི་ལ་ནང་སྐོར་མཛད་བའི་དུས་ན། བུད་མེད་མིའི་ལུས་ལས་འདས་པ་གཉིས་སྐར་ཁུང་རེར་བཞུགས་ནས་དྲིས་ལན་མཛད་ཀྱིན་འདུག་པ་ལའང་དེ་བཞིན་དུ་གསུང་། ཡང་རྡོ་རྗེ་གདན་ལ་སློབ་དཔོན་ཀླུ་སྒྲུབ་ཀྱིས་མཛད་པའི་རྡོའི་རྭ་བ་ཞིག་ཡོད་པའི་ནང་ན་ཇོ་བོ་སྐུ་འཆག་གིན་བཞུགས་པ་ལ་བུད་མེད་རྒན་མོ་གཉིས་ཀྱིས་དྲིས་ལན་མཛད་པ་ལའང་དེ་བཞིན་དུ་གསུང་།
ཡང་ཇོ་བོ་རྡོ་རྗེ་གདན་གྱི་ཕྱི་སྐོར་མཛད་ཀྱིན་བཞུགས་པའི་དུས་སུ་གན་དྷོ་ལའི་སྟེང་ན་ཕར་ཇོ་མོས་སྤྲུལ་པའི་བུ་མོ་རྒན་གཞོན་གཉིས་ཀྱིས་དྲིས་ལན་མཛད་པ་དང་། ཡང་ཇོ་བོ་རྡོ་རྗེ་གདན་ལ་ནང་བསྐོར་མཛད་པའི་ཚེ། ཐིབས་པོའི་ནང་ནས་མི་ལས་འདས་པའི་གཟུགས་ཤིག་ན་རེ་བྷ་དནྟ་ཞེས་སམ། དཔེ་ལ་ལར་བྷིཀྵུ་ཞེས་བོས་ནས་མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་བྱང་ཆུབ་ཀྱི་སེམས་ལ་སློབས་ཤིག་གསུང་། དེ་ལ་སོགས་ཏེ་ཇོ་བོ་ལ་ལུང་བསྟན་མཛད་པ་ཤིན་ཏུ་མང་། དེས་ན་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་འདི་ནི་སངས་རྒྱས་སྒྲུབ་པ་ལ་མ་ནོར་བའི་ལམ་དང་མྱུར་བའི་ལམ་ཡིན་ནོ། ། ཡང་ཇོ་བོ་གྲུབ་ཐོབ་ཀུ་སུ་ལུ་སྦས་པའི་རྣལ་འབྱོར་པ་ཞིག་དང་མཇལ་བའི་ཚེ། གཙུག་ལག་ཁང་དེ་ན་བཞུགས་པའི་པཎྜི་ཏ་མང་པོས་ཀུ་སུ་ལུ་དེ་ལ་ཆོས་ཞུས་ནས་མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་གང་ལ་བསླབ་ཅེས་ཞུས་པས། བྱང་ཆུབ་ཀྱི་སེམས་ལ་སློབས་ཤིག་གསུངས་པས། ཁོང་རྣམས་ཡིད་མ་ཆེས་ནས་ཡིད་ཆེས་པར་བྱ་བའི་དོན་དུ་ཁྱེའུ་གཙང་མ་ལ་ལྷ་མོ་ཙུནྡའི་པྲ་ཕབ་ནས་མེ་ལོང་གི་ནང་དུ་དེ་བཞིན་གཤེགས་པ་ཤཱཀྱ་ཐུབ་པ་སྤྱན་དྲངས་ནས།
ད་ལྟ་གང་བཞུགས་དྲིས་པས། ཤཱ་ཀྱ་མུ་ནི་བཞུགས་ཟེར། མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་གང་ལ་བསླབ་ཞུས་ཤིག་བྱས་བས་བྱང་ཆུབ་ཀྱི་སེམས་ལ་སློབས་ཤིག་གསུང་ཟེར། དེ་ནས་རིགས་གསུམ་མགོན་པོ་དང་ཇོ་མོ་སྒྲོལ་མ་རྣམས་རིམ་གྱིས་སྤྱན་དྲངས་ནས་སྔར་ལྟར་ཞུས་པས་ཀྱང་སྔར་བཞིན་གསུང་། དེས་ཀྱང་ཡིད་མ་ཆེས་ནས། ཕྱོགས་བཅུའི་སངས་རྒྱས་རྣམས་སྤྱན་དྲངས་ནས་སྔར་བཞིན་ཞུས་པས། ཐམས་ཅད་མཐུན་པར་སྔ་མ་ཁོ་ན་བཞིན་གསུང་ཡང་ཁོང་རྣམས་ད་དུང་ཡིད་ཆེས་སམ་མ་ཆེས་ཆ་མེད་གསུང་སྐད། དཔེ་གཞན་ནས་ནི་དང་པོ་པྲ་ནང་དུ་སངས་རྒྱས་དང་། བྱང་ཆུབ་སེམས་དཔའ་མང་པོ་བྱོན་ནས་དེ་སྐད་གསུངས་ཀྱང་ཡིད་མ་ཆེས་པ་ལ། དེར་རྗེ་བཙུན་བྱམས་པ་བྱོན་ནས་གདམས་ངག་ཞིབ་ཏུ་གསུངས་པས་གཟོད་ཐམས་ཅད་ཡིད་ཆེས་པར་གྱུར་ཅེས་འབྱུང་ངོ་། །
ཇོ་བོའི་ཞལ་ནས་ང་ལ་ནི་སྔ་ནས་དེ་བཞིན་གྱི་ཆ་ཡོད་པས་མ་ཞུས་གསུང་སྐད། དེ་ལྟར་ཇོ་བོས་མྱུར་དུ་འཚང་རྒྱ་བ་ལ་བྱང་ཆུབ་ཀྱི་སེམས་ཤིན་ཏུ་གལ་ཆེ་བར་དགོངས་ནས། དུས་དེ་ཙ་ན་གསེར་གླིང་པ་བྱང་ཆུབ་ཀྱི་སེམས་ཀྱི་བདག་པོར་བྱེད་ཀྱིན་འདུག་པས་ཁོང་ལའང་ཞུ་རུ་འགྲོ་བར་དགོངས་ནས་སློབ་མ་མང་པོ་ཡང་ཁྲིད་དེ། གསེར་གླིང་དུ་ཕྱིན་པས་བླ་མ་དང་མཇལ་མ་ཐག་སྐྱེ་བ་སྔ་མའི་བླ་མར་ཤེས། མོས་གུས་ཚད་མེད་པ་སྐྱེས། བླ་མས་ཀྱང་ཁྱེད་བསྟན་པའི་བདག་པོར་མངའ་གསོལ་བའི་རྟེན་འབྲེལ་བྱེད་པ་ཡིན་གསུངས་ནས་ཁོང་རང་གིས་རྙེད་པའི་གསེར་སྐུ་དེ་གནང་ཁྱེད་ཅི་ལ་འོངས་གསུངས། བདག་བྱང་ཆུབ་ཀྱི་སེམས་ཞུ་རུ་འོངས་པ་ལགས་ཞུས་པས། འོ་ན་ལོ་བཅུ་གཉིས་སྡོད་ནུས་སམ་གསུང་། ནུས་ལགས་ཞུས། དེར་ལོ་བཅུ་གཉིས་དབུ་སྔས་སྦྲེལ་ནས་ཞུས་པས།
གདམས་ངག་བུམ་པ་གང་བྱོར་གནང་། བདག་པས་གཞན་གཅེས་ཀྱི་ལྷག་བསམ་རྣམ་དག་འཁྲུངས། དེ་ནས་ཚུར་རྒྱ་གར་དུ་བྱོན། དེའི་ཚེ་རྡོ་རྗེ་གདན་ན་ཁར་སཱ་པཱ་ཎི་རང་བྱོན་ཞིག་བཞུགས་པ་ལ་ཇོ་བོས་ཉིན་གཅིག་ཕྱག་མཆོད་མཛད་དུ་བྱོན་པས། ཁར་སཱ་པཱ་ཎིས་གསུང་བྱོན་ནས་ཇོ་བོ་ཁྱོད་ཀྱིས་རྙེད་པ་ལེགས་པར་རྙེད་དོ། ། ད་ནི་སེམས་ཅན་ལ་ཕན་པ་རྒྱ་ཆེན་པོ་སྒྲུབས་ཤིག ། ཁྱད་པར་དུ་བོད་དུ་སོང་། དེ་ན་ཁྱོད་ཀྱི་ཡི་དམ་སྒྲོལ་མ་ཡང་སེམས་ཅན་གྱི་དོན་མཛད་ཀྱིན་ཡོད་དོ་གསུངས་ནས་ལུང་བསྟན་པ་མཛད། དེ་ལྟར་གསེར་གླིང་པས་ཇོ་བོ་ལ་ཆོས་འདི་ཐུགས་དམ་གྱི་སྙིང་པོར་གནང་། ཇོ་བོས་ཀྱང་ཐུགས་ཉམས་སུ་བཞེས་པས་བདག་གཞན་བརྗེ་བའི་བྱང་ཆུབ་ཀྱི་སེམས་ཁྱད་པར་ཅན་ཐུགས་ལ་འཁྲུངས་པས།
གསེར་གླིང་པ་ལ་བླ་མ་གཞན་དང་མི་མཉམ་པར་དད་གུས་ཆེར་མཛད་དེ། དེ་ལྟར་མཛད་པའི་རྒྱུ་མཚན་བླ་མ་གཞན་ལ་གདུང་ཁང་མེད་དེ། གསེར་གླིང་པ་ལ་གདུང་ཁང་དངུལ་གདུགས་ཅན་ཡོད། བླ་མ་གཞན་ལ་འདས་མཆོད་མེད་དེ་གསེར་གླིང་ལ་འདས་མཆོད་ཡོད། བླ་མ་གཞན་གྱི་མཚན་ཐོས་ཙམ་ན་ཐལ་མོ་ཐུགས་ཀར་སྦྱོར་ཏེ། བླ་མ་གསེར་གླིང་པའི་མཚན་ཐོས་ཙམ་ན་ཐལ་མོ་སྤྱི་བོའི་གཙུག་ཏུ་སྦྱོར། བླ་མ་གཞན་དྲན་ཀྱང་སྤྱན་ཆབ་མི་ཡོང་སྟེ། བླ་མ་གསེར་གླིང་པ་དྲན་པ་ཙམ་ན་སྤྱན་ཆབ་ཡོང་སྐད། འོ་ན་ཇོ་བོའི་བླ་མ་ཕལ་ཆེར་གྲུབ་ཐོབ་ཏུ་གདའ་བ་ལ། གསེར་གླིང་པ་ལ་དེ་ཙམ་གུས་བའི་རྒྱུ་མཚན་ཇི་ཙུག་ལགས་ཞུས་པས།
བླ་མ་ལ་བཟང་ངན་ནམ། ཡོན་ཏན་ལ་ཆེ་ཆུང་ཡོད་ནས་མོས་གུས་ལ་ཆེ་ཆུང་ཡོད་པ་མིན། ང་ལ་གསེར་གླིང་པ་བཀའ་དྲིན་ཆེ་བ་ཡིན་གསུང་། དྲིན་ཅི་བདོག་ཞུས་པས། ང་ལ་ཡོན་ཏན་དུ་བྱས་པ་སེམས་བཟང་པོ་ཕྲིག་ཙམ་ཞིག་བདོག ། འདི་གསེར་གླིང་པའི་བཀའ་དྲིན་ཡིན་གསུང་། ཇོ་བོའི་ཞལ་ནས་བདག་གཞན་བརྗེ་བའི་བྱང་ཆུབ་ཀྱི་སེམས་འདི་བླ་མ་གསེར་གླིང་པ་མིན་པ་ལ་མ་བྱུང་བ་ཡིན་གསུང་། གཞན་ཇོ་བོའི་སྐུ་ཆེ་བའི་ཡོན་ཏན་རྣམ་ཐར་ཡི་གེར་བཀོད་པ་འབྲོམ་སྟོན་ཆོས་རྗེས་མཛད་པ་དང་། ཇོ་བོས་གསེར་གླིང་དུ་ཆོས་འདི་ཞུ་བ་ལ་བྱོན་བའི་ཚུལ་ཇོ་བོ་རང་གིས་ཡི་གེར་བཀོད་པ་རྣམས་ལོགས་ན་རྒྱས་པར་བཞུགས་པས་དེར་བལྟ་བར་བྱའོ། ། ཇོ་བོས་འདི་དགེ་བཤེས་སྟོན་པ་ལ་ཐུགས་དམ་གྱི་སྙིང་པོར་གནང་གི་གཞན་ལ་མ་གནང་།
དེར་སྟོན་པས་ཁུ་ལ་སོགས་པ་ལ་འདི་དང་འདི་གནང་ནས། ཁོ་བོ་ལ་འདི་གནང་བ་ཇི་ལྟར་ལགས་ཞུས་པས། ངས་ཁྱོད་མིན་པ་ལ་བསྟན་ས་མ་རྙེད་པ་ཡིན་གསུང་སྐད། དགེ་བཤེས་སྟོན་པས་ཀྱང་ཐུགས་ཉམས་སུ་བཞེས་པས། བདག་པས་གཞན་གཅེས་ཀྱི་བྱང་ཆུབ་ཀྱི་སེམས་རྣམ་དག་འཁྲུངས་པའི་སྟོབས་ཀྱིས་ཐོ་རངས་མལ་ནས་བཞེངས་ཏེ། བཞུགས་སྟན་ལ་བཞུགས་ནས་བདག་གིས་སེམས་ཅན་གྱི་དོན་དུ་སངས་རྒྱས་ཐོབ་པར་བྱ། ཞེས་དགོངས་ཤིང་ཐུགས་བསྐྱེད་པའི་ཚེ། མདུན་དུ་རྗེ་བཙུན་སྤྱན་རས་གཟིགས་ལམ་ལམ་གྱིས་གཟིགས་པར་གྱུར་སྐད། སྐུ་འདའ་ཁར་ཡང་། དགེ་བཤེས་པ་ཐུགས་དམ་ཆ་བསྲི་བར་ཞུ།
བསེར་མ་ལྡང་ཉེན་གདའ་ཞུས་པས། ཐུགས་དམ་ཆ་དབྲི་བའི་ཐབས་མེད། ངས་སེམས་ཅན་ཐམས་ཅད་ཀྱི་སློབ་དཔོན་བྱ་བར་ཁས་བླངས་པ་ཡིན་གསུང་། ཇོ་བོའི་ཞལ་ནས་ཀྱང་འབྲོམ་སྟོན་གྱི་བྱང་ཆུབ་ཀྱི་སེམས་ཀྱི་རླབས་འདྲ་བ་དེང་སང་རྒྱ་གར་ནའང་དཀོན་གསུང་། དགེ་བཤེས་སྟོན་པ་ལ་སློབ་མ་མང་ཡང་། སྲས་ཀྱི་ཐུ་བོ་ལྟ་བུ་སྐུ་མཆེད་གསུམ་ཡིན་གསུང་། སྤྱན་སྔ་བའི་ཞལ་ནས། བླ་མ་གསེར་གླིང་པ་ལ་ཇོ་བོས་གདམས་པ་འདི་ཞུས་ཟེར་ལུགས་ཀྱིས་དུས་དེང་སང་རྒྱ་གར་ན་མེད་སྙམ་གསུང་། པུ་ཏོ་བའི་ཞལ་ནས། ངས་ནི་ཇོ་བོས་བླ་མ་གསེར་གླིང་པ་ལ་ཞུས་པ་ཡིན་ཟེར་བ་དེ་ཐོས་ནས།
འོ་ན་འདི་རྒྱ་གར་རང་ན་མེད་དེ་སྙམ་པ་ཞིག་བྱུང་གསུང་། ཕུ་ཆུང་པའི་ཞལ་ནས། ཆོས་འདི་ཉམས་སུ་ལེན་པའི་ཚེ། འདིའང་ཆོས་གཞན་གྱི་གྲོགས་སུ་འགྲོ་ལ། ཆོས་གཞན་ཡང་འདིའི་གྲོགས་སུ་འགྲོ་བར་བྱས་ལ་ཉམ་སུ་བླངས་གསུང་། ཆོས་རྗེ་རྒྱལ་སྲས་པས་དེ་འདྲ་ཞིག་དགོས་ཏེ། ཡོང་ཡང་ཡོང་གསུང་། པུ་ཏོ་བས་ཤ་ཕོ་སྒང་པ་དང་། གླང་རི་ཐང་པ་དང་། ཤ་ར་བ་གསུམ་ལ་གནང་།
ཤ་ཕོ་སྒང་པའི་ཞལ་ནས། ཆོས་གཞན་ཉམས་སུ་ལེན་པ་ནི་རྐང་ཐང་དུ་འགྲོ་བ་དང་འདྲ་ལ་ཆོས་འདི་ཉམས་སུ་ལེན་པ་ནི་རྟ་བཟང་པོ་ལ་ཞོན་པ་དང་འདྲ་གསུང་། གླང་རི་ཐང་པའི་ཞལ་ནས། རང་བས་གཞན་གཅེས་ཀྱི་བློ་སྦྱོར་བ་ལ་ཀུན་གྱི་འོག་ཏུ་བསྡད་ནས་ཁྱེ་དང་རྒྱལ་ཁ་ཐམས་ཅད་གཞན་ལ་སྟེར་ལ། གྱོང་དང་འཕམ་ཁ་ཐམས་ཅད་རང་གིས་ལེན་པ་ཞིག་དགོས་གསུང་། ཤ་ར་བའི་ཞལ་ནས། བློ་སྦྱོང་བསྒོམ་པ་ལ་བསམ་པ་ཐག་ཆོད་པ། ངག་བཅོས་མར་མ་སོང་བ། གཟེ་རེ་ཆུང་ལ་རྐྱེན་བཟང་ངན་གང་ཡང་འདིའི་གྲོགས་སུ་འགྲོ་བ་ཞིག་དགོས་པ་ཡིན་གསུང་། ཤ་ར་བའི་སློབ་མ་འཆད་ཁ་བ་ཡིན་ཏེ།
དང་པོ་མཚན་ཉིད་ཀྱི་ཆོས་མང་དུ་གསན། གསང་སྔགས་ཀྱི་རྒྱུད་དང་གདམས་ངག་མང་དུ་མཁྱེན། བཀའ་གདམས་པ་ལ་དད་གུས་ཆེར་མེད་པ་ལ། གླང་རི་ཐང་པའི་སློབ་མ་དགེ་བཤེས་ལྕགས་རི་བ་བྱ་བ་ཞིག་གི་འཁོར་ཞིག་ལ་བློ་སྦྱོང་ཚིག་རྐང་བརྒྱད་མ་འདུག་པ་མཐོང་བས། དེར་བཀའ་གདམས་པ་ལ་མོས་གུས་དུངས་པ་ཞིག་བྱུང་ནས། དཔོན་གཡོག་འགས་དབུ་རུ་ན་ཕར་བྱོན་པས། གླང་རི་ཐང་པ་འདས་ཟེར། དེ་ནས་དགེ་བཤེས་ཀྱིས་ལྷ་སར་སྐོར་བ་བྱེད་ཀྱིན་བཞུགས། དེ་དུས་འཁོར་གཉིས་གླང་རི་ཐང་དུ་གདམས་ངག་རྩད་གཅོད་དུ་བཏང་བས། གླང་རི་ཐང་ན་དགེ་བཤེས་མདོ་སྡེ་དང་ཞང་ཞུང་གཉིས་གདན་ས་ལ་མ་འཆམ་པར་འདུག་ཟེར་བ་ཐོས།
འོ་ན་བློ་སྦྱོང་དང་འགལ་ནས་འདུག་སྙམ་ནས་འཁོར་གཉིས་པོ་ཡུལ་དུ་བཏང་ནས། ཁོང་གིས་དགེ་བཤེས་ཤ་ར་བ་ལ་བློ་སྦྱོང་གི་རྩད་ཅིག་གཅོད་དགོས་སྙམ་ནས། དབུ་རུ་མལ་གྲོ་ལ་བྱོན་པ་དང་། བརྒྱགས་ཆད་ནས་བསོད་སྙོམས་བྱེད་ཅིང་ཡོད་ཙ་ན། ཤ་ར་བའི་སློབ་མ་ལྷོ་བྲག་གྲོ་ཤུལ་པ་ཁ་ཅིག་དང་འཕྲད་དེ། ཁོང་རྣམས་ཀྱིས་ཤོག་ལྡེབ་རེའི་ཕྱག་རྟེན་བྱས་ནས། འདི་ཙུག་མཛད་པས་ག་ན་མཆི། བརྒྱགས་ངེད་ལ་ཡོད་པས་དབྱར་འདི་གཞོང་ཁང་དམར་བྱ་བ་ཞིག་ན་དགེ་བཤེས་ཤ་ར་བ་བཞུགས་པས་དེར་འབྱོན་པར་ཞུ་ཟེར་ནས། དེར་འབྱོན་པར་ཞལ་གྱིས་བཞེས་ཏེ། དགུན་དེ་ཟས་ཕུད་རྒྱུན་འདལ་དུ་པུ་ཏོ་བའི་སློབ་མ་དགེ་ཚུལ་བགྲེས་པོ་ཞིག་གི་སྤྱན་སྔར་བསྡད་ནས།
དབྱར་དགེ་བཤེས་ཤ་ར་བའི་སྤྱན་སྔར་བྱོན་ནས། ལོ་གཅིག་བཞུགས་པས་བློ་སྦྱོང་གི་ཚིག་ཡེ་མི་གསུང་བར་གཞུང་བཤད་བྱིངས་སེ་བ་ཞིག་མཛད་ཀྱིན་འདུག ། དེ་ལ་གསན་པས་བྱིངས་སེ་ཉོག་གེ་བ་ཞིག་ལས་བློ་འཁུལ་བ་ཁོ་ན་མ་བྱུང་། འདི་ལ་གྲྭ་པ་འདི་ཙམ་འཚོགས་པ་ཙུག་ཡིན་སྙམ་པའང་བྱུང་། དགེ་བཤེས་པའི་ཆོས་སྐྱོང་གི་བསྙེན་པ་སྐྱེལ་གྲོགས་བྱས་པས། སྡིག་པ་དག་པའི་རྟགས་བག་རེ་བྱུང་བས། འོ་ན་ངོ་མཚར་ཆེ་བ་ཞིག་ཡིན་ནམ་སྙམ་པ་ཡང་བྱུང་བས། དེར་ཐེ་ཚོམ་དུ་གྱུར་ནས། ད་ནི་བློ་སྦྱོང་ཡོད་མེད་ཅིག་ཐག་བཅད་ལ་མི་འདུག་ན་འགྲོ་དགོས་སྙམ་ནས།་་་་་ གྲྭ་བ་རྣམས་སྟོན་མོ་ལ་སོང་ནས་ཟེར།
ཉིན་གཅིག་དགེ་བཤེས་ཆེན་པོ་ཤུག་པའི་གསེབ་ན་འབུམ་པ་ལ་སྐོར་བ་བྱེད་ཀྱིན་འདུག་པའི་སྤྱན་སྔར་ཕྱིན་ཏེ། ཕྱམ་ཚེ་གདན་དུ་བཏིང་ནས་འདིར་བཞུགས་པར་ཞུ་དང་བྱས་པས་སྟོན་པ་ཅི་བྱེད་ད་ལྟ་ཆོས་ནི་མི་འོང་གསུང་། གྲོས་ཤིག་ཞུ་བ་ལགས་བྱས་པས། ཇོ་བོ་སྟོན་པ་གྲོས་ཐག་མ་ཆོད་རྒྱུ་ཅི་ཡོད། གྲོས་ཐམས་ཅད་ཁྲི་ཁ་ནས་བཅད་པ་ཡིན་ཏེ་གསུང་། དེའང་ལགས་ཏེ་བདག་གིས་མཐོང་བའི་ཆོས་གཅིག་ན། བདག་གི་བདེ་བ་སེམས་ཅན་ལ་གཏང་ཞིང་། སེམས་ཅན་གྱི་སྡུག་བསྔལ་རང་གི་ཁུར་དུ་བླང་པར་གསུངས་ནས་གདའ་བས། དེ་བདག་གི་སེམས་ལ་ཕན་པ་ཞིག་བྱུང་བས། དེ་འཚང་རྒྱ་བའི་གདམས་ངག་གཤའ་མ་ཞིག་ལགས་སམ་ཞུས་པས།
ཇོ་བོ་སྟོན་པ་ཁྱོད་ཀྱི་སེམས་ལ་ཕན་མ་ཕན་གྱི་ཁ་ན་ཅི་ཡོད། རྣམ་པ་ཐམས་ཅད་མཁྱེན་པའི་སངས་རྒྱས་མི་སྒྲུབ་ན་མི་སྒྲུབ། སྒྲུབ་ཕན་ཆད་བསམ་པ་དེ་ལྟ་བུ་ཅིག་ལ་མ་བརྟེན་པར་འགྲུབ་མི་སྲིད་གསུང་།་་་་་ འདི་ཙམ་པའི་ཐག་ཆོད་གསུང་ཚོད་ཀྱིས་ནང་ན་ཉམས་མྱོང་ཁྱད་པར་ཅན་ཡོད་ངེས་སྙམ་པ་ཞིག་བྱུང་གསུང་། དེས་ན་དེ་ལ་ལུང་ཞིག་འཚལ། འོ་སྐོལ་ལུང་ཆོས་པ་བྱ་བ་ལུང་ལ་བརྟེན་པ་ཡིན་ཞུས་པས། སློབ་དཔོན་འཕགས་པ་ཀླུ་སྒྲུབ་ལ་ཚད་མར་མི་བྱེད་པ་སུ་ཡོད། རིན་ཆེན་ཕྲེང་བ་ནས། སེམས་ཅན་སྡུག་བསྔལ་བདག་སྨིན་ཅིང་། ། བདག་དགེ་མ་ལུས་དེར་སྨིན་ཤོག །
ཅེས་གསུངས་གདའ་བ་གསུང་པས། ཁོ་བོ་ཆོས་འདི་ལ་ཤིན་ཏུ་མོས་པས་ཐུགས་ལ་འདོགས་པར་ཞུ་བྱས་པས། ཇོ་བོ་སྟོན་པ་རང་གིས་འདི་ལྟར་བཞུགས་ནུས་པར་གྱིས་ཤིག ། བདག་གི་རྐྱེན་གྱིས་ཚོར་བ་ཞིག་བྱ་ཡིས་གསུང་། དེ་ནས་དཔོན་གཡོག་རྣམས་ཀླུང་ཤོད་དགེ་གོང་དུ་ཁྲིད་ཞུས་པས། ལོ་དྲུག་ན་ཚར་བ་ཡིན་གསུང་། འགའ་ཞིག་ནི་ཞོར་ལོ་གཉིས་ཙམ། དགེ་གོང་དུ་ལོ་དྲུག་ཙམ། ལོ་ངོ་དགུར་འདི་ཤ་སྟག་རྩད་བཅད། གཞན་རྣམས་སྨ་ར་སྐེ་ལ་ཟོང་འདོགས་ཟེར་བ་བཞིན་དུ་བྱས་གསུང་སྐད།
དེ་ལྟར་མཛད་པས་བདག་གཅེས་འཛིན་གྱི་ལྟ་བ་གཏན་ནས་ཆོད་པའི་བྱང་ཆུབ་ཀྱི་སེམས་འཁྲུངས་པ་ཡིན་སྐད། དེར་དེ་ཙམ་ཞིག་བཞུགས་ཀྱང་ལྐོག་ཏུ་རྩད་གཅོད་པ་ལས། ཚོགས་སུ་ས་བོན་ཞིག་ཡོད་པའི་སར་བཏུབ་ན་དེ་ཙུག་མཛོད་ཨང་གསུང་པ་ཟུར་ཅིག་ལས་མ་བྱུང་། དེ་ཡང་འཕྲིག་ཡོད་པས་གོར་རུང་། གཞན་གྱིས་དེའང་མི་གོ་བ་ཞིག་ལས་མ་བྱུང་། དེས་ན་ཐུགས་ཆུང་ཡང་དཀྱེལ་ཆེ་དྲགས་གྲྭ་པ་ཉིས་སྟོང་བརྒྱད་བརྒྱ་ཙམ་རེ་ཚོགས་པ་ལ་སློབ་དཔོན་གཅིག་པུ་ལས་གཞན་ལ་འཕྲིག་ཚུད་པ་མ་བྱུང་། སྟབས་ཀ་བ་ཙམ་ལ་ཡང་སྤྱོད་ཡུལ་ཡོངས་སུ་དག་པའི་མདོ་ལ་བརྟེན་པ་ཞིག་ལས་མ་གནང་བར་འདུག་གསུང་། དེ་བས་མང་ཙམ་ལ་གནང་ན་ཕན་ཆེ་བར་འདུག་པ་ལ་གསུང་སྐད། དེ་ནས་འཆད་ཀ་བ་ཁོང་དག་ལ་ཡང་དང་པོ་སུས་ཀྱང་རྩད་མ་ཆོད། ཕྱིས་མཛེ་ཕོ་ཁ་ཡར་ལ་གནང་བ་ལ་དག་སྣང་ཆེ་ཆེ་ཁ་ཡར་གྱིས་ཚོར་ནས།
གཅིག་གིས་གཅིག་བསྣན་ཅིང་ཞུས་པས་མིང་མཛེ་ཆོས་སུ་གྲགས། ཡང་མཛེ་ཕོ་མང་པོ་བསགས་ནས་ཕམ་ཕབས་དང་གདམས་ངག་གནང་ཞིང་བསྒོམ་དུ་བཅུག་པས་མཛེ་སངས་སངས་དྲག་པ་མང་དུ་བྱུང་བས་མཛེ་ཆོས་ཟེར། ཕྱིས་འདྲེས་སུ་བྱོན་ནས་འདི་ཚོགས་སུ་བཤད་པའི་འོས་མིན། བཏུབས་པ་ཡར་ལ་ལྐོག་ཏུ་འཁྲིད་པ་ཡིན་ཏེ། སུ་ལ་ཡོང་དང་སུ་ལ་མི་ཡོང་ཡང་མི་ཤེས་བར་འདུག ། ལྐོག་ཏུ་འཁྲིད་པས་ཀྱང་མི་ལང་བར་འདུག་པས། ད་ཐམས་ཅད་ལ་ཚོགས་སུ་བྱེད་པ་ཡིན་ནོ་གསུངས་ནས་ཚོགས་སུ་གསུངས་པ་ཡིན་ཏེ། དེས་ན་དུས་ཕྱིས་དབུ་རུ་མལ་གྲོར་ཕལ་ཆེར་བཞུགས། འཁོར་ཡང་མང་དུས་སུ་སུམ་བརྒྱ་ཙམ་བྱུང་། བློ་སྦྱོང་གིས་མཛེ་ཕོ་མང་པོ་ཡང་གསོས།
མཚན་ཡང་དགེ་བའི་བཤེས་གཉེན་འཆད་ཀ་བ་ཞེས་གྲགས་སོ། ། དེས་ན་འདི་ཐམས་ཅད་ལ་མེད་པའི་ཐེག་ཆེན་ཐུན་མོང་མ་ཡིན་པའི་ལམ་ཡིན། ཆོས་གཅིག་ལ་འདི་ལས་ཟབ་པ་དང་རྒྱ་ཆེ་བ་མེད། དགེ་བཤེས་ཆེན་པོ་འཆད་ཀ་བས་ཀྱང་ཤ་ར་བ་ལ་འདི་རྩད་མ་ཆོད་ཀྱི་རིང་ལ་བླ་མ་བརྒྱད་ཅུ་ཉེ་ཙམ་བསྟེན། ཇི་ཙམ་པའི་ཆོས་དང་གདམས་ངག་ཐོབ་ཀྱང་སངས་རྒྱས་སྒྲུབ་པ་ལ་ད་དུང་འདི་ཙུག་མིན་པ་ཞིག་ག་ཤེད་ན་ཡོད་དེ་ཡོང་སྙམ་པ་ལས་ཁོ་ཐག་ཆོད་པ་མ་བྱུང་བ་ལ། ཤ་ར་བ་ལ་འདི་རྩད་ཆོད་པ་དང་། ད་ཡོད་འདི་ལས་ལྷག་པ་གང་ན་ཡང་མེད་སྙམ་ནས་ཐག་ཆོད། འགྲམ་ཆུ་མི་ལྡང་། ཉན་སྙིང་མི་འདོད་པ་ལྷོད་སོང་བ་ཞིག་བྱུང་གསུང་སྐད། འདིའི་བརྗོད་བྱའི་ཙོ་བོ་ནི་བདག་གཅེས་པར་འཛིན་པ་འདོར་བ་དང་།
སེམས་ཅན་ལ་གཅེས་པར་འཛིན་པའི་བློ་ཅི་སྐྱེ་བྱ་བ་གཉིས་ཡིན། འདི་གཉིས་རྒྱུད་ལ་སྐྱེས་ན་ཐེག་པ་ཆེན་པོའི་ཆོས་མ་ལུས་པ་ཐམས་ཅད་འདིར་འདུས་པ་ཡིན་ཏེ། འདི་རུ་མ་འདུས་གང་ཡང་མེད། ། ཅེས་གསུངས་པ་ལྟར་ཡིན། མདོ་ཏིང་ངེ་འཛིན་རྒྱལ་པོའི་ཏིང་ངེ་འཛིན་ཅེས་བྱ་བ་ནི་སེམས་ཅན་ཐམས་ཅད་ལ་སེམས་སྙོམས་པ་ལ་བཤད་ནས་འདུག་གསུང་སྐད། འདི་བྱུང་ན་གཞན་གྱིས་བལྟས་ན་ཐ་མལ་པ་འདྲ་བ་ལ་རང་ཅི་བྱེད་ཐམས་ཅད་མཁྱེན་པའི་རྒྱུ་འབའ་ཞིག་ཏུ་འགྲོ་བ་ཞིག་ཡོང་། དེའང་རླབས་ཅན་ཤ་སྟག་ཏུ་འགྲོ་བ་ཞིག་ཡོང་། འདི་ཤ་སྟག་ལ་ཐུགས་དམ་དུ་མཛད་པས་སྐུ་འདའ་ཁ་ཙ་ན་ཡང་། འཇིག་རྟེན་ན་སྒྲ་ཞིག་ཐོས་པ་ལ་བློ་སྦྱོང་གི་སྒྲ་འདི་ལས་སྙན་པ་མེད་པས། ཁྱེད་ཀྱིས་ངའི་རྣ་བར་སྒྲོགས་ཞེས་དང་།
བྱིས་པ་བརྡ་འཕྲོད་ཙམ་ནས་གཞན་གྱི་སྡུག་བསྔལ་ལེན་པ་ལ་སྤྲོ་ཞིང་དགའ་བ་ཞིག་ཡིན་པ་ལ། ད་རེས་ནི་མི་འདོད་པ་ཙུག་མ་བྱུང་། བདེ་བ་ཅན་གྱི་སྣང་བ་ཞིག་ཁོ་ན་བྱུང་གསུངས་ནས་ཐམས་ཅད་ཀྱི་སྡུག་བསྔལ་ཁོང་རང་ལ་སྤུངས་པར་བཞེད་པ་དང་། གཅུང་པས་སྐུ་ཁམས་ཞན་པར་གདའ་བས་ཐུགས་དམ་ཏིང་ངེ་འཛིན་མཛོད་ཅིག་ཞུས་པས། བློ་སྦྱོང་གི་ཚིག་ཁ་ཡར་གསུངས་ནས། ཁམས་ཞན་ཡང་དེ་ལྟ་བུ་མིན་པ་གཞན་གནས་པ་ཚམ་ཚོམ་གྱིས་ས་ཆོད་པར་མ་མཐོང་གསུང་སྐད། འཆི་བ་མི་རྟག་པ་རྒྱུད་ལ་གཤའ་མར་སྐྱེས་ནས་ངན་སོང་གསུམ་གྱི་སྡུག་བསྔལ་ལས་ཐར་པར་འདོད་པའི་ཚེ་དགེ་བསྙེན་གྱི་སྡོམ་པ་རྒྱུད་ལ་སྐྱེ། སྐྱེས་བུ་ཆུང་ངུའི་ཚོད་ཡིན། འཁོར་བའི་སྡུག་བསྔལ་ལས་ཡིད་བྱུང་ནས་དེ་ལས་ཐར་པར་འདོད་པའི་ཚེ་དགེ་ཚུལ་གྱི་སྡོམ་པ་རྒྱུད་ལ་སྐྱེ། སྐྱེས་བུ་འབྲིང་གི་ཚོད་ཡིན།
རང་ཞི་བདེའི་བློ་མེད་པར་སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་འདོད་པའི་བློ་བཅོས་མ་མ་ཡིན་པ་བྱུང་བའི་ཚེ་བྱང་ཆུབ་སེམས་དཔའི་སྡོམ་པ་སྐྱེ། སྐྱེས་བུ་ཆེན་པོར་སླེབ་པ་ཞིག་བློ་སྦྱོང་གི་སྔོན་འགྲོར་དགོས་པ་ཡིན་ཞེས་སེ་སྤྱིལ་བུ་ལ་གསུང་སྐད། དགེ་བའི་བཤེས་གཉེན་སེ་སྤྱིལ་བུ་བས་ཀྱང་། དང་པོ་བྱིན་གྱི་ལྷ་སྡིངས་སུ་ཕེབས། ཆོས་འདི་ཡང་དང་པོ་དེར་གསན་ནས་ལོ་ཉི་ཤུ་རྩ་བཞི་བསྟེན། དེའི་བར་ལ་འདི་ཤ་སྟག་ལ་འདྲིས་པ་འདྲ་བ་ཞིག་བྱས། དེའི་སྟོབས་ཀྱིས་ཕྱིས་ཡེངས་པ་སོགས་ཅི་བྱུང་ཡང་གནོད་པ་མི་མངའ། སྤྱིལ་བུ་ཡང་མཆོད་ཁང་རང་ཡང་མེད་པར་འདི་ཤ་སྟག་སྦྱང་སྙམ་པ་ཡིན་པ་ལ་གསུང་། རྟོགས་པ་ཡང་ཚིག་གིས་བགྲང་བའི་སྐབས་སུ་སྐྱེས་པ་ཡིན་གསུང་སྐད། ཕྱིས་ཚོགས་བསྡུས་ནས་ཀྱང་འཆད་ཀ་དང་ལྷ་རྫིང་ལ་སོགས་པར་མང་དུ་གསུངས།
དེས་ན་ཕྱིས་འདི་ཟབ་དྲགས་པས་མང་པོ་ལ་ཚོགས་བཤད་མི་རུང་བའི་ཚུལ་མང་དུ་གསུངས་ཏེ་མ་སྤྲོས་སོ། ། དེས་ན་རང་ཅག་རྣམས་ཀྱང་རྗེ་བཙུན་གོང་མ་དེ་རྣམས་ཀྱི་རྗེས་སུ་སློབ་ཅིང་། ཅི་བྱེད་ཐམས་ཅད་མཁྱེན་པའི་རྒྱུ་འབའ་ཞིག་ལས་གཞན་དུ་མི་འགྲོ་བར་འདོད་པས་གདམས་པ་ཐུན་མོང་མ་ཡིན་པ་འདི་ལ་ངེས་པ་ཐོབ་པར་བྱས་ལ་བློ་སྦྱང་བར་བྱའོ། ། དེ་དག་ནི་ཡོངས་ཀྱི་དགེ་བའི་བཤེས་གཉེན་སེམས་ཅན་ཐམས་ཅད་ཐུགས་རྗེའི་ལྕགས་ཀྱུས་འཛིན་པ་སེ་སྤྱིལ་བུ་བས་ཡིག་ཆུང་བཀོད་པ་ལ་གཙོ་བོར་བརྟེན་ཅིང་། གཞན་ནས་ཀྱང་ཅུང་ཟད་ཁ་བསྐངས་ཏེ་བློ་སྦྱོང་གི་ལོ་རྒྱུས་སམ་བྱུང་ཚུལ་ཟུར་ཙམ་སྨོས་པ་ཡིན་པས་འགྲོ་བ་སེམས་ཅན་ལ་ཕན་ཐོགས་པར་གྱུར་ཅིག། ༈ །།མདོར་ན་བྱང་ཆུབ་ཀྱི་སེམས་སྒོམ་པའི་མན་ངག་ལ་ཇོ་བོ་རྗེ་ལ་བླ་མ་གསུམ་གྱི་གདམས་པ་མངའ་བ་ལས། འདིར་བླ་མ་གསེར་གླིང་པའི་གདམས་པ་སྟེན་པ་ལ་ལྔ་སྟེ། ཆོས་ཡིད་ཆེས་ཤིང་ཁུངས་བཙུན་པར་བསྟན་པའི་ཕྱིར་བླ་མ་བརྒྱུད་པའི་ལོ་རྒྱུས་དང་། བྱིན་རླབས་འཇུག་པར་བྱ་བའི་ཕྱིར་བླ་མའི་རྣལ་འབྱོར་བསྒོམ་པ་དང་། བློ་སྦྱོང་གི་གདམས་ངག་དངོས་བསྟན་པ་དང་།
དེ་ལ་ཟུར་འདེབས་ཉེར་མཁོའི་མན་ངག་གཞན་བསྟན་པ་དང་། བླ་མ་གཞན་གྱིས་གདམས་པ་དང་བློ་སྦྱོང་རྣམས་ཀྱང་ཕྱོགས་ཙམ་མཚོན་པའི་ཚུལ་བསྟན་པའོ། ། དང་པོ་ནི། ཚོགས་གཉིས་རབ་རྫོགས་འདྲེན་མཆོག་ཤཱཀྱའི་ཏོག་ཅེས་པ་ནས། རིན་པོ་ཆེ་བསོད་ནམས་གྲགས་པའི་བར་བརྒྱུད་པའི་གསོལ་འདེབས་ལས་འབྱུང་བ་བཞིན་ཡིན་ལ། རིན་པོ་ཆེ་བས། རྗེ་བཙུན་སྤྱན་རས་གཟིགས་ཀྱི་རྣམ་འཕྲུལ་རྒྱལ་སྲས་ཐོགས་མེད་པ་ལ་གནང་ཞིང་། དེས་ཁམས་གསུམ་འགྲོ་བའི་བླ་མ་ཚུལ་ཁྲིམས་དཔལ་ལ། དེས་བདག་དཀོན་མཆོག་འབངས་ལ་གནང་བའོ། ། གཉིས་པ་ནི།
བཀའ་བརྒྱུད་འདི་བླ་མའི་ལམ་པ་ཡིན་ཞིང་། གསོལ་འདེབས་བྱིན་རླབས་ཀྱི་ལམ་པ་ཡིན་པས་ཆོས་རྒྱུད་ལ་སྐྱེ་བའི་ཕྱིར་བླ་མ་ལ་གསོལ་བ་འདེབས་པ་གལ་ཆེའོ། ། ཇི་ལྟར་འདེབས་པའི་ཚུལ་ནི། ཡོངས་ཀྱི་དགེ་བའི་བཤེས་གཉེན་སེ་སྤྱིལ་བུ་བས་འདི་ལྟར་གསུངས་ཏེ། རང་ཅག་ཆོས་བྱེད་པ་ལ་བླ་མ་ཤིན་ཏུ་གལ་ཆེ་བས། སྤྱིར་ཡང་ཐེག་པ་ཆེ་ཆུང་གི་ཆོས་ཐམས་ཅད་ནས་བླ་མའི་མཚན་ཉིད་དང་བསྟེན་ཚུལ་མང་དུ་གསུངས། ཁྱད་པར་དུ་ཡེ་ཤེས་གྲུབ་པ་ལས། སྐྱ་བ་འཛིན་པ་མེད་པ་ཡི། ། གྲུ་ཡིས་ཕ་རོལ་ཕྱིན་མི་འགྱུར། ། ཡོན་ཏན་ཐམས་ཅད་རབ་རྫོགས་ཀྱང་། །
བླ་མ་མེད་ན་སྲིད་མཐར་མིན། ། ཞེས་གསུངས་ཏེ། འཇིག་རྟེན་པའི་ཡོན་ཏན་རིགས་མཐོ་བ་སོགས་རྫོགས་པའམ། སྒྲུབ་པ་པོའི་ཡོན་ཏན་དང་བ་དང་། བརྩོན་འགྲུས་སོགས་རྫོགས་པར་ཡོད་ཀྱང་། རྒྱུད་བྱིན་གྱིས་རློབ་པའི་བླ་མ་ལ་མ་བརྟེན་པར་རྟོགས་པ་མི་སྐྱེ། དེ་མ་སྐྱེས་ན་འཁོར་བ་ལས་མི་གྲོལ་བས་བླ་མ་བསྟེན་དགོས་ལ། དེའི་མཚན་ཉིད་ཀྱང་། བླ་མའི་མཚན་ཉིད་བརྒྱུད་པར་ལྡན། ། རྟོགས་པ་ཡོད་ན་ཚད་ལྡན་ཡིན། །
ཞེས་གསུངས་པས་རྫོགས་པའི་སངས་རྒྱས་ནས་བརྩམས་ཏེ། མི་དབར་ཁྱིས་མ་ཆོད་པའི་ཚུལ་གྱིས་བརྒྱུད་པ་མ་ཆད་པ། བྱང་ཆུབ་ཀྱི་སེམས་བརྟན་པོ་ཡོད་པ་ཇོ་བོའི་བཀའ་བརྒྱུད་ལྟ་བུ་ལ་བསྟེན་དགོས། ཇི་ལྟར་བསྟེན་པའི་ཚུལ་ཡང་གཉིས་ལས། དང་པོ་དོན་གྱི་སྒོ་ནས་བསྟེན་པ་ནི། བླ་མའི་གསུང་ལས་ཇི་སྐད་འབྱུང་བ་བཞིན་སྒོ་གསུམ་གྱིས་སྒྲུབ་པ་ཡིན་ཏེ། བསྟན་པ་ཇི་སྐད་བསྟན་པ་སྒྲུབ་པར་ངེས། ། དེ་ཡི་སེམས་ནི་ཡང་དག་མགུ་བར་བྱེད། ། ཅེས་སོ། ། གཉིས་པ་བརྡའི་སྒོ་ནས་བསྟེན་པ་ནི།
རང་གི་སྙིང་གའམ་སྤྱི་གཙུག་ཏུ་བླ་མ་བསྒོམས་ནས་མོས་གུས་བྱས་ནས་གསོལ་བ་འདེབས་པ་ཡིན། དེ་ལ་སྦྱོར་བ་དངོས་གཞི་རྗེས་གསུམ་གྱི། སྦྱོར་བ་ལ་གཉིས་ལས། དང་པོ་ནི། གསུམ་ལ་སྐྱབས་སུ་སོང་བའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་པར་བྱ། གཉིས་པ་ལུས་ཕྲུ་མ་བུས་པ་ལྟར་སྟོང་ར་བཅའ། རང་ལུས་སྣང་ལ་རང་བཞིན་མེད་པ་གཟུགས་བརྙན་ལྟ་བུར་བསམ། སྙིང་འོད་ཀྱི་གོང་བུར་བསམ། དངོས་གཞི་ནི། རང་གི་སྤྱི་བོར་པད་ཟླའི་སྟེང་དུ་རང་གང་མོས་ཀྱི་བླ་མ་ཞིག་བསམ།
དེ་ཡང་སྐུའི་ཚད་ཇི་ཙམ་ཡིན་པའམ། ཚོན་གང་ཙམ་དུ་བསམ། ཞལ་གྱི་དཀྱིལ་འཁོར། སྐུའི་བཞུགས་ཚུལ། གསུང་གི་ང་རོ། ཐུགས་ཀྱི་དགོངས་པ་ཐམས་ཅད་དྲན་པར་བྱ་གསུང་། ཡང་ན་བླ་མ་དང་ཡི་དམ་གྱི་ལྷ་ངོ་བོ་དབྱེར་མེད་དུ་བསྒོམ་པ་སྐབས་འདིར་ཡང་བྱར་རུང་གསུངས་པས། བླ་མ་ཐུགས་རྗེ་ཆེན་པོའི་ངོ་བོར་བསྒོམ་སྟེ། རྣམ་པ་བླ་མའི་རྣམ་པའམ། ལྷའི་རྣམ་པར་བསྒོམ་པ་གང་མོས་གུས་སྐྱེ་བ་དེར་བསྒོམ།
དེ་ལ་རྩ་བའི་བླ་མ་ཆོས་འབྲེལ་ཡོད་པ་ཐམས་ཅད་དང་། བརྒྱུད་པའི་བླ་མ་སངས་རྒྱས་ལ་ཐུག་པ་མན་ཆད་སྤྱན་དྲངས་ནས་བསྟིམ། ཡི་དམ་གྱི་ལྷ་དང་། སངས་རྒྱས་དང་བྱང་ཆུབ་སེམས་དཔའ་གཞན་ཐམས་ཅད་ཀྱང་སྤྱན་དྲངས་ཏེ་བསྟིམས་ནས། སྤྱི་བོའི་བླ་མ་དེ་ཐམས་ཅད་འདུས་པའི་བདག་ཉིད་དུ་བསྒོམ། དེ་ནས་གང་གི་དྲིན་གྱིས་བདེ་ཆེན་ཉིད། ། ཅེས་སོགས་ཀྱིས་ཕྱག་དང་མཆོད་པ་མཎྜལ་དང་བཅས་ཏེ་དབུལ། དེ་ནས་ཐལ་མོ་སྦྱར་ཏེ། བླ་མའི་སྐུ་གསུང་ཐུགས་ལ་སྐྱབས་འགྲོ་ཅི་ནུས་བྱ་གསུང་། དེ་ནས་བདག་དང་སེམས་ཅན་ཐམས་ཅད་བདེ་བ་རྒྱུ་དང་བཅས་པ་དང་ལྡན།
སྡུག་བསྔལ་རྒྱུ་དང་བཅས་པ་དང་བྲལ་ནས། མྱུར་དུ་སངས་རྒྱས་ཐོབ་པ་བླ་མ་མཁྱེན། དེ་ཐོབ་པའི་ཐབས་སུ་ཐེག་པ་ཆེན་པོ་བློ་སྦྱོང་གི་སྔོན་འགྲོ། དངོས་གཞི། རྗེས་གསུམ་གྱི་རྟོགས་པ་རྣམས་ཕྱིན་ཅི་མ་ལོག་པ་མྱུར་དུ་རྒྱུད་ལ་སྐྱེ་བར་མཛད་དུ་གསོལ་སྙམ་པའི་མོས་གུས་ཀྱི་གདུང་ཤུགས་ཆེན་པོ་དང་བཅས་ཏེ། བློ་སྦྱོང་བརྒྱུད་པའི་གསོལ་འདེབས་སམ། རྒྱལ་བའི་སྐུ་གསུང་ཐུགས་མ་གང་རུང་བྱ། དེ་ཙམ་མ་གྲུབ་ན་མདོར་བསྡུས་པ་འདི་བྱ་སྟེ། བླ་མ་དགེ་བའི་བཤེས་གཉེན་རིན་པོ་ཆེ་བརྒྱུད་པ་དང་བཅས་པ་རྣམས་ཀྱི་ཐུགས་རྒྱུད་ལ་ཇི་ལྟར་འཁྲུངས་པ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་རྒྱུད་ལ་ཇི་ལྟར་མངའ་བ།
ངེས་པའི་དོན་གྱི་མདོ་སྡེ་རིན་པོ་ཆེ་རྣམས་ཀྱི་བརྗོད་བྱའི་དོན་གྱི་མཐིལ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་བདག་གི་རྒྱུད་ལ་ད་ལྟ་ཉིད་དུ་སྐྱེ་བར་བྱིན་གྱིས་བརླབ་ཏུ་གསོལ། འབྱོར་པ། རྒུད་པ། མཐོ་བ། དམའ་བ། བདེ་བ། སྡུག་པ། ན་བ། འཆི་འཕོ་བ། སྐྱེ་བའི་དུས་ཐམས་ཅད་དུ་བྱང་ཆུབ་ཀྱི་སེམས་མི་བརྗེད་པར་མངོན་དུ་འགྱུར་བར་བྱིན་གྱིས་བརླབ་ཏུ་གསོལ།
རྐྱེན་དང་བར་ཆད་ཐམས་ཅད་ཆོས་འདིའི་གྲོགས་སུ་འཁྱེར་ཤེས་པར་བྱིན་གྱིས་བརླབ་ཏུ་གསོལ། ཞེས་ལན་གསུམ་གསོལ་བ་གདབ། དེ་ནས་མཉམ་བཞག་གི་ཕྱག་རྒྱ་བཅས་ལ་ཚངས་བུག་ཁ་བྱེ་བར་བསམ། དེའི་ནང་ན་མར་བླ་མའི་སྐུ་འོད་ཀྱི་རྣམ་པ་སྐར་མདའ་འཕོ་བའི་ཚུལ་དུ་བྱོན་ནས་སྙིང་གར་བཞུགས་པར་བསམ། བླ་མ་འདི་སངས་རྒྱས་དངོས་རང་ཡིན་སྙམ་པའི་དད་གུས་སྐྱེས་ཚད་ཅིག་བསྒོམ། དེ་ནས་ཁོང་གློད་ལ་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་འོད་གསལ་ནམ་མཁའ་ལྟ་བུའི་ངང་དུ་གྱུར་པར་བསམས་ལ་གནས་ཚད་དུ་གཞག ། གསུམ་པ་རྗེས་ནི། དེ་ལ་མི་གནས་ན་རང་གི་ལུས་དང་སྙིང་གའི་བླ་མ་སྔར་བཞིན་བསམ། ཡང་ན་སྤྱི་བོའམ་རང་བཞིན་གྱི་གནས་སུ་གཤེགས་པར་བསམ། དུས་གསུམ་གྱི་དགེ་བ་ཐམས་ཅད་བླ་མའི་ཐུགས་དགོངས་རྫོགས་པ་དང་།
ཆོས་འདི་རྒྱུད་ལ་སྐྱེ་བའི་ཆེད་དུ་བསྔོ་བ་དང་སྨོན་ལམ་གདབ། དེ་ལྟར་ཉམས་སུ་བླངས་པ་ལ་བརྟེན་ནས་ཕན་ཡོན་བསམ་གྱིས་མི་ཁྱབ་ཀྱང་། མདོར་བསྡུས་ན། ཐུན་མོང་དང་ཐུན་མོང་མ་ཡིན་པའི་ཕན་ཡོན་གཉིས་འབྱུང་། མི་དང་མི་མ་ཡིན་པའི་འཚེ་བ་ཐམས་ཅད་ཀྱིས་མི་ཚུགས། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐོབ། གདམས་ངག་དང་རྗེས་བསྟན་ཐམས་ཅད་ཀྱང་འབྱུང་། དམིགས་པ་གཉིས་ཀྱི་བྱེ་བྲག་གིས་འོད་གསལ་ལ་འཕོ་བ་ཡིན་པས་འཆི་ཁ་མའི་གདམས་ངག་འདི་ཉིད་ཡིན། འདི་ལ་འབུངས་ན་རང་གང་འདོད་པའི་རྟོགས་པ་འཆར་ནུས་གསུང་། ཏིང་ངེ་འཛིན་གྱི་རྟོགས་པ་གཞན་མི་དགོས་གསུང་།
རིན་པོ་ཆེ་སྤྱིལ་བུ་པའི་ཞལ་ནས། ངའི་སྙིང་ཕྱུང་ནས་བསྟན་ཀྱང་ཤ་དམར་ལྡོག་ལྡོག་པ་ཁམ་ཅིག་ལས་མི་འདའ། ཉམས་ལེན་གྱི་མཐིལ་ཕྱུང་བ་ཡིན་གསུང་། བླ་མའི་རྣལ་འབྱོར་བླ་མའི་གསུང་ཉིད་ལས་ཡི་གེར་བཀོད་པའོ་ཞེས་ཡོངས་ཀྱི་དགེ་བའི་བཤེས་གཉེན་སེ་སྤྱིལ་བུ་བའི་གསུང་བློ་སྦྱོང་གི་སྔོན་འགྲོ་སོགས་དམིགས་པ་གང་བསྒོམས་ཀྱང་། བླ་མ་དཀོན་མཆོག་ལ་ཕྱག་འཚལ་མཆོད་པ་ཕུལ་གསོལ་བ་བཏབ་ཀྱིན་བྱེད་པ་ཞིག་དགོས་པ་ཡིན་གསུང་ངོ་། ། གསུམ་པ་བློ་སྦྱོང་གི་གདམས་ངག་དངོས་བསྟན་པ་ནི། བླ་མ་གསེར་གླིང་པའི་ལུགས་འདི་ལའང་འགའ་ཞིག་དངོས་གཞི་ལུས་ལྟ་བུ་དང་། དེའི་ཡན་ལག་ལྟ་བུ་གཉིས་ལས། དང་པོ་ལ། སྦྱོར་བ་དངོས་གཞི་རྗེས་གསུམ་ལ་བློ་སྦྱང་བའི་ཚུལ་གསུམ་དུ་བྱས་ནས་འཁྲིད་པ་སོགས་འཁྲིད་ཚུལ་མི་འདྲ་བ་མང་དུ་ཡོད་ནའང་།
དགེ་བའི་བཤེས་གཉེན་འཆད་ཀ་བའི་ལུགས་ཀྱིས་དོན་བདུན་དུ་མཛད་དེ། སྔོན་འགྲོ་རྟེན་གྱི་ཆོས་བསྟན་པ་དང་། དངོས་གཞི་བྱང་ཆུབ་ཀྱི་སེམས་གཉིས་སྦྱང་བ་དང་། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་དང་། ཚེ་གཅིག་གི་ཉམས་ལེན་དྲིལ་ནས་བསྟན་པ་དང་། བློ་འབྱོངས་པའི་ཚད་བསྟན་པ་དང་། བློ་སྦྱོང་གི་དམ་ཚིག་བསྟན་པ་དང་། བློ་སྦྱོང་གི་བསླབ་བྱ་བསྟན་པའོ། ། དང་པོ་ནི། དང་པོ་སྔོན་འགྲོ་དག་ལ་བསླབ། །
ཅེས་བསྟན་ཏེ། དེའི་དོན་དགེ་བཤེས་འཆད་ཀ་བས། ཇོ་བོ་ནས་བརྒྱུད་པའི་བླ་མ་ཚད་ལྡན་ཞིག་ལ་བསྟེན་ནས་སྐྱེས་བུ་གསུམ་གྱི་རིམ་པས་བློ་སྦྱོང་ཚད་དུ་ལོངས་པར་བྱ་སྟེ། སྨོན་འཇུག་གི་སེམས་བསྐྱེད་ནས། དེ་དག་གི་བསླབ་བྱ་ཚུན་ཆད་ལེགས་པར་ཤེས་ནས་བསྲུང་བ་ཞིག་བློ་སྦྱོང་འདིའི་རྟེན་དུ་དགོས་པས་སྔོན་དུ་འགྲོ་བའི་ཆོས་སོ། ། དེ་ལྟ་བུའི་རྟེན་དེས་བྱང་ཆུབ་ཀྱི་སེམས་གཉིས་བསྒོམ་པ་ན་ཐུན་འགོ་ལ་བྲོད་པ་བསྐྱེད་པའི་ཆེད་དུ་ཆོས་འདི་རྣམས་དར་རེ་བསམ་སྟེ། འདི་ལྟར་དལ་བ་ཐོབ་པ་ཆུད་མ་ཟོས་པར་བྱེད་པ་ལ་ཆོས་བསྒྲུབ་དགོས་ཤིང་། ཆོས་ཀྱི་མཆོག་ཀྱང་འདི་ཡིན་སྙམ་དུ་བསམ། དལ་འབྱོར་ཐོབ་ཀྱང་ཚེ་ལ་ལོང་མེད་ལ་ཕྱི་མར་དགེ་སྡིག་གཉིས་ཀྱི་འབྲས་བུ་བདེ་སྡུག་ལ་སྤྱོད་པས་དགེ་བའི་ལས་ཀྱི་མཆོག་ཀྱང་འདི་ཡིན། འཁོར་བ་ལས་ཐར་པར་བྱེད་པའི་ལམ་ཡང་འདི་ལས་བཟང་བ་མེད་པ་ཡིན།
བདག་གཞན་གྱི་དོན་དུ་སངས་རྒྱས་སྒྲུབ་པའི་ཐབས་ཀྱི་མཆོག་ཀྱང་འདི་ཡིན་སྙམ་དུ་བསམ་སྟེ། དེའང་ཐམས་ཅད་དུ་མ་ངེས། སྦྱོང་སྙིང་མི་འདོད་ན་འདི་དག་བསམ་མོ། ། ཞེས་གསུངས་ཏེ། གཞུང་འདིའི་དོན་ནི་དེ་ཁོ་ནར་སྣང་ངོ་། ། འོན་ཀྱང་དེང་སང་སྐབས་འདིར་བསྒོམ་བྱའི་དམིགས་པ་གསུང་བ་ནི། དལ་འབྱོར་རྙེད་དཀའ་བ་དང་། འཆི་བ་མི་རྟག་པ་དང་། ལས་རྒྱུ་འབྲས་བསམ་པ་ཞེས་སམ། འཁོར་བའི་ཉེས་དམིགས་བསམ་པའོ། །
འདི་དག་དང་པོ་འཁྲིད་པ། སེམས་པ་ལ་འཇུག་པ། སེམས་སྙིང་མི་འདོད་པ། ཡེངས་པ་ལ་སོགས་པ་ཐམས་ཅད་དུ་འདི་དག་གིས་བསྐུལ་ནས་སེམས་པ་ཡིན་ཏེ། འདི་དག་མ་བསམས་པར་ཕྱི་མའི་དོན་བྱེད་འདོད་དང་བྱེད་པ་མི་འབྱུང་ཞིང་། ཚེ་འདི་དོན་དུ་གཉེར་བ་ཆོས་པ་མ་ཡིན་པའི་ཕྱིར་རོ། ། འདི་དག་སེམས་ཚུལ་ལ་གཉིས། དང་པོ་འཁྲིད་པའི་ཚེ་ཅུང་ཟད་སྤྲོས་ཏེ་སེམས་པ་དང་། ཕྱིས་དངོས་གཞི་སྒོམ་པའི་ཚེ་ཡང་མདོར་བསྡུས་ཏེ་སེམས་པའོ། ། དང་པོ་ལ་གསུམ་ལས།
དལ་འབྱོར་རྙེད་དཀའ་བ་སེམས་པ་ནི། སྤྱོད་འཇུག་ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུའི་དོན་སྒྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབས་ན། ། ཕྱིས་འདི་ཡང་དག་འབྱོར་པར་ག་ལ་འགྱུར། ། ཞེས་གསུངས་པ་བཞིན་ཏེ་དེ་ཡང་སློབ་དཔོན་གྱིས་སློབ་མ་ལ་འདོམས་པའི་ཚུལ་དུ་སྟོན་པ་ནི། ཀྱཻ་ཤེས་ལྡན་དག་གང་ལ་བརྟེན་ནས་སྐྱེས་བུའི་དོན་སྒྲུབ་པའི་རྟེན་དལ་འབྱོར་རྙེད་པར་དཀའ་བ་འདི་འདྲ་རྙེད་པར་གྱུར་པའི་ཚེ། བདག་དང་གཞན་ལ་གཏན་དུ་ཕན་པའི་དོན་ཆེན་པོ་སྒྲུབས་ཤིག ། གལ་ཏེ་འདིར་མ་བསྒྲུབས་ན་ཕྱིས་འདི་ལྟ་བུའི་རྟེན་འབྱོར་པར་མི་འགྱུར་བས་སོ། །
མདོ་ལས་ཀྱང་། དེ་ལྟ་ཡིན་གྱིས་དལ་བ་འདི་དོན་མེད་པར་མ་བྱེད་ཅིག ། ཅེས་གསུངས་སོ། ། དེའི་དོན་ཕྱེ་སྟེ་བཤད་པ་ལ་བཞི་སྟེ། དལ་འབྱོར་གྱི་ངོ་བོ། ། དེ་རྙེད་པར་དཀའ་ཚུལ། རྙེད་པའི་དོན་ཆེ་ཚུལ། དེས་ན་རྙེད་པའི་དུས་འདིར་ཕན་པ་བསྒྲུབ་དགོས་པར་བསམ་པའོ། ། དང་པོ་ལ་དལ་བ་ཞེས་པ་ནི་མི་ཁོམ་པའི་གནས་བརྒྱད་སྤངས་ནས་ཆོས་བྱར་ཁོམ་པའོ། ། དེ་ལ་མི་ཁོམ་པའི་གནས་བརྒྱད་ནི་ངན་སོང་གསུམ།
ལྷ་ཚེ་རིང་པོ་སྟེ་མི་མ་ཡིན་པའི་འགྲོ་བ་བཞི་དང་། ཡུལ་མཐའ་འཁོབ་པ་དང་། དབང་པོ་མ་ཚང་བ་དང་། ལོག་ལྟ་ཅན་དང་། སངས་རྒྱས་མ་བྱོན་པའི་ཞིང་དུ་སྐྱེས་པ་སྟེ་མིའི་འགྲོ་བ་བཞི་སྟེ་བརྒྱད་དོ། ། དེ་ལྟར་ཡང་། དམྱལ་བ་ཡི་དྭགས་དུད་འགྲོ་དང་། ། ཚེ་རིང་ལྷ་དང་ཀླ་ཀློ་དང་། ། སངས་རྒྱས་འབྱུང་མིན་ལོག་ལྟ་དང་། ། ལྐུགས་པ་འདི་དག་མི་ཁོམ་བརྒྱད། །
ཅེས་སོ། ། གནས་བརྒྱད་པོ་ལ་སྐྱེས་ན་ཆོས་བྱེད་པའི་འདུན་པ་མི་འབྱུང་། བྱུང་ཡང་བྱེད་པའི་ཐབས་མི་ཤེས། ཤེས་ཀྱང་བྱ་བའི་སྐབས་དང་རང་དབང་མི་ཐོབ་པས་མི་ཁོམ་ཞིང་མི་དལ་བ་ཡིན་ལ་དེ་དག་དང་བྲལ་བ་ནི་ཁོམ་ཞིང་དལ་བ་ཞེས་བྱའོ། ། འབྱོར་པ་ནི་ཆོས་བྱེད་པའི་མཐུན་རྐྱེན་ཚང་བ་སྟེ། རང་འབྱོར་ལྔ་དང་གཞན་འབྱོར་ལྔ་སྟེ་བཅུ་ཚང་བའོ། ། དེ་ལ་རང་འབྱོར་ལྔ་ནི་མིར་སྐྱེས་པ་དང་། ཡུལ་དབུས་སུ་སྐྱེས་པ་དང་། དབང་པོ་ཚང་བ་དང་། གནས་ལ་དད་པ་དང་།
ལས་ཀྱི་མཐའ་མ་ལོག་པའོ། ། དེ་ལ་མི་ནི་གླིང་གསུམ་གྱི་སྐྱེས་པ་དང་བུད་མེད་དོ། ། ཡུལ་དབུས་ནི་འཁོར་རྣམ་པ་བཞི་ཡོད་པའོ། ། དབང་པོ་ཚང་བ་ནི་མིག་ལ་སོགས་པའོ། ། གནས་ལ་དད་པ་ནི་དད་པར་བྱ་བའི་འོས་ལས་རྒྱུ་འབྲས་སམ་ཆོས་ལ་དད་པའོ། ། ལས་ཀྱི་མཐའ་མ་ལོག་པ་ནི་མཚམས་མེད་མ་བྱས་པའོ། ། གཞན་འབྱོར་ལྔ་ནི། སངས་རྒྱས་འཇིག་བརྟེན་དུ་བྱོན་པ་དང་། དེས་ཆོས་གསུངས་པ་དང་། བསྟན་པ་གནས་པ་དང་།
བསྟན་པའི་རྗེས་སུ་འཇུག་པ་གཞན་ཡོད་པ་དང་། ཞུགས་པའི་ཕྱིར་སྙིང་བརྩེ་བའོ། ། དེ་ལྟར་ལྔ་གཉིས་བཅུ་འབྱོར་པའོ། ། དེ་ལྟར་དལ་འབྱོར་གྱི་ཆོས་བཅོ་བརྒྱད་ནི་ངོ་བོ་ཡིན་ནོ། ། ཀླུ་སྒྲུབ་ཀྱི་འཁོར་ལོ་བཞིའམ། ཐོགས་མེད་ཀྱི་སྨིན་པ་བརྒྱད་དམ། དབྱིག་གཉེན་གྱི་ཡོན་ཏན་བདུན་ཡང་འབྱོར་པ་ཡིན་ནོ། ། གཉིས་པ་དེ་ལྟ་བུའི་རྟེན་རྙེད་དཀའ་བར་སེམས་པ་ནི། ངོ་བོ་དང་། རྒྱུ་དང་།
དཔེ་དང་། ལུང་སྟེ་བཞིས་ཤེས་པར་བྱ་བ་ལས། དང་པོ་ངོ་བོ་ནི། འགྲོ་བ་རིགས་དྲུག་གི་བཞི་པར་བཞག་པའི་མི་དང་དུད་འགྲོ་གཉིས་ཀྱི་མང་ཉུང་ལ་འཛམ་བུ་གླིང་གི་མི་བས་ཆུ་སྟེང་གཅིག་གི་ཡོབ་ཕྱེ་མའམ། མཚོ་མཐའ་གཅིག་གི་སྦྲང་མ་མང་བས་ཤེས་ཏེ། མདོར་ན་མི་ལུས་ཐོབ་པ་དང་། མ་ཐོབ་པའི་གྲངས་མང་ཉུང་བསམ། ཐོབ་པ་ལ་ཡང་ཆོས་བྱར་ཡོད་མེད་ཀྱི་གྲངས་མང་ཉུང་བསམ་མོ། ། རྒྱུ་ནི་བདེ་འགྲོ་ཐོབ་པའི་རྒྱུ་ཡང་། དགེ་ལས་བདེ་འགྲོ་ཐམས་ཅད་དང་། །
སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་པའི་ཚུལ་གྱིས་སྤྱིར་དགེ་བ་དང་། དེའི་ནང་ནས་ཀྱང་ཚུལ་ཁྲིམས་ཀྱིས་འཐོབ་པ་ལས། ངན་སོང་གསུམ་ན་ཚུལ་ཁྲིམས་སྲུང་བ་མེད་ཅིང་། མིར་སྐྱེས་པ་ལའང་ཚུལ་ཁྲིམས་སྲུང་བ་ཤིན་ཏུ་ཉུང་ཤིང་། སྲུང་བ་ཚོ་ཡང་དག་པ་ཉུང་སྟེ། མ་དག་པ་ཡང་ངན་འགྲོའི་རྒྱུ་ཡིན་ལ། དེའི་སྟེང་དུ་འགལ་རྐྱེན་མི་དགེ་སྤྱོད་པ་མང་བས་རྒྱུའི་སྒོ་ནས་ཀྱང་རྙེད་པར་དཀའོ། ། མི་ལུས་ཐོབ་པ་དེ་ཙམ་དུ་ཅི་དཀའ་མི་མང་པོ་འདུག་པ་སྙམ་ན་བརྟག་དཔྱད་མ་བྱས་པ་ཡིན། བྱས་ན་ངན་སོང་ནི་ས་ཆེན་པོའི་རྡུལ་ཙམ།
མཐོ་རིས་ནི་སེན་མོའི་སྟེང་གི་རྡུལ་ཙམ་ཡིན་པར་གསུངས་ཏེ། འདུལ་བ་ལུང་ལས། མཐོ་རིས་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་ལ། མཐོ་རིས་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། ངན་སོང་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་ལ། ངན་སོང་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། ཞེས་དང་། གཞན་ཡང་དུད་འགྲོ་ནི་ཆང་དར་བའི་སྦང་མ་ཙམ། ཡི་དྭགས་ནི་ཁ་བ་བུ་ཡུག་འཚུབས་པ་ཙམ། དམྱལ་བ་ནི་ས་ཆེན་པོའི་རྡུལ་ཙམ་ཡོད་པར་གསུངས་ཤིང་།
བྱང་ཆུབ་སེམས་དཔའི་སྡེ་སྣོད་ལས་ཀྱང་། ཤིང་རྟའི་འཕང་ལོ་གཅིག་གི་ཁྱོན་ན་ཐམས་ཅད་མཁྱེན་པས་གཟིགས། གཞན་གྱིས་མི་མཐོང་བའི་སེམས་ཅན་ཙམ་སྟོང་གསུམ་གྱི་ལྷ་དང་། མི་ལའང་མེད་ཅེས་གསུངས་པས། དེས་ན་འགྲོ་བ་གཞན་ལ་ལྟོས་ན་མི་ལུས་ཐོབ་པ་མེད་པའི་ཚོད་ཙམ་ཡིན་ལ། ཁ་འཐོར་བའི་དུད་འགྲོ་ཙམ་ལ་ལྟོས་ཀྱང་མི་ལུས་སྲིད་མི་སྲིད་ཀྱི་ཚོད་ཡིན་གསུང་། དཔེའི་སྒོ་ནས་ཀྱང་རྙེད་པར་དཀའ་སྟེ། མེ་ཏོག་གི་ཚོགས་ལ་སོགས་པའི་མདོ་དང་། ཀླུ་སྒྲུབ་ལ་སོགས་པའི་བསྟན་བཅོས་ལས། གཉའ་ཤིང་གི་བུ་གར་རུས་སྦལ་གྱི་མགྲིན་པ་ཆུད་དཀའ་བ་སོགས་ཀྱི་དཔེ་མང་དུ་གསུངས་པས་ཤེས་ཏེ།
མདོའི་དོན་བཤེས་སྤྲིང་ལས། རྒྱ་མཚོ་ཆེར་གཡེངས་གཉའ་ཤིང་བུ་ག་དང་། ། རུས་སྦལ་ཕྲད་པ་བས་ཀྱང་དུད་འགྲོ་ལས། ། མི་ཉིད་ཆེས་ཐོབ་དཀའ་བས་མི་དབང་གིས། ། དམ་ཆོས་སྤྱད་པས་དེ་འབྲས་མཆིས་པར་མཛོད། ། ཅེས་གསུངས་ཤིང་། གཞན་་་་་་ཁྲོ་ཕུ་བའི་བསྟན་གྲུ། ལས་ཀྱང་། རྒྱ་མཚོར་གཉའ་ཤིང་བུ་ག་དང་། ། ཡུངས་འབྲུ་ཁབ་ཀྱི་བུ་ག་དང་། །
ངོས་ལ་སྲན་མ་གཏོར་བ་ལྟར། ། མི་ཉིད་ཤིན་ཏུ་རྙེད་དཀར་གསུངས། ། ཞེས་སོ། ། ལུང་ལས་ཀྱང་རྙེད་པར་དཀའ་སྟེ། སྡོང་པོ་བཀོད་པ་ལས། མི་ཁོམ་པ་བརྒྱད་ལས་བཟློག་པ་ཡང་རྙེད་པར་དཀའ། མིར་གྱུར་པའང་རྙེད་པར་དཀའ། དལ་བ་ཕུན་སུམ་ཚོགས་པའང་རྙེད་པར་དཀའ། ཞེས་སོགས་དང་། སྤྱོད་འཇུག་ལས།
དེ་བཞིན་གཤེགས་པ་འབྱུང་བ་དང་། ། དད་དང་མི་ལུས་ཐོབ་པ་དང་། ། དགེ་གོམས་རུང་བ་འདི་ལྟ་བུ། ། དཀོན་ན་ནམ་ཞིག་འཐོབ་པར་འགྱུར། ། ཞེས་དང་། སློབ་སྤྲིང་ལས་ཀྱང་། གང་ཞིག་ཐོབ་པས་སྐྱེ་བའི་རྒྱ་མཚོ་མཐར་འབྱིན་ཞིང་། ། བྱང་ཆུབ་མཆོག་གི་ས་བོན་དགེ་བའང་འདེབས་བྱེད་པ། ། ཡིད་བཞིན་ནོར་བུ་བས་ཀྱང་ཡོན་ཏན་ལྷག་པ་ཡི། ། མི་ཉིད་དེ་ནི་སུ་ཞིག་འབྲས་བུ་མེད་པར་བྱེད། །
བདེ་གཤེགས་ལམ་བརྟེན་འགྲོ་བ་འདྲེན་པར་ཆས་གྱུར་ཅིང་། ། སེམས་ཀྱི་སྟོབས་ཆེན་མི་ཡི་རྙེད་པ་གང་ཡིན་པ། ། ལམ་འདི་ལྷ་དང་ཀླུ་ཡིས་རྙེད་མིན་ལྷ་མིན་དང་། ། མཁའ་ལྡིང་རིག་འཛིན་མིའང་ཅི་དང་ལྟོ་འཕྱེས་མིན། ། མི་ཡི་དངོས་པོ་ཤིན་ཏུ་རྙེད་དཀའ་རྙེད་གྱུར་ནས། ། དོན་ཏུ་བརྣག་པ་གང་ཡིན་དེ་ནི་བརྟུན་ཏེ་སྒྲུབས། ། ཞེས་གསུངས་ཤིང་། གཞན་ཡང་མདོ་བསྟན་བཅོས་བླ་མའི་མན་ངག་ལས་བརྗོད་ཀྱིས་མི་ལོང་བ་གསུངས་པ་རྣམས་ཤེས་པར་བྱའོ། ། གསུམ་པ་རྙེད་པ་དོན་ཆེ་ཚུལ་ནི། དལ་འབྱོར་གྱི་རྟེན་འདི་ལ་སྐྱེས་བུ་གསུམ་གྱི་དོན་བསྒྲུབ་ཏུ་ཡོད་ཀྱི།
གཞན་ལ་མེད་ཅེས་པའོ། ། དེའང་ཆོས་བསྒྲུབ་ཏུ་ཡོད་མེད་ཀྱིས་སོ། ། བཞི་པ་དེ་ལྟ་བུའི་རྟེན་རྙེད་པའི་དུས་འདིར་ཕན་པ་བསྒྲུབ་དགོས་པར་གདམས་པ་ནི། དེ་ལྟར་རྙེད་དཀའ་ལ་ཕན་ཡོན་ཆེ་བའི་དལ་འབྱོར་གྱི་རྟེན་འདི་ད་རེས་ཡོད་ན་ཡོད། ད་རེས་མེད་ན་མེད་གཅིག་ཏུ་འདུག་པས། རྣམ་གཡེང་དང་ལེ་ལོའི་དབང་དུ་མི་གཏོང་བར་ཉིན་མཚན་རྟག་ཏུ་ཆོས་ལ་འབད་པས་གཏན་དུ་ཕན་པའི་དོན་ཆེན་བསྒྲུབ་དགོས་ཏེ། འདིར་མ་བསྒྲུབས་ན་ཕྱིས་རྟེན་འདི་འདྲ་རྙེད་དཀའ་བའི་ཕྱིར་ཏེ། མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། གྲུ་འདི་ཕྱིས་ནས་རྙེད་དཀའ་བས། །
རྨོངས་པ་དུས་སུ་གཉིད་མ་ལོག ། ཅེས་དང་། ཉིན་མཚན་ཕྱད་པར་མ་འབད་ན། ། བདག་གི་སྡུག་བསྔལ་ནམ་མཐར་ཕྱིན། ། ཞེས་དང་། མི་ཡི་དངོས་པོ་ཤིན་ཏུ་རྙེད་དཀའ་རྙེད་གྱུར་ནས། ། དོན་དུ་བརྣག་པ་གང་ཡིན་དེ་ནི་བརྟུན་ཏེ་སྒྲུབས། ། ཞེས་སོ། ། འོ་ན་ཚེ་འདིའི་འདུན་མ་གྲུབ་ན་དལ་འབྱོར་དོན་ཡོད་དུ་བྱས་པར་འགྱུར་རམ་སྙམ་ན། དེས་ནི་དོན་ཅན་མི་འགྱུར་བར་མ་ཟད་སླར་དོན་མེད་དུ་འགྱུར་ཏེ།
ཞི་བ་ལྷས། ཕྱུགས་ཀྱིས་བསྒྲུབས་ཀྱང་མི་དཀོན་པའི། ། མནོག་ཆུང་གང་ལགས་དེ་དོན་དུ། ། དལ་འབྱོར་ཕུན་ཚོགས་རྙེད་དཀའ་འདི། ། ལས་ཀྱིས་མནར་བ་རྣམས་ཀྱིས་བཅོམ། ། ཞེས་དང་། སློབ་སྤྲིང་ལས། གང་ཞིག་སྐྱེ་དང་རྒ་ཤི་སེལ་བའི་བདུད་རྩི་དེ། ། ཐོབ་པར་མི་བྱེད་མི་སྤྱོད་འཛིན་པར་མི་བྱེད་ན། ། དེ་དག་ཉེས་མང་གཏི་མུག་ཐིབས་པོས་བསླད་པ་སྟེ། །
ཡུན་རིང་ནད་ཀྱིས་ཐེབས་པ་སྨན་ཆེན་མི་བསྟེན་བཞིན། ། ཞེས་སོ། ། ཆོས་རྣམ་དག་བྱས་ན་ཚེ་འདིའི་དོན་ཡང་ཞར་ལ་འགྲུབ་སྟེ། ལུང་ལས། བསོད་ནམས་བྱེད་པ་འདིར་དགའ་ཕྱི་མར་དགའ་ཞེས་འབྱུང་བ་ལྟར། ཚེ་འདི་བློས་བཏང་ནས་ཆོས་རྩེ་གཅིག་ཏུ་ཉམས་སུ་ལེན་པ་རྣམས་ལ་བདེ་སྐྱིད་སྙན་གསུམ་ལྷ་དང་མཉམ་པ་འབྱུང་གིན་གདའ་བ་གསུང་། དེ་ལྟར་ཡིན་པ་ལ་རྟེན་ཁྱད་པར་ཅན་འདི་འདྲ་རྙེད་པའི་དུས་སུ་ཆོས་ལ་མ་འབད་ན། བླུན་པ་དང་བསླུས་པའི་ཚབས་ཆེ་ཞིང་། གདོན་གྱིས་བརླམས་པའམ་སྙིང་མེད་པ་བཞིན་དུ་འགྱུར་ཏེ། འདི་འདྲའི་དལ་བ་རྙེད་གྱུར་ནས། །
བདག་གིས་དགེ་གོམས་མ་བྱས་ན། ། འདི་ལས་བསླུས་པ་གཞན་མེད་དེ། ། འདི་ལས་རྨོངས་པའང་གཞན་མེད་དོ། ། ཞེས་དང་། ཤིན་ཏུ་རྙེད་དཀའ་ཕན་པའི་ས། ། ཇི་ཞིག་ལྟར་སྟེས་རྙེད་གྱུར་ནས། ། བདག་ཉིད་ཤེས་དང་ལྡན་བཞིན་དུ། ། ཕྱིས་ཀྱང་དམྱལ་བ་དེར་ཁྲིད་ན། ། སྔགས་ཀྱིས་རྨོངས་པར་བྱས་པ་བཞིན། ། བདག་ལ་འདིར་སེམས་མེད་དུ་ཟད། །
ཞེས་སོ། ། འོ་ན་དལ་འབྱོར་རྙེད་དཀའི་སྒོམ་སྐྱེས་པའི་ཚད་རང་ཅི་ཙམ་ཡིན་ན། དགེ་བའི་བཤེས་གཉེན་སྤྱན་སྔ་བ་ལྟ་བུ་རེ་ཡིན་ཏེ། ཁོང་མནལ་ཡེ་མི་ལོག་པར་ཐུགས་དམ་མཛད་པ་ལ། དགེ་བཤེས་རྣལ་འབྱོར་པས། བུ་སྐབས་སུ་ཁམས་བག་རེ་མ་གསེང་ན་ཁམས་ལོག་ཡོད་ཉེན་ཡོད་དོ། ། གསུངས་པས། དེ་དག་ལགས་ཏེ་དལ་འབྱོར་རྙེད་དཀའ་འདི་བསམས་ཙ་ན་གཉིད་ལོག་ལོང་རང་མི་གདའ་གསུང་ཟེར། དེ་ལ་ཆོས་རྗེ་རྒྱལ་སྲས་པའི་གསུང་ནས། ཤིན་ཏུ་མེད་པར་འདུག །
དེ་འདྲ་རེ་མེད་ཐབས་མི་འདུག་སྟེ། རང་རེས་ནི་དེའི་ཆ་ཙམ་ཡང་མི་ནུས་པར་འདུག ། ཁོང་གིས་མི་གཡོ་བའི་བསྙེན་པ་དུང་ཕྱུར་དགུ་སོང་ཟེར། མི་ཚེར་མནལ་ཡེ་མ་ལོག་པའི་ཚོད་དུ་འདུག་གསུང་ངོ་། ། གཉིས་པ་འཆི་བ་མི་རྟག་པ་བསམ་པ་ནི། འཆི་ངེས་ཤིང་ནམ་འཆི་ཆ་མེད་ལ། ཐ་ན་ཉི་མ་དེ་རིང་ཙམ་ཡང་མི་འཆི་བའི་གདེང་མི་འདུག་པས། ད་ལྟ་ཉིད་དུ་དམ་པའི་ཆོས་ལ་འབད་དགོས་སྙམ་དུ་བསྒོམ། དེའི་དོན་ཕྱེ་སྟེ་བཤད་པ་ལ་གསུམ་སྟེ། འཆི་བ་བསྒོམ་དགོས་པ་དང་།
ཇི་ལྟར་བསྒོམ་པའི་ཚུལ་དང་། བསྒོམས་པའི་ཕན་ཡོན་ནོ། ། དང་པོ་ལ། སྤྱིར་འཆི་བ་ཞེས་པ་ནི་སྲོག་ཆད་ནས་བདག་ལ་ཇི་ལྟར་སྣང་བའི་ཡུལ་ཞིང་གནས་ཁང་ཟས་གོས་ནོར་གཉེན་བཤེས་འཁོར་གཡོག་ལོངས་སྤྱོད་དང་། ལུས་ཀྱང་དོར་ནས་རང་གཅིག་པུ་ཡུལ་ཕྱོགས་ངོ་ཤེས་མེད་སར་འགྲོ་བ་ཡིན་ཏེ། སྤྱོད་འཇུག་ལས། གསོན་ཚེ་འདི་དང་དེ་བཞིན་དུ། ། གཉེན་དང་བཤེས་པ་རྣམས་སྤངས་ནས། ། གཅིག་པུ་ག་ཤེད་འགྲོ་དགོས་ན། ། མཛའ་དང་མི་མཛའ་ཀུན་ཅི་རུང་། །
ཞེས་སོ། ། དེ་བསམ་དགོས་ཏེ་དེ་མ་བསམས་པ་ལ་གཏན་མི་འཆི་སྙམ་པ་མེད་ཀྱང་འཆི་བ་མི་དྲན་པ་དང་། དྲན་ཀྱང་མི་འཇིགས་པ་དང་། རིང་པོར་སྡོད་སྙམ་པའི་རྟོག་པས་ནོར་རྫས་གཉེན་བཤེས་ཀྱི་ཆེད་དུ་ལུས་སེམས་ཀྱི་སྡུག་བསྔལ་དང་སྡིག་པ་ཐམས་ཅད་རིམ་གྱིས་བྱུང་ནས་ངན་འགྲོའི་རྒྱུ་འབའ་ཞིག་བྱེད། བདེ་ལེགས་ཀྱི་ཆོས་གང་ཡང་མི་འབྱུང་བས། བདེ་ལེགས་ཀྱི་གཞི་རྩ་འཆི་བ་བསྒོམ་པ་ཡིན་ཏེ། སྟོན་པས་ཀྱང་ཐོག་མར་སྐྱེ་རྒ་ན་འཆི་གཟིགས་པ་ལ་བརྟེན་ནས། རྒས་པར་གྱུར་དང་ནད་ཀྱི་སྡུག་བསྔལ་དང་། ། སེམས་དང་བྲལ་བའི་འཆི་བ་མཐོང་ནས་ནི། ། མཁས་པས་བཙོན་ར་འདྲ་བའི་ཁྱིམ་སྤང་སྟེ། །
འཇིག་རྟེན་ཕལ་པ་དག་གིས་ནུས་རེ་སྐན། ། གསུངས་ནས་རབ་ཏུ་བྱུང་བ་མཛད་ཅིང་། གསུང་གི་མཐའ་མ་ཡང་། དགེ་སློང་དག་འདུས་བྱས་མི་རྟག་པ་ཡིན་ཏེ། འདི་ནི་གསུང་གི་མཐའ་མའོ། ། ཞེས་གསུངས་པ་ཡིན་ཞིང་། མདོ་ལས་ཀྱང་། འཆི་བ་དྲན་བྱོས་འཕགས་པའི་ལམ་ཡང་སྤྱོད། ། ཅེས་སོགས་དུ་མ་གསུངས་ཤིང་། སློབ་དཔོན་བསྟན་བཅོས་རྩོམ་པ་པོ་ཐམས་ཅད་ཀྱིས་ཀྱང་བསྟན་བཅོས་སུ་བརྩམས་ཤིང་དམ་པ་ཐམས་ཅད་ཀྱང་འདི་ལ་ཐུགས་དམ་དུ་མཛད་ཅིང་།
ཆོས་ཡོང་མི་ཡོང་ཐམས་ཅད་ཀྱི་རྩ་བ་འདི་རྒྱུད་ལ་སྐྱེས་མ་སྐྱེས་ལ་རག་ལས་པར་གསུངས་ཤིང་། འདི་རྒྱུད་ལ་སྐྱེས་པ་ལ་ཞང་ཡེར་པ་དང་། གཉན་སྟོན་ཤཱཀ་འབྱུང་དང་། འབན་གུང་རྒྱལ་ལ་སོགས་པ་དམ་པ་མང་པོ་བྱོན་ཞིང་། འདི་རྒྱུད་ལ་མ་སྐྱེས་པའི་མཁས་བཙུན་དང་། ལྟ་སྒོམ་གྱི་མན་ངག་ཅན་ཐམས་ཅད་ལ་ཚེ་འདི་བདེ་ལས་མ་བྱུང་བས། ཆོས་བྱེད་པ་ལ་མི་རྟག་པ་བསྒོམ་པ་འདི་ཤིན་ཏུ་གལ་ཆེ་བ་ཡིན་ནོ། ། གཉིས་པ་དེ་ཇི་ལྟར་བསྒོམ་པའི་ཚུལ་ལ་གསུམ་སྟེ། མི་རྟག་པ་དགུ་ཕྲུགས་སུ་བསྒོམ་པ་དང་། ཕྱི་ནང་གི་འགྱུར་བ་ལ་བརྟེན་ནས་བསྒོམ་པ་དང་།
དེ་ལས་གཞན་པའི་ཚུལ་སྣ་ཚོགས་ལ་བརྟེན་ཏེ་བསྒོམ་པའོ། ། དང་པོ་ལ་གསུམ་སྟེ། ངེས་བར་འཆི་བ་དང་། ནམ་འཆི་ཆ་མེད་པ་དང་། འཆི་བ་ལ་གཞན་ཅིས་ཀྱང་མི་ཕན་པའོ། ། དང་པོ་ལ་གསུམ་སྟེ། སྔར་སྐྱེས་པ་ལ་མ་ཤི་བ་མེད་པས་དང་། ཚེ་འདུས་བྱས་ཡིན་པས་དང་། དུས་ལ་སྡོད་པ་མེད་པས་ངེས་པར་འཆི་བའོ། ། དང་པོ་ནི།
འདི་ལྟར་སྐྱེས་པ་ཐམས་ཅད་ཀྱི། ། མདུན་ན་གནས་པ་འཆི་བ་སྟེ། ཀུན་ཀྱང་འཕོ་བར་སྣང་བའི་ཕྱིར། ། མྱ་ངན་བྱ་བར་འོས་མ་ཡིན། ། ཞེས་དང་། སའམ་འོན་ཏེ་མཐོ་རིས་ན། ། སྐྱེས་ནས་ལ་ལ་མ་འཆི་བ། ། འགའ་ཞིག་ཁྱོད་ཀྱིས་མཐོང་བའམ། ། ཐོས་སམ་འོན་ཏེ་ཐེ་ཚོམ་ཟ། ། ཞེས་སོ། །
གཞན་ཡང་། བརྒྱ་བྱིན་དག་ནི་སྟོང་རྣམས་དང་། ། འཁོར་ལོས་སྒྱུར་པ་བརྒྱ་དག་ཀྱང་། ། དུས་ཀྱིས་འཆི་བར་འགྱུར་བ་ནི། ། མར་མེ་འབར་ལ་རླུང་གིས་བཞིན། ། ཞེས་གསུངས། འདོད་པའི་ཁམས་ནི་མི་རྟག་ལ། ། བསམ་གཏན་ལས་སྐྱེས་བདེ་མྱོང་བ། ། ཚངས་པ་ཚངས་པའི་གནས་ལས་ཀྱང་། ། མི་རྟག་ཕྱིར་ནི་ལྟུང་འགྱུར་ལ། །
ཆུ་ཡིས་ཀླུང་གི་འགྲམ་ས་བཞིན། ། ཞེས་བསམ་གཏན་གྱི་བདེ་བ་ཐོབ་པ་གཟུགས་ཀྱི་ཁམས་ཀྱང་མི་རྟག ། སྲིད་པའི་རྩེ་མོ་ཐོབ་ནས་ཚེ་བསྐལ་པ་དུ་མ་ཐུབ་པ་ཡང་འཆི་བ་ལས་མ་ཐར་པས། རྟག་པར་འདུ་ཤེས་རྣམ་ལོག་ན། ། སྲིད་རྩེ་ལས་ཀྱང་འགྲོ་བ་རྣམས། ། འཆི་བའི་ཞགས་པས་དྲངས་གྱུར་པ། ། ཞགས་པས་གླང་པོ་ཇི་བཞིན་ནོ། ། ཞེས་གཟུགས་མེད་ཁམས་ཀྱང་མི་རྟག་པས་ཁམས་གསུམ་དུ་སྐྱེས་པ་ལ་མ་ཤི་བའམ་མི་འཆི་བ་མེད་པས། ཁམས་གསུམ་འདི་དག་ཐམས་ཅད་ལ། ། མི་རྟག་མེ་ཡིས་བསྲེགས་གྱུར་བ། །
དགོན་པར་མེ་ནི་འབར་བ་ཡིས། ། དགོན་བའི་མེ་ཏོག་ཇི་ལྟ་བཞིན། ། ཞེས་སོ། ། གཞན་ཡང་སྐྱེས་པ་ཐམས་ཅད་ཀྱི་མཐའ་འཆི་བས་བརྟུལ་བ་ཆོས་ཉིད་ཡིན་པས། དྲང་སྲོང་ཆེན་པོ་མངོན་ཤེས་དང་རྫུ་འཕྲུལ་མངའ་བ་རྣམས་ཀྱང་འཆི་བ་ལས་མ་ཐར་ཞིང་། བུདྡྷའི་སྤྲུལ་སྐུ་རྣམས་ཀྱང་མི་རྟག་པའི་ཚུལ་སྟོན་ན་འོ་སྐོལ་རྣམས་ལྟ་ཅི་སྨོས་ཏེ། དྲང་སྲོང་ཆེན་པོ་ལྔ་མངོན་ཤེས། ། མཁའ་ལ་རྒྱང་རིང་འགྲོ་བ་ཡང་། ། གང་ན་སྤྱོད་ཡུལ་འཆི་མེད་པ། ། དེར་ནི་འགྲོ་བའི་ནུས་པ་མེད། །
ཅེས་དང་། ཅི་སྟེ་སངས་རྒྱས་རྣམས་ཀྱི་སྐུ། ། མཚན་དང་དཔེ་བྱད་ཀྱིས་བརྒྱན་པའི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་འདྲ་བ་ཡི། ། ལུས་ཅན་གཞན་རྣམས་སྨོས་ཅི་དགོས། ། ཞེས་སོ། ། དེས་ན། གང་དུ་གནས་ན་འཆི་བས་མི་ཚུགས་པའི། ། ས་ཕྱོགས་དེ་ནི་ཡོད་བ་མ་ཡིན་ཏེ། །
ནམ་མཁའ་ལ་མེད་རྒྱ་མཚོའི་ནང་ནའང་མེད། ། བར་སྣང་ལ་མེད་རི་བོའི་ཕྲག་ནའང་མེད། ། ཅེས་གསུངས་སོ། ། གཉིས་པ་འདུས་བྱས་ཡིན་པས་ཀྱང་ངེས་པར་འཆི་སྟེ། འདུས་བྱས་རྟག་པར་འགྱུར་བ་ཡི། ། གནས་དེ་གང་ནའང་ཡོད་མ་ཡིན། ། འདུས་བྱས་ཐམས་ཅད་མི་རྟག་གིས། ། མྱ་ངན་མ་བྱེད་ཀུན་དགའ་བོ། ། ཞེས་དང་། འདུས་ཤིང་བསགས་པའང་སྐད་ཅིག་འཇིག་འགྱུར་ཏེ། །
སྐྱེ་ལ་སོགས་པའི་སྡུག་བསྔལ་ཉོན་མོངས་ལྡན། ། ཞེས་དང་། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། ། སྐྱེས་ནས་འཇིག་པར་འགྱུར་བ་སྟེ། ། དེ་བས་ཉེ་བར་ཞི་བ་བདེ། ། ཞེས་གསུངས་པ་ལྟར་རོ། ། གསུམ་པ་སྐད་ཅིག་ལ་སྡོད་པ་མེད་པས་ཀྱང་ངེས་པར་འཆི་སྟེ། ཉིན་མཚན་སྡོད་པ་ཡོང་མེད་པར། ། ཚེ་འདི་རྟག་ཏུ་གོད་འགྱུར་ཞིང་། །
སྣོན་པ་གུད་ནས་ཡོང་མེད་ན། ། བདག་ལྟ་འཆི་བར་ཅིས་མི་འགྱུར། ། ཞེས་དང་། ཚེ་འདི་སྐད་ཅིག་བསླུ་བ་སྟེ། ། ལུས་ནི་ཐང་གཅིག་བརྙན་པོ་བཞིན། ། ཞེས་སོ། ། དེ་ཡང་མྱུར་དུ་འཆི་སྟེ། ད་ལྟ་ཚེ་ཚད་དྲུག་ཅུ་ཁ་རལ་ཡིན་པས། དེ་རངས་པོ་ཐུབ་ཏུ་ཆུག་ཀྱང་ཚེ་ལ་སྣོན་པ་མེད་ཅིང་འབྲིད་པ་ཡོད་པས་ཚེ་འཛད་པ་ལ་ཚེགས་མེད་ན། འོ་སྐོལ་རྣམས་ཀྱི་ལ་ལའི་ཚེ་སུམ་ཆ་ཟད།
ལ་ལའི་ཕྱེད་ཟད། ལ་ལའི་སུམ་གཉིས་ཟད། ལ་ལ་ཚེ་ལྷག་ལ་སྤྱོད་པ་རྣམས་མྱུར་དུ་འཆི་བ་ལྟ་ཅི་སྨོས། རྒྱ་ཆེ་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་དང་། མྱུར་བ་ཉིད་དུ་འཆི་འགྱུར་བས། །
དེ་སྲིད་དུ་ནི་ཚོགས་གསག་བྱ། ། ཞེས་སོ། ། ནམ་ཞིག་ངེས་པར་འཆི་ཡང་ད་དུང་ལོང་ཡོད་སྙམ་ན། དེའི་གཉེན་པོར་ནམ་འཆི་ཆ་མེད་པ་བསམ་པ་ལ་གསུམ་སྟེ། ཚེ་ལ་ངེས་པ་མེད་པས་དང་། འཆི་བའི་རྐྱེན་མང་བས་དང་། ལུས་ལ་སྙིང་པོ་མེད་པས་ནམ་འཆི་ཆ་མེད་པའོ། ། དང་པོ་ནི། འོ་སྐོལ་འཛམ་བུ་གླིང་པའི་ཚེ་ལ་ངེས་པ་མེད་དེ། སྒྲ་མི་སྙན་ན་ཚེ་སྟོང་སྟེ། །
གཉིས་ན་ཕྱེད་ཕྱེད་སྤངས་པའོ། ། འདི་ན་མ་ངེས་མཐའ་མར་ནི། ། ལོ་བཅུ་དང་པོ་དཔག་ཏུ་མེད། ། ཅེས་དང་། ཁ་ཅིག་མངལ་དུ་འཆི་བར་འགྱུར། ། དེ་བཞིན་ཁ་ཅིག་བཙས་པའི་སར། ། དེ་བཞིན་ཁ་ཅིག་གོག་ཙམ་ནས། ། ལ་ལ་རྒན་དང་ལ་ལ་གཞོན། ། ལ་ལ་དར་ལ་བབས་པའི་ནི། ། རིམ་གྱིས་རབ་ཏུ་འགྲོ་གྱུར་ཏེ། །
དེ་ལ་མི་འདི་གཞོན་ཞེས་ནས། ། གསོན་པའི་གདིང་བྲོད་སུ་ཞིག་འཚལ། ། ཞེས་གསུངས་པ་བཞིན་ནོ། ། གཉིས་པ་འཆི་བའི་རྐྱེན་མང་བས་ནམ་འཆི་ཆ་མེད་དེ། འཆི་བའི་རྐྱེན་དུ་མ་གྱུར་པའི། ། དངོས་དེ་གང་ཡང་ཡོད་མ་ཡིན། ། ཞེས་དང་། འཆི་བའི་རྐྱེན་ནི་མང་བ་སྟེ། ། གསོན་པའི་རྐྱེན་ནི་ཉུང་ཟད་ཅིག ། དེ་དག་ཉིད་ཀྱང་འཆི་རྐྱེན་ཏེ། །
དེ་བས་རྟག་ཏུ་ཆོས་མཛོད་ཅིག ། ཅེས་དང་། འཆི་བདག་རྐྱེན་གྱི་ནང་གནས་པ། ། རླུང་དམར་ནང་འདུག་མར་མེ་བཞིན། ། ཞེས་སོ། ། ད་ལྟ་བློ་དགའ་ཚད་འགའ་ཞིག་ལ། ཚེ་སྟོད་ལ་ཚེ་འདིའི་འདུན་མ་བྱས་ལ་ཚེ་གཞུག་ལ་ཆོས་བྱ་སྙམ་པའམ། ད་ལོ་ཆོས་བརྒྱགས་ཀྱི་སྟ་གོན་བྱས་ལ་སང་ཕོད་ཆོས་བྱ་སྙམ་པ་སོགས་མངོན་ཤེས་བརྟན་པོའམ་ཡི་དམ་གྱི་ལྷས་ལུང་བསྟན་ན་མ་གཏོགས། དེ་མིན་ཐོག་ཏུ་འབབ་པའི་ངེས་པ་མེད་དེ། སློབ་སྤྲིང་ལས།
མར་མེའི་མེ་ལྕེ་ཤུགས་དྲག་རླུང་གིས་བསྐྱོད་པ་ལྟའི། ། ཚེ་འདི་སྐད་ཅིག་གནས་བའི་གདིང་ཡང་ཡོད་མ་ཡིན། ། འདི་ནི་སང་བྱ་འདི་དེ་ཐེང་གཅིག་འོག་ཏུ་བྱ། ། འདི་ནི་དེའུ་རེ་བྱ་ཞེས་སྐྱེ་བོ་སེམས་པ་ན། ། གཤིན་རྗེ་བེ་ཅོན་ལག་ཐོགས་ཟུར་གྱིས་བལྟ་བ་ཡི། ། མིག་རྩ་དམར་ཁྲོས་མ་རངས་གད་མོས་རེ་སྙམ་འདེབས། ། ཞེས་དང་། འཆི་བདག་སུ་དང་མི་བཤེས་པས། ། གློ་བུར་དག་ཏུ་འབབ་འགྱུར་བས། ། སང་དག་བྱ་ཞེས་མ་སེམས་པར། །
དམ་པའི་ཆོས་ལ་བསྐུར་ཏེ་མཛོད། ། ཅེས་དང་། སང་ཙམ་འཆི་འམ་སུས་ཤེས་ཀྱིས། ། དེ་རིང་ཉིད་ལ་བརྟུན་ཏེ་བྱ། ། འཆི་བདག་སྡེ་ཆེན་དེ་དང་ནི། ། ཁྱེད་ཅག་བཤེས་པ་མ་ཡིན་ནོ། ། ཞེས་དང་། དེ་རིང་ཁོ་ན་མི་འཆི་ཞེས། ། བདེ་བར་འདུག་པ་རིགས་མ་ཡིན། ། ཞེས་སོགས་རྒྱ་ཆེར་གསུངས་པས་སོ། །
གསུམ་པ་ལུས་སྲོག་ཉམ་ཆུང་བས་ཀྱང་ནམ་འཆི་ཆ་མེད་དེ། བཤེས་སྤྲིང་ལས། ལུས་མཐའ་ཐལ་བ་མཐར་སྐམ་མཐར་འདྲུལ་ཞིང་། ། མཐའ་མར་མི་གཙང་སྙིང་པོ་མ་མཆིས་པས། ། རྣམ་པར་འཇིག་དེངས་མྱགས་པར་འགྱུར་བ་སྟེ། ། སོ་སོར་འགྱེས་ཆོས་ཅན་དུ་མཁྱེན་པར་མཛོད། ། ཅེས་དང་། ས་དང་ལྷུན་པོ་རྒྱ་མཚོ་ཉི་མ་བདུན། ། འབར་བས་བསྲེགས་པའི་ལུས་ཅན་འདི་དག་ཀྱང་། ། ཐལ་བ་ཡང་ནི་ལུས་པར་མི་འགྱུར་ན། །
ཤིན་ཏུ་ཉམ་ཆུང་མི་ལྟ་སྨོས་ཅི་འཚལ། ། ཞེས་དང་། ཚེ་ནི་གནོད་མང་རླུང་གིས་བཏབ་པ་ཡི། ། ཆུ་ཡི་ཆུ་བུར་བས་ཀྱང་མི་རྟག་ན། ། དབུགས་འབྱུང་དབུགས་རྔུབ་གཉིད་ཀྱིས་ལོག་པ་ལས། ། སད་ཁོམ་གང་ལགས་དེ་ནི་ངོ་མཚར་ཆེ། ། ཞེས་དང་། འདོར་བར་འགྱུར་བའི་ལུས་སྲོག་ལ། ། ཆུ་དང་རྩྭ་ཡི་ཟིལ་ལྟར་ལྟོས། ། ཞེས་སོགས་གསུངས་པ་ལྟར་རོ། །
དེ་ལྟར་ནམ་འཆི་ཆ་མེད་པས་བརྩོན་པས་ཆོས་ལ་འབད་དགོས་ཏེ། སང་ཙམ་འཆིའམ་སུས་ཤེས་ཀྱིས། ། དེ་རིང་ཉིད་ལ་བརྟུན་ཏེ་བྱ། ། ཞེས་དང་། ཡང་དགོན་པས། བདུད་འཆི་བདག་ཁོ་བྲེལ་ཁོམ་གྱི་བྱུས་མི་བརྩི། ། ཚེ་ངེས་མེད་ལ་ནམ་འཆིའི་དུས་བཏབ་མེད། ། དུས་དེ་རིང་འབྱུང་བཞི་དང་རྣམ་ཤེས་འགྱེས་གྱུར་ན། ། གདིང་བློ་བདེ་ཚགས་སུ་ཚུད་དམ་སོམས་ཤིག་ཨང་། ། ཞེས་གསུངས་པ་བཞིན་ནོ། །
ནམ་འཆི་ཆ་མེད་འདི་མ་ཤེས་ན། གོང་གི་སྤྱིར་འཆི་བར་ཤེས་པ་ཙམ་གྱིས་མི་ཕན་ཏེ། དེ་ཙམ་ཞིག་སྡིག་ཅན་ཁྲམ་པ་ལ་ཡང་ཡོད་དེ་གསུང་། གལ་ཏེ་རྒས་རྒས་ཐུབ་ནའང་ད་ལྟ་ལུས་སེམས་དར་ལ་བབ་ཅིང་འགལ་རྐྱེན་མེད་དུས་ཆོས་མ་བྱས་ན་རྒ་ཤི་ལ་ཐུག་ནས་ཆོས་མི་ཡོང་སྟེ། རྨི་ལམ་མིག་འཕྲུལ་ཆུ་ཟླ་ལྟ་བུར་རང་བཞིན་གྱིས། ། གཡོ་བར་རྟོགས་ལ་ཇི་སྲིད་སྲོག་འདི་ལྷག་མ་དང་། ། བཅས་ཤིང་ལུས་གཞོན་གྱུར་ཚེ་ཆགས་དང་ཉེར་བྲལ་བྱོས། ། གཤིན་རྗེའི་ཆུ་སྲིན་དགའ་བའི་ཁར་ནི་ཆུད་གྱུར་ཅིང་། ། སྐྲ་དཀར་ཚོགས་ཀྱི་མཆེ་བས་སྤྱི་ནས་བཟུང་ནས་ནི། ། སྲོག་མཐར་གྱུར་པའི་གནོད་པའི་ཚེར་མས་གནད་ཕུག་པ། །
མཆི་མས་མིག་ཁེབས་གྱུར་ཚེ་དགེ་བ་ཇི་ལྟར་བྱ། ། འཇིག་རྟེན་ཕ་རོལ་མི་བཟད་མུན་ནག་གཡང་ཆེན་དུ། ། ལྷུང་ཞིང་ལུས་བྱེར་གྱུར་ཚེ་དགེ་བ་འདོད་གྱུར་པ། ། དུག་ཅན་སྦྲུལ་ཁ་དོག་པའི་ནང་དུ་ཚུད་གྱུར་པའི། ། སྦལ་པ་ང་རོ་འདོན་དང་མཚུངས་ཞེས་མཁས་རྣམས་སྨྲ། ། ཞེས་དང་། ཁྲོ་ལོས། ད་ལྟ་འབུངས་གསུམ་མ་བཏོན་ན། ། རྒ་ཤིས་ཐུག་ནས་ཆོས་བྱས་ཀྱང་། ། ཐུགས་ཁར་རྨས་ནས་གོ་ཆ་གྱོན། །
བྲང་ལག་གི་འཐབ་མོ་ཨ་ཙ་མ། ། ཞེས་དང་། དེ་ཚེ་ལེ་ལོ་སྤངས་ཀྱང་ནི། ། དུས་མ་ཡིན་པས་ཅི་ཞིག་བྱ། ། ཞེས་སོ། ། གསུམ་པ་འཆི་བའི་ཚེ་དམ་པའི་ཆོས་མ་གཏོགས་པ་གཞན་ཅིས་ཀྱང་མི་ཕན་པ་ལ་གསུམ་སྟེ། གཉེན་བཤེས་ཀྱིས་མི་ཕན་པ་དང་། རྫས་དང་ཡོ་བྱད་ཀྱིས་མི་ཕན་པ་དང་། རང་གི་ལུས་ཀྱིས་མི་ཕན་པའོ། ། དང་པོ་ནི།
བདག་ནི་མལ་ན་འདུག་བཞིན་དུ། ། གཉེན་བཤེས་རྣམས་ཀྱིས་མཐའ་བསྐོར་ཀྱང་། ། སྲོག་འཆད་པ་ཡི་ཚོར་བ་དག ། བདག་ཉིད་གཅིག་པུས་མྱོང་བར་འགྱུར། ། ཞེས་གསུངས་པ་ལྟར་རོ། ། གཉིས་པ་ནི། ། རྙེད་པ་མང་པོ་ཐོབ་གྱུར་ཏེ། ། ཡུན་རིང་དུས་སུ་བདེ་སྤྱད་ཀྱང་། །

ཆོམ་པོས་ཕྲོགས་པ་ཇི་བཞིན་དུ། ། སྒྲེན་མོ་ལག་པ་སྟོང་པར་འགྲོ། ། ཞེས་གསུངས་པས་སོ། ། གསུམ་པ་ནི། ལྷན་ཅིག་སྐྱེས་པའི་ཤ་རུས་ཀྱང་། ། ཞིག་སྟེ་སོ་སོར་འགྱེས་གྱུར་ན། ། ཞེས་གསུངས་པས་སོ། ། འོ་ན་དེའི་ཚེ་གང་གིས་ཕན་སྙམ་ན་ཆོས་ཀྱིས་ཕན་ཏེ། མདོ་ལས། རྒྱལ་པོ་ཆེན་པོ་དེའི་ཚེ་དེའི་དུས་ན་དམ་པའི་ཆོས་མ་གཏོགས་པ་སྐྱབས་དང་མགོན་གཞན་མེད་དོ། ། དམ་པའི་ཆོས་ནི་དེའི་ཚེ་སྐྱབས་དང་།
མགོན་དང་། རྟེན་དང་། གླིང་དང་། དཔུང་གཉེན་ཡིན་ནོ། ། ཞེས་དང་། ཞི་བ་ལྷས། དེ་ཚེ་བསོད་ནམས་གཅིག་སྐྱབས་ན། ། དེ་ཡང་བདག་གིས་མ་བསྟེན་ཏོ། ། ཞེས་སོ། ། ཚེ་འདིར་གཏན་དུ་སྡོད་པའི་དབང་མེད་པར་འཆི་དགོས་པས་ཕྱི་མར་ཕན་པའི་ཆོས་བྱ་བར་ཐག་བཅད།
དེ་ཡང་ནམ་འཆི་ཆ་མེད་པས་ད་ལྟ་ཉིད་ནས་ཆོས་བྱ་བར་ཐག་བཅད། འཆི་བའི་ཚེ་ཆོས་མ་གཏོགས་པ་གཞན་གང་གིས་ཀྱང་མི་ཕན་པས་ཚེ་འདིའི་བྱ་བྱེད་རྣམས་བློས་བཏང་སྟེ། ཆོས་གཅིག་པུ་ལ་འདྲིལ་ཐག་གཅོད་ཀྱི་ཞེ་དམ་མང་དུ་བྱའོ་གསུང་།་་་་་ ཆོས་བྱས་ཀྱང་མཆིའོ་སྙམ་ན། འཆི་ལུགས་མི་གཅིག་སྟེ། ཆོས་པ་རབ་འཆི་བ་ལ་བྲོད། འབྲིང་འཆི་བས་མི་འཇིགས། མཐའ་མ་ཤི་ཡང་མི་འགྱོད་དོ། ། ཆོས་མེད་དེ་འཆི་ན་འཆི་ཁར་ཡང་སྡུག་བསྔལ། བར་དོར་ཡང་སྡུག་བསྔལ།
ཕྱི་མ་ཕན་ཆད་དུའང་སྡུག་བསྔལ་ཆེས་མང་དུ་འབྱུང་ངོ་།། གཉིས་པ་ལ་ཕྱིའི་འགྱུར་བ་བཅུ་དྲུག ནང་གི་བཅོ་ལྔ། འགྱུར་བའི་རྒྱུ་བརྒྱད་དང་བཅས་པ་ལ་བསྟེན་ནས་མི་རྟག་པ་སེམས་ཤིང་བསྒོམ་པ་ནི་ཉན་ས་ལས་འབྱུང་བ་བཞིན་ཏེ་རྒྱས་པར་གཞན་དུ་ཤེས་པར་བྱའོ། ། གསུམ་པ་དེ་ལས་གཞན་ཡང་ཚུལ་སྣ་ཚོགས་ནས་བསྒོམ་པ་ནི་གསུམ་སྟེ། མདོ་དང་བསྟན་བཅོས་བལྟ། དམ་པའི་གསུང་ལ་མཉན། སྣ་ཚོགས་དཔེ་ལ་བསམ་པའོ། ། དང་པོ་ནི། རྒྱལ་པོ་ལ་གདམས་པ་ལ་སོགས་པའི་མདོ་དུ་མ་དང་།
ཚོམས་ལ་སོགས་པའི་བསྟན་བཅོས་བལྟས་ལ་བསམ་པར་བྱ་སྟེ། དེ་དག་ལས་མི་རྟག་པ་རྒྱས་པར་གསུངས་པ་ཡིན་ནོ། ། གཉིས་པ་དམ་པའི་གསུང་ལས་མི་རྟག་པ་གལ་ཆེ་བའི་གསུང་དུ་མ་ཡོད་པ་རྣམས་མཉན་ནས་ཀྱང་བསྒོམ་པར་བྱའོ། ། གསུམ་པའང་། དུར་ཁྲོད་སོང་ནས་གཞན་དག་གི རུས་གོང་དག་དང་ཞེས་པའི་ཚུལ་གྱིས་རོ་ལ་དཔེར་བྱེད་པའི་དུར་ཁྲོད་པ་དང་། ཤིང་གི་གྲིབ་མ་ལ་དཔེར་བྱེད་པའི་ཤིང་དྲུང་བ་དང་། རྒྱུ་སྐར་ལ་དཔེ་བྱེད་པའི་བླ་གབ་མེད་པ་དང་། ནམ་ཟླ་དུས་བཞིའི་འགྱུར་བ་དང་། དངོས་པོའི་འཕེལ་འགྲིབ་སོགས་དཔེར་བྱས་ཏེ་བསྒོམ་པར་བྱའོ། །
དེ་ལྟར་ཐབས་སྣ་ཚོགས་ལ་བརྟེན་ནས་མི་རྟག་པ་བསྒོམས་པས་རྒྱུད་ལ་སྐྱེས་པའམ་གོམས་པའི་ཚད་ནི། འཆི་མལ་དུ་ཞུགས་པའམ། གཤེད་མས་ཁྲིད་པའམ། སྨན་པས་བོར་བའམ། འཁྱམས་པས་དཔོགས་པའི་གྲོགས་པོ་ཆས་པ་ལྟར་དེ་ལས་ནད་ཀྱིས་ཟིན་པས་འདོད་ཡོན་གྱི་རོ་མི་ཚོར། ལས་ཡི་གར་མི་འོང་དེ་ཙམ་གྱི་གདུང་བ་སྐྱེས་པས་ཚེ་འདིའི་ཆོས་བརྒྱད་ལ་ཞེན་པ་ཆུང་བ་དང་། འཆི་བ་ལ་མི་སྐྲག་པ་དང་། ཤི་ནས་ཅི་འགྱུར་ལ་རྟོག་པ་འབྱུང་བ་ཡིན་ནོ། ། གསུམ་པ་མི་རྟག་པ་བསྒོམས་པའི་ཕན་ཡོན་ནི། མི་རྟག་པ་བསྒོམ་པ་འདི་ཤིན་ཏུ་གལ་ཆེ་སྟེ།
པུ་ཏོ་བའི་ཞལ་ནས། ངའི་མི་རྟག་པ་བསྒོམ་པའི་ཆོས་འདི་ལ་ཐམས་ཅད་ཀྱིས་ངན་ངན་པོར་བྱེད་ཀྱིན་འདུག་སྟེ། ངན་ན་ཡང་ངན་གྱིས་འདི་རང་རྒྱུད་ལ་སྐྱེས་པ་ཞིག་མཛོད་དང་དེས་ཆོག་གིས་གསུང་། ཡང་དེའི་ཞལ་ནས། མི་རྟག་པ་སྐྱེས་ན། དང་པོ་ཆོས་ལ་འཇུག་པའི་རྒྱུ་བྱེད། བར་དུ་དགེ་སྦྱོར་ལ་སྐུལ་བའི་རྐྱེན་བྱེད། མཐའ་མར་ཆོས་ཉིད་རྟོགས་པའི་གྲོགས་བྱེད་གསུང་ངོ་། ། ཡང་དང་པོ་ཆོས་ཚོལ་པའི་རྒྱུ་བྱེད། བར་དུ་ཆོས་སྒྲུབ་པའི་རྐྱེན་བྱེད།
མཐའ་མ་མཐར་ཕྱིན་པའི་གྲོགས་བྱེད་གསུང་སྐད། ཡང་དང་པོ་ཚེ་འདི་ལ་བློ་ལྡོག་པའི་རྒྱུ་བྱེད། བར་དུ་འཁོར་བ་མཐའ་དག་ལས་བློ་ལྡོག་པའི་རྐྱེན་བྱེད། མཐའ་མར་མྱ་ངན་ལས་འདས་པའི་ལམ་དུ་འཛུད་པའི་གྲོགས་བྱེད་གསུངས་ནས་འདི་གལ་ཆེ་བའི་དགོས་པ་མང་དུ་གསུང་སྐད་དོ། ། ཡང་མི་རྟག་པ་མ་སྐྱེས་ན་ཆོས་བྱེད་པ་ཙུག་བྱས་ཀྱང་ཕལ་ཆེར་ཚེ་འདི་པར་ཆ་སྟེ། ཞང་ཡེར་པའི་ཞལ་ནས། སྔ་དྲོ་མི་རྟག་པ་མ་སྐྱེས་ན་ཉི་མ་ཕྱེད་ལ་ཚེ་འདི་པར་ཆ། ཉིན་ཕྱེད་ལ་མ་སྐྱེས་ན་དགོངས་མོ་ཚེ་འདི་པར་ཆ། ཚེ་འདི་པར་སོང་ན་ཅི་བྱས་ཆོས་སུ་མི་འགྲོ་གསུང་། དེས་ན་བྱས་པ་ཆོས་སུ་འགྲོ་བ་ལ་ཚེ་འདི་བློས་གཏོང་བ་གལ་ཆེ་སྟེ།
ཇོ་བོ་དང་དགེ་བཤེས་སྟོན་པ་གསུང་བ་བཞིན།་་་་་ ཇོ་བོ་སྐུ་འདའ་ཁར་རྣལ་འབྱོར་པས་ཇོ་བོ་གཤེགས་པའི་འོག་ཏུ་བདག་གིས་སྒོམ་བྱེད་པར་ཞུ་ཞུས་པས། བསྒོམས་ཀྱང་ཆོས་སུ་འགྲོ་ཡེ་གསུང་། འོ་ན་འཆད་པར་ཞུ་ཞུས་པས། བཤད་ཀྱང་ཆོས་སུ་འགྲོ་ཡེ་གསུང་། འོ་ན་ཇི་ལྟར་བགྱི་ཞུས་པས། ཁྱེད་ཐམས་ཅད་དགེ་བཤེས་སྟོན་པ་ལ་བརྟེན་ལ་ཚེ་འདི་བློས་ཐོངས་གསུང་། ཡང་དགེ་བཤེས་སྟོན་པས་བཙུན་པ་ཞིག་རྭ་སྒྲེང་ལ་ཕྱི་སྐོར་བྱེད་པ་ལ། ཇོ་བོ་སྐོར་བ་བྱེད་པ་ལའང་གློ་བ་དགའ་སྟེ། དེ་བས་རང་ཆོས་ཤིག་བྱེད་པ་མི་འཐད་དམ་གསུང་།
དེ་ནས་ཕྱག་འཚལ་བ་དང་། ཆོས་སྒྲོག་པ་དང་། སྒོམ་བྱེད་བ་ལའང་དེ་བཞིན་དུ་གསུངས་པས། འོ་ན་ཆོས་ཇི་ལྟར་བགྱི་ཞུས་པས། ཚེ་འདི་བློས་ཐོངས་བྱ་བ་ལན་གསུམ་གསུངས་སྐད། ཚེ་འདི་བློས་གཏོང་རིགས་བའི་རྒྱུ་མཚན་གཞན་ཡང་། གཉེན་བཤེས་ནོར་དང་བདེ་བ་བསྟོད་གྲགས་རྣམས་ཡོད་ན་མི་ལེགས་ཤིང་མེད་ན་ལེགས་པའི་ཚུལ་སྤྱོད་འཇུག་ལས་རྒྱས་པར་གསུངས་སོ། ། མི་རྟག་པ་སྐྱེས་ན་ཚེ་འདིའི་འདུན་མ་ལ་ཁོ་ཐག་ཆོད་པ་ཞིག་ཡོང་སྟེ། གྲུབ་ཐོབ་ཀུན་ལྡན་རས་པ་ཞིང་འཆུ་འཕྲོ་ལ་མི་རྟག་པ་སྐྱེས་ནས་ཆོས་ལ་འཁྱུས་པར་གདའ། ཚེ་འདི་བློས་གཏོང་བའི་བློ་སྣ་སྐྱེས་པ་ཙམ་གྱིས་ཀྱང་ལས་ངན་མང་པོ་འཛད་དེ།
རྗེ་བཙུན་གྲགས་རྒྱལ་གྱི་སློབ་མ་དགེ་བཤེས་ཁ་རག་པ་བྱ་བའི་གཏམ་རྒྱུད་གསུང་།་་་་་ དགེ་བཤེས་ཁ་རག་པ་བྱ་བའི་ཡོན་ཏན་དང་། སྐུ་བསོད་ཆེན་པོ་བྱས་པ་ཞིག་ལ་མཛེ་བྱུང་ནས་ཐབས་སྣ་ཚོགས་བྱས་ཀྱང་མ་ཕན་པར་སྡུག་བསྔལ་ཆེན་པོ་བྱུང་། ནུབ་གཅིག་བློ་ལ་ནད་འདིས་མི་ཁྱུར་མི་ཚུད་པར་འདུག་པས། ད་མི་ཁྱུ་ནས་བུད་ངོ་ཤེས་ཤིག་བྱ། ལོངས་སྤྱོད་གང་ཡོད་དགེ་ཕྱོགས་སུ་བཏང་ལ་ང་རང་སྡོད་ས་ཀྱེ་མོ་རྫ་འཕྲེང་གི་རྫ་འོག་ཅིག་ཏུ་བྱ་སྟེ། ལྟོ་བསླངས་ཟན་ལ་བྱས་ལ། མ་ཎི་བགྲང་སྙམ་པ་ཞིག་བྱུང་བས། དེའི་ནུབ་མོ་རྨི་ལམ་དུ་ཁོང་གཙང་པོས་ཁྱེར་བ་ལ། མི་དཀར་པོ་གཅིག་བྱུང་ནས་ཆུ་ནས་བཏོན་ཏེ།
ཉལ་ས་བྱ་སྙམ་པའི་བྲག་ཐོག་དེར་བཞག་སོང་བས་ལུས་ལ་ཆུ་མང་པོ་ཟགས་པ་རྨིས། སད་ཙ་ན་མལ་ཐམས་ཅད་ཆུས་ཁེངས་འདུག མཛེ་ཡང་སངས་དྲག་འདུག་ཟེར་གསུང་། མི་རྟག་པ་སྐྱེས་ན་ཆགས་སྡང་གི་གཉེན་པོར་འགྱུར་ཏེ། བུད་མེད་གཤིས་བཟང་མ་ཞིག་གི་གཏམ་རྒྱུད་གསུང་།་་་་་ བུད་མེད་གཤིས་བཟང་མ་ཞིག་ལ་ཞིང་བཟང་མོ་ཞིག་ཡོད་པ་ལ་ཁྱིམ་མཚེས་ཀྱི་བུ་ཚས་ལམ་བྱས་པ་ལ། མོའི་གཉེན་ཀུན་ན་རེ། ཞིང་ལ་ལམ་བྱེད་མ་འཇུག་བྱས་པས། མོ་ན་རེ། ནམ་འཆི་ཆ་མི་འདུག་ཅིང་།
གར་སྐྱེ་ངེས་པ་མི་འདུག་པས། གལ་ཏེ་ཁོང་ཚོའི་བུ་ཚར་སྐྱེས་ན་ང་རང་ཡང་ཕྱིན་པས་ཆོག་པར་འདུག་པས་བསྲུང་དོན་མེད་ཟེར་རོ།། རྒྱལ་སྲས་པས་ནམ་འཆི་ཆ་མེད་དང་གར་སྐྱེ་ངེས་མེད་ལ་ངེས་ཤེས་སྐྱེས་པའི་ཚིག་ཏུ་འདུག ཤིན་ཏུ་བདེན་གསུང་། མི་རྟག་པ་བཅོས་མིན་ཞིག་སྐྱེས་ན་ཆོས་མིན་ཅི་ཡང་མི་བྱེད་པ་ཞིག་འོང་བར་འདུག་སྟེ། འདིའི་ཉམས་མྱོང་རྣམ་དག་སྐྱེས་པའི་ཆོས་པ་ཡང་རེ་རེ་ཙམ་དུ་འདུག ད་ལྟ་མི་རྟག་པ་གཤའ་མར་སྐྱེས་པ་ངེད་ཀྱི་སློབ་དཔོན་ཡེར་པའི་ཞང་བཙུན་ཡིན། དེ་ནས་བྲག་རྒྱབ་ཀྱི་གཉན་སྟོན་ཤཱཀ་འབྱུང་ཡིན། དེ་ནས་ཁ་རག་སྒོམ་ཆུང་ཡིན། དེ་བཞིན་དུ་རང་རེ་རྣམས་ཀྱང་འཆི་བ་མི་རྟག་པ་བསམས་ལ།
དབེན་པ་རེར་བསྡད་དེ་འཆི་ཆོས་ཁོ་ན་བྱེད་དགོས་ཏེ། འོ་སྐོལ་གྱི་ཚེ་ཕྱི་མ་དང་སང་ཕོད་ཀྱང་གང་སྔ་མི་ཤེས། ཚེ་ཕྱི་མ་དང་ཟླ་བ་ཕྱི་མ་ཡང་གང་སྔ་མི་ཤེས། ཚེ་ཕྱི་མ་དང་སང་ཉིན་ཡང་གང་སྔ་མི་ཤེས་པས། དེའི་གོང་དུ་ལོངས་སྤྱོད་གང་ཡོད་དགེ་ཕྱོགས་སུ་བཏང་བ་དང་། སྡིག་པ་གང་ཡོད་བཤགས་བསྡོམ་བྱ་བ་དང་། ཆོས་སྤྱོད་གང་ཤེས་ལ་ཅི་ནུས་སུ་འབད་པ་དང་། དམིགས་རྣམ་གང་ཡོད་ལ་བློ་སྦྱོང་བ་དང་། གསོལ་བ་གདབ་ཅིང་སྨོན་ལམ་གདབ་པ་རྣམས་བྱ་སྟེ། མདོར་ན་བྱ་ཐབས་དེ་ལས་མེད་པ་ཞིག་བྱ་དགོས་གསུང་།
དེས་ན་མདོ་ལས་ཀྱང་། མི་རྟག་པ་མང་དུ་བསྒོམས་ན་སངས་རྒྱས་ཐམས་ཅད་ལ་མཆོད་པ་བྱས་པ་ཡིན་ནོ། ། སངས་རྒྱས་ཐམས་ཅད་ཀྱིས་ལུང་བསྟན་པ་ཡིན་ནོ། ། སངས་རྒྱས་ཐམས་ཅད་ཀྱིས་དབུགས་ཕྱུང་བ་ཡིན་ནོ། ། སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་ཡིན་ནོ། ། རྗེས་རྣམས་ཀྱི་ནང་ན་གླང་པོ་ཆེའི་རྗེས་མཆོག་ཡིན་པ་བཞིན་དུ། སྒོམ་པའི་འདུ་ཤེས་རྣམས་ཀྱི་མཆོག་མི་རྟག་པ་བསྒོམ་པ་ཡིན་ནོ། ། ཞེས་གསུངས་སོ། ། དེས་ན་སྙིང་ནས་ཀྱི་ཆོས་ཤིག་བྱེད་ན། འདི་ཁོ་ན་རེ་ཞིག་གནད་དུ་བསྣུན་པར་བྱ་སྟེ།
མི་རྟག་པར་མ་ཤེས་ན། དེ་ལྟར་བདག་ནི་གློ་བུར་ཞེས། ། བདག་གིས་རྟོགས་པར་མ་གྱུར་པས། ། གཏི་མུག་ཆགས་དང་ཞེ་སྡང་གིས། ། སྡིག་པ་རྣམ་པ་དུ་མ་བྱས། ། ཞེས་གསུངས་པ་ལྟར་འགྱུར་རོ། ། མི་རྟག་པར་ཤེས་ན་ཆོས་འབའ་ཞིག་མགོན་སྐྱབས་དང་། དཔུང་གཉེན་དུ་ཤེས་ནས་ཆོས་ལ་འབད་པ་ཞིག་འབྱུང་ཞིང་། ཆོས་ལ་བྱང་ཆུབ་ཀྱི་སེམས་ལས་བཟང་བ་མེད་པས་དེ་བསྒོམ་པ་ལ་འབད་པ་ཞིག་འབྱུང་བ་ཡིན་ནོ།། ༈ །།གསུམ་པ་ལས་འབྲས་དང་འཁོར་བའི་ཉེས་དམིགས་བསམ་པ་ནི།
རྒྱུ་དགེ་སྡིག་ལས་འབྲས་བུ་བདེ་སྡུག་འབྱུང་བར་གསུངས་པས། སྡིག་པ་ཐམས་ཅད་སྤང་ཞིང་དགེ་བ་ཐམས་ཅད་ཅི་ནུས་སུ་བསྒྲུབ་པར་བྱ་ཞིང་། ཁམས་གསུམ་འཁོར་བའི་རིགས་དྲུག་གང་དུ་སྐྱེས་ཀྱང་སྡུག་བསྔལ་ལས་མེད་པས་བདག་གཞན་ཐམས་ཅད་དེ་ནས་ཐར་པར་བྱ་བའི་ཕྱིར་ཆོས་ལ་འབད་པར་བྱའོ་སྙམ་དུ་བསྒོམ་མོ། ། དེ་ཡང་འཆི་ངེས་ཤིང་ནམ་འཆི་ཆ་མེད་ན། ཤི་བའི་འོག་དུ་ཇི་ལྟར་འགྱུར་སྙམ་ན། རྒྱང་འཕེན་པ་འདོད་པའི། མེ་ཤི་ཐལ་བ་རླུང་ཁྱེར་འདྲ། ། སླར་སྐྱེ་བ་དག་ག་ལ་ཡོད། ། ཅེས་པ་ལྟར་མེད་དེ་ཡང་མི་ཆ། མི་ཤི་བ་མིར་སྐྱེ་བ་སོགས་ཀྱང་མ་ཡིན།
བདག་གི་བདེ་སྡུག་བདག་ལ་རང་དབང་མེད། དབང་ཕྱུག་གིས་བྱས་ཞེས་ཟེར་བ་ལྟར་ཡང་མ་ཡིན། འོ་ན་ཇི་ལྟར་ཡིན་ན་རྒྱུ་ལས་བཟང་ངན་གྱི་རྗེས་སུ་འབྲངས་ནས་འབྲས་བུ་སྐྱེ་བ་བཟང་ངན་འབྱུང་དགོས་ཏེ། རྒྱལ་པོ་གསལ་རྒྱལ་ལ་གདམས་པ་ལས། དུས་ཀྱིས་བསྙེན་ཏེ་རྒྱལ་པོ་འགྲོ་འགྱུར་ན། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང་། ། སྐྱེས་བུ་དེ་ནི་གང་དང་གར་འགྲོ་བར། ། ལས་ནི་གྲིབ་མ་བཞིན་དུ་རྗེས་སུ་འབྲང་། ། ཞེས་དང་། ཕུང་པོ་འདོད་རྒྱལ་ལས་མིན་དུས་ལས་མིན། །
རང་བཞིན་ལས་མིན་ངོ་བོ་ཉིད་ལས་མིན། ། དབང་ཕྱུག་ལས་མིན་རྒྱུ་མེད་ཅན་མིན་ཏེ། ། མི་ཤེས་ལས་དང་སྲེད་ལས་བྱུང་རིག་མཛོད། ། ཅེས་གསུངས་པས་སོ། ། དེ་ཡང་མི་དགེ་བ་སྤྱད་ན་ངན་སོང་དུ་སྐྱེ་དགོས་ཏེ། མི་དགེ་བ་ཆེན་པོས་དམྱལ་བ། འབྲིང་པོས་ཡི་དྭགས། ཆུང་ངུས་དུད་འགྲོར་སྐྱེ་ལ། དེ་བཞིན་དུ་དགེ་བ་ཆུང་འབྲིང་ཆེན་པོས་མངོན་མཐོ་ལྷ་མིའི་རྟེན་དང་། ངེས་པར་ལེགས་པའི་བྱང་ཆུབ་འཐོབ་པར་གསུངས་སོ། །
དེས་ན་ལས་རྒྱུ་འབྲས་བསམས་ནས་སྤང་བླང་བྱེད་པ་གལ་ཆེ་སྟེ། མོས་པ་སྡུག་བསྔལ་འཇིགས་པ་དང་། ། དེ་ཡི་ཕན་ཡོན་བསམས་པས་བསྐྱེད། ། ཅེས་དང་། དགེ་བའི་ཆོས་རྣམས་ཐམས་ཅད་ཀྱི། ། རྩ་བ་མོས་པར་ཐུབ་པས་གསུངས། ། དེའི་ཡང་རྩ་བ་རྟག་ཏུ་ནི། ། རྣམ་སྨིན་འབྲས་བུ་བསྒོམས་པས་སོ། ། དེ་བས་དགེ་ལ་མོས་བྱ་ཞིང་། ། གུས་པ་ཉིད་དུ་བསྒོམ་པར་བྱ། །
ཞེས་སོ། ། འོ་ན་དགེ་སྡིག་ལ་སྐྱོན་ཡོན་རང་ཅི་ཙམ་ཡོད་ན། དགེ་བ་ཁོ་ན་བྱས་ན་འབྲས་བུ་བདེ་བ་འབའ་ཞིག་ཏུ་འབྱུང་སྟེ། ཞི་བ་ལྷས། ཡིད་ལ་བསམས་པའི་དགེ་བྱས་པས། ། གང་དང་གང་དུ་འགྲོ་འགྱུར་བ། ། དེ་དང་དེར་ནི་བསོད་ནམས་དེས། ། འབྲས་བུའི་ཡོན་གྱིས་མངོན་མཆོད་འགྱུར། ། ཞེས་སོ། ། རྒྱུ་སྡིག་པ་ཁོ་ན་སྤྱད་ན་འབྲས་བུ་སྡུག་བསྔལ་ཁོ་ན་འབྱུང་སྟེ།
ཞི་བ་ལྷས། སྡིག་པ་བྱེད་པ་བདེ་འདོད་ཀྱང་། ། གང་དང་གང་དུ་འགྲོ་འགྱུར་བ། ། དེ་དང་དེར་ནི་སྡིག་པ་དེས། ། སྡུག་བསྔལ་མཚོན་གྱིས་རྣམ་པར་འཇོམས། ། ཞེས་སོ། ། རྒྱུ་དགེ་སྡིག་སྤེལ་མར་སྤྱད་ན་འབྲས་བུ་བདེ་སྡུག་སྤེལ་མར་འབྱུང་སྟེ། ལས་བརྒྱ་པ་ལས། ལུས་ཅན་རྣམས་ཀྱི་བདེ་སྡུག་ནི། ། ལས་རྣམས་ཡིན་པར་ཐུབ་པས་གསུངས། །
ལས་རྣམས་ཀྱང་ནི་སྣ་ཚོགས་པ། ། དེ་ཡིས་འགྲོ་འདི་སྣ་ཚོགས་བྱས། ། སྣ་ཚོགས་རྣམ་པར་འཁྱམས་ཤིང་འཇུག ། ལས་ཀྱི་དྲྭ་བ་འདི་ཆེའོ། ། ཞེས་གསུངས་ཏེ། དགྲ་བཅོམ་པ་རྣ་བ་བྱེ་བ་རིས་ཉི་ཚེའི་དམྱལ་བའི་གནས་སུ་ཕྱིན་བའི་གཏམ་རྒྱུད་གསུང་།་་་་་ དགྲ་བཅོམ་པ་དེས་མཁར་བཟང་པོ་ཞིག་གི་ནང་ན་བུད་མེད་རིན་པོ་ཆེ་མང་པོས་བརྒྱན་པ་གཅིག་འདུག དེ་ལ་ཟས་བསླངས་པས་ནང་དུ་བོས་ཏེ་ཟས་བཟང་པོ་མང་པོ་བྱིན། དེ་ནས་ཁྲི་ཅིག་གི་ཟུར་བཞིར་ཡི་དྭགས་བཞི་བཏགས་འདུག འདི་བ་ལ་ཅི་ཡང་མ་སྟེར་ཅིག་ཟེར་ནས་སྒོར་སོང་།
སྙིང་རྗེ་ནས་ཅུང་ཟད་རེ་བྱིན་པས། ཁོང་ཚོ་སྡུག་བསྔལ་ཆེན་པོ་བྱུང་། མོ་ན་རེ། འདི་ཚོས་ཟོས་པས་ཆོག་ན་དངོས་སྙིང་བརྩེ་སྟེ་ཟེར། ཁྱེད་རྣམས་ལ་ཁྱད་པར་འདི་ཙམ་འབྱུང་བ་ཅི་ཡིན་དྲིས་པས་སྐྱེ་བ་སྔ་མ་ངེད་ཚོ་བཟའ་ཚོ་ཡིན་ཏེ། ཁོང་ཚོ་ཞིང་ལས་ལ་སོང་བའི་དྲོ་ཆས་ལེན་པ་དང་། དགེ་སློང་ཞིག་བྱོན་བྱུང་། དེ་ལ་ཐམས་ཅད་དྲངས་ཏེ་དྲོ་བསྐྱར་ནས་གཡོས་པས་ཉི་མ་འཕྱི་མོར་སོང་བས་ཁོང་ཚོ་ཁྲོས་པས། སྔར་གྱི་ལོ་རྒྱུས་བརྗོད་པས། ཁོང་ཚོས་དགེ་སློང་ལ་ཚིག་ངན་སྨྲས།
ངས་ཁོང་ཚོའི་ཚིག་ངན་གྱི་རྣམ་སྨིན་མཐོང་ཞིང་སྐྱོབ་པར་གྱུར་ཅིག ཅེས་སྨོན་ལམ་བཏབ་པས་ངེད་ཚོ་འདིར་སྐྱེས་པ་ཡིན། དེ་མིན་ན་ང་ལྷར་སྐྱེ་བར་འདུག་ཟེར་རོ། ། ཡང་ཁང་པ་གཉིས་སུ་ཕྱིན་པས་གཅིག་ན་ཁྱེའུ་གཅིག་བུད་མེད་མཛེས་མ་བཞིས་ཉིན་མོ་ལྷ་རྫས་ཀྱིས་མཆོད་ཅིང་། ནུབ་མོ་དེ་བཞི་སྤྱང་མོ་བཞིར་སོང་ནས་དེ་ཟ་ཞིང་འདུག དེའི་རྒྱུ་དྲིས་པས། ཁྱེའུ་དེ་ཚེ་སྔ་མ་སྨད་འཚོང་མ་ཡིན་པས་ཉིན་མོ་སྡོམ་པ་བསྲུངས། ནུབ་མོ་མ་བསྲུངས་པས་འདི་ལྟར་བྱུང་ཟེར་རོ། ། ཡང་ཁ་ཅིག་ན་ཁྱེའུ་གཅིག་བུད་མེད་མཛེས་མ་བཞིས་ནུབ་མོ་ལྷ་རྫས་ཀྱིས་མཆོད་ཅིང་། ཉིན་མོ་དེ་བཞི་སྤྱང་མོ་བཞིར་གྱུར་ནས་དེ་ཟ་ཞིང་འདུག
དེའི་རྒྱུ་དྲིས་པས། ཁྱེའུ་དེ་ཚེ་སྔ་མ་གཤན་པ་ཡིན་པས་ཉིན་མོ་སྡོམ་པ་མ་བསྲུངས། ནུབ་མོ་བསྲུངས་པས་འདི་ལྟར་གྱུར་ཟེར་རོ།། དེ་དག་ཀྱང་གཙོ་ཆེར་བྱེད་པ་པོས་མྱོང་སྟེ། མཽ་གལ་མས་བུ་ཁྱོའི་དོན་དུ་སེར་སྣ་སོགས་བྱས་པས། ཁྱོ་ཕོ་ཚངས་པའི་གནས་སུ་སྐྱེས། བུ་ཡིས་ཐར་པ་ཐོབ། མོ་རང་གིས་སྡུག་བསྔལ་དཔག་མེད་མྱང་བར་གསུངས་ཤིང་། ལུང་ལས་ཀྱང་། ལས་ནི་ས་ལ་མི་སྨིན།
ཆུ་ལ་མི་སྨིན་པར་ཟིན་པའི་ཕུང་པོ་འབའ་ཞིག་ལ་སྨིན་པར་གསུངས་ཏེ། བཤེས་སྤྲིང་ལས། ཁྱོད་ཀྱིས་ལྷ་དང་དགེ་སྦྱོང་བྲམ་ཟེ་དང་། ། ཡབ་ཡུམ་བཙུན་མོ་སྲས་དང་བློན་པོ་དང་། ། འཁོར་གྱི་སླད་དུའང་སྡིག་པ་མི་བགྱི་སྟེ། ། དམྱལ་བའི་རྣམ་སྨིན་སྐལ་ནོད་འགའ་མ་མཆིས། ། ཞེས་སོ། ། འོ་ན་ད་ལྟ་སྡིག་ཅན་བདེ་བ་དང་། ། དགེ་བ་ཅན་ལ་སྡུག་བསྔལ་འབྱུང་བར་སྣང་བ་དེ་ཅི་ཡིན་སྙམ་ན། མི་འགལ་ཏེ།
ད་ལྟའི་བདེ་སྡུག་སྔོན་གྱི་རྣམ་སྨིན་ཏེ། ། སྔ་མ་ཅི་བྱས་རང་གི་ལུས་ལ་ལྟོས། ། ཕྱི་མ་གར་འགྲོ་རང་གི་སེམས་ལ་དྲིས། ། ཞེས་དང་། སྡིག་པའི་ལས་རྣམས་བྱས་བ་འགའ་ཡང་ནི། ། དེ་ཡི་མོད་ལ་མཚོན་བཞིན་མི་གཅོད་དེ། ། འཆི་བའི་དུས་ལ་བབ་ན་ལས་རྣམས་ཀྱི། ། འབྲས་བུ་གང་ལགས་དེ་ནི་མངོན་བར་འགྱུར། ། ཞེས་གསུངས་སོ། ། ལས་རྣམས་འཕྲལ་དུ་མི་སྨིན་ན་ཆུད་ཟོས་སུ་མི་འགྱུར་རམ་སྙམ་ན།
གཉེན་པོས་མ་བཅོམ་ན་ཆུད་ཟོས་སུ་ཡང་མི་འགྱུར་ཏེ། ལུང་ལས། ལུས་ཅན་དག་གི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་སོ། ། འོ་ན་དགེ་སྡིག་གཉིས་ཀ་བྱས་པ་ཞིག་ཐོག་མར་གང་གི་འབྲས་བུ་ཡིན་སྙམ་ན། གནས་བརྟན་སྒྲ་གཅན་ཟིན་བཟང་པོས། ། ལས་ཀྱི་འབྲས་བུ་ལྕི་གང་དང་། །
ཉེ་བ་གང་དང་གོམས་པ་གང་། ། སྔར་བྱས་གང་ཡིན་དེ་དག་ལས། ། འབྲས་བུ་ཐོག་མར་སྨིན་པར་འགྱུར། ། ཞེས་ལྕི་བ་སྟེ་སྟོབས་གང་ཆེ་དང་། སྟོབས་མཉམ་ན་ཉེ་བ་སྟེ་འཆི་ཁར་དགེ་སྡིག་གི་སེམས་གང་གསལ་དང་། དེ་མཉམ་ན་གོམས་ཤས་གང་ཆེ་དང་། དེ་མཉམ་ན་སྔར་གང་བྱས་དེའི་འབྲས་བུ་ཐོག་མར་སྨིན་ཏེ། རང་རེ་རྣམས་ཀྱིས་ནི་ཕལ་ཆེར་སྡིག་པ་ངོས་སྟོབས་ཆེ་བ་དང་། སྡིག་པའི་སེམས་གསལ་བ་དང་། སྡིག་པ་ལ་གོམས་པ་དང་།
སྡིག་པ་སྔར་བྱས་པ་ཀ་མང་བ་འདྲ་བས། བློ་བདེར་ཉལ་བས་མི་ཕན་ཏེ། དམྱལ་པ་ཡི་ནི་ལས་བྱས་པས། ། ཅི་ཕྱིར་འདི་ལྟར་བདེ་བར་གནས། ། ཞེས་གསུངས་པས་ངན་སོང་དུ་མི་སྐྱེ་བའི་ཐབས་ལ་ཆེར་འབད་དགོས་སོ། ། འོ་ན་དགེ་སྡིག་ཆེན་པོས་བདེ་སྡུག་བསྐྱེད་ཀྱང་། ཕྲ་མོས་མི་ནུས་སོ་སྙམ་ན། ཤིན་ཏུ་ཡང་ནུས་ཏེ། རྒྱལ་པོ་སྤྱི་བོ་སྐྱེས་ཀྱིས་གླིང་བཞི་དང་། རྒྱལ་ཆེན་བཞིའི་བདག་པོ་ལོ་བརྒྱད་ཁྲི་རེ་བྱས།
སུམ་ཅུ་རྩ་གསུམ་དུ་བརྒྱ་བྱིན་སུམ་ཅུ་རྩ་བདུན་བརྗེས་ཀྱི་བར་ལ་བརྒྱ་བྱིན་གྱི་རྒྱལ་སྲིད་ཕྱེད་ལ་དབང་བྱས་པར་འདུག དེའི་རྒྱུ་ཡང་སྐྱེ་བ་མང་པོའི་གོང་རོལ་དུ། མིའི་ལུས་གཅིག་ཐོབ་པའི་བྱིས་པའི་དུས་སུ་ཡུལ་ལུགས་ཀྱིས་བག་མ་བལྟ་བ་ལ་སྲན་མ་སྦར་རེ་གཞི་བདག་ལ་འཐོར་དགོས་པས། ཁོང་གིས་ཀྱང་སྲན་མ་སྦར་གང་ཁྱེར་ནས་བག་མ་བལྟར་ཕྱིན་པའི་ལམ་དུ། སངས་རྒྱས་བསོད་སྐྱབས་གྲོང་དུ་བསོད་སྙོམས་ལ་བྱོན་པ་དང་མཇལ་བས་ཤིན་ཏུ་དད་དེ། སྲན་མ་སྦར་གང་པོ་དེ་སངས་རྒྱས་ལ་གཏོར་བས། བཞི་ལྷུང་བཟེད་དུ་སོང་། གཅིག་ཐུགས་ཀར་ཕོག་པའི་འབྲས་བུར་གསུངས། མཆོད་རྟེན་ལ་ཕྱག་གུས་པ་རེ་བཙལ་བས་ཀྱང་དེ་ནས་གསེར་གྱི་ས་གཞིའི་བར་གྱི་རང་གི་ལུས་ཀྱིས་ནོན་ཚད་ཀྱི་བྱེ་མ་སྙེད་སྟོང་འགྱུར་དུ་འཁོར་ལོས་སྒྱུར་རྒྱལ་ཐོབ་པར་བཤད། འཕགས་པ་ཀཱ་ཏྱཱ་ཡ་ན་ལ།
རྒན་མོ་ཞིག་གིས་ཆུ་ལྷུང་བཟེད་གང་ཕུལ་བས་ལྷར་སྐྱེས་པར་བཤད། དམ་ཆོས་པད་དཀར་ལས། སངས་རྒྱས་ལ་དམིགས་ནས་ཐ་ན་མེ་ཏོག་གཅིག་ནམ་མཁའ་ལ་གཏོར་ནའང་སྔོན་གྱི་མཐའ་མི་མངོན་པ་ཙམ་གྱི་བསྐལ་པར་འཁོར་བའི་ཚེ། བརྒྱ་བྱིན་དང་འཁོར་ལོས་སྒྱུར་རྒྱལ་ཐོབ་པའི་མཐའ་མི་རྙེད་པར་གསུངས། འདུལ་བ་ལུང་ལས། དགེ་བ་ཆུང་ངུ་དག་ལ་ཡང་། ། མི་ཕན་སྙམ་དུ་བརྙས་མི་བྱ། ། ཆུ་ཡི་ཐིགས་པ་བསགས་པ་ཡིས། ། སྣོད་ཆེན་རིམ་གྱིས་གང་བར་འགྱུར། ། ཞེས་སོ། །
མི་དགེ་བ་ལ་ཡང་ངག་གི་ཉེས་བྱས་ཕྲ་མོ་རེས་ཀྱང་བྱེ་བ་མང་པོར་སྡུག་བསྔལ་མྱོང་བར་གསུངས་ཏེ། དགེ་སློང་མ་གཅིག་གིས་རང་གི་གྲོགས་མོ་རྣམས་ལ་ཁྱི་མོ་ཁྱེད་ཚོ་བྱས་པས། སྐྱེ་བ་ལྔ་བརྒྱར་ཁྱི་མོར་སྐྱེས་པ་དང་། དགེ་འདུན་བཞུགས་པའི་རྩིག་ངོས་དང་ཀ་བ་ལ་ངར་སྣབས་བསྐུས་པས་རྩིག་པ་ལྟ་བུ་དང་། ཀ་བ་ལྟ་བུའི་དམྱལ་བར་སྐྱེས་པར་གསུངས་ཏེ། དེས་ན། སྡིག་པ་ཆུང་ངུ་དག་ལ་ཡང་། ། མི་གནོད་སྙམ་དུ་བརྙས་མི་བྱ། ། མེ་མདག་ཆུང་ངུ་དག་གིས་ཀྱང་། ། རྩྭ་ཕུང་རི་ཙམ་སྲེག་པར་བྱེད། །
ཅེས་སོ། ། དགེ་སྡིག་ཆེ་ཆུང་གི་ཁྱད་པར་ཡང་། དུས་རྟག་ཏུ་བྱེད་པ་དང་། ཀུན་སློང་དྲག་པོས་བྱེད་པ་དང་། ། འགྱོད་སོགས་གཉེན་པོ་མེད་པ་དང་། ། དཀོན་མཆོག་གསུམ་སོགས་ཡོན་ཏན་དང་ལྡན་པའི་གཞི་དང་། ཕ་མ་སོགས་ཕན་འདོགས་པའི་གཞི་ལ་བྱས་པ་ནི་ཆེ་ཞིང་། དེ་ལས་ལྡོག་པ་ནི་ཆུང་བ་སྟེ། རྟག་དང་མངོན་པར་ཞེན་དང་གཉེན་པོ་མེད། ། ཡོན་ཏན་གཙོ་ལྡན་གཞི་ལས་བྱུང་བའི་ལས། །
དགེ་དང་མི་དགེ་རྣམ་ལྔ་ཆེན་པོ་སྟེ། ། དེ་བས་དགེ་བ་བྱེད་ལ་བརྩོན་པར་མཛོད། ། ཅེས་སོ། ། དེའང་ཡུལ་དང་བསམ་པ་གཙོ་སྟེ། མཐོང་ཆོས་འབྲས་བུ་ཅན་གྱི་ལས། ། ཞིང་དང་བསམ་པའི་ཁྱད་པར་ལས། ། ཞེས་སོ། ། དེའང་བསམ་པ་གཙོ་སྟེ། སྡོམ་པ་ཉི་ཤུ་པ་ལས། སེམས་དགེ་བ་ལ་ཉེས་པ་མེད། །
ཅེས་གསུངས་ཤིང་། སྦྱོར་བ་དང་རྗེས་མ་ཚང་ན་དངོས་གཞི་ཆེན་པོ་བྱས་ཀྱང་བྱས་ལ་མ་བསགས་པ་དང་། སྦྱོར་རྗེས་ཚང་ན་དངོས་གཞི་མ་བྱས་ཀྱང་མ་བྱས་ལ་བསགས་པའི་ལས་སུ་གསུངས་སོ། ། རིགས་པས་ཀྱང་གྲུབ་སྟེ། རྩ་བ་སྨན་ནམ་དུག་ཡིན་ན་སྡོང་པོ་སོགས་སྨན་དང་དུག་ཏུ་འབྱུང་བ་བཞིན་ནོ། ། དེས་ན་ཀུན་སློང་གི་བསམ་པ་དགེ་མི་དགེས་ལུས་ངག་དགེ་མི་དགེ་འགྱུར་ཏེ། དེད་དཔོན་སྙིང་རྗེ་ཆེན་པོས་མི་ནག་མདུང་ཐུང་ཅན་བསད་ནས་བསྐལ་པ་འབུམ་གྱི་ཚོགས་རྫོགས་པར་གསུངས། དགེ་བཤེས་འབན་ལ་ཡོན་བདག་འགའ་མཇལ་དུ་ཡོང་བའི་སྔ་དྲོ་ལྷག་པར་རྟེན་གསུམ་ལ་ཞབས་ཏོག་བཟང་བ་ཞིག་བྱས་འདུག དེའི་ཀུན་སློང་ལ་བརྟག་པས། གཞན་གྱི་མིག་སྔར་མཛེས་ཆོས་སུ་འདུག་པས་རྟེན་མཆོད་ལ་ཐལ་བ་སྦར་གང་གཏོར་ནས་དགེ་སློང་རང་ཟོལ་ཟོག་མ་བྱེད་པར་བཞུགས་ཤིག་གསུང་དེ་ཕ་དམ་པས་གསན་པས།
བོད་ཀྱི་མཆོད་རྫས་ཤིག་ལ་འབན་ནག་གུང་རྒྱལ་གྱི་ཐལ་བ་སྦར་གང་པོ་དེ་རང་བཟང་གསུང་ལོ། ། ཡང་རྙེད་པ་དང་བསྐུར་སྟིའི་དོན་དུ་གཞན་ཡིད་ཆེས་པར་བྱ་བའི་ཕྱིར་སྒོ་གསུམ་དགེ་ལ་སྦྱོར་བ་དང་། དབང་པོའི་སྒོ་སྡོམ་པ་དང་། ངག་འཇམ་པ་རྣམས་མཚན་མའི་རྣམ་གཡེང་དང་། ཚུལ་འཆོས་དང་ཁ་གསག་ཏུ་གསུངས་སོ། ། དེས་ན་ཀུན་སློང་ལ་རྟོག་པ་གལ་ཆེ་བས་དུས་རྒྱུན་དུ་རང་སེམས་དགེ་མི་དགེ་བརྟགས་ཤིང་སྤོང་ལེན་བྱེད་པའི་བྲམ་ཟེ་སྒྲ་མཁན་དང་། དགེ་བཤེས་འབན་དང་། ཀྱི་དཔེ་གྲགས་རིན་དཔོན་སློབ་ལྟ་བུ་རེ་བྱེད་དགོས་སོ། ། དེས་ན། རེ་ཞིག་དང་པོར་འདི་འདྲའི་སེམས། །
ཞེས་གསུངས་པ་ལྟར་མི་དགེ་བས་མ་གོས་པར་བྱ། གལ་ཏེ་གོས་ནའང་། མི་དགེ་བ་ལས་སྡུག་བསྔལ་འབྱུང་། ། དེ་ལས་ཇི་ལྟར་ངེས་ཐར་ཞེས། ། སྡིག་པ་སྦྱོང་བ་ལ་འབད་ནས། ། བདག་ལ་ཕྱིས་འདི་མི་འབྱུང་བྱ། ། ཞེས་གསུངས་པ་ལྟར། ཕྱིན་ཆད་མི་དགེ་བས་མ་གོས་པར་བྱས་ལ། དེ་བས་དགེ་ལ་མོས་བྱ་ཞིང་། ། གུས་པ་ཉིད་དུ་བསྒྲུབ་པར་བྱ། །
ཞེས་གསུངས་པ་ལྟར། དགེ་བ་ཕྲ་ཞིང་ཕྲ་བ་ནས་དང་དུ་བླང་ངོ་། ། དེ་ལྟར་དགེ་སྡིག་ཕྲ་མོ་ནས་བླང་དོར་བྱ་བ་ལ་འབད་དགོས། སྔར་དེ་ལྟར་མ་བྱས་པས་འཁོར་བ་དང་ངན་སོང་དུ་འཁྱམས་པ་ཡིན་ནོ། ། བདག་ནི་སྔོན་དང་ད་ལྟར་ཡང་། ། ཆོས་ལ་མོས་དང་བྲལ་བ་ཡིས། ། ཕོངས་པ་འདི་འདྲ་བྱུང་གྱུར་ན། ། སུ་ཞིག་ཆོས་ལ་མོས་པ་གཏོང་། ། ཞེས་སོ། ། ད་དུང་ཡང་བརྩོན་པར་མ་བྱས་ན་འཁོར་བ་དང་ངན་སོང་དུ་འཁྱམ་སྟེ།
དེང་ནས་བརྩོན་པར་མ་བྱས་ན། ། འོག་ནས་འོག་ཏུ་འགྲོ་བར་འགྱུར། ། ཞེས་སོ། ། འོ་ན་འཁོར་བ་དང་ངན་སོང་དུ་འཁྱམས་ན་སྐྱོན་དང་ཉེས་དམིགས་ཅི་ཡོད་སྙམ་ན། ཤིན་ཏུ་མང་སྟེ། དེ་ལ་གཉིས། འགྲོ་དྲུག་སོ་སོའི་ཉེས་པ་བསམ་པ་དང་། འཁོར་བ་སྤྱིའི་ཉེས་པ་བསམ་པའོ། ། དང་པོ་ནི། འགྲོ་བ་རིས་དྲུག་ལས།
དམྱལ་བ་ནི། ཚ་བའི་དམྱལ་བ་བརྒྱད། གྲང་བའི་དམྱལ་བ་བརྒྱད། ཉེ་འཁོར་བ་དང་ཉི་ཚེ་བ་སྟེ་དམྱལ་ཁམས་བཅོ་བརྒྱད་དོ། ། དེ་ལ་ཚ་དམྱལ་བརྒྱད་ནི། ཡང་སོས། ཐིག་ནག བསྡུས་འཇོམས། ངུ་འབོད། ངུ་འབོད་ཆེན་པོ།
ཚ་བ། རབ་ཏུ་ཚ་བ། མནར་མེད་རྣམས་སོ། ། གྲང་དམྱལ་བརྒྱད་ནི། ཆུ་བུར་ཅན། ཆུ་བུར་རྡོལ་བ། ཨ་ཆུ་ཟེར་བ། ཀྱི་ཧུད་ཟེར་བ། སོ་ཐམ་ཐམ་པ། ཨུཏྤལ་ལྟར་གས་པ།
པདྨ་ལྟར་གས་བ། པདྨ་ལྟར་ཆེར་གས་པ་རྣམས་སོ། ། དེ་དག་ཏུ་སྐྱེས་པའི་སྡུག་བསྔལ་ལ་གཅིག་གིས་གཅིག་གསོད་པ་དང་། དམྱལ་སྲུང་པས་གཤེག་པ་དང་། གཏུབ་པ་དང་། བརྡུང་བ་དང་། འཚེད་པ་དང་། བསྲེག་པ་ལ་སོགས་པ་དང་། གྲང་བས་ཉེན་ནས་ཆུ་བུར་བྱུང་བ་ལ་སོགས་པ་དང་། མེ་མ་མུར་གྱི་འོབས་ལས་བརྒལ་བ་ལ་སོགས་པ་སྡུག་བསྔལ་དཔག་ཏུ་མེད་པ་འབྱུང་སྟེ།
སེམས་ཅན་ཉེས་པར་སྤྱད་པ་སྤྱོད་རྣམས་ལ། ། ཡང་སོས་ཐིག་ནག་རབ་ཏུ་ཚ་བ་དང་། ། བསྡུས་འཇོམས་ངུ་འབོད་མནར་མེད་ལ་སོགས་པའི། ། དམྱལ་བ་རྣམས་སུ་རྟག་ཏུ་སྡུག་བསྔལ་འགྱུར། ། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ལགས་པ། ། དེ་ནི་དམྱལ་བའི་སྡུག་བསྔལ་ཆུང་ངུ་ཡིའང་། ། འོལ་ཡང་མི་བཟོད་ཆར་ཡང་མི་ཕོད་དོ། ། ཞེས་དང་། དམྱལ་བ་བྲིས་པ་མཐོང་དང་ཐོས་པ་དང་། །
དྲན་དང་བསམས་དང་གཟུགས་སུ་བགྱིས་པས་ཀྱང་། ། འཇིགས་པ་སྐྱེད་པར་བགྱིད་ན་མི་བཟད་པའི། ། རྣམ་སྨིན་ཉམས་སུ་མྱོང་ན་སྨོས་ཅི་འཚལ། ། ཞེས་དང་། ཁ་ཅིག་ཏིལ་བཞིན་འཚིར་ཏེ་དེ་བཞིན་གཞན། ། ཕྱེ་མ་ཞིབ་མོ་བཞིན་དུ་ཕྱེ་མར་རློག ། ཁ་ཅིག་སོག་ལེས་འདྲ་སྟེ་དེ་བཞིན་གཞན། ། སྟ་རེ་མི་བཟད་རྣོན་པོ་རྣམས་ཀྱིས་གཤེག ། དེ་བཞིན་གཞན་དག་ཁྲོ་ཆུ་བཞུས་པ་ཡི། ། ཁུ་བ་འབར་བ་འཁྲིགས་པ་ལྡུད་པར་བགྱིད། །
ཁ་ཅིག་ལྕགས་ཀྱི་གསལ་ཤིང་རབ་འབར་བ། ། ཚེར་མ་ཅན་ལ་ཀུན་ཏུ་བརྒྱུད་པར་བགྱིད། ། ཅེས་སོགས་སྡུག་བསྔལ་གྱི་བྱེ་བྲག་མང་དུ་གསུངས་ཤིང་། གཞན་ཡང་དྲན་པ་ཉེར་གཞག་སོགས་དང་། བཤེས་སྤྲིང་སློབ་སྤྲིང་སོགས་ཀྱི་མདོ་བསྟན་བཅོས་མན་ངག་རྣམས་ལས་ཤེས་པར་བྱའོ། ། དེ་ལྟར་སྡུག་བསྔལ་ཤིན་ཏུ་མི་བཟད་ལོ། ། བྱེ་བ་ཕྲག་བརྒྱར་ཉམས་སུ་མྱོང་ཡང་ནི། ། ཇི་སྲིད་མི་དགེ་དེ་ཟད་མ་གྱུར་པ། ། དེ་སྲིད་སྲོག་དང་འབྲལ་བར་མི་འགྱུར་རོ། ། ཞེས་གསུངས་ཤིང་། །
ཚེའི་ཚད་ཀྱང་། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། ཞེས་གསུངས་ཤིང་། འདོད་ལྷའི་ཚེ་ཡང་། མི་རྣམས་ལོ་ནི་ལྔ་བཅུ་ལ། ། འདོད་པ་དག་གི་ལྷ་རྣམས་ལས། ། འོག་མ་དག་གི་ཉིན་ཞག་གཅིག ། དེས་ན་ཚེ་ལོ་ལྔ་བརྒྱའོ། ། གོང་མ་གཉིས་ཀ་ཉིས་འགྱུར་རོ། །
རབ་ཏུ་ཚ་ཕྱེད་མནར་མེད་ནི། ། བར་གྱི་བསྐལ་པའོ་ཞེས་གསུངས་ཤིང་། གྲང་དམྱལ་གྱི་ཚེ་ཚད་ནི། ཏིལ་རྫངས་ནང་ནས་ལོ་བརྒྱ་ཞིང་། ། ཏིལ་གཅིག་ཕྱུང་བས་ཟད་འགྱུར་བ། ། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུར་འགྱུར། ། ཞེས་གསུངས་པ་ཡིན་ནོ། ། དེ་ལྟར་དམྱལ་བའི་སྡུག་བསྔལ་དང་ཚེ་ཚད་ཤེས་པར་བྱས་ཏེ་བསམས་པས་དེར་སྐྱེ་ཡིས་དོགས་ཏེ་འཇིགས་ན་དེའི་རྒྱུ་མི་དགེ་བཅུ་སྤོང་བ་ཞིག་གཟོད་འབྱུང་ངོ་། ། ཡི་དྭགས་ལ་རིགས་མི་འདྲ་བ་སུམ་ཅུ་རྩ་དྲུག་གསུངས་ཤིང་།
བསྡུ་ན་གནས་ན་གནས་པ་དང་། མཁའ་ལ་རྒྱུ་བ་གཉིས་ཡིན་ལ། དེ་དག་གི་སྡུག་བསྔལ་ཡང་ཐུན་མོང་བཀྲེས་སྐོམ་དང་། གྲང་དྲོ་དང་། ངལ་འཇིགས་དྲུག་ཡོད་པར་གསུངས་ཏེ། ཡི་དྭགས་ན་ཡང་འདོད་པས་ཕོངས་པ་ཡིས། ། བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ། ། བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། ། བསྐྱེད་པ་ཤིན་ཏུ་མི་བཟད་བསྟེན་འཚལ་ལོ། ། ཞེས་དང་བྱེ་བྲག་ཏུ།
ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་གཏོས་ཙམ་བཀྲེས་པས་ཉེན། ། མི་གཙང་གྱི་ནར་བོར་བ་ཅུང་ཟད་ཀྱང་། ། འཚལ་བའི་མཐུ་དང་ལྡན་པ་མ་ལགས་སོ། ། ཁ་ཅིག་པགས་རུས་ལུས་ཤིང་གཅེར་བུ་སྟེ། ། ཏ་ལ་ཡ་ཐོག་བསྐམས་པ་ལྟ་བུ་ལགས། ། ཞེས་དང་། སྨད་རིགས་འགས་ནི་གཅིན་དང་ཕྱི་ས་དང་། ། ཁྲག་སོགས་མི་གཙང་བ་ཡང་མི་རྙེད་དོ། ། ཞེས་དང་།
ཡི་དྭགས་རྣམས་ལ་སོ་གའི་དུས་སུ་ནི། ། ཟླ་བའང་ཚ་ལ་དགུན་ནི་ཉི་མའང་གྲང་། ། ལྗོན་ཤིང་འབྲས་བུ་མེད་འགྱུར་འདི་དག་གིས། ། བལྟས་པ་ཙམ་གྱིས་ཀླུང་ཡང་སྐེམས་པར་འགྱུར། ། ཞེས་དང་། མི་བཟད་སྐོམ་པས་རྒྱང་ནས་ཆུ་ཀླུང་དྲི་མ་མེད། ། མཐོང་ནས་བཏུང་བར་འདོད་དེ་སོང་ན་དེ་ཉིད་ཀྱང་། ། སྐྲ་ཤད་ཉ་ལྕིབས་ཚོགས་དང་རྣག་གིས་འདྲེས་པ་དང་། ། འདམ་རྫབ་ཁྲག་དང་ཕྱི་སས་གང་བའི་ཆུར་འགྱུར་རོ། ། ཞེས་དང་།
ཁབ་མིག་ཙམ་གྱི་ཁ་ལ་དཔག་ཚད་མང་འཇིགས་པའི། ། ལྟོ་ཆེན་ཉམ་ཐག་རྒྱ་མཚོ་ཆེན་པོའི་ཆུ་འཐུངས་ཀྱང་། ། མགུལ་ཕུགས་ཡངས་པ་ཉིད་དུ་ཕྱིན་པར་མ་གྱུར་བར། ། ཁ་ཡི་དུག་གིས་ཆུ་ཡི་ཐིགས་པའང་བསྐམ་པར་འགྱུར། ། ཞེས་སོ། ། ཚེའི་ཚད་ཀྱང་། ཉེ་བར་སྤྱད་བའི་ལས་ཀྱི་ཞགས་པ་ནི། ། སྲ་བས་བཅིངས་པའི་ལུས་ཅན་ཁ་ཅིག་ལོ། ། ལྔ་སྟོང་དག་དང་ཁྲིར་ཡང་འཆིར་མི་འགྱུར། ། དེར་སྐྱེ་བའི་རྒྱུ་ཡང་།
དེ་ཡི་རྒྱུ་ནི་སྐྱེ་བོ་འཇུངས་དགའ་བ། ། སེར་སྣ་འཕགས་མིན་ལགས་པར་སངས་རྒྱས་གསུངས། ། ཞེས་པས་ཡི་དྭགས་ཀྱིས་འཇིགས་ནས་རྒྱུ་དེ་སྤོང་བའོ། ། དུད་འགྲོ་ལ་རིགས་མི་འདྲ་བ་བྱེ་བ་སུམ་ཅུ་རྩ་བཞི་གསུངས་ཤིང་། ། བསྡུ་ན་བྱིངས་ན་གནས་པ་དང་། ཁ་འཐོར་བ་གཉིས་སུ་འདུས་ལ། དེ་དག་གི་སྡུག་བསྔལ་ཡང་། དུད་འགྲོའི་སྐྱེ་གནས་ན་ཡང་གསོད་པ་དང་། ། བཅིང་དང་རྡེག་སོགས་སྡུག་བསྔལ་སྣ་ཚོགས་དང་། ། ཞི་གྱུར་དགེ་བ་སྤངས་པ་རྣམས་ལ་ནི། །
གཅིག་ལ་གཅིག་ཟ་ཤིན་ཏུ་མི་བཟད་པ། ། ཁ་ཅིག་མུ་ཏིག་བལ་དང་རུས་པ་དང་། ། ཤ་དང་པགས་པའི་ཆེད་དུ་འཆི་བར་འགྱུར། ། ཞེས་གསུངས་པས་ངན་སོང་གསུམ་གྱི་སྡུག་བསྔལ་བསམས་ནས་འཇིགས་པའི་བློ་སྐྱེས་ན་དེའི་རྒྱུ་མི་དགེ་བ་སྤོང་བ་ཞིག་འབྱུང་སྟེ། མི་དགེ་བ་ལས་སྡུག་བསྔལ་ཀུན། ། དེ་བཞིན་ངན་འགྲོ་ཐམས་ཅད་དོ། ། ཞེས་པས་དེའི་རྒྱུ་མི་དགེ་བ་ཡིན་ནོ། ། བདེ་འགྲོ་མི་དང་ལྷ་དང་ལྷ་མ་ཡིན་གྱི་སྡུག་བསྔལ་ཕྱོགས་ཙམ་བརྗོད་ན། མི་ལ་སྡུག་བསྔལ་བརྒྱ་རྩ་བཅུ་སོགས་མང་དུ་ཡོད་ཀྱང་། འདུས་ཆེ་བ་བརྒྱད་དེ།
སྐྱེ་རྒ་ན་འཆི་བཞི་དང་། མི་སྡུག་པ་དང་འཕྲད་པ། སྡུག་པ་དང་བྲལ་བ། མེད་པ་བཙལ་གྱིས་མི་རྙེད་པ། ཡོད་པ་བསྲུང་གིས་མ་ཐུབ་པ་བཞི་སྟེ་བརྒྱད་དོ། ། དེ་ལྟ་བུ་སོགས་སྡུག་བསྔལ་དཔག་ཏུ་མེད་པ་མྱོང་བས་གྲུབ་ཅིང་། ལྷ་མ་ཡིན་ལའང་ལྷའི་དཔལ་ལ་ཕྲག་དོག་པའི་ཡིད་ཀྱི་སྡུག་བསྔལ་དང་འཐབ་རྩོད་དང་། ལུས་གཅད་ཅིང་དྲལ་བ་ལ་སོགས་བའི་སྡུག་བསྔལ་མང་སྟེ། ལྷ་མིན་དག་ནའང་རང་བཞིན་གྱིས་ལྷ་ཡི། ། དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། །
དེ་དག་བློ་དང་ལྡན་ནའང་འགྲོ་བ་ཡི། ། སྒྲིབ་པས་བདེན་པ་མཐོང་བ་མ་མཆིས་སོ། ། ཞེས་སོ། ། འདོད་ལྷ་རྣམས་ལའང་འཆི་ལྟས་ཀྱིས་ཟིན་པ་ན། ཡིད་ཀྱི་སྡུག་བསྔལ་དམྱལ་བའི་སྡུག་བསྔལ་ལས་ཆེ་བ་ཡོད་པར་གསུངས་ཏེ། མཐོ་རིས་ན་ཡང་བདེ་ཆེན་དེ་དག་གི ། འཆི་འཕོའི་སྡུག་བསྔལ་ཉིད་ནི་དེ་བས་ཆེ། ། དེ་ལྟར་བསམས་ནས་ཡ་རབས་རྣམས་ཀྱིས་ནི། ། ཟད་འགྱུར་མཐོ་རིས་སླད་དུ་སྲེད་མི་བགྱི། ། ལུས་ཀྱི་ཁ་དོག་མི་སྡུག་འགྱུར་བ་དང་། །
སྟན་ལ་མི་དགའ་མེ་ཏོག་ཕྲེང་རྙིངས་དང་། ། གོས་ལ་དྲི་མ་ཆགས་དང་ལུས་ལས་ནི། ། སྔོན་ཆད་མེད་བའི་རྔུལ་འབྱུང་ཞེས་བགྱི་བ། ། མཐོ་རིས་འཆི་འཕོ་སྦྲོན་བྱེད་འཆི་ལྟས་ལྔ། ། ལྷ་ཡུལ་གནས་པའི་ལྷ་རྣམས་ལ་འབྱུང་སྟེ། ། ས་སྟེང་མི་རྣམས་འཆི་བར་འགྱུར་བ་དག ། སྦྲོན་པར་བྱེད་པའི་འཆི་ལྟས་རྣམས་དང་འདྲ། ། ཞེས་སོ། ། དེའི་སྡུག་བསྔལ་གྱི་ཚད་ཀྱང་། མདོ་དྲན་པ་ཉེར་གཞག་ལས།
ལྷ་ཡི་གནས་ནས་ལྟུང་བ་ན། ། སྡུག་བསྔལ་རབ་ཏུ་སྐྱེ་བ་ནི། ། དེ་ཡི་ཁྱད་པར་སེམས་ཅན་དམྱལ། ། བཅུ་དྲུག་ཆར་ཡང་མི་ཕོད་དོ། ། ཞེས་གསུངས་པས་རྔ་མོ་རྔེའུ་སྟོར་བའམ། སྲིན་བུ་བྱེ་ཚན་ལ་བསྒྲེས་པའམ། ཉ་སྐམ་ལ་བཏོན་པའམ། རྒྱ་མཚོར་གྲུ་ཞིག་པ་ལྟ་བུའི་སྡུག་བསྔལ་ཡོད་པར་གསུངས། ཁམས་གོང་མ་གཉིས་ན་རེ་ཞིག་སྡུག་བསྔལ་གྱི་སྡུག་བསྔལ་དངོས་སུ་མེད་ཀྱང་མདའ་ནམ་མཁའ་ལ་འཕངས་པ་དང་། བྱ་ནམ་མཁའ་ལ་འཕུར་བ་དག་ནམ་ཞིག་ངེས་པར་ས་ལ་ལྷུང་ཞིང་འབབ་པ་བཞིན་དུ་ཤི་འཕོས་ནས་ངན་སོང་དུ་ལྷུང་ཞིང་སྡུག་བསྔལ་ཆེ་མང་མྱོང་བར་འགྱུར་ཏེ།
ལྷ་ཡི་འཇིག་རྟེན་དག་ནས་འཕོས་པ་ལ། ། གལ་ཏེ་དགེ་བའི་ལྷག་མ་འགའ་མེད་ན། ། དེ་ནས་དབང་མེད་དུད་འགྲོ་ཡི་དྭགས་དང་། ། དམྱལ་བར་གནས་པ་གང་ཡང་རུང་བར་འགྱུར། ། ཞེས་དང་། ལྷ་ཡུལ་འདོད་བདེ་ཤིན་ཏུ་ཆེན་པོ་དང་། ། ཚངས་ཉིད་ཆགས་བྲལ་བདེ་བ་ཐོབ་ནས་སླར། ། མནར་མེད་མེ་ཡི་བུད་ཤིང་གྱུར་པ་ཡི། ། སྡུག་བསྔལ་རྒྱུན་མི་འཆད་པ་བསྟེན་འཚལ་ལོ། ། ཞེས་གསུངས་པ་བཞིན་ནོ། །
དེ་ལྟར་ན་བདེ་འགྲོ་གསུམ་དུ་སྐྱེས་ཀྱང་སྡུག་བསྔལ་ལས་མ་འདས་ཤིང་། ཤི་འཕོས་ནས་ངན་སོང་དུ་སྐྱེ་བའི་སྐབས་ཡོད་པ་ལ་དགོངས་ནས། པུ་ཏོ་བས་དེ་གསུམ་ཡང་ངོ་བོ་སྡུག་བསྔལ་ཞིང་། མཐའ་ངན་གསུང་། དེ་ལྟར་ན་རིགས་དྲུག་གང་དུ་སྐྱེས་ཀྱང་སྡུག་བསྔལ་ལས་མ་འདས་པས། ། འཁོར་བ་དེ་འདྲ་ལགས་པས་ལྷ་མི་དང་། ། དམྱལ་བ་དུད་འགྲོ་ཡི་དྭགས་རྣམས་སུ་ནི། ། སྐྱེ་བ་བཟང་པོ་མ་ལགས་སྐྱེ་བ་ནི། ། གནོད་པ་དུ་མའི་སྣོད་གྱུར་ལགས་མཁྱེན་མཛོད། ། ཅེས་གསུངས་སོ། །
གཉིས་པ་འཁོར་བ་སྤྱི་ཡི་ཉེས་པ་ནི། རྒྱས་པར་ཕྱེ་ན་བརྗོད་ཀྱིས་མི་ལང་ཡང་། དེས་པ་འདོད་པས་ཕོངས་དང་འཆི་བ་དང་། ། ན་དང་རྒ་སོགས་སྡུག་བསྔལ་དུ་མ་ཡི། ། འབྱུང་གནས་འཁོར་བ་ལ་ནི་སྐྱོ་མཛད་ཅིང་། ། འདི་ཡི་ཉེས་པའི་ཤས་ཀྱང་གསན་པར་མཛོད། ། ཅེས་གསུངས་པ་ལྟར་སྡུག་བསྔལ་ཐམས་ཅད་ཀྱི་འབྱུང་གནས་ཡིན་ཡང་དེ་ལས་རིགས་བསྡུས་པ་འགའ་ཙམ་བརྗོད་ན། འཁོར་བ་མཐོ་དམན་གྱི་ཉེས་པ་དང་། ངེས་པ་མེད་པ་དང་། ངོམས་པ་མེད་པ་དང་།
ལུས་ཡང་དང་ཡང་དུ་ལེན་པ་དང་། ཉིང་མཚམས་ཡང་དང་ཡང་དུ་སྦྱོར་བ་དང་། གཅིག་པུ་གྲོགས་མེད་པར་འགྲོ་བའི་ཉེས་པའོ། ། དང་པོ་ནི། བརྒྱ་བྱིན་འཇིག་རྟེན་མཆོད་འོས་གྱུར་ནས་ནི། ། ལས་ཀྱི་དབང་གིས་སླར་ཡང་ས་སྟེང་ལྷུང་། ། འཁོར་ལོས་སྒྱུར་བ་ཉིད་དུ་གྱུར་ནས་ཀྱང་། ། འཁོར་བ་དག་ཏུ་ཡང་བྲན་ཉིད་དུ་འགྱུར། ། ཞེས་དང་། གང་དུ་ལྷ་ཀླུ་མིའམ་ཅི་ཡི་མགོ་རྒྱན་གྱི། །
འོད་ཀྱི་ཚོགས་ཀྱིས་རྐང་རྟེན་དམར་བའི་བརྒྱ་བྱིན་ཡང་། ། ལས་ཀྱི་རླུང་འཁྲུགས་འགྲོ་བ་ངན་པར་འགྲོ་འགྱུར་བ། ། ཞེས་དང་། ཉི་མ་ཟླ་བ་ཐོབ་ནས་རང་ལུས་ཀྱི། ། འོད་ཀྱིས་འཇིག་རྟེན་མཐའ་དག་སྣང་བྱས་ཏེ། ། སླར་ཡང་མུན་ནག་སྨག་ཏུ་ཕྱིན་གྱུར་ནས། ། རང་གི་ལག་པ་བརྐྱངས་པའང་མཐོང་མི་འགྱུར། ། ཞེས་དང་། བདེ་འགྲོར་ཡང་དང་ཡང་འོངས་ཏེ། ། བདེ་བ་མང་པོ་སྤྱད་སྤྱད་ནས། །
ཤི་ནས་ངན་སོང་སྡུག་བསྔལ་ནི། ། ཡུན་རིང་མི་བཟད་རྣམས་སུ་ལྟུང་། ། ཞེས་སོགས་གསུངས་སོ། ། ངེས་པ་མེད་པའི་ཉེས་པ་ནི། ། ཕ་ནི་བུ་ཉིད་མ་ནི་ཆུང་མ་ཉིད། ། སྐྱེ་བོ་དགྲ་གྱུར་པ་དང་བཤེས་ཉིད་དང་། ། བཟློག་པ་ཉིད་དུ་མཆི་བས་དེ་སླད་དུ། ། འཁོར་བ་དག་ན་ངེས་པ་འགའ་མ་མཆིས། ། ཞེས་གསུངས་པ་ལྟར་རོ། ། ངོམས་པ་མེད་པའི་ཉེས་པ་ནི།
རེ་རེས་རྒྱ་མཚོ་བཞི་བས་ལྷག་པ་ཡི། ། འོ་མ་འཐུངས་ཏེ་ད་དུང་སོ་སོ་ཡི། ། སྐྱེ་བོའི་རྗེས་སུ་འབྲང་བའི་འཁོར་བ་པས། ། དེ་བས་ཆེས་མང་ཉིད་ཅིག་བཏུང་འཚལ་ལོ། ། ཞེས་དང་། ཁྱི་དང་ཕག་ཏུ་གྱུར་པ་ན། ། མི་གཙང་བ་ནི་གང་ཟོས་པ། ། རི་ཡི་རྒྱལ་པོ་ལྷུན་པོ་ཡི། ། ཚད་ལས་ཤིན་ཏུ་ལྷག་པར་འགྱུར། ། སྲིན་བུར་གྱུར་ཅིང་རབ་བཀྲེས་པས། །
ས་ལུད་ཟོས་པ་གང་ཡིན་པ། ། འོ་མའི་རྒྱ་མཚོ་ཆེ་ནང་དུ། ། དེ་ཡིས་བཀང་ན་ཤིན་ཏུ་འགེངས། ། རི་བོའི་ངོས་ལ་ཡུན་རིང་དུ། ། ལྷ་ཡི་བདེ་བ་མྱོང་གྱུར་པ། ། ལྷ་རྫས་མལ་གྱིས་མི་ངོམས་ཏེ། ། ཤིང་སྐམ་པོ་ལ་མེ་བཞིན་ནོ། ། ཞེས་དང་། ཀར་ཤ་པ་ནིའི་ཆར་ཕབ་ཀྱང་། ། འདོད་པ་དག་ལ་ངོམས་པ་མེད། །
གངས་ཅན་དང་ནི་མཉམ་པ་ཡི། ། གསེར་གྱི་རི་བོ་སྤྱོད་གྱུར་ཀྱང་། ། ནོར་དེས་གཅིག་ཀྱང་མི་ཚིམ་པས། ། རྟོགས་པར་བྱས་ལ་ལེགས་པར་དཔྱོད། ། ཅེས་པ་ལ་སོགས་པ་དུ་མ་གསུངས་པ་ཡིན་ནོ། ། ལུས་ཡང་ཡང་བླང་པའི་ཉེས་པ་ནི། རེ་རེས་བདག་ཉིད་རུས་པའི་ཕུང་པོ་ནི། ། ལྷུན་པོ་མཉམ་པ་སྙེད་ཅིག་འདས་གྱུར་ཏེ། ། ཞེས་དང་། ཕན་ཚུན་དག་ཏུ་རྩོད་པའི་ཕྱིར། །
མགོ་བོ་བཅད་པ་གང་ཡིན་པ། ། སྤུངས་ན་དེ་ལྟར་མཐོ་བ་ནི། ། ཚངས་པའི་འཇིག་རྟེན་ལས་ཀྱང་ཐལ། ། མཛའ་བཤེས་དག་དང་བྲལ་བ་ཡིས། ། འཁོར་བའི་ནང་དུ་གང་ངུས་པ། ། མིག་གི་མཆི་མའི་ཐིགས་པ་ཡི། ། སྣོད་དུ་རྒྱ་མཚོ་རུང་མ་ཡིན། ། ཡང་དང་ཡང་དུ་དམྱལ་བ་རུ། ། ཟངས་ཞུན་འཐུངས་པ་གང་ཡིན་པ། ། རྒྱ་མཚོའི་ནང་གི་ཆུ་ལ་ཡང་། །
དེ་ཡི་ཚད་ཙམ་ཡོད་མ་ཡིན། ། ཞེས་དང་། ཆུ་བོ་བཞིས་གཡེངས་ཀེང་རུས་བཞོན་པ་ལ། ། ཞོན་པ་མ་ཚོར་འདི་ཡང་ངོ་མཚར་ཆེ། ། ཞེས་པ་ལ་སོགས་པ་གསུངས་པ་ལྟར་རོ། ། ཡང་ནས་ཡང་དུ་ཉིང་མཚམས་སྦྱོར་བ་ནི། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རིལ་བུར་བགྲངས་ཀྱང་ས་ཡིས་ལང་མི་འགྱུར། ། ཞེས་སོ། ། གཅིག་པུར་གྲོགས་མེད་པར་འགྲོ་བའི་ཉེས་པ་ནི།
སྐྱེ་ན་གཅིག་པུར་སྐྱེ་འགྱུར་ཞིང་། ། འཆི་ནའང་དེ་ཉིད་གཅིག་འཆི་ན། ། ཞེས་དང་། གསོན་ཚེ་འདི་དང་དེ་བཞིན་དུ། ། གཉེན་དང་བཤེས་པ་རྣམས་སྤངས་ནས། ། གཅིག་པོ་ག་ཤེད་འགྲོ་དགོས་ན། ། ཞེས་པ་ལྟར་ཡིན་ནོ། ། དེ་ལྟར་འཁོར་བ་སྤྱི་དང་བྱེ་བྲག་གི་ཉེས་པ་བསམས་པས། འཁོར་བ་འདི་གང་དུ་སྐྱེས་ཀྱང་སྡུག་བསྔལ་འབའ་ཞིག་ལས་མེད་པར་ཤེས་ནས། དེ་ལྟར་འདི་ཀུན་མི་རྟག་བདག་མེད་དེ། །
སྐྱབས་མེད་མགོན་མེད་གནས་མེད་དེ་སླད་དུ། ། འཁོར་བ་ཆུ་ཤིང་སྙིང་པོ་མེད་པ་ལ། ། མི་མཆོག་ཁྱོད་ཀྱི་ཐུགས་ནི་འབྱུང་བར་མཛོད། ། ཅེས་གསུངས་པ་ལྟར་འཁོར་བ་ལ་ཡིད་འབྱུང་སྟེ། སྲིད་གསུམ་དག་ལ་རྨི་ལམ་དུ་ཡང་མི་འདོད་ཅིང་། ། ཞེས་པའམ། ཕྲ་མེན་མའི་བུ་མ་ལ་ཞེན་པ་ལོག་པའམ། ཚལ་ཚིག་པའི་བྱའམ། སྲིན་མོའི་གླིང་གི་ཚོང་པ་ལྟ་བུའི་བློ་སྐྱེས་ན། དེ་ལས་ཐར་བར་བྱ་བའི་ཕྱིར་དུ་འབད་དགོས་ཏེ།
དཔེར་ན་མི་གཅེས་བསད་པའི་མི་ཐོད་དེ་ཟིན་ན། ། དོང་དུ་བཅུག ཡན་ལག་རྣམས་དམ་པོར་བཅིངས། འཕྲལ་དུ་སྡུག་པའི་ཐབས་སྣ་ཚོགས་བྱེད་ཅིང་། མཐར་གསོད་པའི་བཙོན་དེ་དང་འདྲའོ། ། དེ་ལྟ་བུའི་བཙོན་དེ་ཡང་ཐར་པའི་ཐབས་འབའ་ཞིག་སེམས་ཤིང་། ཐབས་གཞན་མ་རྙེད་ན། ནམས་ཀྱང་གསོད་པས་བཙོན་སྲུང་ལ་བརྡོས་ཏེ། ཡན་ལག་བསྣད་པ་དང་། ཀ་ཅ་ལས་བ་ལའང་མི་བལྟ་བར་གད་མེད་གཡང་མེད་དུ་འབྲོས་པ་ལྟར་འོ་སྐོལ་ཀྱང་འཁོར་བའི་བཙོན་དོང་དུ་ནི་ལྷུང་།
ལས་དང་ཉོན་མོངས་པའི་འཆིང་བ་དམ་པོས་ནི་བཅིངས། འཕྲལ་དང་ཡུན་དུ་སྡུག་བསྔལ་དཔག་མེད་མྱོང་ཞིང་མྱོང་བར་འགྱུར་བས་འདི་ལས་ཐར་པའི་ཐབས་འབའ་ཞིག་བསམ་དགོས། བདེ་དལ་དུ་ཐར་པའི་ཐབས་མ་བྱུང་ན། ནམས་ཀྱང་སྡུག་བསྔལ་འབྱུང་བས་ལུས་སྲོག་དང་། ཚེ་འདིའི་བདེ་བ་གང་ལ་ཡང་མ་ཆགས་པར་ཉིན་མཚན་མེད་པར་འབྲོས་དགོས་ཏེ། ཞི་ལྷས། གསོད་པའི་མི་གཅིག་ལག་བཅད་དེ། ། གལ་ཏེ་ཐར་ན་ཅིས་མ་ལེགས། ། མི་ཡི་སྡུག་བསྔལ་ཆུང་ངུ་ཡིས། ། དམྱལ་བ་བྲལ་ན་ཅིས་མ་ལེགས། །
ཞེས་དང་། འཁོར་བའི་སྡུག་བསྔལ་བསལ་ཐབས་ཀྱི་སྡུག་བསྔལ་དང་དཀའ་སྤྱད་ཀུན་དགའ་སྤྲོའི་སྒོ་ནས་ཉམས་སུ་བླང་དགོས་ཏེ། འདི་ནི་དེ་ཙམ་གནོད་མིན་ཞིང་། ། དོན་ཆེན་ཀྱང་ནི་འགྲུབ་འགྱུར་པས། ། འགྲོ་བའི་གནོད་སེལ་སྡུག་བསྔལ་ལ། ། དགེ་བ་འབའ་ཞིག་འདིར་བྱ་རིགས། ། ཞེས་སོ། ། ཡང་འཁོར་བ་འདི་ན་བདེ་བའི་སྐབས་མེད་དེ། ནད་པ་ཚབས་ཆེན་དེ་ཟས་ཅི་ཟོས་རུང་། གྲོགས་སུ་དང་འགྲོགས་རུང་།
སྤྱོད་ལམ་ཅི་བྱས་རུང་། གནས་གང་དུ་བསྡད་རུང་བདེ་བ་མེད་པ་བཞིན། འཁོར་བ་གང་དུ་སྐྱེས་ཀྱང་ཉོན་མོངས་པས་གཟིར་བ་རྣམས་ལ་བདེ་བ་མེད་དེ། དེས་ན། ནད་པ་དེ་ནད་བསལ་བའི་དོན་དུ་སྨན་པས་ཅི་ཟེར་ཉན་ཅིང་སྨན་དཔྱད་བསྟེན་པ་བཞིན་དུ། འོ་སྐོལ་ཀྱང་ཉོན་མོངས་པའི་ནད་བསལ་བའི་དོན་དུ་སྟོན་པས་ཅི་གསུང་སྒྲུབ་ཅིང་ཉམས་སུ་ལེན་དགོས། དེ་ལྟར་མི་བྱེད་ན་ཤིན་ཏུ་བླུན་ཞིང་སྨད་པའི་འོས་སུ་འགྱུར་ཏེ། ཞི་ལྷས། ཐ་མལ་ནད་ཀྱིས་འཇིགས་ན་ཡང་། ། སྨན་པའི་ངག་བཞིན་བྱ་དགོས་ན། །
འདོད་ཆགས་ལ་སོགས་ཉེས་བརྒྱ་ཡི། ། ནད་ཀྱིས་རྟག་བཏབ་སྨོས་ཅི་དགོས། ། དེ་ལ་སྨན་པ་ཐམས་ཅད་མཁྱེན། ། ཟུག་རྔུ་ཐམས་ཅད་འབྱིན་པ་ཡི། ། བཀའ་ལྟར་མི་བྱེད་སེམས་པ་ནི། ། ཤིན་ཏུ་གཏི་མུག་སྨད་པའི་གནས། ། ཞེས་སོ། ། ཡང་བླང་དོར་ལ་རབ་ཏུ་རྨོངས་པ་དམུས་ལོང་འབྲོག་དགོན་པར་འཁྱམས་པ་དང་འདྲ་སྟེ། དམུས་ལོང་འབྲོག་དགོན་པ་ངམ་གྲོག་དང་། གཅན་གཟན་སོགས་འཇིགས་པ་དུ་མ་ཡོད་པ་དེར་ལམ་འཁྱམས་ན།
གར་འགྲོའི་ཕྱོགས་ནི་སླད། ཅི་བྱའི་གཏོལ་ནི་མེད། དེ་བཞིན་དུ་ཤེས་རབ་ཀྱི་མིག་ལོང་ཞིང་ལོང་ཁྲིད་ཀྱང་མེད་ལ། འཁོར་བའི་འབྲོག་དགོན་དུ་འཁྱམས་ཤིང་འཇིགས་པ་དུ་མས་གཙེས་ལ་སྐྱབས་མགོན་དང་བྲལ་བ་རྣམས་ནི། འདོད་པ་བདེ་བ་འདོད་ཀྱང་ཐོབ་པ་སྡུག་བསྔལ་འབའ་ཞིག་ཐོབ་སྟེ། མདོ་རྒྱན་ལས། སྐྱེ་བོ་རྨོངས་པ་རང་གི་བདེ་དོན་བརྩོན། ། རྟག་ཏུ་དེ་མ་གྲུབ་པར་སྡུག་བསྔལ་འགྱུར། ། ཞེས་དང་། ཞི་ལྷས།
སྡུག་བསྔལ་འདོར་འདོད་སེམས་ཡོད་ཀྱང་། ། སྡུག་བསྔལ་ཉིད་ལ་མངོན་པར་རྒྱུག ། བདེ་བ་འདོད་ཀྱང་གཏི་མུག་པས། ། རང་གི་བདེ་བ་དགྲ་ལྟར་འཇོམས། ། ཞེས་དང་། སློབ་སྤྲིང་ལས། འཕགས་པའི་མགྲོན་པོ་དང་བྲལ་ལམ་རྒྱུས་མི་ཤེས་པ། ། འབྲོག་དགོན་འཁྱམས་ན་ཅི་སྟེ་ཡུན་རིང་གདུང་མི་བྱེད། ། ཅེས་སོ། ། གལ་ཏེ་གྲོང་ཁྱེར་དུ་འཁྲིད་ནུས་པའི་མི་དང་ཕྲད་ན།
དེ་ལ་གློ་སྙིང་བྲང་གསུམ་གཏད་ལ་ཅི་ཟེར་ཉན་ཅིང་བྱ་བ་གཞན་ཐམས་ཅད་དོར་ཏེ། དེ་ལ་འཇུས་ནས་ཤི་མ་ཤི་མེད་པར་འགྲོ་དགོས། དེ་བཞིན་དུ་རང་རེ་འཁོར་བའི་འབྲོག་ནས་ཐར་པར་འཁྲིད་ནུས་ཤིང་། སྐྱོབ་པའི་དགེ་བའི་བཤེས་གཉེན་ནམ། དཀོན་མཆོག་དང་མཇལ་བ་རྣམས་གློ་སྙིང་བྲང་གསུམ་དེ་ལ་གཏད་དེ། ཅི་གསུང་སྒྲུབ་ཅིང་བྱ་བ་གཞན་ཐམས་ཅད་སྤངས་ལ། ཤི་མ་ཤི་མེད་པ་རྩེ་གཅིག་ཏུ་སྐྱབས་སུ་འགྲོ་ཞིང་གསོལ་བ་གདབ་དགོས་ཏེ། རྒྱལ་མཚན་དམ་པ་ལས། སངས་རྒྱས་ཆོས་དང་དགེ་འདུན་ནི། ། ཐར་པ་འདོད་པ་རྣམས་ཀྱི་སྐྱབས། །
ཞེས་དང་། སྡུད་པ་ལས། ནད་པའི་ཚོགས་ཀྱིས་གསོ་ཕྱིར་སྨན་པ་བསྟེན་པ་ལྟར། ། གཡེལ་བ་མེད་པར་དགེ་བའི་ཤེས་གཉེན་བསྟེན་པར་བྱ། ། ཞེས་དང་། ཞི་ལྷས། ད་ནི་འཇིགས་པ་ཆེར་མཐོང་ནས། ། ཁྱེད་ལ་སྐྱབས་སུ་མཆི་ལགས་ཀྱིས། ། འཇིགས་པ་མྱུར་དུ་བསལ་དུ་གསོལ། ། ཞེས་སོ། །
ལོངས་སྤྱོད་ཀྱང་ཡ་ང་བ་དང་སྐྱུག་བྲོ་བའི་གནས་ཡིན་ཏེ། འཕགས་པ་ཀཱ་ཏྱཱ་ཡ་ནས། ཕ་ཤ་ཟ་ཞིང་མ་ལ་འཚོག ལས་ངན་དགྲ་བོ་པང་ན་བཟུང་། ། ཆུང་མས་ཁྱོ་ཕོའི་རུས་པ་འཆའ། ། འཁོར་བའི་ཆོས་ལ་གད་མོ་བྲོ། ། ཞེས་གསུངས་སོ། ། དེ་ནས་ཕ་མའི་ཤ་དང་ཉིང་ཤ་ཉིང་གིས་ཟོས་པ་དང་། ཁྱི་དང་ཕག་ཏུ་གྱུར་ནས་མི་གཙང་བ་ཟོས་པ་སོགས་གང་མི་གཙང་ཞིང་སྐྱུག་བྲོ་བ་ཟོས་པའང་བསགས་ན་འཇིག་རྟེན་དུ་མི་ཤོང་བ་ཙམ་ཡོད་དེ། སྲིན་བུར་གྱུར་པའི་ཚེ་ས་ལུད་ཟོས་པ་དང་།
དམྱལ་བར་ཟངས་ཞུན་འཐུངས་པ་དང་། ལྕགས་ཀྱི་ཐུ་ལུམ་འབར་བ་ཟོས་པའང་མཐའ་མེད་པ་བཞིན་ནོ། ། དེ་ལྟར་ན་འཁོར་བ་འདི་སྐྱོན་གྱི་རང་བཞིན་དུ་འདུག་པས། དེ་ལ་བསམས་ན་སྙིང་ཡོད་ན་སྙིང་རླུང་ལྡང་བའི་ཚོད་ཡིན། འཁོར་བའི་སྡུག་བསྔལ་བསམས་ན་སྙིང་རླུང་ལྡང་། ། དེ་ལ་གད་མོ་མི་བྲོ་དིང་རི་བ། ། ཞེས་དང་། གླང་ཐང་པ་ལ་ཉེ་གནས་ཀྱིས། ། འོ་སྐོལ་ལ་གླང་རི་ཐང་པ་ངོ་ནག་པ་ཟེར་གྱིན་གདའ་ཞུས་པས། ཁམས་གསུམ་འཁོར་བའི་སྡུག་བསྔལ་འདི་ལ་བསམས་ན་ངོ་གདོང་ལ་དཀར་པོ་འོངས་འདུག་གེ་གསུང་།
འོ་ན་འཁོར་བ་དེ་ལས་ཐར་པར་བྱེད་པ་ལ་སྡིག་པ་སྤངས་པ་ཙམ་གྱིས་ཆོག་གམ་སྙམ་ན་དེ་ཙམ་གྱིས་མི་ཆོག་སྟེ། དཔེར་ན་ཤིང་གི་རྩ་བ་མ་བཏོན་ན་ཡལ་ག་བཅད་ཀྱང་སླར་སྐྱེ་བ་དང་འདྲ་བས། ཉོན་མོངས་ཉེ་ཉོན་རྣམས་དང་དེ་དག་ཐམས་ཅད་ཀྱི་རྩ་བ་བདག་འཛིན་སྤང་དགོས་ཏེ། འཁོར་བར་འཇུག་ཅིང་དམྱལ་བ་སོགས་ཀྱི་སྡུག་བསྔལ་སྐྱེད་པས་དམྱལ་སྲུང་དང་འདྲ་བའི་ཉོན་མོངས་པ་འདི་མ་སྤངས་ན་བདེ་བ་མེད་དེ། འཁོར་བའི་བཙོན་རའི་སྲུང་མས་དམྱལ་སོགས་སུ། ། གསོད་བྱེད་གཤེད་མར་གྱུར་པ་དེ་དག་ནི། ། གལ་ཏེ་བདག་བློ་ཆགས་པའི་དྲྭ་བ་ན། ། གནས་ན་བདག་ལ་བདེ་བ་ག་ལ་ཡོད། ། ཅེས་སོ། ། གནོད་ལན་བྱེད་པ་ལའང་ཁྲོ་ན།
ཡིན་རུང་མིན་རུང་གནོད་པ་བྱེད་པའི་ཉོན་མོངས་པ་ལ་ཅིའི་ཕྱིར་མི་ཁྲོ་སྟེ། བདག་གི་སྙིང་ལ་གནས་བཞིན་དུ། ། དགའ་མགུར་བདག་ལ་གནོད་བྱེད་པ། ། ཞེས་སོ། ། ཚིག་ངན་ཙམ་སྨྲས་པ་ལའང་དགྲ་རུ་འཛིན་ན། དམྱལ་བའི་སྡུག་བསྔལ་སྐྱེད་པ་ལ་ཅི་སྟེ་དགྲ་རུ་མི་འཛིན་ཏེ། གལ་ཏེ་ལྷ་དང་ལྷ་མིན་རྣམས། ། ཞེས་སོ། ། ཞག་རེ་ཙམ་གནོད་པ་སྐྱེལ་བ་ལ་འཁོན་དུ་འཛིན་ན། ཐོག་མ་མེད་པ་ནས་གནོད་པ་སྐྱེལ་བ་ལ་ཅི་སྟེ་འཁོན་དུ་མི་འཛིན་ཏེ།
བདག་གི་ཉོན་མོངས་དགྲ་བོ་གང་། ། ཞེས་སོ། ། བཏུད་ན་སླར་ཕན་འདོགས་པའི་དགྲ་ཡང་སྤོང་ན། བཏུད་ན་སླར་གནོད་པ་བྱེད་པའི་ཉོན་མོངས་ཅི་སྟེ་མི་སྤོང་སྟེ། མཐུན་པར་རིམ་གྲོས་བསྟེན་བྱས་ན། ། ཞེས་སོ། ། དེ་དག་བདག་ལ་ཕན་འདོགས་ན། ། ཞེས་པས་གནོད་བྱེད་དེ་དགྲར་མ་ངེས་ཤིང་། ངེས་ཀྱང་གདུལ་མི་དགོས་པར་རང་བཞིན་གྱིས་འཆི་སྟེ། དམ་པའི་ཞལ་ནས།
གཏོར་མ་བརྒྱ་རྩ་གཅིག་བཏང་པས་དགྲ་ཐམས་ཅད་འཆི་བའི་མཐུ་ཤེས་གསུང་། དེ་ཞུ་འཚལ་ཞུས་པས། ལོ་རེ་ལ་གཏོར་མ་རེ་རེ་ཐོངས་དང་། བརྒྱ་རྩ་ཐེམ་ན་དགྲ་ཐམས་ཅད་འཆི་བར་ངས་ཁག་འཁུར་གསུང་། དེ་འདྲ་དེའང་འདུལ་ན། དགྲར་ངེས་ཤིང་མ་བཏུལ་ན་མི་ཐུལ་བའི་ཉོན་མོངས་ཅི་སྟེ་མི་འདུལ་ཏེ། རང་བཞིན་འཆི་བའི་སྡུག་བསྔལ་གྱུར་པའི་ཉོན་མོངས་རྣམས། ། ཞེས་སོ། ། དེས་ན་འདི་མ་སྤངས་ན་བདག་ལ་བདེ་བ་ནམ་ཡང་མི་འབྱུང་སྟེ། ཞི་ལྷས།
དེ་ལྟར་དུས་རིང་རྒྱུན་ཆགས་དགྲར་གྱུར་པ། ། གནོད་པའི་ཚོགས་རབ་འཕེལ་བའི་རྒྱུ་གཅིག་པུ། ། བདག་གི་སྙིང་ལ་ངེས་པར་གནས་འཆའ་ན། ། འཁོར་བར་འཇིགས་མེད་དགའ་བར་ཇི་ལྟར་འགྱུར། ། ཞེས་པས་འདི་སྤང་དགོས་སོ། ། སྤང་མི་ནུས་པའང་མིན་ཏེ། ཉོན་མོངས་རྣམས་ནི་ཡུལ་ན་མི་གནས་ཞེས་བྱའོ། ། ཐ་མལ་གྱི་དགྲ་བཞིན་སྤངས་པ་སླར་ལྡོག་པའང་མིན་ཏེ། ཐ་མལ་དགྲ་བོ་ཡུལ་ནས་ཕྱུང་ཡང་ནི། ། ཞེས་སོ། །
དེས་ན་སྤངས་དགོས་ཤིང་སྤོང་ནུས་ལ། སྤོང་སླ་བས་དེ་མ་སྤངས་ཀྱི་བར་ལ་བརྩོན་འགྲུས་མི་འདོར་ཞིང་། དེ་སྤོང་བའི་སྡུག་བསྔལ་དགའ་སྤྲོའི་སྒོ་ནས་དང་དུ་བླང་སྟེ། དེ་ལྟས་ཇི་སྲིད་བདག་གིས་དགྲ་འདི་མངོན་སུམ་དུ། ། ངེས་པར་མ་བཅོམ་དེ་སྲིད་བདག་འདིར་བརྩོན་མི་འདོར། ། ཞེས་དང་། དེ་ལྟར་ཉོན་མོངས་འཇོམས་པ་ལ། ། རྟག་ཏུ་ཕྱིར་མི་ལྡོག་པར་བྱ། ། ཞེས་དང་། དོན་མེད་དགྲ་ཡིས་རྨ་སྲོལ་བཏོད་པ་ཡང་། །
ཞེས་སོ། ། ཉོན་མོངས་ཉེ་ཉོན་དེ་དག་ཐམས་ཅད་ཀྱི་རྩ་བ་བདག་ཏུ་འཛིན་པ་འདི་སྤང་དགོས་ཏེ། རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང་། ། འདི་དག་དང་ནི་ཡོངས་འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་དང་། སྤྱོད་འཇུག་ལས། འཇིག་རྟེན་དག་ན་འཚེ་བ་གང་ཡོད་དང་། །
འཇིགས་དང་སྡུག་བསྔལ་ཇི་སྙེད་ཡོད་གྱུར་པ། ། དེ་ཀུན་བདག་ཏུ་འཛིན་པ་ལས་བྱུང་ན། ། འདྲེ་ཆེན་དེས་ཀོ་བདག་ལ་ཅི་ཞིག་བྱ། ། ཞེས་གསུངས་པས་སོ། ། དེ་ལྟར་འཁོར་བའི་རྒྱུ་འབྲས་སྤང་བ་དང་། ཐར་པ་དང་ཐམས་ཅད་མཁྱེན་པ་ཐོབ་པར་བྱ་བའི་ཕྱིར་ཆོས་ལ་འབད་པར་བྱ་དགོས་ཤིང་དེ་ལས་གལ་ཆེ་བ་མེད་དེ། གློ་བུར་མགོ་འམ་གོས་ལ་མེ་ཤོར་ན། ། དེ་དག་བཟློག་ཕྱིར་བགྱི་བ་བཏང་ནས་ཀྱང་། ། ཡང་སྲིད་མེད་བར་བགྱི་སླད་འབད་འཚལ་ཏེ། ། འདི་ལས་ཆོས་མཆོག་དགོས་པ་གཞན་མ་མཆིས། །
ཞེས་གསུངས་པས་སོ། ། དེས་ན་ཆོས་མ་བྱས་པར་རང་ཐར་པའང་མི་འགྲོ་ཞིང་། གཞན་གྱིས་བྱས་པས་ཀྱང་མི་ཕན་པས་རང་ཁོ་ནས་བྱེད་དགོས། བསྒྲུབ་པར་བྱ་བའི་ཆོས་ཀྱང་བསླབ་པ་རིན་པོ་ཆེ་གསུམ་གྱིས་བསྡུས་པའི་དགེ་བའི་ཆོས་ཚད་མེད་པ་བསྒྲུབ་དགོས་ཏེ། སྡོང་པོ་བཀོད་པ་ལས། རིགས་ཀྱི་བུ། དགེ་བའི་རྩ་བ་གཅིག་ལ་ཆགས་པར་མ་བྱེད་ཅིག ཆོས་ཀྱི་སྒོ་གཅིག་དང་། སྤྱོད་པ་གཅིག་ཡོངས་སུ་རྫོགས་པས་ཆོག་པར་མ་འཛིན་ཞིག དེ་ཅིའི་ཕྱིར་ཞེ་ན།
རིགས་ཀྱི་བུ། བྱང་ཆུབ་སེམས་དཔའ་ནི་དགེ་བའི་རྩ་བ་ཚད་མེད་པ་ཡོངས་སུ་བསྡུ་བར་བྱ་དགོས་སོ། ། ཞེས་དང་། བཤེས་སྤྲིང་ལས་ཀྱང་། ཐར་པ་བདག་ལ་རག་ལས་འདི་ལ་ནི། ། གཞན་གྱིས་གྲོགས་བགྱིར་ཅི་ཡང་མ་མཆིས་ཀྱིས། ། ཐོས་དང་ཚུལ་ཁྲིམས་བསམ་གཏན་ལྡན་པ་ཡིས། ། བདེན་པ་རྣམ་པ་བཞི་ལ་འབད་པར་མཛོད། ། ལྷག་པའི་ཚུལ་ཁྲིམས་ལྷག་པའི་ཤེས་རབ་དང་། ། ལྷག་བའི་སེམས་ལ་རྟག་ཏུ་བསླབ་པར་བགྱི། །
ཞེས་སོ། ། ཁྱད་པར་དུ་གཙོ་བོར་བྱང་ཆུབ་ཀྱི་སེམས་བསྒོམ་པ་ལ་འབད་པར་བྱ་སྟེ། གང་ཞིག་བདེ་བས་ཕོངས་པ་དང་། ། སྡུག་བསྔལ་མང་ལྡན་དེ་དག་ལ། ། བདེ་བ་ཀུན་གྱིས་ཚིམ་པ་དང་། ། སྡུག་བསྔལ་ཐམས་ཅད་གཅོད་བྱེད་ཅིང་། ། གཏི་མུག་ཀྱང་ནི་སེལ་བྱེད་པ། ། དེ་དང་དགེ་མཚུངས་ག་ལ་ཡོད། ། དེ་འདྲའི་བཤེས་ཀྱང་ག་ལ་ཡོད། ། བསོད་ནམས་དེ་འདྲ་ག་ལ་ཡོད། །
ཅེས་དང་། བདག་གི་རྙེད་དང་བསྐུར་སྟི་དང་། ། ལུས་དང་འཚོ་བ་མེད་སླ་ཞིང་། ། དགེ་བ་གཞན་ཡང་ཉམས་སླ་ཡི། ། སེམས་ནི་ནམ་ཡང་ཉམས་མི་བྱ། ། ཞེས་དང་། སྐྱེས་བུ་གང་ཞིག་སྐད་ཅིག་ཙམ། ། བྱང་ཆུབ་སེམས་ནི་སྒོམ་བྱེད་པ། ། དེ་ཡི་བསོད་ནམས་ཕུང་པོ་ནི། ། རྒྱལ་བས་ཀྱང་ནི་བགྲང་མི་སྤྱོད། །
ཅེས་གསུངས་ཤིང་། ཁྱད་པར་དུ། གང་ཞིག་བདག་དང་གཞན་རྣམས་ནི། ། མྱུར་དུ་བསྐྱབ་པར་འདོད་པ་དེས། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་གསུངས་པས་སོ། ། འོ་ན་དགྱེས་རྡོར་རམ་ཕྱག་རྒྱ་ཆེན་པོའམ། སྟོང་པ་ཉིད་བཟང་བ་མ་ཡིན་ནམ་སྙམ་ན། རྒྱ་གར་དུ་དགྱེས་རྡོར་སྒོམ་པའི་རྣལ་འབྱོར་པ་ཞིག་རྒྱུན་དུ་ཞུགས་པ་ཐོབ་པ་ཞིག་བྱུང་བ་ལ།
ཇོ་བོའི་ཞལ་ནས། དེ་ལྟ་སྟངས་བཟང་བ་ཡིན། མ་ལེགས་ན་འཕྱུགས་ཏེ་བྱ་བ་ཡིན་གསུངས་སྐད། པུ་ཏོ་བས་ཀྱང་། དེ་སྐད་གསུངས་པ་ལ་གཞན་ཞིག་མ་རངས་ནས། སྤྱན་སྔ་བ་ལ་ཇོ་བོ་འདི་སྐད་ཟེར་ཞུས་བས། དེ་ཨ་ཅང་དེ་བས་བྱང་ཆུབ་ཀྱི་སེམས་མེད་ན་ཧེ་བཛྲ་བསྒོམས་པ་དམྱལ་བར་ཡང་འགྲོ། ཡི་དྭགས་སུ་ཡང་འགྲོ། དུད་འགྲོར་ཡང་འགྲོ་གསུང་སྟེ། བྱང་ཆུབ་ཀྱི་སེམས་མེད་ན་དེ་དག་གི་རྒྱུར་ཡང་འགྱུར་ལ་བྱང་ཆུབ་ཀྱི་སེམས་ནི་གཞན་དུ་མི་འགྱུར་བས་སོ། །
སྟོང་པ་ཉིད་ཀྱང་དམྱལ་བ་ནས་རང་སངས་རྒྱས་མན་ཆད་ཀྱི་རྒྱུ་རྐྱེན་ཡིན་ལ། བྱང་ཆུབ་ཀྱི་སེམས་ནི་ཕའི་ས་བོན་ལྟར་སངས་རྒྱས་ཀྱི་རྒྱུ་ཐུན་མོང་མ་ཡིན་པ་ཡིན་པས་གཞན་དུ་འགྱུར་མི་སྲིད་ལ། བུདྡྷའི་ཆོས་ཐམས་ཅད་སྐྱེད་པར་བྱེད་པས་ས་བོན་ལྟ་བུའོ་ཞེས་སོགས་ཕན་ཡོན་མང་པོ་གསུངས་པས། འདི་ལས་བཟང་བའི་ཆོས་མེད། ཆོས་གཞན་པ་སེམས་རྒྱུད་ལ་སྐྱེས་ན་གཉེན་པོར་འགྲོ། འདི་ཚིག་དྲན་པ་ཙམ་གྱིས་གཉེན་པོར་འགྲོ། བདེ་ལྷན་གྱིས་འགྲོ། ཉན་རང་དུ་ཡང་མི་གོལ། བྱང་ཆུབ་ཀྱི་སྤྱོད་པ་རླབས་ཅན་དུ་འགྲོ། དེས་ན་སྔོན་འགྲོའི་ཆོས་དེ་དག་མ་བསམས་པར་འདི་སེམས་སྙིང་འདོད་པ་དང་།
བསྐུལ་བ་དང་། བླང་རྒྱུ་མི་ཡོང་པས་དང་པོར་དལ་འབྱོར་རྙེད་པར་དཀའ་བར་གོ་ཞིང་། འཇིག་པར་སླ་བས་མི་རྟག་པར་ཤེས་ལ། ཤི་ནས་མེད་དེ་མི་འགྲོ་བར་སྐྱེ་དགོས་ལ། དེ་ཡང་ལས་ཀྱིས་སྐྱེ་ཞིང་ལས་ངན་པས་ངན་སོང་དུ་སྐྱེས་ནས་དེའི་སྡུག་བསྔལ་ཐམས་ཅད་འབྱུང་ཞིང་། ལས་བཟང་པོས་ལྷ་མི་ཐོབ་ཀྱང་སྡུག་བསྔལ་ལས་མ་འདས་པར་ཤེས་ཤིང་། འཁོར་བ་པའི་སེམས་ཅན་ཐམས་ཅད་ཐོག་མ་མེད་པ་ནས་མ་རྒན་དྲིན་ཅན་ཡིན་པ་ལ་སྡུག་བསྔལ་གྱིས་ཉམ་ཐག་པ་མི་བཟོད་པའི་སྙིང་རྗེས་ཀུན་ནས་བསླངས་ཏེ་བྱང་ཆུབ་ཀྱི་སེམས་འབྱུང་བས། ལམ་རིམ་འོག་མ་ཐམས་ཅད་འདིའི་སྔོན་འགྲོ་ཡིན་ནོ། ༈ །ད་ནི་དངོས་གཞི་བྱང་ཆུབ་ཀྱི་སེམས་སྦྱང་བ་སྟོན་ཏེ། འདིར་ཆོས་རྗེ་པས།
ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་རྣམ་པ་གཉིས་བློ་སྦྱོང་གི་དངོས་གཞིར་མ་ཟད་ཐེག་པ་ཆེན་པོའི་ཆོས་ཐམས་ཅད་ཀྱི་དངོས་གཞི་ཡིན་ཏེ། མདོ་རྒྱུད་བསྟན་བཅོས་མན་ངག་ཀུན་ལས་དེ་ལྟར་རྒྱས་པར་འབྱུང་བས་སོ་གསུང་། དེ་ཡང་རྗེ་བཙུན་གྱིས་མངོན་རྟོགས་རྒྱན་ལས། ཤེས་པས་སྲིད་ལ་མི་གནས་ཤིང་། ། སྙིང་རྗེས་ཞི་ལ་མི་གནས་དང་། ། ཞེས་དང་། རྒྱུད་བླ་མ་ལས་ཀྱང་། བདག་སྲེད་མ་ལུས་ཤེས་རབ་ཀྱིས་བཅད་དེ། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་བརྩེ་བྱང་ཆུབ་ཐབས་བསྟེན་ནས། །
འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་གསུངས་ཤིང་། འཕགས་པ་ཀླུ་སྒྲུབ་ཀྱིས་ཀྱང་། བདག་ཉིད་དང་ནི་འཇིག་རྟེན་འདིས། ། བླ་མེད་བྱང་ཆུབ་ཐོབ་འདོད་ན། ། ཞེས་སོགས་རྒྱས་པར་གོང་དུ་དྲངས་པ་བཞིན་གསུངས་སོ། ། རིགས་པས་ཀྱང་གྲུབ་སྟེ། བྱ་ནམ་མཁའ་ལ་འཕུར་བ་ལ་གཤོག་པ་གཉིས་ཀ་དགོས་པ་བཞིན་མི་གནས་པའི་མྱང་འདས་ཐོབ་པ་ལ་ཡང་སྟོང་ཉིད་སྙིང་རྗེ་གཉིས་ཀ་དགོས་སོ། ། དེས་ན་བྱང་ཆུབ་ཀྱི་སེམས་གཉིས་ཉམས་སུ་ལེན་པ་ནི་ཚེགས་ཆུང་ལ་དོན་ཆེ་ཞིང་། གཞན་ནི་དེ་ལས་ལྡོག་སྟེ།
ཤ་ཕོ་སྒང་པའི་ཞལ་ནས། ཆོས་འདི་ཉམས་སུ་ལེན་པ་ནི་རྟ་བཟང་པོ་ལ་ཞོན་ནས་ཐང་བདེ་མོ་ལ་འགྲོ་བ་དང་འདྲ་ལ། ཆོས་གཞན་ཉམས་སུ་ལེན་པ་ནི་ལ་ཆེན་པོ་དང་འཕྲང་དོག་པོ་ལ་ཁུར་ཆེན་པོ་ཁུར་ནས་འགྲོ་བ་དང་འདྲའོ། ། ཞེས་གསུངས་སོ། ། ཆོས་རྗེ་པས། མཚན་ཉིད་ཐེག་པའི་དབང་དུ་བྱས་ན་དེ་ལྟར་དོན་ལ་གནས། གསང་སྔགས་པ་དང་བསྟུན་ན་ཅུང་ཁ་ཟིན་དུ་འགྲོ་གསུང་། ཆོས་འདི་ཉམས་སུ་ལེན་པ་ལ་གང་ཟག་ཇི་འདྲ་ཞིག་དགོས་ན། གླང་རི་ཐང་པའི་གསུང་གིས་འདི་ཉམས་སུ་ལེན་པའི་གང་ཟག་ནི་རང་དམན་ཆ་བཟུང་ནས་མཐོ་དམན་འབྲིང་གསུམ་སྤྱི་བོར་འཁུར་ནུས་པ་ཞིག་དགོས་གསུང་། ཆོས་རྗེ་པས་དེ་འདྲ་ཞིག་ཅིས་ཀྱང་དགོས་ཏེ།
ཁྱེ་དང་རྒྱལ་ཁ་གཞན་ལ་གཏོང་ཞིང་། གྱོང་དང་བུབ་ཁ་རང་གིས་ལེན་པས་སོ་གསུང་། འདིར་དངོས་གཞི་བྱང་ཆུབ་ཀྱི་སེམས་སྦྱང་བ་ལ་དོན་དམ་དང་ཀུན་རྫོབ་བྱང་ཆུབ་ཀྱི་སེམས་སྦྱོང་བ་གཉིས་ལས། དོན་དམ་བྱང་ཆུབ་ཀྱི་སེམས་སྦྱང་བ་ནི། ཇོ་བོ་ཡབ་སྲས་ཀྱི་བཞེད་པས། བརྟན་པ་ཐོབ་ནས་གསང་བ་སྤྱད། ། ཅེས་ཐབས་ཀུན་རྫོབ་བྱང་ཆུབ་ཀྱི་སེམས་ལ་བརྟན་པ་ཐོབ་ནས་བློ་དམན་པ་ལ་གསང་བྱ་ཤེས་རབ་དོན་དམ་བྱང་ཆུབ་ཀྱི་སེམས་སྦྱང་ཞིང་བསྒོམ་ཞེས་བཞེད་པས། སྔོན་གྱི་མཁས་པ་གཞན་མང་པོས་ཀྱང་དེ་བཞིན་དུ་འཆད་མོད། དགེ་བའི་བཤེས་གཉེན་འཆད་ཀ་བའི་ལུགས་ཀྱིས་དོན་དམ་བྱང་ཆུབ་ཀྱི་སེམས་སྒོམ་ཚུལ་ཐོག་མར་སྟོན་ཏེ། རང་གིས་གནས་ལུགས་སྟོང་པ་ཉིད་ཀྱི་དོན་རྟོགས་ནས་གཞན་མ་རྟོགས་པའི་སེམས་ཅན་རྣམས་ལ་སྙིང་རྗེ་སྐྱེ་བར་བཞེད་པའོ།
༈ །འདི་ལ་མཉམ་རྗེས་གཉིས་ལས། དང་པོ་ལ་སྦྱོར་དངོས་མཇུག་གསུམ་ལས། དང་པོ་ནི། ལྷའི་ཁང་པར་ཡན་ལག་བདུན་པ་བྱ། ལྷ་དང་བླ་མ་ལ་གསོལ་བ་གདབ། དེ་ནས་བསམ་གཏན་གྱི་ཁང་པར་སྟན་བདེ་བ་ལ་སྐྱིལ་མོ་ཀྲུང་གིས་འདུག་སྟེ། དབུགས་ཕྱིར་འགྲོ་ནང་འགྲོའི་ཁུག་པ་ཉི་ཤུ་རྩ་གཅིག་བགྲང་ངོ་། ། དེ་ལ་ཐུན་དུ་བཅད་ནས་ཞག་འགའ་བསླབ་ཅིང་ཉམས་མྱོང་སྐྱེས་ངེས་ཤིག་བྱའོ་གསུང་། དེས་ལུས་ངག་ཡིད་གསུམ་བསམ་གཏན་གྱི་སྣོད་དུ་རུང་བར་བྱས་པའོ། ། དེ་ནས་ཀུན་རྫོབ་བྱང་ཆུབ་ཀྱི་སེམས་ཁྱད་པར་ཅན་མངོན་དུ་བྱའོ། །
དངོས་གཞི་ནི། འདི་ཀུན་ཅིག་ཅར་འཇུག་པའི་ལུགས་ཡིན་པས། དངོས་གཞི་བདག་དང་གཞན་ཐམས་ཅད་ཀྱི་སྟོང་པ་དུས་གཅིག་ཏུ་བསྒོམ་ཡང་། སྦྱོར་བའི་དུས་ན་སོ་སོར་རྟོག་པའི་ཤེས་རབ་ཀྱིས་རིམ་པས་རྩིས་ལ་གདབ་སྟེ། འདི་ནི་ཞི་གནས་ཀྱི་རླན་ལས་རྟོགས་པའི་མྱུ་གུ་སྐྱེ་བའི་དགོས་པ་ཡོད་གསུང་། དེ་ལ་ཐོག་མར་གཟུང་བ་རང་བཞིན་མེད་པར་བསྒོམ་པ་ནི། འདིར་དོན་དམ་བྱང་ཆུབ་ཀྱི་སེམས་བསྒོམ་ལུགས་འདི་དག་ཤིན་ཏུ་ཟབ་པས་གོང་མའི་ཡིག་སྣ་དང་། ཆོས་རྗེའི་གསུང་ཟིན་བྲིས་སུ་བྱས་པ་ལས་ཇི་ལྟར་འབྱུང་བ་བཞིན་མ་གཏོགས་བདག་གིས་སྣོན་འཇུག་ཅི་ཡང་མ་བྱས་སོ། ། ཆོས་རྣམས་རྨི་ལམ་ལྟ་བུར་བསམ། ། ཞེས་པས་བསྟན་ཏེ།
འདི་ལྟར་སྣང་བ་རང་གཞན་ཕྱི་ནང་སྣོད་བཅུད་འདི་ཐམས་ཅད་རང་གི་སེམས་ཉིད་འཁྲུལ་བའི་སྣང་བ་ཙམ་ལས་མ་གཏོགས་པ་སེམས་ལས་ཐ་དད་པའི་དོན་དུ་གྲུབ་པ་རྡུལ་ཙམ་ཡང་གདོད་མའམ་ཡེ་ནས་གྲུབ་པ་མེད་དོ། ། དེ་ལྟར་རིགས་པས་དཔྱད་ན་ཀུན་རྫོབ་ཙམ་དུ་ཡང་རིག་ངོ་ན་བདེན་པའི་དོན་གྲུབ་པ་མི་འདུག་ཨང་སྙམ་དུ་བསམ། དེ་ནས་འཛིན་པ་རང་བཞིན་མེད་པར་བསྒོམ་པ་ནི། མ་སྐྱེས་རིག་པའི་གཤིས་ལ་དཔྱད། ། ཅེས་པས་བསྟན་ཏེ། གཟུང་བའི་ཡུལ་འཛིན་པར་རློམ་པའི་སེམས་རིག་པ་འདི་ཡང་དུས་གསུམ་དུ་གནས་པས་འདས་པ་འགགས། མ་འོངས་པ་མ་སྐྱེས། ད་ལྟར་བ་ནི་སྐྱེ་ཆ། འགག་ཆ། གནས་པའི་ཆ་གསུམ་དང་ལྡན་ཞིང་།
ཁ་དོག་མེད་ཅིང་དབྱིབས་དང་བྲལ་ལ་ལུས་ཀྱི་ཆ་ཤས་འདི་ན་གནས་བྱ་བའི་གནས་ས་མེད་པས། དཔྱད་ན་ངོས་བཟུང་ཐམས་ཅད་དང་བྲལ་བས་ཡེ་ནས་ངོས་བཟུང་ཐམས་ཅད་དང་བྲལ་འདུག་ཨང་སྙམ་དུ་བསམ། ངོས་བཟུང་དང་བྲལ་བའི་དོན་ཡང་གཤིས་ཅིར་ཡང་མ་གྲུབ་ཅིང་སྤྲོས་པ་ཐམས་ཅད་དང་བྲལ་བའི་དོན་དུ་གསུང་ངོ་། ། དེ་ནས་ཆོས་ཐམས་ཅད་རང་བཞིན་མེད་པར་བསྒོམ་པ་ནི། གཉེན་པོ་ཉིད་ཀྱང་རང་སར་གྲོལ། ། ཞེས་པས་བསྟན་ཏེ། དེ་ལྟར་ཡུལ་སེམས་ཐམས་ཅད་སྟོང་པ་ཉིད་དུ་དཔྱོད་པའི་གཉེན་པོའི་བྱ་བ་བྱེད་པའི་སེམས་འདི་ཉིད་ཀྱང་མ་གྲུབ་ཅིང་སྟོང་སྟེ། ཤེས་བྱ་ཐམས་ཅད་ཡུལ་སེམས་གཉིས་སུ་འདུས་ཤིང་། སེམས་སྤྱི་བསྡུས་ནས་དེ་གཉིས་རང་བཞིན་མེད་པར་གོང་དུ་དཔྱད་ནས་གྲུབ་ཟིན་པས་ཅིའང་ཡེ་ནས་མ་གྲུབ་པར་འདུག་ཨང་སྙམ་དུ་བསམ་མོ། ། དེ་ལྟར་ལྟ་བས་སྤྲོས་པ་བཅད་ནས།
དངོས་གཞིའི་ཚེ་ལྟ་ཐོག་ཏུ་སེམས་འཇོག་པའི་ཚུལ་གྱིས་བསྒོམ་པ་ནི། ལྟ་བས་སྤྲོས་པ་བཅད་ཟིན་པའི་མོད་ལས། སེམས་ཉིད་རྟོག་པ་དང་བྲལ་ལ། རང་གཞན་དུས་གསུམ་ཅི་ཡང་མི་འཛིན་པའི་ངང་ལ་གློད་ཅིང་། ཡུལ་ཅིར་ཡང་མ་གྲུབ་པ་ལ་བློས་ཅིར་ཡང་མི་འཛིན་པའི་ངང་ལ་གློད་ལ་རིག་པ་གསལ་ལ་མི་རྟོག་པ་འདི་ཉིད་མངོན་དུ་བྱས་ལ་གསལ་སིང་ངེ་བྱིང་རྒོད་ཀྱི་དབང་དུ་མ་སོང་བར་བྱས་ལ་གཞག་གོ ། དོན་དེ་ཉིད་བསྟན་པ་ནི། ལམ་གྱི་ངོ་བོ་ཀུན་གཞིའི་ངང་ལ་གཞག ། བདུན་པོ་སེམས་བྱུང་རྟོག་པ་ཡིན་པས་སྤང་། ། ཞེས་གསུངས་ཏེ་གནད་ཀྱི་དོན་སྨྲས་པའོ།།་་་་་ ཆོས་ཀྱི་རྩ་བའམ་གཞི་སྨྲ་བསམ་བརྗོད་དུ་མེད་ཅིང་སྤྲོས་པ་དང་བྲལ་བ་གཞི་ལ་ཇི་ལྟར་གནས་པ་བཞིན་དུ།
ལམ་དུ་ཡང་དེ་ལྟར་བཞག་ཅིང་ཉམས་སུ་བླང་བར་བྱ། རྣམ་ཤེས་ཚོགས་བདུན་པོ་སེམས་བྱུང་རྟོག་པ་ཡིན་པས་རྟོག་པའི་ཤེས་པ་ཡུལ་ཡུལ་ཅན་རང་དགའ་བར་མི་གཏང་བར་རྟོག་པ་གང་སྐྱེས་ལ་རིག་པས་བལྟས་ལ་ཆོས་ཉིད་ཀྱི་ངང་དུ་གློད་ལ། ཕྱིས་རྟོག་པ་སྐྱེས་ཚད་ཀྱང་རིག་པས་རིག་པ་ལ་བལྟས་ལ་ཆོས་ཉིད་ཀྱི་ངང་དུ་གློད་ཅིང་གྲོལ་བར་བྱའོ།། འདི་ནི་དངོས་གཞིའི་འོད་གསལ་བགྱི་བ་ལགས་པས། དེར་དྲག་ལ་ཡུན་ཐུང་བར་བྱ་སྟེ། ཐུན་ཆེ་རུང་ཆུང་རུང་ཐུན་ཞབས་རུ་མ་དང་བཅས་ཏེ་བཟང་གྱེས་བྱེད་པ་མཆོག་ཡིན་ནོ་ཞེས་གསུངས་པ་ལྟར་བྱའོ། ། གསུམ་པ་མཇུག་ནི། དམིགས་པ་བཏང་ནས་སྐྱིལ་ཀྲུང་མ་བཤིག་པའི་གོང་དུ་གནས་ལུགས་དེ་ལྟར་མ་རྟོགས་པའི་སེམས་ཅན་རྣམས་ལ་སྙིང་རྗེ་ཆེན་པོ་བསྒོམས་ཏེ། གནས་ལུགས་ཕྱིན་ཅི་མ་ལོག་པའི་དོན་ལ་དགོད་པར་བྱའོ་སྙམ་དུ་བསམས་ནས་དགེ་བ་གཞན་དོན་དུ་བསྔོ་བར་བྱའོ། ། དེ་ནས་སྐྱིལ་མོ་ཀྲུང་བཤིག་སྟེ།
༈ གཉིས་པ་རྗེས་ཐོབ་ཏུ་ཇི་ལྟར་བསླབ་པ་ནི། ཐུན་མཚམས་སྒྱུ་མའི་སྐྱེས་བུར་བྱ། ། ཞེས་པས་བསྟན་ཏེ། རྗེས་ཐོབ་ཏུ་རང་གཞན་སྣོད་བཅུད་ཕྱི་ནང་སྣ་ཚོགས་སུ་སྣང་ཡང་འཁྲུལ་ནས་མེད་པའི་དོན་སྣང་བ་ཡིན་པས་སྒྱུ་མའི་རྟ་གླང་དང་ཁྱད་པར་མེད་སྙམ་དུ་བསམས་ལ་ཐམས་ཅད་ལ་བདེན་ཞེན་སྤང་ངོ་གསུང་སྟེ། འདི་ནི་ཐུན་སྔ་ཕྱིའི་མཚམས་སུ་ཡུལ་སྣང་སྒྱུ་མ་ལྟ་བུར་ལྟ་བའི་དོན་ཏོ། ། སྒྱུ་མའི་སྐྱེས་བུར་བྱ་བའི་དོན་ནི་རང་ཉིད་ཀྱང་ཕུང་པོ་ལྔའི་ངོ་བོར་སྣང་ཡང་རྟེན་འབྲེལ་ཚོགས་པའི་སྣང་བ་ཙམ་ལས། གང་གི་བདག་རྟག་པ་གཅིག་པུ་བྱ་བའི་ངོ་བོར་གྲུབ་པ་མེད་པས། སྒྱུ་མའི་སྐྱེས་བུའི་འགྲོ་འོང་བྱེད་ཅིང་ཡུལ་ལ་ལོངས་སྤྱོད་པ་ལྟ་བུར་བསམས་ནས་དབང་པོའི་ཡུལ་དུ་གྱུར་ཚད་ཐམས་ཅད་ཀྱང་འཕྲལ་འཕྲལ་དུ་དེ་འདྲོག་ཉིད་ལ་འདིའང་སྒྱུ་མ་ལྟ་བུ་ཡིན་ཞེའམ། རྨི་ལམ་ལྟ་བུ་ཡིན་སྙམ་དུ་ཐ་སྙད་ལ་བརྟེན་ལ་སྦྱོང་ངོ་། ། དེ་ལྟར་བལྟས་པས་རྗེས་ཐོབ་ཏུ་མཉམ་གཞག་གི་ཉམས་རྨི་ལམ་ལྟ་བུའི་བློ་དེ་དང་མ་བྲལ་བར་ཐུན་མཚམས་ཀྱི་དགེ་སྦྱོར་ཐམས་ཅད་ཀྱང་ལམ་དུ་གཞུག་པར་བྱའོ། །
བླ་མ་གཞན་དག་ནི་འདིའི་དོན་ཕུང་པོ་ལྔ། དབང་པོ་དྲུག ། སྤྱོད་ལམ་རྣམ་བཞི་ཐམས་ཅད་རྟེན་འབྲེལ་ཚོགས་པའི་སྣང་བ་སྒྱུ་མ་ལྟ་བུར་ཤེས་པར་བྱས་ནས་བདེན་འཛིན་དང་ཆགས་སྡང་སོགས་ཀྱི་རྗེས་སུ་མི་འབྲང་བར་མ་རྟོགས་པའི་འགྲོ་བ་ལ་སྙིང་རྗེ་བསྒོམ་ཞེས་གསུང་། མདོར་ན་དེ་ལྟར་རྗེས་ཀྱི་སྤྱོད་ལམ་ཐམས་ཅད་དུ་མཉམ་གཞག་གི་ཉམས་མ་དོར་བས་ཟུང་འཇུག་ཆེན་པོའི་ངང་ལ་གནས་པར་བྱའོ་ཞེས་སྨྲས་པ་ནི། དེ་ལྟར་བསྒྲུབས་པ་ཐམས་ཅད་ཀྱང་། ། དངོས་འཛིན་ཞེན་པས་མ་བསླད་པར། ། མཁའ་བཞིན་སྟོང་པ་ཆེན་པོར་དགྱེར། ། འཆི་མེད་བདེ་ཆེན་ངང་དུ་འགྲོ། ། ཞེས་དོན་དེ་རྣམས་ཀྱི་ཉམས་ལེན་ཕན་ཡོན་དང་བཅས་པར་གསུངས་པའོ། ། འདིར་ཆོས་རྗེ་པས།
རྩ་བའི་དོན་དེས་བྱེད་ཀྱི་འཐད་པ་དང་བཅས་ཏེ་གསུངས་པ་ནི། རྨི་ལམ་གྱི་ཡུལ་སྣང་སྣ་ཚོགས་པ་གཉིད་ཀྱིས་བསླད་པའི་སེམས་སྣང་ཡིན་གྱི། སེམས་ལས་གཞན་དུ་གྱུར་པ་མེད་པ་བཞིན་དུ། ད་ལྟར་གྱི་ཡུལ་སྣང་སྣ་ཚོགས་པ་འདི་ཡང་བག་ཆགས་ཀྱིས་བསླད་པའི་སེམས་སྣང་འབའ་ཞིག་ཡིན་གྱི། སེམས་ལས་མ་གཏོགས་པའི་ཕྱི་རོལ་གྱི་དོན་ཅུང་ཟད་ཀྱང་མེད་དེ། ལང་ཀར་གཤེགས་པའི་མདོ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང་། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། །
ཞེས་དང་། ས་བཅུ་པ་ལས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། ། ཞེས་སོགས་རྒྱ་ཆེར་གསུངས་ཤིང་རིགས་པས་གྲུབ་སྟེ། གཞི་གཅིག་ཉིད་ལས་ཐ་དད་བསགས་པའི་སེམས་ཅན་རྣམས་ལ་དངོས་པོ་ཐ་དད་དུ་སྣང་བའི་ཕྱིར་སེམས་ཡིན་ཏེ། ཐེག་བསྡུས་ལས། ཡི་དྭགས་དུད་འགྲོ་མི་རྣམས་དང་། ། ལྷ་རྣམས་སོ་སོ་རིགས་རིགས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། །
ཞེས་སོ། ། རྣལ་འབྱོར་པས་གཞན་དང་གཞན་དུ་བསྒྱུར་ནུས་པས་ཀྱང་སེམས་སྣང་འབའ་ཞིག་ཡིན་ཏེ། དེ་ཉིད་ལས། བྱང་ཆུབ་སེམས་དཔའ་དབང་ཐོབ་དང་། ། རྣལ་འབྱོར་པ་ལ་ཇི་ལྟར་ཡང་། ། ས་ལ་སོགས་པའི་དངོས་པོ་རྣམས། ། ཇི་ལྟར་མོས་པ་བཞིན་དུ་སྣང་། ། ཞེས་སོ། ། ཡང་ལམ་འབྲས་པའི་སྒོམ་ཆེན་པ་ཞིག་ལ་རྩ་རླུང་གི་བྱེད་པས་སྐོམ་པའི་ཉམས་ཤིག་བྱུང་སྟེ། ཆུ་འཐུང་བར་འདོད་ནས་ཆུ་རར་ཕྱིན་པས་ཀྱང་ཆུ་མི་འདུག །
ཆུ་མིག་ཏུ་ཕྱིན་པས་ཀྱང་ཆུ་མི་འདུག ། གཙང་པོར་ཕྱིན་པས་ཀྱང་ཆུ་མི་འདུག་པས། ཐེ་ཚོམ་སྐྱེས་ནས་ཆོས་གོས་ཕ་རིའི་བྲག་དབར་ཞིག་ཏུ་བཞག་ནས་ཕྱིར་ལོག་སྟེ་ཉལ་བསྡད། གཉིད་སད་པ་དང་སྐོམ་ཉམས་ཀྱང་ཡལ་འདུག ཆུ་རར་སོགས་ནའང་ཆུ་འདུག ཆོས་གོས་ཀྱང་གཙང་པོ་ཕར་ཁ་ན་འདུག་པས་ལེན་པ་ལ་ཀོ་བ་བཏང་དགོས་པ་བྱུང་ཟེར། དེ་ལྟར་ཆུ་ཡོད་དུ་སྣང་བ་དེ་བདེན་རྒྱུ་མེད། ཆུ་མེད་དུ་སྣང་བ་བརྫུན་རྒྱུ་མེད་པས་ན་ཅི་སྣང་རང་སེམས་སུ་ཐག་གཅད་དོ། ། སྣང་བ་འདི་ཕྱི་རོལ་གྱི་དོན་མིན་ན་སྲ་ཞིང་འཐས་པ་སོགས་སུ་སྣང་བའང་མི་རིགས་སྙམ་ན། བག་ཆགས་གོམས་པའི་ཕྱིར་རིགས་ཏེ།
འཇམ་དཔལ་རྣམ་རོལ་ལས། ལྷའི་བུ་པངྨ་རྣམ་པར་རོལ་པས་འཇམ་དཔལ་ལ་སྨྲས་པ། འཇམ་དཔལ་ཕྱི་རོལ་གྱི་ཡུལ་འདི་ཇི་ལྟར་བལྟ་བར་བྱ། འཇམ་དཔལ་གྱིས་སྨྲས་པ། ཕྱི་རོལ་གྱི་ཡུལ་འདི་རྣམས་སེམས་རྣམ་པར་རྟོག་པའི་བག་ཆགས་བརྟས་པའི་དབང་གིས་སྣང་བ་ཡིན་ནོ། ། ལྷའི་བུས་སྨྲས་པ། བག་ཆགས་ཇི་ལྟར་བརྟས་ཀྱང་སྲ་ཞིང་འཐས་པ་འདི་ལྟར་སྣང་དུ་ག་ལ་རུང་། འཇམ་དཔལ་གྱིས་སྨྲས་པ། དེ་ལྟར་སྣང་དུ་རུང་སྟེ། དཔེར་ན་གྲོང་ཁྱེར་ཝཱཱ་རཱ་ཎ་སཱིར་བྲམ་ཟེ་མོ་ཅིག་གིས།
རང་ལུས་སྟག་ཏུ་བསྒོམས་པས་ཐམས་ཅད་ཀྱིས་སྟག་དངོས་སུ་མཐོང་ནས་མི་ཐམས་ཅད་བྲོས་ཏེ་གྲོང་ཁྱེར་སྟོངས་པ་བྱུང་ངོ་། ། ཞེས་སོ། ། ཡང་དགེ་སློང་ཞིག་གིས་རང་ལུས་མི་གཙང་བར་བསྒོམས་པས་ཐམས་ཅད་ཀྱིས་ཀེང་རུས་སུ་མཐོང་བ་བྱུང་ངོ་། ། དེ་ལྟར་ཡུན་ཐུང་ངུས་ཀྱང་དེ་ལྟར་སྣང་ན། ཐོག་མ་མེད་པ་ནས་བག་ཆགས་བརྟས་པས་ཅི་སྟེ་མི་སྣང་སྟེ་སྣང་བར་རིགས་སོ། ། འཛིན་པ་སེམས་ཀྱི་གནས་ལུགས་གཏན་ལ་དབབ་པ་ནི། སེམས་ཀྱི་ངོ་བོ་ལ་དཔྱད་ན་ཅི་ཡང་གྲུབ་པ་མེད་ཅིང་། དེ་ཉིད་གཞི་གདོད་མ་ནས་གྲུབ་པའི་ཆོས་སྐུ་ཡིན་ཏེ། དཀོན་བརྩེགས་འོད་སྲུངས་ལེའུ་ལས། འོད་སྲུངས་སེམས་ནི་ནང་ན་ཡང་མེད།
ཕྱི་རོལ་ན་ཡང་མེད། གཉིས་ཀ་ན་ཡང་མེད་ཅིང་མ་དམིགས་སོ། ། སེམས་ནི་གཟུགས་མེད་པ། བསྟན་དུ་མེད་པ། ཐོགས་པ་མེད་པའོ། ། སེམས་ནི་སངས་རྒྱས་ཐམས་ཅད་ཀྱིས་ཀྱང་མ་གཟིགས། མི་གཟིགས། གཟིགས་པར་མི་གྱུར་རོ། ། ཞེས་དང་། ཞི་ལྷས།
ཡིད་ནི་དབང་སོགས་ལ་མི་གནས། གཟུགས་སོགས་ལ་མིན་བར་ནའང་མིན། ། ནང་ན་སེམས་མིན་ཕྱི་ནའང་མིན། ། གཞན་དུ་ཡང་ནི་རྙེད་མ་ཡིན། ། གང་ཞིག་ལུས་མིན་གཞན་དུ་མིན། ། འདྲེས་མིན་ལོགས་སུའང་འགར་མེད་དེ། ། དེ་ནི་ཅུང་ཟད་མིན་དེའི་ཕྱིར། ། སེམས་ཀྱི་རང་བཞིན་མྱ་ངན་འདས། ། ཞེས་དང་། བརྒྱད་སྟོང་པ་ལས།
སེམས་ལ་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བའོ། ། ཞེས་གསུངས་པ་བཞིན་ནོ། ། དེ་ལྟར་སེམས་ཀྱི་གནས་ལུགས་གཏན་ལ་ཕེབས་ངེས་པ་གཅིག་གལ་ཆེ་སྟེ། ཞི་བ་ལྷས། དེ་བས་ཆོས་ཀྱི་དོན་པོ་མཆོག ། སེམས་ཀྱི་གསང་འདི་མ་ཤེས་ན། ། བདེ་ཐོབ་སྡུག་བསྔལ་གཞོམ་འདོད་ཀྱང་། ། དེ་དག་དོན་མེད་གྱི་ནར་འཁྱམ། ། ཞེས་སོ། ། འདི་ཤེས་ན་ཆོས་ཐམས་ཅད་ཀྱི་གནས་ལུགས་ཀྱང་ཤེས་ཏེ།
གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང་། ། ཞེས་དང་། སྡུད་པ་ལས། བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། ། སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ། སྐྱེ་བ་མེད་དང་སྐྱེ་བ་གཉིས་ཀར་མི་རྟོག་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་གསུངས་པས་སོ། ། འོ་ན་གཟུང་འཛིན་སྐྱེ་མེད་དུ་ཤེས་པའི་བློ་དེ་གྲུབ་བམ་སྙམ་ན།
གཉེན་པོ་དེ་ཉིད་ཀྱི་ངོ་བོ་ལ་བརྟགས་ན་ཅིར་ཡང་གྲུབ་པ་མེད་དེ། ཞི་བ་ལྷས། མྱ་ངན་འདས་དང་མ་འདས་པའང་། ། དེ་ཉིད་དུ་ནི་ཁྱད་པར་མེད། ། ཅེས་དང་། ཐམས་ཅད་ནམ་མཁའ་འདྲ་བར་ནི། ། བདག་འདྲས་ཡོངས་སུ་གཟུང་བར་གྱིས། ། ཞེས་གསུངས་པས་སོ། ། དེ་ལྟར་ཆོས་ཐམས་ཅད་སྟོང་པར་རྟོགས་ན་ཡང་དག་པའི་དོན་རྟོགས་པ་ཡིན་ཏེ། སྡུད་པ་ལས།
ཆོས་ཀུན་སྐྱེ་མེད་སྟོང་པའི་ཚུལ་དུ་རབ་ཤེས་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་སོ། ། དེ་ལྟར་གནས་ལུགས་ཅིར་ཡང་མ་གྲུབ་པ་དེ་མངོན་དུ་བྱེད་པ་ལ་གོམས་འདྲིས་བྱེད་དགོས་པས་ཇི་ལྟར་སྒོམ་ན། གང་དུའང་མ་གྲུབ་པ་ལ་ཅིར་ཡང་མི་འཛིན་པ་ཐོག་ཏུ་འབབ་པས་དེའི་བསྒོམ་ཚུལ་བསྟན་པའི་ཕྱིར། ལམ་གྱི་ངོ་བོ་ཀུན་གཞིའི་ངང་ལ་གཞག ། ཅེས་གསུངས་ཏེ། སྤྱིར་ཀུན་གཞིའི་ངོས་འཛིན་ཤིན་ཏུ་དཀའ་ན་ཡང་། ད་རེས་ཀྱི་འདི་སེམས་མ་བཅོས་པ་ལ་ཀུན་གཞིར་བྱས་པ་དེ་ཡིན་ཞིང་དེའི་ངང་ལ་འཇོག་པ་ཙམ་ལས་བསྒོམ་རྒྱུ་ཅི་ཡང་མེད་དེ། ཆོས་ཉིད་སྤྲོས་དང་བྲལ་བ་ལ། །
ཤེས་པའང་སྤྲོས་དང་བྲལ་བར་གཞག ། ཅེས་སོ།།་་་་་ ལུང་འདི་དང་མཐུན་པར་སེམས་ཀུན་གཞིའི་ངང་ལ་འཇོག་ཚུལ་ཡང་། ལྟ་ཐོག་ཏུ་སེམས་འཇོག་པ་ཞིག་དགོས་ཀྱང་གོང་མའི་གསུང་དང་ཆོས་རྗེ་བའི་གསུང་གཉིས་ཀ་ལས། ཅིར་ཡང་མི་འཛིན་མི་རྟོག་པར་གཞག་ཅེས་འབྱུང་བ་ཁོ་ན་བཞིན་བཤད་པ་ཡིན་ནོ།། དེ་ཉིད་བསྒོམ་པའི་མཆོག་ཡིན་ཏེ། མདོ་སྡེ་རྒྱན་ལས། བསྒོམ་པར་རྣམ་པར་མི་ལྟ་བ། ། བསྒོམ་པའི་དམ་པར་འདོད་པ་སྟེ། ། ཞེས་དང་།
སྡུད་པ་ལས། འདུ་ཤེས་ཚུལ་རོལ་ཡིན་ཞེས་འདྲེན་པས་ཡོངས་སུ་བསྒྲགས། ། འདུ་ཤེས་རྣམ་པར་བཤིག་ནས་སྤོང་བ་ཕ་རོལ་འགྲོ། ། ཞེས་དང་། ཡུམ་ལས། ཡིད་ལ་མི་བྱེད་པ་ནི་སངས་རྒྱས་དང་། ཆོས་དང་དགེ་འདུན་རྗེས་སུ་དྲན་པ་ཡིན་ནོ་ཞེས་པས། ཅི་ཡང་མི་བསྒོམ། ཅིར་ཡང་མི་རྟོག ཅི་ཡང་ཡིད་ལ་མི་བྱེད་པའི་ངང་ལ་ས་ལེ་ཧྲིག་གེ་རྗེན་ནེ་བཞག་གོ །
དེའི་ངང་ལ་མ་ཡེངས་པ་གལ་ཆེ་སྟེ། ཡུམ་ལས། སེམས་གཡེངས་པས་ནི་བདག་གི་དོན་ཡང་མི་འགྲུབ་ན་གཞན་གྱི་དོན་ལྟ་ཅི་སྨོས་ཞེས་དང་། སེམས་མ་ཡེངས་པ་ནི་དུས་གསུམ་གྱི་སངས་རྒྱས་ཐམས་ཅད་ཀྱི་ལམ་ཡིན་ནོ། ། ཞེས་གསུངས་པས་སོ། ། སེམས་མ་ཡེངས་པར་བྱེད་པ་ལ་སྒོ་གསུམ་དབེན་པ་གལ་ཆེ་སྟེ། ལུས་དང་སེམས་ནི་དབེན་པ་ཡིས། ། རྣམ་པར་གཡེང་བ་མི་འབྱུང་ངོ་། ། ཞེས་སོ། ། འོ་ན་རྣམ་རྟོག་ཐམས་ཅད་སྤང་དགོས་སམ་ཞེ་ན།
མི་རྟོག་པ་བསྒོམ་པ་ལ་རྟོག་པ་གཞན་སྤང་དགོས་ཀྱང་སེམས་ཡུལ་ལ་གཡོ་བ་བསྲུང་བ་ལས་གལ་ཆེ་བ་མེད་ཅིང་། དེའི་དོན་དུ་དྲན་ཤེས་བཞིན་ཙམ་བསྟེན་དགོས་ཏེ། སེམས་བསྲུང་འདོད་པ་རྣམས་ཀྱིས་ནི། ། དྲན་པ་དང་ནི་ཤེས་བཞིན་དག ། སྲོག་ལ་བབ་ཀྱང་སྲུངས་ཤིག་ཅེས། ། བདག་ནི་དེ་ལྟར་ཐལ་མོ་སྦྱོར། ། ཅེས་གསུངས་པས་སོ། ། དེ་ལྟར་བསྒོམ་མེད་ལ་ཡེངས་མེད་དུ་བཞག་ནས་སྒོམ་པའི་ཚེ་ཏིང་ངེ་འཛིན་གྱི་སྐྱོན་སྒྲིབ་པ་ལྔ་བྱུང་ན། དེའི་གཉེན་པོར་སྤོང་བའི་འདུ་བྱེད་བརྒྱད་བསྒོམ་པའམ། ལྔ་པོ་དེ་ཡང་ཕལ་ཆེར་བྱིང་རྒོད་གཉིས་སུ་འདུས་པས།
བྱིང་ན་ལུས་བཅུན་ཏེ་སྐྱོད་འགུལ་བྱ། ངག་གི་སྐད་གསང་མཐོན་པོས་གསོལ་བ་འདེབས་པ་ལ་སོགས་དང་། ཡིད་ཀྱིས་དྲག་ཏུ་བསྒྲིམས་ཤིང་གཟེངས་བསྟོད་པ་དང་། སངས་རྒྱས་དང་བྱང་སེམས་སོགས་ཀྱི་ཡོན་ཏན་སེམས་པ་སོགས་ཀྱིས་བསལ་ཞིང་། རྒོད་ན་ལུས་དལ། ངག་བསྡམ། ཡིད་གློད་པ་དང་། སྐྱོ་བ་བསྐྱེད་པ་སོགས་ཀྱིས་བསལ་བའམ། གཉི་ག་ལ་ཡང་ངོས་བཟུང་ཞིང་བལྟ་བ་ཉིད་གཉེན་པོའི་མཆོག་ཡིན་ལ། གཞན་ཡང་ཁ་ཟས་སོགས་ཀྱིས་ཀྱང་བཅོས་པར་བྱ་སྟེ།
ཞུམ་པའི་སེམས་ནི་རབ་བཟུང་སྟེ། ། རྒོད་པ་ཡང་ནི་ཞི་བར་བྱ། ། ཞེས་སོ། བྱིང་རྒོད་མེད་ན་རང་སོར་གཞག་སྟེ། མཉམ་པར་གྱུར་ན་བཏང་སྙོམས་གཞག ། ཅེས་སོ། ། དེ་ལྟར་འཇོག་པ་ལ་སྒྲིམ་གློད་གཉིས་ལས་མེད་དེ། ས་ར་ཧས། ཁྲིམས་ཀྱིས་བསྒྲིམས་ལ་ལྷོད་ཀྱིས་གློད། ། སེམས་ཀྱི་གཞག་ས་དེ་ན་གདའ། །
ཞེས་གསུངས་ཏེ། དེའང་མ་སྐྱེས་པ་སྐྱེ་བ་ལ་གློད་པ་དང་། སྐྱེས་པ་བོགས་དབྱུང་པ་ལ་བསྒྲིམ་པ་གལ་ཆེའོ། ། དེ་ལྟར་བཞག་པས་སེམས་དམིགས་པ་ལ་རྩེ་གཅིག་ཏུ་ཏིང་ངེ་གནས་ན་ཞི་གནས་ཡིན་ཏེ།་་་་་ ཞི་ལྷག་ངོས་འཛིན་འདི་དག་ཟིན་བྲིས་ལས་ཇི་ལྟར་འབྱུང་བ་བཞིན་བྲིས་ཏེ་ཅུང་ཟད་དཔྱད་དུ་ཡོད་དོ།། དཀོན་མཆོག་སྤྲིན་ལས། ཞི་གནས་ནི་སེམས་རྩེ་གཅིག་པའོ། ། ཞེས་སོ། ། དེ་ལྟར་ཞི་གནས་ཀྱིས་སེམས་ཟིན་པའི་མཐུས་ཤེས་རབ་ཀྱིས་སེམས་ཀྱི་གནས་ལུགས་རྟོགས་སམ། སྤྱིར་ཆོས་ཀྱི་གནས་ལུགས་རྟོགས་ན་ལྷག་མཐོང་ཡིན་ཏེ།
མདོ་སྔ་མ་ལས་ལྷག་མཐོང་གང་ཞེ་ན། ཡང་དག་པར་སོ་སོར་རྟོག་པའོ། ། ཞེས་སེམས་གསལ་སྟོང་དུ་རྟོགས་པའམ། དོན་དམ་སྤྲོས་བྲལ་རྟོགས་པའི་ངང་ལ་རྩེ་གཅིག་ཏུ་གནས་པའམ། ཅིར་སྣང་སྒྱུ་མ་ལྟ་བུར་རྟོགས་པའི་ངང་ལ་རྩེ་གཅིག་ཏུ་གནས་ན་ཞི་ལྷག་ཟུང་འབྲེལ་ཡིན་ཏེ། ཟུང་དུ་འབྲེལ་པའི་ལམ་ནི་དེ། ། སྡོམ་པ་ཡིན་པར་ཤེས་པར་བྱ། ། ཞེས་སོ། ། དེ་ལ་གུས་སྦྱོར་དང་རྒྱུན་སྦྱོར་གལ་ཆེ་སྟེ། དེ་ལ་རྟག་ཏུ་བྱ་བ་དང་། །
གུས་པར་བྱས་ཏེ་སྦྱར་བར་བྱ། ། ཞེས་སོ། ། དེ་ལྟར་བྱས་ན་ཉོན་མོངས་པ་རྩད་ནས་འཇོམས་ཏེ། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱ་སྟེ། ། ཞེས་སོ། ། ཡང་དེ་ལྟར་བྱས་ན་ཉམས་རྟོགས་ལ་སོགས་ཡོན་ཏན་འབད་མེད་དུ་སྐྱེ་ཞིང་མཆོག་གི་དངོས་གྲུབ་ཀྱང་མྱུར་དུ་འཐོབ་སྟེ། མདོ་སྡེ་དགོངས་འགྲེལ་ལས། ཐེག་པ་ཆེ་ཆུང་གི་ཡོན་ཏན་ཐམས་ཅད་ཞི་ལྷག་གི་འབྲས་བུར་གསུངས་ཤིང་། སྡུད་པ་ལས།
ཤེས་རབ་ཕ་རོལ་ཕྱིན་འདི་སུ་ཡི་ལག་ཐོབ་པ། ། རིང་པོར་མི་ཐོགས་རྒྱལ་པོའི་བྱང་ཆུབ་རེག་པར་འགྱུར། ། ཞེས་དང་། ཇོ་བོས། དེ་ལྟར་དེ་ཉིད་གོམས་བྱས་ན། ། རིམ་གྱིས་དྲོད་སོགས་ཐོབ་བྱས་ནས། ། རབ་དགའ་ལ་སོགས་ཐོབ་འགྱུར་ཏེ། ། སངས་རྒྱས་བྱང་ཆུབ་ཐག་མི་རིང་། །

ཞེས་གསུངས་པས་སོ། ། དེ་ལྟར་མཉམ་གཞག་གི་ཉམས་ཀྱི་རྗེས་སུ་འབྲངས་ནས་རྗེས་ཐོབ་ཏུ་སྣོད་བཅུད་སོགས་ཅི་སྣང་ཡང་བདེན་མེད་སྒྱུ་མ་ལྟ་བུར་བསྒོམ་པ་ཡིན་པ་ལས་མཉམ་གཞག་གི་ཉམས་བཟང་ན་ཆེད་ཀྱིས་མ་བསྒོམས་ཀྱང་སྣང་བ་སྒྱུ་མ་ལྟ་བུར་བུན་ལོང་འགྲོ་བ་ཞིག་རང་ཤུགས་ཀྱིས་འོང་གསུང་། དེས་ན་དྲན་འཛིན་ཁོ་ན་གལ་ཆེ་བས། སྣང་བ་ཐམས་ཅད་སྣང་ཡང་བདེན་མེད་སྒྱུ་མ་རྨི་ལམ་ལྟ་བུ་ཡིན་སྙམ་དུ་བསྒོམ་མོ། ། དེའང་མ་ཡིན་པ་ལ་ཡིན་པར་བསྒོམ་པ་མིན། ཡིན་པ་ལ་ཡིན་པར་བསྒོམ་པ་ཡིན་པས་གསལ་བཏབ་ཅིང་བསྒོམ་པར་བྱ་སྟེ། དཀོན་བརྩེགས་ལས། སྒྱུ་མ་མཁན་བཟང་པོས་བཅོམ་ལྡན་འདས་ལ་བགོམ་པའི་ཕྱིར། སྒྱུ་མ་ཇི་ལྟར་བསྟན་ཚུལ་རྒྱ་ཆེར་གསུངས་པ་དང་།་་་་་ སྐབས་འདིར་སྒྱུ་མ་མཁན་བཟང་པོས་སངས་རྒྱས་ལ་དད་པའི་ཏིང་ངེ་འཛིན་ཐོབ་སྟེ། དེ་ལས་ལངས་ནས་བྱང་ཆུབ་ཏུ་སེམས་བསྐྱེད་ཅིང་གང་ལ་བསླབས་ན་བླ་ན་མེད་པའི་བྱང་ཆུབ་ཐོབ་པར་འགྱུར་བ་ལགས་ཞེས་སོགས་ཞུས་པས།
ཆོས་བཞི་ལ་བསླབས་ན་ཐོབ་པར་འགྱུར་ཏེ། བྱང་ཆུབ་ཀྱི་སེམས་མི་འདོར་བ་དང་། སེམས་ཅན་བློས་མི་སྤོང་བ་དང་། དགེ་བའི་རྩ་བས་མི་ངོམས་པ་དང་། ཆོས་བསྲུང་པའི་ཕྱིར་རབ་ཏུ་བརྩོན་པའོ། ། ཞེས་སོགས་གསུངས་པས་བཟང་པོས་མི་སྐྱེ་བའི་ཆོས་ལ་བཟོད་པ་ཐོབ་སྟེ། དུས་འདི་ཙམ་ན་ཞིང་འདི་ཞེས་བྱ་བར་སངས་རྒྱས་མཚན་འདི་ཞེས་བྱ་བར་འགྱུར་ཞེས་ལུང་བསྟན་ཏོ།། ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། །
དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་དང་། ཇི་ལྟར་བུ་མོ་གཞོན་ནུའི་རྨི་ལམ་ན། ། བུ་ཕོ་བྱུང་ཞིང་ཤི་བ་དེ་མཐོང་ནས། ། སྐྱེས་ན་དགའ་ཞིང་ཤི་ན་མི་དགའ་ལྟར། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་གསུངས་ཏེ། དེ་ལྟ་བུ་སོགས་ཀྱིས་གསལ་བཏབ་ཅིང་བསྒོམ་པར་བྱའོ། ། དེ་ལྟར་ཆོས་རྣམས་སྣང་ལ་རང་བཞིན་མེད་པར་རྟོགས་ཤིང་བསྒོམས་ན་སྐྱེ་བ་མང་པོ་ནས་ཐེག་པ་ཆེན་པོ་ལ་ཞུགས་ཤིང་སངས་རྒྱས་མང་པོ་ལ་བྱ་བ་བྱས་པ་ཡིན་ཏེ།
སྡུད་པ་ལས། གང་ཞིག་ཆོས་འདི་སྤྲུལ་དང་སྒྱུ་མ་འདྲར་ཐོས་ནས། ། སོམ་ཉི་མེད་པར་སློབ་ལ་ཕྱིར་ཞིང་སྦྱོར་བྱེད་པ། ། སེམས་ཅན་དེ་ནི་རིང་ནས་ཐེག་ཆེན་ཞུགས་རིག་བྱ། ། སངས་རྒྱས་བྱེ་བ་ཁྲག་ཁྲིག་མང་ལ་ལྷག་བྱས་ཡིན། ། ཞེས་གསུངས་པས་སོ། ། གང་ཤར་ངོས་འཛིན་གྱི་ལྟ་བ། གསལ་སྟོང་བློ་བྲལ་གྱི་སྒོམ་པ། ཐུག་ཕྲད་ལམ་ཁྱེར་གྱི་སྤྱོད་པས་དོན་དམ་བྱ་ཆུབ་ཀྱི་སེམས་ཉམས་སུ་བླང་ངོ་། ། དེ་ལྟར་དོན་དམ་བྱང་ཆུབ་ཀྱི་སེམས་བསྒོམ་ཚུལ་ཇི་སྐད་བསྟན་པ་འདི་དག་ཆོས་རྗེ་པ་ཉིད་ཀྱི་གསུང་སྒྲོས་ཇི་ལྟ་བ་བཞིན་ཡིན་ཞེས་ཟིན་བྲིས་ཆེན་མོ་ལས་འབྱུང་ངོ་།
༈ །གཉིས་པ་ཀུན་རྫོབ་བྱང་ཆུབ་ཀྱི་སེམས་བདག་གཞན་བརྗེ་བ་བསྒོམ་པ་ནི། སྤྱན་སྔ་བའི་ཞལ་ནས། བླ་མ་གསེར་གླིང་པའི་ལུགས་ཀྱིས་ཐོག་མར་བདག་གཞན་མཉམ་པ་བསྒོམ། དེ་ནས་རྗེ་བ་བསྒོམ་པ་ཡིན་གསུང་སྟེ། དེ་ནི་བླ་མ་བྱམས་པའི་རྣལ་འབྱོར་པའི་ལུགས་ཡིན་གསུང་། པུ་ཏོ་བའི་ཞལ་ནས། ངས་རྭ་སྒྲེང་གི་ཤུག་པའི་གསེབ་ཀྱི་དགེ་བསྙེན་རྒན་པོ་དེ་ལས་ཐོས་ཙ་ན། བླ་མ་གསེར་གླིང་པའི་ལུགས་ཀྱིས་དང་པོ་ཉིད་ནས་བདག་གཞན་བརྗེ་བ་བསྒོམ་པ་གཅིག་ཏུ་ཐོས་གསུང་སྐད། ད་རེས་འདིར་ཡང་པུ་ཏོ་བའི་གདམས་པ་སྟོན་པ་ཡིན་ནོ། ། འདིར་རྗེ་བཙུན་གོང་མ་རྣམས་ཀྱི་གསུང་སྒྲོས་ལས།
མཛའ་བོའི་བུ་མོའི་གཏམ་རྒྱུད་སོགས། ། མན་ངག་འདི་ཡི་གླེང་གཞི་ཡིན། ། ཞེས་གསུངས་པས། དེ་ནི་ཁྱིམ་བདག་མཛའ་བོ་ཞེས་པ་གཅིག་གི་བུ་སྐྱེས་ཚད་ཤི་བས། ཐེངས་ཅིག་བུ་གཅིག་སྐྱེས་པ་སོས་སུ་རེ་ནས་མིང་བུ་མོར་བཏགས་སོ། ། ཁྱིམ་བདག་རྒྱ་མཚོར་ཕྱིན་པས་ཤིའོ། ། བུ་ཆེར་སྐྱེས་ནས་མ་ལ་རིགས་གང་ཡིན་དྲིས་པས། དྲང་པོར་བརྗོད་ན་རྒྱ་མཚོར་སོང་དོགས་ནས་འབྲུ་འཚོང་གི་རིགས་ཡིན་བྱས་པས། དེས་འབྲུ་བཙོངས་པས་ཉིན་རེ་ལ་ཀརྵ་པ་ཎི་བཞི་བཞི་རྙེད་ཅིང་། དེས་མ་ལ་ཞབས་ཏོག་བྱས་པས།
འབྲུ་འཚོང་རྣམས་ཀྱིས་བཀག་གོ ། ཡང་མ་ལ་རིགས་གང་ཡིན་དྲིས་པས་སྤོས་འཚོང་གི་རིགས་ཡིན་བྱས་པས། དེས་སྤོས་བཙོངས་པས་ཉིན་རེ་ལ་ཀརྵ་པ་ཎི་བརྒྱད་བརྒྱད་རྙེད་ཅིང་། དེས་མ་ལ་ཞབས་ཏོག་བྱས་པས། སྤོས་འཚོང་རྣམས་ཀྱིས་བཀག་གོ ། ཡང་རིགས་གང་ཡིན་དྲིས་པས་གོས་འཚོང་གི་རིགས་ཡིན་བྱས་པས། དེས་གོས་བཙོངས་པས་ཉིན་རེ་ལ་ཀརྵ་པ་ཎི་བཅུ་དྲུག་བཅུ་དྲུག་རྙེད་ཅིང་། དེས་མ་ལ་བསྙེན་བཀུར་བྱས་པས། གོས་འཚོང་རྣམས་ཀྱིས་བཀག་གོ ། ཡང་རིགས་གང་ཡིན་དྲིས་པས།
རིན་པོ་ཆེ་འཚོང་བའི་རིགས་ཡིན་བྱས་པས། དེས་རིན་པོ་ཆེ་བཙོངས་པས་ཀརྵ་པ་ཎི་སོ་གཉིས་རེ་རྙེད་དེ། དེས་མ་ལ་བསྙེན་བཀུར་བྱས་པས། རིན་པོ་ཆེ་འཚོང་པ་རྣམས་ཀྱིས་ཁྱོད་ནོར་བུ་འདོན་པའི་རིགས་ཡིན་པས། ཁྱོད་རང་གི་རིགས་ཀྱི་ལས་གྱིིས་ཟེར་རོ། ། དེར་ཁོས་ང་ནོར་བུ་གདོན་དུ་འགྲོ་བྱས་པས། མ་ན་རེ། ཁྱོད་ཀྱི་ཕ་ཡང་ཕྱིན་པས་ཤི། ཁྱོད་ཀྱང་འཆིར་ཡོང་མ་འགྲོ་ཟེར་ནས་སོང་དོགས་ནས། ནུབ་མོ་སྒོ་འགག་ལ་མས་ཉལ་བས།
ཁོས་མ་གཉིད་དུ་སོང་བའི་མགོ་ལ་འགོམས་ཕྱིན་པས་རྒྱ་མཚོ་ལ་གྲུ་ཞིག་སྟེ་ཕལ་ཆེར་ཤི། ཁོས་ཤིང་ལེབ་ཞིག་ལ་འཇུས་པས་མཚོའི་གླིང་ཞིག་ལ་ཐོན་ཏེ། དེ་ན་རིན་པོ་ཆེའི་ཁང་པ་ཅིག་འདུག་པས། དེའི་ནང་ནས་བུད་མེད་མཛེས་མ་བཞི་བྱུང་ནས། ཁང་པར་བོས་ནས་ལྷའི་ལོངས་སྤྱོད་ཀྱི་ཞབས་ཏོག་དཔག་མེད་བྱས་སོ། ། ཡང་དེ་ལས་གཞན་དུ་ཕྱིན་པས་རིན་པོ་ཆེའི་ཁང་པ་སྔར་བས་ཆེས་ལྷག་པའི་ནང་ནས་བུད་མེད་བརྒྱད་བྱུང་ནས་ཁང་པར་བོས་ནས། ལྷའི་ལོངས་སྤྱོད་ཀྱི་ཞབས་ཏོག་དཔག་ཏུ་མེད་པ་བྱས་སོ། ། ཡང་དེ་ལས་གཞན་དུ་ཕྱིན་པས་མཁར་སྔར་བས་ཆེ་བ་ཞིག་གི་ནང་ནས་བུད་མེད་མཛེས་མ་བཅུ་དྲུག་བྱུང་ནས་ཁང་པར་བོས་ཏེ་སྔར་བས་ལྡབ་འགྱུར་གྱིས་ལྷའི་ལོངས་སྤྱོད་ཀྱི་ཞབས་ཏོག་བྱས་སོ། ། ཡང་དེ་ལས་གཞན་དུ་ཕྱིན་པ་དང་མཁར་སྔར་བས་ཆེ་བ་ཞིག་གི་ནས་བུད་མེད་མཛེས་མ་སོ་གཉིས་བྱུང་སྟེ། ཁང་པར་བོས་ཏེ་སྔར་བས་ལྡབ་འགྱུར་གྱི་ལྷ་ཡི་ལོངས་སྤྱོད་ཀྱི་ཞབས་ཏོག་དཔག་ཏུ་མེད་པ་བྱས་སོ། །
ཡང་གཞན་ཞིག་ཏུ་ཕྱིན་པས་ལྕགས་ཀྱི་ཁང་པ་ཞིག་འདུག དེར་ཕྱིན་པས་མི་གཅིག་གི་མགོ་ལ་ལྕགས་ཀྱི་འཁོར་ལོ་བསྐོར་ནས་ཀླད་པའི་དཀྱིལ་འབིགས་ཀྱིན་འདུག འདིས་ཅི་བྱས་པ་ཡིན་དྲིས་པས་མའི་མགོ་ལ་འགོམས་པའི་རྣམ་སྨིན་ཡིན་ཟེར་རོ། ། འོ་ན་ང་ཡང་ལས་ཀྱིས་འདིར་ཁྲིད་པ་ཡིན་ནམ་སྙམ་པ་དང་། དེ་མ་ཐག་བཅིངས་པ་གྲོལ་བར་འགྱུར་རོ། ། གྲོལ་བ་བཅིང་བར་འགྱུར་རོ་ཟེར་ནས་འཁོར་ལོ་མགོ་ཐོག་ཏུ་བྱུང་ནས་བསྐོར་བས་བཟོད་ཐབས་མེད་པའི་སྡུག་བསྔལ་བྱུང་ངོ་། ། དེའི་དོན་གྱིས་རང་དང་འདྲ་བའི་སེམས་ཅན་རྣམས་ལ་སྙིང་རྗེ་དྲག་པོ་སྐྱེས་ཏེ། དེ་དག་གི་སྡུག་བསྔལ་བདག་ལ་སྨིན་པར་གྱུར་ཅིག་སྙམ་དུ་དགོངས་པ་དང་། དེ་མ་ཐག་འཁོར་ལོ་ནམ་མཁའ་ལ་འཕགས་ཏེ་སྡུག་བསྔལ་ལས་གྲོལ་ལོ། ། དེ་ཡང་ཐུབ་པ་ཉིད་ཡིན་ནོ། །
ཡང་ཐུབ་པ་འདི་ཉིད་ཤིང་རྟ་འདྲེན་པའི་དམྱལ་བར་སྐྱེས་པའི་ཚེ། ཁོང་དང་དམྱལ་བ་པ་གཞན་ཞིག་གིས་ཨ་གླང་གི་ཤིང་རྟ་ལྕགས་ཀྱི་ས་གཞི་མེ་རབ་ཏུ་འབར་བའི་ཐང་ལ་དྲངས་པ་དང་། ཁོང་གཉིས་སྟོབས་ཆུང་སྟེ་མ་དྲོངས་པས་དམྱལ་སྲུངས་རྣམས་ཀྱིས་མཚོན་ཆ་རབ་ཏུ་འབར་བས་བསྣུན་ཅིང་འཚོག་པས་ཤིན་ཏུ་སྡུག་བསྔལ་བ་ལ། ཁོང་གི་བསམ་པ་ལ་གཉིས་ཀས་དྲངས་ཀྱང་མི་འདྲོངས་པས་ནམ་ཡང་སྡུག་བསྔལ་བ་མཚུངས་པར་འདུག་པས། བདག་གཅིག་པུས་དྲངས་ཏེ་སྡུག་བསྔལ་བར་བྱས་ལ། འདི་བདེར་གཞུག་དགོས་དགོངས་ཏེ། དམྱལ་སྲུངས་རྣམས་ལ་འདིའི་ཐག་པ་ཡང་བདག་གི་གཉའ་བ་ལ་ཐོགས་ཤིག བདག་གཅིག་པུས་དྲང་པར་བྱའོ་བྱས་པས་དམྱལ་སྲུངས་ན་རེ། ཁྱོད་སྙིང་རྗེ་ཆེ་བ་ཞིག་ཡོད་ཟེར་ནས་ལྕགས་ཀྱི་ཐོ་བ་མགོ་ལ་བརྒྱབས་པས་ཁོང་པ་ཚེ་འཕོས་ཏེ་ལྷར་སྐྱེས་སོ། ། དེ་ནས་གནས་གསུམ་ལ་བརྟགས་པས་དམྱལ་བ་ནས་ལྷར་སྐྱེ་བའི་རྒྱུ་གྲོགས་ལ་མཉམ་པ་མེད་པའི་སྙིང་རྗེ་དང་ཕན་སེམས་སྐྱེས་པ་དེ་ཡིན་པར་རྟོགས་སོ། །
འདི་ཐུབ་པའི་གཞན་ཕན་གྱི་ཐུགས་ཀྱི་ཐོག་མ་ཡིན་ཞེས་གསུངས་སོ། ། ལུང་དྲི་མ་མེད་པར་གྲགས་པའི་མདོ་ལ་བརྟེན་ཞེས་པའི་དོན་ནི་གོང་དུ་བཤད་ཟིན་ཅིང་། རིགས་པ་སྤྱོད་འཇུག་གི་རྗེས་སུ་འབྲང་ཞེས་པ་ནི།་་་་་ གོང་དུ་རིགས་པ་བོ་དྷིའིི་ས་ལ་བརྟེན་ཅེས་བཤད་མོད། ཟིན་བྲིས་ལས་ནི་འདི་ལྟར། དེ་ཉིད་ལས། བདག་ཕྱིར་གཞན་ལ་གནོད་བྱས་ན། ། དམྱལ་ལ་སོགས་པར་ལྟུང་བར་འགྱུར། ། གཞན་ཕྱིར་བདག་ལ་གནོད་བྱས་ན། ། ཕུན་སུམ་ཚོགས་པ་ཐམས་ཅད་འཐོབ། །
བདག་ཉིད་མཐོ་བར་འདོད་པ་དེ། ། ངན་འགྲོ་ངན་དང་གླེན་པར་འགྱུར། ། དེ་ཉིད་གཞན་ལ་སྤོ་བྱས་ན། ། བདེ་འགྲོར་རིམ་གྲོ་ཐོབ་པར་འགྱུར། ། བདག་གི་དོན་དུ་གཞན་བཀོལ་ན། ། བྲན་ལ་སོགས་པ་མྱོང་བར་འགྱུར། ། གཞན་གྱི་དོན་དུ་བདག་སྤྱད་ན། ། རྗེ་དཔོན་ཉིད་སོགས་ཐོབ་པར་འགྱུར། ། འཇིག་རྟེན་བདེ་བ་ཇི་སྙེད་པ། ། དེ་ཀུན་གཞན་བདེ་འདོད་ལས་བྱུང་། །
འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་བདག་བདེ་འདོད་ལས་བྱུང་། ། མང་དུ་བཤད་ལྟ་ཅི་ཞིག་དགོས། ། བྱིས་པ་རང་དོན་བྱེད་པ་དང་། ། ཐུབ་པ་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་ལྟོས། ། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་ན་ཡང་བདེ་བ་མེད། །
ཅེས་སོགས་རིགས་པ་མང་པོ་གསུངས་བའི་རྗེས་སུ་འབྲངས་ནས་བདག་གཞན་བརྗེ་བ་བསྒོམ་པ་ཡིན་གསུངས་ཏེ། དོན་འདི་ཉིད་བློ་སྦྱོང་གསོལ་འདེབས་སུ་ཡང་། རང་བདེ་འདོད་ལས་ཉེས་པ་ཀུན་འབྱུང་ཞིང་། ། གཞན་ཕན་སེམས་ལས་ཡོན་ཏན་ཀུན་འབྱུང་ཕྱིར། ། གཞན་སྐྱོན་བདག་ལ་ལེན་ཅིང་བདག་ཉིད་ཀྱི། ། བདེ་དགེ་གཞན་ལ་གཏོང་བར་བྱིན་གྱིས་རློབས། ། ཞེས་གསུངས་སོ། ། འདིར་ཟིན་བྲིས་ཆེན་མོ་ལས། སྔོན་འགྲོ་བྱམས་སྙིང་རྗེ་བསྒོམ་ཞེས་པ་ཞིག་བསྐངས་ནས་གསུངས་ཏེ། འདིའི་འཐད་པ་ཡང་སྔོན་འགྲོ་བྱམས་སྙིང་རྗེ་བསྒོམ་པ་འདི་མེད་ན།
དངོས་གཞི་བདག་གཞན་བརྗེ་བ་ཡང་ཁ་ཙམ་ཚིག་ཙམ་དུ་འགྲོ་བས། སྔོན་འགྲོ་བྱམས་སྙིང་རྗེ་བསྒོམ་པ་ལ་ནན་ཏན་ཆེར་བྱ་ཞེས་གསུངས་་་་་་ད་ལྟའི་བློ་སྦྱོང་གི་འཁྲིད་འབོགས་ཚུལ་ལ་ནི་འདི་ཁོ་ན་བཞིན་རིགས་པར་སྣང་ངོ་། ། འོན་ཀྱང་གཞུང་རྩ་བའི་དགོངས་པ་ནི། དང་པོ་སྔོན་འགྲོ་དག་ལ་བསླབ་ཅེས་པའི་སྐབས་སུ། བླ་མ་ཚད་ལྡན་གྱི་དྲུང་དུ་སྐྱེས་བུ་གསུམ་གའི་ལམ་ལ་བློ་སྦྱོང་ཚད་དུ་ལོངས་པར་བྱས་ནས་སྨོན་འཇུག་གི་སེམས་བསྐྱེད་པ་ཞིག་གིས་དཀྱུས་ནས་འབྱུང་བ་བཞིན་བྱམས་སྙིང་རྗེ་སྔར་སྐྱེས་ཟིན་གསལ་འདེབས་པ་ཙམ་གྱིས་ཆོག་པར་དགོངས་སོ།། པ་ནི་ཆོས་རྗེ་བའི་དགོངས་པར་སྣང་སྟེ། དོན་འདི་ལ་དགོངས་ནས་གསོལ་འདེབས་སུ་ཡང་། ཐོག་མེད་དུས་ནས་གཉེན་གྱུར་འགྲོ་བ་རྣམས། ། སྡུག་བསྔལ་རྒྱ་མཚོར་བྱིང་བ་མཐོང་གྱུར་ནས། བུ་སྡུག་ཆུ་ཡིས་ཁྱེར་བའི་མ་བཞིན་དུ། །
བཅོས་མིན་སྙིང་རྗེ་སྐྱེ་བར་བྱིན་གྱིས་རློབས། ། ཞེས་གསུངས་པར་སྣང་ངོ་། ། དེས་ན་འདིར་སྔོན་འགྲོ་བྱམས་སྙིང་རྗེ་བསྒོམ་པ་ལ་གསུམ་སྟེ། སྐྱེ་སླ་བ་ལ་དམིགས་ཏེ་བསྒོམ། སྐྱེ་དཀའ་བ་ལ། ཐམས་ཅད་ལ་དམིགས་ཏེ་བསྒོམ་པའོ། ། དང་པོ་ལ་དྲིན་ཆེ་བ་དང་། སྡུག་བསྔལ་ཆེ་བ་དང་། སྡིག་པ་ཆེ་བ་ལ་དམིགས་ཏེ་བསྒོམ་པ་གསུམ་གྱི་དང་པོ་ནི། ཚེ་འདིར་དྲིན་ཆེ་ཤོས་མ་ཡིན་པས།
དེ་ལ་ཐོག་མར་བསྒོམ་པ་ནི། མ་འདིས་བདག་ལ་བྱམས་པའི་མིག་གིས་བལྟས། བརྩེ་བའི་སེམས་ཀྱིས་བཟུང་སྟེ་འཕྲལ་དང་ཡུན་དུ་ཕན་པའི་ཕྱོགས་རྣམས་བསྒྲུབས་པ་དང་། གནོད་པ་དང་སྡུག་བསྔལ་རྣམས་ལས་ཅི་ནུས་ཀྱིས་བསྐྱབས་པ་དང་། བདག་ལ་སྡུག་བསྔལ་བྱུང་དུས་མི་བཟོད་པའི་སྒོ་གསུམ་གྱི་རྣམ་འགྱུར་དང་། བདག་གི་ཆེད་དུ་སྡིག་སྡུག་དང་དུ་བླངས་པ་རྣམས་བསམས་ནས་སྙིང་རྗེ་དྲག་ཏུ་བསྒོམ། དེའི་དུས་དུ་བླ་མ་དཀོན་མཆོག་ལ་གསོལ་བ་འདེབས་པ་དང་། སྐྱབས་འགྲོ་བྱེད་ཅིང་བསྒོམས་ན་འཆུན་ཆེ་ཞིང་སྐྱེ་སླ་བར་འདུག་པས་དེ་བཞིན་བྱ། སྐྱབས་གསོལ་བྱེད་པའི་དུས་སུ་རང་བཏང་སྙོམས་སུ་གཞག མ་དམིགས་ཡུལ་དུ་བྱས་ལ་དེའི་སྡིག་སྡུག་རྣམས་བསམས་ཏེ།
སྐྱབས་གསོལ་སྙིང་གི་དཀྱིལ་རུས་པའི་གཏིང་ནས་བྱ། གཞན་ལ་མི་གནོད་ན་སྐད་གསང་མཐོན་པོ་བྱ། སྙིང་རྗེ་སྐྱེས་ན་ཉམས་བྱུང་རྒྱལ་དུ་བསྐྱང་ཞིང་སྣ་མི་བསྐྱིལ། དེ་ལྟར་དྲག་ལ་ཡུན་རིང་བ་བསྒོམས་པས། སྙིང་རྗེ་སྐྱེས་ཏེ་མ་དེའི་སྡིག་སྡུག་བསལ་བ་དང་། བདེ་དགེ་བསྐྱེད་པར་འདོད་ཀྱང་དེའི་ནུས་པ་བདག་ལ་མེད་ཅིང་། བླ་མ་དཀོན་མཆོག་ལ་ཡོད་པས་མ་ལག་ཞ་མའི་བུ་ཆུས་ཁྱེར་ན། གཞན་ལ་ར་མདའ་སྦྲོན་པ་བཞིན་དུ། བླ་མ་དཀོན་མཆོག་ལ་སྐྱབས་འགྲོ་དང་གསོལ་འདེབས་དྲག་པོ་བྱའོ། ། མས་མཚོན་ཏེ་ཕ་ལ་སོགས་པ་གང་སྙིང་ཉེ་བ་དང་དྲིན་ཆེ་བ་རྣམས་ལ་དེ་ལྟར་བསྒོམ།
གཉིས་པ་སྡུག་བསྔལ་ཆེ་བ་ལ་བསྒོམ་པ་ནི། དམྱལ་བ་ཡི་དྭགས་དུད་འགྲོ་རྣམས་ཀྱི་སྡུག་བསྔལ་ཀུན་བསམས་ཏེ། འདི་རྣམས་ནི་བདག་ཚ་བས་ཅུང་ཟད་གདུངས་པའང་མ་བཟོད་ནས་བསིལ་བའི་ཐབས་བྱེད་པ་དང་། ཐ་ན་བདག་གི་ཁ་ཚིག་གིས་དོགས་ནས་ཚོད་མ་ལ་ཕུས་འདེབས་པ་དང་། བདག་འཁྱགས་ཀྱིས་དོགས་ནས་ལུས་ཀྱི་དྲོད་ཀྱིས་བསྲོ་བ་དང་། བདག་བཀྲེས་སྐོམ་གྱིས་དོགས་ནས་རང་གིས་སྤྱོད་མི་ནུས་པའི་ལོངས་སྤྱོད་རྣམས་ཕངས་པ་མེད་པར་སྟེར་བ་དང་། ནུ་ཞོས་ཡང་ཡང་བསྐྱངས་པ་དང་། བདག་ལ་ཐ་ན་བཟའ་བཏུང་གི་ཚུལ་ཚུན་ཆོད་ལེགས་པར་སློབ་ཅིང་། བདག་ན་ཡིས་དོགས། ཤི་ཡིས་དོགས་ནས་དཀའ་བ་དཔག་མེད་སྤྱོད་པའི་མ་རྣམས་ཡིན་ན།
འདི་དག་ཚ་གྲང་བཀྲེས་སྐོམ་གླེན་ལྐུགས་སོགས་ཀྱིས་གཟིར་བའི་གནས་སྐབས་འདི་འདྲར་གྱུར་པ་རེ་སྙིང་རྗེ་སྙམ་དུ་དྲག་ཏུ་བསྒོམ་ཞིང་། སྙིང་རྗེ་མ་སྐྱེས་པ་སྐྱེད་པ་དང་། སྐྱེས་ན་དེ་དག་སྡུག་བསྔལ་དང་བྲལ་བ་དང། བདེ་བ་ལ་འགོད་པའི་དོན་དུ་སྔར་བཞིན་གསོལ་བ་གདབ་བོ། ། ཡང་རྣམ་པ་གསལ་བའི་དགྲ་དང་། ནད་གདོན་དང་། ཁྲལ་བུ་ལོན་སོགས་ཀྱིས་ཉམ་ཐག་པའི་མི་སོགས་སྡུག་བསྔལ་གང་ཆེ་བ་ལའང་དེ་ལྟར་བསྒོམ་མོ། ། གསུམ་པ་སྡིག་པ་ཆེ་བ་ལ་བསྒོམ་པ་ནི། ཁ་དྲག་བཙན་ཕྱུག་འཛོམ་ཞིང་། འཁོར་གཡོག་མང་ལ་སྡིག་པ་རླབས་ཆེན་བྱེད་པ་འདི་རྣམས་ངན་སོང་བས་ཀྱང་ཆེས་ཆེར་སྙིང་རྗེ་བར་འདུག་པས།
འདི་དག་ལ་སྙིང་རྗེ་དྲག་པོ་སྐྱེ་ཐང་བ་ལ་མི་སྐྱེ་བ་དེ། བརྟགས་ན་རང་ལའང་ཚེ་འདིའི་ཕུན་ཚོགས་ཐོབ་འདོད་བློ་ཕུགས་ན་ཡོད་པའི་རྟགས་སུ་གདའ་གསུང་། འདི་རྣམས་རང་གཞན་ལ་གང་ཕན་བྱས་པས་ཆོག་པ་ལ། ཚེ་འདིའི་བྱ་བ་ཅུང་ཟད་རེའི་ཕྱིར་འདི་ཙམ་པའི་སྡིག་པ་བྱེད་བྱེད་ནས་དངོས་སུ་རང་གཞན་གཉིས་ཕུང་བྱེད་ཅིང་། ཕུགས་སུ་རང་གི་འདུན་མ་གཏན་བརླག་ལ་གཏོང་བ་འདི་རྣམས་སེམས་སོ་ན་གནས་པས་དུག་འཐུངས་ན་ཅི་ཟེར། དེས་དཔེར་ཡང་མི་བཟོད་ན་འདི་ལྟ་བུའི་ལས་བྱེད་པ་རེ་སྙིང་རྗེ་སྙམ་དུ་དྲག་ཏུ་བསྒོམ་ཞིང་། ཡང་སྔར་ལྟར་བྱའོ། ། གཞན་ཡང་གང་སྡིག་པ་ཆེ་ཆེ་རྣམས་ལའང་དེ་ལྟར་བསྒོམ་མོ། ། གཉིས་པ་སྐྱེ་དཀའ་བ་ལ་བསྒོམ་པ་ནི། བདག་གིས་ཕན་བཏགས་པའི་ལན་དུ་གནོད་པ་བྱེད་པ་ལྟ་བུ་ལ་བསྒོམ་སྟེ།
འདིས་ཐོག་མ་མེད་པ་ནས་སྡུག་བསྔལ་དཔག་མེད་མྱོང་ཞིང་། ད་དུང་ཡང་གནོད་པ་ལ་སོགས་པའི་ལས་ངན་བསགས་པས་སྡུག་བསྔལ་དཔག་མེད་མྱོང་བར་འགྱུར་ལ། འདི་དག་གིས་ཀྱང་བདག་གི་ཕ་མ་ཡང་ཡང་བྱས་ཤིང་ཕན་ཡང་ཡང་བཏགས་པའི་དྲིན་ཅན་ཡིན་ན། འདི་ལྟར་གྱུར་པ་རེ་སྙིང་རྗེ་སྙམ་དུ་སྔར་བཞིན་བསྒོམ་མོ། ། ཡང་གནོད་བྱེད་འདིས་སྔར་ཕན་བཏགས་པར་མ་ཟད་ད་ལྟར་ཡང་འདི་ལ་བརྟེན་ནས་བཟོད་པ་འབྱུང་བས། ཕ་མའམ་མཁན་སློབ་པས་ཀྱང་དྲིན་ཆེ་བས་མཆོད་པར་འོས་ཤིང་དེ་ལ་དགའ་བར་བྱ་སྟེ། དེ་ཉིད་བཟོད་པའི་རྒྱུ་ཡིན་པས། ། དམ་པའི་ཆོས་བཞིན་མཆོད་པར་འོས། ། བྱང་ཆུབ་སྤྱོད་པའི་གྲོགས་གྱུར་པ། ། བདག་གི་དགྲ་ལ་དགའ་བར་བྱ། །
ཞེས་སོ། ། དེ་ལྟར་དྲིན་ཅན་འདིས་སྡུག་བསྔལ་མང་པོ་མྱངས་ཤིང་མྱོང་བར་འགྱུར་བར་འདུག་པས་རེ་སྙིང་རྗེ་སྙམ་དུ་སྔར་བཞིན་ནོ། ཡང་། བདག་གིས་སྔོན་ཆད་སེམས་ཅན་ལ། ། འདི་འདྲ་བ་ཡི་གནོད་པ་བྱས། ། ཞེས་སོགས་རྒྱས་པར་གསུངས་པ་ལྟར་བདག་གིས་སེམས་ཅན་ཀུན་དང་ཁྱད་པར་འདི་ལ་སྔོན་གནོད་པ་མང་པོ་བྱས་པའི་ལན་ཆགས་སམ། རྣམ་སྨིན་ངན་སོང་གི་སྡུག་བསྔལ་མང་པོ་མྱོང་འགྱུར་ཡོད་པ་ལ་འདིས་ལན་ཆགས་སྙོག་ཏུ་བྱུང་བས་གོ་བཅད། ཕྱིན་ཆད་ལན་ཆགས་ཀྱི་ཁུར་མེད་པ་ཨ་རེ་དགའ། སྐུ་དྲིན་ཆེ། འདིས་ནི་བདག་ལ་ཕན་འབའ་ཞིག་བཏགས་འདུག་སྟེ།
བདག་གི་ལས་ངན་གྱིས་སྐུལ་ནས། འདིས་བདག་ལ་གནོད་པའི་ལས་བྱས་པར་ཡུན་རིང་པོར་འདིས་སྡུག་བསྔལ་མྱོང་ཞིང་མྱོང་བར་འདུག་པས་རེ་སྙིང་རྗེ་སྙམ་དུ་དྲག་ཏུ་བསྒོམ་མོ། ། གསུམ་པ་ཐམས་ཅད་ལ་བསྒོམ་པ་ནི། སེམས་ཅན་ཐམས་ཅད་བདག་ལ་ཕན་འདོགས་འདོགས་པའི་ཉེ་དུ་རྣམས་ཡིན་ལ། དེ་རྣམས་ཡལ་བར་འདོར་བར་མི་རིགས་ཏེ། སློབ་སྤྲིང་ལས། ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། ། ཀློང་གི་ནང་དུ་ལྟུང་བ་ལྟ་བུར་སྣང་བཞིན་དུ། ། སྐྱེ་ཤི་འཕོས་པས་ངོ་མ་ཤེས་པ་དེ་བོར་ནས། ། གལ་ཏེ་གཅིག་ཐར་བྱེད་ན་དེ་ལས་ཁྲེལ་བོར་མེད། །
བྱིས་པ་པང་ན་བཙའ་བ་ཅི་ཡང་མི་ནུས་པ། ། གང་གི་ནུ་ཞོ་བྱམས་པའི་ཤུགས་ཀྱིས་གཟགས་འཐུངས་པ། ། ངལ་བ་མང་བསྟེན་བྱམས་པར་བྱས་པ་དེ་དག་འདིར། ། ཤིན་ཏུ་མ་རབས་ཞིག་ནའང་སྤོང་བར་སུ་ཞིག་སྤྲོ། ། གང་གི་ཁོང་ན་འདི་སྐབས་རྙེད་ནས་གནས་གནས་ཤིང་། ། གང་གི་རྩེ་བག་སེམས་ཀྱིས་ཟོན་བྱས་འདི་བླངས་པ། ། ཉོན་མོངས་དེ་དག་སྡུག་བསྔལ་སྐྱབས་མེད་འདི་བོར་ནས། ། འགྲོ་བ་མ་རབས་ཞིག་ནའང་སྤོང་བར་སུ་ཞིག་སྤྲོ། ། ཞེས་དང་། བྱས་པ་ཤེས་ཤིང་བྱས་པ་གཟོ། །
བྱས་པ་ཆུད་ཟོས་མི་བྱེད་པའི། ། མི་ལ་དཔལ་མགོན་ཉེ་བར་གནས། ། ཞེས་པས་སེམས་ཅན་ཐམས་ཅད་ཀྱི་བྱས་པ་ཤེས་དགོས། འོ་ན་དེ་དག་གི་བྱས་པར་རང་ཇི་ཙམ་ཡོད་ན། སེམས་ཅན་ཐམས་ཅད་དྲིན་ཅན་འབའ་ཞིག་ཡིན་ཏེ། སློབ་སྤྲིང་ལས། གང་གི་ལྟོར་མ་ཉལ་བའི་སེམས་ཅན་དེ་ཡོད་མིན། ། འགྲོ་བ་གཉེན་མ་གྱུར་པའི་སེམས་ཅན་དེ་གང་མེད། ། ཅེས་སོ། ། དེའང་ལན་ཅིག་མ་ཡིན་ཏེ།
བཤེས་སྤྲིང་ལས། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རིལ་བུར་བགྲངས་ཀྱང་ས་ཡིས་ལང་མི་འགྱུར། ། ཞེས་སོ། ། དེ་ལྟར་མ་བྱས་རེས་ཀྱིས་ཕན་དཔག་མེད་བཏགས་ཏེ། གང་གིས་བདག་གི་མ་བྱས་ཤིང་། ། མ་ཡི་ནུ་ཞོ་འཐུངས་པ་ཙམ། ། རྒྱ་མཚོ་བཞི་ཡི་ཆུ་ལའང་མེད། ། གང་གིས་བདག་གི་ཕ་བྱས་ཤིང་། ། རྟ་དང་གླང་པོ་བྱིན་པ་ཡང་། །
ཚངས་པའི་འཇིག་རྟེན་ལས་ཀྱང་ཐལ། ། ཞེས་པས། དྲིན་ཅན་དེ་རྣམས་ཐོག་མ་མེད་པ་ནས་གནས་འདི་རུ་མ་འཁྱམས་བྱ་བ་མེད་དེ། སློབ་སྤྲིང་ལས། ཡུལ་ཕྱོགས་གང་དུ་གནས་མ་བཅས་པའི་གནས་དེ་མེད། ། ཅེས་སོ། ། ལུས་འདི་མ་བླངས་བྱ་བ་དང་། ། སྡུག་བསྔལ་འདི་མ་མྱོང་བྱ་བ་མེད། དེའང་ལན་ཅིག་ལན་གཉིས་མ་ཡིན་ཏེ། སློབ་སྤྲིང་ལས།
འཁོར་བར་ལན་བརྒྱ་མ་སོང་འགྲོ་བ་གང་ཞིག་ཡོད། ། སྔོན་ཆད་ལན་མང་མ་མྱོང་སྡུག་བསྔལ་དེ་ཡང་མིན། ། ཞེས་གསུངས་པས་མནར་མེད་དུ་སྐྱེས་པའི་གྲངས་ཀྱང་བགྲང་གིས་མི་ལང་། ལས་འདི་མ་བྱས་བྱ་བ་མེད་དེ་ཕ་མ་བསད་པའི་གྲངས་ཀྱང་མི་ཆོད། ཟས་འདི་མ་ཟོས། གོས་འདི་མ་གྱོན་བྱ་བ་མེད་དེ་མི་གཙང་བ་ཟོས་འཐུངས་བྱས་པ་དང་། ལྕགས་ཀྱི་གོས་འབར་བ་གྱོན་པ་བསགས་ཀྱང་འཇིག་རྟེན་དུ་མི་ཤོང་བ་ཙམ་ཡོད་ཀྱང་དེས་ངོམས་པ་དང་སུན་པ་མེད་དེ། སློབ་སྤྲིང་ལས། འགྲོ་བ་གང་གིས་ཚིམ་གྱུར་འདོད་པ་དེ་དག་མེད། ། ཅེས་སོ། །
སྔར་དག་སོང་ཟིན་ཏེ། དེ་ཡང་ལམ་མི་སྒྲུབ་པ་རྣམས་ལ་སྔར་བས་ཀྱང་ཆེས་མང་བའི་ལུས་བླང་དགོས་ཏེ། འོན་ཀྱང་། འཁོར་བ་པ་ལ་ཆགས་བྲལ་མེད། ། ཅེས་གསུངས་སོ། ། ཡང་བསླབ་བཏུས་ལས། ཉོན་མོངས་ཀྱིས་སྨྱོ་གཏི་མུག་མདོངས། ། གཡང་ས་མང་པོའི་ལམ་དུ་ནི། ། གོམ་པ་རེ་རེས་བརྡེག་འཆའ་བ། ། བདག་དང་གཞན་རྟག་མྱ་ངན་གཞི། །
འགྲོ་བ་རྣམས་ནི་སྡུག་བསྔལ་མཚུངས། ། ཞེས་གསུངས་པ་བཞིན་དུ་རང་གི་ཚེ་འདིའི་མ་ལྟ་བུ་དེ་ཤེས་པ་གདོན་གྱིས་བརླམས་པས་ནི་སྨྱོ་བར་གྱུར། མིག་ཀྱང་ལོང་། ལོང་ཁྲིད་ཀྱང་མེད། ས་ལོགས་ཀྱང་མི་བདེ། དེའི་དབང་གིས་གོམ་པ་རེ་བོར་བ་ན་བརྡེག་འཆའ་ཞིང་འོང་། དེ་ནས་ཀྱང་གཡང་ས་འཇིགས་སུ་རུང་བར་ལྟུང་བར་འདུག དེ་ལ་སྙིང་རྗེ་བཅོས་མ་མ་ཡིན་པ་ཞིག་སྐྱེ་བ་ཡིན། དེ་བཞིན་དུ་སེམས་ཅན་ཐམས་ཅད་མ་ནི་ཡིན། ཉོན་མོངས་པའི་གདོན་གྱིས་བཏབ་སྟེ་ཐོག་མ་མེད་པ་ནས་སྨྱོས་པ་བཞིན་དུ་གྱུར།
གཏི་མུག་གིས་ཤེས་རབ་ཀྱི་མིག་ཀྱང་ལོང་། དགེ་བའི་བཤེས་གཉེན་གྱི་ལོང་འཁྲིད་ཀྱང་མེད། འཁོར་བའི་བཀན་བུབ་མང་པོས་ལམ་ཡང་མི་བདེ། དེ་ནས་ངན་སོང་རྣམ་པ་གསུམ་གྱི་གཡང་སར་འོག་ནས་འོག་ཏུ་ཁྲོགས་ཀྱིས་ལྟུང་བ་རྣམས་ལ་དམིགས་ཀྱིན་ཡང་སྙིང་རྗེ་བསྒོམ་མོ། ། འདི་སྐྱེ་བའང་སླ་ཞིང་བསོད་ནམས་ཀྱང་ཆེ་སྟེ། རིན་ཆེན་ཕྲེང་བ་ལས། གང་ཕྱིར་སེམས་ཅན་ཚད་མེད་པར། ། ཕན་འདོད་དེ་ནི་དེ་འདྲའོ། ། ཞེས་སོ། ། གཞན་ཡང་བྱམས་སྙིང་རྗེ་བསྒོམས་པ་འདི་ཤིན་ཏུ་གལ་ཆེ་བའི་ཤེས་བྱེད་ཀྱི་ལུང་རྣམས་དང་།
བསོད་ནམས་ཆེ་ཚུལ་དང་། དགེ་བའི་བཤེས་གཉེན་གླང་ཐང་པས་སྐྱེ་བ་རིལ་གྱིས་བྱམས་སྙིང་རྗེ་འབའ་ཞིག་བསྒོམ་པའི་དམ་བཅའ་མཛད་ཚུལ་དང་། དགེ་བཤེས་སྟོན་པའང་བྱམས་སྙིང་རྗེ་བསྒོམ་པ་ལ་དགྱེས་ཚུལ་དང་། བྱམས་སྙིང་རྗེ་བཅོས་མིན་ཞིག་ཡོད་ན་བདག་གཞན་བརྗེ་བའམ། ལུས་སྲོག་ལའང་མི་ལྟ་བར་གཞན་དོན་ལ་འཇུག་ཚུལ་སྟོན་པའི་སྔོན་གྱི་སྐྱེས་རབས་གསུམ་དང་བཅས་པ་ཟིན་བྲིས་ཆེན་མོ་ལས་འབྱུང་བས་དེར་ཤེས་པར་བྱའོ། ། དེར་འབྱུང་བའི་སྐྱེས་བུ་ཆེན་པོའི་རྣམ་རྟོག་བརྒྱད་ནི། བདག་གིས་ནམ་ཞིག་སེམས་ཅན་གྱི་སྡུག་བསྔལ་སེལ་ནུས་སྙམ་པ་དང་། ནམ་ཞིག་དབུལ་བས་ཉེན་པའི་སེམས་ཅན་རྣམས་འབྱོར་པ་ཆེན་པོ་ལ་འཇོག་ནུས་སྙམ་པ་དང་། ནམ་ཞིག་ཤ་ཁྲག་དང་བཅས་པའི་ལུས་ཀྱིས་སེམས་ཅན་གྱི་དོན་བྱེད་ནུས་སྙམ་པ་དང་། ནམ་ཞིག་དམྱལ་བར་ཡུན་རིང་དུ་གནས་ནས་ཀྱང་སེམས་ཅན་ལ་ཕན་འདོགས་ནུས་སྙམ་པ་དང་།
ནམ་ཞིག་འཇིག་རྟེན་དང་འཇིག་རྟེན་ལས་འདས་པའི་འབྱོར་བ་ཆེན་པོས་སེམས་ཅན་རྣམས་ཀྱི་བསམ་པ་རྫོགས་པར་བྱེད་ནུས་སྙམ་པ་དང་། ནམ་ཞིག་སངས་རྒྱས་སུ་གྱུར་ནས་སེམས་ཅན་རྣམས་ཀྱི་སྡུག་བསྔལ་ངེས་པར་འབྱིན་ནུས་སྙམ་པ་དང་། སེམས་ཅན་ལ་མི་ཕན་པའི་སྐྱེ་བ་དང་། དོན་དམ་པའི་རོ་ལ་གཅིག་ཏུ་སྤྱོད་པ་དང་། སྐྱེ་བོ་ཐམས་ཅད་སིམ་པར་མི་བྱེད་པའི་ཚིག་དང་། གཞན་ལ་མི་ཕན་པའི་འཚོ་བ་དང་། ལུས་དང་། ཤེས་རབ་དང་། ནོར་དང་། དབང་ཕྱུག་དང་ལྡན་པ་དང་།
གཞན་ལ་གནོད་པ་བྱེད་པ་ལ་དགའ་བར་ཚེ་རབས་ཐམས་ཅད་དུ་མ་གྱུར་ཅིག་སྙམ་པ་དང་། སེམས་ཅན་རྣམས་ཀྱི་སྡིག་པའི་འབྲས་བུ་བདག་ལ་སྨིན་ཅིང་། བདག་གི་དགེ་བའི་འབྲས་བུ་དེ་དག་ལ་སྨིན་པར་གྱུར་ཅིག་སྙམ་པ་རྣམས་སོ། ། འདི་རྣམས་ངོ་བོ་རྣམ་རྟོག་ཡིན་ཡང་ཤིན་ཏུ་ངོ་མཚར་ཅན་ཡིན་པས་སྐྱེས་བུ་ཆེན་པོ་རྣམས་ཀྱང་སྒོམ་པར་གསུངས་ན། འོ་སྐོལ་རྣམས་ལྟ་ཅི་སྨོས་པས་འབད་ནས་བསྒོམ་པར་བྱའོ། ། དེ་དག་གིས་ནི་སྔོན་འགྲོ་བྱམས་སྙིང་རྗེ་བསྒོམ་པ་བསྟན་ཏོ། ། གཉིས་པ་ཀུན་རྫོབ་བྱང་ཆུབ་ཀྱི་སེམས་བདག་གཞན་བརྗེ་བ་བསྒོམ་པ་དངོས་ནི། སློབ་དཔོན་ཞི་བ་ལྷས་གསུངས་ཤིང་ཤིན་ཏུ་གལ་ཡང་ཆེ་སྟེ། གང་ཞིག་བདག་དང་གཞན་རྣམས་ནི། ། མྱུར་དུ་བསྐྱབ་པར་འདོད་པ་དེས། །
བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་ན་ཡང་བདེ་བ་མེད། ། དེ་ལྟས་བདག་གནོད་ཞི་བ་དང་། ། གཞན་གྱི་སྡུག་བསྔལ་ཞི་བྱའི་ཕྱིར། ། བདག་ཉིད་གཞན་ལ་གཏང་བ་དང་། ། གཞན་རྣམས་བདག་བཞིན་གཟུང་བར་བྱ། །
བདག་ཉིད་སྐྱོན་བཅས་གཞན་ལ་ཡང་། ། ཡོན་ཏན་རྒྱ་མཚོར་ཤེས་བྱས་ནས། ། བདག་འཛིན་ཡོངས་སུ་དོར་བ་དང་། ། གཞན་བླང་བ་ནི་བསྒོམ་པར་བྱ། ། ཞེས་དང་། ཇོ་བོ་གསེར་གླིང་པས། བདག་ནི་ལས་ངན་གྱི་རྩ་བ་སྟེ། ། རྒྱངས་ཀྱིས་བསྐྱུར་པའི་ཆོས་ཤིག་ཡིན། ། གཞན་ནི་བྱང་ཆུབ་ཀྱི་འབྱུང་ཁུངས་ཏེ། ། ཅངས་ཀྱིས་བླང་བའི་ཆོས་ཤིག་ཡིན། །
ཞེས་གསུང་ངོ་། ། ཡང་སྤྱོད་འཇུག་ལས། སེམས་ཅན་རྣམས་ཀྱི་ཀླད་ནད་ཙམ། ། བསལ་ལོ་སྙམ་དུ་བསམས་ན་ཡང་། ། ཕན་འདོགས་བསམ་པ་དང་ལྡན་ཏེ། ། བསོད་ནམས་དཔག་མེད་ལྡན་འགྱུར་ན། ། སེམས་ཅན་རེ་རེའི་མི་བདེ་བ། ། དཔག་ཏུ་མེད་པ་བསལ་འདོད་ཅིང་། ། རེ་རེའང་ཡོན་ཏན་དཔག་མེད་དུ། ། བསྒྲུབ་པར་འདོད་པ་སྨོས་ཅི་དགོས། །
ཕ་འམ་ཡང་ན་མ་ཡང་རུང་། ། སུ་ལ་འདི་འདྲའི་ཕན་སེམས་ཡོད། ། ལྷ་དང་དྲང་སྲོང་རྣམས་ཀྱང་རུང་། ། ཚངས་པ་ལ་ཡང་འདི་ཡོད་དམ། ། སེམས་ཅན་དེ་དག་ཉིད་པའང་སྔོན། ། རང་གི་དོན་དུའང་འདི་དྲའི་སེམས། ། རྨི་ལམ་དུ་ཡང་མ་རྨིས་ན། ། གཞན་གྱི་དོན་དུ་ག་ལ་སྐྱེ། ། གཞན་དག་རང་གི་དོན་དུ་ཡང་། ། མི་འབྱུང་སེམས་ཅན་དོན་སེམས་གང་། །
སེམས་ཀྱི་རིན་ཆེན་ཁྱད་པར་འདི། ། སྔ་ན་མེད་པའི་རྨད་ཅིག་འཁྲུངས། ། གང་ཞིག་བདེ་བས་ཕོངས་པ་དང་། ། སྡུག་བསྔལ་མང་ལྡན་དེ་དག་ལ། ། བདེ་བ་ཀུན་གྱིས་ཚིམ་པ་དང་། ། སྡུག་བསྔལ་ཐམས་ཅད་གཅོད་བྱེད་ཅིང་། ། གཏི་མུག་ཀྱང་ནི་སེལ་བྱེད་པ། ། དེ་དང་དགེ་མཚུངས་ག་ལ་ཡོད། ། དེ་འདྲའི་བཤེས་ཀྱང་ག་ལ་ཡོད། ། བསོད་ནམས་དེ་འདྲ་ག་ལ་ཡོད། །
ཅེས་སོ། ། དེས་ན་སེམས་རིན་པོ་ཆེ་འདི་འདྲ་རྒྱུད་ལ་སྐྱེས་པ་དེ་ཕྱག་གི་གནས་སུ་དགོངས་ནས། གང་ལ་སེམས་ཀྱི་དམ་པ་རིན་ཆེན་དེ། ། སྐྱེས་པ་དེ་ཡི་སྐུ་ལ་ཕྱག་འཚལ་ཞིང་། ། ཞེས་སོགས་གསུང་སོ། ། དེས་ན་འདི་ཇི་ལྟར་བསྒོམ་པའི་ཚུལ་ནི་གལ་ཆེ་བའི་ནང་ནས་ཀྱང་ཤིན་ཏུ་གལ་ཆེ་བ་ཡིན་ཞིང་། ཇི་ཙམ་རྒྱས་པ་དེ་ཙམ་དུ་ཕན་ཆེ་ཞིང་དོན་ཆེ་བར་སྣང་བས་ན་བསྟན་བཤད་གཉིས་ཀྱི་སྒོ་ནས་བཤད་པར་བྱའོ། ། དེ་ལ་དང་པོ་ངག་དོན་གཟུང་བདེ་བའི་ཕྱིར་རྗེ་བཙུན་གོང་མའི་གསུང་ལ་བརྟེན་ནས་མདོར་བསྟན་པ་ནི། འདི་ལ་མཉམ་རྗེས་གཉིས་ལས། མཉམ་གཞག་ཏུ་ཉམས་སུ་བླང་བའི་ཚུལ་ནི།
གཏོང་ལེན་གཉིས་པོ་སྤེལ་མར་སྦྱང་། ། ཞེས་པ་སྟེ་སྟན་བདེ་བ་ལ་བསྡད། ཐོག་མར། རང་གི་རྩ་བའི་མ་གསལ་བར་དམིགས་ཏེ། དེ་ལ་བྱམས་སྙིང་རྗེ་བསྒོམ་པ་ནི། མ་འདིས་བདག་ལ་ཐོག་མ་ཁོ་ནར་དལ་འབྱོར་གྱི་ལུས་བྱིན་ནས་ཆུད་མ་ཟོས་པར་བསྐྱངས་པས། སངས་རྒྱས་ཀྱི་བསྟན་པ་དང་མཇལ་ནས་བདེ་བའི་སྣ་ཁ་ནས་བཟུང་དུ་བྱུང་བས་ཤིན་ཏུ་དྲིན་ཆེ། ཚེ་འདིར་ཡང་ལྟོ་ན་གནས་པ་དང་། བཙས་པའི་གནས་སྐབས་ཐམས་ཅད་བསམ་སྦྱོར་ཐམས་ཅད་ཀྱི་ནུས་པས་གཅེས་པར་བསྐྱངས་པས་ཕན་ཆེན་པོ་བཏགས། དེ་ཙམ་དུ་མ་ཟད་འཁོར་བ་ཐོག་མ་མེད་པའི་དུས་ནས་ཀྱང་ཕ་མ་ཉེ་དུ་འབྲེལ་བ་རྒྱ་ཤུག་གི་ཚིག་གུ་བས་ཀྱང་གྲངས་མང་བ་ཙམ་དུ་གྱུར་ནས།
བྱམས་པའི་མིག་གིས་ལྟ་ལྟ་བ། བརྩེ་བའི་སེམས་ཀྱིས་འཛིན་འཛིན་པ། གནོད་པ་དང་མི་ཕན་པ་ཐམས་ཅད་ལས་སྐྱོབ་སྐྱོབ་པ། ཕན་པ་དང་བདེ་བ་ཐམས་ཅད་ཀྱིས་ཕན་འདོགས་བའི་དྲིན་ཅན་རང་དུ་འདུག་པ་ཨང་སྙམ་དུ་བསམས་ཤིང་། མིག་ནས་མཆི་མ་འབྲུལ་བའམ། ལུས་ལ་བ་སྤུ་ལྡང་བ་ཙམ་གྱི་ཤེས་པ་ཉེ་དུངས་པ་བསྐྱེད་དེ། ཡིད་དུ་འོང་ལ་གཅེས་པར་འཛིན་ཅིང་བདེ་བ་དང་ཕྲད་པར་འདོད་པའི་བྱམས་པ་སྒོམ་མོ། ། དེ་ནས་སྡུག་བསྔལ་དང་ཕྲལ་བར་འདོད་པའི་སྙིང་རྗེ་བསྒོམ་པ་ནི། དེ་ལྟར་ཤིན་ཏུ་དྲིན་ཆེ་བའི་མ་འདི་ཐོག་མ་མེད་པ་ནས་བདག་གི་དོན་བྱེད་བྱེད་ནས། ཉོན་མོངས་པ་དང་ལས་ངན་ཐམས་ཅད་བསགས་ཏེ།
སྤྱིར་འཁོར་བ་མཐའ་མེད་དང་། ཁྱད་པར་ངན་སོང་གསུམ་དུ་འཁྱམས་ནས་སྡུག་བསྔལ་མི་བཟད་པ་མཐའ་ཡས་པ་མྱོང་དགོས་པ་འདི་སྙིང་རེ་རྗེ་སྙམ་དུ་མི་བཟོད་པའི་བསམ་པ་རྩེ་ཡམ་པ་བསྐྱེད་ལ། ད་ནི་ངས་ཀྱང་མ་འདི་ལ་དྲིན་ལན་གཞལ་བའི་ཕྱིར་ཕན་པ་དང་བདེ་བ་ཐམས་ཅད་ཀྱིས་ཕན་གདགས་པར་བྱ། གནོད་པ་དང་མི་ཕན་པ་ཐམས་ཅད་ལས་བསྐྱབ་པར་བྱ་སྙམ་དུ་བསམ། འོ་ན་མ་རྒན་ལ་གང་གིས་གནོད་ན་སྡུག་བསྔལ་དང་ཀུན་འབྱུང་གཉིས་ཀྱིས་གནོད། དེ་ཡང་སྡུག་བསྔལ་གྱིས་དངོས་སུ་གནོད། ཀུན་འབྱུང་གིས་བརྒྱུད་ནས་གནོད་པས་དེ་གཉིས་ངས་བླང་བར་བྱ་སྙམ་དུ་བསམས་ལ། མ་རྒན་གྱི་རྒྱུད་ལ་ཡོད་པའི་སྡུག་བསྔལ་ཀུན་འབྱུང་། ཉོན་མོངས་ཤེས་བྱའི་སྒྲིབ་པ་བག་ཆགས་དང་བཅས་པ་ཐམས་ཅད་སྐྱི་གྲིས་བཞར་བ་བཞིན་དུ། མ་རྒན་གྱི་རྒྱུད་ལས་སངས་ཀྱིས་བླངས་པས་རང་གི་སྙིང་གི་ནང་དུ་བྱུང་བར་བསྒོམ་ཞིང་བྱུང་ན་དགའ་བའི་འདུན་པ་དྲག་ཏུ་བྱའོ། །
དེ་ནི་བྱང་ཆུབ་ཀྱི་སེམས་བླང་བ་སྒོམ་པ་ཡིན་ནོ། ། ཡང་མ་ལ་གང་གིས་ཕན་ན་བདེ་བ་དང་དགེ་བས་ཕན་པས་མ་རྒན་གྱི་ཕན་བདེ་ཐམས་ཅད་ངས་བསྒྲུབ་པར་བྱའོ་སྙམ་དུ་བསམས་ལ་རང་གི་ལུས་ལོངས་སྤྱོད་བདེ་དགེ་ཐམས་ཅད་མ་རྒན་དྲིན་ཅན་ལ་ལྟོས་པ་མེད་པར་དབུལ། དེ་ལྟར་ཕུལ་བས་མ་རྒན་འཕྲལ་ལ་བདེ་ཞིང་། ཆོས་སྒྲུབ་པའི་མཐུན་རྐྱེན་ཐམས་ཅད་འཛོམ་ནས་རིམ་གྱིས་སངས་རྒྱས་པར་བསམ་ཞིང་དེ་ལྟར་གྱུར་ན་དགའ་བའི་འདུན་པ་དྲག་ཏུ་བྱའོ། ། དེ་ཡང་སྤྱོད་འཇུག་ལས། སེམས་ཅན་རྣམས་དོན་བསྒྲུབ་པའི་ཕྱིར། ། ཡིད་བཞིན་གྱི་ནི་ལུས་སུ་བསྒྱུར། ། ཞེས་གསུངས་བའི་དོན་ལགས་པས། རང་གི་ལུས་ལོངས་སྤྱོད་དགེ་བ་རྣམས་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བར་བསམས་ལ། དེ་རྣམས་ལས་མ་རྒན་གྱི་ཆོས་ཀྱི་མཐུན་རྐྱེན་ཟས་གོས།
གནས་ཁང་གཡོག་འཁོར་བླ་མ་བསྟེན་པ་སོགས་བྱང་ཆུབ་སྒྲུབ་པའི་མཐུན་རྐྱེན་ཐམས་ཅད་ཚང་ལ་རྫོགས་པར་བྱུང་ནས། དེ་ལ་བརྟེན་ནས་མ་རྒན་རིམ་གྱིས་ཚོགས་རྫོགས། སྒྲིབ་པ་བྱང་ནས་སངས་རྒྱས་པར་བསམ་སྟེ། དེ་ནི་བྱང་ཆུབ་ཀྱི་སེམས་གཏོང་བ་སྒོམ་པ་ཡིན་ནོ། ། དེ་ལྟར་བྱམས་སྙིང་རྗེ་སྔོན་དུ་སོང་བས། གཏོང་ལེན་གཉིས་པོ་རེས་མོས་སུ་སྤེལ་ཞིང་ཉམས་སུ་བླངས་བའི་སྒོ་ནས་རླན་ཕེབས་པར་བྱ། དེ་ལྟར་སྦྱངས་པས་མ་རྒན་གྱི་སྡུག་བསྔལ་སྤོང་ཞིང་བདེ་བ་བསྒྲུབ་པ་ལ་རང་གི་ཕྱོགས་ནས་རྩིས་མི་འདེབས་པར་དངོས་སུ་བརྗེ་ནུས་པར་སོང་བ་ན་ཚད་དུ་ལོངས་པ་ཡིན་ནོ། ། དེ་ནས་ཐུན་གཉིས་པར་སྤོ་བ་ལ། སེམས་ཅན་ཐམས་ཅད་ལ་བྱམས་པ་དང་སྙིང་རྗེ་སྔོན་དུ་འགྲོ་བས་འདི་ལྟར་བསམ་སྟེ། ངས་སེམས་བསྐྱེད་པའི་དུས་སུ་ལུས་ལོངས་སྤྱོད་དགེ་བ་རྣམས་སེམས་ཅན་ལ་བཏང་ཟིན་པ་ཡིན།
སེམས་ཅན་ཐམས་ཅད་ཀྱི་དོན་བདག་གཅིག་པུས་སྒྲུབ་པར་ཁས་བླངས་ཁུར་ཁྱེར་བ་ཡིན་པས་ད་ནི་བདག་གིས་དེ་ལྟར་དངོས་སུ་སྒྲུབ་པར་བྱ་དགོས་སྙམ་དུ་བསམས་ལ། སེམས་ཅན་རྣམས་ལ་གཏོང་ལེན་གཉིས་སྔ་མ་བཞིན་དུ་སྤེལ་ཞིང་སྦྱོང་ངོ་། ། སེམས་ཅན་གྱི་སྡུག་བསྔལ་རྒྱུ་འབྲས་བླངས་ནས་ཐམས་ཅད་ཀྱི་ཚབ་མར་དམྱལ་བའི་ཁང་བར་མོས་བར་བྱའོ། ། འདིའི་སྐབས་སུ་གཏོང་བ་ན་སེམས་ཅན་རེ་རེས་ཀྱང་ལུས་ལོངས་སྤྱོད་དགེ་བ་ཆ་ཚང་རེ་ཐོབ་པར་བསམ་མོ། ། དེ་ལྟར་སེམས་ཅན་ཐམས་ཅད་ལ་བློས་ལིངས་ཀྱིས་ལྟོས་པ་མེད་པར་བཏང་ལ་སེམས་ཅན་སུ་འདོད་པ་ཁྱེར་ཅིག བདག་གི་ལུས་ལོངས་སྤྱོད་དགེ་བའི་ཆ་ཤས་གང་འདོད་པ་ཁྱེར་ཅིག དེ་དག་ལ་ཁྱེད་རང་ཇི་ལྟར་འདོད་པ་བཞིན་གྱིས་ཤིག་ཅེས་རང་རྩི་སྨན་གྱི་སྡོང་པོ་བཞིན་དུ་སེམས་ཅན་ཀུན་གྱི་ཉེ་བར་མཁོ་བའི་གསོས་ཆེན་པོར་བསམས་ལ་དགའ་གདུང་ཐམས་ཅད་སྤངས་ཏེ། བློ་སྦྱོང་ཞིང་ངག་ཏུའང་གདོན་པར་བྱའོ། ། དེ་ལྟར་ལྷུག་པར་བཏང་བ་དེས་སེམས་ཅན་རྣམས་ཀྱི་འཁོར་བ་དང་མྱ་ངན་ལས་འདས་པའི་བདེ་བ་ཐམས་ཅད་ཀྱི་རྒྱུར་བདག་པོ་གཅིག་པུ་གྱུར་ཅིག སྡུག་བསྔལ་ཐམས་ཅད་སེལ་བར་གྱུར་ཅིག
སེམས་ཅན་རྣམས་ཀྱི་ལམ་དང་འབྲས་བུའི་ཡོན་ཏན་ཐམས་ཅན་བདག་ལ་བརྟེན་ནས་འབྱུང་བར་གྱུར་ཅིག་སྙམ་དུ་བློ་སྦྱོང་ཞིང་ངག་ཏུ་ཡང་གདོན་པར་བྱའོ། ། དེ་ལྟར་བློ་སྦྱོང་བའི་སྐབས་སྐབས་སུ་སངས་རྒྱས་ལ་ཡང་སེམས་ཅན་གྱི་དོན་ལས་མེད་པས། ས་བཅུའི་དབང་ཕྱུག་ཆེན་པོའི་ཐུགས་དམ་ད་ལྟ་ཉིད་ནས་ཉམས་སུ་བླང་དུ་ཡོད་པ་འདི་ང་རེ་དགའ་སྙམ་དུ་བསམ། ཡང་ཉན་རང་དང་ས་ལ་གནས་པའི་བྱང་སེམས་འཕགས་པ་རྣམས་ཀྱི་རྒྱུད་ལ་ཡོད་པའི་ཤེས་བྱའི་སྒྲིབ་པ་རྣམས་བླང་ཞིང་རང་གི་གསུམ་པོ་བཏང་བས་ཚོགས་རྫོགས་པར་བསམ་མོ། ། འཕགས་པའི་གང་ཟག་འདི་ཀུན་སེམས་ཅན་སྤྱིའི་ནང་དུ་བསྡུས་ཀྱང་ཆོག འདི་ལྟར་སོ་སོར་བྱས་ཀྱང་ཆོག གང་བདེ་བ་ཡིན་གསུང་། དེ་གཉིས་རླུང་ལ་བསྐྱོན་པར་བྱ། ། ཞེས་པ་ནི་གཏོང་ལེན་གཉིས་པོ་རླུང་ཕྱིར་འགྲོ་ནང་འགྲོ་ལ་བརྟེན་ཏེ་སྦྱོང་། འདི་ནི་འདི་ཉིད་ལ་སེམས་གཟུང་སླ་བ་དང་།
བློ་འབྱོངས་སྐྱེན་པ་དང་། རྣམ་རྟོག་མང་པོ་གཞུན་པའི་ཆེད་དུ་མཛད་དོ། ། གཉིས་པ་རྗེས་ནས་ཇི་ལྟར་བསླབ་པ་ནི། ། ཡུལ་གསུམ་དུག་གསུམ་དགེ་རྩ་གསུམ། ། ཞེས་པས་བསྟན་ཏེ། རྗེས་ནས་སྤྱོད་ཡུལ་ཡོངས་སུ་དག་པའི་སྒོ་ནས་བློ་སྦྱང་བའོ། ། གཟུགས་ལ་སོགས་པའི་ཡུལ་ཡིད་དུ་འོང་མི་འོང་ཐ་མལ་པ་གསུམ་ལ་བརྟེན་ནས་ཆགས་སྡང་རྨོངས་གསུམ་སྐྱེས་པ་ན་འདི་ལྟར་བློ་སྦྱང་སྟེ། བདག་ད་ལྟ་འདོད་ཆགས་ལ་སྤྱོད་པ་བཞིན་འཇིག་རྟེན་གྱི་ཁམས་ན་ཡང་འདོད་ཆགས་ཀྱི་དབང་དུ་སོང་བ་དཔག་ཏུ་མེད་པ་ཡོད་པ་སྙིང་རེ་རྗེ་སྙམ་དུ་བསམས་ལ། དེ་ཐམས་ཅད་བློས་འུབས་བསྡུས་རང་གི་སྙིང་གི་ནང་དུ་བླངས་ནས་སེམས་ཅན་ཐམས་ཅད་འདོད་ཆགས་མེད་པའི་དགེ་བའི་རྩ་བ་དང་ལྡན་པར་གྱུར་ཅིག་སྙམ་དུ་བསམ། དེ་བཞིན་དུ་དུག་ལྔ་ལ་སྦྱར་ལ་ཉམས་སུ་བླང་ངོ་། །
མན་གང་སྙིང་པོ་མདོར་བསྡུས་པ། ། སྤྱོད་ལམ་ཀུན་ཏུ་ཚིག་གིས་སྦྱང་། ། ཞེས་པ་ནི་བློ་སྦྱོང་ཚིག་ཙམ་དུ་སྦྱོང་བ་སྟེ། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཅེས་བཀའ་བསྟན་བཅོས་ནས་འབྱུང་བའི་ཚིག་གམ། ཡང་ན་སེམས་ཅན་ཐམས་ཅད་ཀྱི་སྡུག་བསྔལ་རྒྱུ་དང་བཅས་པ་ཐམས་ཅད་བདག་ལ་སྨིན་ནས། བདག་ཐུལ་གྱིས་བརླག་པར་གྱུར་ཅིག བདག་གི་བདེ་བ་ཐམས་ཅད་ཁྱེད་ལ་སྨིན་ནས། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག་ཅེས་མི་མེད་པའི་དུས་ངག་ཏུ་ཡང་གདོན་ནོ། །
རུས་པའི་གཏིང་ནས་སྐྱེས་པའི་བསམ་པས་ཨ་ཙ་མ་ངའི་མ་རྒན་རྣམས། ངའི་ཇོ་བོ་སེམས་ཅན་འདི་རྣམས་ཁོ་ན་སྙིང་རེ་རྗེ་ཞེས་ངག་གི་རྣམ་འགྱུར་བྱའོ། ། དེ་ལྟར་སྤྱོད་ལམ་རྣམ་བཞི་ལ་ཚིག་གིས་སྦྱོང་བ་འདི་ནི་མདོ་ནས་བྱམས་པ་ཚིག་ཙམ་དུ་བསྒོམ་པར་གསུངས་པའི་ལག་ལེན་ཡིན་ནོ། ། དེ་དག་ནི་མདོར་བསྟན་པ་ཡིན་ནོ། ། དེ་ཉིད་རྗེ་བཙུན་སྤྱན་རས་གཟིགས་ཀྱི་རྣམ་འཕྲུལ་སངས་རྒྱས་སྒོམ་པའི་གསུང་ལ་བརྟེན་ནས་རྒྱས་པར་བཤད་པ་ནི། སྔོན་འགྲོ་རྟེན་གྱི་ཆོས་བསྟན་ནས། དངོས་གཞི་རང་གང་སྒོམ་ན། དངོས་གཞི་གཏོང་ལེན་སྤེལ་མར་སྦྱང་ཞེས་ཏེ། ལེན་པ་མེད་ན་བརྗེ་བར་མི་འགྲོ། གཏོང་བ་མེད་པར་ཚོགས་མི་རྫོགས་པས་གཏོང་ལེན་གཉིས་ཡིན་ནོ། །
བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་གསུངས་པའི་དོན་ཡིན་ནོ། ། དེའང་གོང་དུ་བསྟན་པ་ལྟར་སྔོན་དུ་བདག་མེད་གཉིས་བསྒོམས་ནས་དེ་ནས་འདི་བསྒོམ་པའི་ལུགས་ཀྱང་ཡོད་པ་ལས། འདིར་བླ་མ་གསེར་གླིང་པའི་ལུགས་ཀྱིས་བདག་འཛིན་དང་བཅས་པའི་དུས་ནས་བསྒོམ་པ་ཡིན། གཏོང་ལེན་གཉིས་ཀྱང་སྔོན་དུ་ལེན་པ་བསྒོམ། ། དེའི་དམིགས་པའི་ཡུལ་ཡང་ཁ་ཅིག་གྱད་སྟོབས་པོ་ཆེ་ཐུབ་ན་ཐམས་ཅད་ཐུབ་པའི་དཔེས་མི་དགའ་འམ་མི་སྡུག་པ་ལ་བསྒོམ་ཟེར་བ་ཡང་ཡོད། སློབ་དཔོན་ཀ་མ་ལ་ཤཱི་ལས་ཐ་མལ་པ་ནས་བསྒོམ་ཟེར་བ་ཡོད་ཀྱང་། ཇོ་བོ་སྐྱེ་སླ་བས་རྩ་བའི་མ་ནས་བསྒོམ་པར་བཞེད། ཀུན་སློང་གི་བསམ་པ་ཚད་མེད་པའི་བསམ་པ་ཡང་།
སློབ་དཔོན་ཀ་མ་ལ་ཤཱི་ལ་ཐང་མཉམ་པའི་ཆུ་དྲང་སླ་བ་ལྟར་བཏང་སྙོམས་ནས་སེམས་པ་ཡང་ཡོད། དཔལ་བསྐལ་པ་བཟང་པོའི་རྡོ་རྗེ་ལ་སོགས་པ་རྩ་བ་ཡིན་པས་སྙིང་རྗེ་ནས་སྒོམ་པ་ཡང་ཡོད། ཇོ་བོ་བྱམས་པ་ནས་སྒོམ་པར་བཞེད། དེ་ཡང་འདི་ལྟར་བསམ་པར་བྱ་སྟེ། ཐོག་མ་ཉིད་དུ་རང་གི་རྩ་བའི་མ་གང་ཡིན་པ་དེ་མ་ཤི་བར་ཡོད་ན། གང་ན་ཡོད་བའི་ས་དེར་གསལ་བར་ཡོད་པས་དེར་དམིགས། ཤི་ནས་མེད་ན་མདུན་དུ་དམིགས་ལ། མ་དེའི་སྐྱེ་བ་འདི་དང་གཞན་གྱི་དྲིན་དྲན་པ་སྔོན་དུ་འགྲོ་བས་སྙིང་དུ་སྡུག་ཅིང་ཡིད་དུ་འོང་བ་དང་གཅེས་པར་འཛིན་པའི་བསམ་པ་བསྐྱེད་ནས་མ་རྒན་འདི་བདེ་བ་དང་ལྡན་ན་ཅི་མ་རུང་། བདག་གིས་བདེ་བ་ལ་འགོད་པར་བྱ། ཕན་པ་དང་བདེ་བ་ཐམས་ཅད་བདག་གིས་བསྒྲུབ་བར་བྱའོ་སྙམ་དུ་བསམ་པ་ཐག་པ་ནས་བྱམས་པའི་སེམས་གསལ་སིང་བ་བསྒོམ་པར་བྱ།
འདོད་པ་བདེ་བ་འདོད་ཀྱང་ངོ་བོ་སྡུག་བསྔལ་ལས་མ་འདས་པས། མ་རྒན་འདི་སྡུག་བསྔལ་རྒྱུ་དང་བཅས་པ་ཐམས་ཅད་དང་བྲལ་ན་ཅི་མ་རུང་། བདག་གིས་སྡུག་བསྔལ་ཐམས་ཅད་ལས་བསྒྲལ་བར་བྱ་སྙམ་དུ་བསམ་པ་ཐག་པ་ནས་སྙིང་རྗེ་བསྒོམ་པར་བྱའོ། ། དེ་ཡང་མ་མི་དྲིན་ན་ཞང་པོ་ལ་སོགས་པ་གང་དྲིན་ཆེ་བ་ནས་བསྒོམ་ཞེས་རྣལ་འབྱོར་པ་ཆེན་པོས་གསུང་སྐད། སྣེའུ་ཟུར་པས་དགེ་བཤེས་མངའ་རིས་པ་ཨ་ནེ་ལ་དམིགས་ནས་སེམས་སུ་བཅུག་པ་ལྟ་བུའོ། ། བསམ་པ་དེས་ཀུན་ནས་བསླངས་ནས་མའི་རྒྱུད་ལ་ཡོད་པའི་སྡུག་བསྔལ་དང་ཀུན་འབྱུང་ལེན་པ་སྟེ། འབྲས་བུ་སྡུག་བསྔལ་ཞེས་པ་སྐྱེ་རྒ་ན་འཆིའི་སྡུག་བསྔལ་ནས་གྲང་བ་དང་། བཙོ་སྲེག་དང་། གླེན་ཞིང་གཏི་མུག་པ་དང་། བཀྲེས་སྐོམ་ལ་སོགས་བའི་སྡུག་བསྔལ་བརྒྱད་དམ་གསུམ་གྱི་བར་གྱིས་བསྡུས་པ་འཚང་རྒྱ་བའི་གེགས་སུ་གྱུར་པ་ཐམས་ཅད་མའི་རྒྱུད་ལ་སྐྱི་གྲིས་བཞར་བ་བཞིན་སངས་ཀྱིས་བླངས་ནས་རང་གི་སྙིང་གི་དཀྱིལ་དུ་ལེན།
བླངས་ནས་ཀྱང་རང་ལ་མི་འབྱུང་བར་བྱེད་པའམ། དེ་བླངས་ནས་རྩར་འཇོག་པ་ལྟ་བུ་མ་ཡིན་ཏེ། སྙིང་གི་ནང་དུ་ལེན་པ་ཡིན་གྱི། ཡན་ལག་གཞན་ལ་འཇོག་པ་ཙམ་ཡང་མ་ཡིན། དེ་བླངས་པས་རང་ལ་ཕན་དུ་རེ་བ་ལ་སོགས་པའི་ལྟོས་པ་གང་ཡང་མེད་པར་ལེན་པའོ། ། དེའི་རྒྱུ་ཀུན་འབྱུང་ལས་དང་ཉོན་མོངས་པ་གཉིས་ལས། ལས་ཀྱི་ཀུན་འབྱུང་མི་དགེ་བ་བཅུ། མཚམས་མེད་པ་ལྔ། དེ་དང་ཉེ་བ་ལྔ། ཁས་བླངས་ཀྱི་སྡོམ་པ་གསུམ་དང་འགལ་བ།
དམྱལ་བར་མདའ་ཕངས་པ་བཞིན་འགྲོ་བའི་རྒྱུ་བཞི་ལ་སོགས་པ་དང་། ཉོན་མོངས་པའི་ཀུན་འབྱུང་དུག་གསུམ་མམ། དྲུག་རྩ་བ། ཉི་ཤུ་ཉེ་བའི་ཉོན་མོང་པའམ། ཉོན་མོངས་པ་བརྒྱད་ཁྲི་བཞི་སྟོང་ངམ། སྦུབས་བྱེ་བ་མཐའ་ཡས་པ་གསུངས་པའམ། མཐོང་སྤང་དང་སྒོམ་སྤང་སྟེ་རྡོ་རྗེ་ལྟ་བུའི་སྤང་བྱ་མན་ཆད་ལེན་པའོ། ། དེ་ལྟར་སྡུག་བསྔལ་དང་ཀུན་འབྱུང་སྟེ་སྤང་བྱ་མ་ལུས་པ་སྒྲིབ་པ་གཉིས་བག་ཆགས་དང་བཅས་པ་དང་བྲལ་ནས་སངས་རྒྱས་པར་སེམས་པའོ། ། དེ་ནས་ཕ་དང་སྤུན་ཟླ་ལ་སོགས་པ་ནས་ཉེ་འབྲེལ་ཡུལ་མི་ཁྱིམ་མཚེས་ནས་སྟོང་གསུམ་གྱི་བར་སེམས་པའོ། ། ས་མཚམས་ལྐོག་ཆོས་ནས་འབྱུང་བ་བཞིན་ནོ། །
དེ་ནས། གོ་ཡུལ་ཡུངས་ཀར་བགྲངས་པས་བསྐྱེད། ཅེས་པ་ལྟར་སྟོང་གསུམ་ཡུངས་ཀར་གྱིས་བཀང་ནས་ཤར་ཕྱོགས་ཀྱི་སྟོང་གསུམ་རེ་རེར་ཡུངས་ཀར་རེ་རེ་བཞག་པས་ཡུངས་ཀར་ཟད་ཀྱང་ཤར་ཕྱོགས་ལ་འབྲི་བ་མེད་པ་ལྟར་ཕྱོགས་བཅུ་ཀུན་ལ་སྦྱར་ཏེ། ནམ་མཁའི་མཐས་ཁྱབ་ཀྱི་སེམས་ཅན་ལ་བསྒོམ་པའོ། ། དེ་ནས་ངན་སོང་གི་ཡང་དམྱལ་བའི་སྡུག་བསྔལ་མེ་ལས་གྱུར་པ་དང་། མཚོན་ཆ་ལས་གྱུར་པ་དང་། ནད་ལས་གྱུར་པ་དང་། སེམས་ཅན་ལས་གྱུར་པ་དང་། ཆུ་བུར་ཅན་ནས་པདྨ་ལྟར་ཆེར་གས་པའི་བར་དང་། རྒྱུ་ཀུན་འབྱུང་ཞེ་སྡང་ལ་སོགས་པའི་ཉོན་མོངས་དང་།
མི་དགེ་བ་ཆེར་སྤྱད་པ་ཐམས་ཅད་ལེན། ཡི་དྭགས་ཀྱི་ཡང་བཀྲེས་སྐོམ་ལ་སོགས་པའི་སྡུག་བསྔལ་དང་། འདོད་ཆགས་ལ་སོགས་པའི་ཉོན་མོངས་པ་དང་། མི་དགེ་བ་འབྲིང་དུ་སྤྱད་པ་ཐམས་ཅད་ལེན། དུད་འགྲོའི་གཅིག་གིས་གཅིག་ཟ་བ་ལ་སོགས་པའི་སྡུག་བསྔལ་དང་། གཏི་མུག་ལ་སོགས་པའི་ཉོན་མོངས་པ་དང་། མི་དགེ་བ་ཆུང་ངུ་སྤྱད་པ་ཐམས་ཅད་ལེན། མཐོ་རིས་ཀྱི་ཡང་མིའི་སྐྱེ་རྒ་ན་འཆི་ལ་སོགས་པ། འདོད་ལྷའི་འཆི་ལྟས་ལ་སོགས། ཁམས་གོང་མ་གཉིས་ཀྱི་འཆི་འཕོ་དང་ལྟུང་བ་ལ་སོགས་པ་ཐམས་ཅད་ལེན།
རེས་སེམས་ཅན་གྱི་ཁམས་དང་། རེས་རེ་རེ་དང་། དེའི་ཡང་སེམས་ཅན་རེ་རེ་ནས་ལེན། དེ་མེད་ན་ཁ་ལ་ཡམ་ལས་དོན་ཐོག་ཏུ་མི་སྐྱོལ། རེས་ནམ་མཁའི་མཐས་ཁྱབ་ཀྱི་སེམས་ཅན་མ་ལུས་པ་ལ་དུས་གཅིག་ལ་ལེན། དེ་མེད་ན་བློའི་འབྲལ་མི་ཡོང་། རེས་དམྱལ་བ་ལྟ་བུ་སེམས་ཅན་རེ་རེའི་རྩར་རང་གི་ལུས་རེ་རེ་བསམས་ནས་ལེན། རེས་ལུས་འདི་གཅིག་པུ་ལ་ཐམས་ཅད་ཀྱི་ལེན། རེས་རགས་རིམ་ནས་ལེན། རེས་གང་གནད་པའི་ལེན།
རེས་འདི་ཀུན་ལ་སྤྱད་མི་དགོས་སྙམ་པ་མི་གནད་པའི་ལེན། རེས་དམྱལ་བའི་བླངས་སངས་རྒྱས་པར་བསམ་པ་ནས། བྱང་ཆུབ་སེམས་དཔའི་ས་ནས་བླངས་སངས་རྒྱས་པའི་བར་དུ་སེམས། རེས་དམྱལ་བའི་བླངས་ཡི་དྭགས་སུ་དྲངས། དེ་ནས་དྲངས་དུད་འགྲོ། དེ་ནས་མི། དེ་ནས་འདོད་ལྷ་རིས་དྲུག དེ་ནས་གཟུགས་ཁམས་གནས་གཞན་བཅུ་བདུན། དེ་ནས་གཟུགས་མེད་མུ་བཞི། དེ་ནས་ཉན་རང་བྱང་སེམས་ས་བཅུའི་བར་དུ་རིམ་པས་ལེན།
རེས་ཉོན་མོངས་པ་རྣམས་ཕྱེ་ནས་ལེན། རེས་ལས་རྣམས། རེས་སྡུག་བསྔལ་རྣམས་ཕྱེ་ནས་ལེན། རེས་མི་རྟག་པ་ནས་དངོས་འཛིན་གྱི་བར་ལམ་རིམ་གྱི་མི་མཐུན་པའི་ཕྱོགས་རྣམས་ལེན། རེས་སེར་སྣ་སོགས་ཕྱིན་དྲུག་གི་མི་མཐུན་པའི་ཕྱོགས་རྣམས་ལེན། རེས་གཙང་བར་འཛིན་པ་སོགས་བྱང་ཆུབ་ཀྱི་ཕྱོགས་ཀྱི་མི་མཐུན་པའི་ཕྱོགས་རྣམས་ལེན། རེས་ས་བཅུའི་མི་མཐུན་པའི་ཕྱོགས་རྣམས་ལེན། རེས་ངན་རྟོག་སྣ་ཚོགས་ནས་མཐོང་སྤང་སྒོམ་སྤང་གི་བར་གྱི་ཉོན་སྒྲིབ་ཐམས་ཅད་ལེན། རེས་རྟོག་པ་དགུ་བཞི་སུམ་ཅུ་རྩ་དྲུག་ནས་རྟོག་པ་ཕྲ་མོའི་བར་ཤེས་བྱའི་སྒྲིབ་པ་ཐམས་ཅད་ལེན། དེ་ལྟར་སེམས་ཚུལ་སྣ་ཚོགས་ཀྱིས་བསམས་པས་མི་སྐྱོ།
ངེས་ཤིང་དོན་ཐོག་ཏུ་སྐྱལ། བློ་འབྱོངས་སྐྱེན། ཤེས་བྱ་ལ་སྦྱངས་པ་ཆེ། ཞོར་ལ་ཆོས་གཞན་གྱི་གྲངས་ཡན་ཚད་ཚང་། སྡིག་པ་མང་པོ་འདག ཚོགས་མང་པོ་བསོགས་སྐྱེན་པ་ལ་སོགས་པ་འབྱུང་བའོ། ། དེ་ཡང་དགྲ་དང་ཐ་མལ་དུ་བྱས་པ་ལ་མི་སྐྱེ་བས་མ་དྲིན་ཅན་དུ་བྱས་ནས་སེམས་པའོ། ། དེ་ཡང་མ་མིན་པ་ལ་ཡིན་པར་སེམས་པ་མིན་ཏེ། ཐོག་མ་མེད་པ་ནས་ཀྱི་མ་དྲིན་ཅན་ཡིན་པས་ཡིན་པ་ལ་ཡིན་པར་སེམས་པའོ། ། དེ་རྣམས་ཀྱང་བྱམས་སྙིང་རྗེ་གསལ་སིང་བ་རེས་ཀུན་ནས་བསླང་ཞིང་ལེན་པའོ། །
འཕགས་པ་ཉན་ཐོས་དང་རང་སངས་རྒྱས་ལ་དེ་གཉིས་བླང་རྒྱུ་ཅང་ཡོད་དམ་སྙམ་ན། ཡོད་དེ་ལྟོས་པ་དང་བཅས་པ་ཐམས་ཅད་སྡུག་བསྔལ་ཡིན་ལ། ཁོང་འཁོར་བ་ལ་འཇིགས་པ་དང་བཅས་པ་དང་། ཕུང་པོའང་སྡུག་བསྔལ་ཡིན་པས་འབྲས་བུ་སྡུག་བསྔལ་དང་། དགྲ་བཅོམ་པའི་ཕུང་པོ་ཐ་མ་མ་གཏོགས་པ་སྡུག་བསྔལ་དང་ཀུན་འབྱུང་ཁྱབ་མཉམ་དུ་འདོད་པས་སོ། ། ཡང་བྱང་ཆུབ་སེམས་དཔའི་ཉོན་མོངས་པ་ནི་རྣམ་པར་རྟོག་པའོ། ། ཞེས་པས་གོང་མས་རྟོག་པ་ཉོན་མོངས་པར་འདོད་པ་དང་། ཤེས་བྱའི་སྒྲིབ་པ་ཁ་མ་བྲི་བར་ཡོད་པ་དང་། ཡང་སྤང་བྱའི་ལྷག་མ་ཚོགས་ལམ་ན་ཕལ་ཆེ་བ་ཡོད་པ་ནས་བཟུང་ནས་ས་བཅུ་ལ་བཙོན་ལྕགས་སྒྲོག་ལས་གྲོལ་བའི་ལྕགས་འགྲོས་ལྟར་ཤེས་བྱའི་སྒྲིབ་པ་ཕྲ་མོ་ཡོད་པའི་བར་རྣམས་ལེན་པའོ། དེ་དག་ཀྱང་ལམ་ལྔ་ས་བཅུ་འབྲས་བུ་བཞི་རིམ་པས་ལེན་པ་དང་།
རེ་རེ་ནས་ལེན་པ་དང་། དུས་གཅིག་ལ་ལེན་པ་སྔར་ལྟར་རོ། ། འོ་ན་དེ་དག་གི་བླངས་ནས་སངས་རྒྱས་ཀྱི་ས་ལ་འཇོག་པ་སྐུ་གཉེར་ཆེས་པ་མ་ཡིན་ནམ། རང་འཆིང་བ་མཐའ་དག་དང་མ་བྲལ་བས་དེ་སྒྲུབ་པར་མི་ནུས་སོ་སྙམ་ན། རང་གིས་སེམས་བསྐྱེད་པའི་ཚེ་ཁས་བླངས་པས་མི་བྱ་བའི་ཐབས་མེད། ཇི་ལྟར་ཁས་བླངས་ན། ་་་་་ རྒྱ་མཚོ་ལ་གྲུ་བོ་ཆེ་བཏང་བ་ལྟར། བདག་གིས་སེམས་ཅན་མ་བསྒྲལ་བ་རྣམས་བསྒྲལ་ཞེས་པ་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས་ས་དང་པོ་ལ་འགོད་པར་ཁས་བླངས་པ་ཡིན། མ་གྲོལ་བ་དགྲོལ་ཞེས་པ་མཚན་མའི་འཆིང་བ་ལས་བཀྲོལ་ནས་ས་བདུན་པ་ལ་འགོད་པ་ཡིན། དབུགས་མ་ཕྱིན་པ་དབུགས་དབྱུང་ཞེས་པ་ས་བརྒྱད་པ་ནས་རྩོལ་བ་དང་བྲལ་བ་འབྲས་བུ་ས་གསུམ་ལ་འགོད་པ་ཡིན།
ཡོངས་སུ་མྱ་ངན་ལས་མ་འདས་པ་ཡོངས་སུ་མྱ་ངན་ལས་བཟླ་ཞེས་པ་ས་བཅུ་རྒྱུན་གྱི་མཐའ་མ་རྡོ་རྗེ་ལྟ་བུ་ལ་གནས་པ་རྣམས་ཀྱང་མྱ་ངན་ཞེས་པ་དངོས་འཛིན་གྱི་བག་ཆགས་ཅུང་ཟད་ཀྱི་ཤེས་བྱའི་སྒྲིབ་པ་ཡོད་པས་དེ་ལས་བཟླ་བར་ཁས་བླངས་པ་ཡིན་པས་དེ་ལྟར་བསྒྲུབ་དགོས་གསུང་། སྤྱིར་ལེན་ཚུལ་དེ་ལྟར་ཡིན་པ་ལ་བྱེ་བྲག་ད་ལྟ་མངོན་སུམ་དུ་མཐོང་བ་དང་ཐོས་པ་ལ་སོགས་པ་འཁྲུགས་པ་བྱས་ནས་མི་ཟད་ནོར་ཟད་ལ་སོང་བ་དང་། རིམས་ལ་སོགས་པ་ནད་ཚབས་ཅན་གྱིས་ན་བ་དང་། མཛེ་བྱུང་བ་དང་། ཁྱེ་འདོད་པས་ཚོང་བྱས་ནས་མཛེ་ཡན་ཆད་ཀྱིས་ཤི་ནས་གླང་ཤི་ཁྲག་ཟད་ལ་སོང་བ་དང་། རྒས་པས་སྦྱོར་མི་བཟོད་པར་སོང་བ་དང་། རབ་བྱུང་གི་སྡོམ་པ་ཤོར་ནས་ཁྱི་རོ་རུལ་བ་ལྟར་སོང་བ་དང་། མ་འཛོམ་པ་དང་། མི་དང་མི་མ་ཡིན་པས་གནོད་པ་སྐྱེལ་བ་དང་། དད་པ་དང་ཤེས་རབ་མེད་པ་ལ་སོགས་པ་དང་།
ཇི་ཙམ་མཉན་པས་ཆོས་མི་གོ་བ་དང་། བསམ་དུ་མི་བཏུབ་པ་དང་། ཆགས་སྡང་ལ་སོགས་པ་རྒྱས་པ་དང་། དབང་ཆུང་བས་ཕ་སྤུན་ལ་སོགས་པ་མཉམ་པོས་རྡོག་ཉེད་དང་། བརྙས་ཆོས་ལ་སོགས་པ་མི་འདོད་པའི་གནོད་པ་ཐམས་ཅད་རང་ལ་ལེན་པའོ། ། རང་ལ་དེ་དག་བྱུང་བ་དང་། བྱུང་གིས་དོགས་པ་དང་། གཞན་ཡང་ཆགས་ཆེ་བ་དང་། ཡུལ་ས་གཉན་པ་དང་། རོ་བག་དང་མི་གཙང་བ་བྱུང་གིས་དོགས་པ་དང་།
རྨི་ལམ་ངན་པ་དང་། རྟགས་དང་མཚན་མ་ངན་པ་དང་། གཞན་གྱི་གཏད་ཁྲམ་དང་། རྦོད་གཏོང་དང་། འདྲེ་འགྲས་ལ་སོགས་པ་བྱུང་གིས་དོགས་པ་ཐམས་ཅད་ལ་སེམས་ཅན་གྱི་དེ་ཐམས་ཅད་རང་ལ་ལེན། བླངས་པས་ཀྱང་རང་གི་ལ་ཕན་དུ་རེ་བའམ་ལྟོས་པ་གང་ཡང་མི་བྱེད་པའོ། ། དེ་ནས་ཕྱི་སྣོད་ཀྱི་ངམ་གྲོག་གམ། གཡང་སའམ། ཚེར་མ་དང་ཡུལ་ངན་པ་ལ་སོགས་པ་ཐམས་ཅད་བླངས་ཏེ་བློ་སྦྱོང་བ་ཡིན་པས་སོ། ། གཟུགས་མི་སྡུག་པ་དང་།
སྒྲ་མི་སྙན་པ་དང་། དྲི་མི་ཞིམ་པ་ལ་སོགས་པ་ཐམས་ཅད་བླངས་ནས་གཟུགས་སྡུག་པ་ལ་སོགས་པར་སེམས་པའོ། ། མདོར་ནས་སངས་རྒྱས་དང་བླ་མ་མ་གཏོགས་པ་ཕྱི་ནང་སྣོད་བཅུད་ཀྱི་སྐྱོན་ཐམས་ཅད་ལེན་པའོ། ། སངས་རྒྱས་སྐྱོན་ཐམས་ཅད་སྤངས་ཤིང་ཡོན་ཏན་ཐམས་ཅད་རྒྱས་པ་ཡིན། བླ་མ་སངས་རྒྱས་ཀུན་དང་མཉམ། ། ཞེས་པས་བླ་མ་ལ་བབས་ནས་བླང་རྒྱུ་མེད་ཀྱང་ཚུ་རོལ་མཐོང་བའི་བློ་ངོ་ན་བགྲེས་པ་དང་། སྐུ་ཁམས་ཞན་པ་ལ་སོགས་བླང་དུ་རུང་ངམ་ཞུས་པས། དེ་འདྲ་བསམ་དུ་མི་རུང་གསུང་། དེ་ནས་ཆོས་གང་ནས་ཀྱང་སངས་རྒྱས་དང་ཁྱད་མེད་པར་བཤད་པས་བླང་དུ་མི་རུང་གསུངས་སྐད། དེ་དག་ནི་ལེན་པའོ།
༈ །ད་ནི་གཏོང་བ་འདི་མེད་པར་ཚོགས་མི་རྫོགས་པས་ལེན་པ་བས་ཀྱང་གལ་ཆེ་བ་ཡིན་པ་ལས། སྤྱིར་ནི། བདག་གི་ལུས་དང་ལོངས་སྤྱོད་དང་། ། དུས་གསུམ་དགེ་བ་སྐྱེས་པ་རྣམས། ། སེམས་ཅན་ཀུན་གྱི་དོན་བསྒྲུབ་ཕྱིར། ། ཕངས་པ་མེད་པར་གཏང་བར་བྱ། ། ཞེས་པས་འདི་གསུམ་གཏོང་བ་དང་། བདག་གཞན་བརྗེ་བའི་བྱང་ཆུབ་ཀྱི་སེམས་དང་། སེམས་ཅན་གྱི་དོན་དུ་དམྱལ་བར་འགྲོ་བ་ཆོས་ཕལ་དུ་བཤད་ཀྱང་འདི་བཞིན་ཇི་ལྟར་བསྒོམ་པ་དང་། འདིའི་དུས་སུ་འདི་བསྒོམ་ལ་སོགས་ཕ་མཐའ་རྒྱ་ཆོད་པ་ལས་གཞན་གང་ཡང་མེད་པ་ཡིན།
ད་གཏོང་བའི་དུས་སུ་ལུས་ལོངས་སྤྱོད་དགེ་རྩ་གསུམ་བཏང་བས་དེ་དག་གི་སངས་རྒྱས་པའི་རྒྱུ་རྐྱེན་མ་ལུས་པར་བྱུང་ནས་སངས་རྒྱས་པར་སེམས་པ་སྟེ། དེ་ལ་ལུས་གཏོང་བའི་ཚེ་འདས་པ་གཏང་རྒྱུ་མེད། ད་ལྟར་གྱི་ལུས་དང་མ་འོངས་པའི་ལུས་ཡིན་ཚད་གཏོང་། དེ་ལ་དགག་པ་གསུམ་སྟེ། ལྷ་བསྒོམ་ཞིང་གཏོང་བ་དང་། ཤ་ཁྲག་ཏུ་གཏོང་བ་དང་། བཏང་བས་ཟད་པར་སེམས་པའོ། ། དང་པོ་ལྷ་བསྒོམ་ཞིང་གཏོང་བ་ལྷ་ལ་མ་གུས་པར་འགྲོ། རྩ་བའི་ལྟུང་བ་ཡང་འབྱུང་། རབ་ཀྱིས་ཐམས་ཅད་ལྷར་ཤེས་པས་ལྷ་ལ་ལྷ་ཐིམ་པ་ལ་ཉེས་པ་མེད།
གཉིས་པ་ཁ་ཅིག་ཤ་འདོད་ཤ་ཁྱེར་ལ་སོགས་པ་བྱེད་པ་ཡང་མི་རུང་སྟེ། རེས་ཅིར་ཡང་མི་བཏུབ། ལ་ལ་དེ་ལ་མི་དགའ་བ་ཡང་ཡོད་པས་སོ། ། དུག་དང་མཚོན་ལ་སོགས་པར་བྱས་ནས་ཀྱང་མི་རུང་སྟེ། སེམས་ཅན་ལ་གནོད་པས་སོ། །་་་་་ ཤ་ཁྲག་དང་དུག་མཚོན་དེ་དག་ཉིད་ཀྱི་ཕན་བདེའི་རྒྱུར་འགྲོ་བ་ནི་མ་གཏོགས་སོ། ། འོ་ན་ཇི་ལྟར་བྱས་ནས་གཏོང་སྙམ་ན། སྡོང་པོ་བཀོད་པ་ལས། བདག་ཉིད་འགྲོ་བ་ཐམས་ཅད་ཀྱི་ཉེ་བར་འཚོ་བའི་ཡིད་བཞིན་གྱི་ལུས་སུ་བསྒྱུར་ཞེས་པའམ། རྡོ་རྗེ་རྒྱལ་མཚན་གྱི་བསྔོ་བ་ལས།
འབྱུང་བ་ཆེན་པོ་བཞི་སྒོ་སྣ་ཚོགས་དང་། ཚུལ་སྣ་ཚོགས་དང་། རྣམ་གྲངས་སྣ་ཚོངས་ནས་སེམས་ཅན་ཐམས་ཅད་ཉེ་བར་འཚོ་བ་དེ་བཞིན་དུ་བྱང་ཆུབ་སེམས་དཔའ་བདག་ཉིད་ཀྱི་ལུས་ཀྱང་སེམས་ཅན་ཐམས་ཅད་ཀྱི་ཉེ་བར་འཚོ་བའི་གཞིར་བསྒྱུར་ཞེས་པ་དང་། སྤྱོད་པ་ལ་འཇུག་པ་ལས། སེམས་ཅན་ཀུན་གྱི་དོན་བསྒྲུབ་ཕྱིར། ། ཡིད་བཞིན་གྱི་ནི་ལུས་སུ་བསྒྱུར། ། ཞེས་པ་ལྟར་ཡིད་བཞིན་གྱི་ལུས་སུ་བྱས་ནས་གཏོང་བའོ།་་་་་ རང་གི་ལུས་ལོངས་སྤྱོད་དགེ་བ་རྣམས་ཡིད་བཞིན་གྱི་ནོར་བུ་རིན་པོ་ཆེར་བསམས་ནས། དེ་ཡང་ཁ་དོག་དང་དབྱིབས་ལ་སོགས་པ་བསམ་མི་དགོས། ཅི་དགོས་དང་ཅི་འདོད་འབྱུང་བ་ལ་ཟེར།
གཏོང་བའི་རིམ་པ་ཡང་དང་པོ་རྩ་བའི་མ་མདུན་དུ་དམིགས་ནས་དེ་ལ་བཏང་བས་མ་དེའི་འཚང་རྒྱ་བའི་ཉེར་ལེན་གྱི་རྒྱུ་དད་པ་དང་བརྩོན་འགྲུས་དང་ཤེས་རབ་དང་བྱང་ཆུབ་ཀྱི་སེམས་ལ་སོགས་པ་དང་། ལྷན་ཅིག་བྱེད་པའི་རྐྱེན་དགེ་བའི་བཤེས་གཉེན་དང་དཔེ་ཆ་ཟས་གོས་ལ་སོགས་པ་་་་་་ཕྱི་ནང་གི་མཐུན་རྐྱེན། གང་དགོས་བྱུང་ནས་ཆོས་བསྒྲུབས་ཏེ་སངས་རྒྱས་པར་སེམས་པའོ། ། དེ་བཞིན་དུ་ཕ་ལ་སོགས་པ་ནས་ནམ་མཁའི་མཐས་ཁྱབ་པའི་སེམས་ཅན་མ་ལུས་པ་དང་། ངན་སོང་གསུམ་དང་། ཉན་རང་དང་། ས་བཅུའི་བྱང་ཆུབ་སེམས་དཔའི་བར་ལ་བཏང་བས་སྔ་མ་ལྟ་བུར་གྱུར་ནས་སངས་རྒྱས་པར་སེམས་པའོ། ། ཡང་ཡིད་བཞིན་གྱི་ནོར་བུ་ལ་ཟས་གོས་ལ་སོགས་པ་གང་འདོད་པ་འབྱུང་བ་ལྟར་རང་གི་ལུས་འདི་ལས་ཀྱང་ནམ་མཁའི་མཐས་ཁྱབ་ཀྱི་སེམས་ཅན་ཐམས་ཅད་ལ་ཟས་གོས་གནས་མལ། ཡུལ་ཞིང་ཉེ་འབྲེལ། འཁོར་འབངས་བཞོན་པ་ལ་སོགས་པ་འཇིག་རྟེན་པའི་བདེ་བ་ཐམས་ཅད་དང་།
མཁན་སློབ་དང་དཔེ་ཆ་ལ་སོགས་པ་ཐམས་ཅད་དང་། དད་པ་དང་ཚུལ་ཁྲིམས་ལ་སོགས་པ་འཇིག་རྟེན་ལས་འདས་པའི་བདེ་བའི་རྒྱུ་འབྲས་ཐམས་ཅད་འབྱུང་བར་སེམས་བའོ། ། ཡང་ཡིད་བཞིན་གྱི་ནོར་བུ་དབང་གི་རྒྱལ་པོ་ལ་སོགས་པས་སེམས་ཅན་མང་པོའི་དོན་བྱེད་པ་དེ་བཞིན་དུ་རང་གི་ལུས་འདི་ཡང་སེམས་ཅན་རེ་རེའི་མདུན་ན་ཡོད་པར་བསམས་ནས་སྔ་མ་ལྟར་རོ། ཡང་རང་གི་ལུས་བེམ་པོའི་རྣམ་པ་ས་དང་ཆུ་ལ་སོགས་པ་སེམས་ཅན་རེ་རེའི་མདུན་ན་གནས་ནས་ཀྱང་སྔ་མ་ལྟར་རོ།་་་་་ གང་ལ་གང་དགོས་བྱུང་ནས་སངས་རྒྱས་པ། ཡང་རེས་རིལ་པོའི་རྣམ་པ་དང་། རེས་མགོ་བོ་ལ་སོགས་པ་བསིལ་ནས་གཏོང་བའོ། ། ཡང་སྡུག་བསྔལ་གྱིས་ཉམ་ཐག་པ་དང་། མཚན་མ་ངན་པ་ཐམས་ཅད་གོང་ལྟར་བླངས་ནས་ལུས་བཏང་བས་བདེ་བ་དང་། མཚན་མ་བཟང་བ་ལ་སོགས་པར་སེམས་པའོ། །
དེ་ལྟར་བསམ་པས་སྦྱོང་བ་ལས་བདུད་གཅོད་པའི་བཞིན་ཐོ་ཆོར་མ་སོང་བ་དང་། ཐོག་ཏུ་གཟུར་ས་མེད་པ་བྱུང་ན་ཡང་ཉམ་ང་བ་དང་། འཇིགས་པ་དང་བག་ཚ་བ་མེད་པར་རིངས་རྒྱངས་ཀྱིས་སོང་བར་སྦྱོང་བའོ། ། ཕྱི་སྣོད་ལ་བཏང་བས་ཀྱང་གསེར་གྱི་ས་གཞི་ལ་བཻཌཱུརྻས་མིག་མངས་རིས་སུ་བྲིས་པ་ལ་སོགས་པ་དག་པའི་འཇིག་རྟེན་གྱི་ཁམས་བདེ་བ་ཅན་ནམ། པངྨ་ཅན་ལ་སོགས་པ་ལྟར་གྱུར་པར་སེམས་པ་སྟེ། ཆོས་ནས་ཞིང་སྦྱང་བར་བཤད་པ་ཡང་དེ་ཉིད་ཡིན་གསུང་། གཏོང་བ་ནི་བླ་མ་དང་སངས་རྒྱས་ལ་ཡང་གཏོང་བ་སྟེ། ཕལ་པོ་ཆེའི་གླེང་གཞི་ནས་འབྱུང་བ་ལྟར་མཆོད་པའི་སྤྲིན་རབ་འབྱམས་བསམ་གྱིས་མི་ཁྱབ་པར་བྱས་ནས་ཕུལ་བས་ཐུགས་དགོངས་ཐམས་ཅད་རྫོགས་པ་དང་། རྣམ་པར་ཐར་པ་ལ་སོགས་པ་དང་བ་དང་རྒྱས་པ་དང་གཙང་བ་ལ་སོགས་པར་བྱེད་པའོ། ། ཉན་ཐོས་དང་།
རང་སངས་རྒྱས་དང་། བྱང་ཆུབ་སེམས་དཔའ་ལ་བཏང་བས་སྤང་བྱའི་ལྷག་མ་སྤངས་ཏེ་ཚོགས་གཉིས་རྫོགས་ནས་སངས་རྒྱས་པ་དང་། མཆོད་པའི་སྤྲིན་རྣམས་གང་བཞེད་ཀྱིས་ཐུགས་དགོངས་རྫོགས་པར་བསམ་མོ། ། ལོངས་སྤྱོད་གཏང་བ་ནི། རྟ་དང་གླང་པོ་དང་། འབྲུ་དང་རིན་པོ་ཆེ་དང་། ཟས་གོས་དང་། ཡུལ་དང་ཁང་ཁྱིམ་དང་། འཁོར་འབངས་ལ་སོགས་པ་རང་དབང་བ་ཐམས་ཅད་དོ། ། མི་དབང་བ་ནི་ཕྱི་ནང་གི་དངོས་པོ་གང་ཡིན་ཡང་མ་བྱིན་པར་ལེན་པར་འགྲོ་བས་གཏང་དུ་མི་རུང་སྟེ།
ཕྱི་སྣོད་ཀྱི་ནགས་ཚལ་དང་མེ་ཏོག་དང་། རིན་པོ་ཆེ་ལ་སོགས་པ་གང་ཟག་སྒོ་རེས་བདག་ཏུ་མ་བཟུང་བ་སེམས་ཅན་སྤྱི་མཐུན་གྱི་བསོད་ནམས་ཀྱིས་གྲུབ་པ་རྣམས་ནི་རང་ཡང་དབང་བ་ཡིན་པས་གཏང་དུ་རུང་ལ། བཅུད་ཀྱི་སེམས་ཅན་ནི་རང་རང་གིས་བདག་ཏུ་བཟུང་བས་གཏང་དུ་མི་རུང་སྟེ། རོམ་པོ་བ་ཡང་ངང་པའི་སྐད་དེ་འབུལ་བ་ཡིན། ལུས་དེ་ཁོས་བདག་ཏུ་བཟུང་བས་དབུལ་བར་མི་རུང་གསུང་བ་ལྟར་རོ། ། བློ་ཆུང་བ་ལ་དེ་ལྟར་ཡིན་ལ། བློ་རྒྱ་ཆེ་བ་རང་འདོད་ཀྱི་འཁྲིས་མེད་པ་ལ་ནི་གཞན་ཆེད་དུ་གཞན་གཏང་དུ་རུང་སྟེ། ལྷ་བླ་མས་མི་མ་ཡིན་པ་ཆེན་པོ་ཐུ་མོ་ཀུན་ཡང་དཀོན་མཆོག་ལ་ཕུལ་ནས་ཁ་ཡིག་བཏབ་པ་དང་། བྲན་ཇོ་བོ་ལ་ཤ་ཚ་བས་དེ་ཉིད་ཀྱི་བྱ་བ་བསྒྲུབ་པ་ལ་ནོར་རྫས་ལ་སོགས་པ་མ་དྲིས་པར་བཏང་ཡང་ཉེས་པ་མེད་པ་ལྟ་བུའོ། ། ཡང་གྲུབ་མཐའ་ལ་བརྟེན་པ་ལྟར་ན།
ཉན་ཐོས་པ་ལྟར་རང་གི་སྣང་བ་འདི་རང་གི་ཉོན་མོངས་པའི་དབང་གི་འབྲས་བུར་གོ་ནའང་གཞན་གྱི་ལ་གཏང་བ་མེད་པས་ཐམས་ཅད་གཏང་བས་ཆོག སེམས་ཙམ་པ་ལྟར་ན་རང་གི་རྣམ་པར་ཤེས་པ་འདི་ཉིད་དོན་དུ་སྣང་བར་ཤེས་ནའང་གཞན་གྱི་ལ་གཏང་བ་མེད་པས་ཐབས་ཅད་གཏང་བས་ཆོག དབུ་མ་པས་སྒྱུ་མའམ་སྤྲུལ་པ་ལྟར་ཤེས་ན་གཏང་དུ་རུང་སྟེ། རང་གཞན་གཉིས་མེད་པ་ལ་གཉིས་སུ་རྟོག་པ་ཕྱིན་ཅི་ལོག་ཡིན་པས་སོ། ། དེ་ལྟར་ལོངས་སྤྱོད་གཏང་དུ་རུང་མི་རུང་དཔྱད་པ་ཐ་མལ་གྱི་བློ་དང་བསྟུན་པ་ཙམ་ཡིན་གྱི། ཆོས་ཀྱི་གོ་བ་ཞིག་བྱུང་ན་དབང་པོ་དྲུག་གི་ཡུལ་དུ་གྱུར་པ་ཐམས་ཅད་རང་དབང་བས་གཏོང་བ་ཡིན་ལ། དེ་ཡང་གཟུགས་ལྟ་བུ་རེ་རེ་ལ་ཡང་སྡུག་མི་སྡུག་ཐ་མལ་པ་གསུམ་གསུམ་དུ་གནས་ཤིང་། དེ་རེ་རེ་ལ་ཡང་ལྔའམ་དྲུག་ཚང་བར་གནས་པས་སྡུག་པ་བཏང་བས་དགའ་བ་བསྐྱེད་པ་དང་། མི་སྡུག་པ་བཏང་བས་ཡིད་འབྱུང་བའི་ཡན་ལག་ཏུ་གཏོང་བའམ། གཟུགས་ལྟ་བུ་རེ་རེ་ལ་ཡང་ལོངས་སྤྱོད་ལྔའམ་དྲུག་ཚང་སྟེ།
ཁ་དོག་དང་དབྱིབས་མིག་གི་ལོངས་སྤྱོད་ནས་ཡིད་ཀྱི་ཡུལ་དུ་ཆོས་སྤྱོད་པའི་བར་དུ་ཚང་བ་དང་། དེ་རེ་རེ་ལ་ཡང་གཟུགས་ཀྱི་ལོངས་སྤྱོད་དཔག་ཏུ་མེད་པ་དང་། རྔ་དང་དུང་ལ་སོགས་པ་སྒྲའི་ལོངས་སྤྱོད་དཔག་ཏུ་མེད་པ་སོགས་རྡོ་རྗེ་རྒྱལ་མཚན་གྱི་བསྔོ་བ་དྲུག་པ་ནས་བཤད་པ་ལྟར་གཏོང་། དེ་རེ་རེ་ལས་ཀྱང་འཇིག་རྟེན་དང་འཇིག་རྟེན་ལས་འདས་པའི་ཡོ་བྱད་དཔག་ཏུ་མེད་པ་བྱུང་ནས་སྔར་བཞིན་འཚང་རྒྱ་བའི་རྒྱུ་རྐྱེན་མ་ལུས་པ་བྱུང་ནས་སངས་རྒྱས་པར་སེམས་པའོ། ། དེ་རེ་རེས་ཀྱང་གདུལ་བྱའི་ངོས་ནས་སྦྱར་ན་ནོར་འདོད་པ་ལ་ནོར་གྱི་སྣང་བ་འབྱུང་བ་ནས། ཟས་གོས་གནས་ཁང་དང་། འབྲུ་དང་རྟ་གླང་ཡུལ་ཞིང་དང་། ཕ་མ་གཉེན་འབྲེལ་དང་། འཁོར་འབངས་དང་། ནད་གདོན་དང་བྲལ་བ་ལ་སོགས་པ་གང་འདོད་ཀྱི་སྣང་བ་འབྱུང་བ་དང་།
ལྷ་ཆོས་ཀྱི་གནས་དང་དགོན་པ་དང་། གྲོགས་དང་དཔེ་ཆ་དང་། མཆོད་གནས་དང་མཆོད་ཆ་ལ་སོགས་པ་གང་འདོད་ཀྱི་སྣང་བ་དང་། དམ་པའི་ཆོས་ཀྱི་དབང་དུ་བྱས་ན་རྟེན་དལ་འབྱོར་དང་། དད་པ་ལ་སོགས་པ་འཕགས་པའི་ནོར་བདུན་དང་། བསླབ་པ་གསུམ་དང་། མི་རྟག་པ་ལ་སོགས་པའི་ལམ་རིམ་དང་། ཚད་མེད་པ་བཞི། བྱང་སེམས་གཉིས། སྦྱོར་བ་ཕ་རོལ་ཏུ་ཕྱིན་པ་དྲུག
བསྡུ་བའི་དངོས་པོ་ལ་སོགས་པ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན། སྡོམ་པའི་རིམ་པ། རྒྱུད་སྡེ་བཞི། ཕྲིན་ལས་བཞི། སངས་རྒྱས་ཀྱི་ཆོས་དང་ཡོན་ཏན་ལ་སོགས་གང་འདོད་པ་དང་། མོས་པ་དང་། གང་གིས་འདུལ་བའི་སྣང་བ་འབྱུང་བ་དང་། དེ་ཐམས་ཅད་ཀྱིས་ཀྱང་འཚང་རྒྱ་བའི་རྒྱུ་རྐྱེན་དུ་སོང་ནས་སངས་རྒྱས་པར་སེམས་པའོ། ། དེ་བཞིན་དུ་སྒྲ་ནས་ཆོས་ཀྱི་བར་དང་། བྱེ་བྲག་ཟན་ཆངས་གཅིག་གཏོང་བ་ལ་དེ་བཞིན་དུ་སྦྱར་རོ། །
བླ་མ་དཀོན་མཆོག་ལ་འབུལ་བ་ལ་ཡང་སྤྱིར། གཟུགས་ལ་རྣམ་གསུམ་ཤེས་བྱས་ནས། ། ལྷ་རྣམས་ཀུན་ལ་དབུལ་བར་བགྱི། ། ཞེས་པ་ལྟར་གསུམ་ཀ་ཡང་གོང་ལྟར་དབུལ་བ་དང་། བྱེ་བྲག་ཏུ་རེ་རེ་ལ་ཡང་དཔག་ཏུ་མེད་པ་དང་། རེ་རེ་ལ་ཡང་ལྔ་ག་ཚང་བ་དང་། དེ་རེ་རེ་ལ་ཡང་དཔག་ཏུ་མེད་པ་སྟེ། མར་མེའི་སྣང་བ་ལས་སངས་རྒྱས་ཀྱི་ཞིང་ཁམས་ཐམས་ཅད་དུ་རིན་པོ་ཆེའི་སྒྲོན་མེའི་འོད་དང་། ཚེག་ཆོམ་གྱི་སྒྲ་ལས་རོལ་མོ་དང་། དྲི་ལས་སྤོས་ཀྱི་རྣམ་པ་དང་།
རོ་ལས་ཞལ་ཟས་དང་། རེག་བྱ་ལས་གོས་ཏེ་ཐམས་ཅད་ཀྱང་དཔག་ཏུ་མེད་པ་རྒྱུན་མི་འཆད་པ་འབྱུང་བར་བསམས་ཏེ། དངོས་པོ་དེ་ཉིད་དང་མཐུན་པར་བྱས་ནས་འབུལ་བའོ། ། ཡང་རང་གང་ལ་ཆགས་པའི་དངོས་པོ་དེ་བཀར་ཞིང་གཏོང་། དངོས་སུ་ཆོས་གོས་གསུམ་མ་གཏོགས་པ་གཏོང་བའོ། ། དགེ་བ་དུས་གསུམ་གའི་གཏོང་སྟེ། ཞི་བ་ལྷས། དུས་གསུམ་དགེ་བ་སྐྱེས་པ་རྣམས། ། ཞེས་དང་། ཀླུས།
བདག་གིས་བགྱིས་དང་མ་བགྱིས་བའི། ། དགེ་བ་ཞེས་དང་། བརྒྱད་སྟོང་འགྲེལ་བ་ལས། དུས་གསུམ་གྱི་དགེ་བ་རྣམས་བསྔོ་བར་གསུངས་པས་སོ། ། དེ་ལ་ཟས་བྱིན་བའི་དགེ་བའི་རྩ་བས་སེམས་ཅན་ཐམས་ཅད་ཟས་ལ་ཞེན་པ་མེད་པ་དང་། བདུད་རྩིའི་ཟས་རོ་མཆོག་གི་བདེ་བའམ། ཡེ་ཤེས་ཀྱི་ཟས་དང་ལྡན་པར་གཏོང་བ་དང་། བཏུང་བ་བྱིན་པའི་དགེ་བས་སེམས་ཅན་ཐམས་ཅད་རོ་བྲོ་བ་ཐམས་ཅད་ལ་མི་ཆགས་པ་དང་། མཚན་མར་མི་འཛིན་ཅིང་། ཆོས་ཀྱི་ཤུགས་དང་དགའ་བ་བླ་ན་མེད་པས་ཚིམ་པར་གཏོང་བ་དང་།
མལ་སྟན་བྱིན་པ་སོགས་རྡོ་རྗེ་རྒྱལ་མཚན་གྱི་བསྔོ་བ་དྲུག་པ་སོགས་ནས་གསུངས་པ་ལྟར་གཏོང་བའོ། ། ནམ་མཁའ་མཛོད་ཀྱི་མདོ་ལས། བདག་གི་དགེ་བའི་རྩ་བའམ། ཆོས་ལ་མཁས་པ་གང་ཡིན་པ་དེ་སེམས་ཅན་ཐམས་ཅད་ཀྱི་ཉེ་བར་འཚོ་བར་མི་འགྱུར་བར་མ་གྱུར་ཅིག་ཅེས་པའམ། རྡོ་རྗེ་རྒྱལ་མཚན་གྱི་བསྔོ་བ་དང་པོ་དང་། བྱང་ས་དང་། རྒྱན་དང་། རིན་ཆེན་ཕྲེང་བ་དང་། སྤྱོད་འཇུག་ལ་སོགས་པ་ལྟར་དད་པ་སྐད་ཅིག་སྐྱེས་པ་ནས་བྱང་ཆུབ་ཀྱི་སེམས་རླབས་ཅན་སྐྱེས་པའི་བར་བསམ་པས་བསྡུས་པའི་དགེ་བ་དང་། དུད་འགྲོ་ལ་ཟན་ཆངས་གཅིག་བྱིན་པ་ནས་བསྡུ་བ་བཞིས་བསྡུས་པའི་བར་སྦྱོར་བས་བསྡུས་པ་དང་།
བསོད་ནམས་གསུམ་ཟག་བཅས་ཟག་མེད་ཀྱིས་བསྡུས་པའི་དགེ་བ་སྣ་རེས་ཀྱང་སེམས་ཅན་ཐམས་ཅད་ལ་ཅི་འདོད་འབྱུང་ཞིང་། འཚང་རྒྱ་བའི་རྒྱུ་རྐྱེན་ཐམས་ཅད་ཚང་ནས་སངས་རྒྱས་པར་སེམས་པའོ། ། དེའང་སེམས་ཅན་རེ་རེ་ལ་ཡང་ལུས་ལོངས་སྤྱོད་དགེ་རྩ་རིལ་པོ་རེ་རེ་གཏོང་བའོ། ། དེས་ཀྱང་གར་ཡང་མི་ཕྱིན་པས་དུས་གསུམ་གྱི་སངས་རྒྱས་དང་། བྱང་ཆུབ་སེམས་དཔའ་བླ་མ་བརྒྱུད་པ་དང་བཅས་པའི་དེ་གསུམ་གཏོང་བའོ། ། དེ་གཏོང་དུ་རུང་ངམ་སྙམ་ན་རུང་སྟེ། ཁོང་བདག་འཛིན་སྤངས་ཤིང་། དང་པོ་སེམས་བསྐྱེད་ཙ་ན་ཐམས་ཅད་སེམས་ཅན་ལ་བཏང་བ་ཡིན་པས་སོ། ། དེ་ཙ་ན་ཡིད་བཞིན་དུ་བསྒྱུར་ཅིང་གཏང་རྒྱུ་ཡང་དཔག་ཏུ་མེད་དེ། ས་དང་པོ་པའི་བྱང་ཆུབ་སེམས་དཔའ་ལ་ཡོན་ཏན་བརྒྱ་ཕྲག་བཅུ་གཉིས་ཡོད་པ་ནས་བཟུང་སྟེ།
སངས་རྒྱས་པའི་དུས་སྐད་ཅིག་མ་གཅིག་ལ་ཕྲིན་ལས་དཔག་ཏུ་མེད་པ་འགྱུར་བའི་ཕྱིར་དང་། བྱང་ཆུབ་སེམས་དཔའ་རིགས་ལྡན་དང་པོ་སེམས་བསྐྱེད་པ་ན་ཡང་། ནམ་མཁའི་ཁམས་སུ་མི་ཤོང་བ་ཙམ་གྱི་བསོད་ནམས་དཔག་མེད་འབྱུང་བའི་ཕྱིར་དང་། སངས་རྒྱས་ཀྱི་བ་སྤུའི་བུ་ག་ནས་བཟུང་ནས་མཚན་དང་དཔེ་བྱད་སོགས་འགྲུབ་པའི་བསོད་ནམས་ཀྱི་འགྱུར་དཔག་ཏུ་མེད་པ་གསུངས་པའི་ཕྱིར་རོ། ། དེ་ལྟར་བཏང་རྒྱུ་དཔག་ཏུ་མེད་པས་སེམས་ཅན་གྱི་དོན་མ་ལུས་པ་འགྲུབ་པའི་རྒྱུ་རྐྱེན་ཚང་བས་ཚོགས་རྫོགས་པ་དང་དོན་བྱེད་པ་ལ་ཚེགས་མེད་ལ། དེ་དག་གི་ཐུགས་དགོངས་རྫོངས་པར་བྱེད་པ་ཡང་དེ་ཡིན་གསུང་། དེ་ལྟར་གཏོང་བ་གསུམ་ག་ལ་ཡང་རྩ་བའི་མ་ནས་སེམས་ཅན་ཐམས་ཅད་ལ་དང་། མནར་མེད་ནས་སངས་རྒྱས་ཀྱི་བར་རིམ་པར་གཏོང་བ་དང་། འུབས་བསྡུས་ནས་ཐམས་ཅད་ལ་དུས་གཅིག་ལ་གཏོང་བ་དང་། ལུས་ལོངས་སྤྱོད་སོགས་སྣ་རེ་ལས་ཀྱང་ཐམས་ཅད་འབྱུང་བར་གཏོང་བ་དང་།
གསུམ་ག་རིལ་པོ་རེ་བཏང་བ་ལས་ཀྱང་དེ་ལྟར་དང་། ལུས་ལ་སོགས་པ་མང་པོར་བྱས་ནས་སེམས་ཅན་རེ་རེ་ལ་གཏོང་བ་དང་། འདི་གཅིག་པུས་ཐམས་ཅད་ཚིམ་པ་ལ་སོགས་པ་ལེན་པའི་སྐབས་ལྟར་རོ། ། དེ་ལྟར་བསམས་ཀྱང་གཞན་ལ་དེ་ལྟར་འབྱུང་བའི་དོན་མེད་དོ་སྙམ་ན། གཙིགས་སུ་མི་ཆེ་སྣ་ཚོགས་སྦྱོང་། ། རབས་བདུན་ལ་སོགས་དཔེ་ཟླ་མང་། ། ཞེས་པའམ། ཇི་ལྟ་ཇི་ལྟར་མང་དུ་མིས་བརྟགས་ན། ། དེ་ལ་གནས་པའི་རྣམ་པར་རྟོག་པ་དེས། ། དེ་ལྟ་དེ་ལྟར་དེ་ལ་སེམས་གཞོལ་འགྱུར། །
ཞེས་དང་། གཞན་ཕན་ལས་ལ་མཐུ་མེད་ཀྱང་། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་དེ་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་གསུངས་པ་ལྟར་ད་ལྟ་བློ་སྦྱོང་བ་ཡིན་ཏེ། མོས་པས་སྦྱོང་བའི་དུས་ཡིན་པས་ད་ལྟ་མོས་པས་སྦྱོང་ལ། དེ་ནས་དེ་ལ་བློ་གཞོལ་བ་དང་། དོན་གྱིས་ཞུགས་པར་ཡང་འགྱུར་ཞིང་། ས་ཐོབ་ནས་ཡོན་ཏན་བརྒྱ་ཕྲག་བཅུ་གཉིས་དང་ལྡན་ཞིང་མགོ་དང་རྐང་ལག་གཏོང་བ་ལ་སོགས་པ་སྦྱོར་བས་དངོས་སུ་གཞན་དོན་བྱེད་ཅིང་།
སངས་རྒྱས་ནས་ཡོན་ཏན་བསམ་གྱིས་མི་ཁྱབ་པ་ཐོབ་ནས་འབད་རྩོལ་མི་མངའ་བར་གཞན་དོན་རྒྱུན་མི་འཆད་པ་ཡིན་ནོ། ། དེས་ན་སངས་རྒྱས་ཀྱི་ཡོན་ཏན་དང་ཕྲིན་ལས་ཐམས་ཅད་རྒྱུ་འདི་བཞིན་སྦྱངས་པ་ལས་བྱུང་སྟེ། རྒྱུ་ཚོགས་པ་ལས་འབྲས་བུ་སྐྱེ་བ། ། ཞེས་དང་། འབྲས་བུ་རྒྱུ་ཡི་རྗེས་འཇུག་པ། ། ཞེས་གསུངས་པ་ལྟར་རོ། ། དེས་ན་རྒྱུ་དང་མཐུན་པའི་འབྲས་བུ་འབྱུང་བ་ཡིན་གྱི་རྒྱུ་མེད་ཀྱི་འབྲས་བུ་མི་སྲིད་པ་ནམ་མཁའི་པངྨ་བཞིན་ནོ། ། དེས་ན་འདི་ཡོད་ན་ལྟ་བ་སྤྱོད་པ་བསྒོམ་པ་ཐམས་ཅད་འདིས་ཆོག སྨན་དཀར་པོ་ཆིག་ཐུབ་ལྟ་བུ་ཡིན། ས་ཐོབ་པའི་བྱང་ཆུབ་སེམས་དཔའི་མཛད་སྤྱོད་ནས་སངས་རྒྱས་ཀྱི་བར་གྱི་མཛད་པ་ཐམས་ཅད་དུས་ད་ལྟ་ཉིད་ནས་དངོས་སུ་ཉམས་སུ་བླང་དུ་ཡོད་པ་ཡིན་པས་འདི་ལས་ལྷག་པའི་ཆོས་གང་ན་ཡང་མེད་གསུང་།
དངོས་གཞི་དེ་རང་ཡིན། དེའང་རེ་རེ་ལ་སྦྱངས་ན་སྐྱོ་བར་འགྱུར་ཞིང་གཞན་མི་འགྲུབ་པས་སྤེལ་མར་སྦྱང་ཞེས་པའམ། སྤེལ་མར་བསླབ་ཅེས་པ་སྟེ། སེམས་ཅན་ཐམས་ཅད་ཀྱི་སྡུག་བསྔལ་དང་ཀུན་འབྱུང་རང་གི་སྙིང་གི་དཀྱིལ་དུ་ལེན་པ་དང་། རང་གི་ལུས་ལོངས་སྤྱོད་དགེ་བའི་རྩ་བ་གསུམ་སེམས་ཅན་ལ་གཏོང་བ་གཉིས་ཐུན་རེ་ལ་སྤེལ་ནས་བསྒོམ་པའོ། ། དེ་ཡང་གོང་ལྟར་རེས་རྩ་བའི་མ་ནས་བརྩམས་ཏེེ་རིམ་གྱིས་སེམས་ཅན་ཐམས་ཅད་ལ་སྤེལ་ཞིང་བསྒོམ། རེས་རིམ་གྱིས་ཐེར་ཆགས་སུ་དང་། རེས་ལས་ངན་ཅན་ཤ་སྟག་དང་། རེས་ཉོན་མོངས་ཅན་ཤ་སྟག་དང་། རེས་སྐད་ཅིག་མ་སྔ་ཕྱིའི་སྔ་མ་ལ་ལེན་ཕྱི་མ་ལ་གཏོང་བའོ། །
དེ་ལྟར་བྱས་ན་བློ་འབྱོངས་སྐྱེན། ཤེས་པ་དོན་ལ་འགྲོ། དོན་དང་རྡོ་རུས་ཐུག འདི་བྱུང་ན་ཚོགས་རྫོགས་པ་དང་སྒྲིབ་པ་སྦྱོང་བ་ལ་ཚེགས་མེད་དེ། སྡིག་པ་ཅི་ཙམ་ཡོད་ཀྱང་བསྐལ་པའི་མེས་བྱེའུ་ཤ་མེད་ལ་བྱ་བ་བཞིན་དུ་འགྲོ་གསུང་། དེ་ཡང་གང་ཟག་གི་ཁམས་དང་བསམ་པའི་བྱེ་བྲག་གིས་ལ་ལ་འདི་ཐོས་པ་ཙམ་གྱིས་སངས་རྒྱས་སྒྲུབ་པ་ལ་རྒྱུ་འདི་འཐད་སྙམ་ནས་སྤྲོ་དགས་འཇུག་པ་ཡང་ཡོད། ཁ་ཅིག་འདི་འདྲ་དྲན་པ་ལྟས་ངན་ཡིན་སྙམ་ནས་མི་མོས་ཤིང་སྐྲག་པ་ཡང་ཡོད་པས་ཕྱོགས་གཅིག་ཏུ་ངེས་པ་མེད། དེ་ཡང་ཨ་རེ་འདོད་ཀྱིས་མི་ཡོང་བས་བླ་མའི་གདམས་ངག བསོད་ནམས་ཀྱི་ཕུལ། དད་པ་དང་།
བརྩོན་འགྲུས་དང་། ཤེས་རབ་ལ་སོགས་བའི་སྟོབས་དང་། ཐ་ན་མི་རྩ་དྲག་པོ་ཚུན་ཆོད་ར་མདར་བཟློག་ནས་དོལ་ཆོད་དུ་སྦྱོང་བ་ཞིག་དགོས། ཁྲལ་མ་ཙམ་བྱས་པས་ཡོང་བའི་ལམ་ན་མི་བདོག འབད་རྩོལ་དྲག་པོ་དང་སྙིང་སྟོབས་ལ་བརྟེན་ནས་སྦྱོང་བ་ཞིག་དགོས་པ་ཡིན། དེ་ཡང་རེས་ས་བཅུའི་བྱང་ཆུབ་སེམས་དཔའི་སྤྱོད་པ་སྤྱད་དུ་བྱུང་བ་སྙམ་དུ་དགའ་བ་བསྒོམ། རེས་འདི་རྒྱུད་ལ་སྐྱེ་བའི་གསོལ་བ་གདབ། སྒོམ་སྙིང་མི་འདོད་པ་དང་། རྒྱུད་ལ་མི་སྐྱེ་བའི་གེགས་སྒྲིབ་པ་སྦྱང་། སྐྱེ་བའི་མཐུན་རྐྱེན་ཚོགས་བསག
ཆོས་སྐྱོང་ལ་ཕྲིན་ལས་ཞུ། སྨོན་ལམ་གདབ། ཆོས་འདི་ཤ་སྟག་སྟོན་པ་ལྟ། གཉེན་གྲོགས་འདི་ཤ་སྟག་སྒོམ་པ་དང་འགྲོགས། འདི་བསྒོམ་དུ་མི་རུང་ཟེར་བ་དང་། འོན་ཏེ་ཟེར་བ་དང་མི་འགྲོགས། དེས་ན་ཕྱོགས་ཐམས་ཅད་ནས་ཆོས་ཀྱི་ཁྲི་ལ་བླངས་ལ་བསྒོམ་པའོ། ། འོ་ན་འདི་ལྟ་བུ་ཆོས་གང་ནས་བཤད་སྙམ་ན། མདོ་རྒྱུད་བསྟན་བཅོས་ཐམས་ཅད་ནས་བཤད་དེ། ཇི་སྐད་དུ།
ཕལ་པོ་ཆེའི་ནོར་བཟང་གི་རྣམ་པར་ཐར་པ་ལས། འགྲོ་བའི་སྡུག་བསྔལ་བདག་ཉིད་ལ་བསྒྱུར་བར་ནི་མོས། བདག་ཉིད་འགྲོ་བ་ཀུན་གྱི་ཉེ་བར་འཚོ་བའི་ལུས་སུ་བསྒྱུར་ཞེས་གཏོང་ལེན་གཉིས་གསུངས་པ་དང་། མཆོག་གི་སྤྱོད་པའི་སྨོན་ལམ་ལས་ཀྱང་། སེམས་དམྱལ་དུད་འགྲོ་གཤིན་རྗེའི་སྡུག་བསྔལ་དང་། ། དུད་འགྲོའི་གནས་རྣམས་མི་ཡི་སྡུག་བསྔལ་དང་། ། འགྲོ་བའི་སྡུག་བསྔལ་ཕུང་པོ་མཐའ་ཡས་དག ། བདག་ལ་བབས་གྱུར་འགྲོ་བ་བདེ་བར་ཤོག ། ཅེས་དང་། བྱམས་པ་མཆོད་སྦྱིན་གྱི་སྨོན་ལམ་ལས་ཀྱང་།
སྲིད་རྩེ་མན་ཆད་མནར་མེད་ཡན་ཆད་དང་། ། འཇིག་རྟེན་བགྲང་དུ་མེད་པ་ཐམས་ཅད་ཀྱི། ། ལྷ་དང་ལྷ་མིན་ལྟོ་འཕྱེ་ཆེན་པོའི་ཚོགས། ། བདེ་བར་གྱུར་ཅིག་སྡུག་བསྔལ་བདག་གིས་བླང་། ། ཞེས་དང་། སློབ་དཔོན་ཀླུ་སྒྲུབ་ཀྱིས་ཀྱང་། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་པ་དང་། སློབ་དཔོན་ཞི་བའི་ལྷས་ཀྱང་།
བདག་དང་གཞན་དུ་མཉམ་པ་དང་། ། བདག་དང་གཞན་དུ་བརྗེ་བར་གྱིས། ། ཞེས་དང་། བདག་ཉིད་སྐྱོན་བཅས་གཞན་ལ་ཡང་། ། ཡོན་ཏན་རྒྱ་མཚོར་ཤེས་བྱས་ནས། བདག་འཛིན་ཡོངས་སུ་དོར་བ་དང་། ། གཞན་བླང་བ་ནི་བསྒོམ་པར་བྱ། ། ཞེས་དང་། གང་ཞིག་བདག་དང་གཞན་རྣམས་ནི། ། མྱུར་དུ་བསྐྱབ་པར་འདོད་པ་དེས། །
བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་དང་། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྱུར་ཞིང་། ། འཁོར་བ་ན་ཡང་བདེ་བ་མེད། ། ཅེས་དང་། དེ་ལྟས་བདག་གནོད་ཞི་བ་དང་། ། གཞན་གྱི་སྡུག་བསྔལ་ཞི་བྱའི་ཕྱིར། །
བདག་ཉིད་གཞན་ལ་གཏོང་བ་དང་། ། གཞན་རྣམས་བདག་བཞིན་བསྲུང་བར་བྱ། ། ཞེས་དང་། འགྲོ་བའི་སྡུག་བསྔལ་གང་ཅིའང་རུང་། ། དེ་ཀུན་བདག་ལ་སྨིན་གྱུར་ཅིག ། ཅེས་དང་། རྗེ་བཙུན་བྱམས་པས་ཀྱང་མདོ་སྡེ་རྒྱན་ལས། བདག་དང་གཞན་དུ་མཉམ་པའི་སེམས་ཉིད་དེས། ། བདག་པས་གཞན་གཅེས་སྡུག་པ་རྙེད་ནས་ནི། ། དེ་ལྟར་བདག་པས་གཞན་དོན་མཆོག་ཏུ་ཤེས། །
རང་གི་དོན་གང་གཞན་གྱི་དོན་གང་ཡིན། ། ཞེས་པ་དང་། ཇི་ལྟར་སྙིང་རྗེའི་བདག་ཉིད་གཞན་གྱི་དོན་གྱི་ཕྱིར། ། བདག་ལ་སྡུག་བསྔལ་མི་བཟད་གདུང་བ་རབ་བྱེད་པ། ། དེ་ལྟར་འཇིག་རྟེན་གདུང་བའི་ལས་ཀྱིས་གཞན་དགྲ་ལའང་། ། ཤིན་ཏུ་བརྩེ་བ་མེད་པར་འཇུག་པར་འགྱུར་མ་ཡིན། ། ཞེས་དང་། སློབ་དཔོན་རྟ་དབྱངས་ཀྱིས་སྨོན་ལམ་བདུན་ཅུ་པ་ལས། སྐྱེ་བོ་ཉོན་མོངས་དུག་གིས་མགོ་རྨོངས་པ། ། དེ་དག་རྣམས་ལ་མི་དགེ་གང་མཆིས་པ། །
དེས་ནི་བདག་ཉིད་ཁོ་ན་དགའ་བཞིན་དུ། ། ཅི་ནས་དམྱལ་བ་རྣམས་དུ་གཞོལ་བར་བགྱི། ། འཇིག་རྟེན་རབ་ཞི་བདེ་བའི་བདུད་རྩི་ཡིས། ། ཚིམ་ནས་ཡིད་ནི་དགའ་བར་བགྱིད་གྱུར་ཅིག ། འགྲོ་བ་དག་གི་སྡུག་བསྔལ་ཇི་སྙེད་པ། ། དེ་ནི་བདག་གིས་དང་དུ་ལེན་པར་ཤོག ། ཅེས་དང་། སློབ་དཔོན་དབྱིག་གཉེན་གྱི་ཚོགས་ཀྱི་གཏམ་ལས། རང་གི་ལུས་དང་སྲོག་དག་ནི། ། སེམས་ཅན་ཀུན་ལ་གཏང་བར་བྱ། །
ལུས་ཅན་ཀུན་ལ་བྱམས་པ་དང་། སྙིང་རྗེའི་སེམས་ཀྱིས་ཁྱབ་པར་བྱ། ། སྡིག་པ་ཀུན་གྱི་རྣམ་སྨིན་ནི། ། རང་གི་རྒྱུད་ལ་མངོན་འདོད་ཅིང་། ། བསོད་ནམས་ཀུན་ལ་ཡི་རང་དང་། ། སངས་རྒྱས་བདག་ཉིད་ཆེ་ལ་བསམ། ། ཞེས་དང་། རང་གི་ལུས་དང་སྲོག་ཉིད་ནི། ། ཡིད་ཀྱི་རྗེས་བཞིན་བཏང་བར་བྱ། ། ཞེས་དང་།
སྲོག་ཆགས་ཀུན་གྱི་སྡིག་པ་རྣམས། ། ཐམས་ཅད་བདག་ལ་སྨིན་པར་ནི། ། དེ་ལྟར་སྡིག་པ་ལེན་བྱེད་ཅིང་། ། འགྲོ་བའི་ཕོངས་པའི་སྡིག་པ་བླང་། ། ཞེས་དང་། གཞན་ཀུན་བདག་གིར་བྱ་བ་དང་། ། བདག་གི་རྟེན་ལ་གཞན་དུ་བྱ། ། ཞེས་དང་། སློབ་དཔོན་ཐོགས་མེད་ཀྱིས་ཀྱང་བྱང་ཆུབ་སེམས་དཔའི་སར་བཤད་པ་ལྟར་རོ། ། བདེ་མཆོག་གི་རྒྱུན་བཤགས་ནས་ཀྱང་།
སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཚེ་རབས་ཀུན་ཏུ་སྒོ་གསུམ་རིན་ཆེན་དང་། ། བུམ་བཟང་དཔག་བསམ་ཤིང་སོགས་ལྟ་བུར་ཤོག ། ཅེས་པ་ལ་སོགས་པ་དུ་མ་གསུངས་པ་ཡིན་ནོ། ། ཡང་རིགས་ཆད་དང་ཉན་རང་གིས་སངས་རྒྱས་མི་ཐོབ་པར་གསུངས་པས་དེ་དག་སངས་རྒྱས་ལ་འགོད་མི་ནུས་སོ་སྙམ་ན། དེ་ནི་བློ་ཆུང་བ་ལ་དགོངས་པ་ཡིན་གྱི་རྣལ་མར་སངས་རྒྱས་ལ་འགོད་མི་ནུས་པ་མི་སྲིད་པས་བློ་འདི་ལྟ་བུ་སྦྱོང་བའི་དུས་སུ་དེ་ལྟར་ཐག་ཆོད་ངེས་པ་བྱ་སྟེ། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། སེམས་ནི་རྒྱ་ཆེན་མཆོག་ཏུ་རབ་བསྐྱེད་དེ། ། འགྲོ་བ་འདི་དག་མ་ལུས་སངས་རྒྱས་རྒྱུ། །
འདི་ན་སྣོད་མིན་སེམས་ཅན་གང་ཡང་མེད། ། ཅེས་དང་། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། ཞེས་དང་། དེ་བཞིན་ཉིད་ནི་ཐམས་ཅད་ལའང་། ། ཁྱད་པར་མེད་ཀྱང་དག་གྱུར་པ། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་དང་།
རྫོགས་སངས་སྐུ་ནི་འཕྲོ་ཕྱིར་དང་། ། དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པས་སེམས་ཅན་ཐམས་ཅད་ལ་བསྒོམ་ཞིང་ཁྱད་པར་དུ་སེམས་ཅན་གང་ན་བྱེད་ངན་པ་མི་དགེ་བ་བཅུ་དང་། མཚམས་མེད་པ་ལྔ་བྱེད་པ་དང་། བསྟན་པ་རྩ་བ་ནས་འཇིག་པའི་སྡེ་འཁྲུག་བྱེད་པ་རྣམས་ལ། ན་བའི་བུ་ལ་ལྷག་པར་ཡང་། ། མ་ནི་རིམ་གྲོ་བྱེད་པ་ལྟར། ། དེ་བཞིན་བྱང་ཆུབ་སེམས་དཔའ་ཡང་། །
དམ་པ་མིན་ལ་ལྷག་པར་བརྩེ། ། ཞེས་པའམ། སྐྱེས་བུ་ཆེན་པོའི་བསྒྲུབ་བྱ་དེ། ། འཁོར་བ་ཡིན་པར་མ་ཤེས་ཤིང་། ། རིགས་ཆད་གདུལ་བྱའི་གཙོ་བོ་རུ། ། མ་ཤེས་ཀྱེ་མ་བདག་ཉིད་ལ། ། ཞེས་པ་ལྟར་ཤེས་པར་བྱས་ལ། གཏོང་ལེན་གཉིས་ཀྱིས་སེམས་ཅན་ཐམས་ཅད་ཀྱི་འཚང་རྒྱ་བའི་རྒྱུ་རྐྱེན་ཚང་ནས་སེམས་ཅན་ཐམས་ཅད་སངས་རྒྱས་པར་བསྒོམ་པ་ཡིན་གསུང་། དེ་ཡང་ལེན་པའི་གོ་རིམ་ནི། ལེན་པའི་གོ་རིམ་རང་ནས་བརྩམ། །
ཞེས་བྱ་བ་སྟེ། ཐོས་བསམ་གྱིས་བློ་མ་སྦྱངས་པ་རང་ལ་གཅེས་པར་འཛིན་པ་ཤས་ཆེ་བའི་གང་ཟག་འགའ་ཞིག་གཞན་གྱི་སྡུག་བསྔལ་ལེན་པ་ལ་སྐྲག་པར་ལྟ་ན་དེས། དང་པོ་རང་ཉིད་ཀྱི་སྡུག་བསྔལ་ལེན་པ་ལ་སློབ་པ་སྟེ། རང་གི་ཐོག་མ་མེད་པ་ནས་བསགས་པའི་ལས་བྱེད་ངེས་དང་། རྣམ་སྨིན་མྱོང་ངེས་རྣམས་ཚེ་འདི་ལ་སྨིན་པར་གྱུར་ཅིག་ཅེས་པ་ནས་འདིར་ཡང་ཚེ་སྨད་ལ་སྨིན་རྒྱུ་ཚེ་སྟོད་ལ་ལེན་པ་ལ་སོགས་པའོ། ། དེ་ནས་བརྩམས་ཏེ་རྩ་བའི་མ་ནས་སེམས་ཅན་ཐམས་ཅད་ཀྱི་དང་། མནར་མེད་པ་ནས་བཟུང་སྟེ་ཉན་རང་དང་བྱང་ཆུབ་སེམས་དཔའི་བར་གྱི་ལེན་པ་སྟེ། མདོ་སྡེ་རྒྱན་ལས། རབ་འབར་དགྲ་ཡི་དབང་དུ་སོང་། ། སྡུག་བསྔལ་གྱིས་ནོན་མུན་པས་བསྒྲིབས། །
བགྲོད་དཀའི་ལམ་ལ་རབ་ཏུ་ཞུགས། ། འཆིང་བ་ཆེ་དང་ཡང་དག་ལྡན། ། ཟས་ཆེན་དུག་དང་འདྲེས་ལ་ཞེན། ། ལམ་ནི་རབ་ཏུ་སྟོར་གྱུར་པ། ། ལམ་གོལ་རབ་ཞུགས་སྟོབས་ཆུང་པའི། །

སེམས་ཅན་རྣམས་ལ་སྙིང་རྗེ་འོ། ། ཞེས་གསུངས་པ་ལྟ་བུའོ། ། ཡང་གང་ཟག་རྣམ་པར་རྟོག་པ་མང་བས་སེམས་བཀོལ་དུ་མི་རུང་བ་དག་དམིགས་པ་ལ་སེམས་གནས་པ་དང་། འབྱོངས་སྐྱེན་པར་བྱ་བའི་ཕྱིར་དུ། དེ་གཉིས་རླུང་ལ་བསྐྱོན་པར་བྱ།་་་་་ དང་པོའི་དུས་སུ་གཏོང་ལེན་ཡུན་རིང་པོར་སྤེལ་ནས་བསྒོམ། དེ་ནས་ཇེ་ཐུང་ལ། ཤིན་ཏུ་འབྱོངས་ནས་རླུང་ལ་བསྐྱོན་པར་བྱའོ། ། ཞེས་པ་ནི་རླུང་ཕྱིར་རྒྱུ་ཙ་ན་རང་གི་ལུས་ལོངས་སྤྱོད་དགེ་རྩ་གསུམ་སེམས་ཅན་ལ་གཏོང་། ནང་དུ་རྔུབ་ཙ་ན་སེམས་ཅན་གྱི་སྡིག་སྡུག་གཏམ་ངན་སོགས་རང་ལ་ལེན་པའོ། ་ གཞན་དུ་མི་གཡེངས་པས་་་་་་་་ དེས་ནི་སེམས་ཟིན་པ་ཡང་ཡོང་གསུང་་་་་་་ ཏིང་ངེ་འཛིན་རང་ཤུགས་ལ་སྐྱེའོ།
དེ་དག་ནི་མཉམ་གཞག་གོ ། རྗེས་ལ་ཉམས་སུ་བླང་ཚུལ་ནི། ། ཡུལ་གསུམ་དུག་གསུམ་དགེ་རྩ་གསུམ། ། རྗེས་ཀྱི་མན་ངག་མདོར་བསྡུས་པའོ། ། ཞེས་བྱ་བ་ནི་རྗེས་ཀྱི་སྤྱོད་ལམ་གྱི་དུས་སུ་སྦྱང་བའི་ཚུལ་ཏེ། དབང་པོ་དྲུག་གི་ཡུལ་ཡིད་དུ་འོང་བ་དང་མི་འོང་བ་དང་བར་མ་གསུམ་ལ་བརྟེན་ནས་བདག་གི་རྒྱུད་ལ་ཉོན་མོངས་པ་འདོད་ཆགས་དང་ཞེ་སྡང་དང་གཏི་མུག་གསུམ་སྐྱེ་བ་ལྟ་ན་སེམས་ཅན་གྱི་དེ་གསུམ་བདག་ལ་སྨིན་པར་གྱུར་ཅིག སེམས་ཅན་རྣམས་ལ་མ་ཆགས་པ་དང་། ཞེ་སྡང་མེད་པ་དང་། གཏི་མུག་མེད་པའི་དགེ་བ་དང་ལྡན་པར་གྱུར་ཅིག་སྙམ་དུ་སེམས་སྦྱོང་བ་རྗེས་ཀྱི་མན་ངག་གོ ། མན་ངག་སྙིང་པོ་མདོར་བསྡུས་པ། །
སྤྱོད་ལམ་ཀུན་ཏུ་ཚིག་གིས་སྦྱང་། ། ཞེས་བྱ་བ་ནི་རྗེས་ཀྱི་སྤྱོད་ལམ་གྱི་དུས་ན་བློ་སྦྱོང་བའི་ཚུལ་ཚིག་གིས་སྦྱོང་བ་སྟེ། འགྲོ་འཆག་ཉལ་འདུག་ལ་སོགས་པའི་དུས་ཐམས་ཅད་ཀྱི་ཚེ་སྙིང་པོ་བགྲང་བ་བཞི་ཚིག་གིས་སྦྱོང་བ་སྟེ། ཇོ་བོའི་ཞལ་ནས། རྒྱ་གར་ཤར་ཕྱོགས་ཀུན་ན་སྡུག་བསྔལ་འཕགས་པའི་བདེན་པ། ཀུན་འབྱུང་འཕགས་པའི་བདེན་པ་ཞེས་བདེན་པ་བཞི་ཚིག་གིས་བསྒོམ་པ་ཡོད་གསུང་། དགེ་བཤེས་སྟོན་པ་ཡང་འཇིག་རྟེན་ཆོས་བརྒྱད་མགོ་སྙོམས་པ་ལ། འཇིག་རྟེན་མཁྱེན་པ་ལ་སོགས་པའི་ཚིགས་བཅད་ན ་་་་་གོ་ཕྱུང་། རེས་ཙ་ན་རྙེད་དང་མ་རྙེད་གསུང་། རེས་བསྟོད་སྨད་ཅེས་བགྱི་གསུང་།
རེས་སྙན་དང་མི་སྙན། རེས་གྲགས་དང་མ་གྲགས་གསུང་། མཇུག་ཕྱུང་མཛད། ཕུ་ཆུང་པ་ཡང་རྒྱལ་ལྷ་ཁང་གི་བཟའ་མི་ཤི་བ་བགྲངས། ཡང་གོམ་པ་རེ་འདོར་ཞིང་། ཡང་འཆི་བ་འཆི་བ་གསུང་བ་དང་། གླང་རི་ཐང་པ་ཡང་ཁྱེ་དང་རྒྱལ་ཁ་ཐམས་ཅད་ཇོ་བོ་སེམས་ཅན་ལ་འབུལ། དེ་ཅི་སྟེ་ན་བདེ་བའམ་ཡོན་ཏན་ཐམས་ཅད་སེམས་ཅན་ལ་བརྟེན་ནས་འབྱུང་བ་ཡིན་པའི་ཕྱིར་རོ། ། གྱོང་དང་བུབ་ཁ་ཐམས་ཅད་རང་ལ་བླང་། དེ་ཅི་སྟེ་ན་སྐྱོན་ནམ་ཉེས་པ་ཐམས་ཅད་བདག་ཏུ་འཛིན་པ་ལ་བརྟེན་ནས་བྱུང་བའི་ཕྱིར་ཞེས་རྟག་ཏུ་གསུང་བ་ལྟར་སྤྱོད་ལམ་ཐམས་ཅད་དུ་སེམས་ཅན་ཐམས་ཅད་ཀྱི་སྡིག་པ་དང་སྡུག་བསྔལ་བདག་ལ་སྨིན་པར་གྱུར་ཅིག
བདག་གི་བདེ་བ་དང་ཡོན་ཏན་ཐམས་ཅད་སེམས་ཅན་ལ་སྨིན་པར་གྱུར་ཅིག ཅེས་པའམ། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་པའམ། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཅེས་སམ། མཐོང་ཞིང་ཐོས་སམ་རྗེས་སུ་དྲན་ཡང་རུང་། ། རེག་གམ་གཏམ་དུ་བརྗོད་པ་ཙམ་གྱིས་ཀྱང་། །
རྣམ་པ་ཀུན་ཏུ་འགྲོ་ལ་ཕན་པ་ནི། ། བདེ་དང་ལྡན་པ་རྟག་ཏུ་བྱེད་གྱུར་ཅིག ། ཅེས་པ་ལ་སོགས་པ་རྟག་ཏུ་སྙིང་པོ་བགྲང་བ་བཞིན་བྱེད་ཅིང་ཚིག་གི་སྒོ་ནས་སྦྱངས་ན་མཐར་དོན་ལ་འཇུག་པར་འགྱུར།་་་་་ མ་བཅོས་བརྒྱུད་ལ་སྐྱེ་བར་འགྱུར། སྔགས་རྙིང་མ་བའི་གྱེར་སྒོམ་ཀུན་ཡང་འདི་དང་དོན་གཅིག དེ་ཡང་དང་པོ་ཙ་ན་ཁ་རུ་མི་ཐོན་པ་འབྱུང་དོགས་ཡོད། གོམས་ཙ་ན་འཆད་ཀ་བ་སྣང་སྲིད་ཀྱི་སྒྲ་ལ་བློ་སྦྱོང་གི་སྒྲ་ལས་སྙན་པ་མེད་པས་ངའི་ཤེད་ཀྱིས་མ་ནུས། ཁྱེད་ཀྱིས་བརྗོད་དང་གསུང་བ་ལྟར་ཡོང་། ད་ཚིག་གིས་ཅང་ཡོད་དམ་སྙམ་ན། སྣེ་ཟུར་པས་ཙཎྜ་མ་ཧཱ་རོ་ཥ་བགྲངས་པས་ཁྲོ་བོ་མི་གཡོ་བར་ལམ་གྱིས་ཡོང་།
ཅིའི་ཕྱིར་གྱི་ལམ་ན་མེད་གསུང་། དེས་ན་འདི་གཉིད་རྨུགས་ཀྱི་དབང་དུ་ཡང་མི་འགྲོ། དེས་སྐྱེན་པ་ལེགས་པ་ཡིན་གསུང་ངོ་། ། གསུམ་པ་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་ནི། སྣོད་བཅུད་སྡིག་པས་གང་བའི་ཚེ། ། རྐྱེན་ངན་བྱང་ཆུབ་ལམ་དུ་བསྒྱུར། ། ཞེས་ཏེ་ཕྱི་རོལ་ནས་ནང་སེམས་ཅན་དང་ཕྱི་འབྱུང་བའི་གནོད་པ་ཅི་བྱུང་ཡང་རུང་སྟེ། དེ་ཐམས་ཅད་ནི་རང་གི་ཚེ་སྔ་མ་ལ་སྡིག་པ་སྤྱད་པའི་འབྲས་བུ་ཡིན་ནོ། ། དེས་ན་སྣོད་དང་བཅུད་ཀྱི་འཇིག་རྟེན་སྡིག་པའི་འབྲས་བུས་གང་བར་གྱུར་པའི་ཚེ། རྐྱེན་ངན་ཅི་བྱུང་རྣམས་ཐབས་བཟང་པོས་བྱང་ཆུབ་ཀྱི་ལམ་དུ་བསྒྱུར་དགོས་ཏེ།
གཞན་དུ་ན་དེའི་ཚེ་རྐྱེན་བཟང་པོ་རྙེད་པར་དཀའ་བའི་ཕྱིར་ཏེ། ལས་ངན་དབང་གིས་སྣོད་བཅུད་འགལ་རྐྱེན་གྱིས། ། གང་བའི་དུས་འདིར་འགལ་རྐྱེན་ཀུན་སྤངས་ནས། ། ལོགས་ན་དམ་ཆོས་སྒྲུབ་དབང་མི་གདའ་བས། ། རྐྱེན་ངན་ལམ་དུ་སློངས་པར་བྱིན་གྱིས་རློབས། ། ཞེས་གསུངས་པ་བཞིན་ནོ། ། དེ་ལ་ཆོས་རྒྱུས་མེད་པ་རྣམས་རྐྱེན་ངན་བར་ཆད་དུ་བྱེད་དེ། ཆོས་སྒོར་ཞུགས་ཤིང་ཆོས་ཉམས་ཡོད་པ་རྣམས་ཀྱིས་བལྟས་ན། སྤྱན་སྔ་བས་ཤ་བོ་སྒང་པ་ལ་གསུང་བ་བཞིན་ཡིན་པས། རྐྱེན་ངན་ཅི་བྱུང་ཐམས་ཅད་ཀྱང་བྱང་ཆུབ་ཀྱི་སེམས་གཉིས་སྦྱོང་བའི་གྲོགས་སུ་དགྱེར་བར་བྱའོ། །
འདི་ལ་གཉིས་ཏེ། བསམ་པ་བྱང་ཆུབ་ཀྱི་སེམས་གཉིས་སྦྱང་བ་དང་། སྦྱོར་བ་ཁྱད་པར་ཅན་བསག་སྦྱང་གཉིས་ལ་བསླབ་པའོ། ། དེ་ལ་ཐོག་མར་ཀུན་རྫོབ་བྱང་ཆུབ་ཀྱི་སེམས་ལ་བརྟེན་ནས་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བར་བྱ་སྟེ། ཇི་ལྟར་ལམ་དུ་བསྒྱུར་བར་བྱ་ཞེ་ན། ཐོག་མ་མེད་པ་ནས་དགྲ་ཟིན་གྱི་ཤན་མ་ཕྱེད། སྤང་བླང་དམིགས་མ་ཕྱེད་པས་ཆོས་བྱས་ཚད་བདག་འཛིན་གྱི་ཆོས་སུ་སོང་བས་ནོར། ཐར་བ་དང་ཐམས་ཅད་མཁྱེན་པ་ལ་སྔ་འདྲིས་གང་ཡང་ཉེར་མ་སོང་བས་ད་རེས་དགྲ་ཟིན་གྱི་རུ་ཕྱེ་ལ་ཆོས་བྱས་པ་རྣམས་ལམ་དུ་འགྲོ་བར་བྱའོ། ། དེ་རང་གང་ཡིན་ན། རང་ལ་དགྲར་བལྟས་ལ་སྤང་བ་དང་།
སེམས་ཅན་ལ་ཟིན་དུ་གཟུང་ལ་གཅེས་པར་བྱ་བ་གཉིས་ལས་མེད་པ་ཡིན། དེ་ལ་དང་པོ་རང་ལ་དགྲར་བལྟས་ལ་སྤང་བ་ནི། ལེ་ལན་ཐམས་ཅད་གཅིག་ལ་བདའ། ཞེས་པས་བསྟན་ཏེ། སྒོམ་ཆེན་པ་གཅིག་གིས་མར་བཞུ་བོ་བའི་ལེ་ལན་དྲི་བོ་སྤང་དགྱེར་ཁོ་ནས་ལན་ཟེར་བ་བཞིན་དུ། ད་ལྟ་རང་ཅག་མི་འདོད་པ་རེ་བྱུང་ཙམ་ནས་ཡུལ་གཉན་པ་དང་། འདྲེས་གཙེར་བ་དང་། བླ་མས་ཐུགས་ལ་མ་བཏགས་པ་སོགས་གཞན་ལ་ལེ་ལན་འདེད་དེ་དེ་ནོར་བ་ཡིན། དེས་ན་མི་འདོད་པ་ཅི་བྱུང་ཡང་གྱོད་གཞན་ལ་མི་བརྡལ། ང་རང་གིས་བདག་ཏུ་བཟུང་བས་ལན་པ་ཡིན་སྙམ་དུ་གྱོད་ཐམས་ཅད་རང་གི་ནང་དུ་བརྡལ།
ལེ་ལན་ཐམས་ཅད་རང་ལ་བདའ་བར་བྱ་སྟེ། འཇིག་རྟེན་དག་ན་འཚེ་བ་གང་ཡོད་དང་། ། འཇིགས་དང་སྡུག་བསྔལ་ཇི་སྙེད་ཡོད་གྱུར་པ། ། དེ་ཀུན་བདག་ཏུ་འཛིན་པ་ལས་གྱུར་ན། ། འདྲེ་ཆེན་དེས་ཀོ་བདག་ལ་ཅི་ཞིག་བྱ། ། ཞེས་དང་། བདག་ཉིད་སྐྱོན་བཅས་གཞན་ལ་ཡང་། ། ཡོན་ཏན་རྒྱ་མཚོར་ཤེས་བྱས་ནས། ། བདག་འཛིན་ཡོངས་སུ་དོར་བ་དང་། ། གཞན་བླང་བ་ནི་བསྒོམ་པར་བྱ། །
ཞེས་དང་། གཏི་མུག་ཉེས་པའི་རྩ་བ་སྟེ། དེ་ཡང་འཇིག་ཚོགས་ལྟ་བ་ཡིན། ། ཞེས་གསུང་བ་ལྟར་སྐྱོན་དང་ཉེས་པ་ཐམས་ཅད་བདག་འཛིན་ལས་བྱུང་བའི་ཕྱིར་རོ། ། དེས་ན་མི་འདོད་པ་ཕྱི་སྣོད་ལ་བརྟེན་ནས་བྱུང་ཡང་རུང་། ནང་བཅུད་ལས་བྱུང་ཡང་རུང་། མཐོ་ལ་བཟང་བ་སངས་རྒྱས་དང་ཆོས་སྐྱོང་གི་བཀའ་ཆད་བྱུང་ཡང་རུང་། དམའ་བ་མུལ་སྤྲང་ལ་སོགས་པས་བྱས་ཀྱང་རུང་། ངན་པ་ཤིག་གིས་བྱས་ཀྱང་རུང་། མང་བ་སེམས་ཅན་གྱིས་བྱས་ཀྱང་རུང་།
སེམས་མེད་རླུང་མཁྲིས་སོགས་འབྱུང་བའི་གནོད་པ་ཡིན་ཡང་རུང་སྟེ། དེ་ཐམས་ཅད་ཀྱང་རྩ་བ་བདག་འཛིན་གྱིས་ལན་པར་ཤེས་པར་བྱ། ད་ལྟ་སྡེ་པ་ནང་མི་མཐུན་ཞིང་རྩོད་པ། དགེ་བཤེས་ནང་། ཕ་སྤུན་ནང་། དཔོན་གཡོག་ནང་། དཔོན་སློབ་ནང་། བཀའ་གདམས་པ་ནང་། ཡོན་མཆོད་ནང་མི་མཐུན་པ་སོགས་ཐམས་ཅད་ཀྱི་རྩ་བ་བདག་འཛིན་འདི་ཡིན། དེ་ཡང་ངར་འཛིན་ཡོད་རིང་ལ་རང་འབའ་ཞིག་གཅེས་པར་བཟུང་ནས་གཞན་ཐམས་ཅད་ཐེད་ལ་གཏོང་བ་བྱིས་པ་སོ་སོའི་སྐྱེ་བོ་ཐམས་ཅད་ཀྱི་ཆོས་ཉིད་ཡིན།
དེ་ལ་བརྟེན་ནས་ཉོན་མོངས་དང་སྡུག་བསྔལ་ཐམས་ཅད་འབྱུང་བས། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང་། ། འདི་དག་དང་ནི་ཡོངས་འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་གསུངས་པ་ཡིན། དེས་ན་འཇིག་རྟེན་ན་མི་འདོད་པའི་དངོས་པོ་ཅི་བྱུང་ཡང་རུང་། སྐྱོན་དང་ཉེས་པའི་རིགས་ཡོད་དོ་ཅོག་བདག་གཅེས་འཛིན་ལས་བྱུང་བ་ཡིན་ཏེ། གང་ནས་གར་སྐྱེས་པའི་ལུས་འདི་ལ་བདག་ཏུ་བཟུང་ཞིང་ང་མེད་པ་ལ་ངར་བཟུང་ནས་འདིའི་ཁ་ཟིན་དང་སྐྱོར་ཁ་འདིའི་འདོད་མི་འདོད་གཉིས་ཀྱིས་དགག་སྒྲུབ་བྱེད་བྱེད་ནས་གཞན་ལ་གཡོ་སྒྱུ་ཁྲམ་གསུམ་བྱས་པས། ཉོན་མོངས་དང་ལས་ངན་ཐམས་ཅད་བསགས་ནས་ཐོག་མ་མེད་པའི་དུས་ནས་སྤྱིར་འཁོར་བ་མཐའ་མེད།
སྒོས་ངན་སོང་གསུམ་གྱི་སྡུག་བསྔལ་དཔག་ཏུ་མེད་པ་ཐམས་ཅད་འདིས་ལེན་དུ་བཅུག ཡིད་ཁྱོད་རང་དོན་བྱེད་འདོད་པས། ། སྡུག་བསྔལ་འབའ་ཞིག་རབ་ཏུ་བསྒྲུབས། ། ཞེས་གསུངས་པ་ལྟར་རོ། ། ད་ལྟའི་སྡུག་བསྔལ་འདི་ཐམས་ཅད་ཀྱང་བདག་ཏུ་འཛིན་པ་འདིས་བསྐྱེད། ད་དུང་ཡང་འདི་ལ་དགྲར་མ་བལྟས་ན་འདིའི་བདེ་བ་འདོད་པས་ལས་ངན་བསགས་ནས་འཁོར་བ་མཐའ་མེད་དུ་སྡུག་བསྔལ་ཡུན་རིང་ལ་དོས་དྲག་པར་གདོད་ཀྱང་འཁྱམ་དུ་འཇུག་པར་འདུག་པས། འདས་མ་འོངས་ད་ལྟར་ཏེ་དུས་གསུམ་གྱི་སྡུག་བསྔལ་ཐམས་ཅད་བདག་ཏུ་འཛིན་པ་འདིས་བསྐྱེད་ནས་འདུག་གོ ། འོ་ན་འདི་ཐོག་མ་མེད་པ་ནས་ཀྱི་བདག་གི་གསོད་བྱེད་བཤན་པ་ཡིན་པར་འདུག་པ་སྙམ་དུ་བསམས་ལ། མ་མགལ་ལ་སོ་གཏམས་པ་ཞིག་བྱས་ལ་རང་ལ་དགྲར་ཅག་གིས་གཟུང་བར་བྱ་ཞིང་བཟུང་ནས་ཀྱང་དགྲ་འདི་གཞོམ་པའི་ཕྱིར་དུ་འབད་དགོས་ཤིང་། མ་འབད་པར་བློ་བདེ་བར་སྡོད་པ་མི་རིགས་ཏེ།
དེ་ལྟར་ཡུན་རིང་རྒྱུད་ཆགས་དགྲར་གྱུར་པ། ། གནོད་པའི་ཚོགས་རབ་འཕེལ་བའི་རྒྱུ་གཅིག་པུ། ། བདག་གི་སྙིང་ལ་ངེས་པར་གནས་འཆའ་ན། ། འཁོར་བར་འཇིགས་མེད་དགའ་བར་ག་ལ་འགྱུར། ། ཞེས་གསུངས་པ་ལྟར་རོ། ། འདི་གནས་པ་མགོ་ལ་གནས་ཀྱལ་ཀ་མིག་ལ་བྱེད་པ་འདི་རེ་མི་འཐད་ན་སྙམ་དུ་བསམ་མོ། ། དེ་ལྟར་ཉེས་དམིགས་ཤིན་ཏུ་ཆེ་བའི་བདག་ཏུ་འཛིན་པ་དེའི་དམིགས་པའམ་གནས་ནི་གང་ནས་གར་སྐྱེས་པའི་ལུས་འདི་ཡིན་ཏེ། ཚེ་ཐོག་མ་མེད་པ་ནས་ལུས་འདི་ལ་ང་མེད་པ་ལ་ངར་བཟུང་། བདག་མེད་པ་ལ་བདག་ཏུ་གཟུང་ཞིང་གཅེས་པར་བལྟ་བའི་མི་རོ་བམ་ནག རྣག་ཁྲག་གི་ཐུམ་པོ།
ཆུ་སེར་གྱི་རྐྱལ་པ་འདི་ལ་གཅེས་པར་བལྟ་ཞིང་བསྲུང་བ་ནི། དཔེར་ན་གཅེར་བུར་ཕྱུང་ནས་ཚེར་མ་ཁུར་གཅིག་ཁུར་བ་དང་འདྲ་སྟེ་གློད་ན་བདེ་བ་ལ། རང་དོན་བྱས་ན་བདེ་བ་ཞིག་ཡོད་སྙམ་ནས་བསྡམས་པ་བཞིན་སྡུག་ཏུ་འགྲོ་ལོ། ། ལུས་རྒྱ་འདིས་སེམས་སྡུག་བསྔལ་དུ་བཅུག་ནས་གྲོལ་དུ་མི་འདོད་པས་ལུས་འདི་ད་ལྟ་རང་མེད་པར་གྱུར་ན་ཅི་མ་རུང་སྙམ་དུ་བསམས་ལ་སྦྱང་ངོ་། ། ཞི་བ་ལྷའི་ཞལ་ནས་ཀྱང་། འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་བདག་བདེ་འདོད་ལས་བྱུང་། ། འཇིག་རྟེན་བདེ་བ་ཇི་སྙེད་པ། ། དེ་ཀུན་གཞན་བདེ་འདོད་ལས་བྱུང་། ། མང་དུ་བཤད་ལྟ་ཅི་ཞིག་དགོས། །
བྱིས་པ་རང་གི་དོན་བྱེད་དང་། ། ཐུབ་པ་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་ལྟོས། ། ཞེས་གསུང་ཏེ། དེས་ན་སྡུག་ཏུ་འཇུག་མཁན་འདི་སྨ་འབེབས་དགོས། འདི་ལ་དགྲར་ཤེས་ནས་རང་ལ་ངན་སྨྲས་བྱེད། ཁ་ཟེར་ཕྱར་ཀ་གཏོང་བ་ཐམས་ཅད་དགྲ་འདུལ་གྲོགས་ཡིན་པར་སྙིང་ཐག་པ་ནས་གོ་ན་སྐྱིད་འགོ་འཛུགས་སོ། ། དེས་ན་ཐོག་མ་མེད་པའི་དུས་ནས་བདག་ལ་གནོད་པ་འབའ་ཞིག་བྱེད་བྱེད་པའི་ཉོན་མོངས་ཐམས་ཅད་ཀྱི་ནང་བྱན་པ་ཡང་བདག་ཏུ་འཛིན་པ་འདི་ཡིན། ཡ་གི་དགེ་བའི་བཤེས་གཉེན་ནས། མ་གི་སྲོ་ཤིག་ཡན་ཆད་ལ་སྡིག་སོག་བྱེད་པའི་སྡིག་ཅན་ཕྲག་དོག་ཅན་དེ་ཡང་འདིར་འདུག་པ་ཡིན།
བདག་འཁོར་བའི་བཙོན་དོང་ནས་ཐར་དུ་མི་སྟེར་བར་འཆིང་བར་བྱེད་པའི་འཁོར་བའི་བཙོན་པའི་སྲུངས་མ། དམྱལ་སོགས་རྣམས་སུའང་གསོད་བྱེད་ཀྱི་གཤེད་མར་གྱུར་པ། ད་ལྟར་ཡང་མི་དང་མི་མིན་གྱི་གནོད་བྱེད་ཐམས་ཅད་སྤྱན་འདྲེན་མཁན་ཕུང་བྱེད་འུག་པའི་མགོ་ཅན་དེ་ནི་ང་དང་བདག་ཏུ་འཛིན་པ་བྱ་བ་རང་དོན་འབའ་ཞིག་སྒྲུབ་བའི་བློ་ཅན་འདིར་འདུག་པ་སྙམ་དུ་བསམས་ལ་དགྲ་ལ་དགྲར་ངོ་ཤེས་པར་བྱའོ། ། ཞི་བ་ལྷའི་ཞལ་ནས་ཀྱང་། འདི་ཡིས་བརྒྱ་ཕྲག་ཐམས་ཅད་དུ། ། འཁོར་བར་བདག་ལ་གནོད་པ་བྱས། ། ད་ནི་འཁོན་རྣམས་དྲན་བྱས་ཏེ། ། ཁྱོད་ཀྱིས་རང་དོན་སེམས་པ་གཞོམ། ། ཞེས་གསུངས། སྔར་སུན་མ་ཐོན་པ་ལས།
ད་དུང་ཡང་སུན་མི་ཐོན་སྙམ་ན་སྔར་ནི་དེ་ལྟར་མ་ཤེས་པ་ཡིན། ད་རེས་བླ་མའི་མན་ངག་ལ་བརྟེན་ནས་བདག་འཛིན་ལ་དགྲར་ཤེས་པས་སྤང་ནུས་ཏེ། ཁྱོད་ཀྱིས་ཁོ་བོ་གར་བརླག་པའི། ། སྔོ་གྱི་དུས་དེ་གཞན་ཡིན་གྱི། ། ངས་མཐོང་ཁྱོད་ད་གང་དུ་འགྲོ། ཁྱོད་ཀྱི་དྲེགས་པ་ཀུན་གཞོམ་བྱ། ཞེས་གསུངས་པས་སོ། ། དེས་ན་བདག་འཛིན་ནམ་བྱུང་ཙམ་ན་བརྟགས་ན་བདག་གང་ཡང་མི་འདུག་པ་ལ་ཅིའི་ཕྱིར་བདག་ཏུ་འཛིན་ཞེས་བདག་འཛིན་ནམ་སྐྱེས་དུས་འཕྲལ་འཕྲལ་ལ་སྤངས་ཏེ། ཕྱིན་ཆད་བདག་གཅེས་འཛིན་མི་སྐྱེ་བར་བྱ་བའི་ཕྱིར་འབད་པར་བྱའོ། ། དེས་ན་ཐེག་པ་ཆེན་པོའི་ཆོས་མཐའ་དག་ལ་སྦྱང་བྱ་བདག་ལིངས་ཀྱིས་བཏང་སེམས་ཅན་ཚིར་གྱིས་བཟུང་ལ།
དེས་ན་འདི་ལ་ཅི་གནོད་དང་སེམས་ཅན་ལ་ཅི་ཕན་གཉིས་ལས་མེད་པ་ཡིན་གསུང་ངོ་། ། གཞན་ཡང་བསྟན་པ་མཐའ་དག་ཉོན་མོངས་པ་སྤང་བའི་ཆེད་དུ་གསུངས་པ་ཡིན་པས། གདུལ་རྒྱུ་ཉོན་མོངས་པ་ཡིན། ཉོན་མོངས་པ་སྤྱིར་བརྒྱད་ཁྲི་བཞི་སྟོང་ཡོད་ཀྱང་དེ་བསྡུ་ན་བརྒྱ་རྩ་བཅུ་གཉིས་དེ་ཡང་བསྡུ་ན་དྲུག་རྩ་བ་དང་ཉི་ཤུ་ཉེ་བའོ། ། དེ་ཡང་བསྡུ་ན་དུག་ལྔ་དུག་གསུམ། དེ་ཡང་བསྡུ་ན་ང་དང་བདག་ཏུ་འཛིན་པ་གཅིག་པུར་འདུས་པས་དེ་ཆེར་བཏུལ་བ་ལས་སྐྱིད་ཆེར་འོང་། འབྲིང་ལས་འབྲིང་དུ། ཆུང་ངུ་ལས་ཆུང་ངུ་འོང་། ཡེ་མ་བཏུལ་བ་ལ་སྐྱིད་ཡེ་མི་འོང་བ་ཡིན། དེས་ན་སྡུག་བསྔལ་ཐམས་ཅད་ཀྱི་རྩ་བ་ཡང་འདི་ཡིན།
སྐྱོན་དང་ཉེས་དམིགས་ཐམས་ཅད་ཀྱང་འདི་ལ་བརྟེན་ནས་འབྱུང་བ་ཡིན་པས་འདི་རང་ལ་དགྲར་བཟུང་དགོས། དེ་ཡང་གཙོ་བོར་ལུས་ལ་ཞེན་པ་གཏང་དགོས་ཏེ། བདག་ལུས་གང་ལ་ཆགས་པ་ཡི། ། འཇིགས་གནས་ཆུང་ལའང་འཇིགས་སྐྱེ་བ། ། འཇིགས་པ་སྐྱེད་པའི་ལུས་དེ་ལ། ། སུ་ཞིག་དགྲ་བཞིན་སྡང་མི་བྱེད། ། ཅེས་གསུང་པས་སོ། ། དེས་ན་ཉི་མ་དེ་རིང་ནས་དགྲ་ཟིན་གཉིས་ཀྱི་སོ་མཚམས་དེར་རྒྱ་ཚིགས་ཆེན་པོ་བྲིས་ལ་བློ་སྦྱོང་ངོ་། ། ད་རང་ལ་དགྲར་བཟུང་ལ་འཇིག་རྟེན་གྱི་ལྷ་མ་སྲིན་སྡེ་བརྒྱད་དང་། བགེགས་རིགས་སྟོང་ཕྲག་བརྒྱད་ཅུ་པོ་ཐམས་ཅད་ཀྱང་ར་མདར་བཟློག
ཁྱེད་ཀྱིས་བདག་གི་གྲོགས་མཛོད་ལ་བདག་འཛིན་འདི་བརླག་པར་མཛད་དུ་གསོལ། བདག་གི་ཕུང་པོ་ལྔ་པོ་འདི་དངོས་མེད་སྟོང་པར་མཛད་དུ་གསོལ་ཞེས་བློ་སྦྱང་ངོ་། ། དེ་ལྟར་མཛད་པའི་སྒོ་ནས་ད་རེས་ཀྱི་ཚེ་ཐུང་འདི་ལ་འགོང་པོ་འདི་ཅི་ཐུལ་ཞིག་མཛད་འཚལ་གསུང་། ཤ་བོ་བའི་ཞལ་ནས། ཇི་སྲིད་རང་ལ་དགྲར་མ་མཐོང་བའི་རིང་ལ་བླ་མ་ལ་སོགས་སུས་ཀྱང་བསྟོད་པར་མི་ནུས། དགྲར་མཐོང་ན་ཡོ་ཕན་འདོགས་སུ་ཡོང་གསུང་། ད་ལྟ་རང་ལ་དགྲར་བལྟས་ན་མི་དང་མི་མ་ཡིན་དང་འབྱུང་པོའི་གནོད་པ་ཅི་བྱུང་ཡང་དགྲ་ལ་གནོད་པ་བྱས་པ་ཡིན། བདག་འཛིན་དང་འཐབས་པའི་གྲོགས་སུ་བྱུང་བ་ཡིན། བདག་གི་ཕྱོགས་ནས་དམག་དཔུང་ཆེ་བ་ཡིན་པས་གནོད་བྱེད་ལ་ཞེ་སྡང་སྐྱེ་བར་མི་འཐད་པས་དགའ་བར་བལྟའོ། ། དེ་ཙ་ན་རྐྱེན་གྱི་འཕྲང་ལས་གྲོལ།
གཉེན་པོའི་ཐང་བདེ་བ་ལ་སླེབ་པའི་ཆོས་པ་གཤའ་མ་གཅིག་གདོད་ཡོང་བ་ཡིན་གསུང་། དེ་ཙ་ན་ཟིན་སར་སླེབ་པ་ཡིན་ཏེ། ཤ་བོ་སྒང་པ་ལྟ་བུའོ། ། ཚུལ་དེ་ལྟར་རང་གཞན་གཉིས་ལ་དགྲ་ཟུན་གཉིས་སུ་བལྟས་ལ་སྦྱང་ངོ་། ། རེས་རང་ལ་དགྲ་ཟུན་གཉིས་སུ་ཕྱེ་ལ་སྦྱང་ངོ་། ། རང་དོན་སྒྲུབ་པའི་བསམ་སྦྱོར་ལ་སྐྱ་མིང་གིས་བཏགས། གཞན་དོན་སྒྲུབ་པའི་བསམ་སྦྱོར་ལ་ཆོས་མིང་གིས་བཏགས་ལ། དགེ་བཤེས་འབན་གྱི་ཕྱག་ལེན་གྱི་རྗེས་སུ་འབྲང་ལ། ལག་པ་གཡས་གཡོན་གཉིས་ལ་ཡང་གཉེན་པོ་སྤང་བླང་བྱའོ། ། དགེ་བཤེས་འབན་གྱི་ཞལ་ནས།
ད་ནི་གཉེན་པོའི་མཁར་སྒོ་གཅིག་ཏུ་གཉེན་པོའི་མདུང་ཐུང་ཞིག་མནན་ནས་བསྡད་པ་མ་གཏོགས་པ་བྱ་རྒྱུ་གཞན་མ་རྙེད། ཁོ་བསྒྲིམས་ན་ང་ཡང་སྒྲིམ། ཁོ་གློད་ན་ང་ཡང་གློད་གསུང་སྐད་པས། བསྟན་པ་མཐའ་དག་གིས་བདག་འཛིན་སྤང་བ་ལས་བྱ་རྒྱུ་གཞན་མི་རྙེད་པར་བསྟན་གསུང་། དཔེ་ལ་ལར་སེམས་ཀྱི་མཁར་སྒོར་གཉེན་པོའི་མདུང་ཐུང་བཟུང་ཞེས་འབྱུང་། ཤ་བོ་བའི་གསུང་གིས་བདག་འཛིན་ལ་དགྲར་བལྟས་ནས་སྤོང་བ་འདི་ལ་འགོང་པོ་འགོང་རྫོངས་ཀྱི་ཆོས་ཞེས་མིང་གི་ཐ་སྙད་འདོགས་སོ། ། གཉིས་པ་སེམས་ཅན་ལ་ཟུན་དུ་བཟུང་ལ་གཅེས་པར་བལྟ་བ་ནི། ཀུན་ལ་བཀའ་དྲིན་ཆེ་བར་བསྒོམ། ཞེས་པས་བསྟན་ཏེ། འདི་ལ་ཤ་བོ་བས་ཤ་ཁྱེར་ཁྲག་ཁྱེར་གྱི་ཆོས་ཟེར་རོ། །
ལྟས་ངན་གཡང་དུ་ལྡོན་པའི་གདམས་ངག་ཅེས་ཀྱང་ཟེར་རོ། ། འདིའི་དོན་ནི་སྤྱིར་སེམས་ཅན་ཐམས་ཅད་ཐོག་མ་མེད་པ་ནས་ཀྱི་ཕ་མ་དྲིན་ཅན་ཡིན་པས་སྔར་ཡང་དྲིན་ཆེ་ལ། བླ་ན་མེད་པའི་བྱང་ཆུབ་བསྒྲུབ་པའང་སེམས་ཅན་ལ་རག་ལས་ཏེ། སེམས་ཅན་རྣམས་དང་རྒྱལ་བ་ལས། ། སངས་རྒྱས་ཆོས་འགྲུབ་འདྲ་བ་ལ། ། རྒྱལ་ལ་གུས་བྱེད་དེ་བཞིན་དུ། ། སེམས་ཅན་ལ་མིན་ཅི་ཡི་ཚུལ། ། ཞེས་གསུངས་པ་ལྟར་སངས་རྒྱས་སྒྲུབ་པའི་གང་ཟག་ལ་སངས་རྒྱས་དང་སེམས་ཅན་དྲིན་མཉམ་པའི་ཚོད་ཡིན་པས། དེ་ལྟར་དྲིན་ཆེ་བའི་སེམས་ཅན་རྣམས་ལ་བྱམས་སྙིང་རྗེ་བསྒོམ་སྟེ། དེའི་སྡུག་བསྔལ་བདག་ལ་བླང་ཞིང་།
བདག་གི་བདེ་དགེ་དེ་རྣམས་ལ་སྦྱིན་པར་བྱའོ། ། ཁྱད་པར་དུ་བདག་ལ་གནོད་བྱེད་དྲིན་ཅན་དུ་བསྒོམ་པ་ནི། དེ་བས་ངལ་བས་མ་བསྒྲུབས་པའི། ། ཁྱིམ་དུ་གཏེར་ནི་བྱུང་བ་ལྟར། ། བྱ་བ་སྤྱོད་པའི་གྲོགས་གྱུར་པའི། ། དགྲ་ལ་བདག་གིས་དགའ་བར་བྱ། ། ཞེས་པ་ལྟར་བསྒོམ་པ་སྟེ། སྤྱིར་ཕ་རོལ་ཏུ་ཕྱིན་པ་དྲུག་མ་རྫོགས་པར་སངས་རྒྱས་མི་ཐོབ་ལ། དེའི་སྦྱིན་པ་དང་ཚུལ་ཁྲིམས་ལ་སོགས་སློབ་བ་དང་མཁན་སློབ་དང་ལུང་འབོགས་མཁན་ལ་སོགས་པ་ལ་བརྟེན་ནས་རྫོགས་པ་ལ། བཟོད་པ་ཡང་གནོད་བྱེད་ལ་བརྟེན་ནས་རྫོགས་པས་གནོད་པ་བྱེད་པ་ཀུན་ལ་བཀའ་དྲིན་ཅན་དུ་བསྒོམ་པའོ། །
དེས་ན་གནོད་བྱེད་དེ་ཉིད་ལ་ཆེད་དུ་དམིགས་པའི་བྱམས་སྙིང་རྗེ་བསྒོམས་ནས་གཏོང་ལེན་གཉིས་སྦྱོང་བའོ། ། དེ་ལ་ཐོག་མར་བྱམས་པ་བསྒོམ་པ་ནི། བདག་ལ་གནོད་པ་བྱེད་པའི་མི་དང་མི་མ་ཡིན་འདིས་ཐོག་མ་མེད་པ་ནས་བདག་གི་ཕ་མ་ཉེ་དུ་འབྲེལ་པ་རྒྱ་ཤུག་གི་ཚིག་གུ་བས་མང་བ་ཙམ་བྱས་ནས་བྱམས་པའི་མིག་གིས་ལྟ་ལྟ་བ། བརྩེ་བའི་སེམས་ཀྱིས་འཛིན་འཛིན་པ། གནོད་པ་དང་མི་ཕན་པ་ལས་སྐྱོབ་སྐྱོབ་པ། ཕན་པ་དང་བདེ་བ་ཐམས་ཅད་ཀྱིས་ཕན་འདོགས་འདོགས་པ་དྲིན་ཅན་འབའ་ཞིག་ཏུ་འདུག་པ་ཨང་སྙམ་དུ་ཤེས་པ་ཉེ་དུངས་པ་བསྐྱེད་ལ། སྙིང་གི་ནང་དུ་བཅུག་ཀྱང་ན་ཚ་མི་འོང་བའམ་སྙིང་གི་དུམ་བུ་བཞིན་དུ་བལྟའོ། ། དེ་ལྟར་བདག་ལ་གནོད་པ་བྱེད་པ་འདི་ཡིན་ནི་རང་གི་མ་ཡིན། གནོད་པ་ནི་འཁྲུལ་ནས་བྱེད་པ་ཡིན་ནོ། ། ཡང་སྙིང་རྗེ་བསྒོམ་པ་ནི།
འདི་ཐོག་མ་མེད་པའི་དུས་ནས་སྡིག་སྡུག་གཏམ་ངན་ལ་མ་འཛེམས་པར་བདག་དོན་བྱས་པས་ཉོན་མོངས་པ་དང་ལས་ངན་པ་བསགས་ནས་འཁོར་བ་མཐའ་མེད་དུ་འཁྱམས་ཤིང་སྡུག་བསྔལ་ཉམས་སུ་མྱོངས་པས་དེ་ཐམས་ཅད་ཀྱི་ལེ་ལན་ཡང་བདག་ལ་ཐུག་ནས་འདུག ད་ལྟ་ཡང་བདག་གཞན་དོན་དུ་བྱང་ཆུབ་སྒྲུབ་པ་ལ་བདག་གི་ལས་ངན་གྱིས་དབང་མེད་དུ་བསྐུལ་ནས་བར་ཆད་བྱས་པས་སེམས་ཅན་ཐམས་ཅད་ཀྱི་བདེ་བ་ལ་བར་ཆོད་བྱས་པས་སྐྱེ་བ་ཕྱི་མ་ལ་དམྱལ་བར་འགྲོ་བའི་ལེ་ལན་ཡང་བདག་ལ་ཐུག་པས་འདི་སྙིང་རེ་རྗེ་ན་སྙམ་དུ་ཤ་རྗེན་ལ་མེ་སྐམ་ཕོག་པ་ལྟ་བུའི་སྙིང་རྗེ་བསྒོམ་མོ། ། དེ་ལྟར་བསྒོམས་ན་མི་མ་ཡིན་ལ་མངོན་ཤེས་ཕྲ་མོ་ཡོད་པས་འོ་ཅག་གིས་མར་ཤེས་པ་ཙམ་གྱིས་ཁོང་གིས་བུར་ཤེས་ནས་འོང་། དེ་ལྟར་མ་སྨད་ཀྱི་བསམ་པ་བྱུང་ན་གནོད་པ་བྱེད་པ་ག་ལ་འོང་། བདག་གིས་ཀུན་ལ་མ་བཞིན་བྱས། ། ཀུན་གྱིས་བདག་ལ་བུ་བཞིན་བྱེད། ། ཅེས་སོ། ། དེ་ཙམ་ན་སྡུག་བསྔལ་ལས་གྲོལ་བར་འགྱུར་ཏེ། མི་ཡི་འཇིག་རྟེན་འབྱུང་པོའི་གནོད་དང་ནད་མང་བ། ། ཕན་དང་སྙིང་རྗེར་ལྡན་པའི་བདེན་པའི་བྱིན་གྱིས་ཞི། །
ཞེས་གསུངས་སོ། ། དེ་ལྟར་གནོད་བྱེད་ལ་བྱམས་སྙིང་རྗེ་བསྒོམས་ནས། འོ་ན་འཁོར་བ་ཐོག་མ་མེད་པ་ནས་འདིས་རང་ལ་ཕན་པ་འབའ་ཞིག་བསྒྲུབས་ནས་འདུག་པ་ལ་ངས་འདི་ལ་གནོད་པ་འབའ་ཞིག་བསྐྱལ་ནས་འདུག་པ་ཨང་སྙམ་དུ་བསམས་ལ། ད་ནི་ངས་ཀྱང་ལན་དུ་ཕན་གདགས་གནོད་པ་ལས་བཟློག་སྙམ་དུ་བསམས་ལ། དེ་ཉིད་ལ་གཏོང་ལེན་གཉིས་སྤེལ་ཞིང་སྦྱང་བར་བྱའོ། ། འཇིག་རྟེན་གྱི་མཛེ་དང་ནད་ཐམས་ཅད་ཀྱང་རང་གི་སྟེང་དུ་བླང་བར་བྱའོ། ། གནོད་བྱེད་གཅིག་པུ་དེ་མཚོན་པའི་དོན་དུ་ཤེས་པར་བྱའོ། ། རང་གི་ཡང་ཚེ་སྨད་དང་སྐྱེ་བ་ཕྱི་མ་ལ་སྨིན་རྒྱུའི་ལས་ངན་ཐམས་ཅད་ད་ལྟའི་ན་ཚ་འདི་ཉིད་ཀྱི་སྟེང་དུ་བླངས་ལ་དགའ་བ་བསྒོམ། ཡང་འདི་ལྟར་ཡང་སྦྱང་། མི་མ་ཡིན་སུ་འདུག་པ་མདུན་དུ་སྤྱན་དྲངས་ལ།
ཁྱེད་ཀྱིས་ངའི་མ་བྱས་པ་གྲངས་ཀྱིས་མི་ཆོད། ངས་ཁྱེད་ཀྱི་ཤ་ཟོས་བ་དང་ཁྲག་འཐུངས་པ་རུས་པ་མུར་བ་པགས་པ་གྱོན་པ་ནུ་ཞོ་འཐུངས་པ་རྣམས་བསགས་ན་སྟོང་གསུམ་སྣོད་དུ་ཆུང་། བསད་པ་དང་། བརྒྱབས་པ་དང་ཕྲོགས་པ་ཡང་གྲངས་ཀྱིས་མི་ཆོད་པ་བྱས་པས་དེ་ཐམས་ཅད་ཀྱི་དྲིན་དང་ལན་ཆགས་ད་རེས་ཐོན་པར་བྱའོ། ། ཁྱེད་དབང་ང་ལ་འོས་བཀའ་དྲིན་ཆེ་སྙམ་དུ་བསམས་ལ། ཤ་ལ་དགྱེས་པ་ཤ་ཟོ། ཁྲག་ལ་དགྱེས་པ་ཁྲག་འཐུངས། རུས་པ་ལ་དགའ་བ་རུས་པ་མུར། པགས་པ་ལ་དགའ་བ་པགས་པ་བཤུས་ལ་གྱོན། རིངས་ན་རྗེན་པར་ཟོ།
མི་རིངས་ན་ཚོས་ལ་ཟོ་བྱས་ལ་ལུས་འདི་ལྟོས་པ་མེད་པར་སྦྱིན་ལ་བཏང་། འགྲོ་དྲུག་སེམས་ཅན་ཐམས་ཅད་ལ། ། ཕྱོགས་བཞིར་གཏོར་མར་བཏང་ལ་སྦྱིན། ། ཞེས་སོ། ། དེ་ནས་མི་མ་ཡིན་དེ་བྱུང་ནས་བདག་གི་སྤྱི་བོ་ནས་རྐང་མཐིལ་ཚུན་ཆོད་སངས་ཀྱིས་བཤུས་ནས་ཁ་དམར་རྦག་རྦག་ཟོས་པས་གནས་སྐབས་སུ་ལུས་འགྲངས་སེམས་ཀྱི་གནོད་སེམས་ཞི་ཞིང་ཕན་སེམས་དང་ལྡན། ཞར་ལ་སྡིག་པ་དག་པར་བསམ། ཡང་སྐད་ཅིག་གི་ནང་དུ་ལུས་པོ་གྲུབ་ཅིང་ཡང་དུ་ཟོས་པར་དེ་ལྟར་ཡང་ནས་ཡང་དུ་བསམ། དེ་ནས་ལུས་འདི་ཁོ་དབང་བ་ཡིན་སྙམ་དུ་བསམས་ལ། དགེ་སྦྱོར་ཐམས་ཅད་ཀྱང་དེ་ཉིད་ཀྱི་ཆེད་དུ་བྱའོ། ། མཇུག་དགེ་བ་ཡང་དེ་ལ་བསྔོ།
རེས་ལུས་པོ་འདི་བརྒྱ་སྟོང་དུ་གཏུབས་ལ་ཡུལ་ཐམས་ཅད་དུ་གཏོར་ལ་བཏང་། ཁྱད་པར་དུ་གཉན་ས་དང་གནོད་སར་བགོ་བཤའ་བྱའོ། ། བདག་གིས་སེམས་ཅན་ཐམས་ཅད་ལ་ལུས་བྱིན་ཟིན་གྱིས་བརྡེག་བཙོག་ལ་སོགས་པ་ཅི་དགར་རེམས་ཤིག་བྱའོ། ། དེས་ནི་སེམས་ཅན་ལ་ཟུན་དུ་བཟུང་ནས་གཅེས་པར་ལྟ་བ་བསྟན་པའོ། ། དེ་ལྟར་དགྲ་ཟུན་གཉིས་སུ་ཕྱེད་པར་བྱས་ནས་སྦྱང་དགོས་པ་ཡིན། ཤ་བོ་བའི་ཞལ་ནས། དགྲ་རང་ལ་ཚོལ། ལྷ་འདྲེ་ལ་ཚོལ། དགེ་བ་མི་དགེ་བ་ལ་ཚོལ། སྐྱིད་སྡུག་པ་ལ་ཚོལ་ཞིག་གསུང་ངོ་། །
གླང་རི་ཐང་པའི་ཞལ་ནས་ཀྱང་། ཇི་ལྟ་བུའི་པོ་ཏི་ཟབ་མོ་ཞིག་ཞལ་ཕྱེ་ཡང་སྐྱོན་ཐམས་ཅད་རང་གི་ཡིན་ལ། ཡོན་ཏན་ཐམས་ཅད་ཇོ་བོ་སེམས་ཅན་གྱི་ཡིན། དེའི་གནད་ཀས་ཁྱེ་དང་རྒྱལ་ཁ་གཞན་ལ་བྱིན་ལ། གྱོང་དང་བུབ་ཁ་རང་ལ་བླང་སྙམ་པ་འདི་མིན་པ་གོ་རྒྱུ་གཞན་མ་རྙེད་གསུང་། ཤ་བོ་བའི་ཞལ་ནས། དེ་ལས་གོ་བ་བླ་ལྷག་ཅིག་བྱུང་ན་སྐྱོན་ཡིན་གསུང་སྐད། མདོར་ན་སྡེ་སྣོད་ཐམས་ཅད་ལ་གོ་རྒྱུ་དེ་ལས་མེད་པར་གསུངས་པ་ཡིན། པཎ་ཆེན་ཤཱཀྱ་ཤྲཱིའི་རྣམ་ཐར་བཞི་ནི་ཉིན་གཅིག་གི་འཚོ་བ་ལས་ལྷག་པ་བྲེ་གང་ཡང་རང་དོན་དུ་མི་འཛིན་པ་དང་། ཉིན་ཞག་ཕྲུགས་རེ་ལ་ཆོས་སྤྱོད་བཅུ་ཁ་ཚང་རེ་མཛད་པ་དང་།
རྐྱེན་ཅི་བྱུང་ཡང་སྟོང་པ་ཉིད་བསྒོམ་པ་མ་གཏོགས་སྲུང་བ་གཞན་མི་བྱེད་པ་དང་། གནོད་པ་བྱེད་པའི་ལན་དུ་ཕན་འདོགས་པ་དང་བཞི་ཡིན་པ་ལས། མཐའ་མ་འདི་དང་། ཆོས་རྗེ་རྒོད་ཚང་བའི་ཐུགས་དམ་བཅུ་གཉིས་ཀྱི་ཡ་གྱལ་གྱི་གནོད་བྱེད་ལ་ལན་དུ་ཕན་འདོགས་པའི་དམ་བཅའ་མཛད་པ་ལ་སོགས་སྐྱེས་བུ་དམ་པ་རྣམས་ཀྱི་གནོད་ལན་དུ་ཕན་འདོགས་པ་ཕལ་ཆེ་བ་བསམ་པའི་སྒོ་ནས་ཕན་འདོགས་པ་ཡིན་ལ། དེ་ཡོད་ན་སྦྱོར་བའི་ཕན་འདོགས་འབད་མེད་དུ་འབྱུང་སྟེ། སེམས་འགྲེལ་ལས། གཞན་ཕན་ལས་ལ་མཐུ་མེད་ཀྱང་། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་དེ་ཡོད་པ། ། དེ་ནི་དེ་ལ་དོན་གྱིས་ཞུགས། །
ཞེས་གསུངས་པས་གནོད་བྱེད་ལ་ཕན་སེམས་དྲག་ཏུ་བྱའོ། ། འདི་ཡོད་ན་བློ་སྦྱོང་གི་བསླབ་བྱ་དང་དམ་ཚིག་རྣམས་ཀྱང་ཕལ་ཆེར་འདི་རུ་འདུས་གསུངས་ནས། རྗེ་པ་རང་གིས་མཛད་པའི་གནོད་བྱེད་ལ་ཕན་འདོགས་པའི་དམ་བཅའ་དང་སྨོན་ལམ་ཡང་རྒྱས་པར་གསུང་ངོ་། ། དེས་ན་རེ་ཆེ་ས་ནས་བསླུས་པ་དང་། གནོད་ཆེན་བྱེད་པ་ལ་སྙིང་རྗེ་མི་སྐྱེ་ན་བློ་འབྱོངས་པ་མ་ཡིན་ཏེ། གླང་ཐང་པའི་ཞལ་ནས། ངའི་བློ་འབྱོངས་མ་འབྱོངས་ཁམས་སུ་སྟོན་པ་ཤེར་འབུམ་ཅན་དུ་ཕྱིན་ན་ཤེས། ཁོང་ངའི་སྙིང་དང་འདྲ་བའི་མཆེད་གྲོགས་ཡིན་པ་ལ། ང་བྱུང་བ་ལ་རབ་ཏུ་དགའ་ནས་བསྙེན་བཀུར་ཕུན་སུམ་ཚོགས་པ་ཡོང་དུ་རེ་བ་ལ། དེ་ལྟར་མི་བྱེད་པར་མ་ཟད།
སླར་བརྡུང་གཏག་བྱས་ཅི་ཡོད་ཕྲོགས་ཀྱང་དེ་ལ་ཁོང་ཁྲོ་མི་སྐྱེ་ཞིང་། སྔར་གྱི་བརྩེ་བ་དེ་མི་འགྱུར་ན་འབྱོངས་པ་ཡིན་གསུང་། དེས་ན་དངོས་སུ་གྲོགས་ངན་དང་སྐུར་བ་བཏབ་ཀྱང་མི་ཁྲོ་བ་གླང་ཐང་པ་ལྟ་བུ་རེ་བྱེད་དགོས་ཏེ། ཁོང་ལ་ཁྱིམ་བདག་ཕྱུག་པོ་ཞིག་གིས་བུ་མ་སོས་པ་ལ་ཐེངས་གཅིག་བུ་སྐྱེས་པ་ལ་མོ་རྩིས་བྱས་པས། དགེ་བཤེས་བཟང་པོ་གཅིག་གི་བུ་ཡིན་བྱས་ན་སོས་པར་འདུག་ཟེར་བས། ཁོའི་ཆུང་མས་བུ་དེ་ཁོང་གི་དྲུང་དུ་བཞག་སྟེ། ཁྱེད་རང་གི་བུ་དེ་ན་ཡོད་དོ་བྱས་ནས་བྲོས་ཐབས་སུ་བྱས་སོང་བས། ཁོང་པ་ཅི་ཡང་མི་གསུང་བར་བུད་མེད་གཞན་ཞིག་ལ་བཅོལ་ནས་བསོས་པས་ཐམས་ཅད་ཐེ་ཚོམ་དུ་གྱུར། ལོ་འགའ་སོང་བ་དང་ཕ་མ་གཉིས་འོངས་ནས་བསྙེན་བཀུར་དང་འབུལ་བ་ཆེན་པོ་བྱས་ནས་བླངས་ཟེར་བ་དང་། སྣེའུ་ཟུར་པ་ལའང་ཕྲག་དོག་གིས་དེ་ལྟ་བུ་བྱུང་བའི་ལོ་རྒྱུས་གསུང་།
འདི་རྣམས། ཡེངས་ཀྱང་ཐུབ་ན་འབྱོངས་པ་ཡིན། བྱ་བའི་སྐབས་སུའང་གསུང་། མ་ཉེས་ཀྱང་ཉེས་པར་ཁས་བླངས་ན་སྡིག་པ་མང་པོ་འདག་སྟེ། རྭ་སྒྲེང་དུ་དགེ་སློང་བཟང་པོ་ཞིག་གིས་ཇ་བརྡུང་བའི་རྩར་ཕྱིན་པས་སྡེར་མ་བོར་བའི་ཁག་བྱུང་ནས། མཁན་པོ་ལ་བདག་ལ་ཉེས་པ་མེད་དེ་ཅི་དྲག་ཞུས་པས། ཁས་ལོངས་ལ་མང་ཇ་སྐོལ་འཇལ་གྱིས། ད་གཟོད་གཙང་སར་ཡང་ཐོན་པར་འདུག་གིས་གསུངས་པས། ཁོང་གིས་ཀྱང་དེ་ལྟར་བྱས་པས་དེའི་ནུབ་མོ་སྡིག་པ་མང་པོ་དག་པའི་རྟགས་བྱུང་། ཕྱིས་གཞན་ནས་སྡེར་མའི་རྩད་བྱུང་སྟེ།
ཁད་གཙང་སར་ཡང་ཐོན་པས་མཁན་པོ་ལའང་མོས་སུ་སོང་། དེ་ལྟར་བྱས་པ་ལའང་དགའ་བ་སྐྱེས་གསུང་། དེ་ལྟར་ན་ཉེས་པ་ཐམས་ཅད་བདག་གཅེས་འཛིན་ལས་བྱུང་འདུག་པས་དེ་ལ་དགྲར་བལྟས་ལ་སྤང་། ཕན་བདེ་ཐམས་ཅད་སེམས་ཅན་ལས་བྱུང་འདུག་པས་དེ་དག་ལ་གཉེན་དུ་བལྟས་ལ་ཕན་ཅི་ཐོགས་བྱ་གསུང་། དེ་དག་གིས་ནི་ཀུན་རྫོབ་བྱང་ཆུབ་ཀྱི་སེམས་ལ་བརྟེན་ནས་རྐྱེན་ངན་ལམ་དུ་སློང་བ་བསྟན་པའོ། ༈ །དེའི་མོད་ལ། གཉིས་པ་དོན་དམ་བྱང་ཆུབ་ཀྱི་སེམས་སྦྱངས་པ་ལ་བརྟེན་ནས་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་ནི། འཁྲུལ་སྣང་སྐུ་བཞིར་བསྒོམ་པ་ཡི། ། སྟོང་ཉིད་སྲུང་བ་བླ་ན་མེད། ། ཅེས་པས་བསྟན་ཏེ།
འདིའི་དོན་ཆོས་རྗེ་པས། ཉོན་མོངས་པ་དང་། ཕྱི་ནང་སྣོད་བཅུད་ཀྱི་གནོད་པ་ལ་བརྟེན་པའི་སྡུག་བསྔལ་གང་བྱུང་ཡང་ཉོན་མོངས་པ་དང་སྡུག་བསྔལ་འདི་དག་ཐམས་ཅད་རང་གི་སེམས་འཁྲུལ་བའི་སྣང་བ་ཡིན་པས་བདེན་པར་གྲུབ་པ་ཅུང་ཟད་ཀྱང་མེད། ཀུན་རྫོབ་ཏུ་དེ་ལྟར་སྣང་བ་ནི་རྨི་ལམ་དུ་མེས་ཚིག་པའམ། ཆུས་ཁྱེར་ནས་ཉམ་ཐག་པ་ལྟར་མི་བདེན་པ་ལ་བདེན་པར་བཟུང་བས་ལེན་པ་ཡིན། དོན་དམ་པར་ནི་ཆོས་ཐམས་ཅད་ཅིར་ཡང་གྲུབ་པ་མེད་པས། ཉོན་མོངས་སམ་སྡུག་བསྔལ་དེའི་ངོ་བོ་ལ་བལྟས་ན། དེ་དང་པོ་གང་ནས་ཀྱང་མ་སྐྱེས་པས་སྐྱེ་མེད་ཆོས་སྐུ་ཡིན། མ་སྐྱེས་པ་ལ་འགག་རྒྱུ་མེད་པས་འགག་མེད་ལོངས་སྐུ་ཡིན། སྐྱེ་འགག་མེད་པ་ལ་བར་དུ་གནས་པ་མེད་པས་གནས་མེད་སྤྲུལ་སྐུ་ཡིན།
དེ་རྣམས་ངོ་བོ་དབྱེར་མེད་པ་ངོ་བོ་ཉིད་ཀྱི་སྐུ་ཡིན་པས། འཁྲུལ་སྣང་སྐུ་བཞིར་ལྟ་བ་འདི་སྐུ་བཞི་ངོ་སྤྲོད་ཀྱི་གདམས་ངག་ཡིན་ནོ། ། པཎ་ཆེན་ཤཱཀྱ་ཤྲཱིའི་རྣམ་ཐར་བཞིའི་ནང་ནས་རྐྱེན་ཅི་བྱུང་ཡང་སྟོང་པ་ཉིད་བསྒོམ་པ་ལྟར། འོ་སྐོལ་གྱིས་ཀྱང་རྐྱེན་ཅི་བྱུང་ཡང་སྲུང་བའི་མཆོག་ཡིན་པས་སྟོང་པ་ཉིད་བསྒོམ་པ་ཤིན་ཏུ་གལ་ཆེ་སྟེ། འདི་ནི་དོན་དམ་བདེན་པ་སྲུང་བའི་མཆོག ། སྲུང་བའི་ཆོ་ག་མང་པོ་འདིར་མི་དགོས། ། ཞེས་དང་། ཨཱརྻ་དེ་བས། སྟོང་པ་ཉིད་ནི་བསྒོམས་བྱས་ན། ། འཆི་བདག་གིས་ཀྱང་མི་ཚུགས་ཏེ། །
བདུད་རྣམས་བྱེ་བ་དག་གིས་ཀྱང་། ། གནོད་པར་འགྱུར་བ་ག་ལ་སྲིད། ། ཅེས་དང་། སྡུད་པ་ལས། རྒྱུ་རྣམས་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། ། བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། ། སྟོང་པར་གནས་དང་སེམས་ཅན་ཡོངས་སུ་མི་གཏོང་དང་། ། ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་བརླབས་ཅན། ། ཞེས་དང་། ཤེས་རབ་ཕ་རོལ་ཕྱིན་པ་གང་ལ་མགོན་སྤྱོད་པ། །
དེ་ལ་གང་ཞིག་གུས་བཅས་འཛིན་དང་ཆུབ་བྱེད་ན། ། དེ་ལ་དུག་དང་མཚོན་དང་མེ་དང་ཆུས་མི་ཚུགས། ། བདུད་དང་བདུད་ཀྱི་རིགས་ཀྱིས་གླགས་ནི་རྙེད་མི་འགྱུར། ། ཞེས་གསུངས་པས་སོ་གསུང་། རྗེ་བཙུན་གོང་མ་དག་གི་ཞལ་ནས། དེ་ལྟར་འགྲོ་བ་རིགས་དྲུག རྒྱུ་ཉོན་མོངས་གནོད་བྱེད་གདོན་བགེགས་རྣམས་དང་། རང་གི་ནད་དང་སྡུག་བསྔལ་དང་། རྒྱུ་དགག་སྒྲུབ་ཀྱི་རྟོག་པ་དང་། ། གནོད་བྱ་གནོད་བྱེད་ལ་སོགས་པ་ཕྱི་ནང་སྣོད་བཅུད་དུ་སྣང་བ་འདི་ཐམས་ཅད་ནི་རང་གི་སེམས་ཏེ་འཁྲུལ་བའི་སྣང་བ་ཡིན་པར་ཐག་རྦད་ཀྱིས་བཅད།
འདུས་བྱས་འདི་ཐམས་ཅད་ཀྱི་གཤིས་ཀུན་རྫོབ་འཁྲུལ་པའི་སྣང་ངོ་ཙམ་དུ་གཉི་གས་གནོད་པ་བསྐྱལ་ལོང་མེད། དགག་སྒྲུབ་བྱ་ལོང་མེད་པར་སྐད་ཅིག་གིས་འགག་ལ། དེ་ཉིད་ཀྱི་ཕྱིར་ཀུན་རྫོབ་ཙམ་དུ་ཡང་གནོད་བྱ་གནོད་བྱེད་དུ་གྲུབ་པ་མེད་དོ། ། དོན་དམ་པར་ན་ཆོས་འགའ་ཡང་ཡེ་ནས་གྲུབ་པ་མེད་དེ། ནམ་མཁའ་རྣམ་པར་དག་པའི་དཀྱིལ་ལྟ་བུ་ཞིག་ཡིན་ནོ། ། བདག་ཀྱང་རིག་པ་དངོས་མེད་ཡིན། ། གནོད་བྱེད་ཀྱང་རིག་པ་དངོས་མེད་ཡིན་པས་གནོད་བྱ་གནོད་བྱེད་དུ་གྲུབ་པ་མེད་དེ། ཐམས་ཅད་སྟོང་པ་ཡིན་པས་སྟོང་པ་ཉིད་ཀྱིས་སྟོང་པ་ཉིད་ལ་གླགས་མི་རྙེད། ཤར་ཕྱོགས་ཀྱི་ནམ་མཁས་ནུབ་ཕྱོགས་ཀྱི་ནམ་མཁའ་ལ་གནོད་པ་བྱ་མི་ནུས་པ་བཞིན་དུ་གནོད་པར་མི་ནུས་སོ། ། ཞེས་དང་།
དེ་ལྟར་ཆོས་ཐམས་ཅད་ཡེ་ནས་མ་གྲུབ་པ་ཡིན་པ་ལ། ད་ནི་ནམ་མཁའི་བདུད་པ་མ་གྲོལ་བ་བཞིན་ནམ་རུས་སྦལ་སྤུའི་ཞགས་པ་དམ་པོས་བཅིངས་པ་བཞིན་དུ་སོང་ནས་འདུག་སྟེ་རང་སེམས་བདུད་དུ་ལངས་ཤིང་རང་གི་རྟོག་པས་བཅིངས་ནས་སྡུག་བསྔལ་ནས་འདུག ང་འཁྲུལ་ནས་འདུག་པ་སྙམ་དུ་བསམས་ལ། དོགས་པ་འདྲེས་གནོད་དོགས་དང་རེ་བ་དྲག་ཏུ་རེ་བ་ལ་སོགས་པའི་རེ་དོགས་དང་དགག་སྒྲུབ་ཀྱི་གནོད་པ་ཐམས་ཅད་ཅམ་གྱིས་ཆོས་ཉིད་ཀྱི་ངང་དུ་ཀློད་ལ་གཞག་གོ ། དེ་ཙམ་ན་ཡི་དྭགས་ཀྱིས་རྣམ་འགྱུར་ཅི་བསྟན་ན་ཡང་བློ་གཉིས་པས་སེམས་སུ་ཐག་བཅད་ནས་གཞག་གོ ། དེ་ལྟར་ན་ནད་དང་གདོན་དང་རང་ཉིད་གསུམ་ལ་སོ་སོར་རྟོག་པའི་ཤེས་རབ་ཀྱིས་དཔྱད་ན་ཡེ་ནས་སྐྱེ་མ་མྱོང་བས་སྐྱེ་བ་མེད་པ་དེ་ཆོས་སྐུ་ཡིན། མ་སྐྱེས་པ་ལ་འགག་རྒྱུ་མེད་པས་འགག་པ་མེད་པ་དེ་ལོངས་སྐུ་ཡིན། སྐྱེ་འགག་གིས་སྟོང་པས་བར་དུ་གནས་པ་མེད་པར་གནས་པ་དེ་སྤྲུལ་སྐུ་ཡིན། དེ་ལྟར་དུས་གསུམ་གང་དུ་ཡང་མ་གྲུབ་པ་དངོས་པོར་མེད་པ་དེ་ངོ་བོ་ཉིད་ཀྱི་སྐུ་ཡིན་ནོ། ། དེ་ལྟར་ན་ནད་དང་གདོན་དང་རང་སེམས་གསུམ་ལས་འབྲས་བུ་སྐུ་བཞི་ལོགས་ན་མེད་པས་དེ་ཉིད་སྐུ་བཞིར་བལྟ་བར་བྱའོ། །
དེ་ལྟར་རྟོགས་པ་སྐྱེས་ཚད་སྐུ་བཞི་ལག་བཅངས་སུ་གཏོད་པར་ཤེས་པར་བྱའོ། ། ཆོས་ཉིད་ཀྱི་རང་བརྡར་གོ་བར་བྱ་ལ་ནད་དང་གདོན་ཐམས་ཅད་སྐུ་དྲིན་ཅན་དུ་གོ་བར་བྱའོ། ། དེ་ཉིད་སྐུ་བཞི་ངོ་སྤྲོད་ཀྱི་གདམས་ངག་ཅེས་ཀྱང་བྱ་བ་ཡིན་ནོ། ། དེས་ནི་དོན་དམ་བྱང་ཆུབ་ཀྱི་སེམས་ཀྱིས་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་བསྟན་ཏོ། ༈ །དེ་ལྟར་བྱང་ཆུབ་ཀྱི་སེམས་གཉིས་བསྒོམས་པའི་རྗེས་སམ་ཤུགས་ལ་རེ་དོགས་གཅོད་པའི་ལྟ་བ་འདི་ལྟར་བསམ་པར་བྱའོ། ། འོ་ན་གནོད་བྱེད་འདིས་ང་བྱང་ཆུབ་ཀྱི་སེམས་གཉིས་སྦྱོང་དུ་བཅུག་ནས་འདུག་པས་འདིས་ང་ལ་བྱང་ཆུབ་ལག་བཅངས་སུ་གཏད་ནས་འདུག་པས་འདི་བཀའ་དྲིན་ཆེ་སྙམ་དུ་བསམ་མོ། ། གཞན་ཡང་རྒྱུ་སྡིག་པ་མི་དགེ་བ་ལས་འབྲས་བུ་སྡུག་བསྔལ་འདི་ལྟ་བུ་འབྱུང་བ་ཡིན་པས། ཁྱོད་སྡུག་བསྔལ་མི་འདོད་ན་དེའི་རྒྱུ་སྡིག་པ་སྦྱོངས་ཤིག་ཕྱིན་ཆད་སྡིག་པ་སྤོངས་ཤིག་པའི་བྱ་གཏོང་རང་དུ་བྱུང་ནས་བསྐུལ་ཞིང་འདུག་པས་ན་བཀའ་དྲིན་རེ་ཆེ་སྙམ་དུ་བསམ། དེས་ན་གནོད་བྱེད་འདི་བདག་གཉེན་པོ་དང་བྲལ་ནས་ཉོན་མོངས་པ་སྐྱེས་པ་མ་ཚོར་བར་འདུག་པ་དེ་སྦྲོན་དུ་བྱུང་བ་ཡིན་པས་འདི་ངེས་པར་བླ་མའི་སྤྲུལ་པ་ཡིན་སྙམ་དུ་སྙིང་ཐག་པ་ནས་དགའ་བར་བལྟའོ། ། གཞན་ཡང་གནོད་བྱེད་འདིས་བདག་སྐྱེ་བ་སྔ་མའི་ལས་ཀྱིས་ཕྱི་མ་ལ་ངེས་པར་ངན་སོང་དུ་སྐྱེ་བ་ཞིག་སྡུག་བསྔལ་འདིར་དྲངས་པས་ངན་སོང་གི་གཡང་ཁ་ནས་བཟུང་ནས་འདུག་འདི་དྲིན་རེ་ཆེ་སྙམ་དུ་བསམ།
འོ་ན་འདི་དེ་ཙམ་དུ་བདག་ལ་ཕན་པ་སྒྲུབ་པར་འདུག་པས་ན་བླ་མ་རིན་པོ་ཆེའི་ཕྲིན་ལས་ཤིག་ངེས་པར་ཡིན་སྙམ་དུ་བསམས་ལ་འདོད་པ་ཡིད་དུ་འོང་བ་སྙིང་དུ་སྡུག་པར་བལྟའོ། ། ན་ཚ་སྡུག་བསྔལ་ལ་ཡོན་ཏན་དེ་ཙམ་ཡོད་པར་བསམས་ལ་འདི་ལྟར་བལྟའོ། ། ད་ནི་མཛེ་བྱུང་ཡང་ཕྱི་མའི་སྡུག་བསྔལ་འདྲོངས། ཚེ་འདི་ནི་དར་ཅིག་ཡིན། མཛེ་མ་བྱུང་ན་ང་ཚེ་འདིའི་ཤོམ་རས་སོང་ནས་ཆོས་མི་དྲན་པར་འདུག་པ་ལ་འདིས་ཆོས་དྲན་དུ་བཅུག་ཅིང་། ཡང་ཚེ་འདིའི་ཤོམ་ར་བྱེད་བྱེད་ནས་སྡིག་སོག་པར་བྱེད་པས་འདིས་འཕྲོ་རྦད་ཀྱིས་གཅོད་དུ་བཅུག ཆོས་དང་མཇལ་བས་ལུས་ལ་སྙིང་པོ་ལོངས་པའི་རྐྱེན་བྱས་པས་འདི་བླ་མ་དཀོན་མཆོག་གི་ཕྲིན་ལས་ཡིན་སྙམ་དུ་བསམ། མཛེ་དང་ན་ཚ་ལ་སྙིང་ཐག་པ་ནས་བཅོས་མ་མ་ཡིན་པར་དགའ་བར་བལྟ་བར་བྱའོ། ། གཞན་ཡང་ན་ཚ་སྡུག་བསྔལ་འདིས་བདག་ལ་ངེས་འབྱུང་གི་བློ་བསྐྱེད་པར་འདུག་སྟེ། སྡུག་བསྔལ་མེད་ན་ངེས་འབྱུང་མེད། །
ཅེས་སོ། ། བདག་གི་རྒྱུད་ཀྱི་ཉོན་མོངས་པ་ཐམས་ཅད་སེལ་བར་འདུག་སྟེ། སྐྱོ་བས་དྲེགས་པ་སེལ་བར་བྱེད། ། ཅེས་སོ། ། ཡང་ཐེག་ཆེན་གྱི་རྩ་བ་སྙིང་རྗེ་ཡང་འདིས་འདྲེན་པར་བྱེད་དེ། འཁོར་བ་པ་ལ་སྙིང་རྗེ་སྐྱེ། ། ཞེས་པས་སོ། ། འོ་ན་སྡུག་བསྔལ་འདིས་བདག་གི་སྡུག་བསྔལ་ཐམས་ཅད་སེལ་བར་འདུག བདེ་བ་ཐམས་ཅད་སྒྲུབ་པར་འདུག་པས། འདི་བདག་ལ་ཕན་འདོགས་པར་འདུག་སྙམ་དུ་བསམ།
དེ་ལྟར་བླ་མ་དང་མཁན་པོས་སྡོམ་པ་ཕོག་ཆོས་བསྟན་པ་དྲིན་ཆེ་བ་བཞིན་སེམས་ཅན་དང་འབྱུང་པོས་ཀྱང་བྱང་ཆུབ་སྒྲུབ་པའི་གྲོགས་བྱས་པས་ཐམས་ཅད་ཀྱང་དགེ་བའི་བཤེས་གཉེན་དུ་མཉམ་བཀའ་དྲིན་ཅན་དུ་མཉམ་པར་བསྒོམ་པར་བྱའོ། ། བློ་འདི་ལྟར་སྦྱོང་ཤེས་པ་ན་ལུས་ངག་ཡིད་གསུམ་གྱི་རྩོམ་པ་ཐམས་ཅད་དང་དབང་པོའི་ཡུལ་དུ་གྱུར་ཚད་ཚོགས་གཉིས་སུ་འགྱུར་བས་འདི་ནས་ཆོས་ཆུད་མི་ཟ་བའི་ཆོས་སུ་འབྱུང་ངོ་། ། མདོར་ན་བླ་མ་ལ་བརྟེན་ནས་བྱང་ཆུབ་ཀྱི་སེམས་སྐྱེ་བ་ལྟར། གནོད་བྱེད་དམ་སྡུག་བསྔལ་འདི་ལ་བརྟེན་ནས་ཀྱང་བདག་ལ་བྱང་ཆུབ་ཀྱི་སེམས་གཉིས་སྐྱེ་བར་འདུག་པས་འདི་དག་གིས་གོ་བཅད་སྙམ་དུ་ཞེ་ཐག་པ་ནས་བསམ་མོ། ། དེ་དག་གིས་ནི་བསམ་པ་ཁྱད་པར་ཅན་བྱང་ཆུབ་ཀྱི་སེམས་གཉིས་སྦྱང་བ་བསྟན་ཏོ། ༈ །སྦྱོར་བ་ཁྱད་པར་ཅན་བསག་སྦྱང་གཉིས་ལ་འབད་པས་རྐྱེན་ངན་ལམ་དུ་བྱ་བ་ནི། སྦྱོར་བ་བཞི་ལྡན་ཐབས་ཀྱི་མཆོག ། ཅེས་པས་བསྟན་ཏེ། དང་པོ་ཚོགས་བསག་པའི་སྦྱོར་བ་ནི། སྡུག་བསྔལ་བྱུང་བ་ན་བདེ་འདོད་ཀྱི་དམིགས་པ་ཤར་ནས་འོང་།
དེ་ཙ་ན་དེས་དྲན་པའི་རྐྱེན་བྱས་ནས་འདི་ལྟར་བསྐུལ་དུ་བྱུང་བར་བསམས་ཏེ། ཁྱོད་སྡུག་བསྔལ་དང་བྲལ་བའི་བདེ་བ་འདོད་ན་བདེ་བ་ཐམས་ཅད་ཀྱི་རྒྱུ་ཚོགས་སོགས་ཤིག བླ་མ་དཀོན་མཆོག་ལ་དད་གུས་སྒོམས་ཤིག་གསུང་བའི་བརྡ་ཡིན་སྙམ་དུ་བསམས་ལ་དགེ་འདུན་ལ་བསྙེན་བཀུར་བྱ། འབྱུང་པོ་ལ་གཏོར་མ་གཏང་། མི་ནག་ལ་འགྱེད་བྱ། བླ་མ་དང་དཀོན་མཆོག་ལ་མཎྜལ་དང་མཆོད་པ་འབུལ། དད་གུས་བསྒོམ། སྐྱབས་འགྲོ་སེམས་བསྐྱེད་བྱ། གསོལ་བ་དྲག་ཏུ་བཏབ་སྟེ། བདག་ན་བ་ལེགས་ན་ན་བར་བྱིན་གྱིས་བརླབ་ཏུ་གསོལ།
ཤི་བ་ལེགས་ན་ཤི་བར་ཐོངས། གསོན་ན་ལེགས་ན་གསོན་པར་ཐོངས། ཚེ་རིང་ལེགས་ན་ཚེ་རིང་ཤོག ། ཚེ་ཐུང་ལེགས་ན་ཚེ་ཐུང་ཤོག ། ཐམས་ཅད་བྱང་ཆུབ་སྐལ་ལྡན་ཤོག ཅེས་བྱའོ། ། བདག་གིས་ནི་མི་ཤེས་པས་ཁྱེད་ཀྱིས་ཇི་ལྟར་ལེགས་པ་བཞིན་མཛོད་ཅིག ཅེས་དགའ་གདུང་སྤངས་ཏེ་རེ་དོགས་འགོག་པའི་གསོལ་བ་གདབ་བོ། ། སྦྱོར་བ་གཉིས་པ་སྡིག་པ་སྦྱང་བ་ནི། ཡང་ཁྱོད་སྡུག་བསྔལ་མི་འདོད་ན་སྡུག་བསྔལ་གྱི་རྒྱུ་སྡིག་པ་སྦྱོངས་ཤིག་པའི་བྱ་གཏོང་དུ་བྱུང་བ་ཡིན་གྱིས་སྙམ་དུ་བསམས་ལ་སྟོབས་བཞིའི་སྒོ་ནས་སྡིག་པ་སྦྱང་བ་ལ་འབད།
དཀོན་མཆོག་སྤྱན་སྔར་བཟོད་གསོལ་དང་། བཤགས་པའི་ཆོ་ག་རྒྱས་པར་ཡང་ནས་ཡང་དུ་བྱའོ། ། སྦྱོར་བ་གསུམ་པ་གདོན་ལ་མཆོད་པ་ནི། གནོད་བྱེད་ལ་གཏོར་མ་བྱིན་ལ་བློ་ལ་བཏུབ་པ་རྣམས་ཀྱིས་འདི་ལྟར་བྱ་སྟེ། གནོད་བྱེད་མདུན་དུ་བཀུག་པར་བསམས་ལ། ཁྱོད་ཀྱིས་བདག་བྱང་ཆུབ་ཀྱི་སེམས་གཉིས་ལ་བཀོད་དེ། བདག་གི་བདེ་བ་སྒྲུབ་པ་དང་སྡུག་བསྔལ་སེལ་བའི་གྲོགས་བྱས་པས་བཀའ་དྲིན་ཆེ། ད་དུང་ཡང་སེམས་ཅན་རྣམས་ཀྱི་སྡུག་བསྔལ་ཐམས་ཅད་བདག་གི་ནད་འདིའི་སྟེང་དུ་སྨིན་པར་མཛད་དུ་གསོལ། ཁྱེད་གཞན་དུ་མི་གཤེགས་པར་བདག་གི་ལུས་འདིར་བཞུགས་ལ་ནད་འདི་མི་དྲག་པར་འདི་ཡུན་རིང་པོར་མཛད་དུ་གསོལ་ཞེས་བྱའོ། ། དེ་ལྟར་མ་ནུས་པས་ནི་གཏོར་མ་བྱིན་ནས་དེ་ཉིད་ལ་ཆེད་དུ་གཏད་པའི་བྱམས་སྙིང་རྗེ་བསྒོམས་ནས་བདག་སེམས་ཅན་གྱི་དོན་དུ་ཐབས་ལ་སྦྱོར་བ་ལ་ཁྱེད་ཀྱིས་བར་ཆད་བྱས་པས་ཁྱེད་ཕྱི་མ་ལ་དམྱལ་བར་སྐྱེ་བར་འགྱུར་བ་ཡིན།
དེ་བས་ན་ངས་ཆོས་དང་ཟང་ཟིང་གིས་འཕྲལ་དང་ཡུན་དུ་ཅི་ནུས་ཀྱིས་ཕན་གདགས་པར་བྱ་ཡིས། ཁྱེད་ང་ཡི་ཆོས་ཀྱི་བར་ཆད་མ་བྱེད་པར་སོང་ཞིག་བྱས་ལ་བདེན་པ་བརྡར་རོ། ། སྦྱོར་བ་བཞི་པ་ཆོས་སྐྱོང་ལ་མཆོད་པ་ནི། ཆོས་སྐྱོང་ལ་གཏོར་མ་ཕུལ་ལ་ཆོས་སྒྲུབ་པ་ལ་བར་ཆད་མི་འབྱུང་ཞིང་མཐུན་རྐྱེན་འགྲུབ་པར་མཛད་དུ་གསོལ། ཇི་ལྟར་སངས་རྒྱས་ཀྱི་སྤྱན་སྔར་ཞལ་གྱིས་བཞེས་ཤིང་དམ་བཅས་པ་དྲན་པར་མཛོད་ཅིག་ཅེས་གསོལ་བ་གདབ་བོ། ། དེ་ལྟར་སྦྱོར་བ་བཞི་པོ་དེ་ལ་འབད་པས་བསླབས་པར་བྱའོ། ། ཟིན་བྲིས་ལས། ཡང་ན་གང་བྱུང་ལམ་དུ་སློངས་པར་མཛད་དུ་གསོལ་བྱའི། བདེ་ཞིང་སྐྱིད་པ་དང་ནད་ཞི་གདོན་ཞི་མཛད་དུ་གསོལ་མི་ཟེར་ཏེ། ནད་གདོན་ཡོད་མེད་དང་སྐྱིད་སྡུག་རྣམས་ཆོས་ཀྱི་འགལ་རྐྱེན་དང་མཐུན་རྐྱེན་གང་ཡིན་མི་ཤེས་པས་སོ་གསུང་ཞེས་འབྱུང་།
དེ་ལྟར་རྐྱེན་ངན་ལམ་དུ་བསླང་བའི་དངོས་གཞི་བསྟན་ནས། ད་ནི་ཆོས་དེའི་ཐུན་མཚམས་ཀྱི་རྣལ་འབྱོར་བསྟན་པ་ཞེས་སམ། ནད་གདོན་དགྲ་ལ་སོགས་པའི་གློ་བུར་བ་ལམ་དུ་བསླང་བ་ནི། འཕྲལ་ལ་གང་བྱུང་སྒོམ་དུ་སྦྱར། ། ཞེས་པས་བསྟན་ཏེ། གློ་བུར་དུ་རྐྱེན་ངན་འབྱུང་བ་ན་བྱང་ཆུབ་ཀྱི་སེམས་འཕྲལ་འཕྲལ་དུ་སྦྱོང་བ་སྟེ། གཟེར་དང་ལྷོག་རྒོད་མཛེའི་དྲག་གདུང་དང་། བརྡུང་བཙོག་དང་། ནོར་འཕྲོག་པ་དང་། མཐུན་རྐྱེན་མ་འཛོམ་པ་སོགས་མི་དང་མི་མ་ཡིན་གྱི་གནོད་པ་དང་སྡུག་བསྔལ་དྲག་པོ་བསྲན་མི་བཟོད་པ་བྱུང་བ་ན།
འཇིག་རྟེན་གྱི་ཁམས་ན་ཡང་འདི་ཁོ་ན་འདྲ་བ་དཔག་ཏུ་མེད་པ་ཡོད་པས་དེ་རྣམས་སྙིང་རེ་རྗེ་སྙམ་དུ་བསམས་ལ་དེ་དག་གི་སྡུག་བསྔལ་ཐམས་ཅད་བློས་འུབས་ཀྱིས་རང་གི་སྡུག་བསྔལ་དེའི་སྟེང་དུ་བླངས་ལ་དེ་སྔར་བས་ཀྱང་ཆེས་ཆེ་བ་སྙིང་འགས་པ་ཙམ་དུ་གྱུར་པར་བསམ། འདིར་ཟིན་བྲིས་ཆེན་མོ་ལས། སྒོ་འབྱེད་པ་ན་སེམས་ཅན་ཐམས་ཅད་ཀྱི་ཐར་པའི་སྒོ་འབྱེད་པར་གྱུར་ཅིག་ཅེས་སོགས་སྤྱོད་ཡུལ་ཡོངས་སུ་དག་པའི་མདོ་བཞིན་བསྔོ་བ་ཡང་འབྱུང་ངོ་། ། ཡང་གནོད་བྱེད་དང་སྡུག་བསྔལ་འདིས་བདག་གི་བྱང་ཆུབ་ཀྱི་སེམས་སྦྱོང་བའི་གྲོགས་བྱས། བཟོད་པ་སྒོམ་པའི་བླ་མ་བྱས་པས་བླ་མ་གཞན་ལྟར་བཀའ་དྲིན་ཆེ་སྙམ་དུ་བསམ། ཡང་སྡུག་བསྔལ་དེ་དག་གཞན་ལ་འདུག་པ་མཐོང་བའི་འཕྲོ་ལ་ཡང་རང་གི་སྟེང་དུ་འཕྲལ་ལ་བླང་བར་བྱའོ། ། ཡང་ཉོན་མོངས་པ་ཆགས་སྡང་དྲག་པོ་བསྲན་མི་ཚུགས་པ་སྐྱེས་པ་ན་ཡང་སྔ་མ་བཞིན་དུ་བསམས་ལ་གཞན་གྱི་བླང་ངོ་། ། དེ་འདྲོག་ལ་གཞན་དེ་དག་སྡུག་བསྔལ་རྒྱུ་འབྲས་གཉིས་དང་བྲལ་ནས་བདེ་བ་རྒྱུ་འབྲས་དང་ལྡན་པར་བསམ་མོ། ། རྐྱེན་ངན་ལམ་དུ་བྱ་བ་འདི་ཐམས་ཅད་ཀྱིས་རེ་དོགས་གཉིས་འགོག་པ་ཡིན་ཏེ། དེ་གཉིས་མ་ཁེགས་རིང་ལ་རྐྱེན་ངན་ལམ་དུ་ཁྱེར་བར་མི་ནུས་སོ། །
མཐར་ཐུག་རེ་དོགས་གཉིས་དང་བྲལ་བའི་ལམ་ལ་སྐྱེལ་ཡང་ད་ལྟའི་དུས་སུ་དགྲ་ཟུན་གཉིས་སུ་བྱས་ནས་སྦྱོང་བ་ནི་ཤིང་འཁྱོག་པོ་སྲོང་བ་དང་འདྲའོ། ། ཞེས་གླང་རི་ཐང་པ་གསུང་ངོ་། ༈ །བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ནི། མན་ངག་སྙིང་པོ་མདོར་བསྡུས་པ། ། སྟོབས་ལྔ་དག་ལ་སྦྱར་བར་བྱ། ། ཞེས་པ་ནི་སྐྱེ་བ་ཚེ་གང་གི་བྱ་བ་འདིས་བྱེད་པ་སྟེ། ཆོས་འདི་ཉིད་ཀྱི་རྣལ་འབྱོར་པས་བློ་སྦྱོང་ཐམས་ཅད་སྟོབས་ལྔ་རུ་བསྡུས་ལ་སྦྱང་ངོ་། ། འདི་ལ་ཡང་སྐྱེ་བ་ཚེ་གང་དུ་བྱ་བ་དང་། ཁྱད་པར་འཆི་ཁའི་གདམས་ངག་ཏུ་བྱ་བ་གཉིས་ལས། ཚེ་གང་དུ་བྱ་བའི་སྟོབས་ལྔ་ནི།
འཕེན་པའི་སྟོབས་དང་། དཀར་པོ་ས་བོན་གྱི་སྟོབས་དང་། སུན་འབྱིན་པའི་སྟོབས་དང་། གོམས་པའི་སྟོབས་དང་། སྨོན་ལམ་གྱི་སྟོབས་སོ། ། དེ་ལ་འཕེན་པའི་སྟོབས་ནི། ད་ནས་སངས་མ་རྒྱས་ཀྱི་བར་དུ་བྱང་ཆུབ་ཀྱི་སེམས་གཉིས་དང་མི་འབྲལ་ཞིང་བློ་སྦྱོང་འཕྲོ་མི་འཆད་པར་བྱ། ཚེ་འདི་དང་། ལོ་འདི་དང་། ཟླ་བ་འདི་ལ་ཡང་དེ་བཞིན་དུ་བྱའོ་ཞེས་བྱིན་གྱིས་བརླབ་ཅིང་།
དེ་ལྟར་བློའི་འཕེན་པ་ཆེན་པོ་ཡང་ནས་ཡང་དུ་བྱའོ། ། ཁྱད་པར་དེ་རིང་བདག་ལ་ཁ་ཟེར་བ་དང་། འཕྱར་ཁ་གཏོང་བ་སོགས་གནོད་པ་བྱེད་པ་ཅི་བྱུང་ཡང་བདག་གཅེས་འཛིན་རྣམ་པ་ཐམས་ཅད་དུ་མ་ཤོར་ཞིང་ཐུལ་བར་བྱ། ཐུལ་ནས་ཀྱང་ཕྱིས་མི་ལྡང་བར་བྱ་སྙམ་དུ་འཕེན་པ་གཏོང་བ་སྟེ། དཔེར་ན་ནམ་མ་ལངས་པར་ཤིང་འཐུ་རུ་འགྲོ་སྙམ་ཙ་ན་གཉིད་སྔར་སད་ནས་ཡོང་བ་དང་འདྲ། དེ་བཞིན་དུ་འཕེན་པའི་སྟོབས་ཀྱིས་རྐྱེན་ངན་དང་ཕྲད་པའི་ཚེ་གཉན་པོ་དྲན་ནས་ཡོང་བ་ཡིན། དེས་ན་ཆོས་རྣམ་དག་རེ་བྱ་སྙམ་པའི་འཕེན་པ་དྲག་པོ་རེ་ཡོད་ན་སྒོ་གསུམ་ཆོས་དང་ངང་གིས་མཐུན་ཏེ། སྐྱོར་མོ་ལུང་ན་ཇོ་གདན་བཟང་པོ་ཞིག་ཡོད་པས། དུས་མི་བདེ་བ་ཞིག་གི་དུས་སུ་ཉིན་གཅིག་མྱུ་འགྲུལ་ལ་འབྱོན་དགོས་པར་བྱུང་བས། ཁོང་གི་ཐུགས་དགོངས་ལ།
དེང་སང་གི་དུས་མི་བདེ་ལུགས་ཀྱིས་དེ་རིང་ཡང་ཅི་ཡོང་མི་ཤེས་ཏེ། མི་འདོད་པའི་རྐྱེན་ཅི་བྱུང་ཡང་ཆོས་མ་ཤོར་བ་ཞིག་བྱེད་དགོས་སྙམ་པའི་འཕེན་པ་བཏང་ནས་ཕྱིན་པས། འཇིགས་སར་མི་ངན་མང་པོ་རོངས་ཀྱིས་བྱུང་བས། དང་པོ་སྙིང་ཧད་པ་ཞིག་བྱུང་། དེའི་རྗེས་ལ་ད་ནང་གི་དམ་བཅའ་དྲན་པས་ཁྱེད་རང་འཁྱེར་རྒྱུ་གང་འདུག་ཁྱེར་ཅིག་བྱས་ནས། ཁོང་ཚོའི་གསེབ་ཏུ་ཕྱིན་པས་ཐུགས་བདེ་འབོལ་གྱིས་སོང་གསུང་། གོམས་པའི་སྟོབས་ནི། བྱང་ཆུབ་ཀྱི་སེམས་གཉིས་པོ་དུས་ཐམས་ཅད་དུ་མ་ཡེངས་པར་སྦྱོང་བ་སྟེ། འདི་ལ་མོས་པ་དང་། འདུན་པ་ཡུན་རིང་བ་དང་།
དོས་དྲག་པ་དང་། བར་མ་ཆད་པར་མ་བསྒོམས་ན་ཐོག་མ་མེད་པ་ནས་བདག་གཅེས་པར་འཛིན་པ་འདོར་བར་མི་ནུས། གཞན་ལ་གཅེས་འཛིན་མི་འབྱུང་བས་རྒྱུན་ཏུ་གོམས་པར་བྱ། འདི་བསམ་ནས་རྒྱུད་ལ་སྐྱེས་ན་ཆོས་ཐམས་ཅད་ལ་བདེ་བར་འགྲོ་བའི་ཏིང་ངེ་འཛིན་ཞེས་པའམ། ལྷ་བདེ། ཀླུ་བདེ། ཀུན་བདེ་བར་གང་བྱ་བ་ཡོང་བས། འཇིག་རྟེན་བདེ་བ་ཇི་སྙེད་པ། ། ཞེས་པ་ལ་སོགས་པའི་དོན་བསམས་ལ་རྒྱུན་དུ་གོམས་པར་བྱའོ། ། དཀར་པོ་ས་བོན་གྱི་སྟོབས་ནི།
ཐུན་མཚམས་རྣམས་སུ་ཆོས་འདི་ཉིད་མ་སྐྱེས་པ་སྐྱེད་པ་དང་། དེ་འཕེལ་བའི་ཆེད་དུ་དམིགས་ཏེ། ཚོགས་གསོག་སྒྲིབ་པ་སྦྱོང་བླ་མ་ལ་གསོལ་བ་འདེབས། ཆོས་སྐྱོང་ལ་ཕྲིན་ལས་ཞུ། ཐོས་བསམ་སྒོམ་གསུམ་སོགས་ཆོས་སྤྱོད་བཅུ་དང་དེ་ལྟ་བུ་སོགས་བསོད་ནམས་ཀྱི་ཚོགས་ཀྱི་བྱེ་བྲག་ལ་ལུས་དང་ལོངས་སྤྱོད་གང་རླབས་ཆེ་བས་བར་མ་ཆད་པར་འབད་པར་བྱའོ། ། སུན་འབྱིན་པའི་སྟོབས་ནི། བདག་འཛིན་དངོས་སུ་སུན་འདོན་པ་སྟེ། ཐོག་མ་མེད་པའི་དུས་ནས་སྤྱིར་འཁོར་བ་མཐའ་མེད། སྒོས་ངན་སོང་གསུམ་དུ་ཇི་ལྟ་བུ་ཞིག་འཁྱམས་ཏེ། དེ་ཡང་བདག་གཅེས་པར་འཛིན་ཞིང་བདག་བདེ་བར་འདོད་པ་འདིས་བསྐྱེད་པ་ཡིན།
ཚེ་འདི་ལ་ཡང་མི་འདོད་པ་ཇི་སྙེད་ཅིག་བྱུང་བ་དང་། བཟའ་མི་རྣམས་དང་འགྲོགས་མ་ཤེས་པ་ཇི་སྙེད་ཅིག་བྱུང་བ་དང་། ཁས་བླངས་དམ་བཅས་བའི་གཞུང་མ་བསྲོངས་པ་དང་། དལ་འབྱོར་ནས་བདག་མེད་ཀྱི་བར་གྱི་ཆོས་རྣམས་རྒྱུད་ལ་མ་སྐྱེས་པའམ་སྐྱེར་མི་སྟེར་བ་ཡང་བདག་གཅེས་པར་འཛིན་པ་འདིས་ལན་པས་འདི་ལ་ཉེས་པ་ཐམས་ཅད་བརྟེན་ནོ། ། མཁས་པ། བཙུན་པ། བཟང་བ། ཐོས་པ་ཆེ་བ། སྒྲུབ་པ་རེམ་པ་ཐམས་ཅད་ཉོན་མོངས་པའི་གཉེན་པོར་མ་སོང་བར་གྲོགས་སུ་སོང་ནས་ང་ལས་མཁས་པ་མེད། ང་ལས་བཙུན་པ་མེད་ཅེས་པ་ཐམས་ཅད་བདག་འཛིན་མ་ཐུལ་བས་ལན་པ་ཡིན།
མི་ཆོས་ལྷ་ཆོས་གར་སོང་གར་མཁོ་བ། ། སངས་རྒྱས་བསྒྲུབས་ཀྱང་ཉན་རང་རྒན་པོ་རེར་འགྲོ་བའི་བར་ཐམས་ཅད་བདག་ཏུ་འཛིན་པས་རང་རྒྱལ་བ་དང་གཞན་ཕམ་པར་འདོད་པས་ལེན་པ་ཡིན་པས་འདི་སུན་འདོན། འཇིག་རྟེན་དག་ན་འཚེ་བ་གང་ཡོད་དང་། ། ཞེས་པའི་དོན་བསམ། བདག་ནི་བསྲེགས་ཏེ་བསད་གྱུར་ཏམ། ། ཞེས་པ་ལྟར་གཉེན་པོ་སྐྱེད་པར་བྱེད་པའོ། ། ད་ནི་འདིའི་དོན་སྐད་ཅིག་ཀྱང་མི་སྒྲུབ། འདི་གཏན་བརླག་ལ་གཏང་དགོས་སྙམ་དུ་འདི་ལ་དགྲར་གཟུང་བར་བྱའོ། ། སྨོན་ལམ་གྱི་སྟོབས་ནི། དགེ་བ་ཅི་བྱས་སམ།
དགེ་སྦྱོར་ཐམས་ཅད་ཀྱི་གཤམ་དུ་དང་། གཞན་ཡང་དུས་ཐམས་ཅད་དུ། ད་ནས་འཚང་མ་རྒྱས་ཀྱི་བར་དུ་སྐྱེ་བ་ཐམས་ཅད་དུ་བྱང་ཆུབ་ཀྱི་སེམས་རྣམ་པ་གཉིས་དང་མི་འབྲལ་ཞིང་སྦྱོང་བར་གྱུར་ཅིག རྐྱེན་ངན་ཅི་བྱུང་བ་ཐམས་ཅད་ཀྱང་ཆོས་འདིའི་གྲོགས་སུ་འགྲོ་བར་གྱུར་ཅིག་ཅེས་སྨོན་ལམ་གདབ་བོ། ། བླ་མ་དང་དཀོན་མཆོག་ལ་མཎྜལ་དང་མཆོད་པ་ཕུལ། ཆོས་སྐྱོང་ལ་གཏོར་མ་བཏང་ནས་ཀྱང་། བདག་སྐྱེ་བ་ཐམས་ཅད་དུ་ཡང་བྱང་ཆུབ་ཀྱི་སེམས་གཉིས་དང་མི་འབྲལ་ཞིང་མཇལ་བར་མཛད་དུ་གསོལ། ཆོས་འདི་སྟོན་པའི་བླ་མ་དམ་པ་དང་མཇལ་བར་མཛད་དུ་གསོལ་ཞེས་གསོལ་བ་གདབ་བོ། ། སངས་རྒྱས་སྒོམ་པས། གཞན་ཡང་དུས་ཐམས་ཅད་དུ་བདག་འཛིན་ཐུལ་བ་དང་།
ཐུལ་ནས་ཀྱང་ཕྱིས་མི་ལྡང་བར་སྨོན་ལམ་འདེབས་པ་སྟེ། འགྲོ་བའི་སྡུག་བསྔལ་གང་ཅི་འང་རུང་། ། དེ་ཀུན་བདག་ལ་སྨིན་གྱུར་ཅིག ། ལ་སོགས་པ་ཐེག་པ་ཆེན་པོའི་མདོ་རྒྱུད་བསྟན་བཅོས་ན་བཞུགས་པ་རྣམས་སྨོན་ལམ་འདེབས་པའི། སྟོབས་ལྔ་པོ་འདི་ཆོས་ཐམས་ཅད་ཧཱུྃ་གཅིག་ཏུ་དྲིལ་པའི་ཆོས་ཡིན་གསུང་། དེ་ལྟར་སྟོབས་ལྔ་པོ་ལ་སྦྱངས་ན་ཚེ་གཅིག་གི་བྱ་བ་ཐམས་ཅད་འཆུན། བྱང་ཆུབ་ཀྱི་སེམས་རྣམ་པ་གཉིས་སྐྱེ་གནས་འཕེལ། དེ་ལ་བརྟེན་ནས་ཡོན་ཏན་ཐམས་ཅད་འབྱུང་གསུང་། ཁྱད་པར་འཆི་བའི་གདམས་ངག་ཏུ་བྱེད་པའི་ཚུལ་ནི། ཐེག་ཆེན་འཕོ་བའི་གདམས་ངག་ནི། །
སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་པས་བསྟན་ཏེ། འོ་ན་ཆོས་འདིའི་ལུགས་ཀྱི་འཆི་ཁ་མའི་གདམས་ངག་ཇི་ལྟར་བྱེད་སྙམ་ན། འདི་ལྟར་བྱེད་དེ། དེ་ལྟར་ཚེ་རིལ་པོར་བློ་སྦྱངས་པའི་གང་ཟག་དེ་ད་འཆི་ནད་ཀྱིས་བཟུང་ནས་འཆི་བར་ཤེས་བའི་ཚེ་དང་པོ་ནས་ཉམས་སུ་ལེན་ལེན་བའི་ཆོས་དེ་ཉིད་ཀྱིས་འཆི་ཁའི་མན་ངག་ཀྱང་བྱེད་དགོས་པས་དེ་ཉིད་ཀྱི་ངང་ལ་འཕོ་དགོས་པ་ཡིན། མན་ངག་ལེགས་པ་ཞིག་དེ་ཙམ་ཉམས་སུ་བླང་བར་མི་ནུས་པས་སྟོབས་ལྔ་དག་ལ་བརྟེན་ཏེ་འཕོ་བར་བྱའོ། ། གོ་རིམ་ནི། རང་གི་ཡོ་བྱད་རྣམས་བླ་མ་དང་དཀོན་མཆོག་སོགས་ལ་སྤོང་ཐག་བྱ། ཤུལ་དུ་ཡང་སྡིག་རྐྱེན་དུ་མི་འགྱུར་ཙམ་གྱི་ཤོམ་ར་བྱས། མཆོད་གནས་རྣམས་ལ་མཆོད་པ་བཟང་བར་དབུལ།
དྲིན་ཅན་ལ་ནོར་གྱི་དོད་ལོར་སྦྱིན་དུ་མི་རུང་། དེ་ནས་ཚེ་འདིའི་དངོས་པོ་གང་ལ་ཡང་མ་ཆགས་ཤིང་ཕྱི་མར་མི་འཇིགས་པའི་བློ་བསྐྱེད། དེ་ནས་སྨོན་ལམ་གྱི་སྟོབས་ནི། དཀོན་མཆོག་གི་སྤྱད་སྔར་མཆོད་པ་བཟང་པོ་བཤམས་ལ་བཟོད་གསོལ་དང་བཤགས་བསྡོམ་བྱ། སྐྱབས་འགྲོ་སོགས་ཀྱི་ཁས་བླངས་དམ་བཅས་རྣམས་བསྐྱར་ཏེ་སྡོམ་ཁྲིམས་གསོ། དེ་ནས་དཀོན་མཆོག་ལ་མཆོད་པ་ཕུལ། ཆོས་སྐྱོང་ལ་གཏོར་མ་ཕུལ་ལ་བདག་བར་དོ་དང་སྐྱེ་བ་ཕྱི་མར་བྱང་ཆུབ་ཀྱི་སེམས་རྣམ་པ་གཉིས་དྲན་ནས་ཉམས་སུ་ལེན་པར་བྱིན་གྱིས་བརླབ་ཏུ་གསོལ། ། ཆོས་འདི་སྟོན་པའི་བླ་མ་དམ་པ་དང་མཇལ་བར་མཛད་དུ་གསོལ། བདག་གི་བདེ་བའི་ལམ་སྣ་དྲང་དུ་གསོལ། ད་ནི་ཁྱེད་ལ་རེ་བ་ཡིན་ནོ་ཞེས་ལམ་སྣ་འདྲེན་པའི་གསོལ་བ་མང་དུ་གདབ།
དེ་ནས་བདག་ལ་བར་དོར་ཡང་བྱང་ཆུབ་ཀྱི་སེམས་གཉིས་དྲན་པར་གྱུར་ཅིག སྐྱེ་བ་ནས་སྐྱེ་བ་ཐམས་ཅད་དུ་བྱང་ཆུབ་ཀྱི་སེམས་རྣམ་པ་གཉིས་སྦྱོང་བར་གྱུར་ཅིག ཆོས་འདི་སྟོན་པའི་བླ་མ་དམ་པ་དང་མཇལ་བར་གྱུར་ཅིག་ཅེས་སོགས་ཀྱི་སྨོན་ལམ་རྣམ་དག་ཡང་ནས་ཡང་དུ་གདབ་བོ། ། དེ་ནས་སུན་འབྱིན་པའི་སྟོབས་ནི། ཐོག་མ་མེད་པ་ནས་ད་ལྟའི་བར་དུ་སྡུག་ཏུ་འཇུག་མཁན་ཡང་ང་དང་བདག་ཏུ་འཛིན་པ་འདི་ཡིན། ད་ལྟའི་སྡུག་བསྔལ་འདི་ཡང་འདིས་བསྐྱེད་པ་ཡིན། ད་དུང་ཡང་འདི་དང་མ་བྲལ་རིང་ལ་བདེ་བ་མེད་ཅིང་སྡུག་བསྔལ་འབའ་ཞིག་ལ་སྦྱོར་བར་འདུག་པས་འདི་བརླག་ཏུ་གཞུག་དགོས། འདི་ཇི་ལྟར་བྱས་ལ་བརླག་ཏུ་གཞུག་ན་གང་ལ་བདག་ཏུ་བཟུང་བའི་ཡུལ་ལུས་སེམས་གཉིས་ཡིན་པས་ད་ནི་ངེས་པར་བར་དོར་ལུས་ཡེ་མི་བླང་། སེམས་ནམ་མཁའ་ལ་ཡལ་དུ་གཞུག་དགོས་སྙམ་དུ་ཡང་ནས་ཡང་དུ་བསམས་པས་བདག་འཛིན་སུན་དབྱུང་བར་བྱའོ། ། དེ་ནས་འཕེན་པའི་སྟོབས་ནི།
ངེས་པར་བར་དོར་བྱང་ཆུབ་ཀྱི་སེམས་རྣམ་པ་གཉིས་དྲན་པར་བྱས་ལ་སྦྱང་བར་བྱའོ་སྙམ་དུ་ཡང་ནས་ཡང་དུ་འདུན་པ་དྲག་པོ་གཏང་བར་བྱའོ། ། དེ་ནས་གོམས་པའི་སྟོབས་ནི། སྔར་ནས་གོམས་པར་བྱས་པའི་བྱང་ཆུབ་ཀྱི་སེམས་གཉིས་སྤེལ་ཞིང་རྒྱུན་མ་ཆད་པར་སྦྱང་བ་འདི་གཙོ་བོ་ཡིན་ཞིང་། སྤྱོད་ལམ་ཡང་གཅེས་པས་འཆི་ཁར་སོང་བ་ན་ངོས་གཡས་པ་ཕབ་ལག་པ་གཡས་པས་འགྲམ་པ་གཡས་བརྟེན་པའི་མཐེའུ་ཆུང་གིས་སྣ་བུག་གཡས་པ་བཀག་ལ་གཡོན་ནས་དབུགས་རྒྱུ་བར་བྱ་སྟེ། སྤྱོད་ལམ་གྱི་སྟོབས་ཀྱིས་འཕོ་བ་ཡིན་གསུང་། དེ་ནས་བྱམས་སྙིང་རྗེ་སྔོན་དུ་འགྲོ་བས་དབུགས་ཕྱིར་འགྲོ་ནང་འགྲོ་ལ་བརྟེན་ལ་གཏོང་ལེན་གཉིས་སྦྱང་བར་བྱའོ། ། དེའི་མོད་ལ་དོན་དམ་བྱང་ཆུབ་ཀྱི་སེམས་འཆི་བ་མེད་པ་ཡེ་ནས་ཆོས་སྐུའི་ངོ་བོ་ཉིད་དེ་ཀ་མངོན་དུ་བྱས་ལ་འཆི་བ་བྱ་བ་རང་མ་གྲུབ་པར་འདུག་ཨང་སྙམ་དུ་བསམས་ལ་དེ་གཉིས་སྤེལ་ཞིང་སྒོམ་པའི་འཕྲོ་ལ་འཆི་བར་བྱའོ། ། དེ་ཡང་མི་ནུས་པ་འདྲ་ན་སེམས་ཉིད་མ་བཅོས་པ་ཆོས་སྐུའི་དོན་དེ་ལ་ངོ་སྤྲོད་ལ་འཁོར་འདས་གཉིས་སྤང་བླང་དུ་མ་གྲུབ་པའི་ཆོས་ཉིད་ཀྱི་ངང་དུ་གློད་ལ་སེམས་ཀྱི་ཆོས་ཉིད་འཕོ་བ་མེད་པའི་ངང་དུ་གཞག་གོ ། འཆི་ཁ་མའི་གདམས་པ་ལ་འུད་ཆེ་བ་མང་ཡང་འདི་ལས་ངོ་མཚར་ཆེ་བ་ནི་མེད་སྙམ་པ་ཡིན་གསུང་། བྱང་ཆུབ་ཀྱི་སེམས་གཉིས་གང་རུང་གིས་འཕོ་ནའང་འཕོ་བའི་མཆོག་ཡིན་ཏེ།
འཕོ་བྱ་འཕོ་བྱེད་དང་བྲལ་བ་ནི་འཕོ་བའི་མཆོག་ཡིན་ཞིང་། བདག་པས་གཞན་གཅེས་ཀྱིས་འཕོ་བའང་མཆོག་ཡིན་ཏེ། མ་སྨད་གཉིས་ཆུས་ཁྱེར་བ་ལ་མ་ལ་བུ་མོ་འདི་མ་ཤི་ན་བུ་མོ་ལ་མ་འདི་མ་ཤི་ན་སྙམ་བའི་བསམ་པ་བྱུང་བས། གཉིས་ཀ་ཚངས་བའི་གནས་སུ་སྐྱེས་པར་འདུག་གསུང་། གཞན་ཡང་དམྱལ་བའི་གྱད་ཀྱི་ཤིང་རྟ་འདྲེན་པ་དང་། མཛའ་བོའི་བུ་མོའི་ལོ་རྒྱུས་སོགས་དང་། བདག་པས་གཞན་གཅེས་ཀྱི་བློ་སྣ་བཅོས་མིན་སྐྱེས་པས་འདི་ཉིད་དུའང་ངོ་མཚར་བའི་ལྟས་དུ་མ་བྱུང་འདུག་སྟེ། བྱ་ས་ཀོ་ཁར་ཀོ་བ་ཞིག་གི་ནང་དུ་བཙུན་པ་དྲུག་དང་བང་ཕྱིན་པ་གཅིག་གིས་ཞུགས་ནས་ཀོ་བ་བཏང་བས་ཆུའི་བཞི་ཆ་ཙམ་སོང་བ་དང་། ཀོ་མཁན་ན་རེ་ཅུང་ལྕིས་འདུག་པས་རྐྱལ་ཤེས་པ་ཡོད་ན་གཅིག་ཙམ་འཐོན་རོགས་གྱིས། ཡང་ན་ང་ཡིས་འཐོན་གྱིས་སྐྱ་བ་ཟུངས་ཟེར་བ་ལ།
ཐམས་ཅད་ཀྱིས་གཉིས་ཀ་མི་ཤེས་པར་འདུག བང་ཕྱིན་པ་ན་རེ། ཐམས་ཅད་ཤི་བ་བས་ང་གཅིག་བུ་ཤི་བ་དྲག་ཟེར་ནས་མཆོངས་པས། དེ་མ་ཐག་འཇའ་ཟུག རྐྱལ་མི་ཤེས་ཀྱང་ཇི་ཞིག་ལྟར་ལ་ཆུ་མཐར་འཐོན་ནས་མ་ཤི་ཟེར། དེས་ཆོས་ཙམ་བྱས་པའི་རིགས་སུ་མི་འདུག་ཟེར་ཏེ། བློ་རྣམ་དག་ལན་རེ་ལའང་དེ་འདྲ་འབྱུང་ན། འཆི་ཁར་མང་པོ་བསྒོམས་ན་འཕོ་བའི་མཆོག་ཡིན་པ་ལྟ་ཅི་སྨོས་གསུང་། གླང་ཐང་པས་སྟོད་ལུང་པ་ལ། རང་རེ་སང་ལྟ་བུ་འགྲོངས་ན་ཇི་ལྟར་མཛད་ཞུས་པས།
ཡི་དམ་གྱི་སྒོམ་བཟླས་བྱེད་གསུང་། སྟོད་ལུང་པས་ཁྱེད་རང་ཇི་ལྟར་མཛད་གསུངས་པས། བདག་ད་ལྟ་རང་འཆི་ཡང་བློ་སྐྱེད་འདོན་རྒྱུ་སྤུ་ཙམ་ཡང་མེད་གསུང་ཟེར། ཤིན་ཏུ་ངོ་མཚར་ཆེ། ཆོས་པ་བཟང་རང་ལའང་བློའི་ལྷག་མ་ཅུང་ཟད་ཡོད་སྲིད། གླང་ཐང་པའི་དེ་ཙམ་མ་བྱུང་ཡང་སྟོད་ལུང་པ་ལྟར་རང་རེ་གང་ལ་ངེས་ཤེས་སྐྱེས་ཤིང་གོམས་པའི་ཆོས་དེ་ཉིད་འཆི་ཁ་དང་བར་དོར་ཉམས་སུ་ལེན་པ་གལ་རེ་ཆེ་གསུང་། དེ་རྣམས་ཀྱིས་མ་འཕོས་ནའང་དམིགས་པ་དང་རླུང་སྦྱོར་སོགས་ཀྱི་འཕོ་བའང་ཤིན་ཏུ་ཟབ་གསུང་། རྫས་ཀྱི་འཕོ་བ་ནི། རྒྱ་ཚྭ་རྡོ་ཁབ་ལེན་དང་། མགྲོན་བུ་བུ་ཅན་བསྲེགས་པ་ཞིབ་པར་བཏགས་ལ།
སྦྲང་སྨྱོན་གྱིས་སྦྲུས་ཏེ་རིལ་བུ་སྲན་མ་ཙམ་བྱས་ལ་འཆི་ཁར་ཆང་ལ་སྦྱར་ནས་སྤྱི་གཙུག་ཏུ་སྐུད་པའང་གནད་ཟབ་མོ་ཡིན་ཟེར་གསུང་། ༈ ལྔ་པ་བློ་འབྱོངས་པའི་ཚད་བསྟན་པ་ནི། ཆོས་རྣམས་དགོངས་པ་གཅིག་ཏུ་འདུས། ། ཞེས་པ་ལ་སོགས་པ་སྟེ། བཀའ་བསྟན་བཅོས་རྣམས་གསུངས་པའི་དགོས་པ་ནི་བདག་འཛིན་འདི་འདུལ་བའི་ཆེད་དུ་གསུངས་པ་ཡིན་པས་ཐོས་བསམ་སྒོམ་གསུམ་ཐམས་ཅད་ཀྱིས་བརླག་པར་བྱ་རྒྱུ་དེ་གང་ཟག་གི་བདག་བྱ་བ་བརྟགས་ན་རི་བོང་གི་རྭ་དང་འདྲ་བ་ཅང་མེད་འདི་ཡིན་ཏེ། བདག་འཛིན་མ་སྤངས་པར་ཉན་རང་གི་ཐར་པ་ཡང་མི་ཐོབ་ན་ཐམས་ཅད་མཁྱེན་པ་ལྟ་ཅི་སྨོས། དེས་ན་ཐོག་མ་མེད་པ་ནས་བདག་འཛིན་འདིས་སྡུག་ཏུ་བཅུག་པ་ཡིན་པས། ད་རང་གི་ལུས་ངག་ཡིད་གསུམ་གྱི་རྩོམ་བ་ཐམས་ཅད་བདག་འཛིན་འདིའི་གསོས་འདེབས་སུ་འདུག་གམ། སྨ་འབེབས་སུ་འདུག་རྟོག་དཔྱོད་གྱིས་དང་། བརྟགས་ན་མཁས་པར་བློ་སྦྱོངས་བཙུན་པར་ཁྲིམས་བསྲུངས་པ་སོགས་ང་མཁས་ང་བཙུན་སོགས་ངའི་གསོས་འདེབས་སུ་འདུག་ན།
མཁས་པར་བློ་སྦྱངས་ཀྱང་ཆོས་ནོར། བཙུན་པར་ཁྲིམས་བསྲུངས་ཀྱང་ཆོས་ནོར། སྨ་འབེབས་སུ་འདུག་ན། བཙུན་པར་ཁྲིམས་བསྲུངས་མཁས་པར་བློ་སྦྱངས་པའི་དགོས་པ་དེ་ཡིན་ནོ། ། དེ་ཙ་ན་བློ་སྦྱོང་རྒྱུད་ལ་གཤའ་མར་སྐྱེ་སྟེ་ཆོས་ཀྱི་ལྡང་ཚད་དུ་ལོངས་པ་ཡིན་ནོ། ། ཆོས་ཆོས་སུ་སོང་མ་སོང་གི་འགག་འདི་ཡིན་པས། འདི་ནི་ཆོས་པ་སྲང་ལ་འཇལ་བའི་ཁུ་ལེ་རིང་མོ་ཡིན་གསུང་། དེས་ན་ལུས་ངག་ཡིད་གསུམ་གྱི་རྩོམ་པ་ཐམས་ཅད་བདག་འཛིན་གྱི་གཉེན་པོར་འགྲོ་བར་བསླབ་བར་བྱའོ། ། ཡང་། དཔང་པོ་གཉིས་ཀྱི་གཙོ་བོ་བཟུང་། །
ཞེས་པ་ནི་གཞན་དག་ན་རེ། ཇོ་བོ་དེ་ལ་ཆོས་བྱུང་ནས་འདུག བདག་འཛིན་ཐུལ་ནས་དེའི་རྒྱུད་བལ་ཆུར་བཅུག་པ་བཞིན་འཇམ་འདབ་ཀྱིས་སོང་ནས་འདུག ཆོས་གཤའ་མ་རྒྱུད་ལ་སྐྱེས་ནས་འདུག་ཨང་། ཆོས་པ་བྱ་བ་དེ་ཀུན་ལ་ཟེར་བ་ཡིན་ཟེར་ནས་གཞན་ཀུན་གྱིས་དམ་པར་འཛིན་པ་དེ་ཡང་དཔང་པོ་གཅིག་ཡིན། འོན་ཀྱང་དེ་གཙོ་བོར་མི་གསུང་། ཅི་སྟེ་ན་ཆོས་སྤྱིའི་དབང་དུ་བྱས་ན། ཆོས་བྱུང་མ་བྱུང་ལུས་ངག་ཡིད་གསུམ་ལ་བལྟ་བ་ཡིན། འདི་པས་ནི་ལུས་ངག་ཇི་ལྟར་འདུག་ན་ཡང་འདུག རང་གི་སེམས་ཁོ་ན་ལ་བལྟ་བ་ཡིན་པ་ལ་གཞན་དེ་སྐད་ཟེར་ཡང་།
རང་གི་ཤེས་པ་ལ་ངས་དེའི་དུས་སུ་ཡང་སྐྲུ་སེ་བར་སོང་། དེའི་དུས་ན་ཡང་བདག་འཛིན་ཤོར་སྙམ་པ་ཡོད་ཀྱང་། གཞན་དག་མགུ་ཞིང་བསྟོད་པ་ནི་གཞན་དག་གིས་བདག་གི་གཏིང་མི་རྟོགས་པས་ཡིན་ཏེ། གཞན་གྱིས་བདག་གི་སྤྱོད་པ་ལེགས་པ་སྣ་རེ་ཙམ་མཐོང་བ་དང་། རང་མགུ་བ་སྣ་རེ་ཙམ་བྱས་པ་ལའང་བསྟོད་པ་སྲིད་དེ། འདི་ལྟར་ཕྱིའི་སྤྱོད་ཚུལ་ལེགས་པའམ། ངག་ཏུ་སྨྲ་ལེགས་པས་ཀྱང་ཆོས་བྱུང་བར་རྩི་བ་ཡོད་དེ། བདག་འཛིན་སྤོང་བློ་བྱས་ནས་ཀ་ཅ་འདྲ་ལ་ཕད་ཕོད་བྱས་ནས་གཏོང་བའམ། གཞན་གྱིས་གྱོད་བདའ་བ་སོགས་བྱེད་ཙམ་ན་མད་ལགས་ཁོ་བོས་ལན་ཟེར་ནས་ཁས་བླངས་པས་ཆོས་བྱུང་འདུག་ཟེར་བ་ཡོད་སྲིད་དེ། དེ་དཔང་པོའི་གཙོ་བོ་མ་ཡིན།
རང་གི་སེམས་མ་ཁྲེལ་བ་ཞིག་དགོས། དེས་ན་གང་གཙོ་བོར་བཟུང་བ་ནི། རང་ལ་རང་གིས་མ་ཁྲེལ་བ་གཅིག་བཟུང་སྟེ། རང་གི་དད་པ་དང་ཤེས་རབ་དང་བརྩོན་འགྲུས་ཀྱི་ནུས་པ་ཡོད་ཚད་ཀྱི་ཉམས་ཕྱུང་ལ་རྒྱུ་མ་རླུང་གིས་འབུད་ཅིང་། ཁོང་ཁྲག་ཆུས་བཤལ་བ་ལྟ་བུ་ཞིག་ཏུ་འབུངས་ནས། ད་ནི་སང་ནང་ཁོ་ན་འཆི་ཡང་ང་ལ་འདི་ལས་སྐྱེད་འདོན་རྒྱུ་སྤུ་ཙམ་མེད་སྙམ་དུ་སེམས་པ་ཞིག་དགོས། དེ་ཙ་ན་སྒྲུབ་པའི་ཉམས་ལེན་ཚད་དུ་ལོངས་པ་ཡིན་པས། རང་ལ་རང་གིས་མ་ཁྲེལ་བ་དེ་དཔང་པོའི་གཙོ་བོར་བཟུང་ངོ་། ། དེ་ལ་ཡང་བླ་མས་གདམས་ངག་མ་ལུས་པར་གནང་བ་དང་། རང་ལ་ཡང་སྙིང་སྟོབས་ཡོད་པས་སྒོམ་པ་ཞིག་དགོས།
དེ་ཡང་མངོན་དུ་མ་གྱུར་བར་དུ་སྒོམ་པ་ཞིག་དགོས། དེ་ཡང་ལྷ་དང་བླ་མ་ལ་སྙིང་ནས་གསོལ་བ་གདབ། ཆོས་སྐྱོང་ལ་ཕྲིན་ལས་ཞུ་བ་སོགས་ལ་འབད་ནས་འདི་ཚད་ལྡན་དུ་སྐྱེ་བ་ལ་འབད་པར་བྱའོ། ། ཡིད་བདེ་འབའ་ཞིག་རྒྱུན་དུ་བསྟེན། ། ཞེས་པ་ནི། སྔར་ནས་བློ་སྦྱངས་པས་ཆོས་ཀྱི་རོ་མྱོང་བར་བྱས་ནས་རྐྱེན་ངན་ཅི་བྱུང་ཡང་གཉེན་པོ་བྱང་ཆུབ་ཀྱི་སེམས་གཉིས་སྒོམ་པས་ཆོག་གིས་སྙམ་ནས་བློ་མི་བདེ་བ་མི་ཡོང་བར་མི་སྡིགས་པར་འདུག་པ་དེ་ཡང་བློ་འབྱོངས་པའི་ཚད་ཅིག་ཡིན། རྙེད་མ་རྙེད་ལ་སོགས་པ་དགྲ་བཅོམ་པ་ལ་ཡང་ཡོད། དགྲ་བཅོམ་པ་ལ་མཛེ་བྱུང་བ་དང་། ལྟོགས་ནས་ཤི་བ་དང་། གཏམ་ངན་གྱིས་ཕོག་པ་སོགས་མང་པོ་བཤད་དེ་སེམས་མི་དགའ་བ་མེད།
སོ་སོ་སྐྱེ་བོ་ཡིད་མི་བདེ་བའི་རང་བཞིན་དུ་འདུག་པ་ཡིན། ད་ལྟ་རང་སོ་སྐྱེར་སོང་བས་འཁོར་དང་ཟང་ཟིང་འདོད་པ་དང་། བདག་འཛིན་ཡེ་མི་ཡོང་བྱ་བ་དཀའ། དགའ་མི་དགའ་མེད་པ་ཞིག་དགོས། ཇོ་བོའི་ཞལ་ནས་འདུ་ཏི་བབས་པ་མཚང་མི་ཆེ། ན་བ་མཚང་ཆེ་གསུང་བ་ལྟར་བློ་སྦྱོང་བ་ལ་མི་འདོད་པ་བྱུང་བ་མཚང་མི་ཆེ། མི་དགའ་བྱུང་བ་མཚང་ཆེ་བ་ཡིན། ཤ་བོ་བ་ཤེད་ངེད་ཀྱི་དགེ་བཤེས་པ་ཐུགས་མ་བདེ་ཟེར་བ་འདི་ཙམ་པའི་སྐུར་བ་ཆེ་བ་མེད་གསུང་བ་ལྟར་ཡིན། ཡང་འཇིག་རྟེན་ན་འདོད་བའི་ཆོས་བཞི་དང་མི་འདོད་པའི་བཞི་སྟེ་བརྒྱད་ཡོད་པ་ལས། མི་འདོད་པའི་ཆོས་བཞི་ལ་འདོད་ཐོག་ཏུ་བཅངས་པས་ཐམས་ཅད་འདོད་པའི་ཆོས་ཤ་སྟག་ཏུ་སོང་ནས།
འཕྲང་དང་གེགས་ཅི་བྱུང་ཡང་མི་དགའ་བ་མི་འབྱུང་བས་དུས་ནམ་ཡང་བློ་བདེའི་ཁང་བུ་རྡིབ་པར་མི་འགྱུར་རོ། ། དེ་ཡང་བློ་འབྱོངས་པའི་ཚད་ཅིག་ཡིན་ནོ། ཡང་གཏོང་ལེན་གཉིས་སྦྱོང་བ་ན་ལུས་སེམས་ལ་སྡུག་བསྔལ་ཅི་བྱུང་ཡང་སྔར་ནས་གཞན་གྱིས་བླངས་པ་དེ་ད་གྲུབ་སྙམ་ནས་ཕྱིར་ལ་དགའ་བ་ཁྱད་པར་ཅན་འབྱུང་ངོ་། ། དེ་ཙམ་ན་མཉམ་གཞག་ཏུ་གཏོང་ལེན་བསྒོམས་པའི་རྟོགས་པ་རྗེས་ཀྱིས་གཏན་ལ་ཕེབས་པ་ཡིན། བྱང་ཆུབ་སེམས་ཀྱི་རྟ་ཞོན་ནས། ། བདེ་ནས་བདེ་བར་འགྲོ་བ་ལ། ། སེམས་ཤེས་སུ་ཞིག་སྒྱིད་ལུག་འགྱུར། ། ཞེས་པའི་དོན་ཡང་ཡིན། ལྷ་བཞིན་ཕུན་སུམ་ཚོགས་པས་ཀྱང་། ། ཁེངས་པར་ཡང་ནི་མི་བགྱི་སྟེ། །
ཡི་དྭགས་བཞིན་དུ་རྒུད་པས་ཀྱང་། ། ཞུམ་པ་ཉིད་དུ་མི་བགྱི་འཚལ། ། ཞེས་དང་། བསྟོད་པས་མགུ་བར་མི་འགྱུར་ཞིང་། ། སྨད་པས་འཁྲུག་པར་མི་འགྱུར་བ། ། འདི་ནི་དམ་པའི་ཆོས་ཉིད་དོ། ། ཞེས་གསུངས་པ་ལྟར་དགོས་སོ། ། ཚུལ་ཁྲིམས་དང་བླ་མའི་དམ་ཚིག་ལ་གཞི་བྱས་ནས་འདི་སེམས་པ་སྐད་ཅིག་ཀྱང་ཡེངས་མེད་ཅིག་དགོས། དེ་འདྲ་བ་ཞིག་མ་བྱུང་ན་ཆོས་མེད་པོ་དང་ཚུལ་འཆོས་མཁན་ཡིན་པས་ངས་ཆོས་མ་བྱུང་། ཚུལ་འཆོས་ཡིན་པས་ངས་ཆོས་མ་བྱུང་།
ཚུལ་འཆོས་ཡུན་རིང་དུ་བྱས་པ་བྱས་ལ་འོ་དོད་འབོད་དོ། ། མདོར་ན་མི་འདོད་པ་ཅི་བྱུང་ཡང་མི་དགའ་བ་མེད་པར་རང་གི་ངང་གིས་བློ་སྦྱོང་གི་གྲོགས་སུ་འགྲོ་ཡིན་འདུག་ན་བློ་འབྱོངས་པ་ཡིན་ནོ། ། དེ་ཙ་ན་གཉེན་པོའི་ལྡང་ཚད་དུ་ལོངས་པའོ། ། ཡེངས་ཀྱང་ཐུབ་ན་འབྱོངས་པ་ཡིན། ། ཞེས་པ་ནི། རྟ་རྩལ་ཅན་དེ་ཡེངས་པ་ན་རྟ་འདྲོགས་ཀྱང་མི་ལྟུང་བ་བཞིན་དུ་བློ་འབྱོངས་པ་ན་མ་དཔྱད་པའི་ས་ནས་བརྙས་ཐབས་དང་སྐུར་འདེབས་ལ་སོགས་པ་རྐྱེན་ངན་ཆེན་པོ་གློ་བུར་དུ་བྱུང་ཡང་གཉེན་པོས་ཀྱང་གློ་བུར་ཐུབ་པ་བྱས་ནས་ཕྱིར་ལ་བྱང་སེམས་ཀྱི་གྲོགས་སུ་འགྲོ་ཡིན་འདུག་གི་རྐྱེན་ངན་གྱི་དབང་དུ་མི་འགྲོ་བར་འདུག་ན་བློ་འབྱོངས་པའོ། ། ཡང་འཆི་བ་ནམ་ཡོང་ཆ་མེད་པས། ང་ལ་དེ་ལས་བྱ་ཐབས་མེད་པས་ཆོས་འདི་ནི་བདེན། འདུན་མ་བཟང་པོར་སོང་སྙམ་ནས་བློ་བདེ་འབོལ་ལེ་བྲོད་ཏིང་ངེ་བ་ནམ་འཆི་ཡང་གློ་བུར་ཐུབ་པར་བྱའོ། ། འབྱོངས་པའི་རྟགས་དེ་རྣམས་དང་ལྡན་པ་ན་ནད་དང་གདོན་ཐམས་ཅད་ཀྱང་ནང་དུ་རྟོགས་པ་འཕེལ་བའི་གྲོགས་སམ་རྒྱུར་འགྱུར་རོ། །
དེ་ནས་སྦྱང་མི་དགོས་ཟེར་བ་ནི་མ་ཡིན་ཏེ། སྤང་བྱ་སྤོང་བའི་གཉེན་པོ་ལྡང་ཚད་དུ་ལོངས་པའི་ཚད་ཙམ་བསྟན་པའོ། ༈ །དྲུག་པ་བློ་སྦྱོང་གི་དམ་ཚིག་བསྟན་པ་ནི། སྤྱི་དོན་གསུམ་ལ་རྟག་ཏུ་བསླབ། ། ཅེས་པ་ནི། བློ་སྦྱོང་ཁས་བླངས་དང་མ་འགལ་བ། བློ་སྦྱོང་ཐོ་ཅོར་མ་སོང་བ། བློ་སྦྱོང་ཕྱོགས་རེ་བར་མ་སོང་བའོ། ། དང་པོ་ནི། འན་བུ་བློ་སྦྱོང་བ་ལགས་པས་འདི་ཀུན་གྱིས་མི་གནོད་ཟེར་ནས་བཅས་པ་ཕྲན་ཚེགས་སམ།
ལས་འབྲས་ཁྱད་དུ་གསོད་པ་དང་། བློ་སྦྱོང་འདི་ཡོད་ན་གཞན་ཅི་ཡང་མི་དགོས་ཟེར་ནས་སྡེ་སྣོད་སྤྱིའི་ལག་ལེན་དང་འགལ་བར་བྱེད་པ་དེ་ཐམས་ཅད་དོར་ལ། བསམ་པས་བློ་སྦྱོང་ཞིང་། སྦྱོར་བས་ཀཱ་རི་ཀཱ་ནས་རྡོ་རྗེ་ཐེག་པའི་བར་གྱི་ཁས་བླངས་པ་དང་དམ་བཅས་པ་ཐམས་ཅད་མ་ཉམས་པར་གཙང་མར་བསྲུང་ཏེ་སྡེ་སྣོད་སྤྱི་དང་མི་འགལ་བར་བྱའོ། ། བསླབ་བྱ་ཕྲ་མོ་ཡིན་ཡང་ཁྱད་དུ་བསད་ན་ཉེས་དམིགས་ཆེ་སྟེ། བཅོམ་ལྡན་འདས་ཀྱིས་ཆོས་གསུངས་པ་ལ་བཙུན་ཆུང་ཞིག་ཆོས་ཉན་དུ་བྱུང་བས། ཁྱོད་འོད་སྲུང་ཀྱི་བསྟན་པ་ལ་རྨ་འབྱིན་པར་མ་ཟད། ངའི་བསྟན་པ་ལའང་རྨ་འབྱིན་པར་བྱེད་དམ། རང་གཟུངས་ཀྱིས་ཆོས་ཉོན་གསུངས་པས། བཙུན་ཆུང་དེ་ལོག་སོང་།
ཕྱིན་ཉིན་སྦྲུལ་ཆེན་པོ་ཞིག་གི་མགོ་ལ་ཨེ་ལའི་འདབ་ཀྱི་སྡོང་པོ་ཆེན་པོ་སྐྱེས་པ་གཅིག་བྱུང་བས། མི་ཐམས་ཅད་སྐྲག་ནས་བྲོས་པས་བཅོམ་ལྡན་འདས་ཀྱིས་ཐམས་ཅད་མ་འཇིགས་ཤིག ཁར་སང་གི་བཙུན་ཆུང་དེ་ཡིན་གསུང་། འོ་ན་འདིའི་རྒྱུ་ཅི་ལགས་ཞུས་པས། འདི་འོད་སྲུང་ཀྱི་དགེ་སློང་ཡིན་པ་ལ་ཁོ་བྲེལ་བ་ཞིག་གི་དུས་སུ་ལམ་འགག་ཅིག་ཏུ་ཨེ་ལའི་འདབ་ཀྱི་ཡལ་ག་ལ་ཆོས་གོས་འཐོགས་པས། དགེ་སློང་ཁྲོས་ཏེ་བསླབ་པ་ཁྱད་དུ་བསད་ནས་ཤིང་བཅད་པས་འདི་ལྟར་གྱུར་པ་ཡིན་གསུང་། དེས་ན་བསླབ་པ་ཕྲ་མོ་ཚུན་ཆད་མ་ཉམས་པར་བྱའོ། ། གཉིས་པ་ནི། བདག་གཅེས་འཛིན་མེད་པ་གཞན་གྱིས་གོ་བར་བྱ་བའི་ཕྱིར་གཉན་སར་ཉལ་བ་དང་། ཤིང་གཉན་གཅོད་པ་དང་།
འགོ་བའི་ནད་ཡོད་སར་འགྲོ་བ་དང་། མཛེ་ཕོ་དང་འགྲོགས་པ་སོགས་ཐོ་ཅོའི་སྤྱོད་པ་ཐམས་ཅད་སྤངས་ལ། དགེ་བཤེས་སྟོན་པས་རྭ་སྒྲེང་དུ་བསྟན་པའི་སྲོལ་ཆེན་པོ་བཙུགས་པའི་བཀའ་གདམས་ཀྱི་རྣམ་པར་ཐར་པ་དང་མ་འགལ་བར་བྱས་ལ་བསྟན་པ་གྲུ་བཞིར་ཉམས་སུ་བླང་དགོས་སོ། ། དམ་ཉམས་དང་འཆལ་བ་དང་འདྲེ་ཅན་དང་སྡིག་ཅན་ཐམས་ཅད་དང་བསྲེ་བསླད་སྤང་ཞིང་སྤྱོད་པ་ཐམས་ཅད་ཐོ་ཅོར་མ་སོང་བར་བྱའོ། ། གསུམ་པ་ནི། བདག་འཛིན་འདུལ་བ་ནི་སེར་སྣ་སྤོང་བ་དང་། བཟོད་པ་སྒོམ་པ་སོགས་གང་རུང་རེ་ལ་བཏུབ་པར་འདུག་ཀྱང་གཞན་ལ་མ་བཏུབ་པས་ཕྱོགས་རེ་བར་སོང་བ་སྟེ། ཚན་གཅིག་གིས་མིའི་གནོད་པ་བཟོད་ཀྱང་མི་མ་ཡིན་གྱི་གནོད་པ་མི་བཟོད་པར་འདྲེ་རྟོག་ཆེ་བ་དང་། ཡང་དེ་ལས་ལྡོག་པ་དང་། ལ་ལ་མི་ཆེ་བ་ལ་གུས་ཆུང་བ་ལ་བརྙས་བཅོས་བྱེད་པ་དང་།
ལ་ལ་ནང་མི་ལ་བྱམས་ཕྱི་མི་ལ་སྡང་བ་དང་། གཉེན་ལ་བྱམས་དགྲ་ལ་སྡང་བ་སོགས་བརྗོད་ཀྱིས་མི་ལང་བ་ཞིག་ཡོད་དེ། དེ་ཐམས་ཅད་ཕྱོགས་རེ་བར་སོང་བས་ཐམས་ཅད་ལ་ཕྱོགས་རིས་མེད་པར་མཉམ་པ་ཉིད་དུ་བློ་སྦྱང་ངོ་། ། དེ་དག་བློ་སྦྱོང་ལུགས་ནོར་མ་ནོར་གྱི་དོན་དུ་ཡང་བཞེད་དོ།་་་་་ ཚོགས་བཤད་མའོ། ། དེ་ཡང་སྦྱོར་བས་ལུས་ངག་ཏུ་དེ་ལྟར་བྱེད་ན་ཉམས་ལེན་ནོར་བ་ཡིན་པས། འདུན་པ་བསྒྱུར་ལ་རང་སོར་གཞག ། ཅེས་གསུངས་ཏེ། བསམ་པས་སྔར་རང་གཅེས་པར་འཛིན་པ་དེ། ད་བདག་ལས་གཞན་གཅེས་པར་བསྒྱུར་ཏེ།
བསམ་པས་བདག་གཞན་བརྗེ་བ་བསྒོམ་པ་དང་སྐད་ཅིག་ཀྱང་མ་བྲལ་བའི་རྣལ་འབྱོར་དྲན་པར་བྱས་ནས། སྦྱོར་བ་ལུས་ངག་གི་སྤྱོད་པ་རྣམས་སྔར་ལས་མ་འགྱུར་བར་སོ་ཐུབ་བར་བྱ་ཞིང་། ལུས་ངག་གི་སྤྱོད་པ་གཞན་གྱི་རྩར་མངོན་མངོན་མི་བྱ་སྟེ། ཤ་ཁྱེར་ཁྲག་ཁྱེར་རམ་ཆོས་གོས་གསུམ་སྟེར་བའམ། ཚོགས་སུ་མཛེ་ཕོ་སོགས་ལ་སྙིང་རྗེ་ཡོད་པ་ལྟར་བྱེད་པ་དང་། བདག་འཛིན་ཐུལ་ན་གཞན་མི་དགོས་ཟེར་བ་ཡོད་པ་ལ། དེ་ཐམས་ཅད་འདུལ་བ་དང་ཡང་འགལ། ཐོ་ཅོར་ཡང་ཆ་བས་གྲོགས་ཆོས་མཐུན་གཞན་དང་མཉམ་འགྲོགས་བཏུབ་པ་བྱས་ནས་སྔར་གྱི་དགེ་སྦྱོར་བྱེད་ཚོད་དང་། སྤྱོད་པའི་སོ་ཐུབ་པར་སྔར་ལས་མ་འགྱུར་བར་བྱ། འགའ་ཞིག་བླ་མ་ཕྱི་མ་ལ་ཆོས་ཉན་པ་དང་།
སྔར་གྱི་རྣམ་ཐར་དང་ལག་ལེན་ཚོ་བཞག་ནས། གསར་བའི་ཚོར་ངས་བྱེད་དེ། དེ་སྔ་མ་ཚོ་སྤངས་པར་འགྲོ་བས་ཤིན་ཏུ་མི་ལེགས་སོ། ། བློ་སྦྱོང་ཐམས་ཅད་མངོན་ཚན་ཆུང་ལ་དོན་གྱིས་ཆོད་ཆེ་བ་ཞིག་དགོས་གསུངས་པས་གཞན་གྱིས་མ་ཚོར་བར་རྒྱུད་སྨིན་པ་གཅིག་བྱའོ། ། དེས་ན་སེམས་ལ་བློ་མ་འབྱོངས་པར་ལུས་ངག་ཏུ་བློ་འབྱོངས་པའི་རྣམ་འགྱུར་སྟོན་པའམ། སེམས་ལ་བློ་ཅུང་ཟད་འབྱོངས་ཀྱང་སྡེ་སྣོད་དང་འགལ་བ་དང་། སྐབས་སུ་མ་བབ་པ་དང་དགོས་པ་མེད་པ་ཐམས་ཅད་ཐོ་ཅོར་འགྲོ་བས་བློ་སྦྱང་ལུགས་ནོར་བ་ཡིན་ནོ། ། དེ་ལྟར་ཡང་། ཅི་ནས་འདི་ཡི་ཡོན་ཏན་ནི། ། འགས་ཀྱང་མི་ཤེས་དེ་ལྟར་གྱིས། །
ཞེས་དང་། དམ་པས། མངོན་ཚན་ཅན་ལ་བར་ཆད་འཇུག་པ་མང་། ། གསང་སྤྱོད་ཉམས་སུ་ལོངས་ཤིག་དིང་རི་བ། ། ཞེས་སོ། ། ཡན་ལག་ཉམས་པ་བརྗོད་མི་བྱ། ། ཞེས་པ་ནི་གཞན་སུ་ལ་ཡང་འཇིག་རྟེན་གྱི་སྐྱོན་ཞར་བ་འདི་བྱ་བ་དང་། ཆོས་ཀྱི་སྐྱོན་འཆལ་བ་འདི་ཞེས་སོགས་ངག་ཏུ་སྨྲར་མི་རུང་ཞིང་། ངན་སྨྲས་བྱར་མི་རུང་ངོ་། ། གཞན་ཕྱོགས་གང་ཡང་མི་བསམ་མོ། །
ཞེས་པ་ནི་སྤྱིར་སེམས་ཅན་ཐམས་ཅད་དང་། ཁྱད་པར་ཆོས་སྒོར་ཞུགས་པ་རྣམས་དང་། ཡང་སྒོས་རང་གི་ཆོས་གྲོགས་རྣམས་ཀྱི་ལྷ་ཆོས་མི་ཆོས་གང་གི་ཡང་སྐྱོན་མི་བསམ། མི་བརྗོད། དབང་མེད་དུ་སྐྱོན་མཐོང་ནའང་། ང་རང་སྣང་བ་མ་དག་པ་ཡིན། ཁོང་པ་ལ་དེ་འདྲའི་སྐྱོན་མེད་ཅེས་རང་གི་སྐྱོན་དང་འཁྲུལ་བར་བརྟག་གོ ། འབྲས་བུ་རེ་བ་ཐམས་ཅད་སྤང་། ། ཞེས་པ་ནི། བློ་སྦྱངས་པས་མི་གཙིགས་ཆེར་རེ་བ་དང་།
རྙེད་བཀུར་དང་གྲགས་སྙན་ཡོང་དུ་རེ་བ་དང་། མི་མ་ཡིན་གྱི་གནོད་པ་ལ་ཕན་དུ་རེ་བ་དང་། ཕྱི་མ་ལྷ་མིའི་བདེ་བ་དང་། རང་ཉིད་མྱང་འདས་ཐོབ་ཏུ་རེ་བ་ཐམས་ཅད་སྤང་ཞིང་། ཐ་ན་རང་དོན་དུ་སངས་རྒྱས་ལའང་རེ་བ་མེད་པར་བྱས་ལ་སྦྱང་ངོ་། ། སྒྲུབ་པའི་ཡོན་ཏན་ལའང་རེ་ཆེ་བར་མི་བྱ། བདུད་ཀྱིས་ཤེས་ནས་བར་ཆད་བྱེད་དོ། ། འབད་པ་དྲག་ལ་ཡུན་རིང་བ། ། ཞེ་མ་ཁྲེལ་བ་ཞིག་བྱས་ཀྱང་འབྲས་བུ་གང་ཡང་མ་བྱུང་ཡང་སྒྱིད་ལུག་པར་མི་བྱའོ། ། ཚོགས་བཤད་མར།
ཆོས་པ་གཤའ་མ་ཡིན་ཟེར་དུ་རེ་བའམ། ཐ་ན་སངས་རྒྱས་ཐོབ་ཏུ་རེ་བ་ཞིག་བྱུང་ཡང་། རྗེ་བཙུན་གྱིས། རྒྱལ་ལ་སོགས་ལ་ཆགས་པ་ཕྲ། ། ཞེས་གསུང་པས། འདི་ཕྱིས་བསྡུས་པའི་རེ་ལྟོས་གང་ཡང་མེད་པ་ཞིག་སྦྱོང་མ་ཤེས་ན། ཆོས་འདིའི་ཕྱོགས་གཅིག་ཞ་བ་ཡིན་པས་འབྲས་བུ་གང་ལ་ཡང་རེ་བ་མེད་པར་སྦྱང་བ་གལ་ཆེ། ཚེ་འདིའི་རེ་ལྟོས་ཅན་ནི་སྤྱིར་ཆོས་ཙམ་དུ་ཡང་མི་འགྲོ། ཕྱི་མའི་རེ་ལྟོས་ཅན་ནི་བྱེ་བྲག་ཏུ་བྱང་ཆུབ་སེམས་དཔའི་ཆོས་སུ་མི་འགྲོ་ལ་རང་དོན་དུ་སངས་རྒྱས་འདོད་ཀྱང་རང་སངས་རྒྱས་ཀྱི་རྒྱུ་ཡིན་པས་སོ། ། ཞེས་སོ། །
ཆོས་རྗེ་པས། འདིའི་དོན་རང་འདོད་ཐམས་ཅད་སྤང་དགོས་པ་ཡིན་གྱི། གཞན་དོན་གྱི་འདོད་པ་ཞིག་ནི་ཤིན་ཏུ་ཡང་དགོས་ཏེ། སྐྱེས་རབས་ལས། ང་འབད་འདི་ནི་ས་ཀུན་ཐོབ་ཕྱིར་མིན། ། མཐོ་རིས་བདེ་དང་རྒྱལ་སྲིད་ཕྱིར་མ་ཡིན། ། བདག་གི་དམ་པ་མཆོག་ཉིད་ཐོབ་ཕྱིར་མིན། ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། ། སྐྱེ་རྒ་ན་འཆི་རྦ་ཀློང་འཁྲུགས་པ་ཡི། །
སྲིད་པའི་མཚོ་ལས་འགྲོ་བ་སྒྲོལ་བར་འདོད། ། ཅེས་སོགས་རྒྱ་ཆེར་འབྱུང་བའི་ཕྱིར་རོ་གསུང་། དུག་ཅན་གྱི་ཟས་སྤང་། ཞེས་པ་ནི། ཟས་བཟང་པོས་ལུས་རྟས་པར་བྱེད་ཀྱང་དུག་དང་འདྲེས་ན་འཆི་བ་ལྟར། བྱང་ཆུབ་ཀྱི་སེམས་ལས་སངས་རྒྱས་འབྱུང་ཡང་། དངོས་འཛིན་དང་འདྲེས་ན་འཁོར་བའི་སྡུག་བསྔལ་སྐྱེད་པས་དུག་ཅན་གྱི་ཟས་དང་འདྲའོ། ། ཡང་ཕྱི་མའི་ལྷ་མིའི་བདེ་བ་དང་། ཉན་རང་གི་ཐར་པའི་བདེ་བ་འདོད་པ་ཐམས་ཅད་བློ་སྦྱོང་གི་དུག་ཡིན་པས་སྤང་བར་བྱའོ། ། དེས་ན་བདག་འཛིན་ལ་དགྲར་མ་བལྟས་རང་ལ་གཅེས་འཛིན་མ་བཏང་བར་རང་འདོད་ཞེ་ཕུགས་སུ་བཅུག་པ་དང་།
དངོས་པོ་ལ་བདེན་པར་འཛིན་པའི་བློས་གང་བྱས་འཁོར་བའི་རྒྱུ་བྱེད་ཅིང་། འཁོར་བར་འཆིང་བའི་སྡུག་བསྔལ་སྐྱེད་དེ་ཟས་དུག་ཅན་དང་འདྲ་བས་སྤང་ངོ་། ། འོན་ཀྱང་གཉེན་པོ་བསྟེན་པ་དང་ཤས་ཆུང་བ་ཙམ་ལ་དགོངས་ཀྱི། དངོས་པོ་བདེན་འཛིན་དང་བདག་གཅེས་འཛིན་ཡེ་མེད་པ་སོ་སྐྱེ་ལ་མི་སྲིད་གསུང་། ཉོན་མོངས་གང་ཆེ་སྔོན་ལ་སྦྱང་། ། ཞེས་པའམ། རགས་པ་གང་ཡིན་སྔོན་དུ་སྦྱང་། ། ཞེས་པ་ནི། ཅིས་རྨོངས་བདག་གིས་མ་ཤེས་ཏེ། ། བདག་གི་ཁོང་ན་ཅི་ཞིག་ཡོད། །
ཞེ་སྡང་སྲེད་སོགས་དགྲ་རྣམས་ནི། ། རྐང་ལག་ལ་སོགས་ཡོད་མིན་ལ། ། དཔའ་མཛངས་མིན་ཡང་ཇི་ཞིག་ལྟར། ། དེ་དག་གིས་བདག་བྲན་བཞིན་བྱས། ། ཞེས་སོགས་རྒྱས་པར་གསུངས་པ་ལྟར། ཆོས་ཇི་བཞིན་བྱེད་དུ་མི་སྟེར་བ་ཐམས་ཅད་ཀྱི་རྩ་བ་ཉོན་མོངས་པ་ཡིན། དེའི་རྩ་བ་བདག་འཛིན་ཡིན། འཁོར་བ་ཐོག་མ་མེད་པ་ནས་སྡུག་ཏུ་བཅུག་པ་ཐམས་ཅད་འདི་ཡིན། ད་ལྟར་ཡང་བྱི་བ་ཙིག་ཙིག་ཙིག་ཟེར་ནའང་ཁོའི་རྣ་བ་གཅོད་དམ་སེམས། འབྲུག་གཅིག་བྱུང་ནའང་ཁོའི་མགོ་ལ་རྒྱབ་ཀྱིས་དོགས།
རྒྱལ་ཁམས་ན་ནད་རིམས་ཡོད་ཟེར་ནའང་ཁོ་ལ་བྱུང་གིས་དོགས། ས་ཡུལ་གཉན་ཟེར་ཙ་ན་ཁོ་གྲགས་ནས་ཁྱེར་གྱིས་དོགས། དེ་བཞིན་དུ་ལ་ལ་གཏམ་ངན་གྱིས་དོགས་ནས་སྡུག་བསྔལ། ལ་ལ་དགྲ་མ་ཐུལ་གྱིས་དོགས་ནས་སྡུག་བསྔལ།

ལ་ལ་གཉེན་མ་འཁྱོངས་ཀྱིས་དོགས་ནས་སྡུག་བསྔལ་བ་སོགས་བརྗོད་ཀྱིས་མི་ལང་བ་ཞིག་ཡོད་དེ། དེ་ཐམས་ཅད་ཀྱི་རྩ་བ་བདག་ཏུ་འཛིན་པ་འདི་ཡིན། སོ་སོའི་སྐྱེ་བོ་ཐམས་ཅད་འདིའི་རང་བཞིན་དུ་གྱུར་ནས་ཅི་བྱེད་བདག་ཏུ་འཛིན་པས་བྱེད་དུ་མི་སྟེར་བས་འདི་འདུལ་དགོས། དེའང་ཞར་ཞོར་གྱིས་མི་ཐུལ་བས་འདི་འདུལ་བ་ལ་ཐེལ་པོར་སྦྱང་དགོས་ཏེ། འདི་ཐུལ་ན་ཕོ་བ་དུག་ཐབས་ཀྱིས་ན་བ་གདུག་པ་དེ་ཞི་བ་བཞིན་དུ་བདེ་ལྷན་པ་ཞིག་གདོད་འོང་། དེ་ཙུག་མ་བྱུང་རིང་ལ་ཤམ་ཐབས་མཛོ་ཁལ་གཅིག་ཟད། བུམ་པ་སྟོང་མགོ་ཐོག་ཏུ་བཞག མི་ཚེ་ཡལ་ཐོས་པ་བྱས་ཀྱང་ཐམས་ཅད་ལོག་ནས་ཡེད་ཡེད་བྱས་པ་ཞིག་ཡིན། བདེ་བ་སྐད་ཅིག་ཀྱང་མེད། བདག་འཛིན་འདི་ཅུང་མགོ་ནོན་ན་ཆོས་གཉེན་པོར་སོང་བ་ཡིན་པས་བདེ་ལྷན་ཡོང་། དེའི་སྟེང་དུ་སེམས་ཅན་བློ་ཕུགས་སུ་འཇུག་པ་ཞིག་བྱུང་ན་ཐེག་པ་ཆེན་པོ་ཤོང་བ་ཆེན་པོ་བྱ་བ་ཡང་དེ་ལ་ཟེར།
དེ་ཡང་ལོང་ཡོད་སྙམ་པས་མི་ཡོང་བས་ད་ལྟ་རང་ནས་འབུངས་དགོས། མི་འདོད་པ་རང་ལ་ལེན། འདོད་པ་གཞན་ལ་གཏོང་ན་བདག་འཛིན་ཐུལ་བ་ཡིན། དེས་གཞི་བྱས་ནས་འདོད་ཆགས་ཞེ་སྡང་སོགས་གང་ཆེ་བརྟགས་ནས་གང་ཆེ་བ་དེ་ཁོ་ན་ལ་གཙོ་བོར་སྦྱོང་བ་ཡིན། དེའང་བརྟག་ཏེ་རྟོགས་པ་ཙམ་གྱིས་སྤོང་བ་ཡང་ཡོད། ཁ་ཅིག་རྟོགས་པ་ཙམ་གྱིས་སྤོང་མི་ནུས་པས་གཉེན་པོ་བསྒོམས་པས་གདོད་སྤོངས་ནས་ཡོང་། ཁྱད་པར་དུ་བླ་མ་དང་གྲོགས་པོས་རྟོགས་ནས་འོང་བས་རྟོག་ཏུ་བཅུག་པ་ཡང་བྱ་སྟེ། འཆད་ཀ་བས་ཤ་ར་བ་རྟོག་ཏུ་བཅུག་པས་མཉེས་པའམ། ལུང་སྨད་པ་སྣེའུ་ཟུར་ན་བཞུགས་ཙ་ན་གྲོགས་པོ་རྟོག་ཏུ་བཅུག་པས་རྟོགས་པ་ལྟ་བུ་ཡིན། རྟོགས་ནས་གཉེན་པོ་དེ་ཁོ་ན་རྟེན་གཞན་ཡོ་དེའི་བར་དུ་རེ་ཞིག་བཞག
དེ་ཐུལ་ནས་འདུག་སྙམ་ན། ཚུལ་བཞིན་མ་ཡིན་པ་ཡིད་ལ་བྱས་ལ་ཡང་སྐྱེ་མི་སྐྱེ་ཉམས་སད། སྐྱེ་བལྟན་དངོས་གཞི་མ་ཐོབ་པ་ཡིན་པས་གཉེན་པོ་བསྒོམ། འཇུག་ཡལ་ལམ་རྐྱེན་དང་ཕྲད་ཀྱང་མི་སྐྱེ་ན་ཐུལ་བ་ཡིན། དེ་ཐུལ་བ་དང་སོ་ཆག་འོག་ནས་སེའུ་སྐྱེ་བ་སྙམ་བྱེད་ཀྱང་བདེ་བླག་ཏུ་ཐུལ་འོངས་ཏེ། གྱད་སྟོབས་པོ་ཆེ་ཐུབ་ན་གཞན་རྣམས་བདེ་བླག་ཏུ་ཐུབ་པ་དང་འདྲའོ། ། དེ་ལྟར་རགས་པ་སྔོན་དུ་སྦྱོང་བའི་ཚུལ་ཡང་། ལས་དང་པོ་པས་རྐྱེན་ངན་གྱིས་གནོད་རིང་ལ་ཡུལ་ལས་འབྱོལ་བ་དང་། འཐབ་ནུས་པས་འཐབ་པ་ཡིན་ཏེ། མཁས་པས་ལེགས་པར་འབྲོས་པའམ། །
མཁས་པས་ལེགས་པར་འཐབ་པར་བྱ། ། ཞེས་སོ། ། ཡང་། བརྟན་པ་མ་ཐོབ་བར་དུ་རྐྱེན་ངན་གནོད། ། བརྟན་པ་ཐོབ་ནས་རྐྱེན་ངན་གྲོགས་སུ་འགྱུར། ། ཞེས་པ་ལྟར་རོ། ། རྐྱེན་ངན་གྲོགས་སུ་འགྱུར་བ། གཉལ་པ་ཇོ་སྲས་ཀུན་ནང་དུ་འཛུགས་རེ་ཡོད་ཙ་ན་འཕེལ་གསུང་བ་དང་། སྟོན་པ་སེང་གེ་རྒྱལ་མཚན་གླང་རི་ཐང་ན་ཡོད་ཙ་ན་སེ་བེ་རེ་ལ་སོགས་བློ་རྩ་ལེན་པས་འབྱོངས་སྟོབས་ཆེ་བར་བྱུང་བ་ལ། ད་ལྟ་དེ་ཙམ་གྱི་རྐྱེན་བློ་རྩ་ལེན་པ་མེད་པས་དེ་ཙམ་འབྱོངས་སྟོབས་མ་བྱུང་ཞེས་པ་ལྟ་བུ་ཡང་ཡོད།
ཁ་ཅིག་རྐྱེན་བྱུང་བ་ཉིད་ནས་ཉམས་ཟིན་པའི་རིགས་ཀྱང་ཡོང་བས་བྲོས་པས་མི་ཕན་པའམ། འཐབ་ནུས་པས་འཐབ་དགོས་ཏེ། ཅང་ཨ་ཕོ་ཁྲས་རྩེ་ཅན་ཁྱེད་དེར་གཏོང་ན་ང་འདིར་གཏོང་ཟེར་བ་ལྟར་གང་ལ་གང་འོས་ཀྱི་གཉེན་པོ་བསྟེན་ནས། བདག་ནི་བསྲེགས་ཏེ་བསད་གྱུར་ཏམ། ། མགོ་བོ་བཅད་པར་གྱུར་ཀྱང་བླའི། ། རྣམ་པ་ཀུན་ཏུ་ཉོན་མོངས་པའི། ། དགྲ་ལ་འདུད་པར་མི་བྱའོ། ། ཞེས་པ་ལྟར་གཉེན་པོའི་སྲན་བཙུགས་ནས་བྱེད་པའོ། ། དགྲ་ཡིན་པའི་རྒྱུ་མཚན་ཡང་། ཞེ་སྡང་སྲེད་སོགས་དགྲ་རྣམས་ནི། །
རྐང་ལག་ལ་སོགས་ཡོད་མིན་ལ། ། དཔའ་མཛངས་མིན་ཡང་ཇི་ཞིག་ལྟར། ། འདི་དག་གིས་བདག་བྲན་བཞིན་བྱས། ། ཞེས་པ་ལ་སོགས་པ་དང་། འདོད་ཆགས་ཞེ་སྡང་གཏི་མུག་གསུམ། ། སྙིང་གི་ནང་དུ་བཀུག་བྱས་ནས། ། ཇག་པ་རང་གི་སེམས་ལ་འགྱེད། ། ཆོམ་པོ་འདི་ལས་ཆེ་བ་མེད། ། ཅེས་པ་མང་དུ་བསམས་ནས་བྱེད་པའོ། ། ད་ལྟ་ཉོན་མོངས་པ་བྱུང་དུ་མ་ཚོར་བ་དེ་གཉེན་པོ་མ་བསྟེན་པས་ཡིན།
གཉེན་པོ་བསྟེན་ན་ཆུའི་གཉེར་མ་ཙམ་ཡོད་པས་འབུར་འཇོམས་བྱེད་དགོས་གསུང་། འདིར། དཀའ་བ་གསུམ་ལ་བསླབ་པར་བྱ། ། རྟོག་དཔྱོད་གཉིས་ཀྱི་མཐར་བྱ་བ། ། ཞེས་པའི་དོན་ཡང་དྲན་པར་བྱའོ། ། གཞུང་བཟང་པོ་མི་བསྟེན། ཞེས་པ་ནི། ཕ་རོལ་གྱིས་མ་ལེགས་པ་བྱས་པ་ལ་འདི་བཞིན་བྱས་ཞེས་འཁོན་དུ་བཟུང་ནས་ནག་སྐམ་མེ་བྱེད་པ་དེ་སྤང་ཞིང་། གཞན་ལ་གྲོས་ལ་སོགས་པའི་ཕན་པ་བསྟན་པ་ལ་ཉན་དུ་མི་འདོད་ན། ཕྱིས་ངས་དེ་ཙ་ན་བྱས་ཏེ་མ་བཏུབ་པས་ད་ཅི་དགའ་གྱིས་ཞེས་ཡུས་སུ་འཆད་པར་མི་བྱ།
གཤགས་ངན་མ་རྒོད། ཅེས་པ་ནི། ལན་འགྱོད་ཅི་ལ་བབ་ཀྱང་གཞན་གྱི་སྙིང་ལ་གཟེར་ཞིང་དང་ཁ་ལོག་པའི་གཤགས་ངན་དྲག་པོ་མི་གདབ། ཉེ་རིང་བཟང་ངན་སུ་ལ་ཡང་ལན་མ་ལན་གང་ཡིན་ཡང་ཚིག་ངན་སྨྲ་བ་དང་། ངག་ངར་པོ་དྲག་པོར་སྨྲ་བ་སྤང་བར་བྱའོ། ། མི་སྐྱ་ཐ་མལ་པ་ཡིན་ཀྱང་གཤགས་ངན་སྣ་ཚོགས་འདི་ལ་མིས་ཀྱང་འཕྱ། རང་ཡང་མིར་མི་བཏུབ་ན། ཆོས་བྱེད་པའི་གང་ཟག་གིས་གཤགས་ངན་སྣ་ཚོགས་བྱེད་ན་ཆོས་པར་མི་བཏུབ། ཁྱད་པར་དུ་བློ་སྦྱོང་བའི་གང་ཟག་གིས་ཁྱེད་ཅེས་ཤགས་ངན་བྱེད་ན་གཏོང་ལེན་དང་འགལ་བས་མི་བྱ། རང་གིས་མ་ཉེས་པ་དང་གཞན་གྱིས་ཉེས་པ་ཤགས་ངན་གྱི་རྗེས་སུ་རང་གི་ཉོན་མོངས་པ་འབྲངས་ནས་གཞན་གྱི་མཚང་རུས་པའི་གཏིང་ནས་འབྲུ་བའི་གཟོང་བུ་མཆུ་རིངས་མི་བྱ།
རང་ཅག་ཡུལ་ཡུལ་ལ་སོགས་པར་སྐེ་རྩ་སྐྱ་རེང་རེང་གཤགས་ངན་མི་རྒོད་པ་ཞིག་གལ་ཆེ། དེ་མི་རྒོད་པ་ལ་འདི་དགོས་པས། ཀོ་ལོང་མ་སྡོམ་ཞེས་བྱ་བ་སྟེ། འདི་ཀུན་བརྟགས་ཡིན་པས་གྲོས་བྱར་བཏུབ། གཞན་ཤུགས་ཀྱིས་རང་དབང་མེད་པ་ཡོང་བ་ཡིན། ལན་ཅིག་མ་བསྡམས་ན་ཇེ་མི་སྡོམ་དུ་ཆ། བསྡམས་ན་སྡོམ་ཇེ་འདོད་དུ་ཆ། ད་ལྟ་སྡེར་མེད་ན་གཟན་མི་ལེན། ཨེན་ཙམ་རེའི་ཉེས་ལེགས་ལ་བསྡམས་ནས་ཁོ་བོའི་ཇ་སུན་གྱི་དོད་དེ་རིང་གི་བཀའ་མཆིད་དེ་ལ་བགྱི་ཟེར་བ་ལྟར་མི་བྱ། རང་ལ་གནོད་པ་མང་སར་སྨ་ཕབ་པ་དང་།
ཚིག་ངན་བསྣུན་པ་ལ་སོགས་པ་ཅི་བྱས་ཀྱང་རང་ལ་གྱོད་བདའ། ཚིག་ངན་གྱི་ལན་ལ་སོགས་པ་མི་བྱ་ཞིང་། སེམས་ཀྱི་ཀོ་ལོང་མི་བསྡམ། ད་ལྟ་ཆོས་གཉེན་པོར་མ་སོང་བས་བཟོད་སྟོབས་ཤའུ་བས་ཆུང་། ཀོ་ལོང་གཙང་བཙན་པས་དམ་པར་འདུག་སྟེ། ཆོས་བྱས་པའི་གོ་མི་ཆོད་པས་བདག་འཛིན་གྱི་གཉེན་པོར་འགྲོ་བར་བྱ། རྣལ་འབྱོར་པ་ཆེན་པོ་མཐོ་མཐོ་རླུང་དང་། དམའ་དམའ་ཆུ་ལ་བསྐྱུར་གསུང་བ་ལྟ་བུ་ཞིག་དགོས། འདི་མེད་ན་རྩ་བ་མེད་པས་བློ་སྦྱོང་ཡོང་མི་སྲིད། དུས་ཐམས་ཅད་དུ་སེམས་སྒོ་ནས་ཁྲི་སེ་བ་གཅིག་དགོས།
འདི་བྱུང་ན་ཆོས་ཀྱི་སྲོག་རྩ་ཡིན་པས་བློ་སྦྱོང་གཞན་རྣམས་རང་གི་ངང་གིས་ཡོང་། འདི་མེད་ན་གཤགས་ངན་རྒོད་པ་མི་ཡོང་མི་སྲིད། སུ་དང་འགྲོགས་ཀྱང་མ་བདེ་བ་ཀོ་ལོང་བསྡམས་པས་ལན་པས། ལེགས་ཉེས་ཅི་བྱུང་ཡང་རང་གི་ནང་དུ་མིད་ནས་སྡོད་པ་ཞིག་དགོས། དེ་ལྟ་མ་ཡིན་ན་ནག་པོའི་ཆོས་བཞི། སེམས་ཅན་བློས་སྤོང་སྐྱབས་ཀྱི་དམ་ཚིག དགེ་སྦྱོང་དུ་བྱེད་པའི་ཆོས་བཞི་པོ་རྩ་བ་ནས་གཅོད། དཔོན་སློབ་དམ་ཚིག་ཉམས་སུ་འདིས་འཇུག བཟའ་མི་ནང་འདིས་མི་མཐུན་དུ་འཇུག བྲང་ཟླ་མི་རྙེད་དུ་འདིས་འཇུག་པས་འདི་དང་དུས་ཐམས་ཅད་དུ་འབྲལ་བ་མེད་པ་ཞིག་དགོས་པས་ཇ་སུན་མཐོ་དམན་དང་འདུག་ས་ལེགས་ཉེས་ལ་ཀོ་ལོང་མི་བསྡམ།
ཡང་ཀོ་ལོང་སྡོམ་ས་རེ་ཡོད་པ་ཡིན། རྭ་སྒྲེང་བའི་རྣམ་པར་ཐར་པ་ལ་གནོད་པ་ཞིག་བྱུང་ན་ཀོ་ལོང་སྡོམ། སྡོམ་ཡང་དགོས་གསུང་། དེའི་རྣམ་པར་ཐར་པ་ཁྱིམ་པ་དང་ཐུན་མོང་བ་སོ་ནམ་རྣམ་བཞི་ལ་སོགས་པ་མི་བྱེད་པ་དང་། ཆང་སྲོག་ལ་བབ་ཀྱང་མི་འཐུང་བ་དང་། ཆོས་སྤྱོད་བཅུ་ཀ་མི་སྤོང་བ་ལ་སོགས་པ་དུ་མ་ཡོད་པ་དེ་རྣམས་དང་འགལ་ན་ཀོ་ལོང་སྡོམ་པ་ཞིག་དགོས། དེས་མཚོན་ནས་ཆོས་དང་མི་མཐུན་ཞིང་། སངས་རྒྱས་ཀྱི་བསྟན་པ་ལ་གནོད་པ་ཐམས་ཅད་ལ་ཀོ་ལོང་བསྡམས་ཏེ། ཅི་ནུས་ཀྱིས་དགག་པར་བྱའོ། ། འཕྲང་མ་བསྒུགས་ཞེས་པ་ནི།
གཞན་གྱིས་གནོད་པ་བྱས་པ་དེ་ཞེ་ལ་བཞག་ནས་ལན་འགྲུབ་པའི་དུས་ལ་བབ་པ་ན་ངན་ལན་འཇལ་བ་དེ་སྤང་ངོ་། ། སྟོན་པ་དར་མ་འབར་ན་བས། ལྷོ་བྲག་པ་ཡོ་ཁྲལ་བསྡུས་ནས་རིམ་གྲོ་བྱེད་པར་གླེངས་པ་ན། དར་མ་རིན་ཆེན་ཤེད། ཞོག་ཅིག་འདི་ངའི་ཁ་འོག་ཏུ་མི་འདུ་བ་ཞིག་བྱུང་ཞེས་པ་ལྟ་བུ་དང་། འཕན་ཡུལ་བ་ཞིག་གིས་གཉལ་ཏུ་གནས་གཅིག་ཏུ་སྐྲུར་ཕྱིན་པས། བཙུན་པ་གཅིག་གིས་སྒོ་བར་དུ་བཙིར། ཕྱིས་འཕན་ཡུལ་དུ་མི་མང་བར་ཡོད་ས་ན་བཙུན་པ་དེ་བྱུང་བས། མི་དེས་སྔར་སྒོ་བར་དུ་བཙིར་བ་ཞེ་ལ་བཞག་ནས། འོ་ཅག་ངོ་ཤེས་པ་ཡོད་བྱས་པས།
བཙུན་པ་མེད་དེ་འོང་ཟེར་བས། གནས་འདིར་སྒོ་བར་དུ་བཙིར་བ་ངོ་ཤེས་སམ་བྱས་ནས་སྨ་ཕབ་པ་དེ་ལྟ་བུ་ལ་འཕྲང་བསྒུགས་ཟེར་བ་ཡིན། སེམས་བསྐྱེད་བྱས་པ་དང་། བློ་སྦྱོང་བསྒོམས་པས་འདི་འདྲ་བསམ་པའི་སྐབས་མེད། འདི་ཡོད་རིང་ལ་དེ་གཉིས་ཡོང་མི་སྲིད་པས་སྤང་གསུང་ངོ་། ། གནད་ལ་མི་དབབ་ཅེས་པ་ནི། མི་དང་མི་མ་ཡིན་གང་ལ་ཡང་མཚང་ནས་འབྲུ་བ་དེ་སྤང་ཞིང་། མི་མ་ཡིན་ལ་སྲོག་སྔགས་དྲག་པོ་ཟློས་པ་སྤང་། མི་ལ་མང་སར་ཚུལ་ཁྲིམས་འཆལ་བ་ཞེས་སོགས་ཀྱིས་མཚང་འབྲུ་བ་སྤང་སྟེ། འདི་ལྟར་ཁྱེད་ཕ་ནས་ངན་བྱ་བ་སོགས་དང་།
རབ་ཏུ་བྱུང་བ་ཀུན་ལ་ཁྱོད་ཀྱི་མཁན་སློབ་ལ་སྡོམ་པ་མེད་ཅེས་པ་དང་། ཁྱེད་རང་ལ་སྡོམ་པ་མེད་ཅེས་པའམ། གཞན་གྱིས་མི་བསད་པ་གསང་ན་གཞན་ལ་ཁྲོམ་དུ་སྒྲོགས་པ་ལྟ་བུ་སྟེ། འདི་དུག་མ་བླུད་མཚོན་མ་བཏབ་པ་ཡིན་ཡང་། བློ་སྦྱོང་འདིའི་ངོས་ནས་འདི་ལས་སྡིག་ཆེ་བ་མེད། ཁོ་བསད་པ་བས་ཀྱང་ཐུ་བ་ཡིན། སྔོན་རྒྱ་སྟོན་བྱིས་པ་ཙ་ན་གཞན་གྱི་རྟ་བཀྲོགས་ནས་བྲག་ལ་མཆོངས་ནས་བསད་པས། ཕ་མས་བརྡུངས་པས་མའི་ངར་གདོང་ལ་རྡོ་བརྒྱབས། དེར་ཁྱིམ་དུ་འོང་དུ་མ་བཙུད་པ་ལ། ཁོས་ཁྱེད་རང་གི་ཡོན་བདག་རྡོ་རྗེ་དབང་ཕྱུག་གི་འབྲི་བརྐུས་ནས་གསོད་གསོད་པ་ཟེར་ཞིང་འོ་དོད་བོས་པས་རྟ་སྐྱིན་དང་འབྲི་སྐྱིན་བབས་པ་འདི་ལས་སྡིག་ཆེ་བ་མེད་གསུང་།
མཛོ་ཁལ་གླང་ལ་མི་འབྱོ། ཞེས་པ་ནི། རང་ལ་འབབ་ཅིང་སྟེང་དུ་ཡོང་བའི་མི་འདོད་པའི་ཁག་དང་ཁུར་རྣམས་གཡོ་སྒྱུའི་སྒྱུ་ཐབས་སྣ་ཚོགས་ཀྱིས་གཞན་ལ་འབྱོ་བ་ཁོང་སྐྱོན་ཅན་གྱི་སྤྱོད་པ་དེ་ལྟ་བུ་སྤང་ངོ་། ། འདི་ཤིན་ཏུ་ཉེས་པ་ཆེ་སྟེ། སྔོན་ཁ་ཆེའི་དགེ་སློང་རེ་བ་ཏི་ཞེས་བྱ་བ་མངོན་ཤེས་དང་རྫུ་འཕྲུལ་ཐོབ་པའི་སློབ་མ་མང་པོ་ཡོད་པ་ཞིག་ནགས་གསེབ་ན་ཆོས་གོས་ངུར་སྨྲིག་ཅིག་འཚོད་ཀྱིན་ཡོད་ཙ་ན་དེ་དང་ཉེ་བའི་ཁྱིམ་བདག་ཅིག་གིས་བེའུ་སྟོར་ནས་ཚོལ་དུ་ཕྱིན་པས། ནགས་གསེབ་ན་དུ་བ་འདུག་ནས་དེར་བལྟར་ཕྱིན་པས། དགེ་སློང་ཞིག་མེ་གཏོང་གིན་འདུག ཁྱེད་ཅི་བྱེད་པ་ཡིན་བྱས་པས། ཆོས་གོས་འཚོད་པ་ཡིན་ཟེར། ཚོས་ཕྲུ་ཁ་ཕྱེ་ནས་བལྟས་པས་ཤ་རུ་འདུག་པ་ཟེར།
ཁོང་རང་གིས་ཀྱང་ཤ་རུ་མཐོང་། དེར་ཁོས་ཁོང་ཁྲིད་ནས་རྒྱལ་པོ་ལ་གཏད་དེ། འདིས་བདག་གི་བེའུ་བརྐུས་སོ་ཆད་པས་ཆོད་ཅིག་ཞུས་པས། རྒྱལ་པོས་དེ་དོང་དུ་བཅུག་གོ ། དེ་ནས་ཞག་འགའ་ན་ཁོ་རང་གི་བེའུ་རྙེད་ནས། དགེ་སློང་དེས་བེའུ་བརྐུས་པར་མི་གདའ་བས་གཏོང་བར་ཞུ་ཞུས་ནའང་། རྒྱལ་པོ་ཡེངས་ནས་ཟླ་བ་དྲུག་ཏུ་གཏོང་བ་མ་བྱུང་། དེར་ཁོང་རང་གི་སློབ་མ་རྫུ་འཕྲུལ་ཐོབ་པ་མང་པོ་ཡོད་པས་རྒྱལ་པོ་ཅན་བྱོན་ནས། དགེ་སློང་འདི་བཟང་པོ་ཞིག་ལགས་པས་གཏོང་བར་ཞུ་ཞུས་ཏེ། རྒྱལ་པོས་དགེ་སློང་གཏོང་དུ་བྱོན་པས།
དགེ་སློང་འོ་བརྒྱལ་བ་གཟིགས་ནས་ཤིན་ཏུ་འགྱོད་དེ། ཁོས་ཀྱང་ལོན་ཐོངས་པ་ལ། ང་བརྗེད་པ་དེས་སྡིག་པ་ཆེན་པོ་བསགས་འདུག་ཞུས་པས། ང་རང་གི་ལས་ཀྱིས་ལན་པ་ཡིན་གསུང་། ལས་ཅི་འདྲ་བསགས་ཞུས་པས། སྔོན་རྐུན་པོ་ཞིག་ཏུ་སྐྱེས་ཏེ། དེ་དུས་བེའུ་བརྐུས་པས་བདག་པོས་དེད་ནས། ནགས་གསེབ་ན་རང་སངས་རྒྱས་ཤིག་མཉམ་པར་བཞག་འདུག་པའི་མདུན་དུ་བསྐྱུར་ནས་བྲོས་པས། དེས་རང་སངས་རྒྱས་དེ་ཁྲིད་ནས་ཞག་དྲུག་དོང་དུ་བཅུག དེའི་རྣམ་སྨིན་གྱིས་སྐྱེ་བ་མང་པོར་ངན་སོང་གི་སྡུག་བསྔལ་མྱོང་།
ཚེ་འདིར་ཡང་སྡུག་བསྔལ་མྱོང་བ་དེ་རྣམ་སྨིན་གྱི་མཐའ་མ་ཡིན་གསུང་། འདིས་སྣང་བ་བདེན་མེད་དང་། ལས་མཐུ་ཆེ་བ་དང་། གཡོ་སྒྱུ་ཉེས་པ་ཆེ་བ་གསུམ་མཚོན་ནུས་པ་ཡིན་གསུང་། མི་འདོད་པར་རང་ལ་བྱུང་གིས་དོགས་ནས་གཞན་ལ་འབྱོ་བ་ལ་བློ་སྦྱོང་ཡོང་མི་སྲིད། སོ་སོའི་སྐྱེ་བོ་ལ་འདི་མི་ཡོང་བྱ་བ་མ་ཡིན་ཏེ་གཉེན་པོས་སུན་འབྱིན་དགོས་པ་ཡིན། འཆད་ཀ་བ་མཚན་ཉིད་ཀྱི་གྲྭ་ས་ན་བཞུགས་པའི་ཚེ། གྲོགས་པོ་སྟོན་པ་ཟླ་གྲགས་བྱ་བས་གནས་པོའི་ཁང་པའི་སྟེང་དུ་མལ་བཅས་པས་སྐར་ཁུང་ན་མར་རྡོ་ཤོར་བ་འོག་ན་དཀར་ཡོལ་གྱི་ཀྲོང་ཙེ་ཡོད་པའི་སྟེང་དུ་ལྷུང་ནས་རུམས་ཀྱིས་སོང་བ་གསང་བ། གཞན་ཞིག་ལ་བཙུགས་ནས་མ་ལེགས་པ་ཆེན་པོ་ལ་ཐུག་གསུང་། དེ་ལྟར་སྣོད་བཅག་པ་དང་།
ཚིགས་བཅད་བྱས་པ་གཞན་ལ་མི་བསྒྱུར། ལས་ཀ་ལ་སོགས་པ་གཞན་ལ་མི་འབྱོ། དེ་ལྟར་མི་འདོད་པ་གཞན་ལ་འབྱོ་བ་མི་རུང་བར་མ་ཟད། འདོད་ཤོས་རང་གིས་ཅི་ཐོབ་བྱེད་པའི་འགྱོགས་ཀྱི་རྩེ་མ་གཏོད། ཅེས་པ་ནི། འདོད་པའི་དངོས་པོ་སྤྱི་སོ་ན་འདུག་པ་རེ་ཐབས་སྣ་ཚོགས་ཀྱིས་རང་ལ་སྒྱུར་བར་བྱེད་པའི་བསམ་སྦྱོར་དེ་ལྟ་བུ་སྤོང་བའོ། ། བློ་སྦྱོང་བ་ཡིན་པས་དགའ་ཤོས་གཞན་ལ་གཏད། དེ་ཙམ་མི་ནུས་ནའང་བསོད་ནམས་ཀྱིས་གང་བབ་ཞིག་བྱ་དགོས་ཏེ། ཇོ་བོས་གང་ཡང་འདོད་ཁར་མི་མཆི་ཕ་རོལ་ལས་ལས་གྲུབ་པས་ལྷོད་ཀྱིས་གློད་ན་བདེ་ཞེས་གསུང་ངོ་། ། འདོད་པ་སྤྱི་སོ་ན་འདུག་པ་ལ་རྩེ་གཏོད་པ་འདིར་ངན་པ་ཁོ་ན་ལ་ཡོད་པའི་ངེས་པ་མེད།
བཟང་པོ་དྲན་ཤེས་ཆེར་རེ་བ་ཀུན་ལ་སླར་འབྱུང་ཉེ། འདི་དགེ་བཤེས་གྲོ་ལུང་པ་བགྲེས་པོ་བྱེད་ཙ་ན། གང་འདོད་པ་དང་ལེགས་པ་གཡོར་རྩང་དང་འཕན་ཡུལ་པ་ལ་བྱིན། གང་ན་མ་བཏུབ་པ་དེའི་ནང་ནས་ཀྱང་ངན་པ་ཁོང་དག་གིས་བྱས་པ་བཞིན་དུ་བྱ་དགོས། ད་ལྟ་རྒན་པས་དེ་ཙུག་བྱས་ཀྱང་གཞོན་པས་འབུག་ཏུ་ཡོད། འོན་ཀྱང་འདི་འཆོར་ཐབས་ནི་མེད་གསུང་། གཏོ་ལོག་མི་བྱ། ཞེས་པ་ནི། ནད་པ་ཀུན་ཤི་ཡིས་དོགས་ནས་གླུད་གཏོང་། གཏོ་བྱེད་པ་དེ་རང་མི་འཆིར་རེ་ནས་བྱེད་པ་ཡིན།
དེ་བཞིན་དུ་ཕུགས་རང་བཟང་བར་འདོད་ནས་ཐད་ཀ་དེར་གཞན་ལ་འཕམ་ཁ་ལེན་པ་དང་། ཕུགས་འདྲེའི་གནོད་པ་སེལ་དུ་རེ་བས་ཐད་ཀ་དེར་བློ་སྦྱོང་ན་གཏོ་བཅོས་བྱེད་པ་དང་ཁྱད་མེད་པས་གཏིང་གི་རང་འཁྲིས་མ་ཆོད་པ་དེ་ལྟ་བུ་སྤང་ངོ་། ། ཚན་ཅིག་གི་རྣམ་རྟོག་ལ་བློ་སྦྱོང་གི་འབྲས་བུའམ་དགོས་པ་དེ་འདྲེ་གདོན་ལ་ཕན་པའི་ཐབས་ཤིག་ཏུ་གོ་བ་འདྲ་སྟེ། དེ་ཙུག་སོང་ན་བོན་བྱེད་པ་དང་ཁྱད་མེད། ཆོས་བྱ་བ་ཉོན་མོངས་པ་དང་རྣམ་རྟོག་གི་གཉེན་པོར་འགྲོ་བ་ཞིག་དགོས་པ་ཡིན་གསུང་། གཞན་ཡང་། གཞན་གྱི་སྡུག་བསྔལ་བླངས་པས་རང་ལ་བདེ་བ་ཡོང་དུ་རེ་བ་དང་རང་གི་བདེ་བ་སེམས་ཅན་ལ་བཏང་བས་ཆུང་ངུ་བཏང་བས་མང་པོ་ཡོང་དུ་རེ་བ་སོགས་ཀྱང་དེ་བཞིན་ཏེ། འདིར་སངས་རྒྱས་ཀྱི་མཚན་ཉིད་དང་། དེ་གལ་ཆེ་བའི་རྒྱུ་མཚན་དང་། དེའི་རྒྱུ་གང་ཡིན་པ་དཔྱད་ནས་གནད་ཀྱིས་ཕུལ་ཏེ་བསྒོམ་པ་ཞིག་དགོས།
དེ་ལྟ་མ་ཡིན་ན་ཐོས་བསམ་བསྒོམ་གསུམ་བྱས་པ་དང་། བུམ་ཆོག་དང་གླ་ཁེ་བྱས་པ་ཐམས་ཅད་རྒྱགས་སོ་གཅིག་པར་སོང་ན་རླུང་གིས་ཁྱེར་བ་ཡིན་པས། ཅི་བྱེད་ཚེ་འདི་དང་རང་གི་བདག་འཛིན་ལ་མ་འཁྲིས་པ་ཞིག་བྱེད་དགོས་གསུང་། ལྷ་བདུད་དུ་མི་དབབ། ཅེས་པ་ནི། འཇིག་རྟེན་པའི་ལྷ་མ་མགུ་ན་གནོད་པ་བྱེད་དེ། ལྷ་བྱ་བ་ཕན་འདོགས་པ་ཡིན་པ་ལས་གནོད་པ་བྱེད་ན་བདུད་དུ་སོང་བ་ཡིན། དེ་བཞིན་དུ་བློ་སྦྱོང་གིས་བདག་འཛིན་འདུལ་བ་ཡིན་པ་ལ་དེ་ཉིད་ཀྱིས་དྲེགས་ནས་བདག་ནི་བློ་སྦྱོང་སྒོམ་པ་བཟང་པོ་ཡིན། གཞན་ལ་ཆོས་འདི་ལྟ་བུ་མེད་སྙམ་ནས་ང་རྒྱལ་བྱེད་པ་དང་། རང་བཟང་པོར་རློམས་ནས་གཞན་ལ་རས་ཆོད་དང་།
སྡང་འབིགས་བྱེད་པ་དེ་ལྟ་བུ་སྤང་བར་བྱ། ང་མིན་པས་བདེན་གཉིས་མི་ཤེས། བློ་སྦྱོང་མིན་པས་སངས་རྒྱས་མི་འཐོབ་ཅེས་སོགས་བློ་སྦྱོང་གི་སྒོ་ནས་ང་རྒྱལ་དང་རློམ་སེམས་ཆེན་པོ་བྱས་ན་ཆོས་གནད་དུ་མ་སོང་། ཆོས་ཆོས་མིན་དུ་སོང་བ་ཡིན། འོ་སྐོལ་ད་ལྟའི་ཆོས་པ་རྣམས་ཀྱིས་ཆོས་བྱས་ཚད་བདག་འཛིན་གྱི་ཆོས་སུ་སོང་དགྲའི་ཆོས་སུ་སོང་བས་ཆོས་གནད་དུ་མ་སོང་སྟེ། འདྲེ་ཤར་སྒོ་ནས་གནོད་པ་ལ་གླུད་ནུབ་སྒོར་སྐྱེལ་བའམ། རྐུན་མ་ནགས་ལ་བཏང་ནས་རྗེས་སྤང་ལ་གཅོད་པའི་ཆོས་སུ་སོང་བས་དེ་ཐམས་ཅད་སྤངས་ལ་སྨན་ནད་ཐོག་ཏུ་གཏང་ཞིང་། བདག་འཛིན་སྨ་ཕེབས་པར་བྱས་ལ་འགྲོ་བ་ཀུན་ལ་བྲན་གྱི་མཐའ་མ་ལྟར་བྱའོ། ། ཉོན་མོངས་ང་རྒྱལ་གྱིས་ཁེངས་ན། ། ངན་འགྲོར་ང་རྒྱལ་གྱིས་ཁྲིད་དེ། །
ཞེས་སོགས་མང་དུ་གསུངས་པའི་དོན་ཡང་དྲན་པར་བྱའོ། ། སྐྱིད་ཀྱི་ཡན་ལག་ཏུ་སྡུག་མ་འཚོལ། ། ཞེས་པ་ནི། རང་སྐྱིད་པའི་དོན་དུ་གཞན་ལ་སྡུག་བསྔལ་བྱུང་ན་དགའ་བ་སྟེ། རང་གི་ཉེ་དུ་གྲོགས་མཆེད་སོགས་ཤི་ན་དེ་དག་གི་ཟས་ནོར་དཔེ་ཆ་སོགས་ང་ལ་འོང་། གཞན་དག་ལ་ན་ཚ་ཤི་ཆད་བྱུང་ན་ཚོགས་གསོག་འོང་། རང་དང་མཉམ་པའི་སྒོམ་ཆེན་ཤི་ན་ང་གཅིག་པུ་ལ་སྐུ་བསོད་འོང་། དགྲ་ཤི་ན་གནོད་བྱེད་མི་འོང་བས་རང་འཚེང་སྙམ་པ་ལྟ་བུ་རང་སྐྱིད་པའི་ཐབས་སུ་གཞན་སྡུག་པར་འདོད་པ་ཐམས་ཅད་སྤང་ངོ་། ། སེམས་ཅན་སོ་སོའི་ལས་ལ་སྤྱོད་པ་ཡིན་པས་གང་དུ་ཕྱིན་ཡང་དགྲ་རེ་ཟུན་རེ་ལས་ཀྱིས་ཡོང་བ་ཡིན་གསུང་། འདི་ཉེས་པ་ཆེ་ལ་འབྱུང་ཉེ་བས་ཟོན་ཆེར་བྱེད་དགོས།
ཆོས་པ་སྙོམས་ཆུང་རྣམས་ལ་དངོས་སུ་དགྲ་གར་ཡག་མ་རང་མེད་ནའང་། དགྲ་གཉེན་འདི་བློ་ཡི་འཛིན་སྟངས་སུ་འདུག་པས། བླ་མ་སློབ་དཔོན། དཔོན་པོ། དགོན་སྡེ། ཡུལ་ཕྱོགས་སོགས་ཀྱི་ཕྱོགས་ཆ་བཟུང་ནས་རང་ཕྱོགས་གཞན་ཕྱོགས་སུ་ཕྱེ་སྟེ། གཞན་ཕྱོགས་ཀྱིས་གནོད་པ་སྤུ་ཙམ་ཡང་མ་བསྐྱལ། རང་ཕྱོགས་ཀྱིས་ཕན་པ་སྤུ་ཙམ་ཡང་མ་བཏགས་ཀྱང་། ཕོ་རུས་ཆེ་བར་འདོད་པ་འགའ་ཞིག་དངོས་བས་ཀྱང་ཞེ་སྡང་ཆེ་བའི་རིགས་ཡོད་འདུག་གསུང་། དགེ་བཤེས་ཆེ་རབ་གཉིས་འགྲན་ཟླར་ཡོད་པ་ལ།
གཅིག་ལ་བུད་མེད་ཡོད་ཟེར་བ་ཐོས་པས། ཉེ་གནས་ལ་ཇ་ཞིམ་པ་ཞིག་སྐོལ་གཏམ་སྙན་ཞིག་ཐོས་ཟེར། ཇ་བསྐོལ་ནས་དྲངས་ཏེ་གཏམ་སྙན་ཅི་གསན་ཞུས་པས། རང་རེའི་འགྲན་ཟླ་དེ་ལ་བུད་མེད་བྱུང་ལོ་ཟེར། དེ་ཀུན་སྤངས་གྲགས་རྒྱལ་གྱིས་གསན་པས། ཞལ་རས་ནག་ཏིང་སོང་ནས་དེ་གཉིས་རང་སྡིག་གང་ཆེའམ་གསུང་ཟེར་ཏེ་ཤིན་ཏུ་མད་པར་གདའ་གསུང་། ཚོགས་བཤད་མར། ཁྱིམ་པ་དང་ཐུན་མོང་བའི་སོ་ནམ་རྣམ་བཞི་ལ་སྐྱིད་པ་རེ་བ་སོགས་ཀྱང་སྐྱིད་པ་འདོད་པས་སྡུག་ཚོལ་བ་ཡིན། གླང་རི་ཐང་པའི་བླ་སྨན་ཇོ་བཙུན་རིན་བྱང་དཔོན་གཡོག་ལ་ཡོན་བདག་ཀུན་གྱིས་ཞོ་བསྐྱལ་བས། སྐྱིད་པའི་ཆེད་དུ་སྡུག་བཙལ་ཏེ་དེ་བས་ཀྱང་འཛོམ་པ་ཞིག་བཞེད་ནས་མཛོ་མོ་ཞིག་བསྲེལ་བས་ཞོ་ལ་སོགས་པ་སྐྱེལ་འཕྲོ་ཆད།
དབྱར་མཛོ་མོ་ཞིང་གསེབ་ཏུ་སོང་བས་ཉེ་གནས་སྦྱངས་ལོ། ། དེ་ལྟ་བུ་སོགས་སྐྱིད་ཀྱི་ཡན་ལག་ཏུ་སྡུག་ཚོལ་བ་སོགས་མང་པོ་ཡོད་པ་རྣམས་སྤངས་ལ་སེམས་ཅན་བདེ་ན་དགའ་སྐྱིད་ན་དགའ་བ་ལ་བསམ་པ་བཟང་ཟེར་བ་ཡིན་པས་དེ་ལྟར་བྱ་གསུང་། ༈ བདུན་པ་བློ་སྦྱོང་གི་བསླབ་བྱ་བསྟན་པ་ནི། རྣལ་འབྱོར་ཞེས་སོགས་ཏེ། ཆོས་འདི་རྣམས་ཉམས་སུ་བླངས་ན་བློ་སྦྱོང་མི་ཉམས་ཤིང་གོང་ནས་གོང་དུ་འཕེལ་བར་འགྱུར་བས་བསླབ་བྱ་ཞེས་བྱའོ། ། དེ་ལ། རྣལ་འབྱོར་ཐམས་ཅད་གཅིག་གིས་བྱ། ། ཞེས་པ་ནི། ཆོས་གཞན་སྒྲུབ་པ་ལ་ཟས་དང་སྤྱོད་ལམ་སོགས་ལ་རྣལ་འབྱོར་ལོགས་པ་རེ་ཡོད་པ་ལས། ཆོས་འདིའི་སྒོར་ཞུགས་པ་རྣམས་ཀྱིས་ནི་ཟས་གོས་སྤྱོད་ལམ་སོགས་ཀྱི་རྣལ་འབྱོར་ཐམས་ཅད་འདི་ཉིད་ཡིད་ལ་བྱས་པ་གཅིག་པུས་ཆོག་པས་དེ་ལྟར་ཉམས་སུ་བླང་བར་བྱའོ། །
ཇི་ལྟར་བྱེད་ཚུལ་ནི་ཆོས་རྗེ་པས། ཐམས་ཅད་གཞན་ཕན་གྱི་སེམས་འབའ་ཞིག་གིས་བྱེད་པ་ཡིན་ཏེ། དངོས་སམ་འོན་ཏེ་བརྒྱུད་ཀྱང་རུང་། ། སེམས་ཅན་དོན་ལས་གཞན་མི་བསམ། ། ཞེས་སོ། ཚོགས་བཤད་མར། རྣལ་འབྱོར་ཐམས་ཅད་གཅིག་པུས་བྱེད་དེ། ཇི་ལྟར་བྱ་ཚུལ་ནི་ཟས་གོས་སོགས་འཛོམ་ན་བདག་གི་བདེ་བ་འདིས་སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག མ་འཛོམ་ན་སེམས་ཅན་རྣམས་ཀྱི་མ་འཛོམ་པའི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ཅིག་སྙམ་དུ་བསྒོམ་པ་ལ་སོགས་པ་སྟེ། སྤྱོད་ལམ་རྣམ་བཞིར་དབང་པོ་དྲུག་གི་སྤྱོད་ཡུལ་ཐམས་ཅད་གཏོང་ལན་གཉིས་སུ་སྤྱད་པ་སྤྱོད་ཡུལ་ཡོངས་སུ་དག་པའི་མདོ་བཞིན་རྒྱས་པར་ཤེས་པར་བྱས་ནས་བྱང་ཆུབ་ཀྱི་སེམས་སྦྱོང་བའི་རྣལ་འབྱོར་འབའ་ཞིག་གིས་བྱེད་པའོ་ཞེས་སོ། །
ལོག་གནོན་ཐམས་ཅད་གཅིག་གིས་བྱ། ། ཞེས་པ་ནི། བདུད་ཀྱིས་བརླམས་པ་ཁ་ཅིག་ཆོས་ཟབ་མོ་འདི་ལ་ཡིད་མ་ཆེས་པས་སྒོམ་ལོག་གི་བློ་སྣ་འདི་ལྟ་བུ་འབྱུང་སྟེ། བློ་སྦྱོང་བསྒོམས་པས་ན་ཚ་ཆེར་སོང་། འདྲེ་གདོན་དང་མི་ཁ་སྡང་དུ་སོང་། བདག་འཛིན་ལ་སོགས་པའི་ཉོན་མོངས་པ་ཆེར་སོང་ངམ་སྙམ་པ་ལ་སོགས་པ་བྱུང་ནས་སྦྱོང་སྙིང་མི་འདོད་པའམ། དེ་ལྟ་བུའི་རྒྱུ་མཚན་མེད་པར་བློ་སྦྱོང་སྙིང་མི་འདོད་པ་བྱུང་ན་ལྡོག་ཉེན་ཡོད་པས་དེ་འདྲོག་ལ་ཤེས་པར་བྱས་ལ། ང་ལ་སྒོམ་ལོག་སྐྱེས་ནས་འདུག་སྙམ་དུ་བསམས་ལ། བློ་གཉིས་པས་འཇིག་རྟེན་གྱི་ཁམས་ན་ཡང་བདག་ཁོ་ན་འདྲ་བ་ཆོས་ལས་བློ་ཕྱིན་ཅི་ལོག་ཏུ་གྱུར་པ་མང་པོ་ཡོད་སྙམ་དུ་བསམས་ལ། དེ་ཐམས་ཅད་རང་གི་སྟེང་དུ་བླངས་ལ་བདག་གི་ལུས་ལོངས་སྤྱོད་དགེ་བ་རྣམས་དེ་དག་ལ་ཕུལ་བས་ཐམས་ཅད་ཆོས་ལ་བློ་ཕྱོགས་ཤིང་ཕྱིན་ཅི་མ་ལོག་པའི་ལམ་དུ་ཞུགས་པར་བསམ་མོ། །
དེ་ལྟར་འདི་སྦྱོང་སྙིང་མི་འདོད་པ་དང་། སྦྱངས་ཀྱང་མི་སྐྱེ་བ་དང་། སྐྱེད་མེད་པ་ལ་སོགས་པ་རྒྱུ་མཚན་གང་གིས་ལོག་ཀྱང་སྔ་མ་ལྟར་གཏོང་ལེན་བསྒོམས་ཏེ་ལོག་གནོན་བྱེད་པའོ། ། ནད་གདོན་སོགས་ནི་བསྒོམ་ལོག་ཡིན་པའི་ངེས་པ་མེད། སྙིང་རྗེ་བསྒོམས་པས་རྩ་རླུང་གི་འཇུག་ལྡོག་གིས་ཞེ་སྡང་སྐྱེ་བ་སྲིད་ཅིང་། སྐྱེས་ན་སྒོམ་ལོག་ཡིན་པས་ལོག་གནོན་ནམ། དེའི་གེགས་སེལ་དུའང་བྱང་ཆུབ་ཀྱི་སེམས་གཉིས་པོ་བསྒོམ་སྟེ། ཞི་ལྷས། སྲིད་པའི་སྡུག་བསྔལ་བརྒྱ་ཕྲག་གཞོམ་འདོད་ཅིང་། ། སེམས་ཅན་མི་བདེ་བསལ་བར་འདོད་པ་དང་། །
བདེ་མང་བརྒྱ་ཕྲག་སྤྱོད་པར་འདོད་པས་ཀྱང་། ། བྱང་ཆུབ་སེམས་ཉིད་རྟག་ཏུ་གཏང་མི་བྱ། ། ཞེས་དང་། འཇིག་རྟེན་སྡུག་བསྔལ་སེལ་བའང་དེ་ཉིད་དོ། ། ཞེས་དང་། སྤྱིར་བླ་མ་དཀོན་མཆོག་ལ་སྐྱབས་གསོལ་བྱེད་པ་དང་། སྒྱུ་མ་ལྟ་བུའི་སྟོང་པ་ཉིད་བསྒོམ་པ་དང་། བྱམས་སྙིང་རྗེ་བདག་པས་གཞན་གཅེས་བསྒོམ་པ་ནི་ལོག་གནོན་ནམ་གེགས་སེལ་གྱི་མཆོག་ཡིན་གསུང་། ཐོག་མཐའ་གཉིས་ལ་བྱ་བ་གཉིས། ། ཞེས་པ་ནི།
ནངས་པར་མལ་ནས་ལྡང་བའི་དུས་དང་ལངས་པ་ན། བདག་གིས་དེ་རིང་ཐོག་མཐའ་ལ་བདག་འཛིན་ཐུལ་ཞིང་བདག་གཅེས་འཛིན་གྱིས་མ་གོས་པར་བྱ། སེམས་ཅན་ལ་གཅེས་པར་འཛིན་པ་མཉམ་པར་བྱ་དགོས་སྙམ་དུ་འཕེན་པ་བཏང་། ཉིན་མོའི་དུས་སུ་ལྷན་ཅིག་རྗེས་སུ་དཔྱོད་པའི་ཤེས་བཞིན་གྱིས་རྗེས་སུ་ཟིན་པར་བྱའོ། ། དེ་ནས་དགོངས་མོ་ཉལ་བ་ན་སེང་གེ་རྣམ་པར་རྩེ་བའི་ཏིང་ངེ་འཛིན་གྱིས་དེ་རིང་ཐོག་མར་དེ་བྱས་སོ། ། དེ་ནས་དེ་བྱས་སོ་ཞེས་སོགས་བྱ་བའི་རྣམ་གྲངས་རྣམས་རིམ་པར་བརྟགས་ནས། དེའི་ཚེ་སྤྱིར་ཆོས། ཁྱད་པར་བློ་སྦྱོང་དང་འགལ་བ་བྱས་ནས་འདུག་ན། དེའི་ཚེ་བདག་ལ་རྔན་བགྲང་ཞིང་། བླ་མའི་གདམས་ངག་དྲན་པར་བྱ། །
ཞེས་བྱ་བ་ཡིན་པས་དལ་འབྱོར་ཆུད་གསོན་པ་རང་ལ་རང་གིས་གནོད་པ་སྐྱེལ་བ་ཁྱོད་ལྟ་བུ་ཡོད་པ་སྙམ་དུ་བསམས་ལ་བཟོད་གསོལ་དང་བཤགས་སྡོམ་བྱས་ལ། སང་ནས་དེ་ལྟ་བུ་མི་བྱའོ་ཞེས་ཕྱིན་ཆད་མི་བྱ་བའི་བློ་བསྐྱེད། དེ་གཉིས་དང་མི་འགལ་ཞིང་མཐུན་པར་བྱས་ནས་འདུག་ན། དལ་འབྱོར་དོན་ཡོད་པར་བྱས། དུས་དོན་ཡོད་དུ་འདས་སྙམ་དུ་དགའ་བ་སྒོམ། དགེ་བ་ཆོས་འདི་ཉིད་རྒྱུད་ལ་སྐྱེ་བར་བསྔོ། སྐྱེ་བ་ཐམས་ཅད་དུ་བྱང་ཆུབ་སེམས་གཉིས་དང་མི་འབྲལ་བར་གྱུར་ཅིག་ཅེས་སྨོན་ལམ་གདབ། ཡང་ན་ནངས་པར་ལངས་ཙ་ན་དེ་རིང་བདག་གིས་ཁ་སང་བས་ཁྱད་པར་དུ་འཕགས་པ་འདི་བཞིན་དུ་བྱ་སྙམ་དུ་བསམ་ཞིང་འཕེན་པ་གཏོང་བ་གལ་ཆེ། དེ་ལྟར་བྱེད་ཅེས་ཚིག་ཏུ་མི་བརྗོད། བསམ་པས་འདི་འབའ་ཞིག་སྦྱང་།
དགྲ་བྱུང་བ་དང་ན་ཚ་དྲག་པོ་བྱུང་བ་ལ་སོགས་པའི་དུས་སུ་སྔར་བཞིན་དུ་བསམ། གཉེན་པོ་བླ་མ་དཀོན་མཆོག་གི་བྱིན་རླབས། ཆོས་སྐྱོང་གི་མཐུ་སྟོབས། རང་གི་དུས་གསུམ་གྱི་དགེ་བ། སེམས་ཅན་སྤྱི་མཐུན་གྱི་བསོད་ནམས་ཅི་འདུག་བལྟས་ལ་རྐྱེན་བཞིས་དུས་བཞི་པོ་དེར་བདག་འདི་བསྒོམ་པ་ལ་འགྲན་ཟླ་མེད་པ་མེ་འབར་བ་ལ་ཤིང་བསྣན་པ་ལྟར་འགྲོ་བར་བྱའོ་གསུང་། གཉིས་པོ་གང་བྱུང་བཟོད་པར་བྱ། ། ཞེས་པ་ནི། ཕུན་སུམ་ཚོགས་པ་དང་རྒུད་པ་གཉིས་པོ་གང་བྱུང་ཡང་བཟོད་པ་མེད་ན་ཆོས་གཏོང་དོགས་ཡོད་པས་དེ་བཟོད་ཅིང་ཐེག་པ་ཞིག་དགོས། གློ་བུར་དུ་འཁོར་དང་ལོངས་སྤྱོད་ཕུན་སུམ་ཚོགས་པ་བྱུང་ཡང་དེས་དྲེགས་ཤིང་ཆགས་པར་མི་བྱ། གཞན་ལ་ཕན་པའི་ཐབས་སུ་ཅི་འགྱུར་བྱ་ཞིང་ཆོས་བརྒྱད་ཀྱི་དབང་དུ་མ་སོང་བར་བྱས་ལ་ཕྱིར་ལ་ཆོས་ཀྱི་གྲོགས་སུ་དགྱེར་རོ། །
ཁ་ཅིག་ལ་འཁོར་དང་བསྙེན་བཀུར་བྱུང་བ་ན་དེས་དྲེགས་ནས་གཞན་ལ་བརྙས་པ་དང་། དྲན་ཚད་བྱེད་པ་ཡོད་དེ། དེ་ལྟ་བུ་ཕུན་སུམ་ཚོགས་པ་མ་བཟོད་པ་ཡིན་པས་སྤང་ཞིང་། བསོད་ནམས་སྐྱེས་ཙ་ན་བསྐུམ་པ་གལ་ཆེ་གསུང་། ཡང་རྒུད་ཅིང་དབུལ་བ་འོག་ནས་ཆུ་ལས་མི་འབབ་པ་བྱུང་ན་ཡང་ང་འདྲ་ཡོང་བ་སྙམ་ནས་ཡི་མུག་པ་དང་། བསྲོ་ཤི་ནས་དགེ་སྦྱོར་མི་ནུས་ཤིང་བྱེད་མི་སྤྲོ་བ་དེ་རྒུད་པ་མ་བཟོད་པ་ཡིན་པས། དེ་བཞིན་མི་བྱ་བར་མཐོ་རིས་དང་ངན་སོང་གི་མཐོ་དམན་དང་སྐྱིད་སྡུག་ལ་ལྟོས་ན། མིའི་སྐྱིད་སྡུག་གི་བར་ན་ཁྱད་པོ་ཆེ་ཙམ་མི་འདུག་ལ། ཕྱིར་ལ་གཡེང་ས་མེད་པས་དགེ་སྦྱོར་འཕེལ་སྙམ་དུ་བསམ་པར་བྱ། ཞང་ཚོགས་གིས།
གློ་བུར་དུ་ཕུན་སུམ་ཚོགས་པ་བྱུང་ན། ད་ཡོང་ངས་ཅི་ཡང་འགྲུབ། ངའི་གོང་ན་མི་མེད། གོང་དཀར་གྱི་གོང་ན་ཁྱི་མེད་སྙམ་ནས་གྱོད་ཆིངས། བར་འདུམས། གཙུག་ལག་ཁང་བཞེངས་པ་སོགས་ཅི་ཡང་བྱེད་དུ་འོང་། ཡང་རྒུད་པའི་ཚེ་འདི་ཙུག་འདུག་པ་ལ་ཆོས་གང་ནས་འོང་ཟེར་ནས། ཕོངས་པར་གྱུར་ན་སྡིག་པ་ངང་གིས་འཕེལ། ། ཞེས་པ་ལྟར་ཆོས་འཆོར་དོགས་ཡོད་པས་སྐྱིད་སྡུག་གཉིས་ཀ་བཟོད་པ་གླང་རི་ཐང་པ་ལྟ་བུ་ཞིག་དགོས། དེ་གཉིས་གང་བྱུང་ཡང་འདིའི་དུས་སུ་ཆོས་མི་བྱེད་ན་ནམ་བྱེད་སྙམ་དུ་བསམས་ནས་མེ་འབར་བ་ལ་ཤིང་བསྣན་པ་ལྟར་གྲོགས་སུ་འགྲོ་བ་ཞིག་དགོས་གསུང་།
ལྷ་བཞིན་ཕུན་སུམ་ཚོགས་པས་ཀྱང་། ། ཁེངས་པ་ཉིད་དུ་མི་བགྱི་སྟེ། ། ཡི་དྭགས་བཞིན་དུ་རྒུད་པས་ཀྱང་། ། ཞུམ་པ་ཉིད་དུ་མི་བགྱི་འཚལ། ། ཞེས་པ་ལྟར་ཡིན་ནོ། ། གཉིས་པོ་སྲོག་དང་བསྡོས་ལ་བསྲུང་། ། ཞེས་པ་ནི། ཆོས་སྤྱིའི་དམ་ཚིག་དང་། བྱེ་བྲག་བློ་སྦྱོང་འདི་ཉིད་ཀྱི་དམ་ཚིག་གོ ། དང་པོ་ནི།
སྐྱབས་འགྲོ་སོགས་ཁས་བླངས་དམ་བཅས་ཀྱི་དམ་ཚིག་དང་། བླ་མའི་དམ་ཚིག་རྣམས་དང་འགལ་བ་སྲོག་དང་བསྡོས་ནས་མི་བྱེད་པའོ། ། གཉིས་པ་ནི། ཡན་ལག་ཉམས་པ་མི་བརྗོད་པ་ལ་སོགས་པ་སྟེ། དམ་ཚིག་དེ་གཉིས་ཉམས་ན་ཚེ་འདི་ཕྱིའི་བདེ་བ་གང་ཡང་མི་འབྱུང་པས་དེ་གཉིས་སྲོག་པས་གཅེས་པར་བསྲུང་ངོ་། ། འགའ་ཞིག་ལྟུང་བ་གླེང་རེས་ཀྱིས་མདུང་ཁ་བྱེད་པའམ། ལུས་ངག་ཏུ་བདག་གཞན་བརྗེ་ལོ་བྱེད་པ་ནི་འདི་ནས་བཤད་པའི་ཡན་ལག་ཉམས་པ་བརྗོད་མི་བྱ་ཞེས་སོགས་དང་། འདུན་པ་བསྒྱུར་ལ་རང་སོར་གཞག་ཅེས་སོགས་དང་འགལ་བས་འདིའི་དམ་ཚིག་དང་འགལ་བ་ཡིན་ཏེ། ལྟུང་བ་གླེང་པ་ནི་སྐྱོན་ཁོ་ན་ལ་རྟོག་པས་བློ་སྦྱོང་ཡོང་མི་སྲིད། ལུས་ངག་ཏུ་བརྗེ་བ་ཐོ་ཅོར་འགྲོ་བས་སྨྱོན་པ་ལྟ་བུ་ཞིག་ལས་མི་ཡོང་བས་སོ། །
འོ་ན་ཇི་ལྟར་བྱེད་ན་བསམ་པས་མཐའ་ཆོད་པར་བྱས་ནས་ཡིད་ཀྱིས་འདི་བཞིན་དུ་སྦྱོང་། ལུས་ངག་ཏུ་སྐྱབས་འགྲོ་སོགས་ཁས་བླངས་དམ་བཅས་རྣམས་གྲྭ་མ་ཆག་ཟུར་མ་ཉམས་པར་ཉམས་སུ་བླང་དགོས་པ་ཡིན་གསུང་། དཀའ་བ་གསུམ་ལ་བསླབ་པར་བྱ། ། ཞེས་པ་ནི། ཉོན་མོངས་པ་སྤོང་བ་ན་དང་པོ་གཉེན་པོ་དྲན་པ་དཀའ། བར་དུ་བཟློག་པ་དཀའ། མཐའ་མ་རྒྱུན་གཅད་པ་དཀའ་བ་ཡིན་པས་དེ་གསུམ་མི་དཀའ་བར་བསྒྲུབ་ཅིང་བསླབ་པར་བྱའོ། ། སློབ་ཚུལ་ནི་གསུམ་པོ་ནངས་པར་གོ་གྱོན་ནས། དེ་ནས་ཉོན་མོངས་པ་སྐྱེས་པ་ན་གཉེན་པོ་དྲན་པར་བྱེད། བར་དུ་བཟློག་པར་བྱེད།
ད་ཕྱིན་ཆད་འདི་ལྟ་བུ་རྒྱུད་ལ་ཡེ་མི་སྐྱེ་པར་བྱ་དགོས་སྙམ་དུ་སེམས་པའོ། ། ཞང་གིས། གཞན་གྱིས་བློ་རྩ་མ་བླངས། ལྟོ་འགྲངས། ཁ་ངོམས་པའི་དུས་སུ་བཏུང་བར་ལོད་པ་བཞིན་བྱུང་ཡང་རྐྱེན་ངན་དང་འདོམ་ཐུག་བྱུང་ཙ་ན་གཉེན་པོ་དྲན་དཀའ་བ་ཡིན་གསུང་། གཉེན་པོ་དྲན་པར་གྱུར་ཀྱང་བར་དུ་བཟློག་པར་དཀའ་སྟེ། མིད་པ་གཅུ་ཧྲིལ་ཡོང་། དེ་ཙ་ན་འབུང་བ་ཞིག་དགོས་ཏེ་བཟློག་པར་དཀའ། ལན་ཅིག་བཟློག་ཀྱང་ཁོའི་རྣམ་འགྱུར་མཐོང་བའམ། དྲན་བཞིན་ཚིག་པ་བཀྲུག་བཀྲུག་ཡོང་བས་བཟློག་པ་དེ་ཡང་རྒྱུན་གཅད་པར་དཀའ་གསུང་།
དེ་ལྟར་ཡིན་པ་ལ་གཉེན་པོ་བསྐྱེད་ལ་རྐྱེན་ངན་བྱུང་ཙ་ན་གཉེན་པོ་དྲན་ལ། འདི་ལ་བདག་གིས་ཞེན་བྱ་ཞིང་། ། འཁོན་དུ་བཟུང་ལ་གཡུལ་སྤྲད་དེ། ། ཞེས་པ་བཞིན་དུ་བར་དུ་བཟློག་པ་དང་། མཐའ་མ་རྒྱུན་གཅོད་པ་ལ་འབད་དགོས་ཏེ། དེ་ལྟར་འབྱུང་བར་གསོལ་བ་ཡང་གདབ། འདི་ལ་ཐེ་ཚོམ་ཟ་བ་ཞིག་བྱུང་ཡང་ནམ་ཞིག་སྐྱེ་བའི་རྒྱུར་འགྱུར། གྲོགས་པོ་མཐུན་པ་གླེང་ལངས་པས་ངེས་པ་སྐྱེ་བ་ཞིག་བྱུང་ཡང་ནམ་ཞིག་སྐྱེ་བའི་རྒྱུར་འགྱུར། ད་ལོ་འགའ་ཟླ་བ་འགའ་ལོ་འདི་ལ་འབད་ནུས་ན་དཀའ་བ་གསུམ་ལས་ཐར་བར་འགྱུར་བ་ཡིན། ཉིན་པར་འདི་དྲན་ན་ཉིན་པར་བྱང་ཆུབ་སེམས་དཔར་ཞུགས།
མཚན་མོ་དྲན་ན་མཚན་མོ་བྱང་ཆུབ་སེམས་དཔར་ཞུགས་པས་དྲན་པར་བྱ་སྟེ། མི་མཐུན་པའི་ཕྱོགས་བཟློག་ལ་རྒྱུན་གཅོད། ཤེས་རབ་ཆེ་ན་འདི་ལ་བློའི་འབྲེལ་དང་། བརྩོན་འགྲུས་ཆེ་ན་འདི་ལ་སྤྲོ་བ་ཅི་འདུག་བལྟ། སྒོམ་བཟང་ན་འདིར་ལུགས་ཀྱིས་ཐེངས་མ་ཐེངས་བལྟའོ་གསུང་། རྒྱུ་ཡི་གཙོ་བོ་རྣམ་གསུམ་བླང་། ། ཞེས་པ་ནི། བླ་མ་ཚད་ལྡན་གདམས་ངག་མངའ་བ་རྟོགས་པ་དང་ལྡན་པ། མི་བར་ཁྱིས་མ་ཆོད་པ་རྙེད་ཅིང་དེས་ཐུགས་ལ་འདོགས་པ་དང་། རང་གི་བློ་ལས་སུ་རུང་བས་དལ་འབྱོར་ནས་བདག་མེད་པའི་ཆོས་ཀྱི་བར་བླ་མས་ཇི་ལྟར་ཁྲིད་པ་བཞིན་དང་རང་གིས་ཇི་ལྟར་བསམས་པ་བཞིན་རྒྱུད་ལ་སྐྱེ་བ་དང་།
ཆོས་ཀྱི་མཐུན་རྐྱེན་དད་པ་ཤེས་རབ་བརྩོན་འགྲུས་སྐྱོ་ཤས་ཆེ་བ་དང་། ཟས་གོས་གཡོག་འཁོར་ཐམས་ཅད་འཛོམ་པ་སྟེ། དེ་གསུམ་ཆོས་སྒྲུབ་པའི་རྒྱུའི་གཙོ་བོ་ཡིན་པས་དེ་གསུམ་ཚང་ན་སངས་རྒྱས་བསྒྲུབ་པ་ལ་མི་དཀའ་བ་ཇོ་བོ་དང་དགེ་བཤེས་སྟོན་པ་མཇལ་བ་ལྟ་བུ་ཞིག་ཡོང་བས། རང་ལ་དེ་གསུམ་ཚང་འདུག་ན་དགའ་བ་བསྒོམ་ཞིང་། གཞན་ལའང་དེ་གསུམ་ཚང་བར་སྨོན་ལམ་གདབ། རང་ལ་དེ་གསུམ་མ་ཚང་ན་འཇིག་རྟེན་གྱི་ཁམས་ནའང་བདག་ཁོ་ན་འདྲ་བ་རྒྱུ་དེ་གསུམ་དང་མ་ལྡན་པའི་སྒོ་ནས་ཆོས་འདོད་པ་བཞིན་མ་བྱུང་བ་མང་པོ་ཞིག་ཡོད་པས་དེ་རྣམས་སྙིང་རེ་རྗེ་སྙམ་དུ་བསམས་ནས་དེ་ཐམས་ཅད་རང་གི་སྟེང་དུ་བླང་། བདག་གི་ལུས་ལ་སོགས་པ་ཕུལ་བས་དེ་ལ་རྒྱུ་གསུམ་པོ་བྱུང་ནས་ཐེག་པ་ཆེན་པོའི་ཆོས་ལ་ལོངས་སྤྱོད་པར་བསམ་མོ། ། ད་ལྟ་དེ་གསུམ་འཛོམ་པ་ཙམ་མེད་དེ། ལ་ལའི་གང་མ་འཛོམ། ལུང་ལུང་གི་གང་མ་འཛོམ།
ཕལ་ཆེ་བའི་གསུམ་ག་མ་འཛོམ་པས་རང་ཉམས་ལ་དཔགས་ནས་བྱམས་བརྩེས་ཀུན་ནས་བསླངས་ཏེ། སེམས་ཅན་གྱི་དེ་གསུམ་ཡང་རང་ལ་ལེན། གཞན་ནམ་རང་ལ་ཆོས་མཉམ་པོར་འགྲོགས་ནས་མཉན་པ་ལ་མི་གོ་བ་དང་། སྡོམ་ཁྲིམས་མཉམ་པོར་བླངས་པ་ལ་མི་ཐུབ་པ་དང་། སྒོམ་ལུང་མཉམ་པོར་མནོས་པ་ལ་སྔར་བསྒོམས་མ་མྱོང་། ད་ལྟ་སྒོམ་མི་སྲིད། ཕྱིན་ཆད་བསྒོམ་པར་མི་འགྱུར་བ་འདི་ཙམ་པའི་ཐུ་བ་མེད་དེ། དེ་ཐམས་ཅད་ལེན་པའོ། ། དེ་རྣམས་རྒྱུ་དེ་གསུམ་དང་ལྡན་ནས་སངས་རྒྱས་པར་སེམས་པའོ། ། ཉམས་པ་མེད་པ་རྣམ་གསུམ་བསྒོམ། །
ཞེས་པ་ནི། ཐེག་པ་ཆེན་པོའི་ཡོན་ཏན་ཐམས་ཅད་བླ་མའི་དད་གུས་ལ་རག་ལས་པས། བླ་མ་ལ་དུས་ཐམས་ཅད་དུ་སངས་རྒྱས་དངོས་ཀྱི་འདུ་ཤེས་དང་མ་བྲལ་བར་བྱས་པའི་སྒོ་ནས་བླ་མ་ལ་དད་གུས་མ་ཉམས་པ་དང་། ཡང་བློ་སྦྱོང་ཐེག་པ་ཆེན་པོའི་ཡང་སྙིང་སངས་རྒྱས་ཀྱི་རྒྱུ་ས་བོན་གྲུང་པོ་ལྟ་བུ་འདི་ཡིན་སྙམ་དུ་བསམས་ནས། ཆོས་གཞན་གང་དང་ཡང་མི་སྙོམས་པར་ཉམས་སུ་ལེན་པས་བློ་སྦྱོང་ལ་སྤྲོ་དགའ་མ་ཉམས་པ་དང་། ཐེག་པ་ཆེ་ཆུང་གི་ཁས་བླངས་དམ་བཅས་རྣམས་ལ་གཉེན་པོ་ངོ་ཚ་ཁྲེལ་ཡོད་ལེགས་པར་བསྟེན་ནས་ཉེས་པ་ཕྲ་མོ་ཚུན་ཆད་ཀྱིས་མ་གོས་པར་བསྲུངས་ནས་བསླབ་པ་ལ་བག་ཡོད་པ་མ་ཉམས་པར་བྱའོ། ། དེ་ཡང་དང་པོ་བླ་མ་ལ་དད་གུས་ཉམས་ན་ལྟག་ཆུ་ཆད་པའི་རྫིང་བཞིན་དུ་འགྲོ། ཡུར་བ་འདོམ་གང་གིས་བྱེད་པ་ལྟར་བླ་མ་ངན་པ་དག་ཅིག་ལ་དད་གུས་ཉམས་ཀྱང་རང་གི་རྒྱུད་ལ་ཡེ་ཤེས་ཀྱི་ཆུ་མི་འབབ། དད་གུས་ཉམས་པས་དམ་ཚིག་ཉམས་བྱ་བ་ཁོ་ན་མིན་ཏེ་རང་གི་རྒྱུད་ལ་ཡོན་ཏན་སྐྱེ་འཕྲོ་ཆད་པས་དམ་ཚིག་ཉམས་པ་དང་འདྲ། འདི་ལ་བཏུབ་ཚད་ཀྱིས་བགྱི་ཡིད་ཀྱིས་མི་ཡོང་།
རྩེ་ཆུང་ལས་བསྙལ་ནས་བྱེད་པ་ཞིག་དགོས། བླ་མར་མ་ཟད་སུ་དང་འགྲོགས་ཀྱང་དེ་ལ་གུས་པ་མ་ཉམས་པ་ཞིག་དགོས་ཏེ། སུ་དང་འགྲོགས་ཀྱང་ངན་ཤོས་བྱས། ། སྤྲང་པོའི་བུ་བཞིན་དམན་ཆ་བཟུང་། ། ཞེས་པ་ལྟར་བསྒོམ་པ་ཡིན་གསུང་། དེ་ཡང་དད་གུས་བྱ་སྙམ་པ་ཙམ་གྱིས་མི་ཡོང་། དད་གུས་བྱས་པའི་ཕན་ཡོན་དང་། མ་བྱས་པའི་ཉེས་པ་བསམས་ནས་གྲོགས་མཐོ་དམན་མེད་པ་ཀུན་ལ་གུས་པར་བྱ། སུ་དང་ཡང་འགྲོགས་མི་ཤེས། ལག་བདེ་མི་རྙེད་པ་ཐམས་ཅད་གྲོགས་ལ་དད་གུས་མེད་པས་ལན་པ་ཡིན།
ཐེག་ཆེན་གྱི་ཆོས་ཐམས་ཅད་གྲོགས་ལ་བརྟེན་ནས་ཉམས་པར་གསུངས་པས་གྲོགས་ལ་གུས་པ་གལ་ཆེའོ། ། བློ་སྦྱོང་ལ་སྤྲོ་དགའ་མ་ཉམས་པ་ཡང་འདི་ལ་སྤྲོ་བར་བྱ་སྙམ་པ་ཙམ་གྱིས་མི་ཡོང་། ཕན་ཡོན་དང་ཉེས་དམིགས་བསམས་ནས་འཇུག་པ་ཞིག་དགོས། ད་ལྟ་དང་པོ་མི་འཛིན། བཟུང་ཡང་བརྗེད་དུ་འཇུག མ་བརྗེད་ཀྱང་སེམས་སྙིང་མི་འདོད་པ་རྣམས་སྤྲོ་བ་མེད་པས་ལན་པ་ཡིན་པས་དུས་ཐམས་ཅད་དུ་སྤྲོ་བས་འཇུག་པ་ཞིག་དགོས། བསླབ་པ་ལ་བག་ཡོད་མ་ཉམས་པ་ཡང་སྐྱབས་འགྲོ་ནས་བཟུང་། བསྙེན་གནས། དགེ་བསྙེན།་ དགེ་ཚུལ།
དགེ་སློང་། སྨོན་འཇུག དབང་གི་བར་རང་གིས་གང་དང་གང་ཁས་བླངས་པའི་སྡོམ་ཁྲིམས་ལ་སྐད་ཅིག་ཀྱང་གློད་པའི་སྐབས་མེད་དེ། ད་ལྟ་བསླབ་པ་གཤའ་མར་མ་སོང་བ་ལ་ཆོས་བྱུགས་ཀྱང་མི་སྐྱེ་བར་འདུག་པ་འདི་བག་ཡོད་ཉམས་ནས་གཞི་རྩ་ཆད་པ་ཡིན་པས་ཆོས་གང་བྱས་ཀྱང་མི་འོང་། འདི་གཤའ་མ་མེད་པར་རྣལ་འབྱོར་པའི་རྩར་ཕྱིན། དེ་ནས་ཆང་གི་ཐིམ་བུ་ཀེེ་རེ་བྱས་ནས་ཁྱིམ་པ་ཀུན་ངེད་ལ་སྒོམ་ཆེན་བཟང་པོ་ཞིག་ཡོད་ཟེར་ནས། ལོག་ལྟ་ལ་བཀོད་དེ་དམྱལ་བར་བསྐྱུར་བ་འདི་ལ་བག་ཡོད་དགོས། དེ་ལ་བརྟེན་འདྲིས་བྱེད་པའི་གྲོགས་པོ་ཁོ་ན་ཡང་གལ་ཆེའོ། ། དེ་ཙམ་གྱིས་མི་གནོད་ཟེར་བ་དང་། སྨྲ་ཁམ་ཆེ་བ་དང་།
འདི་གླེང་སྙིང་མི་འདོད་པ་དང་འགྲོགས་ན་མི་ཉམས་མི་སྲིད། གཙང་དུ་བཀའ་གདམས་པ་གཅིག་དང་མཚན་ཉིད་པ་གཅིག་འགྲོགས་ཕྱིན་པས། མཚན་ཉིད་པ་རྨེ་ཤོན་རྩེ་བ་ལ་བཀའ་གདམས་པ་དེ་དང་པོ་མི་མགུ། ཕྱིས་ཁོ་རང་ཡང་ང་ཁ་ཅིག་དང་སྐོམ་ན་ཟེར་ནས་ཁོ་བས་ཀྱང་ཐུ་བར་སོང་ལོ། ། དེ་བཞིན་དུ་ཆ་གསུང་། འབྲལ་མེད་གསུམ་དང་ལྡན་པར་བྱ། ། ཞེས་པ་ནི། ཁོ་བོ་ཐེག་ཆེན་པ་ཡིན་ཟེར་ནས་བྱ་རྒྱུ་ཅི་ཡང་མེད་པ་མ་ཡིན་གྱི། ལུས་བླ་མའི་ཞབས་ཏོག་དང་། དཀོན་མཆོག་གི་མཆོད་པ་དང་།
གཏོར་མ་ཕྱག་དང་བསྐོར་བ་སོགས་ལུས་ཀྱི་དགེ་སྦྱོང་དང་མ་བྲལ་བར་བྱ། ངག་སྐྱབས་འགྲོ་བཟླས་པ་ཁ་ཏོན་སོགས་ཀྱི་དགེ་སྦྱོར་དང་མ་བྲལ་བར་བྱ། ཡིད་ཀྱིས་བློ་སྦྱོང་བསྒོམ་པ་དང་མི་འབྲལ་བའོ། ། ཡིད་ཀྱིས་འདི་བསྒོམ་ཞིང་བཟླས་པ་བྱེད་པ་ནི་གཉིད་དུ་མི་འགྲོ། དེས་འཁར་བ་བྱས་ནས་ཆོས་བསམ་ཏུ་བཏུབ་པ་ཡིན་གསུང་། ཡང་ཉེས་ལྟུང་བཤགས་མི་དགོས་གཞན་གྱིའང་ལེན་པ་ལ་དེ་འདོད་ཐོག་ཟེར་བ་མིན། གཞན་གྱི་ལེན་པ་ལ་ཡང་རང་གི་ཕྲ་མོ་ནས་སྤོང་བ་ཞིག་དགོས། བདག་གཅེས་འཛིན་སོགས་ཡིད་ཀྱི་རྣམ་པར་རྟོག་པ་ངན་པ་འཕྲལ་ལ་འཇོམས་པའི་སྙིང་སྟོབས་དང་ལྡན་པ་ཞིག་དགོས། དཔེར་ན་མུ་སྟེགས་ཀྱི་མཐུ་བྱེད་པ་ལ་ཐར་ཐོར་སྲོག་ཆགས་གང་བྱུང་བ་གསོད་པ་དང་འདྲ་བར་རྣམ་རྟོག་གང་སྐྱེས་སྐྱེས་ལ་བྱ་སྟེ། མདོར་ན་ཞང་སྟོན་རི་པ་ལྟར་ལུས་ངག་ཡིད་གསུམ་དགེ་བའི་ཆོས་སྤྱོད་པ་དང་མ་བྲལ་བར་བྱའོ། །
དེ་ལྟར་སྒོ་གསུམ་དགེ་བ་ལ་འབད་པས་མེ་འབར་བ་ལ་བུད་ཤིང་བསྣན་པ་ལྟར་བློ་སྦྱོང་གོང་ནས་གོང་དུ་འཕེལ་བར་འགྱུར་རོ། ། ཞང་སྒོམ་རི་པས་རྒོད་ཚང་པ་ལ་ཁྲིད་ཞུས་ནས། ལིང་བའི་བྲག་ལ་སྒོམ་གྱིན་བཞུགས་པས། མངའ་བདག་ཡབ་ཡུམ་ཤིན་ཏུ་དད་དེ། དགྲ་ནག་གི་དབང་ཞིག་ཞུ་བར་འདོད་ནས་ཁོང་པ་གདན་དྲངས། ཞབས་ཏོག་བཟང་པོ་བྱས་ནས། དྲུང་པ་གང་ལ་ཐུགས་དམ་མཛད་པའི་ཆོས་ཤིག་ཐུགས་ལ་འདོགས་པར་ཞུ། བདག་ཅག་ཀྱང་དེ་ལ་ཡི་དམ་བྱེད་པ་ལགས་ཞུས་པས། ཁོ་ན་རེ། བདག་ལ་ཉམས་སུ་བླང་རྒྱུའི་ཆོས་གསུམ་ཙམ་ཡོད་དེ།
དེ་ཉིད་ཅག་གིས་མི་ཡོང་མཆི། ཡོང་ན་བྱིན་པས་ཆོག་གསུང་། ཁོང་ཚོའི་བསམ་པ་ལ་ནག་འཇིགས་སྐོར་གསུམ་ཡིན་ཡོང་སྙམ་ནས། གསུམ་པོ་ཅིས་ཀྱང་ཐུགས་ལ་འདོགས་པར་ཞུ། བདག་ཅག་ཅིས་ཀྱང་ཉམས་སུ་ལེན་ལགས་ཞུས་པས། ཁོང་པ་ན་རེ། ཆོས་རྣམ་དག་བྱེད་པ་ལ་ཆགས་སྡང་སྤང་དགོས་པར་གསུངས་པས། དང་པོ་འདོད་པའི་ཡུལ་སྤོངས་བྱ་བ་ཡིན་པས། བདག་ལའང་ཉིད་ཅག་གི་མངའ་ཐང་ཙམ་མེད་ཀྱང་། བསམ་གླིང་ལ་སོགས་པའི་དགོན་གཞིས་དང་།
འབྲིང་མཚམས་ཕྱོགས་ན་འཁོར་དང་བུ་སློབ་རྒྱ་ཆེར་ཡོད་དེ་དེ་ཐམས་ཅད་སྤངས་ནས་བྱ་བྲལ་བྱས་པ་དེའང་ཉམས་ལེན་གཅིག་ལགས་ཏེ། དེ་ཉིད་ཅག་གིས་མི་ཡོང་མཆི། གཉིས་པ་དགྲའི་སྒོ་གཤོམ་པར་མ་ལ་རྒྱོབ་བྱ་བ་ཡིན་པས་ངེད་རང་གིས་དགྲ་རྣམས་ཀྱི་ཡུལ་དུ་ཕྱིན་ནས་སྒོ་ཡོན་བསླངས་པས་ཁོང་ཚོའང་ཤིན་ཏུ་དད་དེ། ཁོང་འདི་བཞིན་མཛད་ཕྱིན་ཆད་འོ་སྐོལ་གྱིས་ཀྱང་ཞབས་ཏོག་བྱ་དགོས་ཟེར་ནས་ནང་དུ་བོས་ཏེ་བསྙེན་བཀུར་བཟང་པོ་བྱས། དེ་ལྟར་དགྲ་རྣམས་ཀྱང་དགའ་བ་བསྐྱེད་ཅིང་རང་གཞན་གྱི་ཞེ་སྡང་ཞི་བར་བྱས་པ་དེ་གཅིག་ལགས་ཏེ་མི་ཡོང་མཆི། གསུམ་པ་ཆགས་སྡང་སྤངས་ཤིང་དབེན་པ་བསྟེན་ནས་དལ་བར་བསྡད་དུ་ཕངས་པར་གདའ་བས། སྒོ་གསུམ་སྐད་ཅིག་ཀྱང་མ་ཡེངས་པར་དགེ་སྦྱོར་བགྱིས་པ་དེ་གཅིག་ལགས་ཏེ་མི་ཡོང་མཆི། གསུང་ཟེར་ཏེ་ཤིན་ཏུ་ངོ་མཚར་ཆེ་བར་གདའ་གསུང་། དེ་ཙམ་མི་ནུས་ནའང་། ཇོ་བོས།
གལ་ཏེ་མཉམ་གཞག་སེམས་བརྟན་དེ། ། ལུས་ངག་ཆོས་སྤྱོད་གཙོར་མི་བྱ། ། མཉམ་གཞག་སེམས་ནི་མི་བརྟན་ན། ། འཇིག་རྟེན་མཐུན་འཇུག་བྱ་བའི་ཕྱིར། ། ལུས་ངག་ཆོས་སྤྱོད་གཙོ་བོར་བྱ། ། ཞེས་གསུངས་པས། ཡིད་དགེ་ན་ལུས་ངག་གཉིས་རང་བཞིན་གྱིས་དགེ་བས་དངོས་སུ་དགེ་བ་ལྟར་མི་སྣང་ཡང་མི་སྐྱོན་ལ། ཡིད་མི་དགེ་ན་ལུས་ངག་གཉིས་དགེ་བ་ལྟར་སྣང་ཡང་དགེ་བའི་ངེས་པ་མེད་པས་ཡིད་དགེ་བ་ལ་འབད་པར་བྱ་སྟེ། དགེ་བ་གཞན་ཡང་ཉམས་སླ་ཡི། ། སེམས་ནི་ནམ་ཡང་ཉམས་མི་བྱ། །
ཞེས་སོ། ། ཞེས་ཆོས་རྗེས་པ་གསུང་། བཀོལ་བ་རྣམས་ལ་རྟག་ཏུ་བསྒོམ། ། ཞེས་པ་ནི། རང་གི་འགྲན་ངོས་སུ་འདུག་པ་དང་། ཁྲོ་དང་འཁོན་དུ་འཛིན་པ་ནི། ། རྟག་ཏུ་འགྲོགས་པའི་གཞི་ལས་བྱུང་། ། ཞེས་པས་ས་གཅིག་ཏུ་འདུག་པ་རྣམས་དང་། ཕར་མི་གནོད་ཀྱང་ཚུར་གནག་པ་དང་། ཚུར་མི་སྡང་ཡང་རང་གི་ཡིད་དུ་མི་འོང་པ་དེ་རྣམས་ལ་བློ་སྦྱོང་འཆོར་བའི་རྒྱུ་འབྱུང་བས་ཁྱད་པར་དུ་བཀོལ་ལ་སྙིང་གི་དུམ་བུ་བཞིན་དུ་བསམ་ཞིང་བློ་སྦྱོང་ངོ་། །
ཡང་བླ་མ་དང་ཕ་མ་དང་བྱང་སེམས་རྣམས་ལ་སྡིག་བསགས་ན་ཡུལ་གཞན་ལས་རྣམ་སྨིན་ཆེ་བས། ཁྱད་པར་དུ་བཀོལ་ལ་སྦྱང་ངོ་། ། བཞི་བརྒྱ་པ་ལས། ན་བའི་བུ་ལ་ཁྱད་པར་དུ། ། མ་ནི་བརྩེ་བར་གྱུར་པ་ལྟར། ། དེ་བཞིན་བྱང་ཆུབ་སེམས་དཔའ་རྣམས། ། དམ་པ་མིན་ལ་ལྷག་པར་བརྩེ། ། ཞེས་སོ། ། དེ་ལྟར་སྐྱེ་དཀའ་བ་རྣམས་ལ་མི་སྐྱེ་ན་བྱང་ཆུབ་སེམས་དཔར་མི་འགྱུར་ཞིང་བློ་འབྱོངས་པ་མ་ཡིན་ཏེ། གླང་ཐང་པ་ཆེན་པོའི་ཞལ་ནས།
ངའི་བློ་འབྱོངས་མ་འབྱོངས་ཁམས་སུ་ཕྱིན་ན་ཤེས་ཏེ་བྱ་བའི་གཏམ་རྒྱུད་རེས་འདིར་ཡང་གསུང་ངོ་། ། ཚོགས་བཤད་མར། སྤྱིར་བློ་སྦྱོང་འོང་པ་སྙམ་བྱེད་ཀྱང་འདི་རྣམས་ལ་མ་བྱུང་ན་ཉམས་ནས་འགྲོ་བས་འདི་དག་ལ་རྟག་ཏུ་བསྒོམ་པར་བྱ་བའི་བཀོལ་བར་བྱ་བ་ལྔ་ཡིན་ཏེ། དང་པོ་རང་ལ་དྲིན་ཆེ་བའི་མཁན་སློབ་དང་བླ་མ་ལ་སོགས་པ་ལ་སྡིག་པ་བསགས་ན་ཚེ་འདིར་གྲགས་པ་ངན་པ་འབྱུང་། དེ་ཙ་ན་བློ་སྦྱངས་པ་ལ་དགོས་པ་མེད་པར་འགྲོ་བས་དྲིན་ཅན་ལ་ཁྱད་པར་དུ་བསྒོམ། གཉིས་པ་ས་གཅིག་ཏུ་འདུག་པའི་བྲང་གྲོགས་པ་འདུ་འཚོག་སྟབས་སུ་བྱེད་ཅིང་བསྲེ་བསླད་ཆེ་བའི་རིགས་རྣམས་ལ་ཚིག་མཐོ་དམན་ལ་སོགས་པ་འཆོར་བས་རྟག་ཏུ་བཀོལ་ལ་བསྒོམ། གསུམ་པ་རང་དང་འགྲན་ངེས་སུ་འདུག་པ་སྟེ། མི་ཆོས་ཀྱི་ཕ་སྤུན་ལ་སོགས་པ་དང་། ལྷ་ཆོས་ཀྱི་མཆེད་གྲོགས་ལ་སོགས་པ་རྣམས་ལ་རྟག་ཏུ་བཀོལ་ལ་བསྒོམ། དེ་མ་བྱུང་ན་ཆོས་ཇི་ཙམ་བྱས་ཀྱང་རྒྱ་མཚོར་མཆིལ་མ་བསྐྱུར་བ་བཞིན་ཅང་མེད་དུ་འགྲོ།
གྲོགས་པོའི་མིང་བྱང་བྲིས་ནས་སྟན་འོག་ཏུ་བཙེམས་པ་བྱུང་བ་དང་། གྲོགས་པོ་བབས་པ་ལ་ངན་པ་དེ་སྐྱ་ཞལ་སོང་ངམ་སྙིང་ཚིམ་ཟེར་བ་ལྟ་བུ་ལ་བློ་སྦྱོང་གནས་མེད། དགེ་སྦྱོང་སྤྱིའི་ཆོས་ཙམ་ཡང་མི་ཡོང་བས་བཀོལ་ཞིང་སྦྱང་བ་གལ་ཆེ། བཞི་པ་ཚུར་ལ་གནག་པའི་རིགས་ཏེ། ཕར་ལ་གནོད་པ་ཅི་ཡང་མ་བྱས་ཀྱང་ཚུར་ལ་གནག་པའི་རིགས་སྐྱེ་བ་སྔ་མའི་ཤ་འཁོན་གྱིས་བྱུང་བ་ཡོད་དེ། དེ་ལ་ཞེ་སྡང་གི་བློ་རྡོལ་ན་སྙིང་རྗེའི་ཐག་པ་ཆད་ཟེར་བ་ལྟར་ཡོང་པས་བཀོལ་ལ་རྟག་ཏུ་བསྒོམ། ལྔ་པ་ཚུར་ལ་ཅིའང་མ་བྱས་ཀྱང་ཕར་ལ་གནོད་པ་ཐམས་ཅད་ཀྱི་ཡིད་དུ་མི་འོང་བའི་རིགས་ཡོད་དེ། གཙང་དུ་བན་དེ་ཞིག་ལ་འདི་དང་པོ་ནས་སྙིང་དུ་མ་སྡུག་ཅེས་དང་། སྐྱིད་སྨད་དུ་འདི་ལས་སྙིང་དུ་མ་སྡུག་པ་མ་བྱུང་ཞེས་དེ་ལྟ་བུ་ཡོང་བས་དེ་དག་གི་སྡིག་སྡུག་ཚུར་བླངས་ནས་རང་གི་དགེ་བ་དེ་དག་ལ་གཏོང་བའོ། ། འདིས་གཙང་མར་གཏོང་བ་ཡང་དཀའ།
དགེ་བཤེས་པ་ཀུན་ཡང་རང་གི་ལས་ལ་གཞན་གྱིས་མ་ཕན་ན་དགའ་བ་དང་། མི་སྐྱ་ཀུན་འདི་ཤི་ན་མཁར་སྤེ་ཡོང་དུ་རེ་བ་ལས་མེད་ལ། བན་དེ་ཀུན་ལ་འདི་ཤི་ན་ཡུལ་ཁམས་འདི་ཅག་གི་ཐོབ་སྙམ་པ་ཡོང་བ་ཡིན། འདི་དག་ལ་བཀོལ་ནས་མ་བསྒོམས་ན་རྩ་བ་ཆད་པ་མི་ཚོར་བ་ཕུ་ཆུང་བའི་གསུང་ལྟར་རྟག་ཏུ་བསམ་པ་གལ་ཆེའོ་ཞེས་སོ། ། རྐྱེན་གཞན་དག་ལ་ལྟོས་མི་བྱ། ། ཞེས་པ་ནི། ཆོས་གཞན་བསྒྲུབ་པ་ལ་ཟས་གོས་མཐུན་རྐྱེན་འཛོམ་པ། ཁམས་བཟང་བ། ཆུ་བཟང་བ། མི་དང་འདྲེས་མ་གཙེར་པ་ཞིག་དགོས་ཏེ།
བློ་སྦྱོང་གི་ཆོས་འདི་ཉམས་སུ་ལེན་པ་ལ་དེ་རྣམས་ལ་ལྟོས་མི་དགོས་ཏེ། མཐུན་རྐྱེན་དེ་རྣམས་མ་འཛོམ་པ་ཉིད་ཆོས་འདིའི་རྒྱུ་ཡིན་པས་བློ་སྦྱོང་གི་གྲོགས་སུ་སྦྱར་རོ། ། ཞེས་པ་གོང་མའི་གསུང་། ཞང་གིས། སྤྱིར་ཐོས་བསམ་སྒོམ་གསུམ་གྱིས་གཙོ་བྱས་པའི་ཆོས་སྤྱོད་བཅུ་པོ་ཐམས་ཅད་རྐྱེན་གཞན་ལ་མི་ལྟོས་པ་མི་སྲིད། ཐམས་ཅད་རྐྱེན་གཞན་ལ་ལྟོས་དགོས་ཏེ། ཟས་གོས་གནས་ཁང་། སྒྲུབ་གཡོག་སྒྲུབ་རྫས། ན་སོ་ལ་སོགས་པའི་མཐུན་རྐྱེན་ཚང་བ་དང་། དགྲ་འདྲེ་ལ་སོགས་མེད་པ་དགོས་ཏེ།
བྱང་པ་ཤེས་རབ་འབར་ལ་པུ་ཏོ་བས་ཆོས་བསྟན་དུ་བཏུབ་བམ་གསུངས་པས། ལྟོ་འགྲངས། ཁ་ངོམས། གྲོགས་པོས་བློ་རྩ་མ་བླངས་ཙ་ན་སྲག་སྲིག་བཏུབ་པར་སྣང་ཟེར་བ་དང་། དགེས་དཀོར་སྤྱན་སྔ་བའི་གྲ་སར་མ་འཛོམ། ཡུལ་དུ་ཕྱིན་ལ་འཛོམ་པ་ཞིག་བྱ་སྙམ་ཙ་ན། ཡར་ཀླུང་སུ་ཕྱིན་པས་འཛོམ་པ་ཞིག་མ་བྱུང་བས། རྨོངས་ནས་མ་གོ་བར་འདུག འཁོར་བ་བྱ་བ་དེ་མ་འཛོམ་པའི་མིང་དུ་འདུག་པ་ལ་ཟེར་བ་དང་། འཁོན་ཀ་མ་བའི་དེར་མ་འཛོམ།
གཙང་དུ་བྱོན་ནས་མཐུན་རྐྱེན་འཛོམ་པས་དཀོན་མཆོག་གི་མཆོད་པ་དང་། རང་གི་ཁམས་གསོ་བ་དང་བཟང་དུ་བྱས་ནས་སེམས་ལ་སྐྱེད་ཆེན་པོ་བྱུང་ཟེར་བ་དང་། ཁ་རག་པའི་སློབ་མ་ཁམས་ལོག་པ་ལ་འབྲི་མར་གྱི་མར་ཁུ་བཏང་བས། འབྲིའི་ནུ་མ་ལ་སྒོམ་ཡོད་པ་ད་ལྟ་ལས་ཆ་མེད་ཟེར་བ་དང་། ཇོ་བོ་ཡང་ཁོང་དག་གིས་ཞབས་ཀྱི་གཉེར་མ་སྟོན་ཅིང་ངའི་འདི་ཙུག་སོང་བ་ལ་དེ་གྲུབ་ཐོབ་མི་འབྱུང་བ་ཡིན་གསུང་བ་དང་། ཤེ་སྟོན་བྱང་འབར་ཡང་གཞོན་པ་མཁུར་བ་དམར་ཐོལ་ལེ་བ་མཐོང་ཙ་ན། ངས་ཁྱོད་ལ་ཕན་ཐོགས་པ་ཞིག་འདུག་ཅེས་དང་། རྒས་འཁོགས་པ་ཐམས་ཅད་མཐོང་ཙ་ན་ཁྱོད་ཤེ་མོ་ལོག་པར་སྤྱད་ཟིན་ནས་ད་ངའི་འདིར་བསྡད་ཀྱང་ཕན་པ་མི་ཡོང་ཟེར་བ་དང་། ཁ་ཅིག་དོ་གཅིག་གྲོགས་པོ་སེམས་པ་རེམ་པ་ཚོ་གཅིག་དང་འགྲོགས་པས་བསམ་དུ་བཏུབ་པར་བྱུང་ཟེར་བ་དང་། ཁ་ཅིག་གྲོགས་པོ་ཚོ་ཅིག་གིས་བློ་རྩ་བླངས་ནས་མ་བྱུང་ཟེར་བ་ཡོད།
ཁ་ཅིག་བྲེལ་བས་མ་བྱུང་། ད་ལན་ཡོང་བར་སྣང་ཟེར་བ་དང་། ཁ་ཅིག་ཡེངས་ནས་མ་བྱུང་། དབེན་ན་ཡོང་ཟེར་བ་ཡོང་། གཉགས་སེང་གེ་གྲགས་ཤེད་བཀའ་གདམས་པ་ལས་འབྲས་སྒོམ་ཟེར་ཏེ་ངའི་ཆོས་མངོན་པའི་བསྟན་བཅོས་འདི་ཀུན་ཁོང་དུ་མ་ཆུད་པར་ཁོང་ཇི་ཙུག་སྒོམ་ན། ལས་འབྲས་ལས་འབྲས་ཟེར་རམ་གསུངས་པ་ལ། འདི་དེ་ལྟ་བུའི་ཐོས་པ་ལ་སོགས་པའི་རྐྱེན་གང་ལ་ཡང་ལྟོས་མི་དགོས། འཛོམ་ན་དེ་ཉིད་རྒྱུ་མཚན་དུ་བྱས་ནས། མ་འཛོམ་ན། མི་སྡང་ན།
བྱམས་ན། ལྟོགས་ན། འཁྱགས་ན། འབྱོར་ན་རྒུད་ན། ན་ན། མི་ན་ན། རྒས་ན། གཞོན་ན། ལྟོགས་ན། འགྲངས་ན།
དགྲས་གཙེར་ན། སྤྲང་འགོང་གི་ཚ་རག་བརྒྱུགས་ན། བླ་མས་ཐུགས་ལ་བཏགས་ན། མ་བཏགས་ན། གྲོགས་པོས་བློ་རྩ་བླངས་ན། དེ་དག་རྒྱུ་མཚན་དུ་བྱས་ནས་བསྒོམ་པས་ཆོག གླང་ཐང་གི་གཉན་སྟོན་ཤེད་ཚ་པ་ནངས་མ་མང་པོ་མེད་པ་ལ། དགེ་བཤེས་རིན་པོ་ཆེའི་ཆོས་ཐུན་རེ་ལ་དོད་བྱས་ནས་བསྡད་ཟེར་བ་དང་། ཇོ་སྲས་དང་། སེང་གེ་རྒྱལ་གྱི་གཏམ་སྔར་གླེངས་པ་ལྟར་ཡིན།
སྤྱོད་ལམ་ཐམས་ཅད་དུ་སྦྱངས་པས་ཆོག ཁོམ་བྲེལ་ཐམས་ཅད་དུ་སྦྱངས་པས་ཆོག འདི་ལ་མཐུན་རྐྱེན་སེམས་ཀྱི་སྙིིང་སྟོབས་གཅིག་པུས་ཆོག སྐྱོན་དང་བཅས་པའི་སེམས་འདི་ལ། ། ཡོན་ཏན་ཆེན་པོ་ཞིག་མཆིས་ཏེ། ། གང་ལྟར་གོམས་པ་དེ་ལྟར་འབྱུང་། ། བྱ་བ་ཡིན་པས་གང་ཙུག་བྱ་བྱར་བཏུབ། འདི་ལ་ས་ཟིན་ཀོ་འཐས་མེད། ། གང་ཙུག་བསླབ་བསླབ་ཡིན། དེའང་ཕྱིས་མི་ལ་འཆད་ཙ་ན།
དེ་སྐད་ཟེར་བ་ཡིན་སྙམ་པ་དེས་མི་ཡོང་། ང་རང་ཉམས་སུ་བླངས་ལ་བསྒོམ་སྙམ་པ་བྱས་ན། ཆོས་ཀྱི་བྱིན་རླབས་གདོད་འོང་བ་ཡིན། འདི་ལ་ཡང་ན་ལྷ་གསོལ། ཡང་ན་གཞོབ་ཐོད་དུ་སྦྱོང་བ་ཞིག་དགོས་གསུང་། ད་རེས་གཙོ་བོ་ཉམས་སུ་བླང་ཞེས་པའི་དོན་ཆོས་རྗེ་པས། ཐོག་མ་མེད་པ་ནས་ལུས་ཇི་སྙེད་ཅིག་བླངས་པ་ཐམས་ཅད་དོན་མེད་དུ་སོང་འདུག ད་རེས་ཀྱི་ཚེ་འདི་ལ་དོན་གྱི་གཙོ་བོ་ཞིག་བསྒྲུབ་དགོས་པར་འདུག་ཅེས་པའི་སྒོ་ནས་གསུང་། རྗེ་བཙུན་གོང་མའི་གསུང་ལས། ཐོག་མ་མེད་པ་ནས་ཕ་མཚེར་རྙིང་པ་ལྟ་བུ་ངན་སོང་རྣམ་པ་གསུམ་འབའ་ཞིག་ཏུ་འཁྱམས་པ་ཡིན།
ད་རེས་བསོད་ནམས་ཀྱི་ལས་འགའ་ཞིག་གིས་བསྐལ་བ་བྱེ་བ་བརྒྱ་སྟོང་དུ་རང་རྙེད་པར་དཀའ་བའི་དལ་འབྱོར་གྱི་ལུས་ཐོབ་པའི་དུས་ད་རེས་ཚེ་འདིའི་ཤོམ་ར་བྱེད་པ་བས་ཕྱི་མ་ཕན་ཆད་ཀྱི་ཆོས་བྱེད་པ་གཙོ། ཆོས་ལ་བཤད་སྒྲུབ་གཉིས་ལས་སྒྲུབ་པ་གཙོ། སྒྲུབ་པ་གཞན་པས་བྱང་ཆུབ་ཀྱི་སེམས་སྦྱང་བའི་སྒྲུབ་པ་གཙོ། དེ་ཡང་ལུང་རིག་གི་སྐྱ་བར་དུ་བཅུག་ནས་སྦྱོང་བ་བས་བླ་མའི་མན་ངག་ལ་བརྟེན་ནས་གཉེན་པོ་གང་ཆེ་ཆེར་ཨུ་ཙུགས་སུ་སྦྱོང་བ་གཙོ། སྤྱོད་ལམ་གཞན་པས་མལ་དུ་བསྡད་ནས་སྦྱོང་བ་གཙོ། ཡུལ་སྤོང་བ་བས་གཉེན་པོ་བསྟེན་པ་གཙོ་བས་གཙོ་བོ་དེ་རྣམས་ལ་བསླབ་བོ། ། ཚོགས་བཤད་མར། སྒྲུབ་པ་ཡང་ཕྱི་རོལ་གྱི་སྤྱོད་ཚུལ་པས་སེམས་སྦྱོང་བ་གཙོ་བོ་ཡིན་ཏེ། བྱང་ཆུབ་སེམས་དཔའི་སྤྱོད་པ་དག ། ཚད་མེད་པར་ནི་གསུངས་པ་ལས།
སེམས་སྦྱང་བ་ཡི་སྤྱོད་པ་ནི། ། ངེས་པར་དེ་སྲིད་སྦྱང་བར་བྱ། ། ཞེས་གསུངས་པ་ལྟར། སེམས་སྦྱོང་བ་རྣམས་ཀྱི་ནང་ན་ཡང་གཙོ་བོ་བྱང་ཆུབ་ཀྱི་སེམས་སྦྱང་བ་ཡིན་ཏེ། ཐེག་པ་འདི་ལ་བྱང་ཆུབ་ཀྱི། ། སེམས་མཆོག་ཡིན་པར་བསྟན་པས་ན། བྱང་ཆུབ་ཏུ་ནི་སེམས་བསྐྱེད་ནས། ། འབད་པས་མཉམ་པར་གཞག་པར་བྱ། ། ཞེས་པ་ལྟར་རོ། ། བྱང་ཆུབ་ཀྱི་སེམས་ཀྱང་བདག་གཞན་མཉམ་པ་བས་རྗེ་བ་གཙོ་བོ་ཡིན་ཏེ།
གང་ཞིག་བདག་དང་གཞན་རྣམས་ནི། ། མྱུར་དུ་བསྐྱབ་པར་འདོད་པ་དེས། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་པ་ལྟར་རོ། ། དེ་ཡང་ལུས་ངག་ཏུ་བརྗེ་ལོ་བྱེད་པ་བས་ཀྱང་རང་གི་ནང་དུ་སྐྱོང་བ་གཙོ་ཞེས་སོ། ། ཆོས་རྗེ་པས། བླ་མའི་མན་ངག་གཙོ་བའི་འཐད་པར་པུ་ཏོ་བ་དང་གེ་བཤེས་ཆོས་ཀྱི་འོད་ཟེར་བྱ་བའི་མཁས་པ་ཆེན་པོ་ཞིག་ཡོད་པ་དེ་གཉིས་ལ་སློབ་མ་ཐུན་མོང་བ་མང་པོ་ཡོད་པས་ཁོང་ཚོ་ན་རེ། པུ་ཏོ་བས་ཆོས་བཤད་དུས་ངེས་ཤེས་སྐྱེ་བ་ཙམ་ཁྱེད་ཀྱིས་བཤད་པ་ལ་མི་སྐྱེ་བར་འདུག་ཞུས་པས། ཁོང་གི་ཐུགས་དགོངས་ལ།
ཆོས་ང་མཁས་པས་དེ་ཙུག་མི་ཐང་། འོན་ཀྱང་ང་ལ་མེད་པའི་གདམས་ངག་ཁོང་ལ་ཡོད་པ་ཡིན་ཏེ་འོང་སྙམ་ནས། ཁོང་གིས་ཀྱང་པུ་ཏོ་བ་ལ་ཆོས་ཉན་པས་ཁོ་རང་ཡང་ངེས་ཤེས་སྐྱེས་ནས། མ་ཤེས་པའི་ཤེས་རྒྱུ་མ་བྱུང་སྟེ། མ་གོ་བའི་གོ་རྒྱུ་ཞིག་བྱུང་ཟེར་བས། པུ་ཏོ་བ་ན་རེ། དེ་བདེན། མ་ཤེས་པའི་ཤེས་རྒྱུ་མེད་དེ་ཆོས་ཁོང་རང་མཁས། མ་གོ་བའི་གོ་རྒྱུ་ཡོད་དེ། ངས་ཆོས་ཀྱི་མདེའུ་རྩེ་ནང་དུ་བསྒྱུར་ནས་བཤད་པ་ཡིན་གསུང་ཟེར་ཏེ།
ཤིན་ཏུ་མད་པར་འདུག གཅིག་གིས་ཤེས་བྱ་གཏན་ལ་འབེབས་པའི་དབང་དུ་བྱས་ནས་གསུངས། པུ་ཏོ་བས་སྒྲུབ་པ་ཉམས་སུ་ལེན་པའི་དབང་དུ་བྱས་ནས་རང་གི་རྒྱུད་ཐོག་ཏུ་སྦྱར་གྱིན་གསུངས་པར་གདའ་གསུང་། མལ་དུ་སྦྱང་བ་གཙོ་བའི་འཐད་པ་ནི། ལུས་དང་སེམས་ནི་དབེན་པ་ཡིས། ། རྣམ་པར་གཡེང་བ་མི་འབྱུང་ངོ་། ། ཞེས་དང་། ཤ་ར་བའི་ཞལ་ནས། ངས་འདུན་མ་ཐམས་ཅད་སྟན་ཐོག་ཏུ་བཅད་པ་ཡིན་གསུང་། ལ་སྟོད་ལྷོ་རུ་ཆོས་འཁོར་ཞིག་བྱུང་བ་ལ་སྐྱེས་པ་ཀུན་རྟ་རྩེད་མང་པོ་བྱེད་ཀྱིན་འདུག་པ་ལ།
མ་ཅིག་ཞ་མའི་གཡོག་མོས་ཀྱང་བལྟས་པས་ཡ་མཚན་སྙམ་ནས། དགོངས་མོ་མ་ཅིག་ལ་དེ་རིང་ལྟད་མོ་མང་པོ་གདའ། ཁྱད་པར་དུ་ལངས་ནས་རྟ་རྒྱུག་པ་ལ་ཆགས་ཀྱིན་གདའ་ཞུས་པས། མ་ཅིག་ན་རེ། ངས་དེ་འདྲ་མིན་པ་སྟན་ཐོག་ཏུའང་ཆགས་གསུངས་ལོ། ། ཡང་དགོན་པའི་གསུང་གིས། ལྟོགས་འཁྱགས་འཛོམ་པའི་སྐྱིལ་པོ་རུ། ། སྡུག་སྒུར་ཚུགས་པའི་སྙིང་རུས་ཅན། ། སྟན་ལ་ཆགས་པའི་རྐྱ་ཚན་ཅན། ། ཞེས་གསུངས།
རྗེ་མི་ལས། དྭགས་པོ་ལྷ་རྗེ་ལ་གདམས་ངག་ཟབ་ཤོས་ཤིག་ཡོད་དེ། ད་གཟོད་སྟེར་རོ་གསུངས་ནས་མ་གནང་། དྭགས་པོ་རང་ཡུལ་དུ་འབྱོན་ཁར་གདམས་ངག་དེ་ཐུགས་ལ་འདོགས་པར་ཞུ་ཞུས་པས། ཕངས་བར་འདུག་གསུངས་ནས་མ་གནང་། དྭགས་པོ་བ་ལ་སྐྱེལ་ཐུང་མཛད་དེ། སོ་སོར་ཁམས་བདེ་བྱས་ནས། དྭགས་པོ་བ་ཐག་རིང་སོང་བ་དང་། བོས་ཏེ་ལོག་ལ་ཤོག་དང་གསུངས་ནས་ལོག་ཕྱིན་པས། ཕངས་ཏེ་མ་ཕན་བསྟན་གྱིས་གསུངས་ནས།
ན་བཟའ་སློག་སྟེ། སྟན་ཐོག་ཏུ་བཞུགས་དྲགས་པས་འཕོངས་རྨེན་པར་སོང་བ་དེ་བསྟན་ནས། ཟབ་ཤོས་འདི་ཡིན་ནོ་གསུང་ཟེར་ཏེ་ཤིན་ཏུ་མད་གསུང་། དཔེ་ལ་ལར་ཡུལ་ལ་ཕྱོགས་མེད་དག་ཏུ་སྦྱང་། ། ཁྱབ་དང་གཏིང་འབྱོངས་ཀུན་ལ་གཅེས། ། ཞེས་པ་ནི། ཕྱོགས་མེད་ཀུན་ཁྱབ་ཏུ་སྦྱོང་བ་སྟེ། ཡུལ་སེམས་ཅན་དང་སེམས་ཅན་མ་ཡིན་པ་ཐམས་ཅད་ལ་ཕྱོགས་རིས་མེད་པར་བློ་སྦྱང་བ་དང་། བློ་ལ་གང་ཤར་བ་ཐམས་ཅད་ལ་བློ་སྦྱོང་གིས་ཁྱབ་པར་བྱས་ནས། ཁ་ཙམ་ཚིག་ཙམ་མ་ཡིན་པར་གཏིང་ནས་འབྱོངས་པར་བྱའོ། །
དེ་ཡང་ཕྱོགས་རེ་བས་མི་འབྱོང་པས། ཕྱོགས་མེད་དུ་སྦྱངས་ན་འཕེལ་ཞིང་རྒྱས་པར་འགྱུར་བ་ཡིན། ང་འདྲེ་ལ་བཟོད་སྟོབས་ཆེ། ཁོ་མི་ལ་བཟོད་སྟོབས་ཆེ། ང་སྟོང་པ་ཤས་ཆེ། ཁོ་སྙིང་རྗེ་ཤས་ཆེ་ཟེར་ཏེ་ཀུན་ཕྱོགས་རེ་བ་ཡིན། འཕགས་པའི་ཡོན་ཏན་ཕྱོགས་མེད་དང་། སོ་སོའི་སྐྱེ་བོའི་ཡོན་ཏན་ཐམས་ཅད་ཕྱོགས་རེ་བར་འོང་བ་ཆོས་ཉིད་ཡིན་ཏེ། གང་ཟག་གི་བྱེ་བྲག་གིས་ཀྱང་ཁ་ཅིག་རྒུད་ཙ་ན་ཡོང་ལ། འབྱོར་ཙ་ན་ངའི་གོང་ན་མི་མེད།
གངས་དཀར་གྱི་གོང་ན་ཁྱི་མེད་སྙམ་ནས་བཀུག་ནས་ཤོར་བ་བཞིན་དུ་ཆ་བ་ཡོང་བ་ཡིན། ཁ་ཅིག་འབྱོར་ཙ་ན་བཏུབ་ལ་རྒུད་ཙ་ན་ཁྱེད་རང་ཉམས་ལ་མ་ཕབ་པ་ཡིན། ང་གནས་སྐབས་འདི་ཙུག་འདུག་པ་ལ་ག་ནས་ཡོང་ཟེར་ནས་སྡུག་མི་ཐེག་པ་ཡང་ཡོད། དེ་བཞིན་དུ་བསྟོད་ཙ་ན་ཕུག་རོན་གྱི་སྣར་ཤིང་བུ་བཙུགས་པ་བཞིན་ཟེར་གིས་འགྲོ་བ་དང་། སྨད་ར་བཏང་ན་མི་བཟོད་པར་འདི་ལ་དུག་ཅིག་བཏང་རྒྱུ་ལ་སྙམ་པ་ཡོང་། ཡང་ཁ་ཅིག་ཟས་ལ་བཏུབ་ལ་གོས་ལ་ཞེན་པ་དང་། ཁ་ཅིག་ནང་གི་ཆགས་པ་ཆུང་ལ་ཕྱིའི་ཆེ་བ་དང་། ཁ་ཅིག་དེ་ལས་ལྡོག་པ་དང་། ཁ་ཅིག་ཡོན་ཏན་ཙམ་མེད་པ་ལ་ཁེངས་ནས་ཕྱིན་སར་ཕྱིན་པ་རྩི་བ་མཐོང་ནས་དེ་ལ་མི་བཟོད་པ་དང་། ཁ་ཅིག་ཡུལ་དུ་ཆོས་འཆོར།
ཁ་ཅིག་བྱེས་སུ་ཆོས་འཆོར་བ་སོགས་དང་། ཡང་ཁ་ཅིག་སྡེ་པ། ཁ་ཅིག་གྲྭ་ས། ཁ་ཅིག་ཕྲག་དོག ཁ་ཅིག་སེར་སྣ། ཁ་ཅིག་ཞེ་སྡང་། ཁ་ཅིག་ནོར་ཕྱིར་འཆི་ནུས་པ་སོགས་འདི་ལ་བསྐལ་བར་བཤད་ཀྱང་མི་རྫོགས་གསུང་། ད་ཆོས་མཉན། བཤད། བལྟས།
བསྒོམས་པ་ཐམས་ཅད་ཉོན་མོངས་པའི་གཉེན་པོར་འགྲོ་བ་ཞིག་དགོས། དེའི་རྩ་བ་བདག་འཛིན་ཡིན་པས་དེའི་གཉེན་པོར་ཕྱོགས་མེད་ནས་སྦྱོང་བ་ཞིག་དགོས་ལ། དེ་ཡང་སོ་སོར་རྟོག་པའི་ཤེས་རབ་ཀྱིས་མཐའ་ཆོད་པར་བྱས། བླ་མའི་གདམས་ངག་ཡོད་ན་སེར་སྣ་སོགས་གང་ཆེ་བ་ལ་ཐེལ་པོར་སྦྱོང་། ཅི་བྱས་བདག་འཛིན་གྱི་གཉེན་པོར་སོང་ན་མ་ནོར། བདག་འཛིན་ཐུལ་ན་ཁམས་གསུམ་སྲིད་པ་གསུམ་རྒུ་ཐུལ་བ་ཡིན། དང་ཤ་སྤང་གང་ལ་གཏང་ས་མདེའུ་རྩེ་གང་ལས་མེད་གསུང་། དེ་ཡང་ཟས་ལ་སོགས་པའི་རྣལ་འབྱོར་ཐམས་ཅད་ལ་འདིས་ཁྱབ་པ་དང་། ཉ་མ་ལྷ་ཁང་དུ་ཕྱིན་པ་ལྟ་བུ་མ་ཡིན་གྱི་གཏིང་ནས་ཏེ། སྙིང་ཐག་པ་རུས་པའི་ཁོང་ནས་སྦྱོང་བ་གླང་ཐང་པ་དགེ་བ་དམྱལ་བར་བསྔོ་བའམ།
འཆད་ཀ་བ་ཕ་རོལ་གྱི་སྡུག་བསྔལ་ལེན་པ་ལ་དགའ་ཡལ་ལེ་གསུང་བ་ལྟར་སྦྱོང་བའོ། ། ཆོས་ཉམས་སུ་ལེན་པ་བྱ་བ་ར་སྒྲེང་བ་སྐྱེན་བྱས་པ་དང་། ཚིག་ཙམ་ཤེས་པས་མི་ཆོག་དོན་ནང་དུ་ཉམས་སུ་ལེན་པ་ཞིག་དགོས་གསུང་། གོ་ལོག་མི་བྱ། ཞེས་པ་ནི་གོ་ལོག་དྲུག་སྤང་བར་བྱ་སྟེ། ཆོས་སྒྲུབ་པའི་སྦྱོར་བའི་སྡུག་བསྔལ་མི་བཟོད་པར་དགྲ་འདུལ། གཉེན་སྐྱོང་། འདོད་པའི་ཆེད་དུ་ཚོང་དང་སོ་ནམ་སོགས་ཀྱི་དཀའ་བ་དུ་མ་སྤྱོད་ནུས་པ་ནི་བཟོད་པ་གོ་ལོག་གོ ། ཆོས་སྒོར་ཞུགས་ནས་སྡིག་ཅི་དག ། ཚོགས་ཅི་རྫོགས།
བློ་སྣ་ཅི་འགྱུར་ལ་མི་འདུན་པར་ཚེ་འདིའི་ཕུན་ཚོགས་ལ་ཡོན་ཏན་དུ་བལྟ་ཞིང་ཐོབ་པར་འདུན་པ་ནི་འདུན་པ་གོ་ལོག་གོ ། ཐོས་བསམ་སྒོམ་གསུམ་ལ་འབད་ནས་ཆོས་ཀྱི་མི་རོ་མྱང་བར་ཕྱི་ནང་གི་འདོད་པའི་རོ་མྱང་ཞིང་ཐོབ་པར་འདོད་པ་ནི་རོ་མྱང་གོ་ལོག་གོ ། ཚོགས་བཤད་མར། རོ་མྱོང་གོ་ལོག་ནི། སྔར་ཆོས་གཤའ་མ་བྱུང་བའམ། རྟོགས་པ་ཁྱད་པར་ཅན་བྱུང་བའམ། བྱང་ཆུབ་སེམས་དཔའི་སྤྱོད་པ་དང་མཐུན་པའི་དགེ་བ་ལ་རོ་མི་མྱང་བར་སྔར་དགྲ་བཏུལ་བ་དང་། འདོད་པ་སྤྱད་པ་ཡིད་ལ་དྲན་ཞིང་རོ་མྱང་བར་བྱེད། དེས་ཁམས་སོས་གཉིད་སངས་འགྲོ་ན་དམྱལ་བར་འགྲོ་བར་བྱས་ཞེས་སོ། ། སྡུག་བསྔལ་དང་སྡུག་བསྔལ་གྱི་རྒྱུ་ལ་གནས་པ་ལ་སྙིང་རྗེ་མི་སྒོམ་པར་ཆོས་ཕྱིར་དཀའ་ཐུབ་སྤྱོད་པ་དང་།
སྒྲུབ་པ་བྱེད་པའི་སྦྱོར་བའི་སྡུག་བསྔལ་ཅན་ལ་སྙིང་རྗེ་བསྒོམ་པ་ནི་སྙིང་རྗེ་གོ་ལོག་གོ ། རང་གི་ཁ་འོག་ཏུ་འདུ་བའི་མི་རྣམས་ཆོས་ལ་སྦྱོར་བའི་གཉེར་སེམས་མི་བྱེད་པར་ནོར་གསོག་པ་དང་། གཉེན་སྐྱོང་བ་དང་། ཚེ་འདིའི་ཆེ་ཐབས་ལ་སྦྱོར་བའི་གཉེར་སེམས་བྱེད་པ་ནི་གཉེར་སེམས་གོ་ལོག་གོ ། སངས་རྒྱས་ནས་སེམས་ཅན་གྱི་བར་དགེ་བ་སྒྲུབ་ཅིང་དེའི་འབྲས་བུ་བདེ་བ་དང་ལྡན་པ་ལ་རྗེས་སུ་ཡི་རང་མི་བྱེད་པར་དགྲ་ལ་མ་ལེགས་པ་བྱུང་བ་དང་། སུ་མ་བཏུབ་པ་རྣམས་ལ་དགའ་བས་རྗེས་སུ་ཡི་རང་བྱེད་པ་ནི་རྗེས་སུ་ཡི་རང་གོ་ལོག་གོ ། ཚོགས་བཤད་མར། རྗེས་སུ་ཡི་རང་གོ་ལོག་ནི། ཆོས་གཤའ་མ་བྱེད་པ་ལ་རྗེས་སུ་ཡི་རང་མི་བྱེད་པར་རང་ལ་གནག་པ་ལ་མ་ལེགས་པ་བྱུང་བ་ལ་རྗེས་སུ་ཡི་རང་བའམ། སྡིག་བྱེད་པ་ལ་དེ་ཁོ་ལ་བབ།
ཁོས་ལན། བྱེད་དགོས་པར་ཡོད་ཟེར་བ་དང་། རྒྱ་བྱང་རྡོར་བབས་པ་ལ་གཡོར་དར་མ་ལེགས་ཤེད། ངན་པ་ཡང་དག་པ་སྙིང་ཚིམ། སྐྱ་ཞལ་གྱིས་སོང་ངམ་ཟེར་བ་ལྟ་བུ་སྒོམ་དུ་མི་རུང་ཞེས་སོ། ། དེ་ལྟར་གོ་ལོག་དྲུག་སྤངས་ནས་གོ་མ་ལོག་པ་དྲུག་ཉམས་སུ་བླང་བར་བྱའོ། ། སྙིང་རྗེ་གོ་ལོག་མཚོན་པའི་དཔེ་ནི། སློབ་དཔོན་པཎྜི་ཏ་ཟེར་བ་དང་། ཉེ་གནས་གཞོན་རྒྱལ་ཟེར་པ་གཉིས་སྤུན་ཡིན་པས། པཎྜི་ཏ་ན་རེ།
གཞོན་རྒྱལ་ཟེར་བའི་བློ་མ་ཁུགས་པ་འཆི་བ་མི་དྲན་པ་འདི་སྙིང་རེ་རྗེ་ཟེར། ཉེ་གནས་ན་རེ། པཎྜི་ཏ་ཟེར་བའི་འཁོས་མེད་པོ་རང་གི་ལྟོ་གོས་ཙམ་ཡང་མི་འབྱོར་བ་འདི་སྙིང་རྗེ་ཟེར་རོ། ། ཁོའི་དེ་སྙིང་རྗེ་གོ་ལོག་ཡིན་གསུང་། སྙིང་རྗེ་གོ་ལོག་འདི་པེ་ཏ་མགོན་སྐྱིད་ཀྱིས་ཀྱང་བྱས་ཏེ། མོས་འབད་རྩོལ་ཆེན་པོ་བྱས་པས་རྩམ་པ་བྲེ་བཞི་ཙམ་དང་ཤ་གཟུགས་གཅིག་དང་ཆང་དམ་གང་རྙེད་ནས་རྗེ་བཙུན་མི་ལ་བཞུགས་སར་ཕྱིན་ནས་བཙལ་བས་དུས་སུ་མ་རྙེད། གཞུག་ཏུ་བྲག་འོག་ཅིག་ན་འདུག་པས། ཁོང་ཟས་སུ་ཟྭ་ཁོ་ན་གསོལ་བས་མདོག་ལྗང་ནག་ཏུ་སོང་། ཚྭ་མེད་པས་ལུས་ལ་སྤུ་ཆེན་པོ་སྐྱེས་འདུག་པ་མཐོང་བས། འདི་མི་ཡིན་ནམ།
འདྲེ་ཡིན་སྙམ་ནས་འཇིགས་པར་བྱུང་། ལེགས་པར་བརྟགས་པས་སོ་དེ་འདྲ་བར་འདུག་ནས་རྩ་རུ་ཕྱིན་ཏེ་ལག་པས་འཇུས་ནས། གཞན་གྱི་ཆོས་པ་ཀུན་རང་ཡང་སྐྱིད། གཉེན་ལའང་ཕན་པ་ཞིག་འདུག་སྟེ། ཨ་ཇོའི་ཆོས་འདི་འདྲ་རང་སྡུག་ལ་གཞན་ལ་མི་ཕན་པ་སུའི་ལུགས་ཡིན་ནམ་ཟེར་ནས་ངུས་ལོ། ། མོ་སྡུག་མ་ཆོས་རྒྱུས་ཆུང་བས་ཡིན། ཨ་ཇོ་དེ་འདྲ་ལ་སྙིང་རྗེ་བསྒོམ་མི་དགོས། ཐམས་ཅད་མོའི་ཨ་ཇོ་དེ་འདྲར་སོང་ན་གོ་བཅད་པ་ཡིན། འོན་ཀྱང་མོའི་དེ་སྡིག་པར་མི་འགྲོ་སྟེ་འོང་གསུང་། མོའི་ཤ་ཆང་དེ་གསོལ་བས་རྩ་མདུད་གྲོལ་ནས་ནམ་མཁའ་ལ་འཕུར་བ་ཡིན་པར་འདུག་པས་དོན་ཆེན་པོ་གྲུབ་གདའ་གསུང་།
རེས་འཇོག་མི་བྱ། ཞེས་པ་ནི། ཆོས་ལ་ངེས་ཤེས་མ་སྐྱེས་པས་རེས་བློ་སྦྱོང་སྒོམ། རེས་བློ་མ་ཁེལ་བས་བཟླས་པ་སོགས་གཞན་འདྲ་ཚོལ། ཡང་རེས་ཚེ་འདིའི་ཤོམ་ར་དང་སྡིག་པ་དང་ཉོན་མོངས་པ་འཕེལ་བར་བྱེད། རེས་ཕྱི་མའི་དོན་དང་ཆོས་བྱེད་པ་སོགས་རེས་འཇོག་བྱེད་པ་དེ་སྤངས་ལ་ཕྱོགས་གཅིག་ཏུ་ཆད་པར་ཆོས་བྱ་ཞིང་དེའི་ཡང་སྙིང་བློ་སྦྱང་ངོ་། ། ཞང་གིས། མཚན་ཉིད་པ་ལ་ལ་དག་སྡེ་སྣོད་དུ་མ་ཤེས་ཀྱང་འཆི་བ་དྲན་ན་འདིས་གོ་མི་ཆོད་སྙམ་ནས། སྔགས་པ་ཆུང་མ་ཅན་རེའི་གམ་དུ་འགྲོ་བའང་ཡོད། དེ་བཞིན་དུ་ཁ་ཅིག་འདྲེས་གནོད་ཀྱིས་དོགས་པས་དྲགས་སྔགས་ཁོ་ན་ཟློས།
རེས་འགའ་གཏོང་ལེན་སྒོམ། རེས་འགའ་ཚེ་འདིའི་ཆེ་ཐབས་སྒྲུབ། རེས་འགའ་ཕྱི་མའི་དོན་བྱེད་པ་དེ་བཞོན་པ་གཉིས་ལ་ཞོན་པ་ལྟར་བར་དུ་ལྷུང་། ཁ་ཅིག་ནི་འདི་བསྒོམས་པས་སྙིང་པོ་བགྲང་མི་དགོས་ཟེར་བ་དང་། ལྟུང་བ་བཤགས་མི་དགོས། ལྟུང་བས་ལུས་ལ་གནོད་དམ་སེམས་ལ་གནོད་ཟེར་བ་དང་། དཀོན་མཆོག་ལ་མཆོད་པ་བྱས་ནའང་མིས་མཐོང་དུ་རེ་བའམ། མཐོང་ན་དགའ་བ་བྱུང་བས་ས་གཏོར་བ་ཡོད་དེ། དེ་ཐམས་ཅད་ནོར་བ་ཡིན་ཟེར་བར་གདའ། འོ་ན་འདིར་ཇི་ལྟར་བྱེད་ན་ལྟ་བའི་ཤན་སྤྱོད་པ་ལ་མ་ཕོག་པར་ལུས་ངག་གིས་སངས་རྒྱས་ཀྱི་བཀའ་ལས་ཇི་ལྟར་འབྱུང་བ།
འདུལ་བ་ནས་ཇི་ལྟར་བཅས་པ། ཇོ་བོ་སྟོན་པ་པུ་ཏོ་བ་གསུམ་གྱི་གདམས་ངག་ལས་ཇི་ལྟར་འབྱུང་བ་རྣམས་གྲྭ་མ་ཆག་ཟུར་མ་ཉམས་པར་བསྒྲུབ་ཅིང་བསམ་པས་འདི་འབའ་ཞིག་སྦྱོང་བའོ། ། ཡང་སྤྱོད་པའི་ཤན་ལྟ་བ་ལ་ཕོག་ནས་རྣམ་རྟོག་གི་མདུད་པས་བཅིངས་པ་ཡོད། ཡང་ཁ་ཅིག་སྔགས་ལ་བརྟེན་ནས་འདུལ་བ་འཕྱི། ཁ་ཅིག་འདུལ་བ་ལ་བརྟེན་ནས་སྔགས་འཕྱི། ཆོས་ཐམས་ཅད་གྲུ་བཞིར་འཁྱེར་ཤེས་པ་ངའི་བླ་མ་རྒྱ་གར་བ་ལས་མ་བྱུང་བ་ཡིན་ཞེས་གསང་ཕུ་བ་གསུང་སྐད། འདི་ལ་གོ་བས་མཐའ་ཆོད་པ་དང་། བྱེད་ངོ་མ་ཤེས་པ་མེད་པ་ཞིག་མ་བྱུང་ན། ཁ་ཅིག་གིས་ཇི་སྐད་བྱས། ཁ་ཅིག་གིས་ཇི་སྐད་བྱས་པས་ཇི་ཙུག་ཡིན་ནམ་སྙམ་པ་ཡོང་བས།
དེ་ཙུག་མ་སོང་བར་སྒྲོ་འདོགས་རྦད་ཀྱིས་ཆོད་པར་བྱས་ལ་ཉམས་སུ་ཟུང་འཇུག་ཏུ་བླང་བར་བྱའོ། ། ཟས་གོས་ལ་སོགས་བའི་རྣལ་འབྱོར་ཐམས་ཅད་འདིས་བྱ། འཆི་བའི་ཚེའང་གཞན་གྱི་སྐྱེ་ཤིའི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ཅིག་པར་བློ་སྦྱོང་། འཛོམ་མ་འཛོམ་ལ་སོགས་པའི་ཡིད་ལ་བྱེད་པ་དེ་ཐམས་ཅད་སྤངས་ལ་འདི་ཁོ་ན་ཉམས་སུ་བླང་ངོ་། ། དོལ་ཆོད་དུ་སྦྱང་། ཞེས་པ་ནི། རྩ་ཕྲན་གཏར་བ་ན་སྨན་པས་ཚོད་མི་ལེན་པར་རྦད་ཆོད་བྱེད་པ་བཞིན་བློ་སྦྱོང་བ་ན་ཚོད་མི་ལེན་པར་བློ་ཕྱོགས་གཅིག་ཏུ་ལིངས་ཀྱིས་བསྒྱུར་ནས་ཚམ་ཚོམ་མེད་པར་བློ་ཐག་ཆོད་པར་བྱས་ལ་སྦྱང་ངོ་། ། སྔོན་ལ་བློ་སྦྱོང་གིས་ཕན་ནམ་མི་ཕན་ཅིག་བལྟ། དེས་མ་ཕན་ན་བཟླས་པ་ཞིག་བྱ་སྙམ་པའི་ཚོད་ལྟ་བུ་སྤང་ངོ་། ། དེ་བདེ་འདོད་ཀྱི་དམིགས་པར་ཤོར་བ་ཡིན་པས་ནད་དང་གདོན་ཡང་སེལ་བར་མི་འགྱུར་གསུང་།
ཚོགས་བཤད་མར། གཏར་ཁའི་རྩ་རྦད་ཆོད་བྱེད་པ་ལ་དོལ་ཆོད་ཟེར་བ་ལྟར། ཉོན་མོངས་པ་སྐྱེས་མ་ཐག་ཚམ་ཚོམ་དང་ནེམ་ནུར་མེད་པར་གཉེན་པོས་འབུར་འཇོམས་བྱེད་པའོ། ། ཞེས་སོ། ། རྟོག་དཔྱོད་གཉིས་ཀྱི་ཐར་བྱ། ཞེས་པ་ནི། རང་གི་རྒྱུད་ལ་ཉོན་མོངས་པ་ཤས་གང་ཆེ་བརྟགས་ནས་དེའི་གཉེན་པོ་སྒོས་སུ་བསྟེན་ནས་སྤོང་བ་ལ་འབད་པ་དྲག་ཏུ་བྱ། དེ་ནས་ཉོན་མོངས་པ་སྐྱེ་བའི་ཡུལ་བསྟན། ཚུལ་བཞིན་མ་ཡིན་པ་ཡིད་ལ་བྱས་ནས་ཀྱང་དེ་སྐྱེ་མི་སྐྱེ་བརྟག གལ་ཏེ་སྐྱེ་ན་ཡང་གཉེན་པོ་བསྟེན་ནས་ཉོན་མོངས་པ་གཞན་པས་ཆུང་བ་ཙམ་མམ།
དེ་ཡེ་མི་སྐྱེའམ་སྙམ་པ་ཙམ་དུ་བྱའོ། ། ད་ནི་ཉོན་མོངས་པ་འདིས་རྒྱུད་ལ་ཡེ་མ་གོས་བར་བྱ་དགོས་སྙམ་དུ་མ་འོངས་པ་ལ་གོ་ཆ་ཡང་ནས་ཡང་དུ་གྱོན་པར་བྱའོ། ། འདས་མ་འོངས་གཉིས་ལ་གཉེན་པོ་བསྟེན་པའི་ཚུལ་ལུགས་དེ་ལྟར་གཉིས་ཀྱིས་ཉོན་མོངས་པ་སྤང་བ་ལ་ནན་ཏན་བྱའོ། ། ཚོགས་བཤད་མར། ཁོང་གིས་ལན་ཟེར་བའི་འདས་པའི་ཉེས་པ་དང་། མ་འོངས་པ་ན་འདི་འདྲ་བྱུང་ན་གཉེན་པོ་འདི་བཞིན་བསྟེན་སྙམ་ཞིང་གོ་གྱོན་ཞིང་དཔྱོད་པ་སྟེ། འདས་པའི་དབང་དུ་བྱས་ནས་ན་ཚ་དང་། དགྲ་འདྲེའི་གནོད་པ་དང་། བྲན་ཟླ་མ་རྙེད་པ་དང་། ཁ་དྲངས་ཟེར་བ་དང་།
རྐུན་མ་དང་། རྡུང་གཏག་ལ་སོགས་པ་གནོད་པ་ཅི་བྱུང་བ་ཐམས་ཅད་ལ་ཚེ་ཐོག་མ་མེད་པ་ནས་ཀྱི་བུ་ལོན་དང་། ལན་ཆགས་དང་། ཤ་འཁོན་ཅི་ཡོད་པ་ཐམས་ཅད་དེས་བྱང་བར་གྱུར་ཅིག་པར་བློ་སྦྱོང་། མ་འོངས་པ་ལ་དོ་ནུབ་སྲོད་དམ་ཐོ་རང་ནས་བཟུང་ནས་ཁྱལ། ཁྱོད་དེར་གཏོང་ན་ང་འདི་ལྟར་ཆ་ཟེར་བ་ལྟར་ང་ལ་སྐུར་བ་འདེབས་པ་དང་། རྐུན་མ་འཛུགས་པ་དང་། འདི་ནས་བཏོན་ནས་གཏོང་བ་དང་། ནད་དྲག་པོ་ལ་སོགས་པ་འདི་ལྟ་བུ་བྱུང་ན་བདག་གཞན་བརྗེ་བའི་བྱང་ཆུབ་ཀྱི་སེམས་འདི་བཞིན་དུ་བསྒོམ་སྙམ་དུ་གོ་གྱོན་པ་སྟེ། པུ་ཏོ་བ་རང་ཅག་ལ་གཙང་མོ་ཞིག་གིས་བུ་ཆུང་སྐྱེལ་དུ་བྱུང་ན་ཞེས་པ་ལ།
སྤྱན་སྔ་བ་ང་ནི་མི་དགའ་བར་འདུག་ཅེས་དང་། ཕུ་ཆུང་བ་ང་ནི་འཆི་བ་བས་གསོ་བར་འདུག་ཅེས་པ་ལྟར། འདས་མ་འོངས་གཉིས་ལ་སྦྱར་ནས་བསྒོམ་པའོ། ། ཡུས་མི་བསྒོམ། ཞེས་པ་ནི། ཕ་རོལ་ལ་བདག་གི་ཡུས་སམ་དྲིན་ཡོད་པའི་རྒྱུ་མཚན་དང་། རང་ལ་དགེ་སྦྱོར་ཡོད་པ་དང་། མཁས་པ་དང་། བཙུན་པ་དང་། མི་ཆེ་བ་སོགས་རྒྱུ་མཚན་གང་གི་ཕྱོགས་ནས་ཀྱང་གཞན་ལ་ཡུས་ཀྱིས་རྔམས་པ་དང་རེ་ཆེ་བར་མི་བྱ།
ཁྱད་པར་དུ་ཕུག་ན་བསྒོམ་པར་གསོལ་བ་ཀུན་ཡང་ཡུས་ཆེ་བར་ཡོང་བས་འདི་མེད་པ་ཞིག་གལ་ཆེ། བདག་པས་གཞན་གཅེས་བསྒོམ་པ་ལ་ཡུས་བྱ་ས་མེད་གསུང་། མི་ལ་རེ་མ་ཆེ་ལྷ་ལ་གསོལ་བ་ཐོབ་ཅེས་པ་རྭ་སྒྲེང་པའི་བཀའ་ཡིན་གསུང་། གཞན་དོན་བྱས་པས་ཡུས་ཆེ་ན་ཡང་གཞན་གྱིས་མ་བཅོལ་རང་གིས་ཁས་བླངས་པ་ཡིན་པས་ཡུས་བྱ་ས་གང་ན་ཡང་མེད། ལར་དགྲ་ཟུན་གྱི་རུ་ཕྱེད་ན་གཞན་ལ་ཟུན་དུ་གོ་བས། གཞན་དོན་བྱེད་ཀྱང་རང་དོན་གྱི་འཁྲི་བ་མི་འབྱུང་ཞིང་རང་གི་བྱ་རྒྱུར་གོ་ནས་ཡོང་བས་གཞན་ལ་ཡུས་མི་འབྱུང་ངོ་། ། དེ་ཙ་ན་བློ་འབྱོངས་པའོ། ། སྤྱོད་འཇུག་ལས། དེ་ལྟས་གཞན་གྱི་དོན་བྱས་ཀྱང་། ། རློམ་སེམས་དང་ནི་ངོ་མཚར་མེད། །
གཅིག་ཏུ་གཞན་དོན་ལ་དགའ་བས། ། རྣམ་སྨིན་འབྲས་བུའི་རེ་བའང་མེད། ། ཅེས་སོ། ། ཀོ་ལོང་མི་སྡོམ། ཞེས་པ་ནི། དོན་གྱི་འབྲེལ་ཆེ་བས་གོང་དུ་ཡང་བཤད་མོད། ། གཞུང་གི་རིམ་པ་བཞིན་འདིར་ཡང་བཤད་ན། རང་ལ་གནོད་པ་མང་སར་སྨ་ཕབ་པ་དང་། ཚིག་ངན་གྱིས་སྤྱོས་པ་ལ་སོགས་ཅི་བྱས་ཀྱང་རང་ལ་གྱོད་བརྡལ་ལ་གཞན་ལ་ངོ་བཞིན་བསྒྱུར་བ་དང་། ཚིག་ངན་གྱི་ལན་ལ་སོགས་པ་གང་ཡང་མི་བྱ་ཞིང་སེམས་ཀྱིས་ཀྱང་ཀོ་ལོང་མི་སྡོམ་མོ། །
ད་ལྟ་འོ་སྐོལ་གྱི་ཆོས་པ་རྣམས་བདག་འཛིན་གྱི་གཉེན་པོར་མ་སོང་བས་བཟོད་སྟོབས་ཤའུ་ལས་ཆུང་། ཀོ་ལོང་གཙང་བཙན་པས་དམ་པར་འདུག་སྟེ། དེས་བྱས་པའི་ཆོས་ཀྱིས་གོ་མི་ཆོད་པས་ཆོས་བདག་འཛིན་གྱི་གཉེན་པོར་འགྲོ་བར་བྱའོ། ། ཡུད་ཙམ་པ་མི་བྱ། ཞེས་པ་ནི། ངོ་མི་རྟག་པར་དར་རེ་ན་རྣམ་འགྱུར་སྟོན་པ་དེ་གྲོགས་ལ་གཟན་པས་སྤང་ཞེས་ཏེ། ཅུང་ཟད་ཙམ་ལ་དགའ་མི་དགའི་རྣམ་འགྱུར་མི་བསྟན་ཞེས་སོ། ། ཚོགས་བཤད་མར། རེས་ཅི་བྱེད་རེས་ཅི་བྱེད་ཀྱིས་མི་ཡོང་། ཁ་ཅིག་བྱེད་བྱེད་འདྲ་བྱས་ནས།
ཡང་སུན་སུན་ལྟར་འདོར་བ་དང་། གྲོགས་དང་འགྲོགས་པའི་ཚེ་ན་ཡང་། མཛའ་བ་དང་འཐབ་པ་ལ་ཚེགས་མེད་པར་མི་བྱ་ཞེས་སོ། ། འོར་ཆེ་མ་འདོད། ཅེས་པ་ནི་ཕ་རོལ་གྱི་གྲོགས་བྱས་པ་དང་། ཕན་བཏགས་པ་ལ་ཚིག་གི་གཏང་རག་འདོད་པ་དང་། དེའི་རྒྱུ་མཚན་གྱི་སྤྱིར་སྙན་པ་དང་གྲགས་པ་འདོད་པ་སྤང་། མདོར་ན་གཞན་ལ་ཕན་འདོགས་པ་དང་གྲོགས་བྱས་པ་ལ་ཚིག་སྙན་པ་ཙམ་གྱི་ལན་ཡང་མི་འདོད་པར་བྱའོ། ། ཚོགས་བཤད་མར། རང་གིས་གཞན་ལ་ཕན་པ་བྱས་པ་ལ་ལན་བྱེད་པ་བྱུང་ན་ཆ་བྱད་བཟང་།
ཁྱོད་ལྟར་བྱེད་པ་མི་ཡོང་བ་གདའ་ཟེར། ལན་བྱེད་པ་མ་བྱུང་ན་ངས་དཀའ་ལས་སྐྱིད་སྡུག་དེ་ཙམ་བྱས་ཀྱང་འོར་ཆེ་ཙམ་ཡང་ཁ་ནས་མི་ཐོན་པ་འདུག ལར་མི་འདི་ལ་བྱས་མ་བྱས་མེད་ཟེར་བ་དེ་ལྟ་བུ་བསམ་དུ་མི་རུང་ཞེས་སོ། ། ཞི་བ་ལྷས། དེ་ལྟ་ན་ནི་གཞན་གྱི་དོན། ། བྱས་ཀྱང་ངོ་མཚར་རློམ་མི་འབྱུང་། ། བདག་ཉིད་ཀྱི་ནི་ཟན་ཟོས་ནས། ། ལན་ལ་རེ་བ་མེད་པ་བཞིན། ། ཞེས་སོ། ། དེ་ལྟར་ཚེ་ཧྲིལ་གྱིས་བྱང་ཆུབ་ཀྱི་སེམས་རྣམ་པ་གཉིས་པོ་མཉམ་རྗེས་གཉིས་ཀྱི་སྒོ་ནས་ལེགས་པར་སྦྱངས་ནས་འབྱོངས་པའི་གདེང་ཐོབ་པར་བྱ་སྟེ།
ལྷ་འདྲེ་མི་གསུམ་དང་འཐབ་པའི་དོན་མེད། རྩོད་པའི་གཞི་མེད། ལྷ་ཞི་ཀླུ་ཞི་ཀུན་བདེར་བ་གང་དུ་བྱས་པའི་སྒོ་ནས་དབུགས་འགྲོ་ཁར་སྐྱིད་ཀྱི་མགོ་འཛུགས། སྡུག་བསྔལ་ལ་རྒྱབ་ཀྱིས་ཕྱོགས། སྣང་བ་ནས་སྣང་བ་བདེ་བ་ནས་བདེ་བར་འགྲོ་བར་བྱའོ། ། ཆོས་དེ་རྣམས་ཀྱི་བྱེད་པའམ་ཕན་ཡོན་བསྟན་པ་ནི། སྙིགས་མ་ལྔ་པོ་བདོ་བ་འདིར། ། བྱང་ཆུབ་ལམ་དུ་བསྒྱུར་བ་ཡིན། ། མན་ངག་བདུད་རྩིའི་སྙིང་པོ་འདི། ། དམ་པ་དག་ལས་བརྒྱུད་པ་ཡིན། །
དཔེ་ལ་ལར་གསེར་གླིང་པ་ནས་བརྒྱུད་པ་ཡིན་ཞེས་ཀྱང་འབྱུང་སྟེ། སྙིགས་མ་ལྔ་བདོ་བའི་དུས་འདིར་རྐྱེན་ངན་གྱི་རུ་འཛིངས་པ་ན། དེ་ཉིད་བློ་སྦྱོང་གི་གྲོགས་སུ་བྱས་ནས་བསྒོམས་པས་རྐྱེན་ངན་ཇི་ཙམ་མང་བ་དེ་ཙམ་དུ་དགེ་སྦྱོར་འཕེལ་བར་འགྱུར་བས། དུག་ཐམས་ཅད་སྨན་དུ་སྒྱུར་བར་བྱེད་བའི་མན་ངག་བདུད་རྩི་ལྟ་བུ་བླ་མ་གསེར་གླིང་པའི་མན་ངག་འདི་མན་ངག་གཞན་ལས་ཁྱད་པར་དུ་འཕགས་པ་ཡིན་ནོ། ། དེ་ཉིད་ཅུང་ཟད་བཤད་པ་ནི། སྤྱིར་ཡང་ཐུབ་པའི་བསྟན་པ་འདི་སྙིགས་མ་ལྔ་བདོ་བ་ན་བྱུང་བ་ཡིན། ཁྱད་པར་ད་ལྟ་སྙིགས་མ་ལྔ་ལས་ཀྱང་སྙིགས་མར་གྱུར་པ་ལྔ་བརྒྱ་ཐ་མའི་དུས་བྱ་བ་ཡིན་པས། སེམས་ཅན་ཐམས་ཅད་ལ་བསམ་རྒྱུ་ཉོན་མོངས་པ་ལས་མེད། བྱ་རྒྱུ་ལས་ངན་སྡིག་པ་ལས་མེད། ཐམས་ཅད་ངན་ན་དགའ།
སུ་བཟང་ཡང་རང་གི་ཤེས་པ་ལ་ཟུག་གཟེར་སྐྱེ་བས་ལུས་ངག་ཡིད་གསུམ་ཆར་གྱིས་གཞན་ལ་གནོད་པ་འབའ་ཞིག་བྱེད་བྱེད་པའི་སེམས་ཅན་འབའ་ཞིག་ཚོགས་ནས་འདུག་པ་ཡིན། གཞན་ཡང་དཀར་པོའི་ཕྱོགས་ལ་དགའ་བ་བསྟན་པ་སྲུང་བའི་མི་མ་ཡིན་རྣམས་ནི་དམ་པ་རྣམས་ཀྱི་ཕྱིར་ཡོངས་སུ་དག་པའི་ཞིང་ཁམས་སུ་སོང་། ནག་པོའི་ཕྱོགས་རྣམས་མཐུ་དང་སྟོབས་རྒྱས་པས་སེམས་ཅན་རྣམས་ལ་བཀྲ་མི་ཤིས་པ་སྣ་ཚོགས་སྒྲུབ་པའི་དུས་དབང་ངན། སྤྱིར་ཡང་སེམས་ཅན་རྣམས་ལ་སྡུག་བསྔལ་སྣ་ཚོགས་སྒྲུབ་པའི་རྐྱེན་མང་ལ། ཁྱད་པར་དུ་བསྟན་པ་ཉམས་སུ་ལེན་པ་རྣམས་ལ་བར་ཆད་སྣ་ཚོགས་འབྱུང་བས། ད་ལྟ་རྐྱེན་ངན་གྱི་རུ་འཛིངས་པའི་དུས་འདིར་ཆོས་འདི་ལྟ་བུ་ལ་མ་བསླབས་ན། ཆོས་གཞན་གང་གི་སྒོར་ཞུགས་ཀྱང་ཆོས་མགོ་ཐོན་པར་མི་འགྱུར་ལ་འདིའི་སྒོར་ཞུགས་ནས་འབད་ན་རྐྱེན་ངན་ཐམས་ཅད་བྱང་ཆུབ་ཀྱི་ལམ་དུ་སྦྱོང་བའི་གྲོགས་སུ་འགྱུར་རོ། ། ཕན་ཡོན་གཞན་ཡོངས་སུ་དག་པའི་ཞིང་ཁམས་སུ་བསྐལ་པ་ཙམ་དུ་དགེ་སྦྱོར་བྱས་པ་བས། ད་ལྟར་བསྟན་པ་ལ་གཡུལ་ལོག་བྱུང་པའི་དུས་འདིར་ལོ་རེ་ཙམ་དགེ་སྦྱོར་བྱས་པ་ཚོགས་རྫོགས་པར་འགྱུར་ཚབས་ཆེ་བས་བློ་སྦྱོང་དུ་བཏུབ་པ་རྣམས་ལ་སྙིགས་མ་ལྔ་བདོ་བ་དང་སེམས་ཅན་མ་དུལ་བ་མང་བས་འཚངས་པ་ཡིན་ནོ། ། བློ་སྦྱོང་བའི་རྐྱེན་མང་བས་མྱུར་དུ་ཚོགས་རྫོགས་པར་འགྱུར་རོ། །
དེ་ལྟར་བློ་སྦྱོང་ཤེས་ན་གྲོང་ཁྱེར་སྐྱིད་པའི་འབྱུང་གནས་ཞེས་བྱ་བ་དེ་ཡང་བློ་སྦྱོང་སྒོམ་པའི་རྣལ་འབྱོར་པའི་ལུས་འདི་ལ་ཟེར་བ་ཡིན་ཏེ། འདི་ཕྱི་འཁོར་འདས་རང་གཞན་གྱི་བདེ་བ་ཐམས་ཅད་ད་རེས་ཀྱི་ལུས་འདི་ལས་འབྱུང་བ་ཡིན་ནོ། ། དེ་ལྟར་རྩོམ་པ་ཐམས་ཅད་འདི་གཅིག་པུ་ལ་དྲིལ་ལ་འབད་དེ་སེམས་དང་ཆོས་འདྲེས་པའི་སྙིང་ཕུར་ཐེབས་པ། ཆོས་ཀྱི་སྲོལ་དུ་ཚུད་པ། ཆོས་ཀྱི་རོ་མྱང་བ་གཅིག་ཏུ་བློ་སྦྱངས་ན་རིང་པོར་མི་ཐོགས་པར་རང་དང་གཞན་གྱི་དོན་ཕུན་སུམ་ཚོགས་པའི་ཕ་རོལ་ཏུ་ཕྱིན་པ་ངེས་པར་འཐོབ་པར་འགྱུར་རོ། ། དོན་དེ་རྣམས་ཉིད་རྩོམ་པ་པོས་ངེས་དོན་དུ་བསྡེབས་ནས་བསྟན་པ་ནི། རང་གི་མོས་པ་མང་བའི་རྒྱུས། ། སྡུག་བསྔལ་གཏམ་ངན་ཁྱད་བསད་ནས། ། བདག་འཛིན་འདུལ་བའི་མན་ངག་ཞུས། ། ད་ནི་ཤི་ཡང་མི་འགྱོད་དོ། །
ཞེས་པ་ནི་རྣལ་འབྱོར་གྱི་དབང་ཕྱུག་ཆེན་པོ་འཆད་ཀ་བས་ཐུགས་ལེགས་པར་སྦྱངས་པས། བདག་པས་གཞན་གཅེས་ཀྱི་ཐུགས་རང་འདོད་ཀྱི་འཁྲི་བ་གཏན་ནས་མེད་པར་སྐྱེས་པའི་གདིང་ཐོབ་པའི་གསུང་ཡིན་ནོ། ། བདེ་ལེགས་ཀུན་དགའི་རྒྱ་མཚོ་བླ་མའི་གསུང་། ། གཞན་ཕན་བློ་ཡིས་བསྡེབས་བའི་སོད་ནམས་ཀྱིས། ། བློ་སྦྱོང་གླང་པོས་འགྲོ་རྣམས་ཁུར་ཁྱེར་ནས། ། བདག་ལྟའི་རི་བོ་རབ་བརྟན་འཇོམས་པར་ཤོག ། ཁྱེད་ཀྱི་གྲགས་པའི་འོད་ཀྱིས་ཕྱོགས་ཁྱབ་པས། ། ཁབ་ལེན་དབང་གིས་ལྕགས་ནི་རྣམ་གཡོ་ཞིང་། ། སྙན་པའི་དབང་གིས་སེམས་གཡོས་སྤྱན་སྔར་མཆིས། ། རྙེད་པར་དཀའ་བའི་ཞལ་མཐོང་དོན་ཆེན་གྲུབ། །
གསེར་གླིང་བཀའ་བརྒྱུད་ཐུགས་ཀྱི་ནམ་མཁའ་ལ། ། བློ་སྦྱོང་ཉི་མ་ཟླ་བའི་འོད་ལྡན་ཡང་། ། དེང་སང་ངན་རྟོག་སྤྲིན་ཚོགས་ཀྱིས་བསྒྲིབས་པས། ། གསེར་དང་ར་གན་ཁྱད་པར་མི་གསལ་གྱུར། ། རང་གཞན་སྡུག་བསྔལ་འདོར་འདོད་སྐྱེ་བོ་རྣམས། ། མ་ཚང་རྒྱུར་སྨྲ་དམན་པའི་ལམ་སྤོངས་ལ། ། རྒྱལ་སྲས་མཆོག་གི་ཤིང་རྟའི་སྲོལ་འདིར་ཞུགས། །

འདི་མིན་གཞན་གྱིས་བྱང་ཆུབ་ཐོབ་རེ་ཀན། ། སྡེ་སྣོད་མ་ལུས་བསྲུབས་པ་ཡི། ། བཀའ་གདམས་ཡང་སྙིང་འདི་མཚར་ཆེ། ། ཡབ་གཅིག་བཤེས་གཉེན་མལ་གྲོ་བ། ། ཐུགས་ཀྱི་གནང་བ་འདི་མཚར་ཆེ། ། ལེགས་སྤྱད་སྨོན་ལམ་ཆེན་པོ་པ། ། མཇལ་ཞིང་དད་པ་འདི་མཚར་ཆེ། ། བཤེས་གཉེན་ཆེན་པོ་འཆད་ཀ་བའི་ཐུགས་དགྱེས་པའི་གསུང་ངོ་། ། དེ་ལྟར་བློ་སྦྱོང་གི་རྩ་བ་འདི་ལ་དོན་ཚན་བདུན་དུ་བཅད་པ་འདི་དགེ་བའི་བཤེས་གཉེན་འཆད་ཀ་བས་མཛད་ཅེས་གྲགས་ཀྱང་། ཤ་ར་བའི་དགོངས་པར་མངོན་ནོ། ། རྩ་བ་ཉིད་ནི་ཇོ་བོས་མཛད་པ་ལ་གཞི་བླངས་ནས་གོ་སླ་བའི་ཕྱིར་ཚིག་སྡེབ་ཅུང་ཟད་བཅོས་པ་ཙམ་ཡིན་གྱི་རང་དགར་མཛད་པ་ནི་མ་ཡིན་ནོ། །
འདིའི་འགྲེལ་པ་རྣལ་འབྱོར་གྱི་དབང་ཕྱུག་འཆད་ཀ་བ་ཉིད་ཀྱིས་མཛད་ཅེས་འདིའི་བཞུགས་ཡིག་ལ་འབྱུང་ཡང་། ཉིད་ཀྱི་གསུང་མ་ཡིན་པའང་ཅུང་ཟད་སྣང་བས། བླ་མའི་གསུང་ཇི་བཞིན་ཐུགས་སྲས་དམ་པ་སེ་སྤྱིལ་བུ་པས་ཡི་གེར་བཀོད་པར་མངོན་ཏེ། དེ་ལྟར་ཡིག་ཆུང་གཞན་ལས་ཤེས་སོ། ། དེས་ན་འདི་ནི་ཕྱིས་དམ་པ་རྣམས་ཀྱིས་བློ་སྦྱོང་གི་ཡིག་ཆ་བཟང་མང་མཛད་པ་རྣམས་ཀྱི་གཞི་རྟེན་དུ་སྣང་ཞིང་། དེའང་ཚིག་དོན་གཉིས་ཀ་མ་བཅོས་པར་བཞག་པ་མང་བས་འདི་ཉིད་ཚད་མར་བྱས་ཏེ། འདི་ལ་གཞི་བླངས་ནས་གཞན་ལ་མཁས་པར་བྱ་བ་ནི་མན་ངག་གོ ། དེས་ན་ཐེག་པ་ཆེན་པོ་བློ་སྦྱོང་གི་ཡིག་སྣ་བདག་དཀོན་མཆོག་འབངས་ཀྱིས་བགྱིས་པ་འདི་ཡང་། རྗེ་བཙུན་རྣལ་འབྱོར་གྱི་དབང་ཕྱུག་འཆད་ཀ་བ་ཆེན་པོའི་གསུང་ཉིད་གཞིར་བཞག་ནས། སངས་རྒྱས་སྒོམ་པའི་བློ་སྦྱོང་ཚོགས་བཤད་མ་དང་།
ཆོས་རྗེ་རྒྱལ་སྲས་པའི་གསུང་གིས་བརྒྱན་ཏེ་བཤད་པ་ཡིན་པས་ལེགས་བཤད་ཀུན་འདུས་ཆིག་ཆོག་ཏུ་སེམས་སོ། ། དགེ་ལེགས་འཕེལ།། ༈ །།ཡང་བློ་སྦྱོང་གི་རྩ་བ་འདི་ཉིད་ལ་སངས་རྒྱས་སྒོམ་པས་ཚོགས་བཤད་མར་བསྡུས་དོན་གཞན་དུ་མཛད་དེ། འདི་ལྟར་དངོས་གཞི་ལུས་ལྟ་བུ་དང་། དེའི་ཡན་ལག་ལྟ་བུ་གཉིས་སོ། ། དང་པོ་ལ་གཉིས་ལས། དོན་དམ་བྱང་ཆུབ་ཀྱི་སེམས་བསྒོམ་ཚུལ་ནི། བརྟན་པ་ཐོབ་ནས་གསང་བ་སྤྱད། ། ཅེས་གསུང་པས་འོག་ཏུ་སྟོན་ཅིང་། འདིར་ཐོག་མར་ཀུན་རྫོབ་བྱང་ཆུབ་ཀྱི་སེམས་བདག་གཞན་བརྗེ་བ་བསྒོམ་པའི་ཚུལ་ལ་གསུམ་སྟེ།
སྦྱོར་བ་དང་། དངོས་གཞི་དང་། རྗེས་ལ་བློ་སྦྱོང་བའི་ཚུལ་ལོ། ། དང་པོ་ནི། དང་པོ་སྔོན་འགྲོ་དག་ལ་བསླབ། ། ཅེས་པ་སྟེ། དལ་འབྱོར་རྙེད་དཀའ། འཆི་བ་མི་རྟག་པ། འཁོར་བའི་ཉེས་པ་བསམ་པ་དང་གསུམ་སྟེ། འདི་དག་དང་པོ་འཁྲིད་པ་སེམས་པ་ལ་འཇུག་པ།
སེམས་སྙིང་མི་འདོད་པ། ཡེངས་པ་སོགས་ཐམས་ཅད་དུ་འདི་དག་གིས་བསྐུལ་ནས་སེམས་པའོ། ། དངོས་གཞི་གང་བསྒོམ་སྙམ་ན། དངོས་གཞི་གཏོང་ལེན་སྤེལ་མར་སྦྱང་། ། ཞེས་པ་སྟེ། ལེན་པ་མེད་ན་བརྗེ་བར་མི་འགྲོ། གཏོང་བ་མེད་པར་ཚོགས་མི་རྫོགས་པས། གཏོང་ལེན་གཉིས་བསྒོམ་དགོས་ཤིང་། དེའང་ཅིག་ཅར་བསྒོམ་པར་མི་ནུས་པས་གཏོང་ལེན་གཉིས་ཐུན་རེ་ལ་སྤེལ་ནས་བསྒོམ་ཞིང་སྦྱང་ངོ་། ། ལེན་པའི་གོ་རིམ་དང་རླུང་ལ་བསྐྱོན་པ་ནི་གོང་བཞིན་ཏེ་མཉམ་གཞག་གོ །
རྗེས་ལ་ཉམས་སུ་བླང་ཚུལ་ནི། ཡུལ་གསུམ་དུག་གསུམ་དགེ་རྩ་གསུམ། ། རྗེས་ཀྱི་མན་ངག་མདོར་བསྡུས་པའོ། ། ཞེས་པ་གཙོ་བོར་སེམས་ཀྱིས་སྦྱོང་ཚུལ་དང་། མན་ངག་སྙིང་པོ་མདོར་བསྡུས་པ། ། སྤྱོད་ལམ་ཀུན་ཏུ་ཚིག་གིས་སྦྱང་། ། ཞེས་པ་གཙོ་བོར་ཚིག་གིས་སྦྱོང་ཚུལ་ཏེ་གཉིས་ཀའང་རྗེས་ཀྱི་མན་ངག་གོ ། དེ་རྣམས་ནི་བློ་སྦྱོང་གི་ལུས་སམ་དངོས་གཞི་ལྟ་བུ་ཡིན། ད་ནི་དེའི་ཡན་ལག་རྒྱས་བཤད་དམ་ཡན་ལག་ཙམ་སྟོན་པར་བྱེད་པ་ལ་ཚིགས་སུ་བཅད་པ་དང་ལྷུག་པ་གཉིས་སོ། ། དང་པོ་ཚིགས་སུ་བཅད་པའི་དོན་སྟོན་ཏེ།
འདི་དག་ལ་གྲངས་དང་གོ་རིམ་ལ་སོགས་པའི་ངེས་པ་མེད། དོན་བློ་ལ་མ་སྐྱེས་བར་དུ་བསྒོམ་གསུངས་ནས་སྔ་ཕྱིའི་འབྲེལ་ལ་སོགས་པ་མེད་པར་གསུང་། ཡང་གསུང་གི་གདམས་པའི་གནད་ལས་ཀྱང་འབྲེལ་ཅུང་ཟད་མཛད་པ་ཡང་བཞུགས་ཤིང་། བླ་མའི་གསུང་ལས་ཀྱང་འབྲེལ་ཅུང་ཟད་མཛད་པ་ཡང་བཞུགས་པས་བློ་ལ་བསྡོག་བདེ་བའི་ཕྱིར་འབྲེལ་ཅུང་ཟད་བྱས་ན་དོན་གསུམ་དུ་གནས་ཏེ། ཇི་ལྟར་སྦྱང་བའི་ཚུལ་དང་། འབྱོངས་པའི་ཚད་དང་། སྦྱངས་པའི་དགོས་བའོ། ། དང་པོ་ལ་གསུམ། སྐྱེ་བའི་རྒྱུ་དང་། མི་ཉམས་པའི་ཐབས་དང་།
འཕེལ་བའི་རྐྱེན་ནོ། ། དང་པོ་ལ་གསུམ་སྟེ། སྔོན་འགྲོ་ཀུན་སློང་གི་ཁྱད་པར་དང་། དངོས་གཞི་བྱ་བའི་ཁྱད་པར་དང་། རྗེས་ལ་བདེ་བའི་ཁྱད་བར་རོ། ། དང་པོ་ནི། ཐོག་མཐའ་གཉིས་ལ་བྱ་བ་གཉིས། ། ཞེས་པ་སྟེ་འདིའི་དོན་ནི་གོང་བཞིན་ནོ། ། ཀུན་སློང་གི་གོ་ཆ་དེ་ལྟ་བུ་གྱོན་ནས་དངོས་གཞི་བྱ་བའི་ཁྱད་པར་ལ་གསུམ་སྟེ། ཤེས་པར་བྱ་བ་དང་།
སྤང་བར་བྱ་བ་དང་། བླང་བར་བྱ་བའོ། ། དང་པོ་ལ་གསུམ་ཏེ། དགྲ་ཟིན། ནོར་མ་ནོར། གཞུང་དོན་ཇི་ལྟར་ཤེས་པར་བྱ་བའོ། ། དང་པོ་དགྲ་ཟིན་ཤེས་པར་བྱ་བ་ནི། ལེ་ལན་ཞེས་དང་། ཀུན་ལ་ཞེས་པ་ཚིག་རྐང་གཉིས་སོ། ། ནོར་མ་ནོར་ཤེས་པར་བྱ་བ་ནི།
སྤྱི་དོན་གསུམ་ལ་རྟག་ཏུ་བསླབ། ། འདུན་པ་སྒྱུར་ལ་རང་སོར་གཞག ། ཅེས་ཏེ་འདི་དང་མཐུན་ན་བློ་སྦྱོང་ལུགས་མ་ནོར་ཞིང་། འདི་ལ་འགལ་ན་ནོར་ཞེས་དགོངས་སོ། ། གཞུང་དོན་ཤེས་པར་བྱ་བ་ནི། ། རྡོ་རྗེ་ཉི་མ་ལྗོན་ཤིང་ལྟར། ། གཞུང་དོན་ལ་སོགས་ཤེས་པར་བྱ། ། ཞེས་པ་སྟེ། དཔེར་ན་རྡོ་རྗེ་རིན་པོ་ཆེ་ཕ་ལམ་ཞེས་པ་དེ་དབྱིབས་གྲུ་བཞི་ལ་སོགས་པ་ཇི་ལྟར་ཡོད་པ་དང་། ཡོན་ཏན་ཇི་ཙམ་ཡོད་པ་དེ་དུམ་བུ་བརྒྱ་སྟོང་ལ་སོགས་པར་བཅག་ཀྱང་གྲུ་བཞི་ལ་སོགས་པའི་དབྱིབས་དང་ཡོན་ཏན་མི་འདོར་བ་ཡིན།
དཔེ་དེ་བཞིན་དུ་བློ་སྦྱོང་འདི་ཡང་དབུ་ཞབས་སུ་དྲིལ་བས་ཀྱང་བློ་སྦྱོང་ཡིན་ལ། ཚིག་གི་ཡན་ལག་དུ་མ་བཤད་པའི་ཚིག་རེ་རེ་ལ་ཡང་བློ་སྦྱོང་གི་གྲྭ་མ་ཆག་ཟུར་མ་ཉམས་པའི་དོན་གནས་པ་ཡིན་ནོ། ། ཡང་ཉི་མའི་འོད་ཟེར་གཅིག་ཤར་ན་འོད་ཟེར་ཐམས་ཅད་ཤར་ནས་འོང་བ་ཡིན། དེ་བཞིན་དུ་བློ་སྦྱོང་གི་ཚིག་གཅིག་གི་དོན་བློ་ལ་སྐྱེས་ན་ཚིག་གི་དོན་ཐམས་ཅད་བློ་ལ་སྐྱེ་བ་ཡིན་པས། གྲངས་ངེས་དང་གོ་རིམ་ལ་སོགས་པ་མི་དགོས། བློ་ལ་གང་བདེ་བ་ནས་བསྒོམ་པས་ཆོག་པའོ། ། ཡང་སྨན་གྱི་ལྗོན་ཤིང་གི་རྩ་བ་དང་། སྡོང་པོ་དང་། ཡལ་ག་དང་། ལོ་འདབ་དང་།
ཤུན་པ་དང་། མེ་ཏོག་དང་། འབྲས་བུ་རེ་རེས་ཀྱང་ནད་བཞི་བརྒྱ་རྩ་བཞི་མ་ལུས་པ་སེལ་བ་ཡིན། ཐམས་ཅད་ལོག་པས་ཀྱང་དེ་ཉིད་ཡིན། དེ་བཞིན་དུ་བློ་སྦྱོང་འདིའི་ཚིག་གི་ཡན་ལག་རེ་རེས་ཀྱང་ཉོན་མོངས་པ་དང་བདག་འཛིན་འདུལ། ཐམས་ཅད་ལོག་པས་ཀྱང་དེ་བཞིན་ཡིན་པས། འབྲེལ་དང་གོ་རིམ་ལ་སོགས་པ་མེད་ཀྱང་ཆོག་པས་དོན་རྒྱུད་ལ་མ་སྐྱེས་ཀྱི་བར་དུ་བསྒོམ་པར་བྱའོ། ། དེ་ལྟར་ན་དེ་དག་ཤེས་པར་བྱ་བ་གཙོ་ཆེ་བ་ཙམ་དུ་བྱས་པའི་མིང་ཡིན་ནོ། ། གཉིས་པ་སྤང་བར་བྱ་བ་ལ་བཞི་སྟེ། ཉོན་མོངས་པ་སྤང་བ་དང་།
ཕྱོགས་འཛིན་སྤང་བ་དང་། རེ་བ་སྤང་བ་དང་། ལྟོས་པ་སྤང་བའོ། ། དང་པོ་ནི། ཉོན་མོངས་གང་ཆེ་སྔོན་ལ་སྦྱང་། ། ཞེས་པའམ། རགས་པ་གང་ཡིན་སྔོན་དུ་སྦྱང་། ། ཞེས་པ་འདིའི་དོན་ཡང་གོང་དུ་བཤད་ཟིན་ཏོ། ། གཉིས་པ་ཕྱོགས་འཛིན་སྤང་བ་ནི། ཕྱོགས་སུ་འཛིན་པ་ཐམས་ཅད་སྤང་། །
ཞེས་པ་སྟེ། ཡུལ་དུས་རྣམ་པ་ངེས་པ་ཅན་མ་ཡིན་ཏེ། ཕྱི་ནང་སྣོད་བཅུད་ཐམས་ཅད་དང་། འཕགས་པ་དང་། སེམས་ཅན་ཡིད་དུ་འོང་མི་འོང་ཐམས་ཅད་ལ་སྦྱོང་བའོ། ། འབྱོངས་ཙ་ན་ཐམས་ཅད་ལ་མཉམ་ཀད་དེ་ཡོང་བ་ཆོས་ཉིད་ཡིན་ནོ། ། རེ་བ་སྤང་བ་དང་། ལྟོས་པ་སྤང་བ་གཉིས་ནི་རིམ་བཞིན། འབྲས་བུར་རེ་བ་ཐམས་ཅད་སྤང་། ། ཞེས་དང་།
རྐྱེན་གཞན་དག་ལ་ལྟོས་མི་བྱ། ། ཞེས་སོ། ། གསུམ་པ་བླང་བར་བྱ་བ་ལ་གསུམ་སྟེ། གང་ཉམས་སུ་བླང་བའི་ཆོས་དང་། གང་གིས་ཉམས་སུ་ལེན་པའི་ཐབས་དང་། ཇི་ལྟར་ཉམས་སུ་བླང་བའི་ཚུལ་ལོ། ། དང་པོ་ནི། ད་རེས་གཙོ་བོ་ཉམས་སུ་བླང་། ། དོན་ཚན་གང་ཡིན་བླང་བར་བྱ། ། ཞེས་ཏེ།
ཚིག་རྐང་དང་པོའི་དོན་ནི་བཤད་ཟིན་ཏོ། ། གཉིས་པའི་དོན་ནི་ཐབས་ལ་ཉེན་མི་འབྱུང་བར་བྱེད་པ་སྟེ། རབ་ཏུ་བྱུང་བས་རྒྱལ་པོའམ། ཁྱིམ་པའི་བྱ་བར་འགྲོ་བའི་དགེ་བ་རྗེས་ཅན་བྱེད་པ་སྟེ། གསེར་འབུམ་འདྲི་བ་དང་། གཙུག་ལག་ཁང་བཞེང་བ་སོགས་སྒོ་མང་པོ་ཞིག་ཡོད་དེ། དེ་དག་བྱས་པ་ཙམ་གྱིས་བསླབ་པ་ཉམས་ནས་འགྲོ། དེ་དག་དང་འགལ་བས་ཞེ་སྡང་ཤ་སྟག་སོགས། དེའི་རྐྱེན་གྱིས་གཞན་ལ་གནོད་པ་མང་པོ་འབྱུང་། རང་གི་དབེན་པ་བསྟེན་པ་དང་ཆོས་ཉམས་སུ་ལེན་པ་ལ་གནོད།
གྲོགས་འཆལ་བ་དང་འདྲེས་ཁྱེར་རམ། དམ་ཉམས་ལ་སོགས་པ་གང་ན་མ་རུངས་པ་རྣམས་དང་འགྲོགས་དགོས། དེའི་གཞིས་སྡེ་རྩོད་ལ་སོགས་པ་ཐམས་ཅད་ཀྱང་འབྱུང་། རང་གཞན་གྱི་ལུས་སྲོག་གི་བར་ཆད་དུ་འགྱུར་བའི་སྒོ་མང་པོ་ཡོད་པས། དེས་ན་དེ་ལྟ་བུ་སོགས་ཀྱི་དགེ་བ་རྗེས་ཅན་གང་ཡང་མི་བྱ་གསུང་། འོ་ན་གང་བྱ་ན། རང་གིས་ཁས་བླངས་པའི་བསླབ་པ་དག་པར་བསྲུང་། དེ་དོན་ཆེ་བ་ཡིན། སྡིག་སྦྱང་ལ་ལུས་ཀྱིས་ཕྱག་དང་བསྐོར་བ་སོགས་བྱ། ། ངག་བྱིན་གྱིས་བརླབ་པ་ཞུ།
དགེ་བ་བྱང་ཆུབ་ཏུ་བསྔོ་ཞིང་སྨོན་ལམ་གདབ། བླ་མ་བརྒྱུད་པ་དང་བཅས་པ་ལ་གསོལ་བ་གདབ། ལམ་རིམ་བསྒོམ། བླ་མ་དང་དམ་ཚིག་མ་ཉམས་པར་བྱ། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ། སྟོང་པ་དང་སྙིང་རྗེ་ཟུང་འཇུག་ཏུ་བསྒོམ། ཡི་དམ་གྱི་སྙིང་པོ་བགྲང་། དེ་རྣམས་ཐམས་ཅད་བསྒྲུབ་བའི་རྩ་བ་བླ་མ་རྟག་ཏུ་བསྟེན། གྲོགས་བཟང་པོ་དང་འགྲོགས། དཀོན་མཆོག་མཆོད་པ་ལ་སོགས་པས་ཚོགས་གསོག
སྒྲིབ་པ་སྦྱང་། དེ་རྣམས་ལ་འབུང་གསུམ་གདོན། དེ་རྣམས་རྒྱུད་ཚོད་མཐོ་དམན་མེད་པར་སྔགས་དང་ཕ་རོལ་ཏུ་ཕྱིན་པ་གང་གི་སྒོར་ཞུགས་པ་ཡིན་ཡང་རུང་ངེས་པར་བསྒྲུབ་དགོས་ཤིང་། བསྒྲུབ་མི་ནུས་པའང་མེད་པས་བསྒྲུབ་པ་དོན་ཆེ་བ་ཡིན། གཉིས་པ་གང་གིས་ཉམས་སུ་ལེན་པའི་ཐབས་ལ་ཚིག་རྐང་གསུམ་འབྱུང་བའི་དང་པོ་ནི། དཀའ་བ་གསུམ་ལ་བསླབ་པར་བྱ། ། ཞེས་པའོ། ། གཉིས་པ་ནི། དངོས་དང་ཡན་ལག་གཉིས་ཀར་སྦྱང་། ། ཞེས་པ་སྟེ།
འདི་དངོས་སུ་བྱེད་ན་བདག་མེད་མན་ཆད་འདིའི་ཡན་ལག་ཏུ་བྱེད་པ་དང་། འདི་ལམ་གྱི་ཡན་ལག་ཏུ་བྱེད་ན་ཉོན་མོངས་པ་གང་སྐྱེས་ཀྱི་གཉེན་པོ་འདིས་བྱེད་པ་སྟེ། ཟས་གོས་ལ་སོགས་མ་འཛོམ་པ་དང་། ནད་དང་དགྲས་གཙེར་བ་དང་། ཉོན་མོངས་པ་དྲག་པོ་འབར་བ་སོགས་གང་མ་བཏུབ་པ་བྱུང་ཚད་ལ་གཉེན་པོ་འདི་ལ་འབད་ནས་མི་བདེ་བ་གང་ཡང་མེད་པ་ཞིག་མ་བྱུང་ན་ཆོས་འདི་ཡེ་ནས་མ་བྱུང་བ་ཡིན་ནོ། ། འདི་བྱུང་ན་ཅི་བྱུང་ཡང་མི་བདེ་བ་གང་ཡང་མེད་པ་ཞིག་ཡོང་། འདི་བྱང་སེམས་སྦྱོང་བ་ཁོ་ན་ལ་དགོས་བྱ་བ་མིན། ཉོན་མོངས་དང་བདག་འཛིན་འདུལ་བ་ལ་སོགས་པ་ཉན་རང་དང་ཐུན་མོང་བ་ཞིག་ཀྱང་ཡོད། འདིར་དེ་ཙམ་གྱིས་མི་ཡོང་། རང་ལ་འཕྱར་ཁ་གཏོང་བ་ལ་སོགས་པ་ལ་བཀའ་དྲིན་ཆེ།
དགེ་བཤེས་ཡིན་ཞེས་ངག་ཏུ་མི་བརྗོད། བསམ་པས་དེ་ལྟར་བསྒོམ་ཞིང་། ཉོན་མོངས་པར་མ་ཤོར་བར་བྱེད་བའོ། ། དེ་ཡང་ངོས་ཟིན་པར་བྱས་ནས་སྤོང་ལུགས་ནི། དྲག་འཇུན་སྤོང་ལེན་དྲག་ཏུ་བྱ། ། ཞེས་པ་ཉོན་མོངས་ལ་བྱེད་པ་སྟེ། ཆོས་ཐམས་ཅད་ཉོན་མོངས་པའི་གཉེན་པོར་སོང་བ་ཞིག་དགོས། ད་ལྟ་ཐོས་པ་ལ་སོགས་པ་ང་ལས་མཁས་པ་མེད་ཅེས་པ་ལ་སོགས་པར་སོང་བས་ཉོན་མོངས་པའི་གྲོགས་སུ་སོང་བ་དེ་གདོན་ངོས་མ་ཟིན་སྣ་ལ་ཡུག་གམ། ཨ་ཁུ་བྱང་ཆུབ་འོད་ཀྱི་ཨ་ཕྱིས་མིག་ལ་ནུ་མ་བསྣུན་པ་དང་འདྲ་བ་ཡིན། དེས་ན་བདག་འཛིན་གྱིས་གཞི་བྱས་པའི་ཉོན་མོངས་པ་འདུལ་བ་ལ་གཉེན་པོས་དྲག་འཇུན་ཆེར་བྱེད་པའོ། །
གསུམ་པ་ཉམས་སུ་བླང་བའི་ཚུལ་ལ་བཞི་སྟེ། ཚེ་གཅིག་གི་བྱ་བ་དང་། ཉིན་གཅིག་གི་ཀུན་སྤྱོད་དང་། ཐུག་ཕྲད་ལམ་ཁྱེར་དང་། རྐྱེན་ངན་གྲོགས་བསྒྱུར་རོ། ། དེ་ལ་ཚེ་གཅིག་གི་བྱ་བ་ནི། སྟོབས་ལྔ་དག་ལ་སྦྱར་བར་བྱ། ། ཞེས་བྱ་བ་ནི་སྐྱེ་བ་ཚེ་གང་གི་བྱ་བ་འདིས་བྱེད་པ་སྟེ། འདི་ལ་ཡང་སྐྱེ་བ་ཚེ་གང་དུ་བྱ་བ་དང་། ཁྱད་པར་དུ་འཆི་ཀའི་གདམས་ངག་ཏུ་བྱ་བའི་ཚུལ་གཉིས་ནི་རིམ་བཞིན།
མན་ངག་སྙིང་པོ་མདོར་བསྡུས་པ། ། སྟོབས་ལྔ་དག་ལ་སྦྱར་བར་བྱ། ། ཞེས་དང་། ཐེག་ཆེན་འཕོ་བའི་གདམས་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་སོ། ། གཉིས་པ་ཉིན་ཞག་གཅིག་གི་ཀུན་སྤྱོད་ནི། རྣལ་འབྱོར་ཐམས་ཅད་གཅིག་གིས་བྱ། ། ཞེས་སོ། ། གསུམ་པ་ཐུག་ཕྲད་ལམ་ཁྱེར་ནི།
འཕྲལ་ལ་གང་ཐུག་སྒོམ་དུ་སྦྱར། ། ཞེས་པ་སྟེ། གློ་བུར་དུ་མི་དང་མི་མ་ཡིན་པ་དང་དུད་འགྲོ་དང་ཐུག་པ་བྱུང་བའམ། དབང་པོ་དྲུག་གི་སྤྱོད་ཡུལ་དུ་གྱུར་པ་གང་དང་གང་ཐུག་དང་འཕྲལ་འཕྲལ་དུ་སྦྱོང་བ་སྟེ། སྐྱིད་སྡུག་ལ་སོགས་པའི་དུས་ཐམས་ཅད། རང་ཡུལ་དང་མི་ཡུལ་ལ་སོགས་པའི་ཡུལ་ཐམས་ཅད། གནས་དགོན་གྲྭ་ས་ལ་སོགས་པའི་གནས་ཐམས་ཅད། འགྲོ་འཆག་ལ་སོགས་པའི་སྤྱོད་ལམ་ཐམས་ཅད། མཐོང་ཐོས་ལ་སོགས་པའི་དབང་པོའི་ཡུལ་ཐམས་ཅད་ལ་འདོད་མི་འདོད་གཉིས་གཉིས་ཡོད་པར་ཁ་ཚོན་བཅད་ནས་འདོད་པ་དེ་སེམས་ཅན་ལ་གཏོང་། མི་འདོད་པ་རང་ལ་ལེན་པར་བློ་སྦྱོང་བའོ། །
དེ་ཡང་། ལྟོ་འགྲངས་ཉི་མ་དྲོ་ན་དཔའ་སྤྱོད་ཀུན་ཀྱང་ཆེ། ། ཟེར་བ་ལྟར་མཐུན་རྐྱེན་འཛོམ། བླ་མས་ཀྱང་ཨོ་ལོ་ཨོ་ཇོ་བྱས། གྲོགས་པོས་ཀྱང་བློ་རྩ་མ་བླངས་ཙ་ན་བཏུབ་པར་ཡོང་སྟེ། རྐྱེན་ངན་དང་འདོམ་ཐུག་བྱུང་བའམ། ལས་ངན་གྱི་འབྲས་བུ་ཚན་པོ་ཆེ་སྨིན་ནས་སྡོམ་པ་ཤོར་ཏེ་གཞན་གྱིས་ཁྱི་རོ་བཞིན་བཙོག་པར་ལྟ་བའམ། མཛེ་རྒོད་འབར་བ་བྱུང་ནས་གཞན་གྱིས་སྐྱུག་བྲོ་བར་ལྟ། མཐོང་ཙམ་རང་ནས་སྣ་བཀག་ནས་འབྲོས་ཀྱིན་བྱུང་ནས་བུད་མེད་དང་ཁང་ཁྱིམ་ལ་སོགས་པ་ཐམས་ཅད་གཞན་གྱིས་ལོངས་སྤྱོད། རང་གིས་ནི་ལྟོ་དང་གོས་དང་ཉལ་ས་ཙམ་ཡང་མི་རྙེད།
འཁོར་བ་ནི་མི་གཅིག་ཀྱང་མེད་པའི་བྱན་པའི་མཛེ་ཕོ་དེ་གཉིས་ལྟ་བུ་བྱུང་ཙ་ན་ཉ་ལྡོག་དོགས་ཡོད་པས་ཆོས་དེ་ཙ་ན་དགོས་ཟེར་བ་གདའ། གཞན་ཡང་ལྷོག་རྒོད་དམ། ཕོ་ལོག་གམ། ནོར་ཕྲོག་པ་དང་། མཐུན་རྐྱེན་མ་འཛོམ་པ་དང་། གཏམ་ངན་དང་བརྙས་པ་ལ་སོགས་པ་ཅི་བྱུང་ཡང་འཇིག་རྟེན་གྱི་ཁམས་ན་འདི་ཁོ་ན་འདྲ་བ་དཔག་ཏུ་མེད་པ་ཞིག་ཡོད་པས་དེ་རྣམས་སྙིང་རེ་རྗེ་སྙམ་དུ་བསམས་ལ། དེ་དག་གི་མི་འདོད་པ་ཐམས་ཅད་བདག་ལ་སྨིན་ལ་སེམས་ཅན་གྱིས་འདི་འདྲ་བའི་སྡུག་བསྔལ་མྱོང་བར་མ་གྱུར་ཅིག་སྙམ་དུ་བསམ། རང་གི་ལུས་ལོངས་སྤྱོད་དགེ་རྩ་ཐམས་ཅད་གཞན་ལ་བཏང་ནས་སེམས་ཅན་ཐམས་ཅད་བདེ་སྐྱིད་སྙན་གསུམ་དང་ལྡན་པར་བསམ། རང་ལ་ཚེ་འདི་ལ་ཡང་ཇི་འདྲ་ཡོང་མི་ཤེས་ཏེ། ལས་ཅི་འདྲ་བསགས་མི་ཤེས་པས་སྡུག་བསྔལ་རི་རྡིབ་པ་ཙམ་བྱུང་ཡང་ཇི་སྙམ་དུ་ཡང་མི་བྱེད་པ་སྡུག་ན་སྡུག་ཐེག་ཅིང་ཆོས་མི་འཆོར་བ།
སྐྱིད་ན་སྐྱིད་ཐེག་ནས་ཆོས་མི་འཆོར་བ་ཞིག་དགོས། འདི་མེད་ན་དབྱར་རེ་དགུན་རེའི་བྲན་ཟླ་རེ་རེ་གཉིས་གཉིས་པོ་རང་ཡང་མཐུན་པ་མེད། དགེ་སློང་ཡིན་ན་ལག་བདེ་མི་རྙེད། དགེ་ཚུལ་ཡིན་ན་སློབ་དཔོན་མི་རྙེད། དེ་ཅིས་ལན་ན་འདི་མེད་པས་ལན། རང་ཁོ་ན་མཐོ་དགའ་དང་བཟང་དགའ་རྒྱལ་རྒྱུ་བྱུང་རེ་འདོད་པས་ལན་པ་ཡིན་གསུང་། དེར་མ་སོང་བྲན་ཟླ་རྙེད་ཙམ་པའི་བཟོད་པ་རེ་བསྐྱེད་དང་། ཚེ་འདི་རང་ལ་ཡང་འདོད་མཁན་མེད་པ་འདི་ལས་ཉེས་པ་ཆེ་བ་མི་གདའ་བ་གཟིགས་དང་། བདག་ཏུ་འཛིན་པ་འདི་ལ་ཀོ་ལོང་ཞིག་གསོལ་མ་ནུས་ན་རྟ་སྒ་སྔས་སུ་བཅུག་ན་བདེ་མི་སྲིད་ཟེར་བ་ལྟར་སོང་ནས་ཇི་ལྟར་བྱས་ཀྱང་བདེ་བ་མེད། གང་ལྟར་བྱས་ཀྱང་མ་བཏུབ་པ་འདི་མེད་པས་ལན།
ད་ལྟ་མ་བསྒོམས་ན་མ་འོངས་པ་ན་ཡང་མི་ཡོང་། འདི་ལ་ཐོས་པ་ཆེ་བ་དང་སྒོམ་བཟང་བ་དང་། སྔགས་ཀྱི་ནུས་པ་ཐོབ་པ་ལ་སོགས་པ་མི་དགོས། ཀ་ཁ་ངོ་མི་ཤེས་པས་ཀྱང་བཏུབ། འདི་ཉིད་དྲན་པའི་དུས་ཉིད་ནས་ལྷོད་སོང་ནས་བདེ་བ་རྒྱས་ནས་ཡོང་། ཉོན་མོངས་པའི་གཉེན་པོར་འགྲོ་བས་ཆོས་ཐམས་ཅད་ལ་བདེ་བར་འགོ་བའི་ཏིང་ངེ་འཛིན་ཞེས་པའམ། དགྲའམ་འོན་ཏེ་གཉེན་ཡང་རུང་། ། ཉོན་མོངས་སྐྱེ་བའི་ཡུལ་རྣམས་ལ། ། དགེ་བཤེས་ཡིན་པར་སུས་མཐོང་བའི། ། མི་དེ་གང་ན་གནས་ཀྱང་བདེ། །
ཞེས་ཇོ་བོས་བདེ་བའི་གླུ་ལས་གསུངས་པའམ། གང་ན་གནས་ཀྱང་གཞལ་ཡས་ཁང་། ། སུ་དང་འགྲོགས་ཀྱང་ཡི་དམ་ལྷ། ། སེམས་ནི་ཡེ་ནས་ཆོས་ཀྱི་དབྱིངས། ། བླ་མས་གསལ་བར་བྱེད་པ་ཙམ། ། ཞེས་པ་དེ་ཡང་གདོད་ཅིག་ན་ཡོང་། འདི་མེད་ན་རིག་པ་དང་ཡོན་ཏན་ཅི་བསླབས་ཀྱང་ཕུང་འདུན་དང་དུག་གཡོས་སུ་ཆ། དེ་ཡང་མིད་པ་གཅུ་ཧྲིལ་གྱིས་བྱུང་བའི་དུས་དེ་ཉིད་དུ་དོལ་ཆོད་དུ་སྦྱང་དགོས། ཨེན་གཅིག་བཞག་པས་མི་ཡོང་། ། འདི་བྱུང་ན་མི་གཅིག་པུ་ལ་ཆོས་གཅིག་པུ།
ཆོས་གཅིག་པུ་ལ་གོ་ཆོད་པོ་བྱ་བ་དེ་བྱུང་བ་ཡིན། དེ་ཡང་དེ་ཚོད་དུ་ཁྲལ་མ་ཙམ་དུ་བྱས་པས་མི་ཡོང་། སྙིང་ལ་ཟུར་དོད། ཨ་མའི་བུ་རྒོད་དུ་སྐྱེས་ནས་ཁྱོད་ཤི་སྙམ་པའི་ཉོན་མོངས་པ་ལ་འབུར་འཇོམས་བྱེད་པ་གཅིག་དགོས། སུ་དང་འགྲོགས་ཀྱང་འཕམ་ལེན། ཁྱེ་གཞན་ལ་གཏོང་། འཇིག་རྟེན་གྱི་ཆོས་འདོད་ཤོས་གཞན་ལ་གཏོང་། མི་འདོད་ཤོས་རང་ལ་ལེན་ན་རིན་པོ་ཆེ་གསེར་གླིང་དུ་ཕྱིན་ཙ་ན་ཁྱི་ལ་བརྡེག་པའི་རྡོ་མི་རྙེད་པ་བཞིན་དུ། འདོམ་ཐུག་གང་བྱུང་ཡང་སངས་རྒྱས་ཀྱི་རྒྱུར་ཆ་བས་འཕྲལ་དུ་གང་ཐུག་སྒོམ་དུ་སོང་བ་ཡིན། འདི་མེད་ན་ཐོས་པ་ཆེ་བ་དང་སྒོམ་བཟང་བ་ལ་སོགས་པ་ཐམས་ཅད་ངའི་ཆས་སུ་སོང་།
ངའི་མཁར་བུ་བརྩིགས་ནས་ང་ལ་སྡང་ཞེས་པ་ལ་སོགས་པ་དང་། ང་ལས་མཁས་པ་མེད་པ་ལ་སོགས་པར་འགྲོ། དེ་ཙ་ན་ལི་སྒོམ་གཞོན་ནུ་གྲགས་གསུང་བའི་ང་དང་ལ་གཉིས་ཀྱིས་སྡུག་ཏུ་བཅུག་གསུང་པ་བཞིན་དུ་འགྲོ། དེ་ཙ་ན་ཆོས་ཐམས་ཅད་འགྲན་དོས་སུ་སོང་ནས་རང་ཁོ་ན་མཐོ་བ་ཞིག་འདོད་པས་ལམ་དུ་མི་འགྲོ་བའི་སྟེང་དུ་འདི་རང་ནས་སྡུག ཐམས་ཅད་ལ་གཞུ་མཆོག་ཕབ་ནས་འཕམ་བླངས་ན་འདི་རང་ནས་ཇེ་བདེར་ཆ། དེ་ཡང་རིང་པོར་མི་ཐོགས་དྲན་པའི་དུས་ཉིད་ནས་ཡོང་གསུང་། བཞི་པ་རྐྱེན་ངན་ལམ་དུ་བླང་བ་ལ་གསུམ་སྟེ། སྡུག་བསྔལ་དང་། དུས་ངན་དང་། མ་འཛོམ་པ་ལམ་དུ་བླང་བའོ། །
དེ་ལ་སྡུག་བསྔལ་ལམ་དུ་བླང་བ་ནི། གཉིས་པོས་ཚང་ན་ཐམས་ཅད་བླང་། ། ཞེས་བྱ་བ་སྟེ། སྡུག་བསྔལ་དང་ཀུན་འབྱུང་གཉིས་ཀྱིས་ཉམ་ཐག་ན་འདི་ལྟ་བུའི་སྐབས་སུ་ཆོས་གང་ནས་འོང་ཞེས་དང་། འཁུན་ཞིང་ཡི་མུག་ཅིང་སྡོད་པ་མ་ཡིན་ཏེ། དེའི་སྟེང་དུ་སེམས་ཅན་གཞན་གྱི་ཡང་ལེན་པའོ། ། དེ་ཡང་རང་ལ་སྡུག་བསྔལ་ཡང་རྒས་པས་སྦྱོར་མི་བཟོད་པ་དང་། དགྲ་འདྲེ་ནད་ཀྱིས་མནར་བ་དང་། ནོར་དང་ཉེ་དུའི་ཕུང་གྱོད་ལ་སོགས་པ་བརྗོད་ཀྱིས་མི་ལོང་བ་ཞིག་ཡོད། ཞང་བཙུན་མཆིམས་པ་སྤུན་གཉིས་གཙང་དུ་སློབ་གཉེར་ལ་ཕྱིན་པས་གཉིས་ཀ་ལྷོག་པས་ཞག་ལས་བར་དུ་མ་ཞུགས་པར་ཤི་བ་དང་།
སྤུན་ཟླ་གཅིག་ཡར་ཀླུངས་སུ་ལུས་པ་དེ་ལྟ་བུའི་སྡུག་བསྔལ་དང་། རང་རྒྱུད་ལ་ཞེ་སྡང་དྲག་པོ་སྐྱེས་པ་ལ་སོགས་པ་ཉོན་མོངས་པས་གཟིར་བའི་ཚེ་རང་གི་ཉམས་ལས་དཔགས་ནས་དེ་ལྟ་བུ་དང་ལྡན་པའི་སེམས་ཅན་ལ་བྱམས་སྙིང་རྗེ་བསམས་ནས་བདག་ལ་དེ་དག་གི་སྡུག་བསྔལ་དང་ཀུན་འབྱུང་མ་ལུས་པ་ལེན་པའོ། ། འདི་ལ་ཐོས་པ་ཆེ་བ་ལ་སོགས་པ་མི་དགོས། གང་དགོས་ན་སྙིང་སྟོབས་ཕུན་སུམ་ཚོགས་པ་ཞིག་དགོས། དེ་ཡང་ད་ལྟ་བྱས་ན་བཏུབ་པ་ཡིན། རྒྱུག་ཐག་རིང་པོའི་ཕྱལ་ལྟ་བུས་མི་ཡོང་། དཀར་ན་ཞོ་དང་དམར་ན་ཁྲག་བྱས་པ་ཞིག་དགོས། མིང་འཕགས་པར་བཏགས། དགེ་སྦྱོར་སྡུད་པ་ཚར་རེ་ཡང་མེད་པ་དེ་མུ་སྟེགས་པ་བས་ཀྱང་ཐུ་བ་ཡིན། གཉིས་པ་དུས་ངན་ལམ་དུ་བླང་བ་ནི།
སྙིགས་མ་ལྔ་པོ་བདོ་བ་འདི། ། བྱང་ཆུབ་ལམ་དུ་བསྒྱུར་བ་ཡིན། ། ཞེས་བྱ་བ་ནི། ད་ལྟ་ལྔ་བརྒྱ་ཐ་མའི་སེམས་ཅན། དུས། ཚེ། ཉོན་མོངས་པ། ལྟ་བའི་སྙིགས་མར་གྱུར་པའི་དུས་འདིར་མི་འདོད་པ་ཤ་སྟག་འབྱུང་བ་ལ་དེ་ཐམས་ཅད་བྱང་ཆུབ་ཀྱི་ལམ་དུ་སྒྱུར་བའི་ཆོས་བློ་སྦྱོང་འདི་ཡིན་པས། གང་ན་མ་བཏུབ་པ་རྒྱུ་མཚན་དུ་བྱས་ནས་བྱང་ཆུབ་ཀྱི་ལམ་དུ་བསྒྱུར་བའོ། ། དེ་ཡང་།
བདག་གཞན་ལ་བྱང་ཆུབ་ཀྱི་སེམས་མ་སྐྱེས་པ་སྐྱེ་བ་དང་སྐྱེས་པ་གོང་ནས་གོང་དུ་འཕེལ་བར་བྱ་བའི་ཕྱིར། ཀུན་གྱིས་རང་སའི་རྒྱུ་ཀུན་བསྟེན། ། ཞེས་པ་ལྟར་བླ་མ་ཆོས་འདི་ལྟ་བུ་སྟོན་པ་བསྟེན། གྲོགས་པོ་འདི་སྒོམ་པ་དང་འགྲོགས། ཆོས་འདི་པ་བསྟན་པ་ཉན། དེའི་གེགས་སྒྲིབ་པ་སྦྱང་། མཐུན་རྐྱེན་ཚོགས་བསག གསོལ་བ་གདབ། ཆོས་སྐྱོང་ལ་ཕྲིན་ལས་ཞུ། འདི་རྒྱུད་ལ་སྐྱེས་མ་སྐྱེས་ཀྱི་ཉེས་པ་བསམ།
རྣམ་རྟོག་ངོ་ཤེས་པས་གནོད་པ་མེད་པ་རྐུན་མ་ངོ་ཤེས་པའི་ཉམས་ཟེར་བ་བཞིན་དུ་རང་ལ་ཉོན་མོངས་པ་རམ་རམ་བྱུང་ཙ་ན་ཉོན་མོངས་པ་དང་དེའི་རྩ་བ་བདག་འཛིན་དེ་དགྲར་ངོ་ཤེས་ན་ཞི་བར་འགྱུར་རོ། ། འདི་ལན་ཅིག་དྲན་པ་དང་། མོས་པ་ལན་ཅིག་བྱུང་བ་དང་། ལན་ཅིག་སྤྲོ་བ་སྐྱེས་པས་ཀྱང་གཉེན་པོར་འགྲོ། ལོ་བརྒྱར་འགྲོགས་ཀྱང་བསྒོམ་རྒྱུ་འདི་ལས་ཡེ་མེད། སྙིང་ཕྱུང་ཡང་དམར་པོ་ལྡིར་ལྡིར་པོ་གཅིག་ལས་མེད་གསུང་། གསུམ་པ་མ་འཛོམ་པ་ལམ་དུ་བླང་བ་ནི། རྒྱུ་ཡི་གཙོ་བོ་རྣམ་གསུམ་བླང་། ། ཞེས་པའོ། ། དེ་ལྟར་ཤེས་པར་བྱ་བ་སོགས་གསུམ་གྱིས་དངོས་གཞི་སོང་ནས།
ད་རྗེས་ནི། ཡིད་བདེ་འབའ་ཞིག་རྒྱུན་ཏུ་བསྟེན། ། ཞེས་ཏེ་འདིའི་དོན་ཡང་བཤད་ཟིན་ཏོ། ། གཉིས་པ་བློ་སྦྱོང་མི་ཉམས་བའི་ཐབས་ལ་གསུམ་སྟེ། གཞན་ལ་བརྟེན་པ་དང་། རང་ལ་བརྟེན་པ་དང་། གཉིས་ཀ་ལ་བརྟེན་པའོ། ། དང་པོ་ལ་གསུམ་སྟེ། ཡུལ་དང་། བསམ་པ་དང་།
སྦྱོར་བ་ལ་བརྟེན་པའོ། ། དང་པོ་ཡུལ་ལ་བརྟེན་པ་ནི། བཀོལ་བ་རྣམས་ལ་རྟག་ཏུ་སྦྱོང་། ། ཞེས་པ་སྟེ། སྤྱིར་ཡོད་པ་སྙམ་བྱེད་ཀྱང་རང་གི་འགྲན་ཟླ་སོགས་ལ་མ་བྱུང་ན་ཉམས་ནས་འགྲོ་བས་རྟག་ཏུ་བཀོལ་ནས་སྒོམ་པར་བྱ་ཞེས་དགོངས་ཏེ་གོང་དུ་བཤད་ཟིན་ཏོ། ། བསམ་པ་ལ་བརྟེན་པ་ནི། གཞན་ཕྱོགས་གང་ཡང་མི་བསམ་མོ། ། ཞེས་དང་། སྦྱོར་བ་ལ་བརྟེན་པ་ནི། ཡན་ལག་ཉམས་པ་བརྗོད་མི་བྱ། །
ཞེས་སོ། ། གཉིས་པ་རང་ལ་བརྟེན་པ་ལ་གཉིས་ཏེ། བསམ་པ་ལ་བརྟེན་པ་དང་། སྦྱོར་བ་ལ་བརྟེན་པའོ། ། དང་པོ་ནི། རྒྱུ་མཚན་ཐམས་ཅད་གཞོམ་པར་བྱ། ། ཞེས་པ་སྟེ། གང་ཟག་འདིས་ང་ལ་མི་རིགས་པ་འདི་ལྟ་བུ་བྱས་སྙམ་པ་ལ་སོགས་པའི་རྒྱུ་མཚན་མི་ལེགས་པ་སེམས་པ་ཐམས་ཅད་བློ་སྦྱོང་ཉམས་པར་བྱེད་པས་སྤང་བར་བྱའོ། ། གཉིས་པ་སྦྱོར་བ་ལ་བརྟེན་པ་ནི། གཉིས་པོ་གང་བྱུང་བཟོད་པར་བྱ། །
ཞེས་སོ། ། གཉིས་ཀ་ལ་བརྟེན་པ་ནི། ཉམས་སུ་བླང་བ་སླ་བར་བསླབ། ། ལོག་གནོན་ཐམས་ཅད་གཅིག་གིས་བྱ། ། ཞེས་ཏེ། འདི་ལྟ་བུ་ཉམས་སུ་བླང་བར་མི་ནུས་པར་འདུག་སྙམ་ན་འདོར་བར་འགྱུར་བས། དེའི་གཉེན་པོ་ལུས་ངག་གི་དཀའ་བ་སྣ་གཅིག་ཀྱང་མི་དགོས། སྦྱོང་བ་ཐམས་ཅད་བསམ་པས་སྦྱངས་པས་ཆོག ནངས་མ་གཅིག་གི་ལྟོ་ཡང་བཅག་མི་དགོས་པས་སླའོ། ། ཆོས་གཞན་ལ་སྒྲུབ་པའི་གནས་དང་གྲོགས་ལ་སོགས་པ་དུ་མ་དགོས།
འདིར་བློ་སྦྱོང་བ་ལ་ནི་སྐྱིད་སྡུག་ལ་སོགས་པ་གང་ལ་ཡང་མི་ལྟོས་ཏེ་བསམ་པས་སྦྱངས་པས་ཆོག་པ་དང་། སྐྱིད་སྡུག་དང་འཛོམས་མ་འཛོམས་ལ་སོགས་པའི་རྐྱེན་གང་བྱུང་བ་དེ་ཉིད་མཐུན་རྐྱེན་དུ་བྱས་ནས་ཉམས་སུ་བླངས་པས་ཆོག་པས་ཉམས་སུ་བླང་བ་ཤིན་ཏུ་སླ་བར་བསླབ་བོ། ། འདི་སྦྱོང་སྙིང་མི་འདོད་པ་དང་། སྦྱངས་ཀྱང་མི་སྐྱེ་བ་དང་། སྐྱེད་མེད་པ་ལ་སོགས་རྒྱུ་མཚན་གང་གིས་ལོག་ཀྱང་སྔ་མ་ལྟར་གཏོང་ལེན་བསྒོམས་ཏེ་ལོག་གནོན་བྱེད་པའོ། ། གསུམ་པ་བློ་སྦྱོང་འཕེལ་བའི་རྐྱེན་ལ་གསུམ་སྟེ། སྒོ་གསུམ་གྱི་བྱ་བ་དང་། མ་ཉམས་པའི་སྤྱོད་པ་དང་། ཕྱོགས་མེད་ཀུན་ཁྱབ་ཏུ་སྦྱོང་བ་སྟེ་རིམ་པ་བཞིན། འབྲལ་མེད་གསུམ་དང་ལྡན་པར་བྱ། །
ཞེས་དང་། ཉམས་པ་མེད་པ་རྣམ་གསུམ་བསྒོམ། ། ཞེས་དང་། ཡུལ་ལ་ཕྱོགས་མེད་ཅེས་སོ། ། གཉིས་པ་འབྱོངས་པའི་ཚད་ལ་གསུམ་སྟེ། ཚད་དངོས་དང་། དེའི་རྟགས་དང་། དཔང་པོའོ། ། དང་པོ་ནི། བྱང་བའི་ཚད་ནི་ལོག་པ་ཡིན། །
ཞེས་པ་སྟེ། ལས་དང་པོ་པ་མོས་པ་སྦྱོང་བའི་དུས་ཡིན་པས། མོས་པ་འབྱོངས་པའི་ཚད་ནི། ཕྱི་ནང་སྣོད་བཅུད་རང་གཞན་གྱི་རྟེན་ལ་ཆགས་ཞེན་བཏང་ཞིང་ལོག་ཙ་ན་འབྱོངས་པ་ཡིན་ཏེ། ཞེན་པའི་ཟུག་རྔུ་དམ་གྱུར་ན། ། བཟང་ངོ་སྙམ་ཡང་ནོར་བར་བཞེད། ། ཅེས་དང་། འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། ། ཞེས་དང་། རྒྱལ་བ་རྣམས་ཀྱི་བྱང་ཆུབ་ཆགས་མེད་འགྱུར་ལ་རེག །
ཅེས་གསུངས་པས་གང་ལ་ཡང་མ་ཞེན་པར་སློབ་པ་གལ་ཆེ། སངས་རྒྱས་ཀྱིས་ཆོས་གསུངས་པ་ཐམས་ཅད་ཀྱང་ཆགས་ཞེན་ཟློག་པའི་ཐབས་སུ་གསུངས་པ་ཡིན། ཇོ་བོས་ལམ་རིམ་གསུངས་པ་ཐམས་ཅད་ཀྱང་ཞེན་པ་སྤང་བའི་རིམ་པར་གསུངས་པ་ཡིན་ཏེ། འཆི་བ་བསམས་པས་ཚེ་འདི་ལ་ཞེན་པ་བཟློག་པ་ནས་བདག་མེད་གཉིས་བསྒོམས་པས་དངོས་པོ་དང་མཚན་མར་ཞེན་པ་བཟློག་པའི་བར་རོ། ། དེ་བས་ཉན་རང་གི་ཐར་པ་ཙམ་སྒྲུབ་པ་ལ་ཡང་། ཐམས་ཅད་བཏང་བས་མྱ་ངན་འདའ། ། བདག་བློ་མྱང་ངན་འདས་པ་བསྒྲུབ། ། ཅེས་ཞེན་ཆགས་མེད་པ་ཞིག་དགོས་པར་གསུངས་པ་ཡིན། ཆགས་ཞེན་མཐའ་དག་སྤངས་པ་སངས་རྒྱས་ཉག་གཅིག་ཡིན། བསླབ་པ་གསུམ།
ཚོགས་གཉིས། ཕ་རོལ་ཕྱིན་པ་དྲུག ལམ་ལྔ་ས་བཅུ་གསུངས་པ་ཐམས་ཅད་ཀྱང་ཞེན་པ་སྤོང་བའི་ཐབས་ཡིན། ཚེ་འདི་ལ་ཞེན་པའི་སྒོ་གཉིས་ཡོད་དེ། ལུས་དང་། ལུས་ལས་གཞན་པའོ། ། དང་པོ་ལུས་ལ་ཆགས་པ་ནི། བདག་ལུས་གང་ལ་ཆགས་པ་ཡིས། ། འཇིགས་གནས་ཆུང་ལའང་འཇིགས་སྐྱེ་བ། ། ཞེས་པ་ལ་སོགས་པ་ཉེས་པ་མང་དུ་གསུངས་ལ།
ལུས་ལས་གཞན་པ་ལ་ཆགས་པ་ནི། རྫས་ཡོ་བྱད་དང་། གཉེན་འབྲེལ་ལ་སོགས་པ་ལ་ཆགས་པ་སྟེ། ནོར་ལ་ཆགས་པས་གཡེངས་པར་གྱུར་རྣམས་ལ། ། སྲིད་པའི་སྡུག་བསྔལ་ལས་གྲོལ་སྐབས་མེད་དོ། ། ཞེས་པ་ལ་སོགས་པ་གསུངས་པའི་ཉེས་པ་དྲན་པར་བྱས་ལ་ཞེན་པ་ལྡོག དེ་ནས་ཕྱི་མའི་ལུས་ལ་ཆགས་པ་ལ་ཡང་སྒོ་གཉིས་ཡོད་དེ། ལུས་བྱེ་བྲག་ཅན་ལ་སྲེད་པ་ཕྱི་མར་ལུས་བཟང་པོ་ཞིག་ཐོབ་པར་འདོད་པ་དང་། ཤི་ནས་ལུས་མེད་པར་ཤེས་ཙ་ན་གཡང་དུ་ལྷུང་བ་སྙམ་བྱེད་ནས་ལུས་ཤིག་ཐོབ་ན་གང་ཐོབ་ཀྱང་རུང་སྙམ་ནས་ལུས་ཕྱེ་བྲག་མེད་པ་ལ་སྲེད་པ་འབྱུང་བའོ། ། དེ་ཡང་དབུགས་འགྲོ་ཙ་ན་གང་དུ་སྐྱེ་བའི་ལུས་ཤིག་བྱུང་པ་སྙམ་བྱེད་པ་ལས་དེ་ལས་ཤེས་པའོ། །
ཉན་ཐོས་སྡེ་པ་ཁ་ཅིག་བར་མ་དོ་མི་འདོད་པ་ཡང་ཡོད། བར་དོ་འདོད་པས་ཀྱང་དེར་ལས་གསོག་པར་མི་འདོད། དང་པོའི་བར་དོའི་ལུས་བླངས་པ་དེ་ལས་གཞན་དུ་འགྱུར་བར་འདོད་ལ། ཐེག་ཆེན་པས་བར་དོར་ལས་གསོག་པར་འདོད། དེར་ཤུལ་ན་གནས་པའི་དགེ་སྡིག་གི་ལད་མོ་བྱེད་ཅིང་སྔར་མ་ཤི་ཙ་ནའི་སྣང་བ་ཝལ་ལེ་ཡོད་པར་འདོད། ཤུལ་ན་འདུག་པ་ངུས་ཙ་ན་ཤི་སྙམ་པའི་འདུ་ཤེས་སྐྱེ། ཞག་བདུན་ཕྲག་བདུན་དུ་བར་དོ་ན་གནས། ཞག་བདུན་བདུན་ན་ལུས་མི་འདྲ་བ་རེ་རེ་ལེན་པ་འདོད། མའི་མངལ་དུ་འཇུག་པའི་དུས་ན་ཡང་སྣང་བ་བཟང་བ་ལ་ཁང་བཟང་། ངན་པ་ལ་འཇག་སྤྱིལ་དུ་འཇུག་པའི་སྣང་བ་འབྱུང་།
བར་དོའི་ལུས་ཀྱང་ཁོ་རང་ནང་དང་ལྷའི་མིག་དག་པ་གཉིས་ཀྱིས་མཐོང་། གཞན་གྱིས་མི་མཐོང་གསུང་། དབང་པོ་ལྔ་ཀ་ཚང་། རྩིག་པ་ལ་སོགས་པ་ལ་མི་ཐོགས། ཟས་སུ་དྲི་ཟ། མའི་མངལ་ལ་ཐོགས་ནས། དེའི་གཟུགས་དེ་ཉིད་ཀྱང་ཕོ་མོའི་གཟུགས་ཐ་དད་དུ་ཡོང་། མོ་ཡིན་ན་ཕ་ལ་ཆགས། མ་ལ་ཕྲག་དོག ཕོ་ཡིན་ན་དེ་ལས་ལྡོག་པའོ། །
ཞེན་པས་མཚམས་སྦྱར་ནས་ཕ་མའི་ས་བོན་གྱི་རྒྱས་གཏུམ་པ་བཞིན་སོང་ནས་དར་ཅིག་བརྒྱལ་ནས་འགྲོ། དེ་ནས་མིང་གཟུགས་ཀྱི་མྱུ་གུ་འགྲུབ་བོ། ། བར་དོ་མི་འདོད་པས་ཕྱི་མའི་ལུས་ལ་ཆགས་པས་མཚམས་སྦྱོར་བར་འདོད་པ་ཡིན། གཟུགས་མེད་དུ་སྐྱེ་ན་རང་གི་སྙིང་གི་ཕྱོགས་གཅིག་ཏུ་མིང་བཞི་ལ་བདག་ཏུ་བཟུང་བས་མཚམས་སྦྱོར། སྔགས་ནས་བར་དོའི་སེམས་ཅན་རྡོ་རྗེའི་གདན་ལ་ཐོགས་པར་བཤད། འཁོར་བ་འགྲུབ་པ་ཐམས་ཅད་ཞེན་པས་བྱེད་པས་བར་དོར་ཡང་མ་ཞེན་པ་གལ་ཆེའོ། ། དེ་ལའང་འཆི་ཁར་མ་ཞེན་པ་ཞིག་དགོས། དེ་ལ་ད་ལྟ་གང་ལ་ཡང་མ་ཞེན་པར་བློ་སྦྱོང་དགོས་གསུང་། དེ་ལྟར་མ་ཞེན་པར་བསླབས་པས་སྔགས་པ་ཀུན་ལ་བར་དོར་རིག་འཛིན་གྱི་གནས་སུ་ཕྱག་རྒྱ་ཆེན་པོའི་དངོས་གྲུབ་ཐོབ་ནས་ལུས་དེ་འགྲོ་བ་རིགས་དྲུག་གང་དུ་ཡང་མ་གཏོགས་པའི་འཇའ་ལུས་ལྟ་བུ་གཅིག་ཏུ་ཁོ་རང་གི་སྣང་བ་ལ་འབྱུང་བར་འདོད་པའོ། ། དེ་བས་ན་སེམས་ཅན་གྱི་ལུས་ཐམས་ཅད་ལས་དང་ཆགས་པའི་རྩ་བ་ལས་བྱུང་།
བྱང་ཆུབ་སེམས་དཔའ་ས་ཐོབ་པ་ཡན་ཆད་ཀྱི་སྐྱེ་བ་ཉོན་མོངས་པའི་དོད་སྙིང་རྗེས་བྱས། ལས་ཀྱི་དོད་སྨོན་ལམ་གྱིས་བྱས་ནས། སེམས་ཅན་གྱི་དོན་དུ་སྐྱེ་བ་ལེན་པའོ། ། གཉིས་པ་འབྱོངས་པའི་རྟགས་ནི། འབྱོངས་རྟགས་ཆེན་པོ་ལྔ་ལྡན་ཡིན། ། ཞེས་པ་སྟེ། བློ་འདི་ལྟ་བུ་འབྱོངས་ཙ་ན་བྱང་ཆུབ་སེམས་དཔའ་ཆེན་པོ་དང་། ཉེས་པ་ཕྲན་ཚེགས་ལའང་འཛེམ་པས་འདུལ་བ་འཛིན་པ་ཆེན་པོ་དང་། གཞན་དང་འདོམ་ཐུག་བྱུང་བའི་ཚེ་བཟོད་པ་རི་བཞིན་བརྟན་པས་དཀའ་ཐུབ་པ་ཆེན་པོ་དང་། ལུས་ངག་གི་དགེ་སྦྱོར་ལ་བལྟས་ན་རྟག་ཏུ་དད་པ་དང་།
བརྩོན་འགྲུས་དང་ལྡན་པས་དགེ་སྦྱོར་བ་ཆེན་པོ་དང་། བཀའ་བསྟན་བཅོས་ཐམས་ཅད་ཀྱི་བརྗོད་པར་བྱ་བའི་དོན་གྱི་གཙོ་བོ་ལ་རང་གི་སེམས་འབྱོངས་པས་རྣལ་འབྱོར་པ་ཆེན་པོ་ཞིག་ཡོང་པའོ། ། དེའང་བསླབ་ལེགས་ཤིག་དགོས། ཁར་སང་དང་ན་ནིང་ཡང་དེ་ལས་མེད་ཀྱིས་མི་ཡོང་། སྔ་ཐུན་པས་ཕྱི་ཐུན། ཐུན་སྟོད་པས་ཐུན་སྨད་སྐྱེད་ཚོལ་དགོས། དེ་ཡང་ཐོས་པ་དང་དྲན་པས་ཀྱང་ཨེན་རེ་ཡོང་སྟེ། འབྲས་བུ་དེ་ཙམ་མི་འབྱུང་བས་འདི་ལ་དུས་གཅིག་ཏུ་ཆིག་དྲིལ་དུ་འབུངས་པ་ཞིག་དགོས། དེ་ཡང་མ་འོངས་པ་ལ་རྟག་ཏུ་གོ་ཆ་བགོ་བ་བྱ་བ་ཡིན་པས་སེམས་ཅན་གྱི་སྡིག་སྡུག་རང་ལ་ལེན་པ་དང་། རང་གི་དགེ་བ་དེ་གཞན་ལ་གཏོང་བར་གོ་ཆ་གྱོན་པ་ཡིན་ཏེ།
དེ་རང་བས་ཀྱང་མི་དང་མི་མ་ཡིན་པའི་གནོད་པ་ཅི་བྱུང་བ་ན་ཕྱིས་འདོམ་ཐུག་ལ་སོགས་པ་ཅི་བྱུང་ཡང་བཟོད་པར་བྱ་སྙམ་པ་དང་། ཁས་བླངས་པའི་སྡོམ་ཁྲིམས་དང་སྐད་ཅིག་ཀྱང་མི་འགལ་བར་བྱ་སྙམ་པ་དང་། ངན་སྨྲས་ཕྲག་དོག་སྐུར་འདེབས་ལ་སོགས་པ་ཅི་བྱུང་ཡང་བཟོད་པར་བྱ་སྙམ་དུ་གོ་བགོས་ན་ཕྱིས་འདོམ་ཐུག་ལ་སོགས་པ་ཅི་བྱུང་ཡང་འཕྲང་ཐུབ་པ་ཞིག་ཡོང་བ་ཡིན། དེ་བས་ཀྱང་ཆོས་དང་འགལ་བའི་འཕྲང་བྱུང་ཚད་ལ་ཆོས་དང་མི་འགལ་བར་བྱ་སྙམ་དུ་གོ་ཆ་གྱོན་པའོ། ། གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་འབྱུང་གནས་དེ་ལ་སྐྱབས་སུ་མཆི། ། ཞེས་དང་། དགྲ་འམ་འོན་ཏེ་མཛའ་ཡང་རུང་། ། ཉོན་མོངས་སྐྱེ་བའི་ཡུལ་རྣམས་ལ། ། དགེ་བཤེས་ཡིན་པར་སུས་མཐོང་བ། །
དེ་ནི་གང་ན་གནས་ཀྱང་བདེ། ། ཞེས་དང་། ཁ་ཟེར་འཕྱར་ཁ་གཏོང་བ་དང་། ། སྨད་ཅིང་ཕྲག་དོག་བྱེད་པ་རྣམས། ། དཔའ་བོ་ཁྱོད་ཀྱིས་ཟིལ་དུ་བརླག ། ཅེས་དང་། ཕན་བཏགས་ལན་དུ་གནོད་བྱས་ཀྱང་། ། ཡང་ལན་སྙིང་རྗེ་ཆེན་པོ་བསྒོམ། ། འཛམ་བུའི་གླིང་གི་སྐྱེས་མཆོག་ནི། ། ཉེས་པའི་ལན་ཡང་ལེགས་པར་ལྡོན། །
ཞེས་དང་། གང་དག་བདག་ལ་ཁ་ཟེར་རམ། ། གཞན་དག་གནོད་པ་བྱེད་པ་འམ། ། དེ་བཞིན་འཕྱར་ཁ་གཏོང་བའང་རུང་། ། ཐམས་ཅད་བྱང་ཆུབ་སྐལ་ལྡན་གྱུར། ། ཞེས་གསུངས་པ་ལྟར་བློ་སྦྱོང་བའོ། ། འདི་ཡོད་ན་གཞན་གང་མེད་ཀྱང་འཚང་རྒྱ། ཚེ་མཇུག་འདི་རང་ལ་རྒྱུད་ཁྱད་པར་ཅན་དུ་འགྲོ་བ་ཡིན་གསུང་། ། དོན་བྱུང་བ་མེད་ཀྱང་ཚིག་འདི་དྲན་པས་དེའི་མོད་ལ་ཞི་བར་འགྱུར་བ་ཡིན། མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་བྱང་ཆུབ་ཀྱི་སེམས་རིན་པོ་ཆེ་ལ་བསླབ་ཅེས་པའི་གཏམ་རྒྱུད་གསུང་བ་རྣམས་ཀྱང་འདི་ལ་གསུང་བ་ཡིན་གསུང་།
ཅི་ཙམ་པའི་སྐྱེ་ཤི་མཐའ་མི་མངོན་པ་ཞིག་བྱས་པ་ལ་འདི་ལྟ་བུའི་ཆོས་སྒོམ་ཡེ་མ་མྱོང་བ་ཡིན་སྙམ་དུ་བསམ། ཤ་ར་བས་ང་འཛོམ་པ་དང་བླ་མས་ཐུགས་ལ་འདོགས་ན་བྱ། མི་གཙིགས་སུ་བྱེད་ན་བྱ། དེ་དག་མེད་ན་མི་བྱ་སྙམ་ན་ཆོས་བོར་ཟིན་པ་ཡིན་གསུང་། སྡིངས་པ་ཤེད་རྒོལ་འབྱུང་ཙ་ན་ཆོས་གཏོང་ན། ཆོས་བྱེད་པའི་དུས་ན་བྱིན་རླབས་མི་འོང་གསུང་། དེས་ན་ད་ནས་བཟུང་ནས་ཚེ་འདི། བར་དོ། ཕྱི་མ། སངས་མ་རྒྱས་ཀྱི་བར་དུ་ཆོས་འདི་དང་སྐད་ཅིག་ཀྱང་མི་འབྲལ་བ།
འདི་སྟོན་བའི་དགེ་བཤེས་དང་མཇལ་བའི་སྨོན་ལམ་གདབ་གསུང་། གསུམ་པ་རྒྱུད་ལ་སྐྱེས་པའི་དཔང་པོ་ནི། དཔང་པོ་གཉིས་ཀྱི་གཙོ་བོ་གཟུང་། ། ཞེས་བའོ། ། གསུམ་པ་སྦྱོང་བའི་དགོས་པ་ནི། ཆོས་ཀུན་དགོངས་པ་གཅིག་ཏུ་འདུས། ། ཡོན་ཏན་གཞན་པས་ཁྱད་པར་འཕགས། ། ཞེས་པ་སྟེ། དེ་ལ་ཚིག་རྐང་དང་པོའི་དོན་ནི་གོང་དུ་བཤད་པ་བཞིན་ནོ། ། གཉིས་པའི་དོན་ནི་ཆོས་འདི་ནི་མཐུན་རྐྱེན་གཞན་ལ་མི་ལྟོས་པའི་ཡོན་ཏན་གཞན་ལས་ཁྱད་པར་དུ་འཕགས་པ་ཡིན་ཏེ།
ཆོས་གཞན་པ་མཐུན་རྐྱེན་གཞན་ལ་ལྟོས་དགོས་པས་ཁམས་བཟང་དགོས་པ་དང་། ན་སོ་གཞོན་དགོས་པ་དང་། དབེན་པ་དགོས་པ་དང་། བླ་མའི་རྩར་བསྒོམ་དགོས་པ་དང་། ན་ཚ་ལ་སོགས་མེད་པ་དགོས་པ་དང་། ཤེས་པའི་བྱེར་ཟུག་མེད་པ་དགོས་པ་སོགས་དུ་མ་ཡོད་པ་ལ། འདི་ལ་གཞི་ཐུན་མོང་གི་ཚུལ་ཁྲིམས་དང་། ཐུན་མོང་མ་ཡིན་པ་ཐེག་པ་ཆེན་པོའི་དམ་ཚིག་གཉིས་མེད་ཁ་མེད་ཡིན། དེ་གཉིས་མེད་ན་རྩ་བ་མེད་པ་བྱ་བ་ཡིན་པས་ཡོང་མི་སྲིད། དེ་གཉིས་ཡོད་ན་རྐྱེན་གཞན་གང་ལ་ཡང་ལྟོས་མི་དགོས་པས་གཞན་ལས་ཁྱད་པར་དུ་འཕགས་པའི་ཡོན་ཏན་དང་ལྡན་པ་ཡིན་ནོ། །
དེ་ལྟར་ན་ཡོན་ཏན་ཁྱད་པར་དུ་འཕགས་པའི་རྒྱུ་མཚན་རྐྱེན་གཞན་ལ་མི་ལྟོས་པ་ལ་བྱེད་ན། རྐྱེན་ལ་མི་ལྟོས་པའི་རྒྱུ་མཚན་ཅི་ཡིན་སྙམ་ན། མི་མཐུན་སྒོམ་གྱི་གྲོགས་སུ་བསྒྱུར། ། ཞེས་པ་སྟེ། འདི་རྐྱེན་ངན་ལམ་དུ་བསྒྱུར་བའི་སྐབས་སུ་བྱས་ན་ཡང་བདེ། འདིར་ཡང་རྒྱུ་མཚན་དུ་སྦྱར་དུ་བཏུབ་པས། སྡུག་བསྔལ་དང་ཉོན་མོངས་པ་དྲག་པོ་དང་མ་འཛོམ་པ་སོགས་ཐམས་ཅད་འདིའི་ཆ་རྐྱེན་དུ་བྱེད་པ་སྟེ། ཚེ་འདི་ལ་སྒོམ་གཞན་ཐམས་ཅད་ཞོག་ལ་ཉི་མ་དེ་རིང་ནས་འདི་སྒོམས། ང་ཡང་མོས་པ་བྱེད་པ་ཡིན་པས་ཁྱེད་ལའང་སྐྱེ་སྟེ་འོང་། འདི་མེད་ན་སྒོམ་བཟང་ཟེར་བ་ཐམས་ཅད་འདོམ་ཐུག་བྱུང་ཙ་ན་གཉེན་པོ་མ་གོ་བའམ།
འདི་བཞིན་དུ་དངོས་འགལ་དུ་མ་སོང་བར་བརྒྱུད་འགལ་དུ་སོང་བ་ཤེད་ཀྱིས་ཉོན་མོངས་པ་ཆུང་དུ་མ་སོང་བར་ཁེངས་དྲེགས་སམ་ང་རྒྱལ་ཆེར་སོང་ནས་ཡོད་པར་སྣང་། འདི་རྒྱུད་ལ་ལན་ཅིག་དྲན་པའམ། བསྒོམས་ཙ་ན་ཉོན་མོངས་པ་རམས་ཀྱིས་བྱུང་བ་དེ་འཇམ་ལྷན་གྱིས་འགྲོ་བར་སྣང་། དེས་ན་རང་རྒྱུད་ལ་མི་འདོད་པ་བྱུང་བ་དང་འབྱུང་གིས་དོགས་པ་ན་སེམས་ཅན་ཀྱི་མི་འདོད་པ་བྱུང་བ་དང་འབྱུང་གིས་དོགས་པ་ཐམས་ཅད་ལེན་པའོ། ། འདི་གོ་ན་སྟོང་པ་ཉིད་ཀྱང་ངང་གིས་གོ་ནས་ཡོང་། འདི་མེད་ན་ལྟ་བ་མཐོ་བ་དང་སྒོམ་བཟང་ཟེར་བ་ཐམས་ཅད་ཡུས་ཀྱིས་བརྒྱལ་ནས་ཡོང་། ཁྱད་པར་དུ་སྤྱིའི་ཁུར་ཁུར་བ་ལ་འདི་མེད་ཁ་མེད་ཡིན། འདི་མིན་ཨེན་ཙམ་གྱི་དགེ་རྩ་དུང་ལ་རྡུལ་འཕྱིད་གསུང་། དེ་ལྟར་ན་གོང་གི་སྒོམ་གྱི་གྲོགས་སུ་བསྒྱུར་ན། ཐམས་ཅད་ཐེག་ཆེན་ལམ་དུ་བསྒྱུར་ཞེས་བྱ་སྟེ།
སྙིགས་མ་ལྔ་པོ་བདོ་བ། མི་དགེ་བ་མཐའ་དག་ཚང་བ། ཚེ་ལ་ཡང་ཆོས་ལ་སོགས་པ་གང་ཡང་བྱ་ལོང་མེད་པ། ལྟ་བ་ངན་པ་སྣ་ཚོགས་པས་གཟིངས་པའི་དུས་འདིར་གཏོང་ལེན་གཉིས་ལ་སྦྱངས་ཏེ་ཅི་བྱེད་ཐེག་ཆེན་ཀྱི་ལམ་དུ་བསྒྱུར་རོ། ། དེ་དག་གིས་ནི་ཚིགས་སུ་བཅད་པའི་དོན་བསྟན་པ་ཡིན་ནོ། ། ད་ནི་ཚིག་ལྷུག་པས་རང་གི་སེམས་ལ་གྲོས་གདབ་པ་སྟོན་པ། ཡུས་མ་བསྒོམ། དེ་བསྒོམས་ན་ངེས་པར་གཤགས་ངན་ཡོང་བས། གཤགས་ངན་མ་རྒོད། དེ་མི་རྒོད་པ་ལ་འདི་དགོས་པས།
ཀོ་ལོང་མ་སྡོམ། དེ་ལ་འདི་དགོས་པས་འོར་ཆེ་མ་འདོད། དེ་ཡང་མི་རྟག་པས་མི་ཡོང་བས། ཡུད་ཙམ་པ་མི་བྱ། ཡང་དུས་ལ་བབ་པ་ན་ངན་ལན་བྱེད་པ་མི་རུང་པས། འཕྲང་མ་བསྒུག རང་གི་ཉེས་པ་གཞན་ལ་བཀལ་དུ་མི་རུང་བ་ནི། མཛོ་ཁལ་གླང་ལ་མི་འབྱོ། ཡང་འདོད་ཤོས་ཅི་ཐོབ་བྱེད་པའི་འགྱོགས་ཀྱི་རྩེ་མ་གཏོད། འཁོན་འཛིན་དམ་དུ་བྱེད་པའི་གཞུང་བཟང་པོ་མ་བསྟེན།
གནད་ལ་མི་དབབ། གོ་ལོག་མི་བྱ། ལྷ་བདུད་དུ་མི་དབབ། ཡེངས་ཀྱང་ཐུབ་པར་བྱ། རེས་འཇོག་མི་བྱ། གཏོ་ལོག་མི་བྱ། གཉིས་པོ་སྲོག་དང་བསྡོ། རྟོག་དཔྱོད་གཉིས་ཀྱིས་ཐར་བྱ། དོལ་ཆོད་དུ་སྦྱང་། དུག་ཅན་གྱི་ཟས་སྤང་།
སྐྱིད་ཀྱི་ཡན་ལག་ཏུ་སྡུག་མ་ཚོལ། ཞེས་གསུངས་ཏེ་འདི་དག་གི་དོན་ནི་གོང་དུ་བཤད་པ་དང་འདྲའོ། ། རྒྱལ་བ་སྲས་བཅས་ཀུན་གྱི་བགྲོད་གཅིག་ལམ། ། ཐེག་ཆེན་སྡེ་སྣོད་མ་ལུས་ཀུན་གྱི་བཅུད། ། བླ་མ་རྣམས་ཀྱི་ཐུགས་དམ་ཀུན་གྱི་གཙོ། ། བློ་སྦྱོང་གདམས་པ་ཟབ་མོ་འདི་ཡིན་ནོ། ། ཞེས་པ་ཚོགས་བཤད་མའོ།། ༈ །།བཞི་པ་བློ་སྦྱོང་གི་ལུས་ལ་ཟུར་འདེབས་ཉེར་མཁོའི་མན་ངག་གཞན་བསྟན་པ་ནི། ཐེག་པ་ཆེན་པོའི་བློ་སྦྱོང་ཞེས་བགྱི་བ་སྤྱིར་ཡང་བཀའ་སྡེ་སྣོད་ཀྱི་ཆོས་ཐམས་ཅད་ནས་གསུངས། ཁྱད་པར་གྱིས་ཀྱང་བྱང་ཆུབ་སེམས་དཔའི་སྤྱོད་པ་ལ་འཇུག་བའི་བསམ་གཏན་ལེའུ་ནས།
བདག་ཉིད་སྐྱོན་བཅས་གཞན་ལ་ཡང་། ། ཡོན་ཏན་རྒྱ་མཚོར་ཤེས་བྱས་ནས། ། བདག་འཛིན་ཡོངས་སུ་དོར་བ་དང་། ། གཞན་བླང་བ་ནི་བསྒོམ་པར་བྱ། ། ཞེས་གསུངས། དེ་ལ་སོགས་པའི་ཚིགས་སུ་བཅད་པ་དེ་རྣམས་ཀྱི་དོན་གོ་ཧྲིལ་གྱིས་དྲིལ་བ་ལ། སྤྱིར་འཁོར་བར་འཁྱམས་པར་བྱེད་པའི་རྒྱུ་ཉོན་མོངས་པ་བརྒྱད་ཁྲི་བཞི་སྟོང་། དེ་ཚུར་བསྡུ་ན་དྲུག་རྩ་བའི་ཉོན་མོངས་པའམ། ཉི་ཤུ་ཉེ་བའི་ཉོན་མོངས་པ། དེའི་རྩ་བ་ང་དང་བདག་ཏུ་འཛིན་པ་འདི་ཡིན་ཏེ།
རང་བཞིན་གྲུབ་པ་མེད་པ་ཞིག་ལ་ང་བདག་ཏུ་བཟུང་ནས་འདིའི་ཁ་ཟིན་གཤགས་འདེབས་བྱས་པས། ཚེ་འདི་ལ་དགེ་རྒྱུ་ལས་མི་དགེ་བར་སོང་བའམ། བདེ་རྒྱུ་ལས་སྡུག་བསྔལ་དུ་སོང་བར་ངེས་པ་རང་གི་ཁ་ཟིན་གཤགས་འདེབས་བྱས་པས་ལན། ད་འོག་མན་ཆད་དུ་ཡང་བདག་ཏུ་འཛིན་པ་འདི་མ་སྤངས་ན་དེ་སྔ་ཁོ་ན་བཞིན་དུ་འཁྱམས་པས། འདས་མ་འོངས་ད་ལྟར་དུས་གསུམ་དུ་སྡུག་ཏུ་འཇུག་མཁན་རང་གིས་རང་ལ་གཅེས་པར་འཛིན་པའི་འགོང་པོ་ང་བདག་བྱ་བ་འདི་ཡིན་མིན་ལ་ཐེ་ཚོམ་མི་ཟ། འདིའི་ཁ་ཟིན་ཤགས་འདེབས་བྱས་པས་ཕན་ན་ལྟ་མཐོང་བ་ཐོས་པ་ཡིད་ལ་འགྱུས་པ་རྣམས་ལག་ལེན་ལ་མ་བཏབ་པ་གཅིག་ཀྱང་མེད་དེ་འཁོར་བ་ལས་སྔ་འདྲིས་གང་ཡང་རིང་དུ་མ་སོང་བས། ད་ཡོད་གང་ལེགས་ལ་ཐོང་། བྱུགས་ལེགས་ལ་ཐོང་སྙམ་དུ་བྱས་ནས་རང་བཞིན་དུ་ལིང་བསྐྱུར་ལ་ཐོང་། ལྷོད་དེ་གློད་ལ་ཐོང་། ཤིགས་ཀྱིས་བཤིག་ལ་ཐོང་།
སེམས་ཅན་རྣམས་ཅིར་མི་ཡོང་མིན། ཕ་མ་དྲིན་ཅན་ཤ་སྟག་ཡིན་པས། སེམས་ཅན་རྣམས་ཀྱི་རྒྱུའི་དུས་ཀྱི་སྡིག་པ། འབྲས་བུའི་དུས་ཀྱི་སྡུག་བསྔལ་ཐམས་ཅད་ཀོ་བ་སྐྱི་གྲིས་བཞར་བ་བཞིན་དུ་བླངས་ནས་རང་གི་ལུས་པོ་འདིའི་སྟེང་དུ་ཧྲིལ་ཧྲིལ་སྨིན་པར་བསམ། རང་གི་དགེ་བ་དང་བདེ་བ་སེམས་ཅན་ལ་སྨིན་པར་བསམ། དེ་གཉིས་ཕར་ལོག་ཚུར་ལོག་ཏུ་བསྒོམ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་དགེ་བའི་རྩ་བ་ཡང་བློས་བླངས་ལ་སེམས་ཅན་ལ་སྨིན་པར་བསྒོམ། ཐེག་པ་ཆེན་པོ་བློ་སྦྱོང་ཞེས་བྱ་པའི་དོན་གོ་དེ་ལྟ་བུ་ཞིག་ཡིན་གསུང་། མཁན་པོ་པའི་ཞལ་ནས། བློ་སྦྱོང་བྱ་བ་མདོར་ན་བདག་ཁྱད་དུ་བསད་ནས་སེམས་ཅན་ལ་གུས་པ་བསྒོམ་པ་ཡིན་གསུང་།
བདག་ཁྱད་དུ་གསོད་པ་བྱ་བ་འཁོར་བ་ཐོག་མ་མེད་པ་ནས་སྡུག་ཏུ་འཇུག་མཁན་རང་གཅེས་པར་འཛིན་པའི་འགོང་པོ་འདི་ཡིན་པས། གཞི་འདི་བརླག་ན་ཡང་བརླག་ཏུ་གཞུག་གསུངས་ཏེ། དོན་དུ་མ་ལ་འཇུག་གསུང་། སེམས་ཅན་ལ་གུས་པ་བསྒོམ་པ་བགྱི་བ། གཞན་ཁམས་གསུམ་འཁོར་བའི་སེམས་ཅན་འདི་རྣམས་ཅིར་མི་ཡོང་མིན། ཕ་མ་དྲིན་ཅན་ཤ་སྟག་ཡིན་པས་སེམས་ཅན་ལ་གུས་པ་བསྒོམ་པ་ལུས་ངག་ཡིད་གསུམ་གྱི་ཞོ་ཤ་མི་སྲི་བར་ཕན་འདོགས་པ་ཡིན་གསུང་། འདི་ཉམས་སུ་ལེན་པའི་ཚུལ། ཇོ་བོས་བླ་མ་གསེར་གླིང་པ་ལ་གསན་པའི་རྩ་ཚིག་ནི། འགྲོ་བའི་དེད་དཔོན་བླ་མ་རྣམས་ལ་ཕྱག་འཚལ་ལོ། ། དང་པོ་སྔོན་འགྲོ་དག་ལ་བསླབ། །
དངོས་གཞི་གཏོང་ལེན་སྤེལ་མར་སྦྱང་། ། ལེན་པའི་གོ་རིམ་རང་ནས་བརྩམ། ། དེ་ནས་མ་ལ་བསྒོམ་པར་བྱ། ། དེ་གཉིས་རླུང་ལ་བསྐྱོན་པར་བྱ། ། ཡུལ་གསུམ་དུག་གསུམ་དགེ་རྩ་གསུམ། ། རྗེས་ཀྱི་མན་ངག་མདོར་བསྡུས་པའོ། ། སྔ་མ་དག་ནི་བསྡུས་ནས་ནི། ། སྟོབས་ལྔ་དག་དང་སྦྱར་བར་བྱ། ། འབྲལ་མེད་གསུམ་དང་ལྡན་པར་བྱ། ། ཐོག་མཐའ་གཉིས་ལ་བྱ་བ་གཉིས། །
གཉིས་པོ་ཚང་ནས་ཐམས་ཅད་བླང་། ། འཕྲལ་ལ་གང་ཐུག་སྒོམ་དང་སྦྱར། ། རྣལ་འབྱོར་ཐམས་ཅད་གཅིག་གིས་བྱ། ། ཅིར་སྣང་ལམ་དུ་ཤེས་པར་བྱ། ། རྒྱུ་ཡི་གཙོ་བོ་རྣམ་གསུམ་བླང་། ། སྤྱོད་ལམ་ཀུན་ཏུ་ཚིག་གིས་སྦྱང་། ། རྟག་ཏུ་ཡེངས་ནི་ཐུབ་པར་བྱ། ། ཀུན་ལ་བཀའ་དྲིན་ཆེ་བར་བསྒོམ། ། ལེ་ལན་ཐམས་ཅད་གཅིག་ལ་བདའ། ། ཆོས་རྣམས་དགོངས་པ་གཅིག་ཏུ་འདུས། །
སྤྱི་དོན་གསུམ་དང་ལྡན་པར་བྱ། ། སྐྱིད་ཀྱི་ཡན་ལག་སྡུག་མི་བཙལ། ། རྐྱེན་ལ་ལྟོས་པ་མེད་པར་སྦྱང་། ། གོ་ལོག་མི་བྱ་གཏོ་ལོག་མིན། ། རྒྱུ་ཡི་གཙོ་བོ་ངོས་གཟུང་ལ། ། དཀའ་བ་གསུམ་ལ་བསླབ་པར་བྱ། ། དཔང་པོ་གཉིས་ཀྱི་གཙོ་བོ་གཟུང་། ། ལྷ་ནི་བདུད་དུ་མི་དབབ་བོ། ། ཉམས་པ་མེད་པ་རྣམ་གསུམ་བསྟེན། ། བླ་མའི་དམ་ཚིག་སྤྱི་དང་མཐུན། །
གཉིས་པོ་སྲོག་དང་བསྡོས་ལ་བསྲུང་། ། འདུན་པ་བསྒྱུར་ལ་རང་སོར་གཞག ། ཡུད་ཙམ་མི་བྱ་རེས་འཇོག་སྤང་། ། གཞན་ཕྱོགས་གང་ཡང་མི་བསམ་མོ། ། གཞུང་བཟང་མི་བརྟེན་འཕྲང་བསྒུག་སྤང་། ། འོར་ཆེ་མ་འདོད་ཡུས་མི་བསྒོམ། ། འབྲས་བུར་རེ་བ་ཐམས་ཅད་སྤང་། ། ལྟོ་ལོག་ཏུ་ཡང་མི་སྦྱང་ངོ་། ། ཡན་ལག་ཉམས་པ་བརྗོད་མི་བྱ། ། གཤགས་ངན་མ་རྒོད་ཀོ་ལོང་མིན། །
འགྱོགས་རྩེ་མི་གཏོད་གནད་མི་དབབ། ། མཛོ་ཁལ་གླང་ལ་མི་བཀལ་ཞིང་། ། གཉིས་པོ་གང་བྱུང་བཟོད་པར་བྱ། ། ཡིད་བདེ་འབའ་ཞིག་རྒྱུན་དུ་བསྟེན། ། རྟོག་དཔྱོད་གཉིས་ཀྱི་ཐར་བྱ་ཞིང་། ། དོལ་ཆོད་དུ་ནི་སྦྱང་བར་བྱ། ། བཀོལ་བ་གསུམ་ལ་རྟག་ཏུ་བསླབ། ། ལོག་ན་གཉེན་པོ་དེ་ཉིད་བསྒོམ། ། བརྟན་པ་ཐོབ་ནས་གསང་བ་སྤྱད། ། རྨི་ལམ་སྣང་བ་སེམས་ཀྱི་ངོ་བོར་བསྟན། །
སེམས་ཉིད་སྒྱུ་མ་ཇི་བཞིན་སྟོང་པར་རྟོགས། ། སྣ་ཚོགས་སྤྲིན་བཞིན་སྟོང་བའི་ངང་ལས་བྱུང་། ། ཆུ་ཡི་ཆུ་བུར་བཞིན་དུ་དབྱེ་བ་མེད། ། དེ་ཕྱིར་བརྗོད་མེད་སྤྲོས་བྲལ་ནམ་མཁའ་བཞིན། ། ཐེག་པ་ཆེན་པོ་བློ་སྦྱོང་གི་རྩ་བ་ཇོ་བོ་ཆེན་པོ་རྗེས་མཛད་པའོ། ། བླ་མ་གསེར་གླིང་པ་ལས་བརྒྱུད་པའོ། ། རྫོགས་སོ།། །། དོན་དེ་ཉམས་སུ་ལེན་པ་ལ་ཟུར་འདེབས་ཉེར་མཁོའི་མན་ངག་ལྔ་ལས། ཇོ་བོའི་རྣམ་པར་ཐར་པ་རྒྱ་མཚོ་ལས། རྒྱལ་སྲིད་སྤངས་ནས་ཐར་པ་བསྒྲུབས་ལུགས་དང་།
བླ་མ་གསེར་གླིང་པ་ལ་ཆོས་འདི་ཞུ་རུ་བྱོན་པའི་རྣམ་ཐར་ནི་ཡིག་ཆུང་ལོགས་སུ་མཛད་པ་ལས་ཤེས་པར་བྱ་ཞིང་། བླ་མ་བརྒྱུད་པའི་ལོ་རྒྱུས་བླ་མའི་རྣལ་འབྱོར་དང་བཅས་པ་ནི་གོང་དུ་བཤད་ཟིན་ཏོ།། ༈ །།གཉིས་པ་དངོས་གཞིའི་གནས་སྐབས་སུ་དོན་དམ་བྱང་ཆུབ་ཀྱི་སེམས་བསྒོམ་པའི་ཟུར་འདེབས་ཀྱི་མན་ངག་ནི། དཔང་གྱུར་སྐྱེ་བོ་ཕལ་ཆེར་དེང་སང་གཤེགས་གྱུར་ཀྱང་། ། གསེར་གླིང་རྒྱལ་པོའི་སྲས་གྱུར་འགྲོ་མགོན་ཨ་ཏི་ཤས། ། ཤེས་རབ་མིག་ལོང་ལོང་ཁྲིད་མེད་པའི་སྐྱེ་བོ་ལ། ། ཆོས་དབྱིངས་གསལ་བྱེད་སྒྲོན་མེའི་མན་ངག་འདི་གསུངས་སོ། ། དེ་ཡང་རྒྱལ་བའི་སྲས་པོ་ཐམས་ཅད་མཁྱེན་པ་ཐོབ་པར་འདོད་པ་རྣམས་ཀྱིས་ལམ་ཐབས་ཤེས་རབ་གཉིས་ལ་བསླབ་དགོས་ཀྱི། ཡ་བྲལ་ལམ་དུ་མི་འགྲོ་སྟེ། དེ་ནི་ལམ་དང་འབྲས་བུའི་གནད་ཀྱིས་འཕུལ་བ་ཡིན།
དེའི་གོ་རིམ་ཡང་ཐབས་སྔོན་ལ་བསྒོམ་སྟེ། བརྟན་པ་ཐོབ་ནས་གསང་བ་སྤྱད། ། ཅེས་གསུངས་པས་ཐབས་བརྟན་པའི་ཚད་ནི། སྟོང་པ་ཉིད་བསྒོམས་པས་ལས་རྒྱུ་འབྲས་ལ་གཡེལ་དུ་མི་འགྲོ་ཞིང་། སེམས་ཅན་ལ་སྙིང་རྗེ་ཆུང་དུ་མ་སོང་བར་ཕྱིར་ལ་ཆོས་ལ་དམིགས་པའི་སྙིང་རྗེ་ཆེར་འགྲོ་བ་ཡིན། གསང་བ་ནི་སྟོང་པ་ཉིད་དེ། དེ་ལས་དང་པོ་པ་ལ་བསྟན་དུ་མི་རུང་སྟེ། རྒྱུད་ཚོད་དང་མི་ལྡན་པས་ལམ་དུ་མི་འགྲོ་སྟེ། མདོ་ལས་བདུད་རྩི་དུག་ཏུ་འགྱུར་བའི་དཔེ་གསུངས། དེ་ལྟར་བློ་དམན་པ་ལ་གསང་བའི་དོན་དམ་བྱང་ཆུབ་ཀྱི་སེམས་བསྒོམ་པ་ལ་དཔེ་ལྔས་དོན་ལྔ་གཏན་ལ་དབབ་པ་ནི།
རྨི་ལམ་སྣང་བ་སེམས་ཀྱི་ངོ་བོར་བསྟན། ། སེམས་ཉིད་སྒྱུ་མ་ཇི་བཞིན་སྟོང་པར་རྟོགས། ། སྣ་ཚོགས་སྤྲིན་བཞིན་སྟོང་པའི་ངང་ལས་བྱུང་། ། ཞེས་སོགས་གསུངས་པ་ལྟར་རྨི་ལམ་གྱི་དཔེས་སྣང་བ་སེམས་སུ་གཏན་ལ་དབབ། སྒྱུ་མའི་དཔེས་སེམས་ཉིད་སྟོང་པར་གཏན་ལ་དབབ། སྤྲིན་གྱི་དཔེས་སྟོང་པ་ལས་སྣང་བ་འབྱུང་བར་གཏན་ལ་དབབ། ཆུ་བུར་གྱི་དཔེས་སྣང་སྟོང་དབྱེར་མེད་དུ་གཏན་ལ་དབབ། ནམ་མཁའི་དཔེས་བརྗོད་མེད་སྤྲོས་བྲལ་དུ་གཏན་ལ་དབབ་པའོ། ། གདམས་པ་འདི་ཉམས་སུ་ལེན་པ་ལ་སྔོན་འགྲོ་དངོས་གཞི་རྗེས་གསུམ་ལས། དང་པོ་ནི།
སྤྱིའི་སྔོན་འགྲོ་རྣམས་དང་། སྐྱབས་འགྲོ་སེམས་བསྐྱེད་སྔོན་དུ་འགྲོ་བས་ལྷ་དང་བླ་མ་ལ་གསོལ་བ་གདབ་བོ། ། གཉིས་པ་ལ་སྦྱོར་དངོས་རྗེས་གསུམ་ལས་སྦྱོར་བ་གཟུང་བའི་ཡུལ་གཏན་ལ་དབབ་པ། འཛིན་པའི་སེམས་གཏན་ལ་དབབ་པ། སྟོང་པ་ལས་སྣང་བ་འབྱུང་བར་གཏན་ལ་དབབ་པ། སྣང་སྟོང་དབྱེར་མེད་དུ་གཏན་ལ་དབབ་པའོ། ། དངོས་གཞི་མཉམ་གཞག་སྤྲོས་བྲལ་བསྒོམ་པའོ། ། རྗེས་ཐུན་མཚམས་སྒྱུ་མ་ལྟར་ཤེས་པར་བྱ་བའོ། ། སྦྱོར་བའི་ཆོས་འདི་རྣམས་ལ་ངེས་ཤེས་རྙེད་པར་བསམ་ལ། དེ་ནས་རྣམ་སྣང་གི་ཆོས་བདུན་དང་ལྡན་པས་གསོལ་བ་བཏབ་ལ་ལྷ་དང་བླ་མ་རང་ལ་བསྟིམས་ནས་མཉམ་པར་གཞག་གོ །
རྗེས་བསྔོ་བ་དང་སྨོན་ལམ་བྱའོ། ། འདི་དག་གི་སྐབས་སུ་བླ་མས་ཡང་ཡང་ཉམས་སད་བྱས་ལ་ངེས་ཤེས་སྐྱེས་པ་དང་། ངེས་པར་ངོ་འཕྲོད་པར་བྱའོ། ། བྱིང་རྒོད་ལ་སོགས་པའི་སྐྱོན་བྱུང་ན། སྒྲིམ་ཀློད་སོགས་ཤེས་པར་བྱ་ཞིང་ཐུན་ཆུང་ལ་གྲངས་མང་བར་བྱའོ། ། གཞན་ཡང་གེགས་སེལ་སོགས་དགོས་ན་མན་ངག་གཞན་ལས་གསུངས་པ་ལྟར་ཤེས་པར་བྱ་ཞིང་། ཡུན་རིང་དུ་བསྒོམས་ན་ཉམས་རྟོགས་རྒྱུད་ལ་སྐྱེ་བས་ཡུན་བསྲིངས་ནས་བསྒོམ་པ་གལ་ཆེའོ། ། མན་ངག་འདིའི་ཉམས་ལེན་གྱི་མཐར་ཐུག་ལྟ་བ་སྤྲོས་བྲལ་རྟོགས་པའི་ངང་ནས་དེ་ལྟར་མ་རྟོགས་པ་ལ་སྙིང་རྗེ་ཆེན་པོ་སྐྱེ་ཞིང་། སྟོང་ཉིད་སྙིང་རྗེའི་སྙིང་པོ་ཅན་བསྒོམ་པ་ཉམས་ལེན་གྱི་མཐར་ཐུག་ཡིན་ནོ། ། ཐབས་སྔོན་དུ་སོང་བས་ཤེས་རབ་དོན་དམ་བྱང་ཆུབ་ཀྱི་སེམས་བསྒོམ་པའི་ཕྱག་ལེན་གྱི་རིམ་པའོ། །
འགྲོ་ཀུན་བྱང་ཆུབ་མྱུར་ཐོབ་ཤོག། ༈ །།གསུམ་པ་ཐབས་ཀུན་རྫོབ་བྱང་ཆུབ་ཀྱི་སེམས་ཀྱིས་བདག་གཞན་བརྗེ་བ་བསྒོམ་པ་ལ་ཉེར་མཁོ་ཟུར་འདེབས་ཀྱི་མན་ངག་ནི། དགེ་བཤེས་སྟོན་པའི་མན་ངག་ཉམས་ལེན་དུ་བྱེད་ན། ཟས་ལ་བརྟེན་པའི་བློ་སྦྱོང་། དབུགས་ལ་བརྟེན་པའི་བློ་སྦྱོང་། ལུས་གང་གཱའི་རླུང་གི་བྱེ་མ་སྙེད་དུ་སྤྲུལ་ནས་འགྲོ་བ་རིགས་དྲུག་གི་སྡུག་བསྔལ་དང་དུ་ལེན་པའི་བློ་སྦྱོང་། ཤ་ཁྲག་ལ་བརྟེན་པའི་བློ་སྦྱོང་། གཏོར་མ་ལ་བརྟེན་པའི་བློ་སྦྱོང་། འབྱུང་བ་བཞི་ལ་བརྟེན་པའི་བློ་སྦྱོང་། ལུས་ཡིད་བཞིན་གྱི་ནོར་བུ་རིན་པོ་ཆེར་སྤྲུལ་པའི་བློ་སྦྱོང་།
བློ་སྦྱོང་འཆི་ཁ་མའི་མན་ངག་སྟེ། བློ་སྦྱོང་ཐུན་བརྒྱད་མ་ཞེས་འབྱུང་བ་དང་། བློ་སྦྱོང་ཀུན་ཏུ་བཟང་པོ་ཞེས་པ་ལས་རླབས་པོ་ཆེའི་སེམས། མི་བསྒུལ་པའི་སེམས། རྡོ་རྗེ་ལྟ་བུའི་སེམས་གསུམ་སྦྱོང་ཞིང་བསྒོམ་པའི་ཚུལ་གསུངས་པ་རྣམས་ཤེས་པར་བྱས་ནས་བསྒོམ་པར་བྱ་སྟེ། འདིར་ཡི་གེ་མང་བའི་འཇིགས་པས་མ་བྲིས་སོ།། ༈ །།བཞི་པ་དེ་ལྟར་བྱང་ཆུབ་ཀྱི་སེམས་གཉིས་ཉམས་སུ་ལེན་པའི་གནས་སྐབས་སུ་རྐྱེན་ངན་བར་ཆད་ཐམས་ཅད་ཀྱིས་མི་ཚུགས་པའི་མན་ངག་ཟུར་འདེབས་ནི། བཞི་ཚན་བཞི། གཉིས་ཚན་གཅིག་སྟེ་བཅོ་བརྒྱད་དོ། ། དེའང་འདི་ལྟར།
མགོན་པོ་གསེར་གླིང་པ་བླ་མ་རིན་པོ་ཆེ་ཡབ་སྲས་བརྒྱུད་པ་དང་བཅས་པ་ལ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། མཁྱེན་རབ་དང་ཐུགས་རྗེའི་མངའ་བདག་མགོན་པོ་གསེར་གླིང་པའི་ཞལ་ནས། ཇོ་བོ་ལ་བུ་ཁྱེད་སྙིགས་མའི་དུས་སུ་གཞན་དོན་བྱེད་པ་ལ་བཀའ་སྡེ་སྣོད། ལུང་རིགས་པ། བླ་མའི་མན་ངག་ཐམས་ཅད་ཧྲིལ་ཏེ་དྲིལ་ནས་སྟན་ཐོག་གཅིག་ཏུ་ཉམས་སུ་ལེན་ན། ། ནད་དང་། གནོད་པ་དང་། གདོན་བགེགས་དང་། བདུད་དང་མུ་སྟེགས་ལ་སོགས་རྐྱེན་ངན་བར་ཆད་ཐམས་ཅད་ཀྱིས་མི་ཚུགས་པའི་ཆོས་འདི་རྣམས་དགོས་ཏེ།
འདི་སྐད་དུ། རྟོག་པ་ཐམས་ཅད་འབུར་འཇོམས་ཏེ། ། གཉེན་པོ་ཐམས་ཅད་བཅོམ་བརྡེག་ཡིན། ། འདུན་མ་ཐམས་ཅད་ཆིག་འདྲིལ་ཏེ། ། ལམ་རྣམས་ཐམས་ཅད་ཆིག་ཆོད་ཡིན། ། གཉེན་པོ་རྣམ་བྱང་གི་ཆོས་བཞི་པོ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་སྒྲུབ་བཟོད་པ་ལ། ། སྙིགས་མའི་དུས་སུ་མཁོ་བ་ཡིན། ། ཞེས་པའི་དོན་ནི།
རྣམ་པར་རྟོག་པ་གང་བྱུང་མ་ཐག་ནས་འབུར་འཇོམས་དང་འབུར་འཇོམས་སུ་བྱ་དགོས་ཏེ། ཁོ་ག་ན་སྣང་དབང་པོ་གང་གི་ཡུལ་ན་སྣང་། དབྱིབས་དང་ཁ་དོག་ཇི་ལྟ་བུ་ཞིག་སྣང་བཙལ་ལོ། ། འདི་དུག་སྦྲུལ་ལམ་ཁྱི་སྨྱོན་དང་འདྲ་སྟེ་ཉེར་མི་རུང་། བྱུང་འདྲོག་རང་ལ་གཉེན་པོས་ལེ་ལོ་མ་ཤོར་བར་གཞོམ་སྟེ། མདོ་ལས། འདོད་པ་ཁྱོད་ཀྱི་རྩ་བ་ནི། ། ཤེས་ཏེ་ཀུན་ཏུ་རྟོག་ལས་བྱུང་། ། ཁྱོད་ལ་རྟོགས་པར་མི་འགྱུར་བ། དེ་ཕྱིར་ང་ལ་མི་འབྱུང་ངོ་། །
ཞེས་དང་། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་དང་། འཇུག་པ་ལས། སོ་སོའི་སྐྱེ་བོ་རྣམས་ནི་རྟོག་པས་བཅིངས། ། མི་རྟོག་རྣལ་འབྱོར་པ་ནི་གྲོལ་འགྱུར་བས། ། རྟོག་རྣམས་ལོག་པར་གྱུར་པ་གང་ཡིན་དེ།
རྣམ་པར་དཔྱོད་པའི་འབྲས་བུར་མཁས་རྣམས་གསུངས། ། ཞེས་བྱ་བ་ལ་སོགས་པ་ཐེག་པ་ཆེན་པོའི་བསྟན་བཅོས་ཐམས་ཅད་ནས་བྱང་ཆུབ་སྒྲུབ་པའི་གེགས་ཆེན་པོར་བཤད་པའི་ཕྱིར་རོ། ། དེས་ན་ལེ་ལོ་མ་ཤོར་བ་གལ་ཆེའོ། ། འདིར་བློ་སྣ་མང་ན་མཐར་མི་ཕྱིན་པའི་རྒྱུ་ཡིན་པས། ཆོས་ཟབ་ཟབ་པོ་ལའང་མ་འབྱམས་པར། འདུན་མ་ཐམས་ཅད་རྟོག་པ་འཇོམས་པ་ལ་ཆིག་ཆོད་དུ་འདྲིལ་དགོས་ཏེ། མདོ་ལས་ཀྱང་། ཡིད་ལ་བྱེད་པ་ཐམས་ཅད་བདུད་ལས་སུ་བཤད་དེ། དེས་ན་ཇི་སྲིད་རྣམ་པ་ཐམས་ཅད་མཁྱེན་པའི་སངས་རྒྱས་མ་ཐོབ་ཀྱི་བར་དུ་ཚོགས་སྦྱོར་མཐོང་སྒོམ་ལ་སོགས་པའི་ས་དང་ལམ་ཐམས་ཅད་རྟོག་པ་འབུར་ཏེ་བྱུང་རེས་གཉེན་པོས་འཇོམས་པ་ལ་འདུན་མ་འདྲིལ་བར་འདིས་ཆིག་ཆོད་དུ་བྱའོ། ། མདོར་ན་རྟོག་པ་འབུར་ཏེ་བྱུང་རེས་ཀྱིས་གཉེན་པོས་ཀྱང་དེའི་རྩར་སླེབ་དགོས།
གཉེན་པོས་རྣམ་རྟོག་དེ་འཇོམས་པ་ལ་འདུན་མ་ཐམས་ཅད་འདྲིལ་དགོས། ལམ་ཐམས་ཅད་ཀྱང་དེ་ཁོ་ནས་གཅོད་དགོས་སོ། ། དེ་ནི་བླང་བྱ་གཉེན་པོ་རྣམ་བྱང་གི་ཆོས་བཞི་ཡིན་ནོ། ། ཡང་འདི་སྐད་གསུངས་ཏེ། རྐྱེན་ངན་དགེ་བའི་བཤེས་གཉེན་ཏེ། ། འདྲེ་གདོན་རྒྱལ་བའི་སྤྲུལ་པ་ཡིན། ། ན་ཚ་སྡིག་སྒྲིབ་ཀྱི་ཕྱགས་མ་སྟེ། ། སྡུག་བསྔལ་ཆོས་ཉིད་ཀྱི་ཡོ་ལང་ཡིན། ། ཀུན་ནས་ཉོན་མོངས་ཀྱི་ཆོས་བཞི་སྟེ། ། མཐའ་འཁོབ་འདུལ་ན་དགོས་པ་ཡིན། །
འཁོར་ངན་ལོག་སྒྲུབ་བཟོད་པ་ལ། ། སྙིགས་མའི་དུས་སུ་མཁོ་བ་ཡིན། ། ཞེས་པའི་དོན་ནི། དེ་ནས་ན་ཚ་དང་སྡུག་བསྔལ་ལ་སོགས་མི་འདོད་པའི་འགལ་རྐྱེན་གང་བྱུང་ཡང་དེས་བསྐུལ་མ་བྱས་ལ། དེའི་སྟེང་དུ་སེམས་ཅན་ཐམས་ཅད་ཀྱི་ནད་དང་སྡུག་བསྔལ་ཡང་བློས་ལིངས་ཏེ་བླངས། ལོངས་ངེས་སྙམ་དུ་དགའ་བའི་འདུན་པ་བྱ། དེ་བཞིན་དུ་བདེ་སྐྱིད་ལ་སོགས་མཐུན་རྐྱེན་གང་བྱུང་ཡང་སེམས་ཅན་ལ་བྱིན་པས་སེམས་ཅན་ཀྱི་ཚོགས་རྫོགས་པ་ལ་དགའ་བའི་བློ་སྦྱང་ངོ་། ། དེ་བཞིན་དུ་གཟུགས་སྒྲ་དྲི་རོ་སོགས་སྣང་བའི་རྐྱེན་གང་བྱུང་ཡང་བཙལ་བས་མི་རྙེད། མི་རྙེད་པའི་དོན་ལ་གློད་ལ་བཞག་པས་ཆོས་ཉིད་ལ་སྐུལ་བའི་རྐྱེན་དགེ་བའི་བཤེས་གཉེན་ཡིན། བྱང་ཆུབ་སྒྲུབ་པའི་གྲོགས་ཡིན་པས་དགའ་བ་བསྒོམ་མོ། །
རྒྱལ་འགོང་བསེན་མོ་ས་བདག་ལ་སོགས་པའི་གནོད་པ་བྱུང་ཙ་ན་དེས་སྐུལ་མ་བྱས་ནས་སེམས་ཅན་ལ་གནོད་པ་དང་། སྡུག་བསྔལ་ཅི་ཡོད་པ་བློས་ལིངས་ཏེ་བླངས་ནས་ཡོངས་ངེས་སྙམ་དུ་དགའ་བའི་འདུ་ཤེས་བྱ། གནོད་བྱེད་རྣམས་ལ་བྱམས་སྙིང་རྗེ་བྱང་ཆུབ་སེམས་ཀྱིས་ལུས་ཀྱི་ཤ་ཁྲག་གང་འདོད་བྱིན་པས་བྱང་ཆུབ་ཀྱི་གྲོགས་སུ་འགྱུར་བའི་གྲོགས་བྱེད་པ་ཡིན་པས། གདོན་ཐམས་ཅད་སངས་རྒྱས་ཀྱི་སྤྲུལ་པ་ཡིན་པས་དེ་དག་ལ་དགའ་བ་དང་གུས་པ་བསམ་གྱིས་མི་ཁྱབ་པ་བསྒོམ་མོ། ། ལྷག་པར་ན་ཚ་བྱུང་བའི་དུས་སུ་སེམས་ཅན་ཐམས་ཅད་ཀྱི་ན་ཚ་སྡུག་བསྔལ་རང་གི་སྙིང་གི་ནང་དུ་བླངས་ནས། སེམས་ཅན་ཐམས་ཅད་ཀྱིས་སྤངས་པ་ཕུན་སུམ་ཚོགས་པ་ཐོབ་པ་ཡིན་གོ་བཅད་སྙམ་དུ་དགའ་བ་བསྒོམ། ནད་མེད་པའི་དུས་སུ་དེས་བསྐུལ་ནས་རང་གི་བདེ་བ་རྒྱུ་དང་བཅས་པ་འགྲོ་བ་ལ་བྱིན་པས་སེམས་ཅན་ཐམས་ཅད་ཀྱི་རྟོགས་པ་ཕུན་སུམ་ཚོགས་པ་ཐོབ་པ་ཡིན་གོ་བཅད་སྙམ་དུ་དགའ་བ་བསྒོམས་པ་སྡིག་སྒྲིབ་ཀྱི་ཕྱགས་མ་ཡིན་ཏེ། སྡིག་སྒྲིབ་ལ་སྐད་ཅིག་ཙམ་ཡང་བསྡད་པའི་གླགས་མེད་དོ། ། སྡུག་བསྔལ་བརྒྱ་ཐམ་པ་བྱུང་ན་ཚོལ་ཐེབས་བརྒྱ་ཐམ་པ་ཡོང་། དེ་ཡོད་མ་མྱོང་བས་མ་རྙེད་ཐེབས་བརྒྱ་ཐམ་པ་ཡོང་པས།
དེ་ལ་སྤངས་པ་བརྒྱ་ཐམ་པ་རྟོགས་པ་བརྒྱ་ཐམ་པ་སྟེ། ཆོས་ཉིད་ཀྱི་ཡོ་ལང་ཆེན་པོ་ཡིན་ཏེ། དེ་ལ་དགའ་བའི་འདུ་ཤེས་བསྒོམ་པར་བྱའོ། ། དེ་རྣམས་ནི་སྤང་བྱ་ཀུན་ནས་ཉོན་མོངས་ལམ་ཁྱེར་གྱི་ཆོས་བཞི་ཡིན་ནོ། ། ཡང་འདི་སྐད་དུ། སྐྱིད་ཀྱི་ཁ་གནོན་ཆེན་པོ་སྟེ། ། སྡུག་གི་མཇུག་མཐུད་ཆེན་པོ་ཡིན། ། ལྟས་ངན་གཡང་དུ་འགུགས་པ་སྟེ། ། མི་མཁོ་ཤོས་ལ་འདོད་ཐོག་ཡིན། ། གཉེན་པོ་ལོག་གནོན་གྱི་ཆོས་བཞི་སྟེ། །
མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་སྒྲུབ་བཟོད་པ་ལ། ། སྙིགས་མའི་དུས་སུ་མཁོ་བ་ཡིན། ། ཞེས་པའི་དོན་ནི། དེ་ནས་དགེ་སྦྱོར་གྱི་གེགས་སུ་འགྲོ་བའི་བཟའ་བཏུང་། ལོངས་སྤྱོད་སྙན་གྲགས་ལ་སོགས་པ་སྐྱིད་འདོད་ཀྱི་ཁ་གནོན་ལ་འདོད་པ་ཆུང་ལ་ཆོག་ཤེས་པའི་སྒོ་ནས་སྡུག་གི་མཇུག་མཐུད་དེ། རྐང་པ་ན་ན་བསྐོར་བ་བྱ། སྐེད་པ་ན་ན་ཕྱག་བྱ། འདོད་པ་ཆེ་ན་གཞན་ལ་སྦྱིན། གཡེང་བ་ལ་དགའ་ན་མཚམས་བཅད།
སྨྲ་བ་ལ་དགའ་ན་སྨྲ་བཅད་བྱའོ། ། གཏམ་ངན་ནམ། བྱུར་ཤན་ནམ། བྱད་ཁའམ། ཕུར་ཁ་ལ་སོགས་མི་འདོད་པའི་ལྟས་ངན་ཆེན་པོ་བྱུང་ན། བདག་འཛིན་གྱི་འགོང་པོ་འདུལ་བའི་ཐབས་ཡིན་བས་བཀྲ་ཤིས་དང་གཡང་དུ་འགུགས་ཤིང་། ད་དུང་ཐོངས་ཤིག་ཅེས་ཤེས་པའི་དཔའ་བསྐྱེད་ལ། དེ་འདྲའི་རིགས་མི་མཁོ་ཤོས་ཐམས་ཅད་བདག་ལ་བྱུང་བས། ད་འདི་ཐུལ་ནས་ད་ཕྱིན་ཆད་འཁོར་བར་མི་སྐྱེ་སྙམ་དུ་དེ་ལ་འདོད་ཐོག་ཏུ་བྱ་སྟེ། བཟོད་པ་གསུམ་ལ་མཐུ་ཐོབ་པར་བྱའོ། །
དེ་ནི་གཉེན་པོ་ཀུན་ཏུ་སྤྱོད་པ་ལོག་གནོན་གྱི་ཆོས་བཞི་ཡིན་ནོ། ། ཡང་འདི་སྐད་དུ། བདག་ནི་ལས་ངན་གྱི་རྩ་བ་སྟེ། ། རྒྱངས་ཀྱིས་བསྐྱུར་བའི་ཆོས་ཤིག་ཡིན། ། གཞན་ནི་བྱང་ཆུབ་ཀྱི་འབྱུང་ཁུངས་ཏེ། ། ཅངས་ཀྱིས་ལེན་པའི་ཆོས་ཤིག་ཡིན། ། སྤང་གཉེན་མཇུག་སྡུད་ཀྱི་ཆོས་གཉིས་ཏེ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་སྒྲུབ་བཟོད་པ་ལ། ། སྙིགས་མའི་དུས་སུ་མཁོ་བ་ཡིན། །
ཞེས་པའི་དོན་ནི། མདོར་ན་བདག་མི་འདོད་པ་ཐམས་ཅད་ཀྱི་འབྱུང་གནས། ལས་ངན་ཐམས་ཅད་ཀྱི་རྩ་བ་ཡིན་པས། འདི་ལ་གཅེས་སྤྲས་མ་བྱེད་པར་ལིངས་ཏེ་བསྐྱུར་ལ། དགྲ་དགའ་ན་དགྲ་ཁྱེར། འདྲེ་དགའ་ན་འདྲེ་ཁྱེར། མི་རིངས་ན་ཚོས་ལ་ཟོ། རིང་ན་ཁུར་ལ་རྒྱུག་ཅེས་རང་ཐེད་ལ་བཏང་ལ། སེམས་ཅན་ཐམས་ཅད་ཀྱི་དོན་བྱེད་པ་སྟེ། རང་དོན་ཡལ་བར་དོར་ནས་བརྩོན་པས་གཞན་དོན་ལྷུར་མཛད་པ་ནི།
བླ་ན་མེད་པའི་བྱང་ཆུབ་ཀྱི་འབྱུང་ཁུངས་ཡིན་པས་སེམས་ཅན་ཐམས་ཅད་བརྩེ་བས་ཅངས་ཏེ་རང་ལ་བླང་བ་ནི། སྤང་གཉེན་མཇུག་སྡུད་ཀྱི་ཆོས་རྣམ་པ་གཉིས་ཡིན་ཏེ། སེམས་དཔའ་ཆེན་པོ་རྣམས་ཀྱི་ལག་ལེན་ཁྱད་པར་ཅན་ཡིན་ནོ། ། ཡང་འདི་སྐད་དུ། རྒྱངས་ཀྱིས་བསྐྱུར་ལ་ལྷོད་ཀྱིས་གློད། ། ཤིགས་ཀྱིས་བཤིག་ལ་འབོལ་ལེ་གཞག ། སྟོང་ཉིད་ཀྱི་རྒྱས་འདེབས་བཞི་ཡིན་ཏེ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་སྒྲུབ་བཟོད་པ་ལ། ། སྙིགས་མའི་དུས་སུ་མཁོ་བ་ཡིན། །
དེ་ལྟར་ཉམས་སུ་བླངས་གྱུར་ན། ། སྐྱེས་བུ་མི་འཆིང་གྲོལ་བར་འགྱུར། ། ཞེས་པའི་དོན་ནི། ། གཟུང་འཛིན་གྱི་རྟོག་པ་ཐམས་ཅད་ཕར་རྒྱངས་ཏེ་བསྐྱུར་ལ། སྤྲོས་བྲལ་ཆོས་ཀྱི་དབྱིངས་སུ་ཤེས་པ་གསལ་ལ་རྟོག་པ་མེད་པར་ལྷོད་དེ་གློད་ལ། གང་གིས་ཀྱང་མ་བཅིངས་པར་གཞག་པར་བྱའོ། ། དེ་ཡང་ཤེས་པ་སྔ་མའི་རྗེས་སུ་མི་འབྲང་། མ་འོངས་པའི་སྔོན་མི་བསུ། ད་ལྟ་བ་མ་བཅིངས་པར་ཤིགས་ཏེ་བཤིག བཅས་བཅོས་དང་སྒྲོ་སྐུར་མེད་པར་རང་སོར་འབོལ་ལེ་གློད་ལ་གཞག་གོ །
དེ་ནི་སྟོང་ཉིད་ཀྱི་རྒྱས་འདེབས་ཡིན་ནོ། ། ཉམས་ལེན་དེ་ལྟར་བྱས་ན་ལས་ཀྱིས་འཁོར་བར་མི་འཆིང་གྲོལ་བ་ཐར་པ་ཐོབ་པར་འགྱུར་རོ། ། ཉམས་ལེན་འདི་ལས་གཞན་ཞིག་ཡིན་ན་དུས་སྙིགས་མའི་སེམས་ཅན་རྨུ་རྒོད་ཐུལ་བར་མི་འགྱུར་ལ། འདི་དང་ལྡན་ན་བར་ཆད་ཀྱིས་མི་ཚུགས་པས་འགྲོ་དོན་ངང་གིས་འབྱུང་ཞེས་གསུང་ངོ་། ། བླ་མ་གསེར་གླིང་པའི་གསུང་ཇི་ལྟ་བ་བཞིན་བཀོད་པའོ་གསུང་། ༈ ལྔ་པ་དེ་ལྟར་བྱང་ཆུབ་ཀྱི་སེམས་གཉིས་བསྒོམ་པ་ལ་ཟུར་འདེབས་བློ་སྦྱོང་གི་གེགས་སེལ་སོགས་འཁྱེར་སོ་དང་བཅས་པ་ནི། བླ་མ་ཐུགས་རྗེ་ཅན་ལ་ཕྱག་འཚལ་ལོ། ། ཐེག་པ་ཆེན་པོ་བློ་སྦྱོང་གི་གེགས་སེལ་ནི། ལྟས་ངན་གཡང་དུ་ལེན། བདུད་སྲིད་དུ་གཅོད།
བར་ཆད་ལམ་དུ་འཇུག མི་མཁོ་ཤོས་ལ་འདོད་ཐོག་ཏུ་བྱེད་པ་ཡིན་གསུངས། དང་པོ་ནི། འཇིག་རྟེན་པ་ཀུན་སྲིན་བྱའམ། ཝ་བརྒྱལ་བ་ལ་སོགས་པའི་ལྟས་ངན་པ་བྱུང་བའི་དུས་སུ་མོ་འདེབས། རྩིས་བྱེད། ཆོ་ག་བྱེད་པ་ཡིན་ཏེ་འོ་ཅག་ལྟས་དང་མཚན་མ་ངན་པ་བྱུང་བའི་དུས་སུ་སྡུག་ཏུ་འཇུག་མཁན་བདག་ཏུ་འཛིན་པ་འདི་ཡིན་པས། འཇིག་རྟེན་གྱི་ཁམས་ཀྱི་ལྟས་ངན་པ་འབྱུང་གིས་དོགས་པ་དང་བྱུང་བའི་སྡུག་བསྔལ་ཐམས་ཅད་བདག་ལ་སྨིན། བདག་ཏུ་འཛིན་པ་འདི་བརླག་ཏུ་ཆུག་ཅིག་སྙམ་དུ་ལེན་པ་ཡིན། གཉིས་པ་ནི།
སྡུག་ཏུ་འཇུག་མཁན་བདག་ཏུ་འཛིན་པ་འདི་ཡིན་པས། ལུས་ལ་མི་དང་མི་མ་ཡིན་པའི་གནོད་པ་བྱུང་བའི་དུས་སུ་ང་ནི་འདིས་སྡུག་ཏུ་བཅུག་ནས་འདུག ཁྱེད་འདི་ལ་དགའ་ན་ད་ལྟ་ཁྱེར། མགོ་པོ་ཡ་བདུད་རྒྱལ་པོ་ཁྱེར། རྐང་པ་མ་བདུད་རྒྱལ་མོ་ཁྱེར། ཕར་ལྷ་འདྲེ་གཉེན་རྒུ་ཁྱེར་ཅིག་སོགས་བྱ། འདི་ལ་གནོད་པ་སྐྱེལ་བ་རྣམས་བཀའ་དྲིན་ཆེ། དགྲ་འདུལ་རོགས་པ་ཡིན། འདྲེ་འདུལ་རོགས་པ་ཡིན་པས། འཇིག་རྟེན་གྱི་ལྷ་འདྲེ་མི་གསུམ་སྲིད་དུ་བཅད་ནས་འགོང་པོ་འདི་ཅི་བརླག་ལ་གཏོང་།
སྙིང་ཚིམ་གལ་མེད་དོ་སྙམ་དུ་སྲིད་དུ་གཅོད། གསུམ་པ་ནི། ལུས་ཀྱི་ན་ཚ་དང་། སེམས་ཀྱི་སྡུག་བསྔལ་སོགས་མི་མཁོ་བ་དང་བར་ཆད་ཅི་བྱུང་ཡང་ཁྱོད་རང་གིས་བདག་ཏུ་བཟུང་བས་ལན་པ་ཡིན་པས། ད་དུང་ཡང་བདག་འཛིན་མ་སྤངས་ན་བར་ཆད་འོང་བས། འཇིག་རྟེན་གྱི་ཁམས་ན་བར་ཆད་བྱུང་དང་འབྱུང་གིས་དོགས་པ་ཐམས་ཅད་བདག་གི་སྟེང་དུ་ད་ལྟ་ཉིད་དུ་ཧྲིལ་གྱིས་སྨིན་ལ་བདག་འཛིན་འདི་ཐུལ་གྱིས་བརླག་ཏུ་ཆུག་ཅིག་སྙམ་དུ་ལམ་དུ་འཇུག་པ་ཡིན། བཞི་པ་ནི། འདི་ལ་ཕན་བཏགས་པས་ཕན་ན་ལྟ་ཅི་ཙམ་པའི་ཕན་ཅིག་བཏགས་པ་ཡིན་ཏེ། དེས་འཁོར་བ་ལས་རིང་དུ་མ་སོང་བས་འདི་བརླག་ཏུ་འཇུག་དགོས་པ་ཡིན་པ་ལ་མི་མཁོ་བ་བྱུང་བ་དེ་གོ་བཅད། བླ་མའི་བྱིན་རླབས་ཡིན།
བཀའ་དྲིན་ཆེ། ད་དུང་ཡང་མི་མཁོ་བ་ཐམས་ཅད་འདིའི་ཐོག་ཏུ་ཐོང་ལ་ཐུལ་གྱིས་བརླག་ཏུ་ཆུག་ཅིག་སྙམ་དུ་འདོད་ཐོག་ཏུ་བྱེད་པ་ཡིན་གསུངས། ཐེག་པ་ཆེན་པོ་བློ་སྦྱོང་གི་མ་འོངས་བའི་འགལ་རྐྱེན་སྤོང་བ་ལ་གསུམ་སྟེ། བློ་སྦྱོང་བརྗེད་པའི་གནས་བཞི་ནི། འཆི་བའི་དུས་ཀྱི་གནད་གཅོད། བར་དོ། ། མའི་མངལ། སྐྱེ་བ་ཕྱི་མའོ། ། བློ་སྦྱོང་འཆོར་བའི་གནས་བཞི་ནི། མིའི་གནོད་པ་དྲག་པོ་བྱུང་བ།
མི་མ་ཡིན་གྱི་གནོད་པ་དྲག་པོ་བྱུང་བ། འབྱུང་བའི་ན་ཚ་དྲག་པོ་བྱུང་བ། དེ་དག་མ་བྱུང་ཡང་ཉོན་མོངས་པ་དྲག་པོ་སྐྱེས་པའོ། ། དེའི་གཉེན་པོ་བསྟེན་པ་ནི། བླ་མ་དཀོན་མཆོག་ལ་མཆོད་པ་ཕུལ་ནས་བདག་གི་རྒྱུད་ལ་ཐེག་པ་ཆེན་པོའི་བློ་སྦྱོང་གི་རྟོགས་པ་ཕྱིན་ཅི་མ་ལོག་པ་སྐྱེ་བར་བྱིན་གྱིས་བརླབ་ཏུ་གསོལ། བློ་སྦྱོང་བརྗེད་པའི་གནས་བཞིར་མི་བརྗེད་པ་དང་། འཆོར་བའི་གནས་བཞིར་མི་འཆོར་བར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ། ཆོས་སྐྱོང་ལ་གཏོར་མ་ཕུལ་ནས་ཀྱང་དེ་ལྟར་བྱའོ། ། རང་གིས་བསོད་ནམས་བསགས་ནས་ཀྱང་ཐེག་པ་ཆེན་པོའི་བློ་སྦྱོང་བདག་གི་རྒྱུད་ལ་སྐྱེ་བར་གྱུར་ཅིག
བརྗེད་པའི་གནས་བཞིར་མི་བརྗེད་པར་གྱུར་ཅིག འཆོར་བའི་གནས་གཞིར་མི་འཆོར་བར་གྱུར་ཅིག་ཅེས་སྨོན་ལམ་གདབ་བོ། ། སེམས་ཅན་སྤྱི་མཐུན་གྱི་བསོད་ནམས་ཀྱིས་ཀྱང་དེ་ལྟར་རོ། ། ཐེག་པ་ཆེན་པོ་བློ་སྦྱོང་ཉམས་སུ་ལེན་པའི་ཐག་ཆོད་བཞི་སྟེ། ལམ་ཆིག་ཆོད། འདུན་མ་ཆིག་འདྲིལ། རྟོག་པ་འབུར་འཇོམས། གཉེན་པོ་བཅོམ་བརྡེག་བྱ་བ་ཡིན་གསུང་། ལམ་ཆིག་ཆོད་ཡིན་ཏེ། ས་ལམ་རྩི་རྒྱུ་མེད།
བདག་འཛིན་ཤས་སུ་ཆེ་ཆེ་སྡུག བདག་འཛིན་ཤས་སུ་ཆུང་ཆུང་སྐྱིད། འདི་དེ་རིང་བརླག་ན་དེ་རིང་འཚང་རྒྱ། སང་བརླག་ན་སང་འཚང་རྒྱ། འདི་མ་བརླག་ན་སངས་རྒྱས་མེད། འདི་བརླག་ན་ནམ་བརླག་ཙ་ན་འཚང་རྒྱ་བ་ཡིན་གསུང་ངོ་། ། འདུན་མ་ཆིག་འདྲིལ་ཡིན་ཏེ། འགྲོ་འཆག་ཉལ་འདུག་གི་སྤྱོད་ལམ་ཅི་བྱེད་ཀྱང་བདག་ཅི་བརླག་དང་། སེམས་ཅན་ལ་ཕན་ཅི་ཐོགས་ལས་མེད། གཞན་གྱི་འདུན་མ་མང་པོ་བྱ་རྒྱུ་མེད་གསུང་།
རྟོག་པ་འབུར་འཇོམས་བྱ་བ་ཡིན་ཏེ། ཁ་ཅིག་ན་རེ་རྟོག་པ་སྤོང་ཟེར། རྟོག་པ་སྤང་མི་དགོས་ལམ་དུ་འཁྱེར་བ་ཡིན། ཆོས་སྐུའི་རྫས་ཡིན་ཏེ། ཉོན་མོངས་པ་འདི་དང་པོ་ཆུང་ངུ་ཞིག་སྐྱེ་བས་དེ་མ་ཐག་འཇོམས་དགོས་པ་ཡིན་ཏེ། དེ་མ་ཐག་མ་བཅོམ་ན་ཆེར་སྐྱེས་ནས་མི་སྤོང་སྟེ། དེ་དང་པོ་ཉོན་མོངས་པ་སྐྱེས་མ་ཐག་གཉེན་པོ་དྲན་པ་ཙམ་གྱིས་ལྡོག་པ་ལ་ཨོ་ལོ་ཨོ་ཅི་བྱས་ནས་མི་སྤོང་གསུང་། རྟོག་པ་དེ་སྐྱེས་ན་གང་ནས་སྐྱེས། གནས་ན་གར་གནས། འགགས་ན་གར་འགགས་པ་བརྟགས་པས་རང་བཞིན་མེད་པར་ཤེས་པར་བྱས་ནས།
སྔར་འདྲིས་ཀྱི་མི་དང་འཕྲད་པ་བཞིན་དུ་རང་བཞིན་མེད་པར་ལམ་དུ་འཁྱེར་བ་ཡིན། ཡང་ན་རྡོ་ཚན་གྱི་སྟེང་དུ་ཁ་བ་བབས་པ་བཞིན་དུ་སྟོང་པ་ཉིད་དུ་གཏོང་བ་ཡིན། གཉེན་པོ་བཅོམ་བརྡེག་བྱ་བ་ཡིན་ཏེ། ཉོན་མོངས་པ་སྐྱེས་མ་ཐག་གཉེན་པོ་གང་ལ་གང་ཕན་གྱིས་ཕག་མགོ་རེ་ལ་གཏུན་བུ་ཆང་རེའི་ཚུལ་དུ་བསྒོམ་གསུང་། ཐེག་པ་ཆེན་པོ་བློ་སྦྱོང་བསྒོམ་པ་ལ་གཉེན་པོ་བསྟེན་ཚུལ་གསུམ་སྟེ། མེད་སྤྲུལ། ཕྲད་གཞོམ། རྗེས་བསྙེགས་བྱ་བའོ་གསུང་། དང་པོ་ནི། དཔེར་ན་སོག་པོ་སྟག་འདུལ་བ་དེ་དང་པོ་འཐབ་སྟངས་བྱེད།
སྟག་འདུལ་བ་བསླབས་པས། སྟག་བྱུང་བའི་དུས་སུ་སྟག་ཐུལ་བ་ཞིག་ཡོང་། སྔར་མ་བསླབས་ན་སྟག་མི་ཐུལ་བར་དེའི་དབང་དུ་འགྲོ། དེ་བཞིན་དུ་ཉོན་མོངས་པ་འདོད་ཆགས་སོགས་གང་ཤས་ཆེ་བ་དེ་རམ་རམ་སྤྲུལ་ནས། ཡང་དེ་འདྲོག་ལ་ལོག་ཏེར་བཟློག་ནས་གཏོང་། བློ་ལུང་མ་བསྟན་དུ་མི་འཇོག་པར་དེ་བཞིན་དུ་སྦྱངས་པས་ཉོན་མོངས་པ་སྐྱེས་པའི་དུས་སུ་གཉེན་པོས་རྐྱེན་ཐུབ་ནས་འོང་། ཉོན་མོངས་པའི་དབང་དུ་མི་འགྲོ། སྔར་དེ་བཞིན་དུ་མ་བསླབས་ན་གཉེན་པོས་རྐྱེན་མི་ཐུབ། ཉོན་མོངས་པའི་དབང་དུ་ཆ་བ་ཡིན་གསུང་། ཕྲད་གཞོམ་བྱ་བ་ཡིན་ཏེ།
རྒན་རྒོན་གཉིས་ལ་རྐུན་མ་བྱུང་བ་བཞིན་མི་བྱ། དེ་བཞིན་དུ་ཉོན་མོངས་པ་འདི་ཡང་དང་པོ་ནས་ཆེ་བ་རང་མི་སྐྱེ། དང་པོ་ཆུང་ངུ་ཞིག་སྐྱེ་བས། དེ་སྐྱེས་མ་ཐག་ཏུ་ཁྱོད་ཡིན་ཞིག་བྱས་ནས་ལོག་ཏེར་བཟློག་ནས་བཏང་ན་ཉོན་མོངས་པའི་དབང་དུ་མི་འགྲོ། གཉེན་པོས་རྐྱེན་ཐུབ་ནས་འོང་། དེ་དུས་སུ་མ་བཟློག་ན་ཇེ་ཆེ་ཇེ་ཆེ་ལ་སོང་ནས་དེ་ནས་གཉེན་པོ་རང་གིས་མི་ཐུལ་བས་ཉོན་མོངས་པ་སྐྱེས་མ་ཐག་ཏུ་ཕག་མགོ་འབུར་རེ་ལ་གཏུན་བུ་ཆང་རེའི་ཚུལ་དུ་ལོག་ཏེར་བཟློག་ནས་གཏང་ངོ་། ། རྗེས་བསྙེགས་བྱ་བ་ནི། ཉོན་མོངས་པའི་དབང་དུ་སོང་བ་དེའི་རྗེས་བསྙེགས་པ་ཡིན་ཏེ། ཨ་ཙ་མ་ཁྱོད་འདྲ་བའི་མཁོས་ཆུང་ཅིག་ཡོང་བ། དེ་ལྟ་བུ་བྱེད་པའི་གཤགས་ཅི་ཡོད་སྙམ་དུ་རྗེས་བསྙེགས་པ་ཡིན།
གཞན་ཡང་ཉོན་མོངས་པ་སྐྱེས་པ་ན། འོ་ཁྱོད་འདི་ཙུག་བྱས་པས་འཁོར་བར་འཁྱམས་པ་ཡིན། ད་དུང་འདི་ཙུག་བྱེད་དམ་བྱས་ནས་ལོག་ཏེར་བཟློག་ནས་གཏོང་བ་ཡིན་གསུངས། སྦྱོར་བ་ལ་མེད་སྤྲུལ། དངོས་གཞི་ལ་ཕྲད་གཞོམ། མཇུག་ལ་རྗེས་བསྙེགས་བྱ་བ་ཡིན་གསུངས། བློ་སྦྱོང་གི་ནད་འདོན་ནི། སྤུང་བ། བསྐྱེད་པ། སྦྱང་བ་གསུམ་ཡིན་གསུང་།
སྤུང་བ་ནི། རང་ལ་ན་ཚ་བྱུང་བའི་དུས་སུ་འཇིག་རྟེན་གྱི་ཁམས་ན་ན་ཚ་བྱུང་བ་བསམ་གྱིས་མི་ཁྱབ་པ་ཞིག་ཡོད་པས། དེ་ཐམས་ཅད་ད་ལྟ་ཉིད་དུ་ང་ལ་སྨིན་པར་གྱུར་ལ། སེམས་ཅན་རྣམས་ཀྱི་སྡུག་བསྔལ་དེ་ཐམས་ཅད་རྒྱུན་ཆད་པར་གྱུར་ཅིག་སྙམ་དུ་བསྒོམ་སྟེ། སེམས་ཅན་གྱི་སྡུག་བསྔལ་རང་ལ་སྤུང་བ་ཡིན། བསྐྱེད་པ་ནི། གང་ན་སར་བུག་པ་ཟང་ཐལ་ཞིག་བསྒོམ། དེ་ཇེ་ཆེ་ཇེ་ཆེ་ལ་སོང་བས་སྟོང་པ་ཉིད་དུ་ཕྱམས་ཏེ་སོང་བར་བསྒོམས་ལ། དེའི་ངང་དུ་ལྷན་གྱིས་འཇོག་པ་ཡིན་གསུང་། སྦྱང་བ་ནི་གང་ན་བའི་སར་ཨ་དཀར་པོ་ཞིག་བསྒོམས་ལ་དེ་ཇེ་ཆུང་ཇེ་ཆུང་ལ་ཡལ་ཏེ།
རང་བཞིན་མེད་པར་སོང་བར་བསྒོམས་ལ་དེའི་ངང་དུ་ལྷན་གྱིས་འཇོག་པ་ཡིན་གསུངས། ཐེག་པ་ཆེན་པོ་བློ་སྦྱོང་གི་གནས་སྐབས་ཀྱི་དགོས་པ་བཞི་ནི། སྐྱིད་ཀྱི་ཁ་གནོན་ཡིན། སྡུག་གི་མཇུག་མཐུད་ཡིན། གཅིག་པུར་སྡོད་ན་སྐྱོ་རོགས་ཡིན། ན་ན་ནད་གཡོག་བྱ་བ་ཡིན་གསུང་། དེའང་འདི་ལྟར་ཆོས་འདི་ལྟ་བུ་ཞིག་མེད་ན། ཨེན་ཞིག་སྐྱིད་སྐྱིད་འདྲ་ན་མི་བྱ་དགུ་བྱ་འདོད་ནས་ཡོང་བས། ཁྱོད་འཁོར་བ་སྡུག་བསྔལ་གྱི་རང་བཞིན་ཡིན་པ་ལ་སྐྱིད་སྙམ་པ་དེ་ལོག་ཤེས་ཡིན་པས་དེ་སྐྱེ་ན་གང་ན་སྐྱེ། གནས་ན་གང་ན་གནས།
འགག་ན་གར་འགག ཁ་དོག་དང་དབྱིབས་ཇི་ལྟར་འདུག་བལྟས་པས་རང་བཞིན་མེད་པར་ཤེས་པས་སྐྱིད་ཀྱི་ཁ་གནོན་ཡིན། ཆོས་འདི་ལྟ་བུ་ཞིག་མེད་ན། སྡུག་བསྔལ་བྱུང་བ་དང་ང་ལ་འདི་འདྲ་ཞིག་ཡོང་བ་སྙམ་ནས་ཡི་མུག་སྟེ། སྡུག་བསྔལ་ཇེ་ཆེར་འགྲོ་བ་ཡིན་པ་ལ་བློ་སྦྱོང་འདི་ཡོད་ཙ་ན། སྤྱིར་སྡུག་བསྔལ་ཐམས་ཅད་ཀྱི་རྩ་བ་བདག་ཏུ་འཛིན་པ་འདི་ཡིན། དེས་ན་ཁྱེད་རང་གིས་ཕུང་པོ་འདི་ལ་བདག་ཏུ་བཟུང་བས་ལན་པ་ཡིན་ཏེ། སྡུག་བསྔལ་གྱི་རྒྱུ་ཆ་རྐྱེན་ཚོགས་པས་ལན། འབེན་མ་བཙུགས་ན་མདའ་མི་འཕོག ཐོ་མ་བརྩིགས་ན་བྱ་མི་འབབ།
དཔེ་དེ་བཞིན་དུ་བདག་ཏུ་མ་བཟུང་ན་སྡུག་བསྔལ་ཡོང་དོན་མེད་པ་ལ་ཁྱེད་རང་གིས་བདག་ཏུ་བཟུང་བས་ལན་པ་ཡིན། སྙིང་ཚིམ། བདག་ཏུ་མ་བཟུང་ན་སྡུག་བསྔལ་འདི་འདྲ་ཡོང་དོན་ཅི་ཡོད། ས་རྡོ་རི་བྲག་དང་ནམ་མཁའ་སྟོང་པ་ལ་སྡུག་བསྔལ་ཡོད་དམ་སྙམ་དུ་བྱས་པས་སྡུག་བསྔལ་དེ་ཞི་ནས་འགྲོ་སྟེ། སྡུག་གི་མཇུག་མཐུད་ཡིན། གཅིག་པུར་སྡོད་ན་སྐྱོ་རོགས་ཡིན་ཏེ། ཆོས་འདི་ལྟ་བུ་ཞིག་མེད་ན། གཅིག་པུར་སྡོད་མི་ཚུགས་ཏེ། ཁང་པར་བསྡད་ན་ཕྱིར་འགྲོ་སྙིང་འདོད། ཕྱིར་བསྡད་ན་ཁང་པར་འགྲོ་སྙིང་འདོད་ནས་ཡོང་བ་ལ།
ཆོས་འདི་འདྲ་བ་ཞིག་ཡོད་ན། སྤྱིར་འགྲོ་བའི་སྡུག་ཐམས་ཅད་སྐྱེད་པར་བྱེད་པའི་རྩ་བ་བདག་ཏུ་འཛིན་པ་འདི་ཡིན་ཏེ། རང་བཞིན་གྲུབ་པ་མེད་པ་ཞིག་ལ་ང་བདག་ཏུ་བཟུང་བས་སྡུག་ཏུ་བཅུག་པ་ཡིན་པས། ད་ཡང་གང་ལེགས་ལ་ཐོང་། བྱུག་ལེགས་ལ་ཐོང་སྙམ་དུ་བྱ། ཁམས་གསུམ་འཁོར་བའི་སེམས་ཅན་འདི་རྣམས་ཅིར་མི་འོང་མིན། ཕ་མ་དྲིན་ཅན་ཤ་སྟག་ཡིན་པས་སེམས་ཅན་རྣམས་ཀྱི་སྡུག་བསྔལ་རང་གི་སྙིང་ཁོང་དུ་ལེན། རང་གི་དགེ་བ་དང་བདེ་བ་སེམས་ཅན་ལ་བསྔོ། དེ་གཉིས་ཕར་ལོག་ཚུར་ལོག་ཏུ་བསྒོམས་པས་འདིའི་དོན་ཞིག་མྱོང་ཙ་ན། ཉིན་ཐུང་མཚན་ཐུང་ལ་ཆ་བ་ཡིན་པས།
གཅིག་པུར་སྡོད་ན་སྐྱོ་རོགས་ཡིན། ན་ན་ནད་གཡོག་ཡིན་ཏེ། བློ་སྦྱོང་འདི་མེད་ན་ན་ཚ་ཞིག་བྱུང་ན། ནད་གཡོག་ཀུན་ལའང་མི་མགུ། འདིས་ང་ལ་འདི་བས་དྲག་པ་ཞིག་བྱེད་ཐང་བ་ལ། འདི་ལ་ང་དྲིན་ཆེ་བ་ཡིན་ཏེ་སྙམ་ནས་ཡུས་ཀྱིས་བརྒྱལ་ནས་ཡོང་བ་ཡིན་པ་ལ། བློ་སྦྱོང་འདི་ཡོད་ཙ་ན། ཁྱོད་ན་བ་སུས་ཀྱང་མ་ལན། ཁྱོད་རང་གིས་བདག་ཏུ་བཟུང་བས་ལན་པ་ཡིན། བདག་དུ་མ་བཟུང་ན་ན་ཚ་ཡོང་དོན་མེད།
ཁྱོད་ལ་ནད་གཡོག་བྱས་པས་ཕན་ན་དེ་སྔ་ཕན་ཆད་ནད་གཡོག་ཐོབ་པར་བྱས་པ་ལ་ཚད་མེད། སྨན་འདི་མ་འགམས་བྱ་བ་མེད། རིམ་གྲོལ་འདི་མ་བྱས་བྱ་བ་མེད། དཔྱད་བྱས་པ་ལ་ལྷག་མ་ལུས་པ་མེད་དེ་འཁོར་བ་ལས་མ་ཐར། ད་རེས་ཐུལ་གྱིས་བརླག་ཏུ་ཆུག་ཅིག་སྙིང་ཚིམ་བདག་ཏུ་འཛིན་པ་འདི་ཅི་བརླག་ལ་ཐོང་། འདི་མ་བརླག་ན་སངས་རྒྱས་འཐོབ་མི་སྲིད་གསུང་། དེ་ཁྱེད་རང་གིས་ལུས་ལ་བདག་ཏུ་བཟུང་བས་ལན་པ་ཡིན་སྙམ་དུ་བསྒོམ་པས། གཞན་ལ་ང་རྒྱལ་བསྐྱེད་ས་མེད་པར་འགྲོ་བ་ཡིན་པས་ན་ན་ནད་གཡོག་ཡིན་བྱ་བ་ཡིན་གསུང་། ཐེག་པ་ཆེན་པོ་བློ་སྦྱོང་གི་ལུས་ངག་ཡིད་གསུམ་གྱི་འཁྱེར་སོ། སྡུག་བསྔལ་བྱུང་ན་ཀུན་གྱི་བླང་། །
དགེ་བ་བྱུང་ན་ཚོགས་སུ་བསྔོ། ། ལུས་ངག་སྒྱུ་མ་བྲག་ཆ་བཞིན། ། འོད་གསལ་སེམས་ལ་འགྲོ་འོང་མེད། ། བྱ་བ་གསུངས་པས། དང་པོ་ལ་གཉིས་ཏེ། ཉེ་རིམ་ནས་བླང་བ་དང་། ཆེ་རིམ་ནས་བླང་བའོ། ། དང་པོ་ནི། ཕ་མ་ཉེ་དུ་འབྲེལ་བའི་སྡུག་བསྔལ་ཐམས་ཅད་ད་ལྟ་ཉིད་དུ་བདག་ལ་སྨིན་པར་གྱུར་ཅིག སྡུག་བསྔལ་དེ་ཐམས་ཅད་རྒྱུན་ཆད་པར་གྱུར་ཅིག་སྙམ་དུ་བསྒོམ།
གཉིས་པ་ནི། དམྱལ་བའི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ལ། སྡུག་བསྔལ་དེ་ཐམས་ཅད་རྒྱུན་ཆད་པར་གྱུར་ཅིག་སྙམ་དུ་བསྒོམ། དེ་ནས་ཡི་དྭགས། དུད་འགྲོ། ལྷ་མ་ཡིན། ལྷ་མི་ཐམས་ཅད་ཀྱི་བླང་བའོ། ། དགེ་བ་བྱུང་ན་ཚོགས་སུ་བསྔོས་ལ། དགེ་བའི་རྩ་བ་ཅི་བྱུང་ཡང་བདག་གི་དགེ་བའི་རྩ་བ་འདི་ཐམས་ཅད་ཕ་མ་གཉིས་དང་། རིགས་དྲུག་གི་སེམས་ཅན་ཐམས་ཅད་ལ་སྨིན་པར་གྱུར་ཅིག
སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བར་གྱུར་ཅིག་སྙམ་དུ་བསྒོམ། ལུས་ངག་སྒྱུ་མ་བྲག་ཅ་བཞིན་བྱ་བ་ལུས་སྒྱུ་མ་དང་འདྲ་སྟེ། སྒྱུ་མ་མཁན་པོས་སྔགས་དང་རྫས་ཀྱི་ནུས་པ་ལ་བརྟེན་ནས་ལྟད་མོ་བའི་མིག་ལ་སྦྱོར་སྔགས་བཏབ་ནས། སྒྱུ་མ་སྤྲུལ་པ་སྣ་ཚོགས་བྱེད་པ་ཞིག་སྣང་ཡང་བདེན་པར་མི་འཛིན། སྣང་བ་ཉིད་ཀྱི་དུས་ན་ཡང་གྲུབ་པ་མེད་ལ། རྟག་ཆད་གཉིས་དང་བྲལ་བ་སྣང་བ་ཙམ་པོ་དེས་མཚོན་བྱའི་དོན་རང་གི་ལུས་འདི་ལ་ཚུར་མཚོན་ནས་བསྒོམས་པས། སྣང་ལ་རང་བཞིན་མེད་པར་བསྒོམ། ངག་བྲག་ཆ་དང་འདྲ་སྟེ། བྲག་ཆ་ཡོད་པའི་བྲག་དེ་ལུང་པ་གཅོང་རོང་དོག་པ།
བྲག་ཚང་རིང་བ། མཁྲེགས་པ་གཅིག་ལ། ཨ་ཅེ་བྲག་ཅ་ལྷ་མོ་བྱས་ཙ་ན། ཇི་སྐད་བོས་པ་བཞིན་ལན་འདེབས། ཡོད་བྱས་བྲག་ཅ་ཡིན། མེད་བྱས་བསྙོན་མེད་དུ་བྱུང་། སྣང་བ་ཙམ་པོ་དེས་ངག་ལྷང་ལྷང་པོ་འདི་ལ་མཚོན་ནས་བསྒོམ་པས་བྲག་ཆ་དང་ཁྱད་པར་མེད་པར་ཐོངས་ནས་སྣང་ལ་རང་བཞིན་མེད་པར་བསྒོམ། འོད་གསལ་སེམས་ལ་འགྲོ་འོང་མེད་བྱ་བ། འོད་གསལ་གྱི་སེམས་འདིར་སོང་བྱ་བ་མེད། འདིར་གནས་བྱ་བ་མེད།
འདིར་འགགས་བྱ་བ་མེད། སྐྱེ་འགག་གནས་གསུམ་དང་བྲལ་བ་ཅིའི་ངོ་བོར་ཡང་མ་གྲུབ་པ་ནམ་མཁའ་ལྟ་བུའོ། ། དེ་ལྟར་ལུས་སྒྱུ་མ་དང་འདྲ། ངག་བྲག་ཆ་དང་འདྲ། སེམས་ལ་རང་བཞིན་གྲུབ་པ་མེད་པས་ནམ་མཁའ་ལྟ་བུར་རང་བཞིན་མེད་པ་སྟོང་པ་ཉིད་ཀྱི་ངང་དུ་ལྷན་གྱིས་འཇོག་པ་ཡིན་གསུངས། ༈ །ལྔ་པ་བླ་མ་རྣམས་ཀྱི་གདམས་པ་དང་། བློ་སྦྱོང་གཞན་རྣམས་ཀྱང་ཕྱོགས་ཙམ་མཚོན་ཏེ་བསྟན་པ་ལ་མང་དུ་ཡོད་པ་ལས། རེ་ཞིག་བླ་མ་གསེར་གླིང་པས་ཇོ་བོ་ལ་གདམས་པ་བློ་སྦྱོང་སེམས་པའི་རིམ་པ་ཞེས་པ་ལ་ལེའུ་བཞི་ཡོད་པའི། དང་པོ་ལས། འཁོར་བའི་ནགས་སུ་དཀའ་ཐུབ་བཟོད། །
སྐྱེ་བ་སྤངས་ཏེ་རང་འདོད་འཇོམས། ། མི་འདོད་འཇིགས་པས་མི་བརྫི་བའི། །

དཔའ་བོ་རྣམས་ལ་གུས་བཏུད་ནས། ། བདེ་གཤེགས་ལམ་སྲོལ་བསྐྱང་བའི་ཕྱིར། ། རྒྱལ་བུ་སྙིང་སྟོབས་ཆེན་པོ་ལྟར། ། གཞན་དོན་འབའ་ཞིག་རམ་བསམས་ནས། ། བདག་གཞན་ངེས་པར་བརྗེ་བར་བྱ། ། ཞེས་དང་། ཀྭ་ཡེ་ཐོག་མ་མེད་དུས་ནས། ། ད་དུང་བདག་རྒྱུད་མ་ཐུལ་བས། ། གཤིས་ངན་བདུད་ཀྱི་ཁང་པ་ན། ། ཉོན་མོངས་ལས་ཀྱི་ཕོ་ཉ་འཁོར། ། ཁྱོད་ཀྱིས་ཕ་མ་མ་བསམས་པས། །
སེམས་ཅན་ཐམས་ཅད་སྡུག་བསྔལ་ཀྱང་། ། ད་དུང་བག་ཕེབས་བདེ་གྱུར་ཏེ། ། གཉེན་པོའི་གོ་ཆ་མི་གྱོན་ཨང་། ། དེ་ནི་གྱོད་བརྡལ་ཆེན་པོ་ཡིན། ། ཕྱིན་ཆད་ལྡོག་པའི་གོ་བ་ལོང་། ། བདག་རྒྱུད་འགོང་པོ་མ་ཐུལ་ན། ། ཕ་མའི་སྲོག་ལ་འབྲབ་བོ་ཨ། ། རང་གི་བདེ་སྐྱིད་འཇོམས་སོ་ཨ། ། འཁོར་བའི་གཏིང་རྡོར་མཆིའོ་ཨ། ། ཞེས་སོ། །
ལེའུ་གཉིས་པ་ལས། ཉོན་མོངས་རྣམ་རྟོག་སྐྱེས་པའི་ཚེ། ། རྒྱ་ཁྲས་བྱེའུ་དེད་པ་ལྟར། ། དམིགས་སུ་བསྐོར་ལ་བཀར་དེད་གྱིས། ། ལག་ཏུ་ཟིན་ཚེ་བརླག་པར་གྱིས། ། ངན་རྟོག་སྙིང་ལ་ཞེན་པའི་ཚེ། ། དགྲ་རྐུན་ངོས་འཛིན་བྱེད་པ་ལྟར། ། དབྱིབས་དང་སྤུ་རིས་ཆོད་མཛོད་ལ། ། ཕྱིན་ཆད་རྟོག་པ་མེད་པར་གྱིས། ། བཟང་རྟོག་དགྲ་རུ་ལངས་པའི་ཚེ། །
གཤེད་མ་བུར་རྫུས་ཟིན་པ་ལྟར། ། ཟིན་མ་ཐག་ཏུ་མགོ་གནོན་ལ། ། སྲོག་ཆོད་ལྡོག་པ་མེད་པར་གྱིས། ། ཞེས་སོ། ། ལེའུ་གསུམ་པ་ལས། ངའོ་བྱ་བ་མགོ་སྐོར་ཡིན། ། དགོས་ཞེས་བྱ་བ་ངོ་དགའ་ཡིན། ། གཞན་མ་ཞེས་པ་དགྲ་ཚིག་ཡིན། ། མི་དགོས་ཞེས་པ་བར་ཆད་ཡིན། ། བདག་གཞན་ཞེས་པ་འབྱེད་ཚིག་ཡིན། །
ཆགས་སྡང་ཞེས་པ་འཁྲུགས་པ་ཡིན། ། དེ་འདྲའི་རྣམ་དབྱེ་སུ་བྱེད་པ། ། དེ་ནི་ཟབ་མོའི་ཆོས་ལས་ཉམས། ། མཁས་པ་དགྲ་བོ་འཇོམས་འདོད་ན། ། དང་པོར་ང་བདག་ཁྱད་དུ་བསད། ། གང་གིས་སྐུར་པ་བཏབ་གྱུར་ཀྱང་། ། དེ་ལ་དག་ཚངས་རྣམས་མི་བྱ། ། གང་གིས་གནོད་པ་བསྐྱལ་གྱུར་ཀྱང་། ། ཁ་འཛིན་གཤགས་འདེབས་ཡོང་མི་བྱ། ། ལུས་སྲོག་ལོངས་སྤྱོད་ཕྲལ་གྱུར་ཀྱང་། །
རང་གིས་བསགས་པས་ལན་ནོ་ཞེས། ། ལྷག་པར་རང་ལ་སྙིང་ཚིམ་བགྲང་། ། གང་གིས་འདྲེ་གདོན་རྦད་གྱུར་ཀྱང་། ། དེ་ལ་འཁུ་འཕྲིག་མི་བྱ་སྟེ། ། གཞན་གྱི་བསམ་པ་ཚིམ་པར་བྱ། ། མི་ཕོད་བསམ་པ་བརྫི་བ་སྟེ། ། སྙིང་དང་འདྲ་བའི་འཁོར་ལ་སོགས། ། ཤ་ལ་བརྩེ་བས་ཕྲོགས་གྱུར་ཀྱང་། ། རང་ལ་གལ་མེད་སྙིང་ཚིམ་བགྲང་། ། ཕན་བཏགས་དྲིན་ལན་ལོག་འཇལ་ཚེ། །
སྐད་ཅིག་ཙམ་ཡང་མི་འཁྲུགས་པར། ། བཟོད་བསྐུལ་བཀའ་དྲིན་དྲན་པར་བྱ། ། ཞེས་དང་། ཤེས་པ་མི་དགའ་སྐྱོ་བ་ན། ། རང་ལ་གཤགས་འདེབས་འདི་ལྟར་བྱ། ། ཁྱོད་ཀྱི་གཤིས་སྤྱོད་འདི་འདྲ་ན། ། གནས་མལ་འདི་ཡང་ཡང་རབ་ཡིན། ། བློ་སེམས་འདི་ཀུན་བདེ་མོ་ཡིན། ། གཞན་དུ་ཁྱེད་ཀྱི་སྡུག་སྲན་འདིས། ། དམྱལ་བར་མ་སྐྱེས་ཁ་རྗེ་ཆེ། །
བཙོ་བསྲེག་མ་མྱོང་ཁ་རྗེ་ཆེ། ། ཡི་དྭགས་བཀྲེས་སྐོམ་གྲོང་ཁྱེར་དུ། ། བསྐལ་བར་མ་སྐྱེས་ཁ་རྗེ་ཆེ། ། མི་གཙང་སྲིན་པོའི་གྲོང་ཁྱེར་དུ། ། འདམ་རྫབ་ཆེན་པོར་རབ་འཕྱོ་ཞིང་། ། བསྐལ་བར་མ་སྐྱེས་ཁ་རྗེ་ཆེ། ། གཞན་ཡང་འཇིགས་པ་རབ་བསམས་ཤིང་། ། བདག་ལ་ཁྲེལ་བདས་ཆེན་པོ་བྱ། ། ལྟོ་ལ་གྱོང་བསྐུར་དཀའ་ཐུབ་བྱ། ། གོས་ལ་གྱོང་བསྐུར་དམན་ཆ་བླང་། །
བདེ་སྐྱིད་ཁྱད་བསད་གཉེན་པོ་བསྒོམ། ། བྱ་བྱེད་ལིངས་བསྐྱུར་བྱར་མེད་བསྟེན། ། ཅི་བྱེད་བྱང་ཆུབ་གྲོགས་སུ་བསྒྱུར། ། ཞེས་སོ། ། ལེའུ་བཞི་པ་ལས། ། གཏམ་འདི་ཉོན་དང་བདག་འཛིན་ཅན། ། ལས་འདི་སོམས་དང་ཁུར་པོ་ཅན། ། སྐྱེ་བ་གཏན་གྱི་སོ་ནམས་དེ། ། ཚེ་ཐུང་འདི་ལ་བསྒྲུབ་དགོས་ན། ། ལོང་ཡོད་བསྟེན་པའི་སྙིང་མེད་པོ། །
གདོན་འདི་གང་གིས་བརླམས་པ་ཡིན། ། སྔར་ཡང་སྐྱིད་འདོད་ཆེས་པས་ཕུང་། ། དེ་ལྟར་ཡིན་མོད་ཟུར་མགོ་རགས། ། ད་དུང་གཤིས་ངན་མ་སྤངས་ན། ། རྒྱ་འདིས་ཤིན་ཏུ་ཕུང་བ་ཡིན། ། ད་དུང་གཞན་དོན་མ་བསམས་པར། ། ང་སྒོས་འབའ་ཞིག་བསྟེན་བྱས་ན། ། རང་གཞན་ཐམས་ཅད་མགོ་བསྐོར་ནས། ། མནར་མེད་གནས་སུ་ངེས་པར་འཇུག ། ཚེ་འདིའི་ཁ་འཛིན་གཤགས་འདེབས་ཀྱིས། །
འདྲེ་རྟོག་ཟུར་མགོ་སུ་བས་རགས། ། ན་ཚ་སྡུག་བསྔལ་སུ་བས་མང་། ། གཟེར་ཟུག་སྡུག་བསྔལ་ནད་དུ་ཆེ། ། ཚ་གྲང་སྡུག་བསྔལ་དམྱལ་བ་འདྲ། ། དབུལ་ཕོངས་སྡུག་བསྔལ་སུ་བས་ཆེ། ། བཀྲེས་སྐོམ་འཇིགས་སྐྲག་ཡི་དྭགས་འདྲ། ། ཞེ་སྡང་གདུག་རྩུབ་སུ་བས་ཆེ། ། དུག་སྦྲུལ་ཁྱི་སྨྱོན་ཉིད་དང་མཚུངས། ། ཡོད་ན་ཡོད་པས་སྐྱོང་ཕྱིར་སྡུག ། མེད་ན་མེད་པས་ཚོལ་ཕྱིར་འཁྱམས། །
གང་ལྟར་བྱས་ཀྱང་སྡུག་བསྔལ་གཡོས། ། ཇི་ལྟར་བྱས་ཀྱང་སྐབས་དོན་སྟོར། ། རྩ་བ་བདག་འཛིན་ཆེས་པས་ལན། ། སྡུག་སྲན་སྙིང་རུས་ཆུང་བས་ལན། ། བྱམས་པའི་ཞིང་ས་རལ་བས་ལན། ། སྙིང་རྗེའི་རྩ་བ་ཆད་པས་ལན། ། སེམས་བསྐྱེད་དགེ་བ་སྟོར་བས་ལན། ། མ་རབས་གྲོགས་ལ་བསྟེན་པས་ལན། ། དེ་རྣམས་ཐམས་ཅད་འདས་པའི་ཆོས། ། འདུན་མ་བརླག་ཟིན་ཡར་ལ་ཆོད། །
ད་ནི་སུ་ལའང་རེ་མ་ཆེ། ། ཕྱི་ནང་གང་ལའང་དོགས་མ་འཆའ། ། དོན་མེད་རྟོག་པའི་སྔུན་མ་བསུ། ། སྔར་བྱས་དྲན་པའི་རྗེས་མ་བཅད། ། བདག་འཛིན་བྱེད་རི་ཞེ་མནའ་སྐྱོལ། ། ངན་གཤགས་བྱེད་རི་ཞེ་མནའ་སྐྱོལ། ། མི་ལ་འཛུགས་རི་ཞེ་མནའ་སྐྱོལ། ། འདོད་ཡོན་སེམས་རེ་ཞེ་མནའ་སྐྱོལ། ། ཇོ་བོ་སེམས་ཅན་མར་སོམས་ལ། ། སྡུག་བྱུར་ཐམས་ཅད་རང་གིས་ཁུར། །
བུབ་ཁ་ཐམས་ཅད་རང་གིས་ལོང་། ། ཁྲེལ་བདས་ཆེན་པོ་རང་ལ་གྱིས། ། སོམས་ཤིག་སོམས་ཤིག་འཇིགས་པ་སོམས། ། ཟློག་ཅིག་སྔར་བྱས་ལས་ངན་བཟློག ། དེ་ལྟར་ཉོན་མོངས་རབ་ཆོད་ལ། ། ཕྱི་ནས་དུས་སྐབས་ཐམས་ཅད་དུ། ། བདག་འདིའི་སྡུག་ཁ་མ་གཟུང་ཞིག ། ལས་ངན་གསོག་ན་ཁྲོམ་དུ་སྒྲོག ། ངོ་ལྐོག་བྱེད་ན་ཁ་སྨ་ཕོབ། ། ནང་ཡན་གྱིས་ལ་ནང་མཚང་ཤིག །
སྤྱོད་ངན་དགུག་ལ་ཐེ་ལེས་ཐོབ། ། གཙང་རྟོག་སྐྱེས་ཚེ་མཛེ་རོས་འདུལ། ། གདོན་རྟོག་སྐྱེས་ཚེ་གཉན་དགུ་འགྲིམས། ། སྐྱུག་བྲོ་སྐྱེས་ཚེ་རྣག་ཁྲག་འཇིབས། ། ཁ་རྒྱངས་མ་ཆེ་བདག་འཛིན་སྐྱུངས། ། བྱིན་རླབས་མ་ཞུ་འདྲེ་ལ་བྱིན། ། མཐུ་བོ་ཆེ་ལ་བློ་མ་གཏད། ། མོ་བོན་དག་ལ་བློ་མི་དབབ། ། དྲག་སྔགས་དག་ལ་སེམས་མི་གཏད། ། རྫས་དང་ལིང་ག་རང་ལ་བྱ། །
འདྲེ་གདོན་ནད་ཀྱིས་བཏབ་པ་ན། ། རྡོ་རྗེ་འཛིན་པ་ལ་སོགས་པའི། ། ཁྲོ་བོ་ཐམས་ཅད་ཕྱིར་ལ་ཁྱེད། ། མ་ཧཱ་ཀཱ་ལ་ལ་སོགས་པའི། ། གཏུམ་པོ་ཐམས་ཅད་ཕ་ཚད་ཁྱེད། ། ང་ནི་དེ་རིང་ལན་ཆགས་འཇལ། ། སྲུང་སྐྱོབ་ར་མདའ་སྦྲོན་རི་ཤི། ། དེ་རིང་འཁོར་འདས་ཤན་ཤན་འབྱེད། ། འདུས་ཤིག་འདུས་ཤིག་ཤ་ཟ་དང་། ། དབུགས་ལེན་ཐམས་ཅད་རྩ་འདིར་འདུས། །
བཤའ་བཤུའི་རོགས་ལ་སླེབ་པར་ཤོག ། ཤ་བགོས་རོགས་ལ་སླེབ་པར་ཤོག ། ཁྱེད་རྣམས་ང་ཡི་ཕ་མ་ཡིན། ། བུ་ཡི་ཤ་ཁྲག་རོལ་དུ་ཤོག ། ཁྱེད་རྣམས་དྲིན་ཅན་ཕ་མ་ཡིན། ། དེ་རིང་བཟང་ལན་ལེན་དུ་ཤོག ། སྔོན་ཆད་ལུས་སེམས་གཅེས་པར་བཟུང་། ། རྒྱུ་དེས་ད་དུང་འཁོར་བར་འཁྱམས། ། སྔོན་ཆད་བྱ་དགའ་རང་གིས་ཁྱེར། ། རྒྱུ་དེས་ད་དུང་ན་ཚས་བཏབ། །
སྔོན་ཆད་གཞན་ལ་གནོད་པ་བསྐྱལ། ། རྒྱུ་དེས་ཁུར་པོ་རི་བས་ལྕི། ། སྔོན་ཆད་བྱས་པའི་འགྱོད་ལུགས་ལ། ། ད་ནི་ཁུ་འཕྲིག་ཟ་རི་ཤི ། ད་ནི་ལན་ཆགས་སྟོན་མོ་འགྱེད། ། མགྲོན་རིགས་སྲིད་རྩེ་མན་ཆད་ནས། ། དམྱལ་ཁམས་བཅོ་བརྒྱད་ཡན་ཆད་ན། ། ཐམས་ཅད་འདིར་ཤོག་ཤ་ཁྲག་རོལ། ། སྤྱི་བོ་ཚངས་པའི་བུ་ག་ནས། ། རྐང་མཐིལ་སོར་མོ་ཡན་ཆད་ལ། །
ཁོ་བོ་ཞེན་ཆགས་མི་བྱེད་ཀྱིས། ། ཐམས་ཅད་བག་ཕོབ་ཚིམ་པར་ཟོ། ། ཞི་བར་གྱིས་ཤིག་བརླག་བར་གྱིས། ། ཕུང་བར་གྱིས་ཤིག་རྩ་བ་ཆོད། ། ཆོམས་ཆོམས་མྱོགས་མྱོགས་བདག་ལ་ཡ། ། ཤགས་ཤགས་ཚལ་ཚལ་བདག་ལ་ཡ། ། རྦད་རྦད་ཐུམ་ཐུམ་བདག་ལ་ཡ། ། ཧཱུྃ་ཛ༔ ཕྱིས་འདི་མེད་པར་གྱིས། ། འཁོར་བའི་འཁོར་ལོ་རྒྱུན་ཆོད་ཅིག །
ལས་ངན་ཕུང་པོ་རབ་ཐོར་ཅིག ། སྔོན་ཆད་འདི་ནི་གཅེས་པར་བཟུང་། ། ད་ནི་འདི་ཉིད་བརླག་པར་མཛོད། ། མ་རུང་ལྷགས་པའི་མཐུ་སྟོབས་ཅན། ། ཤ་ཁྲག་རོལ་པའི་གདུག་པ་ཅན། ། དབུགས་ལེན་གཤེད་པོ་ས་མ་ཡ། ། ཁྱེད་ཀྱིས་བདག་འདི་ཆོམས་པར་གྱིས། ། ཁྱེད་ཀྱིས་བདག་འདི་ཆོམ་པ་ན། ། དུས་གསུམ་སངས་རྒྱས་རྣམས་ལས་ལྷག ། ཁྱེད་ཀྱིས་བདག་འདི་མ་ཆོམས་ན། །
རང་རང་ལས་ཀྱིས་བརླག་པར་འགྱུར། ། ད་ནི་ཤེས་ནས་འཇིགས་པ་ཡི། ། ཚོགས་རྫོགས་འཆིང་བ་གྲོལ་བར་འགྱུར། ། དེ་ལས་གྲོལ་བར་མ་གྱུར་ན། ། འདིར་ཚོགས་གཤེད་མ་ཐམས་ཅད་ཀྱིས། ། རླུང་དང་མཁྲིས་པ་བད་ཀན་དང་། ། འདུས་པ་ནད་ཀྱི་ཕུང་པོ་དང་། ། མི་བཟོད་སྡུག་བསྔལ་དྲག་པོ་ཐོང་། ། སྣང་ཡུལ་སྲིད་པ་འཁོར་འདས་ན། ། མི་འདོད་ཇི་སྙེད་ཡོད་པ་རྣམས། །
ཐམས་ཅད་བདག་གི་སྟེང་དུ་ཐོངས། ། འགྲོ་ཀུན་ཉོན་མོངས་ལས་དང་ནི། ། སྡུག་བསྔལ་སྲིད་པ་ཁེགས་པར་གྱིས། ། ངེས་པར་སེམས་ཅན་ཐམས་ཅད་ཀྱི། ། སྡུག་བསྔལ་རང་གི་སྙིང་ནང་དུ། ། ད་ལྟ་ཉིད་དུ་སྨིན་པར་ཤོག ། རྒྱུ་དེས་འགྲོ་བ་མ་ལུས་པ། ། ལས་ངན་རྒྱུ་འབྲས་དྲུངས་ཕྱུང་ནས། ། སྤངས་པ་ཕུན་སུམ་ཚོགས་པར་ཤོག ། བདག་ལ་ཡོད་པའི་དགེ་བ་རྣམས། །
ཐམས་ཅད་འགྲོ་བ་ཡོངས་ལ་བསྔོ། ། རྒྱུ་དེས་འགྲོ་བ་མ་ལུས་པ། ། རྟོགས་པ་ཕུན་སུམ་ཚོགས་པར་ཤོག ། དེ་ལྟར་འགྲོ་བ་ཐམས་ཅད་ཀྱིས། ། སྤངས་རྟོགས་ཕུན་ཚོགས་ཐོབ་གྱུར་ཏེ། ། བྱམས་དང་སྙིང་རྗེ་ཆེན་པོའི་དཔལ། ། ཆོས་སྐུ་ཉག་གཅིག་ཐོབ་པ་ན། ། དེ་ལས་བྱུང་བའི་ཚོགས་གཉིས་ཀྱིས། ། བདག་ཉིད་འཁོར་བར་རག་ལ་ལུས། ། གང་ཡང་བྱང་ཆུབ་མ་ཐོབ་པར། །
མྱོང་འགྱུར་ཉོན་མོངས་རྒྱུ་འབྲས་རྣམས། ། ཚེ་འདིར་རྒྱུད་ལ་སྨིན་པར་ཤོག ། ཚེ་འདིའི་ཉོན་མོངས་རྒྱུ་འབྲས་རྣམས། ། ད་ལོ་ཉིད་ལ་སྨིན་པར་ཤོག ། དེ་ཡང་ཟླ་བ་འདི་ལ་ཤོག ། དེ་ཡང་དེ་རིང་ཉིད་ལ་ཤོག ། དེ་ཡང་སྐད་ཅིག་འདི་ལ་ཤོག ། དེ་རིང་གཟེར་ཐུང་ལ་སོགས་པའི། ། ཟུག་གཟེར་དྲག་པོ་མྱོང་བའི་ཚེ། ། ནད་འདི་འགྲོ་བ་ཡོངས་ཀྱི་ནད། །
སྒོས་ཁུར་ཉིད་དུ་བླངས་པ་ཡིན། ། ད་ནི་ཐོག་ཏུ་ཕེབས་པ་ཡིན། ། གཏོང་ལེན་གནད་དུ་སོང་བ་ཡིན། ། ཨ་ལ་ལ་ཧོ་ང་རེ་དགའ། ། ངེས་པར་སེམས་ཅན་བདེ་སྟེ་མཆི། ། སྡུག་བསྔལ་བདག་གིས་ལེན་པ་ཡིན། ། ད་ནི་གོ་རེ་བཅད་དོ་ཞེས། ། ན་ཚ་སྐྱེས་པ་ཙམ་གྱིས་ཀྱང་། ། འོས་མེད་ན་ཚ་འདུས་པ་ཡིན། ། ན་གོ་བདག་གིས་ཆོད་པ་ཡིན། །
ཚ་གོ་བདག་གིས་ཆོད་པ་ཡིན། ། བཀྲེས་སྐོམ་འཁྱགས་གོ་ཆོད་པ་ཡིན། ། ལུས་ལ་ན་ཚ་སྐྱེས་གྱུར་ཀྱང་། ། སེམས་ཀྱི་དགའ་བ་འཕེལ་བར་བྱ། ། ཞེས་འབྱུང་སྟེ་རྒྱས་པར་དེ་ཉིད་ལས་ཤེས་པར་བྱའོ། ། ཡང་ཇོ་བོས་བླ་མ་ངྷརྨ་རཀྵི་ཏ་ལ་ཞུས་པའི་བློ་སྦྱོང་མཚོན་ཆའི་འཁོར་ལོ་དང་། རྨ་བྱ་དུག་འཇོམས་གཉིས་ལས། དང་པོ་མཚོན་ཆའི་འཁོར་ལོ་ལས། ། ལུས་ལ་མི་བཟོད་ན་ཚ་བྱུང་བའི་ཚེ། ། འགྲོ་བའི་ལུས་ལ་གནོད་པ་བསྐྱལ་བ་ཡི། །
ལས་ངན་མཚོན་ཆ་རང་ལ་འཁོར་བ་ཡིན། ། ད་ནི་ན་ཚ་མ་ལུས་རང་ལ་བླང་། ། རང་གི་སེམས་ལ་སྡུག་བསྔལ་བྱུང་བའི་ཚེ། ། ངེས་པར་གཞན་གྱི་སེམས་རྒྱུད་དཀྲུགས་པ་ཡི། ། ལས་ངན་མཚོན་ཆ་རང་ལ་འཁོར་བ་ཡིན། ། ཞེས་སོགས་རྒྱས་པར་གསུངས་ནས། ། མདོར་ན་མི་འདོད་ཐོག་ཏུ་བབ་པ་རྣམས། ། མགར་བ་རང་གི་རལ་གྲིས་བསད་པ་ལྟར། ། ལས་ངན་མཚོན་ཆ་རང་ལ་འཁོར་བ་ཡིན། ། ངན་སོང་གནས་སུ་སྡུག་བསྔལ་མྱོང་བ་ཡང་། །
མདའ་མཁན་རང་གི་མདའ་ཡིས་བསད་པ་ལྟར། ། ལས་ངན་མཚོན་ཆ་རང་ལ་འཁོར་བ་ཡིན། ། ཁྱིམ་གྱི་སྡུག་བསྔལ་ཐོག་ཏུ་བབ་པ་ཡང་། ། བསྐྱངས་པའི་བུ་ཚས་ཕ་མ་བསད་པ་ལྟར། ། ལས་ངན་མཚོན་ཆ་རང་ལ་འཁོར་བ་ཡིན། ། ད་ནི་རྟག་པར་རབ་ཏུ་འབྱུང་བར་རིགས། ། ཞེས་གསུངས་ཏེ་ལས་གསོག་པ་ཡང་ཉོན་མོངས་པའི་དབང་གིས་ཡིན་ཞིང་། ཉོན་མོངས་པ་ཐམས་ཅད་ཀྱང་རྩ་བ་བདག་འཛིན་གྱིས་བསྐྱེད་པར་དགོངས་ནས། ། དེ་ལྟར་ལགས་པས་དགྲ་བོ་བདག་གིས་ཟིན། ། འཇབ་ནས་བསླུ་བའི་ཆོམ་རྐུན་བདག་གིས་ཟིན། །
རབ་དུ་བརྫུས་ནས་བསླུ་བའི་ཟོག་པོ་འདི། ། ཨེ་མ་བདག་འཛིན་འདི་ཡིན་ཐེ་ཚོམ་མེད། ། འཁོར་བའི་ནགས་སུ་རང་དབང་མ་མཆིས་པས། ། ལས་ཀྱི་མཚོན་ཆ་ཐོགས་ནས་རྒྱུགས་བྱེད་པ། ། བདག་འཛིན་འགོང་པོ་ཞེས་བྱའི་གདུག་རྩུབ་ཅན། ། རང་གཞན་ཕུང་དུ་འཇུག་པའི་དམ་ཉམས་ཁུག ། ཁུག་ཅིག་ཁུག་ཅིག་ཁྲོ་བོ་གཤིན་རྗེའི་གཤེད། ། རྒྱོབ་ཞིག་རྒྱོབ་ཞིག་དགྲ་བདག་སྙིང་ལ་བསྣུན། ། ཕུང་བྱེད་རྟོག་པའི་མགོ་ལ་ཆེམས་སེ་ཆེམ། ། དགྲ་བདག་གཤེད་མའི་སྙིང་ལ་མཱ་ར་ཡ། །
ཞེས་གསུངས་སོ། ། གཞན་ཡང་། ངན་སོང་གསུམ་དུ་སྡུག་ལ་བསྐྱལ་གྱུར་ཀྱང་། ། བྲེད་མི་ཤེས་པར་རྒྱུ་ལ་རྒྱུགས་པ་ཡི། ། ཕུང་བྱེད་རྟོག་པའི་མགོ་ལ་ཆེམས་སེ་ཆེམ། ། དགྲ་བདག་གཤེད་མའི་སྙིང་ལ་མཱ་ར་ཡ། ། ཞེས་སོགས་རྒྱས་པར་གསུངས་ནས། ། ངོ་ཚའི་གནས་ལ་ངོ་ཚར་མི་བྱེད་པར། ། ངོ་མི་ཚ་ལ་ངོ་ཚར་བྱེད་པ་ཡི། ། ཕུང་བྱེད་རྟོག་པའི་མགོ་ལ་ཆེམས་སེ་ཆེམ། །
དགྲ་བདག་གཤེད་མའི་སྙིང་ལ་མཱ་ར་ཡ། ། བྱས་ན་རུང་བ་གཅིག་ཀྱང་མི་བྱེད་པར། ། མི་རིགས་བྱ་བ་ཐམས་ཅད་བྱེད་པ་ཡི། ། ཕུང་བྱེད་རྟོག་པའི་མགོ་ལ་ཆེམས་སེ་ཆེམ། ། དགྲ་བདག་གཤེད་མའི་སྙིང་ལ་མཱ་ར་ཡ། ། ཨེ་མ་བདག་ལྟའི་འགོང་པོ་འཇོམས་མཛད་པའི། ། བདེ་གཤེགས་ཆོས་ཀྱི་སྐུ་མངའ་མཐུ་སྟོབས་ཅན། ། བདག་མེད་ལས་ཀྱི་མཚོན་ཆ་དབྱུག་ཏོ་ཅན། ། ཐེ་ཚོམ་མེད་པར་ཀླད་ལ་ལན་གསུམ་བསྐོར། ། རྔམས་སྟབས་ཆེན་པོས་དགྲ་འདི་བསྒྲལ་དུ་གསོལ། །
ཤེས་རབ་ཆེན་པོས་རྟོག་ངན་གཞོམ་དུ་གསོལ། ། སྙིང་རྗེ་ཆེན་པོས་ལས་ལ་བསྐྱབ་ཏུ་གསོལ། ། ངེས་པར་བདག་འདི་བརླག་པར་མཛད་དུ་གསོལ། ། འཁོར་བ་པ་ལ་སྡུག་བསྔལ་ཅི་མཆིས་པ། ། བདག་འཛིན་འདི་ལ་ངེས་པར་སྤུང་དུ་གསོལ། ། གང་ལ་ཉོན་མོངས་དུག་ལྔ་ཅི་མཆིས་པ། ། རིགས་མཐུན་འདི་ལ་ངེས་པར་སྤུང་དུ་གསོལ། ། འདི་ལྟར་ངེས་པའི་རྩ་བ་མ་ལུས་པ། ། ཐེ་ཚོམ་མེད་པར་རིག་པས་ངོས་ཟིན་ཀྱང་། ། ད་དུང་འདི་ཡི་ཁ་ཟིན་གཤགས་འདེབས་ན། །
འཛིན་མཁར་དེ་ཉིད་བརླག་པར་མཛད་དུ་གསོལ། ། ཞེས་པ་ནི་བདག་ཏུ་འཛིན་པའི་སྐྱོན་དང་ཉེས་དམིགས་རྒྱས་པར་བསམས་ནས། དེ་གཞོམ་པའི་ཕྱིར་ཡི་དམ་གྱི་ལྷ་ལ་གསོལ་བ་འདེབས་པའོ། ། ད་ནི་རང་ཉིད་ཀྱིས་ཀྱང་བདག་གཅེས་པར་འཛིན་པ་སྤོང་ཞིང་གཞན་གཅེས་པར་འཛིན་པ་བསྐྱེད་པ་ནི། ད་ནི་ལེ་ལན་ཐམས་ཅད་གཅིག་ལ་བདའ། ། སྐྱེ་བོ་ཡོངས་ལ་བཀའ་དྲིན་ཆེ་བར་བསྒོམ། ། གཞན་གྱི་མི་འདོད་བདག་གི་རྒྱུད་ལ་བླང་། ། བདག་གི་དགེ་རྩ་འགྲོ་བ་ཡོངས་ལ་བསྔོ། ། ཞེས་དང་། རིགས་མཐུན་སྐྱེ་རྒུ་ཡོངས་ཀྱི་སྡུག་བསྔལ་རྣམས། །
སྐྱིད་འདོད་བདག་གི་སྟེང་དུ་སྤུང་བར་བྱ། ། གལ་ཏེ་རང་འདོད་འཁྲི་བ་ཞུགས་པའི་ཚེ། ། བཟློག་ལ་རང་གི་བདེ་སྐྱིད་འགྲོ་ལ་སྦྱིན། ། ཞེས་དང་། ནམ་ཞིག་བདག་དང་ཕ་མར་གྱུར་པ་རྣམས། ། འོག་མིན་གནས་སུ་བྱང་ཆུབ་མ་ཐོབ་བར། ། འགྲོ་བ་དྲུག་ཏུ་ལས་ཀྱིས་འཁྱམས་ན་ཡང་། ། ཕན་ཚུན་གཅིག་སེམས་གཅིག་གིས་འཛིན་པར་ཤོག ། དེ་ཚེ་འགྲོ་བ་གཅིག་གི་དོན་དུ་ཡང་། ། ངན་སོང་གསུམ་དུ་བདག་གིས་ཡོངས་ཞུགས་ནས། །
སེམས་དཔའ་ཆེན་པོའི་སྤྱོད་པ་མ་ཉམས་པར། ། ངན་སོང་སྡུག་བསྔལ་བདག་གིས་འདྲོངས་པར་ཤོག ། དེ་མ་ཐག་ཏུ་དམྱལ་བའི་སྲུང་མ་རྣམས། ། བདག་ལ་བླ་མའི་འདུ་ཤེས་སྐྱེས་གྱུར་ནས། ། མཚོན་ཆ་དག་ཀྱང་མེ་ཏོག་ཆར་དུ་གྱུར། ། གནོད་པ་མེད་པར་ཞི་བདེ་འཕེལ་བར་ཤོག ། ངན་སོང་བ་ཡང་མངོན་ཤེས་གཟུངས་ཐོབ་ནས། ། ལྷ་མིའི་ལུས་བླངས་བྱང་ཆུབ་སེམས་བསྐྱེད་དེ། ། བདག་གི་དྲིན་ལན་ཆོས་ཀྱིས་སོབ་པར་ཤོག ། བདག་ནི་བླ་མར་བཟུང་ནས་བསྟེན་པར་ཤོག །
དེ་ཚེ་མཐོ་རིས་འགྲོ་བ་ཐམས་ཅད་ཀྱང་། ། བདག་དང་མཚུངས་པར་བདག་མེད་རབ་བསྒོམས་ནས། ། སྲིད་དང་ཞི་བར་རྣམ་པར་མི་རྟོག་པར། ། མཉམ་པ་ཉིད་དུ་ཏིང་འཛིན་བསྒོམ་པར་ཤོག ། མཉམ་པ་ཉིད་དུ་རང་ངོ་འཕྲོད་པར་ཤོག ། དེ་ལྟར་བྱས་ན་དགྲ་འདི་ཆོམས་པར་འགྱུར། ། དེ་ལྟར་བྱས་ན་རྣམ་རྟོག་ཆོམས་འགྱུར་ཏེ། ། མི་རྟོག་ཡེ་ཤེས་བདག་མེད་གོམས་གྱུར་ནས། ། གཟུགས་སྐུའི་རྒྱུ་འབྲས་ཅི་སྟེ་ཐོབ་མི་འགྱུར། ། ཀྭ་ཡེ་དེ་དག་ཐམས་ཅད་རྟེན་འབྲེལ་ཡིན། །
རྟེན་འབྲེལ་ལྟོས་པ་རང་ཚུགས་མེད་པ་ཡིན། ། ཕར་བསྒྱུར་ཚུར་བསྒྱུར་བརྫུན་སྣང་སྒྱུ་མ་ཡིན། ། མགལ་མེ་བཞིན་དུ་སྣང་བའི་གཟུགས་བརྙན་ཡིན། ། ཞེས་སོགས་དོན་དམ་བྱང་ཆུབ་ཀྱི་སེམས་བསྒོམ་ཚུལ་ཡང་རྒྱས་པར་གསུངས་ནས། ། མཇུག་ཏུ། དེ་ལྟར་ཀུན་རྫོབ་བྱང་ཆུབ་སེམས་དང་ནི། ། དོན་དམ་བྱང་ཆུབ་སེམས་ལ་སྦྱང་བ་ཡིས། ། ཚོགས་གཉིས་བར་ཆད་མེད་པར་མཐར་ཕྱིན་ནས། ། དོན་གཉིས་ཕུན་སུམ་ཚོགས་པ་ཐོབ་པར་ཤོག ། ཅེས་གསུངས།
བློ་སྦྱོང་རྨ་བྱ་དུག་འཇོམས་ལ་ལེའུ་ལྔ་ཡོད་པའི་དང་པོ་ལས། རྒྱལ་བུ་ཐམས་ཅད་སྒྲོལ་དུ་གྱུར་པ་ན། ། བུ་དང་བུ་མོ་རྒྱལ་སྲིད་བྱིན་པ་ལྟར། ། ཤིན་ཏུ་འཕྲེང་བའི་འཁོར་དང་ལོངས་སྤྱོད་སོགས། ། ཕངས་པ་མེད་པར་ཡོངས་སུ་གཏང་བར་བྱ། ། རྒྱལ་བུ་སྙིང་སྟོབས་ཆེན་པོར་གྱུར་པ་ན། ། སྟག་མོ་རང་གི་ཤ་ཡིས་བསོས་པ་ལྟར། ། ཤིན་ཏུ་གཅེས་པའི་སྒྱུ་ལུས་ཕུང་པོ་འདི། ། ཤ་ཟའི་ཚོགས་ལ་དགའ་བས་སྦྱིན་པར་བྱ། ། རྒྱལ་བུ་བྱམས་པའི་སྟོབས་སུ་གྱུར་པ་ན། །
གནོད་སྦྱིན་རང་གི་ཁྲག་གིས་བསོས་པ་ལྟར། ། གཅད་པར་དཀའ་བའི་སྙིང་ཁྲག་དྲོན་མོ་འདི། ། ཁྲག་འཐུང་དག་ལ་བརྩེ་བས་སྦྱིན་པར་བྱ། ། ཚོང་དཔོན་ཁྱེའུ་ཆུ་འབེབས་གྱུར་བ་ན། ། བདེ་གཤེགས་མཚན་བརྗོད་ཉ་རྣམས་དྲངས་པ་ལྟར། ། ཆོས་ཀྱིས་ཕོངས་པའི་སྐྱེ་བོ་ཐམས་ཅད་ལ། ། དམ་པ་ཆོས་ཀྱི་སྦྱིན་པ་སྦྱིན་པར་བྱ། རྒྱལ་བུ་དགེ་དོན་ཆེན་པོར་གྱུར་པའི་ཚེ། ། ངན་དོན་ལོག་སྒྲུབ་ཐུགས་རྗེས་བཟོད་པ་ལྟར། ། འཁོར་གྱིས་ལོག་བསྒྲུབ་གཤིས་ངན་འཁྲུགས་པ་ལ། །
སྙིང་རྗེ་ཆེན་པོས་ལྷག་པར་བརྩེ་བར་བྱ། ། བྱང་ཆུབ་སེམས་དཔའ་སྤྲེ་འུར་གྱུར་པ་ན། ། སྡིག་ཅག་ཁྲོན་པའི་གནས་ནས་དྲངས་པ་ལྟར། ། ངན་པ་དག་ལ་ཕན་བཏགས་མི་ཤོང་ཡང་། ། བཟང་ལན་མི་འདོད་སྙིང་རྗེས་དྲང་བར་བྱ། ། ཀྱི་ཧུད་ཕ་མར་མ་གྱུར་སུ་ཡང་མེད། ། འཁོར་བའི་ནགས་ན་བདེ་བ་སྐད་ཅིག་མེད། ། ཅེས་སོ། ། ལེའུ་གཉིས་པ་ལས། ། ཉོན་མོངས་དུག་ལྔ་ལམ་དུ་སློང་ཚུལ་སོགས་གསུངས་ནས།
གཞན་གྱི་བློ་ལ་སྣ་ཚོགས་ཀུན་དོན་ཀྱང་། ། ཕུགས་སུ་གཉེན་པོའི་བཙུན་ཚུགས་མ་ཤོར་བར། ། དགེ་སྡིག་དག་གི་བླང་དོར་སྲོག་ལ་བསྡོ། ། སྡུག་བསྔལ་གྱུར་ཀྱང་བྱང་ཆུབ་དང་དུ་བླང་། ། ཉིན་དང་མཚན་དུ་སྡུག་བསྔལ་གྱུར་ན་ཡང་། ། འཁོར་བ་སྤྱི་ཡི་ཉེས་དམིགས་མ་བསམས་ན། ། ད་དུང་སྡུག་བསྔལ་རྒྱུ་ལ་འཇུག་དོགས་ཡོད། ། དེ་ཕྱིར་ལས་ཀྱི་ཉེས་དམིགས་སྙིང་ལ་གཟིར། ། དེ་ལྟ་ཡིན་མོད་མི་འདོད་སྡུག་བསྔལ་རྣམས། ། བདག་འཛིན་འཇོམས་པའི་གཉེན་པོར་བསྟེན་པར་བྱ། །
བདུད་དམག་བྱེ་བ་དུང་ཕྱུར་དགྲར་ལངས་ཀྱང་། ། ངའོ་སྙམ་པའི་འཇིགས་སྐྲག་སྤང་བར་བྱ། ། དབུགས་ལེན་གཤེད་མས་སྲོག་ལ་བྲབས་གྱུར་ཀྱང་། ། བདག་ལ་ཕན་པའི་རིམ་གྲོ་བསྟེན་མི་བྱ། ། འདི་ལྟར་མི་འདོད་ཐོག་ཏུ་མ་བབས་ན། ། འདོད་པའི་ཐབས་ལ་ནམ་ཡང་འཇུག་མི་སྲིད། ། མཁས་པས་སྤྱད་ན་མི་འདོད་མ་ལུས་པ། ། འདོད་རྒུའི་འབྱུང་གནས་ཡིན་པས་དང་དུ་བླང་། ། འདི་ལྟར་ལོག་སྒྲུབ་དང་དུ་ལེན་པ་ཡི། ། སེམས་དཔའ་རྣམས་ཀྱི་གོ་ཆ་མ་གྱོན་ན། །
འཁོར་བ་པ་ལ་བདེ་བ་ཡོད་མི་སྲིད། ། དེ་ཕྱིར་མི་འདོད་དང་དུ་བླང་བར་བྱ། ། འདི་ནི་ཐུབ་པ་ཆེན་པོའི་རྣམ་ཐར་ལས། ། དམ་པ་རྣམས་ཀྱིས་བསླབ་པར་བྱ་བའི་ཆོས། ། ཞེས་སོ། ། ལེའུ་གསུམ་པ་ལས། ། བློ་ལྡན་གང་གིས་ཉིན་མཚན་དུས་དྲུག་ཏུ། ། འཁོར་བ་སྤྱི་དང་སྒོས་ཀྱི་སྐྱོན་རྣམས་ལ། ། བརྟགས་ཤིང་དཔྱད་པས་ཤིན་ཏུ་སྐྲག་གྱུར་ནས། ། སོ་སོར་ཐར་པའི་སྡོམ་པ་བླངས་ཏེ་བསྲུང་། །
རང་ཉིད་ཐར་བའི་སྡོམ་པ་བརྟན་པ་ན། ། རང་ཉིད་ཇི་སྲིད་སངས་རྒྱས་མ་ཐོབ་བར། ། འགྲོ་བ་དག་ཀྱང་ཕ་དང་མར་བཅད་དེ། ། དེ་དག་དོན་ཏུ་སྨོན་འཇུག་སྡོམ་པ་བླང་། ། བྱམས་བརྩེའི་སེམས་ཀྱིས་སྨོན་པ་བརྟན་པ་ན། ། རང་ཉིད་འཁོར་བའི་ནགས་སུ་སྡུག་བསྔལ་ཀྱང་། ། ཅིར་ཡང་མི་སེམས་སྡུག་བསྔལ་གཞན་དོན་དུ། ། སྲོག་ལ་བསྡོས་ཏེ་དཀའ་སྤྱད་བསྟེན་པར་བྱ། ། དེ་ཚེ་ལོག་སྒྲུབ་མཐའ་ཡས་གང་བྱུང་ཡང་། ། རྨི་ལམ་སྒྱུ་མ་ཆོས་ཀྱི་དབྱིངས་སུ་བསམ། །
འདི་ལྟར་གོམས་ན་ཐུབ་པའི་རྣམ་ཐར་ཡིན། ། ཞེས་སོ། ། ལེའུ་བཞི་པ་ལས། ཉེ་བར་འཁོར་ལྟར་བཙུན་པའི་མཐར་ཐུག་ཅིང་། ། རྟ་ཐུལ་བཞིན་དུ་བག་ཡོད་མཛེས་གྱུར་ཀྱང་། ། བྱང་ཆུབ་ལམ་ལ་ཕ་མ་མི་འདྲེན་ན། ། རང་བདེའི་ཐར་པ་རྡོག་པས་བརྫི་རྒྱུ་ཡིན། ། རིག་པའི་གནས་ལ་མཁས་པའི་མཐུ་ཐོབ་ཅིང་། ། བླ་མ་ལྟ་བུར་ཀུན་གྱིས་ཁུར་ན་ཡང་། ། བསྟན་པ་སྤྱི་ཡི་ཁུར་ཆེན་མི་འཁུར་ཞིང་། །
རང་འདོད་གཙོར་བྱེད་ཐེ་ལེས་གདབ་བྱ་ཡིན། ། སངས་རྒྱས་བསྟན་ལ་དགྲ་བོ་ལངས་པ་ན། ། སོ་སོར་ཐར་ལ་བཟང་པོར་རློམ་གྱུར་ནས། ། ལེགས་པར་བཤད་པའི་འབུལ་མཆོག་མི་བྱེད་པར། ། བསྟན་པ་འཇིག་ལ་འདམ་པ་མཚང་རེ་ཆེ། ། འདི་ལྟར་སོ་སོར་ཐར་པ་ཕར་ཞོག་གི ། རང་ཉིད་ངན་འགྲོ་ཆེན་པོར་འགྲོ་དགོས་ཀྱང་། ། བསྟན་པ་འཇིག་བའི་དགྲ་བགེགས་མི་སྒྲོལ་རི། ། དམ་ཉམས་དགྲ་བགེགས་ཕ་རོལ་བསྒྲལ་བྱ་ཡིན། ། ཉོན་མོངས་ལས་ཀྱིས་བདས་པའི་གཏི་མུག་ཅན། །
བསྟན་དང་སེམས་ཅན་སྤྱི་ལ་མི་སེམས་པར། ། རང་ལ་གནོད་པར་བྱེད་པའི་དགྲ་བོ་ལ། ། ཁྲོས་ནས་སྔགས་ཀྱིས་ཕ་རོལ་སྒྲོལ་བ་དེ། ། ཚུལ་ཁྲིམས་འཆལ་ལམ་མ་འཆལ་མཚང་རེ་ཆེ། ། གང་ཡང་རྒྱལ་བ་རྣམས་ཀྱིས་ཁྲེལ་བ་ཡི། ། རང་དོན་ལས་ནི་རྣམ་པ་ཀུན་མི་བསྟེན། ། ཕྱོགས་བཅུའི་རྒྱལ་བ་རྣམས་ཀྱིས་བསྔགས་གྱུར་ན། ། ཇི་ལྟར་གྱུར་ཀྱང་ལས་དེ་བསྒྲུབ་པར་རིགས། ། མཁྱེན་པར་མཛོད་ཅིག་བློ་དང་ལྡན་པ་རྣམས། ། ལག་ལེན་ཐམས་ཅད་དོག་མཐའ་དག་ནས་བྱ། །
ཆོས་དང་འགལ་བ་སྲོག་དང་བསྡོས་ཏེ་སྤང་། ། སྤྱི་ལ་མི་གནོད་ངང་ལ་ཅི་ཕན་བྱ། ། ཞེས་སོ། ། ལེའུ་ལྔ་པ་ལས། ཁོ་བོ་བདེ་བ་ཅན་དུ་མི་སྨོན་ཞིང་། ། དབེན་པར་འདུག་ལ་མི་དགའ་ཞེས་སོགས་གསུངས་ནས། ད་ནི་འཇིག་རྟེན་ཁམས་རྣམས་ཐམས་ཅད་ཀྱི། ། མཐུ་ཆེན་ཐམས་ཅད་བདག་གི་དགྲར་ལངས་ཀྱང་། ། གོ་བོའི་བ་སྤུ་ཙམ་ཡང་མི་གཡོ་བར། ། འཁོར་བའི་གནས་འདིར་གོ་ཆ་བགོ་བར་བྱ།
འཇིག་རྟེན་དག་ན་ཤིན་ཏུ་མི་འདོད་པ། ། ལྟས་ངན་སྣ་ཚོགས་དམག་ཏུ་འཐིབས་པ་རྣམས། ། དགྲ་བདག་གཤིས་ངན་རང་ཉིད་གཞོམ་པའི་ཕྱིར། ། གཡང་དུ་ལེན་པའི་གོ་ཆ་བགོ་བར་བྱ། ། འཇིག་རྟེན་དག་ན་ཤིན་ཏུ་མི་མཁོ་བའི། ། ལས་དང་ཉོན་མོངས་སྒྱུ་མའི་འཁྲུགས་པ་རྣམས། ། བདག་ཏུ་འཛིན་པའི་སྲོག་དང་བྲལ་བའི་ཕྱིར། ། དང་དུ་ལེན་པའི་གོ་ཆ་བགོ་བར་བྱ། ། ཞེས་དང་། བདག་ཅག་འཁོར་བ་འདི་རུ་སྡུག་བསྔལ་བས། །
འདི་ཡི་ལན་རྩ་རྡོ་རུས་གཏུགས་པ་ན། ། རྣམ་རྟོག་སྙིང་གི་གཞལ་ཡས་ཡ་གི་ན། ། ངའོ་ཞེས་པའི་རྒྱལ་པོ་བཞུགས་པ་མཐོང་། ། དེ་ལ་ལེ་ལན་བདས་ཤིང་འཐབས་པ་ན། ། ཅི་ཟེར་ང་ནི་ཐོག་མེད་དུས་ནས་ཞུགས། ། བདག་ཉིད་བདག་གི་དགྲ་ཡིན་སུ་ལ་འཐབ། ། བདག་ཉིད་མགོན་ཡིན་ཐམས་ཅད་སུ་ལ་སྐྱོབ། ། བྱ་དང་མི་བྱ་ཡོངས་ལ་དཔང་པོ་རང་། ། རང་གིས་རང་ཉིད་ཐུལ་ན་གྲོལ་བར་འགྱུར། ། གཞན་གྱིས་གཞན་ཞིག་འདུལ་ན་འཐབ་རྩོད་ཡིན། །
ཨ་ཨ་སྐྱེ་མེད་ནམ་མཁའ་ལྟ་བུའི་ངང་། ། ཨི་ཨི་འཇིགས་མེད་སྤྲོས་དང་བྲལ་བའི་སྐུ། ། ཨོཾ་ཨོཾ་རྣམ་དག་ཆོས་སྐུར་ངོ་འཕྲོད་ནས། ། ཀཱ་རུ་ཎི་ཀས་ཐུགས་རྗེས་འཛིན་པར་ཤོག ། ཅེས་ཏེ། རྒྱས་པར་དེ་དག་ཉིད་དུ་ཤེས་པར་བྱའོ། ། ཡང་བླ་མ་བྱམས་པའི་རྣལ་འབྱོར་པས། བློ་སྦྱོང་མགུར་དུ་བཞེས་པ་ནི། ཀྭ་ཡེ་ཕ་མར་གྱུར་པའི་འགྲོ་བ་མ་ལུས་དྲང་བའི་ཕྱིར། ། བདག་ལ་ཡོད་པའི་ཉོན་མོངས་དུག་ལྔ་གང་དག་གིས། །
སེམས་ཅན་རྣམས་ཀྱི་དུག་ལྔ་མ་ལུས་དྲང་བར་བྱ། ། འདོད་ཆགས་ལ་སོགས་མེད་པའི་དགེ་བ་གང་ཡོད་རྣམས། ། འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། ། ན་ཚ་ལ་སོགས་འབྲས་བུར་གྱུར་པའི་སྡུག་བསྔལ་གྱིས། ། དེ་དང་རིགས་མཐུན་སྡུག་བསྔལ་མ་ལུས་དྲང་བར་བྱ། ། ན་ཚ་ལ་སོགས་མེད་པའི་ཕན་བདེ་གང་ཡིན་དེ། ། འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། ། དེ་ལྟར་བྱས་ན་རང་ཉིད་འཁོར་བའི་རྒྱ་མཚོ་འདིར། ། སྐད་ཅིག་ཙམ་ཡང་འཁྱམས་པའི་གོ་སྐབས་ག་ལ་སྲིད། ། འོན་ཀྱང་ཇི་སྲིད་བྱང་ཆུབ་མ་ཐོབ་བར། །
མྱོང་འགྱུར་ཉོན་མོངས་རྒྱུ་འབྲས་ཇི་སྙེད་པ། ། ཐམས་ཅད་སྐྱེ་བ་འདི་ལ་ཡོངས་སུ་རྫོགས་པར་བྱ། ། དེ་ཡང་ད་ལོ་ཟླ་བ་འདི་ལ་དྲང་བར་བྱ། ། དེ་ཡང་དེ་རིང་ད་ལྟ་ཉིད་དུ་རྫོགས་བྱས་ནས། ། སྡུག་བསྔལ་བྲང་བྲེང་རབས་ཆད་ཙམ་ཞིག་ཟབས་སུ་བསྟེན། ། བློ་འདི་འབྱོངས་པར་གྱུར་ཅིག་བྱམས་པའི་རྣལ་འབྱོར་ལ། ། ཞེས་བྱམས་སྙིང་རྗེ་བྱང་ཆུབ་ཀྱི་སེམས་གྱེར་སྒོམ་རྡོ་རྗེའི་གླུར་བླངས་པ་འདི་བྱམས་པའི་རྣལ་འབྱོར་པ་བདག་གིས་ཡུན་དུ་ཁ་ཏོན་བྱས་པ་ན། རེ་ཞིག་ཆུ་བོ་གངྒཱའི་འགྲམ་དུ་ཐུགས་རྗེ་ཆེན་པོ་དང་ལྡན་པའི་བཅོམ་ལྡན་འདས་བྱམས་པ་ལྷའི་རྒྱལ་པོའི་ཆ་ལུགས་སུ་བཞུགས་ནས། བྱམས་བའི་རྣལ་འབྱོར་པ་ཅན་དུ་བྱོན་ནས་འདི་སྐད་གསུང་། ཐོས་པ་ཙམ་གྱིས་ངན་འགྲོའི་སྡུག་བསྔལ་སེལ་བའི་གླུ། །
བསམས་པ་ཙམ་གྱིས་འཁོར་བའི་ལྗོན་པ་གཅོད་པའི་གླུ། ། བསྒོམས་པ་ཙམ་གྱིས་བྱང་ཆུབ་མྱུར་དུ་འབྱིན་པའི་གླུ། ། བྱམས་པ་སྙིང་རྗེ་བྱང་ཆུབ་སེམས་ཀྱི་གླུ་འདི་མཚར། ། ཉོན་མོངས་དུག་ལྔས་དགྲ་བཞིན་འཇོམས་པར་རིགས་ན་ཡང་། ། ཁྱོད་ཀྱི་འདི་ལྟར་ན་ནི་རྒྱུད་ལ་བསྟེན་པ་མཚར། ། ན་ཚ་སྡུག་བསྔལ་ཀུན་ནས་བཟོད་པར་དཀའ་ན་ཡང་། ། ཁྱོད་ཀྱིས་འདི་ལྟར་ན་ནི་ངོ་མཚར་རྨད་དུ་བྱུང་། ། རང་དོན་ཡལ་བར་དོར་ནས་གཞན་དོན་ལྷུར་མཛད་དེ། ། རང་དབང་མེད་པར་འཁོར་བར་འཁྱམས་པ་སུ་ཡིས་དཀའ། ། དེས་ན་རང་དོན་བསམ་པ་སྐད་ཅིག་མ་འཁྲིས་པར། །
གཞན་གྱིས་མི་འདོད་བདག་གིས་ལེན་པ་དམ་པ་ཡིན། ། ཐེག་པ་ཆེན་པོའི་གསུང་རབ་མཐའ་ཡས་མུ་མེད་ཀྱང་། ། འདི་རུ་མ་འདུས་རྡུལ་ཙམ་གང་ཡང་ཡོད་མ་ཡིན། ། དེ་ཕྱིར་རྣལ་འབྱོར་ཁྱོད་ཀྱིས་རྡོ་རྗེའི་གླུ་དབྱངས་འདི། ། ཐོས་སམ་བསམ་མམ་སྒོམ་པའམ་ནི་བཤད་ཀྱང་རུང་། ། འཇིག་རྟེན་ལྷ་དང་བཅས་པའི་སྐྱབས་གནས་དམ་པ་སྟེ། ། ཕྱོགས་བཅུའི་རྒྱལ་བ་རྣམས་ཀྱི་ཐུགས་ཀྱི་ཉིང་ཁུ་དེ། ། ཁྱོད་ཀྱི་བློ་ལ་ཤར་བ་ངོ་མཚར་ཤིན་ཏུ་ཆེ། ། ཞེས་ཤིན་ཏུ་དགེས་པས་རྡོ་རྗེའི་གླུ་ཚིག་གི་ལན་དུ་གསུངས་པ་དང་། བྱམས་པའི་རྣལ་འབྱོར་པ་ཤིན་ཏུ་ཉམས་དགའ་ཞིང་ཐེ་ཚོམ་གྱི་མདུད་པ་གྲོལ་ནས་དཔའ་བོ་ཆེན་པོ་རྡོ་རྗེའི་གཡུལ་དུ་ཞུགས་སོ། །
ཀྱེ་ཧོ། ། འདི་ལྟར་ཉིན་ལན་གསུམ་མཚན་ལན་གསུམ་དུས་དང་གནས་སྐབས་དྲན་པ་བརྗེད་པ་མ་མཆིས་པར་ཆོས་འདི་བློ་ལ་སྦྱངས་ཤིང་ཁམས་སོས་རྡོ་རྗེའི་གླུ་བླངས་པ་དང་། ལྷ་དང་ཀླུ་དང་། གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེའི་ཚོགས་དང་། ཤ་ཟ་དང་། སྲིན་པོ་ལ་སོགས་པ་མ་རང་གི་བུ་གཅིག་པུ་ལ་བྱམས་པ་བཞིན་དུ་གུས་པར་དབང་དུ་འདུས་པར་གྱུར་ཏེ།
གཞན་ཡང་ཡུལ་གྱི་རྒྱལ་པོ་དང་། བློན་པོ་དང་། བཙུན་མོ་དང་། བྲམ་ཟེ་དང་། ཁྱིམ་བདག་དང་། ཁྱེའུ་བུ་མོ་དམངས་རིགས་ལ་སོགས་པ་ཐམས་ཅད་དབང་དུ་འདུས་ཏེ། དགའ་བས་རྗེས་སུ་འབྲང་ཞིང་མཐོང་བ་དང་ཐོས་པ་ཐམས་ཅད་ཀྱང་བྱམས་པའི་རང་བཞིན་ཅན་དུ་གྱུར་ཏོ། ། གཞན་ཡང་རྟ་གླང་པོ་མ་ཧེ་སྤྲེའུ་འདབ་ཆགས་ཆུ་རུ་སྐྱེས་པ། རིའི་སེམས་ཅན་གཅན་གཟན་གྱི་ཚོགས་ཐ་ན་གྲོག་སྦུར་ཡན་ཆད་འགྲོ་བ་རིགས་དྲུག་རང་ལ་མི་འཇིགས་ཤིང་། བག་ཕེབས་པ་ལྟར་རྣལ་འབྱོར་པའི་དྲུང་དུ་འཁོད་པར་གྱུར་ཏོ། །
དེ་ལྟར་རྣལ་འབྱོར་པའི་ཐུགས་ཀྱི་དགོངས་པ་ལ། བདག་གིས་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་དོན་ཡིད་ལ་བྱས། ཚིག་ཁ་ཏོན་དུ་བྱས། སྙན་པ་རྡོ་རྗེའི་གླུ་བླངས་པ་ལ་བརྟེན་ནས། ཐུགས་རྗེ་ཆེན་པོ་དང་ལྡན་པའི་བཅོམ་ལྡན་འདས་བྱམས་པས་ཞལ་མངོན་སུམ་དུ་བསྟན། དགྱེས་པའི་གསུང་བྱུང་ནས་ཐེ་ཚོམ་གྱི་དྲྭ་བ་ཐམས་ཅད་བཅད། དེ་ལ་བརྟེན་ནས་ཁོ་བོ་བཟོད་པ་དང་བརྩོན་འགྲུས་ལ་སོགས་པ་ཟླ་བ་ཡར་གྱི་ངོ་བཞིན་དུ་འཕེལ་བར་གྱུར། དེའི་དབང་གིས་འདི་ལྟར་འགྲོ་བའི་རིགས་མི་མཐུན་པ་ཐམས་ཅད་ཀྱང་། མས་བུ་མཐོང་བ་བཞིན་དུ་བདག་ལ་ཀུན་དགའ་བར་གྱུར། དེ་དག་གི་བཟང་ལན་དུ་བཅོམ་ལྡན་འདས་བྱམས་པ་ལ་ཐེག་པ་ཆེན་པོའི་མཆོད་པ་དབུལ་བར་དགོངས་ནས་རྡོ་རྗེའི་གླུ་བླངས་པ་ནི།
ཐོག་མེད་དུས་ནས་ཉེ་བར་འབྲེལ་པ་ཡི། ། ཕ་མར་གྱུར་པའི་སེམས་ཅན་མ་ལུས་པ། ། བྱང་ཆུབ་མཆོག་ལ་འགོད་པའི་ཡི་དམ་བསམ། ། ཆོས་འདིས་བྱམས་པ་མགོན་ལ་མཆོད་པར་བགྱི། ། དེ་ཚེ་རང་དོན་སྐད་ཅིག་མ་འཁྲིས་བར། ། གཞན་དོན་འབའ་ཞིག་སྙིང་ལ་གོམས་པར་བྱ། ། འདི་ནི་བྱང་ཆུབ་སྒྲུབ་བའི་གཙོ་བོ་ཡིན། ། ཆོས་འདིས་བྱམས་པ་མགོན་ལ་མཆོད་པར་བགྱི། ། བདེ་སྡུག་བཏང་སྙོམས་ཚོར་བ་ཅི་བྱུང་ཡང་། ། བྱང་ཆུབ་འབྱིན་པའི་གྲོགས་སུ་དང་དུ་བླངས། །
བསྐལ་པ་དུ་མར་བསོད་ནམས་ཅིག་སོག་ཀྱང་། ། ཉན་ཐོས་སྡར་མའི་ཆོས་སུ་ཤོར་མ་གྱུར། ། ཆོས་འདིས་བྱམས་པ་མགོན་ལ་མཆོད་པར་བགྱི། ། དེ་ཙམ་ཞིག་ཏུ་མི་འདོད་ཅི་བྱུང་ཡང་། ། བཟོད་པའི་གོ་ཆ་ཅུང་ཟད་ཤོར་མ་གྱུར། ། ལྷག་པར་དྲིན་གྱིས་བསྐྱངས་པའི་སྐྱེ་བོ་ཡིས། ། ལོག་སྒྲུབ་བྱས་ཀྱང་འཛུམ་པའི་བཞིན་གྱིས་བསྐྱངས། ། ཆོས་འདིས་བྱམས་པ་མགོན་ལ་མཆོད་པར་བགྱི། ། སྡང་བའི་སྐྱེ་བོས་ཕྱོགས་ནས་སྡིག་བསགས་ཀྱང་། ། ངན་པའི་བསམས་པ་སྐད་ཅིག་ཤོར་མ་གྱུར། །
སྣང་སྲིད་བདུད་དང་ལྷ་འདྲེ་དགྲར་ལངས་ཀྱང་། ། རང་འདོད་འཁྲིས་པའི་སྲུང་སྐྱོབ་བྱེད་མ་མྱོང་། ། ཆོས་འདིས་བྱམས་པ་མགོན་ལ་མཆོད་པར་བགྱི། ། ངེས་པར་འཆི་བའི་ནད་ཀྱིས་བཏབ་གྱུར་ཀྱང་། ། ཆོས་མིན་དག་ལ་ཡིད་བརྟན་འཆའ་མ་མྱོང་། ། སེར་སྣ་གོམས་པས་འབྱོར་བ་ཆུང་ན་ཡང་། ། ལོག་པའི་འཚོ་བས་ལྟོ་གོས་བྱེད་མ་མྱོང་། ། ཆོས་འདིས་བྱམས་པ་མགོན་ལ་མཆོད་པར་བགྱི། ། ངན་པའི་གྲོགས་ཀྱིས་ཀུན་ནས་བསྐོར་ན་ཡང་། ། གཉེན་པོའི་རང་ཚུགས་གང་ལའང་སྐྱེལ་མ་མྱོང་། །
མདོར་ན་འགྲོ་འམ་འདུག་གམ་ཅི་བྱེད་ཀྱང་། ། མ་བརྟགས་བྱ་བ་གང་ཡང་བྱེད་མ་མྱོང་། ། ཆོས་འདིས་བྱམས་པ་མགོན་ལ་མཆོད་པར་བགྱི། ། དེ་ལྟར་ཡིན་མོད་འོན་ཀྱང་ཆོས་རྣམས་ལ། ། བདེན་པར་རྟོག་པ་རྡུལ་ཙམ་ཡོང་མ་མྱོང་། ། འདི་ནི་བྱང་ཆུབ་སྒྲུབ་པའི་གཙོ་བོ་ཡིན། ། ཆོས་འདིས་བྱམས་པ་མགོན་ལ་མཆོད་པར་བགྱི། ། དེ་ལྟར་སྒྲུབ་པའི་མཆོད་པ་དམ་པ་འདི། ། རྣལ་འབྱོར་བདག་གི་བསམ་པ་སྦྱང་བའི་ཕྱིར། ། བྱམས་པའི་དཔུང་གིས་ཡོན་འདི་བཞེས་སུ་གསོལ། །
བཞེས་ལ་བློ་འདི་འབྱོངས་པར་མཛད་དུ་གསོལ། ། ཞེས་པའི་མཆོད་པ་དང་། བར་སྣང་ལ་མཆོད་པའི་ལྷ་མོ་ལྔ་དང་། སྒྲ་དང་འོད་ལ་སོགས་པ་ཡིད་དུ་འོང་བའི་མཆོད་པ་གཞན་ཡང་དཔག་ཏུ་མེད་པའི་རྣམ་པ་བྱུང་བར་གྱུར་ཏོ། ། དེའི་ཚེ་ཐེག་པ་ཆེན་པོ་ལ་བློ་སྦྱོང་བའི་སྐྱེས་བུ་དམ་པ་རྣམས་ཆོས་འདི་ངོ་མཚར་བའི་གནས་སུ་རིག་ནས། འདིའི་ཕྱོགས་སུ་དཀའ་བ་སྤྱོད་པ་དང་། ཞུས་ཤིང་ཉམས་སུ་ལེན་པ་དུ་མ་བྱུང་མོད། གཙོ་བོར་གྱུར་པ་ནི་ཇོ་བོ་རྗེ་ཉིད་དེ། སྐྱེས་བུ་དམ་པ་དེས་རྒྱ་བོད་ཀྱི་ས་ཆ་ལ་སྐྱེས་བུ་དོན་དུ་གཉེར་བ་རྣམས་ལ་ལྡོག་ཁྲིད་དུ་གདམས་སོ། ། བྱམས་པས།
བྱམས་པའི་རྣལ་འབྱོར་པ། དེས་ཇོ་བོ་རྗེ་ལའོ། ། གཞན་ཡང་། ཐོག་མེད་བརྩེ་བས་བསྐྱངས་པ་ཡི། ། དྲིན་ཅན་རྣམས་ལ་སྙིང་རྗེ་བསམ། ། ཞེས་སོགས་རྗེ་བཙུན་བིརྺ་པའི་བློ་སྦྱོང་དང་། ཇོ་བོས་རྗེ་བཙུན་མ་སྒྲོལ་མ་དང་ཁྲོ་གཉེར་ཅན་གཉིས་ལ་གསན་པ་གསང་སྔགས་ལུགས་གྱི་བློ་སྦྱོང་ཀུ་སུ་ལུའི་ཚོགས་གསོག་དང་བཅས་པ་དང་། སྐྱིད་ན་བདེ་བ་ཚོགས་སུ་བསྔོ། ། ཕན་བདེས་ནམ་མཁའ་གང་བར་ཤོག ། སྡུག་ན་ཀུན་གྱི་སྡུག་བསྔལ་ཁུར། །
སྡུག་བསྔལ་རྒྱ་མཚོ་སྐེམ་པར་ཤོག ། ཅེས་པ་པཎ་ཆེན་ཤཱཀྱ་ཤྲཱིའི་སྐྱིད་སྡུག་ལམ་ཁྱེར་དང་། རྗེ་བཙུན་སྒྲོལ་མ་དང་རྡོ་རྗེ་ཕག་མོ་གཉིས་ཀྱིས། གང་བྱུང་གིས་ཆོག་ན་ཅི་བྱས་བདེ། ། སེམས་བཞག་པར་སྡོད་ན་ཕྱིན་ཀྱང་ཆོག ། བློ་ཆོས་དང་འདྲེས་ན་ཤི་ཡང་རུང་། ། སེམས་སྐྱེ་མེད་རྟོགས་ན་འཆི་རྒྱུ་མེད། ། ཅེས་སུམ་པ་ལོ་ཙཱ་བ་ལ་གདམས་པའི་བློ་སྦྱོང་དང་། བཀའ་གདམས་ཐོར་བུ་པ་གྲུབ་ཐོབ་ལྕེ་སྒོམ་གྱི་སེམས་སྦྱོང་རྣམས་ཀྱང་ཤེས་པར་བྱས་ནས་ཉམས་སུ་བླང་ཞིང་། ཡང་བྱང་ཆུབ་ཀྱི་སེམས་ལ་བརྟེན་ནས་ཉོན་མོངས་པ་ལམ་དུ་བླང་བའི་མན་ངག །
འཁོན་སྦྱང་བའི་མན་ངག ། སྡིག་པ་སྦྱང་བའི་མན་ངག འགྲོ་མགོན་བོད་དུ་འབྱོན་ཁར་རྣམ་དག་གཙུག་གི་ནོར་བུ་ལ་གདམས་པའི་བློ་སྦྱོང་དང་། མཆིམས་ཆེན་པོས་མཛད་པའི་བློ་སྦྱོང་ཐུན་གཅིག་མ་རྣམས་ཀྱང་ཡིག་ཆུང་ལོགས་སུ་འབྱུང་བ་བཞིན་ཤེས་པར་བྱའོ། ། ཡང་བོད་ཀྱི་བླ་མ་དགེ་བའི་བཤེས་གཉེན་ཆེན་པོ་གླང་རི་ཐང་པ་་་་་་རྡོ་རྗེ་སེང་གེ སངས་རྒྱས་སྣང་བ་མཐའ་ཡས་ཀྱི་སྤྲུལ་པར་གྲགས་པ་དེས་མཛད་བའི་བློ་སྦྱོང་ཚིག་རྐང་བརྒྱད་པ་ནི། སྤྱིར་སེམས་ཅན་ཐམས་ཅད་ལ་ཡིད་བཞིན་གྱི་ནོར་བུ་རིན་པོ་ཆེ་ལྟར་བསླབ་པ། ཁྱད་པར་དུ་གནས་གང་དུ་སྡོད་རུང་། གྲོགས་སུ་དག་འགྲོགས་ཀྱང་ཕྱོགས་ཐམས་ཅད་ནས་རང་ལ་དམན་པར་བལྟ་ལ། སྙིང་ཐག་པ་རུས་པའི་གཏིང་ནས་གཞན་ལ་གུས་པར་བྱ་བ་ལ་བསླབ་པའང་།
སྤྱོད་ལམ་ཐམས་ཅད་དུ་རང་གི་རྒྱུད་ལ་བརྟགས་ལ་ཉོན་མོངས་པ་སྐྱེས་མ་ཐག་བཙན་ཐབས་སུ་གདོང་ནས་བཟློག་པ་བསླབ་པའང་། ཤིན་ཏུ་རང་བཞིན་ངན་པ་དང་སྡིག་པ་དང་སྡུག་བསྔལ་དྲག་པོས་ནོན་པ་རྣམས་ལ་ཤིན་ཏུ་རྙེད་པར་དཀའ་ཞིང་གཅེས་པར་བསླབ་པའམ། རང་ལ་སྐུར་བ་ལ་སོགས་པའི་ཉེས་སྐྱོན་གང་བྱུང་ཡང་དག་ཚངས་མི་བྱ་བར་གྱོང་ཁ་རང་གིས་བླང་བ་ལ་བསླབ་པའམ། རང་གིས་སྔར་ཕན་བཏགས་པའམ། རེ་ཆེ་བའི་ས་ནས་ཡུལ་དེས་མགོ་བསྐོར་དང་། གདོང་མེད་བྱས་ན་བཀའ་དྲིན་ཆེ་བའི་བསམ་པས་དགེ་བའི་བཤེས་གཉེན་དུ་བསྒོམ་པ་ལ་བསླབ་པའམ། མདོར་ན་དངོས་སམ་བརྒྱུད་ནས་བདེ་བ་དང་ཕན་པར་འདུག་པ་ཐམས་ཅད་མ་རྣམས་ལ་དབུལ་ཞིང་། མ་དེ་དག་གི་གནོད་པ་དང་སྡུག་བསྔལ་ཐམས་ཅད་གུས་པས་རང་གི་སྙིང་ཁོང་དུ་བླང་བ་ལ་བསླབ་པའམ། དེ་དག་ཐམས་ཅད་ཀྱང་ཐབས་ལ་ཉེན་འབྱུང་བ་སྲིད་པས་ཚེ་འདིའི་རྟོག་པ་དང་ཅུང་ཟད་ཀྱང་མ་འདྲེས་པར་བྱ་ཞིང་། ཆོས་ཐམས་ཅད་སྒྱུ་མར་ཤེས་པའི་བློས་དངོས་པོ་གང་ལའང་མ་ཆགས་པར་བསླབ་པ་སྟེ།
བརྒྱད་པོ་འདི་ཐུགས་དམ་གྱི་གཙོ་བོ་ཡིན་ནོ། ། དོན་དེ་དག་སྨོན་ལམ་དུ་བྱས་ནས་འདེབས་པ། བདག་ནི་སེམས་ཅན་ཐམས་ཅད་ལ། ། ཡིད་བཞིན་ནོར་བུ་ལས་ལྷག་པའི། ། དོན་མཆོག་སྒྲུབ་པའི་བསམ་པ་ཡིས། ། རྟག་ཏུ་གཅེས་པར་འཛིན་པར་ཤོག ། གང་དུ་སུ་དང་འགྲོགས་པའི་ཚེ། ། བདག་ཉིད་ཀུན་ནས་དམན་ལྟ་ཞིང་། ། གཞན་ལ་བསམ་པ་ཐག་པ་ཡིས། ། མཆོག་ཏུ་གུས་པར་འཛིན་པར་ཤོག །
སྤྱོད་ལམ་ཀུན་ཏུ་རང་རྒྱུད་ལ། ། རྟོག་ཅིང་ཉོན་མོངས་སྐྱེས་མ་ཐག ། བདག་གཞན་མ་རུངས་བྱེད་པས་ན། ། བཙན་ཐབས་གདོང་ནས་བཟློག་པར་ཤོག ། རང་བཞིན་ངན་པའི་སེམས་ཅན་ནི། ། སྡིག་སྡུག་དྲག་པོས་ནོན་མཐོང་ཚེ། ། རིན་ཆེན་གཏེར་དང་འཕྲད་པ་ལྟར། ། རྙེད་པར་དཀའ་བའི་གཅེས་འཛིན་ཤོག ། བདག་ལ་གཞན་གྱིས་ཕྲག་དོག་གིས། ། གཤེ་སྐུར་ལ་སོགས་མི་རིགས་པའི། །
གྱོང་ཁ་རང་གིས་ལེན་པ་དང་། ། རྒྱལ་ཁ་གཞན་ལ་འབུལ་བར་ཤོག ། གང་ལ་བདག་གིས་ཕན་བཏགས་པའི། ། རེ་བ་ཆེ་བ་གང་ཞིག་གིས། ། ཤིན་ཏུ་མི་རིགས་གནོད་བྱས་ནའང་། ། བཤེས་གཉེན་དམ་པར་ལྟ་བར་ཤོག ། མདོར་ན་དངོས་དང་བརྒྱུད་པ་ཡིས། ། ཕན་བདེ་མ་རྣམས་ཀུན་ལ་འབུལ། ། མ་ཡི་གནོད་དང་སྡུག་བསྔལ་ཀུན། ། གསང་བས་བདག་ལ་ལེན་པར་ཤོག །
དེ་དག་ཀུན་ཀྱང་ཆོས་བརྒྱད་ཀྱི། ། རྟོག་པའི་དྲི་མས་མ་སྦགས་ཤིང་། ། ཆོས་ཀུན་སྒྱུ་མར་ཤེས་པ་ཡིས། ། ཞེན་མེད་བཅིངས་པ་ལས་གྲོལ་ཤོག ། ཅེས་པའི་ཚུལ་གྱིས་སོ། ། ཐེག་བ་ཆེན་པོ་བློ་སྦྱོང་གི་ལུས་ཡན་ལག་དང་བཅས་པའི་དོན་ཅུང་ཟད་བཤད་པ་འདི་ནི་རང་བཟོ་དོར་ཏེ། རྗེ་བཙུན་གོང་མའི་གསུང་འབའ་ཞིག་ལ་བརྟེན་ནས་དཀོན་མཆོག་འབངས་ཀྱིས་གངས་བུ་ལེར་སྦྱར་བའོ།། །། བློ་སྦྱོང་ལེགས་བཤད་ཀུན་འདུས་ཀྱི་བརྒྱུད་པ་ནི། ཐུབ་བའི་དབང་པོ། མ་ཕམ་མགོན་པོ།
ཐོགས་མེད་སྐུ་མཆེད། གྲོལ་སྡེ་རྣམ་གཉིས། གུ་ཎ་མི་ཏྲ། སེང་གེ་བཟང་པོ། གང་བ་སྤེལ། ཀུ་སཱ་ལི་ཆེ་ཆུང་། གསེར་གླིང་པ། ཨ་ཏི་ཤ། འབྲོམ་སྟོན། པུ་ཏོ་བ།
ཤ་ར་བ། འཆད་ཀ་བ། སེ་སྤྱིལ་བུ་པ། ལྷ་སྟོན་འོད་ཟེར་བླ་མ། ལྷ་སྡིངས་པ་བྱང་ཆུབ་འབུམ། དེ་དབོན་ཀུན་དགའ་རྒྱ་མཚོ། དབུ་མཛད་ཡོན་ཏན་དཔལ། མཁན་བདེ་བ་དཔལ། མཁན་གྲགས་པ་གཞོན་ནུ། བྱང་སེམས་བསོད་ནམས་གྲགས་པ།
རྒྱལ་སྲས་ཐོགས་མེད་པ། མང་མཁར་ཚུལ་ཁྲིམས་དཔལ། སེམས་དཔའ་ཆེན་པོ་གཞོན་ནུ་རྒྱལ་མཆོག ། བྱམས་ཆེན་སྐུ་སྐྱེ། རྗེ་ཀུན་དགའ་བཀྲ་ཤིས། འཕགས་མཆོག་ཡོན་ཏན་རྒྱ་མཚོ། གཉུག་ལ་པཎ་ཆེན། སྤྱན་སྔ་ངག་དབང་ཆོས་གྲགས། བྲག་དགོན་སྤྱན་སྔ་གཞོན་ནུ་ཆོས་དཔལ་བཟང་པོ། རྡོ་རྗེ་འཆང་ཕ་བོང་ཁ་པ་དཔལ་འབྱོར་ལྷུན་གྲུབ།
བཀའ་དྲིན་མཉམ་མེད་ཟུར་ཐམས་ཅད་མཁྱེན་པ་ཆོས་དབྱིངས་རང་གྲོལ། དེས་བདག་ཟ་ཧོར་བནྡེ་ལ་བཀའ་དྲིན་དུ་སྩལ་ལོ། ། བློ་སྦྱོང་ལེགས་བཤད་ཀུན་འདུས་འཆད་ཐབས་དང་བཅས་པ་འདི་ཉིད་མདོ་ཁམས་སྡེ་དགེ་ལྷུན་གྲུབ་སྟེང་དུ་སྤར་དུ་སྒྲུབས་པ་དགེ། །། PAGE * MERGEFORMAT 2 དཀོན་མཆོག་འབངས། བློ་སྦྱོང་ལེགས་བཤད་ཀུན་འདུས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
