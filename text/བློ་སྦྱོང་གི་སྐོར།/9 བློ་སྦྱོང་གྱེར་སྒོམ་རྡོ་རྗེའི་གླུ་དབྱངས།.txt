བློ་སྦྱོང་གི་སྐོར།
པོད ༩
བློ་སྦྱོང་གྱེར་སྒོམ་རྡོ་རྗེའི་གླུ་དབྱངས།
བློ་སྦྱོང་གྱེར་སྒོམ་རྡོ་རྗེའི་གླུ་དབྱངས་ཞེས་བྱ་བ་བཞུགས་སོ། ། ཀྭ་ཡེ་ཕ་མར་གྱུར་པའི་འགྲོ་བ་མ་ལུས་དྲང་བའི་ཕྱིར། ། བདག་ལ་ཡོད་པའི་ཉོན་མོངས་དུག་ལྔ་གང་དག་གིས། ། སེམས་ཅན་རྣམས་ཀྱི་དུག་ལྔ་མ་ལུས་དྲང་བར་བྱ། ། འདོད་ཆགས་ལ་སོགས་མེད་པའི་དགེ་བ་གང་ཡོད་རྣམས། ། འགྲོ་དྲུག་སེམས་ཅན་རྣམས་ལ་སྙོམས་པར་བྲིམས་པར་བྱ། ། ན་ཚ་ལ་སོགས་འབྲས་བུར་གྱུར་པའི་སྡུག་བསྔལ་གྱིས། ། དེ་དང་རིགས་མཐུན་སྡུག་བསྔལ་མ་ལུས་དྲང་བར་བྱ། ། ན་ཚ་ལ་སོགས་མེད་པའི་ཕན་བདེ་གང་ཡིན་དེ། ། འགྲོ་དྲུག་སེམས་ཅན་རྣམས་ལ་རྟག་ཏུ་བྲིམས་པར་བྱ། །
དེ་ལྟར་བྱས་ན་རང་ཉིད་འཁོར་བའི་རྒྱ་མཚོ་འདིར། ། སྐད་ཅིག་ཙམ་ཡང་འཁྱམས་པའི་གོ་སྐབས་ག་ལ་སྲིད། ། འོན་ཀྱང་ཇི་སྲིད་བྱང་ཆུབ་མ་ཐོབ་བར། ། མྱོང་གྱུར་ཉོན་མོངས་རྒྱུ་འབྲས་ཇི་སྙེད་པ། ། ཐམས་ཅད་སྐྱེ་བ་འདི་ལ་ཡོངས་སུ་རྫོགས་པར་བྱ། ། དེ་ཡང་ད་ལོའི་ཟླ་བ་འདི་ལ་དྲང་བར་བྱ། ། དེ་ཡང་དེ་རིང་ད་ལྟ་ཉིད་དུ་རྫོགས་བྱས་ནས། ། སྡུག་བསྔལ་བྲང་ཕྲེང་རབ་ཆད་ཙམ་གཅིག་ཐབས་སུ་བསྟེན། ། བློ་འདི་འབྱོངས་པར་གྱུར་ཅིག་བྱམས་པའི་རྣལ་འབྱོར་པ། ། ཞེས་བྱམས་སྙིང་རྗེ་བྱང་ཆུབ་ཀྱི་སེམས་གྱེར་སྒོམ་རྡོ་རྗེའི་གླུ་བླང་བ་འདི་བྱམས་པའི་རྣལ་འབྱོར་པ་བདག་གིས་ཡུན་དུ་ཁ་བཏོན་བྱས་ནས།
རེ་ཞིག་ཆུ་བོ་གངྒཱའི་འགྲམ་དུ་ཐུགས་རྗེ་ཆེན་པོ་དང་ལྡན་པའི་བཅོམ་ལྡན་འདས་བྱམས་པ་ལྷའི་རྒྱལ་པོའི་ཆ་ལུགས་སུ་བཞུགས་ནས་བྱམས་པའི་རྣལ་འབྱོར་པ་བྱོན་ནས་འདི་སྐད་གསུངས་སོ། ། ཐོས་པ་ཙམ་གྱིས་ངན་འགྲོའི་སྡུག་བསྔལ་སེལ་བའི་གླུ། ། བསམ་པ་ཙམ་གྱིས་འཁོར་བའི་ལྗོན་ཤིང་བཅད་པའི་གླུ། ། བསྒོམ་པ་ཙམ་གྱིས་བྱང་ཆུབ་མྱུར་དུ་འབྱིན་པའི་གླུ། ། བྱམས་པ་སྙིང་རྗེ་བྱང་ཆུབ་སེམས་ཀྱི་གླུ་འདི་མཚར། ། ཉོན་མོངས་དུག་ལྔ་དགྲ་བཞིན་འཇོམས་པར་རིགས་ན་ཡང་། ། ཁྱོད་ཀྱིས་འདི་ལྟར་ན་ནི་རྒྱུད་ལ་བསྟེན་པ་མཚར། ། ན་ཚ་སྡུག་བསྔལ་ཀུན་ནས་བཟོད་པར་དཀའ་ན་ཡང་། ། ཁྱོད་ཀྱིས་འདི་ལྟར་ན་ནི་ངོ་མཚར་རྨད་དུ་བྱུང་། ། རང་དོན་ཡལ་བར་དོར་ནས་གཞན་དོན་ལྷུར་མཛད་དེ། །
རང་དོན་མེད་པར་འཁོར་བར་འཁྱམས་པ་སུ་མི་དཀའ། ། དེས་ན་རང་དོན་བསམ་པ་སྐད་ཅིག་མ་འཁྲིས་པར། ། གཞན་གྱིས་མི་འདོད་བདག་གིས་ལེན་པ་དམ་པ་ཡིན། ། ཐེག་པ་ཆེན་པོའི་གསུང་རབ་མཐའ་ཡས་ཡོད་མོད་ཀྱང་། ། འདི་རུ་མ་འདུས་རྡུལ་ཙམ་གང་ཡང་ཡོད་མ་ཡིན། ། དེ་ཕྱིར་རྣལ་འབྱོར་ཁྱོད་ཀྱི་རྡོ་རྗེའི་གླུ་བླངས་འདི། ། ཐོས་སམ་བསྟན་ནམ་སྒོམ་པའམ་ནི་བཤད་ཀྱང་རུང་། ། འཇིག་རྟེན་ལྷ་དང་བཅས་པའི་སྐྱབས་གནས་དམ་པ་སྟེ། ། ཕྱོགས་བཅུའི་རྒྱལ་བ་རྣམས་ཀྱི་ཐུགས་ཀྱི་ཉིང་ཁུ་དེ། ། ཁྱོད་ཀྱི་བློ་ལ་ཤར་བ་ངོ་མཚར་ཤིན་ཏུ་ཆེ། །
ཤིན་ཏུ་དགྱེས་པ་རྡོ་རྗེའི་གླུ་ཚིག་གི་ལན་དུ་གསུངས་པ་དང་། བྱམས་པའི་རྣལ་འབྱོར་པ་ཤིན་ཏུ་ཉམས་དགའ་ཞིང་ཐེ་ཚོམ་གྱི་མདུད་པ་གྲོལ་ནས་དཔའ་བོ་ཆེན་པོ་རྡོ་རྗེའི་གཡུལ་དུ་ཞུགས་སོ། ། ཀྱེ་ཧོ། ཡང་འདི་ལྟར་ཉིན་ལན་གསུམ་མཚན་ལན་གསུམ་དུས་དང་གནས་སྐབས་དྲན་པ་དང་། བརྗེད་པ་མ་མཆིས་པར་ཆོས་འདི་བློ་ལ་སྦྱངས་ཤིང་ཁམས་གསོ་རྡོ་རྗེའི་གླུ་བླངས་པ་དང་། ལྷ་དང་ཀླུ་དང་གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་།
ལྟོ་འཕྱེ་ཆེན་པོ་དང་། ཤ་ཟ་དང་སྲིན་པོ་ལ་སོགས་པ་མ་རང་གི་བུ་གཅིག་པུ་ལ་བྱམས་པ་བཞིན་གུས་པར་དབང་དུ་འདུས་པར་འགྱུར་རོ། ། གཞན་ཡང་ཡུལ་གྱི་རྒྱལ་པོ་དང་། བློན་པོ་དང་། བཙུན་མོ་དང་། བྲམ་ཟེ་དང་། ཁྱིམ་བདག་དང་། ཁྱེའུ་དང་། བུ་མོ་དང་། དམངས་རིགས་ལ་སོགས་པ་ཐམས་ཅད་དབང་དུ་འདུས་ཏེ།
དགའ་བས་རྗེས་སུ་འབྲངས་ཤིང་མཐོང་བ་དང་། ཐོས་པ་ཐམས་ཅད་ཀྱང་བྱམས་པའི་རང་བཞིན་དུ་གྱུར་ཏོ། ། གཞན་ཡང་རྟ། གླང་པོ་ཆེ། མ་ཧེ། སྤྲེའུ། འདབ་ཆགས་ཆུ་རུ་སྐྱེས། རིའི་སེམས་ཅན་གཅན་གཟན་གྱི་ཚོགས། ཐ་ན་གྲོག་སྦུར་ཡན་ཆད་འགྲོ་བ་རིགས་དྲུག་རང་ལ་མི་འཇིགས་ཤིང་བག་ཕེབས་པ་ལྟར་རྣལ་འབྱོར་པའི་དྲུང་དུ་འཁོད་པར་གྱུར་ཏོ། ། དེ་ལྟ་རྣལ་འབྱོར་བའི་ཐུགས་ཀྱི་དགོངས་པ་ལ་བདག་གིས་བྱམས་སྙིང་རྗེ་བྱང་ཆུབ་ཀྱི་སེམས་ཡིད་ལ་བྱས།
ཚིག་ཁ་འདོན་དུ་བྱས། སྙན་པ་རྡོ་རྗེའི་གླུ་བླངས་པ་ལ་བརྟེན་ནས་ཐུགས་རྗེ་ཆེན་པོ་དང་ལྡན་པའི་བཅོམ་ལྡན་འདས་བྱམས་པས་ཞལ་མངོན་སུམ་དུ་བསྟན། དགྱེས་པའི་གསུང་བྱུང་ནས་ཐེ་ཚོམ་གྱི་དྲ་བ་ཐམས་ཅད་བཅད། དེ་ལ་བརྟེན་ནས་ཁོ་བོའི་བཟོད་པ་དང་བརྩོན་འགྲུས་ལ་སོགས་པ་ཟླ་བ་ཡར་ངོ་བཞིན་དུ་འཕེལ་བར་གྱུར། དེའི་དབང་གིས་འདི་ལྟར་འགྲོ་བ་རིགས་མི་མཐུན་པ་ཐམས་ཅད་ཀྱང་མས་བུ་མཐོང་བ་བཞིན་དུ་བདག་ལ་ཀུན་དགའ་བར་གྱུར། དེ་དག་གི་བཟང་ལན་དུ་བཅོམ་ལྡན་འདས་བྱམས་པ་ལ་ཐེག་པ་ཆེན་པོའི་མཆོད་པ་ཕུལ་བར་དགོངས་ནས་རྡོ་རྗེའི་གླུ་བླངས་པ་ནི། ཐོག་མེད་དུས་ནས་ཉེ་བར་འབྲེལ་བ་ཡི། ། ཕ་མར་གྱུར་པའི་སེམས་ཅན་མ་ལུས་པ། ། བྱང་ཆུབ་མཆོག་ལ་འགོད་པའི་ཡི་དམ་བསམ། ། ཆོས་འདིས་བྱམས་པ་མགོན་ལ་མཆོད་པ་བགྱི། །
དེ་ཚེ་རང་དོན་སྐད་ཅིག་མ་འཁྲིས་པར། ། གཞན་དོན་འབའ་ཞིག་སྙིང་ལ་གོམས་པར་བྱ། ། འདི་ནི་བྱང་ཆུབ་སྒྲུབ་པའི་གཙོ་བོ་ཡིན། ། ཆོས་འདིས་བྱམས་པ་མགོན་ལ་མཆོད་པ་བགྱི། ། བདེ་སྡུག་བཏང་སྙོམས་ཚོར་བ་ཅི་བྱུང་ཡང་། ། བྱང་ཆུབ་སྒྲུབ་པའི་གྲོགས་སུ་དང་དུ་བླངས། ། བསྐལ་པ་དུ་མར་བསོད་ནམས་ཅི་སོག་ཀྱང་། ། ཉན་ཐོས་སྡར་མའི་ཆོས་སུ་མ་ཤོར་བར། ། ཆོས་འདིས་བྱམས་པ་མགོན་ལ་མཆོད་པ་བགྱི། ། དེ་ཙམ་ཞིག་ཏུ་མི་འདོད་ཅི་བྱུང་ཡང་། །
བཟོད་པའི་གོ་ཆ་ཅུང་ཟད་ཤོར་མ་གྱུར། ། ལྷག་པར་དྲིན་གྱིས་བསྐྱངས་པའི་སྐྱེ་བོ་ཡིས། ། ལོག་སྒྲུབ་བྱེད་ཀྱང་འཛུམ་པའི་བཞིན་གྱིས་སྐྱོང་། ། ཆོས་འདིས་བྱམས་པ་མགོན་ལ་མཆོད་པ་བགྱི། ། སྡང་བའི་སྐྱེ་བོའི་ཕྱོགས་ནས་སྡིག་བསགས་ཀྱང་། ། ངན་པའི་བསམ་པ་སྐད་ཅིག་ཤོར་མ་གྱུར། ། སྣང་སྲིད་བདུད་དང་ལྷ་འདྲེ་དགྲར་ལངས་ཀྱང་། ། རང་འདོད་འཁྲི་བའི་བསྲུང་སྐྱོབ་བྱེད་མ་མྱོང་། ། ཆོས་འདིས་བྱམས་པ་མགོན་ལ་མཆོད་པ་བགྱི། ། ངེས་པར་འཆི་བའི་ནད་ཀྱིས་བཏབ་གྱུར་ཀྱང་། །
ཆོས་མིན་དག་ལ་ཡིད་བརྟན་བཅའ་མ་མྱོང་། ། སེར་སྣ་གོམས་པའི་འབྱོར་བ་ཆུང་ན་ཡང་། ། ལོག་པའི་ཆོས་ལ་ལྟོ་གོས་བྱེད་མ་མྱོང་། ། ཆོས་འདིས་བྱམས་པ་མགོན་ལ་མཆོད་པ་བགྱི། ། ངན་པའི་གྲོགས་ཀྱིས་ཀུན་ནས་བསྐོར་ན་ཡང་། ། གཉེན་པོའི་རང་ཚུགས་གང་ཡང་སྐྱེལ་མ་མྱོང་། ། མདོར་ན་འགྲོའམ་འདུག་གམ་ཅི་བྱེད་ཀྱང་། ། མ་བརྟགས་བྱ་བ་གང་ཡང་བྱེད་མ་མྱོང་། ཆོས་འདིས་བྱམས་པ་མགོན་ལ་མཆོད་པ་བགྱི། ། དེ་ལྟར་ཡིན་མོད་འོན་ཀྱང་ཆོས་རྣམས་ལ། །
བདེན་པར་རྟོགས་པ་རྡུལ་ཙམ་ཡོད་མ་མྱོང་། ། འདི་ནི་བྱང་ཆུབ་སྒྲུབ་པའི་གཙོ་བོ་ཡིན། ། ཆོས་འདིས་བྱམས་པ་མགོན་ལ་མཆོད་པ་བགྱི། ། དེ་ལྟར་བསྒྲུབ་པའི་མཆོད་པ་དམ་པ་འདིས། ། རྣལ་འབྱོར་བདག་གི་བསམ་པ་སྦྱང་བའི་ཕྱིར། ། བྱམས་པའི་དཔུང་གིས་ཡོན་འདི་བཞེས་སུ་གསོལ། ། བཞེས་ནས་བློ་འདི་འབྱོངས་པར་མཛད་དུ་གསོལ། ། ཞེས་པའི་མཆོད་པ་དང་། བར་སྣང་ལ་མཆོད་པའི་ལྷ་མོ་ལྔ་དང་། སྒྲ་དང་འོད་ལ་སོགས་པ་ཡིད་དུ་འོང་བའི་མཆོད་པ་གཞན་ཡང་དཔག་ཏུ་མེད་པའི་རྣམ་པར་གྱུར་ཏོ། །
དེའི་ཚེ་ཐེག་པ་ཆེན་པོ་ལ་བློ་སྦྱོང་བའི་སྐྱེས་བུ་དམ་པ་རྣམས་ཆོས་འདི་ངོ་མཚར་བའི་གནས་སུ་རིག་ནས། འདིའི་ཕྱོགས་སུ་དཀའ་བ་སྤྱོད་པ་དང་། ཞུ་ཞིང་ཉམས་སུ་ལེན་པ་ཡང་དུ་མ་བྱུང་མོད། དེའི་ནང་ནས་གནས་ཆེན་པོ་བརྒྱ་རྩ་བརྒྱད་ཀྱི་བདག་པོ། པཎྜི་ཏ་ལྔ་བཅུ་རྩ་གཉིས་ཀྱི་གཙུག་གི་ནོར་བུ། ཆོས་རྒྱལ་དྲུག་ཅུ་རྩ་གཉིས་ཀྱི་མངའ་གསོལ་བའི་དཔའ་བོ། འདུལ་བ་འཛིན་པ་བསམ་གྱིས་མི་ཁྱབ་པའི་མཁན་པོ། མདོ་སྡེ་འཛིན་པ་དཔག་ཏུ་མེད་པའི་བཤེས་གཉེན། མངོན་པ་འཛིན་པ་མཐའ་ཡས་པའི་སྐུར་གནས། རིག་པ་འཛིན་པ་རྒྱ་མཚོའི་བླ་མ།
མདོར་ན་འགྲན་ཟླ་ཐམས་ཅད་དང་བྲལ་བའི་སྐྱེས་བུ་དམ་པ་འགྲོ་བའི་མགོན་པོ་ཨ་ཏི་ཤ་ལ་གནང་ནས་ཐུགས་རྗེ་ཆེན་པོ་དེས་ཐུགས་ཉམས་སུ་བཞེས་ཏེ། དེ་ཡང་། རང་དོན་ཡལ་བར་དོར་ནས་གཞན་གྱི་དོན། ། ལྷུར་མཛད་དེ་ནི་བདག་གི་བླ་མ་ལགས། ། ཞེས་པ་ལ་སོགས་པ་དེ་ལྟར་ལགས་སོ། ། སྐྱེས་བུ་དམ་པ་དེས་རྒྱ་བོད་ཀྱི་ས་ཆ་ལ་སྐྱེས་བུ་དམ་པ་དོན་དུ་གཉེར་བ་རྣམས་ལ་ལྐོག་ཁྲིད་དུ་གདམས་པའོ། ། རྒྱུད་པ་ནི་བྱམས་པ། བྱམས་པའི་རྣལ་འབྱོར་པ། དེས་ཇོ་བོ་རྗེ་ལའོ།། ༈ །བྱམས་པའི་རྣལ་འབྱོར་པ་ལ་ཕྱག་འཚལ་ལོ། །
འཁོར་བའི་གནས་སུ་དཀའ་ཐུབ་བཟོད། ། སྐྱེ་བོ་ཡོངས་དེ་རང་འདོད་འཇོམས། ། མི་འདོད་འཇིགས་པས་མི་རྫི་བ། ། དཔའ་བོ་རྣམས་ལ་གུས་བཏུད་ནས། ། བདེ་གཤེགས་ལམ་སྲོལ་སྐྱོང་བའི་ཕྱིར། ། རྒྱལ་པོ་སྙིང་སྟོབས་ཆེན་པོ་ལྟར། ། གཞན་དོན་འབའ་ཞིག་རབ་བསམ་ནས། ། བདག་གཞན་ངེས་པར་བརྗེ་བར་བྱ། ། དེ་ལ་བདག་རྒྱུད་རེངས་པ་ངས། ། བཅུད་ཀྱི་བདག་པོ་དཔའ་བོ་ལ། །
བདེ་གཤེགས་གསུང་རབ་དཔང་བཞག་ནས། ། ཡུས་པའི་ཚིག་གིས་གདམས་འདི་ཞུ། ། ཨེ་མ་དཔའ་བོ་སྙིང་རྗེ་ཅན། ། བདག་གིས་ཆགས་པའི་གནས་རྣམས་སྤངས། ། འཇིགས་པའི་ལམ་ལ་དཀའ་བ་སྤྱད། ། ཕྱོགས་ལས་རྒྱལ་ཏེ་དྲུང་འདིར་སླེབ། ། ད་ནི་ནད་ཀྱིས་མནར་བ་ཡིས། ། ལོག་སྒྲུབ་སྐྱེ་བོ་བཟོད་པའི་ཕྱིར། ། མི་གཙང་འཁོར་བའི་འདམ་རྫབ་ཏུ། ། མི་ཕོད་བརྫི་བའི་ཆོས་གཅིག་ཞུ། །
རྡོ་རྗེ་སྙིང་པོས་ལན་གསུངས་པ། ། དཀའ་བ་སྤྱད་ནས་འོངས་པ་ལ། ། འཇིགས་དང་དུབ་པ་སྤངས་པའི་ཕྱིར། ། བློ་སྦྱོང་སེམས་དཔའི་རིམ་པ་ཡོད། ། ཁ་ཕུབ་སྣོད་དེ་ཐོས་པས་བཟློག ། ཞབས་རྡོལ་སྣོད་དེ་བསམ་པས་གྲུབ། ། སྦགས་པའི་སྣོད་དེ་བསྒོམས་པས་ཁྲུས། ། སྣོད་ཀྱི་སྐྱོན་སྤངས་བཅུད་འདི་ལོངས། ། ཀྭ་ཡེ་ཐོག་མ་མེད་དུས་ནས། ། ད་དུང་བདག་རྒྱུད་མ་ཐུལ་བས། །
གཤིས་ངན་བདུད་ཀྱི་ཁང་པ་ནས། ། ཉོན་མོངས་ལས་ཀྱི་ཕོ་ཉ་འཁོལ། ། ཁྱོད་ཀྱིས་ཕ་མ་མ་བསམས་པས། ། སེམས་ཅན་ཐམས་ཅད་སྡུག་བསྔལ་ཡང་། ། ད་དུང་བག་ཕེབས་བདེ་གྱུར་ཏེ། ། གཉེན་པོའི་གོ་ཆ་མི་གོན་ཨ། ། དེ་ནི་གྱོད་རྡལ་ཆེན་པོ་ཡིན། ། ཕྱིན་ཆད་བཟློག་པའི་གོ་བ་ལོང་། ། བདག་རྒྱུད་འགོང་པོ་མ་འཐུལ་ན། ། ཕ་མའི་སྲོག་ལ་བྲབ་བོ་ཨ། །
རང་གི་བདེ་སྐྱིད་འཇོམས་ངེས་ཨ། ། འཁོར་བའི་གཏིང་རྡོ་མཆིའོ་ཨ། ། གཤིས་ངན་རང་མགོ་མ་བཅིངས་ན། ། ཐམས་ཅད་དགྲ་བོ་ལངས་གྱུར་ཏེ། ། དུག་མདའ་སྙིང་ལ་ཟུག་པའི་ཚེ། ། ངེས་པར་ཕུང་བར་མཆིའོ་ཨ། ། རང་འདོད་ཁྱི་རྐུན་མ་ཕྱུང་བར། ། གཉེན་པོའི་གོ་ཆ་དམ་གྱུར་ཀྱང་། ། ནང་དུ་ཕུང་ཁྲོལ་བྱུང་བའི་ཚེ། ། སྨན་ཆང་དུག་ཏུ་འཆར་རོ་ཨ། །
དུག་ལྔའི་སྲོག་རྩ་མ་ཆོད་པར། ། ལེ་ལོའི་བློ་རྒྱ་བསྐྱེད་གྱུར་ཀྱང་། ། ཚེ་ཐུང་རླུང་གིས་ཁྱེར་བའི་ཚེ། ། སྙིང་ནས་འགྱོད་པ་མཆིས་སོ་ཨ། ། དེ་ནི་བསླབ་བྱ་ཆེན་པོ་ཡིན། ། ཕྱིན་ཆད་སེམས་ལ་བརྟག་ཞིག་འཚལ། ། རྣམ་རྟོག་བདུད་ཀྱི་རྒྱལ་པོ་ཡིན། ། གཤིས་ངན་ལས་ཀྱི་གཤིན་རྗེ་ཡིན། ། རང་འདོད་དུག་གི་སྡོང་པོ་ཡིན། ། སྐྱོན་འདི་སེམས་དང་ལེ་ལོ་ཅན། །
ཚེ་འདིའི་ཆེ་ཐབས་བསླུ་བྲིད་ཡིན། ། སྲུང་སྐྱོབ་མང་པོ་མགོ་སྐོར་ཡིན། ། ལྷ་འདྲེ་མང་པོ་བརྫུན་བྲིད་ཡིན། ། རྣམ་རྟོག་དགྲ་རུ་མ་ལངས་ཤིང་། ། བྱས་པའི་ལས་ལ་ཟིན་པ་མེད། ། སྐྱོང་བའི་འཁོར་ལ་ཁྲེལ་གཞུང་མེད། ། བསགས་པའི་ནོར་ལ་སྙིང་པོ་མེད། ། ཕུང་ཞིག་གཞལ་གྱིས་ཐོབ་ཅིག་ཨ། ། འཆི་བདག་རང་གི་སྙིང་ལ་གནས། ། སྲོག་ནི་རང་གིས་གཅོད་པར་བྱེད། །
དུག་ཆུ་རང་གིས་འཐུང་བར་བྱེད། ། ངེས་པར་བདུད་འདི་སོམས་ཤིག་ཨ། ། འདི་ནི་ཉམས་མྱོང་ཆེན་པོ་ཡི། ། བདག་གི་ཉེས་དམིགས་བཤད་པ་ཡིན། ། གཏམ་འདི་འཇིགས་པར་རབ་བསམས་ནས། ། ཕྱིན་ཆད་གོ་བར་འཚལ་ལོ་ཨ། ། ངེས་པར་སྙིང་ལ་བསམ་པ་ཡི། ། བྱ་བྱེད་མང་པོ་སྲོག་ལ་གཟན། ། གང་ལའང་ཕན་སེམས་མ་མཆིས་པས། ། སྟོན་ཆེན་མང་པོ་མི་ཁ་སྡང་། །
ཕོ་ཚུགས་གཉེན་པོ་མེད་པ་ཡིས། ། གྲོགས་པོ་ངན་པ་ཆོས་ལ་གཟན། ། འདོད་ཡོན་སྡུག་ཁ་མ་ཁེངས་པའི། ། ཆོས་པའི་གཟུགས་བརྙན་རྒྱུ་ལ་གཟན། ། བྱས་ཤེས་བཀའ་དྲིན་མི་བཟོ་བའི། ། ཁྲེལ་མེད་དེ་ནི་ཡོངས་ལ་གཟན། ། རང་དོན་ཡལ་བར་མ་དོར་བའི། ། གཞན་དོན་ཚིག་གིས་བསླུའོ་ཨ། ། བློ་སྦྱོང་སེམས་དཔའི་རིམ་པ་ལས་གཞི་ཉོན་མོངས་གཏན་ལ་དབབ་པའི་ཆོས་ཡོངས་སུ་རྫོགས་པའོ།། PAGE * MERGEFORMAT 2 བློ་སྦྱོང་གྱེར་སྒོམ་རྡོ་རྗེའི་གླུ་དབྱངས།
PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
