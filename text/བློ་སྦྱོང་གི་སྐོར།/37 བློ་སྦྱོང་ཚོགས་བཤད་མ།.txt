བློ་སྦྱོང་གི་སྐོར།
པོད ༣༧
བློ་སྦྱོང་ཚོགས་བཤད་མ།
བློ་སྦྱོང་ཚོགས་བཤད་མ་བཞུགས་སོ། ། ཀུན་མཁྱེན་ཐུགས་ནི་བརྩེ་བའི་དབང་གྱུར་ཅིང་། ། གཞན་དོན་རོ་གཅིག་ཐུབ་དབང་སྲས་ཀྱི་གཙོ། ། བྱམས་མགོན་ནས་བརྒྱུད་བརྒྱུད་པའི་བླ་མ་ལ། ། རབ་དད་དགའ་བའི་ཡིད་ཀྱིས་ཕྱག་འཚལ་ཏེ། ། ཐེག་ཆེན་ལམ་གྱི་རྩ་བ་བྱང་ཆུབ་སེམས། ། བདག་གཞན་བརྗེ་བ་བླ་མ་རྣམས་ཀྱི་གསུང་། ། བདེ་བའི་འབྱུང་གནས་དགེ་བའི་གཏེར་ཆེན་པོ། ། ཁ་འབྱེད་གནད་ཀྱི་གདམས་པ་འདིར་བསྟན་བྱ། ། ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་ཆོས་ཀྱི་འཁོར་ལོ་རིམ་པ་གསུམ།
གསུང་རབ་ཡན་ལག་བཅུ་གཉིས། སྡེ་སྣོད་རིམ་པ་གསུམ། ཐེག་པ་ཆེ་ཆུང་། ཆེན་པོ་ལ་སྔགས་ཕ་རོལ་ཏུ་ཕྱིན་པ་རྣམས་ཀྱི་ཉིད་ཀྱིས་གཟིགས་པའི་ལམ་ཐུགས་རྗེས་གཞན་ལ་གསུངས་པས་ལེགས་པར་གསུངས་པའི་བཀའ་ཡིན་ལ། རྗེ་བཙུན་བྱམས་པ་ལ་སོགས་པས་དེའི་དགོངས་པ་བཀྲལ་བ་ནི་བསྟན་བཅོས་ཡིན་ནོ། ། བཀའ་དང་བསྟན་བཅོས་ཐམས་ཅད་ཀྱི་བརྗོད་བྱ་མདོར་བསྡུས་པ་ནི། ང་ཟད་པར་བྱེད་པ་དང་། གཞན་གཅེས་པར་འཛིན་པ་གཉིས་སུ་འདུས་སོ། ། ཐེག་པའི་དབང་དུ་བྱས་ན། དང་པོ་ཉན་རང་གི་ཐེག་པས་བསྡུས་ལ།
གཉིས་པས་ཐེག་ཆེན་བསྡུས་སོ། ། དེ་ཉམས་སུ་ལེན་པ་ལ་སྔགས་ལ་བརྟེན་པ་དང་། ཕ་རོལ་ཏུ་ཕྱིན་པའི་ལུགས་གཉིས་ལས། ཕྱི་མ་ཉམས་སུ་ལེན་པ་ལ་ཇོ་བོ་ལ་ལུགས་གསུམ་མངའ་སྟེ། དང་པོ་དྷརྨ་རཀྵི་ཏ་ལ་ཞུས། འདི་རྟེན་དགེ་ཚུལ་དུ་བཞུགས། ཐུགས་རྗེ་ཆེ་བས་སྐུ་ཤ་བཅད་ནས་བཏང་། རིགས་པའི་གདམས་ངག་སློབ་དཔོན་རྟ་དབྱངས་ཀྱིས་མཛད་པའི་མདོ་སྡེ་རྒྱན་གྱི་རྗེས་སུ་འབྲངས། ལུང་དབྱིག་པ་གསུམ་གྱི་ཕྲེང་བ་ལ་བརྟེན། དེ་གཉིས་ཀ་བོད་དུ་མ་འགྱུར་གསུང་།
འཇུག་ལུགས་བདེན་པ་བཞིའི་སྒོ་ནས་འཇུག ལྟ་བ་ཉན་ཐོས་བྱེ་བྲག་ཏུ་སྨྲ་བ་དང་མཐུན། སྒོམ་ལུགས་དང་པོ་ནས་བདག་གཞན་མཉམ་པ་ནས་བསྒོམ་གསུངས། འདི་ལ་དང་པོའི་བརྒྱུད་པ་མི་གསུང་། གཉིས་པ་འཇམ་དཔལ་ནས་བརྒྱུད། བླ་མ་བྱམས་པའི་རྣལ་འབྱོར་པ་ལ་ཞུས། བྱམས་པ་ཁོ་ན་བསྒོམ་པས་དེ་ལྟར་གྲགས། ཀུ་ས་ལི་ཆུང་བ་ཡིན། ཁྱི་ལ་དབྱུག་པ་བརྒྱབ་པའི་རྗེས་བྱུང་བའི་གཏམ་རྒྱུད་ཅན་ཡིན། ལུང་ནམ་མཁའ་སྙིང་པོའི་མདོ་ལ་བརྟེན།
རིགས་པའི་མན་ངག་བསླབ་བཏུས་ཀྱི་རྗེས་སུ་འབྲངས། འཇུག་ལུགས་མདོ་སྡེ་གཞན་གྱི་སྒོར་འཇུག་པ། ལྟ་བ་ཉན་ཐོས་མདོ་སྡེ་པ་དང་མཐུན། སྒོམ་ལུགས་གོང་དང་འདྲ། གསུམ་པ་བྱམས་པ་ནས་བརྒྱུད། བླ་མ་གསེར་གླིང་པ་ལ་ཞུས། ལུང་དྲི་མ་མེད་པར་གྲགས་པའི་མདོ་ལ་བརྟེན། རིགས་པའི་མན་ངག་བྱང་ཆུབ་སེམས་དཔའི་སའི་རྗེས་སུ་འབྲངས། ལྟ་བ་མུ་སྟེགས་པ་དང་ཡང་ཐུན་མོང་བ། འཇུག་ལུགས་ཕར་རོལ་ཏུ་ཕྱིན་པའི་སྒོར་འཇུག
སྒོམ་ལུགས་དང་པོ་ནས་བརྗེ་བ་ནས་བསྒོམ། དེ་ལྟར་བརྒྱུད་པའི་ལུགས་གསུམ་ལས། འདི་བྱམས་པ་ནས་བརྒྱུད་པ་སྟེ། བྱམས་པ། ཐོགས་མེད། དབྱིག་གཉེན། བློ་གྲོས་བརྟན་པ་ནས་གསེར་གླིང་པའི་བར་དུ་བརྒྱུད་པའོ། ། འདི་ལུང་དྲི་མ་མེད་པར་གྲགས་པའི་མདོ་ལས། འཇིག་ཚོགས་ལ་ལྟ་བ་ནི་དེ་བཞིན་གཤེགས་པའི་གདུང་ཞེས་པ་དང་། འཇིག་ཚོགས་ལ་ལྟ་བ་རི་རབ་དང་མཉམ་པ་བསྐྱེད་ཀྱང་།
བྱང་ཆུབ་ཀྱི་སེམས་སྐྱེ་ཞིང་། དེ་ལས་སངས་རྒྱས་ཀྱི་ཆོས་རྣམས་ཀྱང་འབྱུང་ངོ་། ། ཞེས་པ་ལ་སོགས་པ་དང་། རིགས་པ་བྱང་ཆུབ་སེམས་དཔའི་ས་ལས། བྱང་ཆུབ་སེམས་དཔའ་གནས་དབེན་པར་སོང་ནས། བསམ་པ་དག་ཅིང་སྙིང་ཐག་པ་ནས་དྭང་བས་ཀུན་ཏུ་རྟོག་པ་དག་གིས་སྦྱིན་པར་བྱ་བའི་ཆོས་རྣམ་པ་སྣ་ཚོགས་པ་རྒྱ་ཆེན་པོ་དཔག་ཏུ་མེད་པ་དག་ལ་མོས་ཤིང་སེམས་ཅན་ལ་སྦྱིན་པ་དག་སྟོབ་པར་བྱེད་ན། དེས་བྱང་ཆུབ་སེམས་དཔའ་ཚེགས་ཆུང་ངུས་ཚོགས་དཔག་ཏུ་མེད་པ་འཕེལ་བར་འགྱུར་རོ། ། དེ་ནི་བྱང་ཆུབ་སེམས་དཔའ་ཤེས་རབ་ཆེན་པོ་དང་ལྡན་པའོ། ། ཞེས་པ་ལ་སོགས་པ་གསུངས་སོ། ། གྲུབ་མཐའ་ཕྱི་རོལ་པ་དང་མཐུན་པ་ནི།
ཀུན་ཏུ་བཏགས་པའི་བདག་འདོད་པ་མ་ཡིན་ཡང་། ལྷན་ཅིག་སྐྱེས་པའི་བདག་ལ་བརྟེན་ནས་བདག་འཁོར་བར་སྡུག་གི་དོགས་པ་དང་། བདག་གི་མ་དྲིན་ཆེ་བ་ལ་སོགས་པ་ལ་བརྟེན་ནས་བྱམས་པ་ལ་སོགས་པ་སྐྱེ་བས་འཇིག་ཚོགས་ལ་ལྟ་བ་དེ་བཞིན་གཤེགས་པའི་གདུང་ཞེས་པའི་དོན་ཡིན་ནོ། ། ཇོ་བོ་བླ་མ་དྲན་གསུངས་ནས་བཤུམས་པའི་རྒྱུ་མཚན་ཡང་། ཁོ་བོའི་སེམས་བཟང་པོ་དུམ་ཙམ་འདི་བླ་མ་དེའི་དྲིན་ཡིན་གསུངས་པ་ལྟར་རོ། ། འཇུག་ལུགས་ཤེས་རབ་ཀྱི་ཕ་རོལ་ཏུ་ཕྱིན་པའི་སྒོར་འཇུག་པ་ནི། དང་པོ་བདག་གཞན་བརྗེ་བ་ལ་བརྟེན་ནས་ཐབས་ཀྱི་ཆ་གོམས་པར་བྱས་ནས། དེ་བརྟན་པ་ན་ཤེས་རབ་བསྒོམ་པ་སྟེ། ཇོ་བོའི་ལམ་སྒྲོན་ལས། ཐབས་གོམས་དབང་གིས་བདག་ཉིད་ཀྱི། །
གང་གིས་ཤེས་རབ་རྣམ་བསྒོམ་པ། ། དེས་ནི་བྱང་ཆུབ་མྱུར་དུ་འཐོབ། ། བདག་མེད་གཅིག་པུ་བསྒོམ་པས་མིན། ། ཞེས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་སྟོབས་ཀྱིས་ཁྲིད་པར་བྱ་བ་ཡིན་གསུངས། འདི་ལ་ཕྱིར་མི་ལྡོག་པའི་རྟགས་སྦྱོར་ལམ་ནས་ཡོང་གསུངས། འདི་ཇོ་བོས་དགེ་བཤེས་སྟོན་པ་མིན་པ་ལ་མ་གནང་། སྟོན་པས་ཁུ་ལ་སོགས་པ་ལ་འདི་དང་འདི་གནང་ནས། ཁོ་བོ་ལ་འདི་གནང་བ་ཇི་ལྟར་ལགས་ཞུས་པས། ངས་ཁྱོད་མ་ཡིན་པ་ལ་བསྟན་ས་མ་རྙེད་པ་ཡིན་གསུངས་སྐད། དགེ་བཤེས་སྟོན་པས་ཀྱང་པོ་ཏོ་བ་མ་ཡིན་པ་ལ་མ་གནང་།
པོ་ཏོ་བས་ཀྱང་། ཤ་ར་བ་དང་། གླང་རི་ཐང་པ་ལས་གཞན་ལ་གནང་བ་མེད། དགེ་བཤེས་ཆེན་པོ་འཆད་ཀ་བ་བྱིས་པ་ནས་ཆོས་ལ་མོས་པས་མི་སྐྱའི་དུས་ནས་ཆོས་མང་དུ་ཞུས། གཉལ་དུ་དགེ་བཤེས་ཆོས་འབར་གྱི་གྲྭ་སར་རབ་ཏུ་བྱུང་ནས་ཆོས་ཀྱང་མང་དུ་གསན། ཡར་ལུངས་སུ་སྙེགས་མཆེད་གཉིས་ལ་མངོན་པ་ཀུན་བཏུས་ཚར་བདུན་ཙམ་གསན། དགེ་བཤེས་སྙེགས་དང་འགྲོགས་ནས། ཡ་གད་པ་ལ་བེའུ་འབུམ་ཚར་གཅིག་ཕྱིས་གཅིག་གསན་ཏེ་འདི་རྩད་མ་གཅད། དེ་ནས་གླང་རི་ཐང་པའི་སློབ་མ་གཉལ་པ་ཡོན་ཏན་ཤེས་རབ་ལ། ཁྱེད་ཀྱི་དགེ་བཤེས་ལ་ཡོན་ཏན་ཇི་འདྲ་ཡོད་དྲིས་པས།
བློ་སྦྱོང་ཡོད་པར་ཐོས། ཁོ་རང་སློབ་མ་ཡིན་ཡང་འདི་མི་བཞུགས་པར་གདའ། དེར་ཉང་ལྕགས་ཤིང་པ་ལ་གླང་རི་ཐང་པའི་ལུགས་ཀྱི་ཚིག་བརྒྱད་པོ་དེ་གསན། བཀའ་གདམས་པ་ལ་དད་པའི་རྒྱུ་ཡང་དེས་བྱས་གསུངས། དེ་ནས་དོལ་པ་དང་ལུང་སྨད་པ་དང་མཇལ་ནས་དེར་ལོ་བཞི་བཞུགས། དགུང་ལོ་སུམ་ཅུ་བཞེས་ཀྱི་བར་ལ་བསྟེན། དེ་ནས་གྲའི་སོ་ཐང་པ་དེའི་ཞལ་ནས། ངའི་མཆོད་གནས་བྱ་གསུངས་པ་ལ་སྔར་གྱི་ཚིག་བརྒྱད་པོ་དེ་གསན་པས་བཀའ་གདམས་པ་ལ་མོས་པས་མཆི་བར་ཞུས། དེར་ཁོང་གིས་གཏོར་མ་གཅིག་མཛད་ནས། ད་ཁྱོད་མནར་མེད་ཀྱི་མེ་གསེང་དུ་བསྲེག་ཀྱང་བར་ཆད་མེད་པར་བླ་མ་གཅིག་དང་མ་མཇལ་ན།
ང་ལ་བྱིན་རླབས་མེད་པ་ཡིན་གྱི་གསུངས། དེ་ནས་སུམ་ཅུ་སོ་གཅིག་གི་ལོ་ལ་དབུ་རུར་བྱོན། གླང་ཐང་པ་ལ་དད་དེ་འདས། ཁོང་གི་ཤུལ་ན་རྒྱུད་སུ་མཐོ་དྲིས་པས། མཉན་མཐོ་ཟེར། དེར་གླང་ཐང་དུ་བཞུད་པར་བཞེད་ནས། གཡོག་པོ་གསུམ་སྔོན་ལ་དཔེ་ཆ་སྐྱེལ་དུ་བཏང་བས། གཉན་དང་། བ་ཝ་འདུལ་བ་འཛིན་པ་དང་། མདོ་སྡེ་དང་གསུམ།
གླང་ཐང་འཛིན་པ་ལ་མ་མཐུན་པར་འདུག་ཟེར་ནས་ལོག་ནས་བྱུང་། འོ་ན་མི་འོང་བར་འདུག ཁྱེད་གསུམ་བཞོར་ཤ་ར་བ་ཅན་དུ་སོང་། ང་ཞང་བྲག་དམར་བ་ཅན་དུ་ལྟར་འགྲོ་གསུང་ནས་འབྲོམ་པ་ནས་གྱེས་ནས་སེར་བ་ཁར་བྱོན། སེར་ཐོག་པའི་གཉེར་པ་ལ་སྣམ་བུ་གཅིག་བཙོངས་ཏེ། དགུན་ཟླ་བ་གཉིས་དེར་བཞུགས། དཔྱིད་འཇོད་མོར་བྱོན། མཚར་སྣར་དགུང་ལོ་བཅུ་གཉིས་བསོད་སྙོམས་མཛད། དེ་ནས་འཇོད་མོ་ཀེ་རུར་འབྱོན་པར་བཞེད་ནས་བྱོན་ཙ་ན། ཤ་ར་བའི་གྲྭ་པ་ལྷོ་གཉལ་བ་ཟོང་ཚོང་བ་མང་པོ་བྱུང་།
ཕྱག་རྟེན་བྱས་ནས་འདི་ཙུག་མཛད་པས་ག་ན་མཆི། གཞོར་གཤེགས་ཟེར་ནས་དྲེའུ་རབ་དགོན་པར་ནས་ཁལ་གཅིག་ཕོག་ནས་དེར་བཞུགས་སུ་བཅུག ཁོང་རྣམས་ཟོང་སྐོར་ལ་སོང་། དེར་ལོག་ནས་གཞོར་བྱོན། དབྱར་དེ་ཉན་ཐོས་ཀྱི་ས་གསུང་ཞིང་འདུག གསན་པས་བྱིངས་ཉོག་གེ་བ་གཅིག་ལས་བློ་འཁུལ་བ་ཁོ་ན་མ་བྱུང་། འདི་ཀུན་གྱི་ཟུར་དང་ཡེ་མ་བྱུང་བས་མེད་སྙམ་ནས་རྒྱགས་སྐྱེལ་བ་གཅིག་ཡོད་པ་ལ་ང་གལ་ཏེ་དོན་གཉེར་དུ་འགྲོ་བས་མ་སྐྱེལ་ཅིག་བྱས། ཆོས་འདི་འདུག་ན་བསྡད། མི་འདུག་ན་འགྲོ་དགོས། ཁྱི་ལུད་བཞིན་ཕུང་པོ་གང་ཁྱེར་བསྡད་པས་མི་ཡོང་དགོངས།
ཞུ་བའི་སྐབས་མ་བྱུང་། ཉིན་གཅིག་གྲྭ་པ་རྣམས་སྟོན་མོ་ལ་ཞུགས། དགེ་བཤེས་པ་ཁོ་རང་གིས་བཞེངས་པའི་འབུམ་པ་ལ་བསྐོར་བ་མཛད་ཅིང་བཞུགས་པའི་སར་འཇིགས་སེ་གཅིག་གིས་ཕྱིན་ནས་ཕྱག་བྱས་ཅམ་ཙེ་གཏིང་ནས་འདིར་བཞུགས་པར་ཞུ་དང་། ཞུ་རྒྱུ་གཅིག་བདོག་ཞུས་པས། བོ་དྷི་རྩིའི་ཕྲེང་བ་གཅིག་བགྲང་གིན་སྟོན་པ་ལ་གྲོས་མ་ཆོད་པ་ཅི་བདོག དགེ་བཤེས་པོ་ཏོ་བ་ལ་ཐེག་པ་ཆེན་པོ་བློ་སྦྱོང་བྱ་བ་བདོག་སྐད་པ་ཞེས་གླེང་ནས། ཁོ་བོ་དེ་ལ་མོས། ཆོས་ལུགས་འདི་འདྲ་བ་ཡང་གདའ་ན། ཁང་པ་མ་རྙེད་པ་ལ་སོགས་པ་ལ་རེས་ཕན་པར་བྱུང་། རེས་བཏུབ་གྲགས་པ་ཡང་མ་བྱུང་།
ལམ་ཏུ་འགྲོའམ་མི་འགྲོ་ལགས་ཞུས་པས། ཕྲེང་བ་རྡོག་ཅིང་སྟོན་པ་ལ་བཏུབ་མ་བཏུབ་ཀྱི་ལམ་ན་མེད། སངས་རྒྱས་མི་འདོད་ན་མི་འདོད། འདོད་ཕན་ཆད་ལམ་དེར་མ་ཞུགས་པར་འཚང་རྒྱ་མི་སྲིད་གསུངས། འདི་ཙམ་པའི་ཐག་ཆོད་གསུངས་ཚོད་ཀྱིས་ནང་ན་ཉམས་མྱོང་ཁྱད་པར་ཅན་ཡོད་ངེས་སྙམ་པ་གཅིག་བྱུང་གསུངས། འོ་ན་ལུང་ཆོས་པ་ལ་ལུང་དགོས་ན་བདོག་གམ་ཞུས་པས། སྤྱོད་འཇུག་གི འགྲོ་བའི་སྡུག་བསྔལ་གང་ཅིའང་རུང་། ། ཞེས་པ་དེ་ཡོང་ངམ་སྙམ་ཙ་ན། སློབ་དཔོན་ཀླུ་སྒྲུབ་ལ་ཚད་མར་མི་བྱེད་པ་སུ་བདོག
དེའི་རིན་ཆེན་ཕྲེང་བ་ན་མར་ལ། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཟེར་བ་གདའ་གསུང་། དེར་ཕྱག་གསུམ་འཚལ་ཡོང་། རིན་ཆེན་ཕྲེང་བ་ཡོད་དམ་དྲིས་པས་ཡོད་ཟེར། ཞལ་ཕྱེ་ལྟས་པས་འདུག་སྟེ། སྔར་ཨེན་རེས་བལྟས་པ་ལ་མ་ཟིན་པར་འདུག་གསུང་སྐད། དེར་དགའ་ནས་རྒྱགས་སྐྱོལ་གཅིག་བྱས་ནས་གཞོར་ལོ་གཉིས་ཙམ། དགེ་གོང་དུ་ལོ་དྲུག་ཙམ་ལོ་ངོ་དགུ་འདི་ཤ་སྟག་རྩད་བཅད།
གཞན་རྣམས་སྨ་ར་སྐེ་ལ་ཟོང་འདོགས་ཟེར་བ་བཞིན་དུ་བྱས་གསུངས་སྐད། ཤར་བར་འཕོས་ནས་སྒང་མ་སྒི་ཐོག་ཏུ་སོང་གསུངས། དེ་ཙམ་གཅིག་བཞུགས་ཀྱང་ལྐོག་ཏུ་རྩད་གཅོད་པ་ལས་ཚོགས་སུ་ས་བོན་གཅིག་ཡོད་པའི་སར་བཏུབ་ན་དེ་ཙུག་ཀྱང་མཛོད་ཨང་གསུང་བ་ཟུར་ས་གཅིག་ལས་མ་བྱུང་། དེ་ཡང་འཕྲིག་ཡོད་པས་གོ་རུང་། གཞན་གྱིས་དེ་ཡང་མི་གོ་བ་གཅིག་ལས་མ་བྱུང་སྟེ། དེས་ཐུགས་ཆུང་ཡང་དཀྱེལ་ཆེ་དྲགས། གྲྭ་པ་ཉིས་སྟོང་བརྒྱད་བརྒྱ་ཙམ་རེ་དུས་རེ་ལ་འཚོགས་པ་ལ། སློབ་དཔོན་གཅིག་པུ་ལས་གཞན་ལ་འཕྲིག་ཚད་མ་བྱུང་། སྟབས་ཀ་བ་ཙམ་ལ་ཡང་སྤྱོད་ཡུལ་ཡོངས་སུ་དག་པའི་མདོ་ལ་བརྟེན་པ་གཅིག་ལས་མ་གནང་བར་འདུག་གསུངས། དེ་བས་མང་བ་གཅིག་ལ་གནང་ན་ཕན་ཆེ་བ་གཅིག་ཡོང་བར་འདུག་པ་ལ་གསུང་སྐད།
དེ་ནས་འཆད་ཀ་བ་ཁོང་དག་ལ་ཡང་དང་པོ་སུས་ཀྱང་རྩད་མ་ཆོད། ཕྱིས་མཛེ་ཕོ་ཁ་ཡར་ལ་གནང་བ་ལ་དག་སྣང་ཆེ་ཆེ་ཁ་ཡར་གྱིས་ཚོར་ནས་གཅིག་གིས་གཅིག་སྦྲན་ཅིང་ཞུས་པས། མིང་མཛེ་ཆོས་སུ་གྲགས། བྱིན་གྱིས་སྐྱོར་ལུང་ན་བཞུགས་པའི་དུས་སུ་གཅུང་པོ་དང་། འབལ་པོ་ཆེས་ཞབས་ཏོག་བྱས་ནས་མཛེ་མོ་རྐང་ལག་ཆད་པ་གཅིག་ཁུར་ནས་བཟའ་བྱིན་ཆོས་གསུངས་པ་དང་། ལྷ་སྡིངས་སུ་ཐོས་པ་དཀའ་དང་། གཉིས་པོ་དེ་ལ་ཅམ་ཚེ་སྐོན། སྐུ་རྒྱབ་ཏུ་བཞག་ནས་མཛད་པ་དང་། ཡང་མཛེ་ཕོ་གསོས་ཕམ་ཕབས་དང་གདམས་ངག་གནང་བས་མཛེ་ཆོས་ཟེར། ཕྱིས་འདྲིས་སུ་བྱོན་ནས་འདི་ཚོགས་སུ་གསུངས་པའི་ཆོས་མིན།
བཏུབ་པ་ཁ་ཡར་ལ་ལྐོག་ཏུ་ཁྲིད་པ་ཡིན་ཏེ། སུ་ལ་ཡོང་བ་དང་། སུ་ལ་མི་ཡོང་ཡང་མི་ཤེས་པར་འདུག ། ལྐོག་ཏུ་ཁྲིད་པས་མི་ལང་བར་འདུག་པས། ད་ཐམས་ཅད་ལ་ཚོགས་སུ་བྱེད་པ་ཡིན་ནོ་གསུངས་ནས་ཚོགས་སུ་གསུངས་པ་ཡིན། དེས་ན་འདི་ཐམས་ཅད་ལ་མེད་པའི་ཐེག་པ་ཆེན་པོ་ཐུན་མོང་མ་ཡིན་པའི་ལམ་ཡིན། ཆོས་གཅིག་ལ་འདི་ལས་ཟབ་པ་དང་རྒྱ་ཆེ་བ་མེད། དགེ་བཤེས་ཆེན་པོ་འཆད་དཀའ་བས་ཀྱང་ཤ་ར་བ་ལ་འདི་རྩད་མ་ཆོད་ཀྱི་རིང་ལ་བླ་མ་བརྒྱད་ཅུར་ཉེ་ཙམ་བསྟེན། ཇི་ཙམ་པའི་ཆོས་དང་གདམས་ངག་ཐོབ་ཀྱང་སངས་རྒྱས་སྒྲུབ་པ་ལ་ད་དུང་འདི་ཙུག་མིན་པ་ཅིག་ག་ཤེད་ན་ཡོང་དེ་ཡོང་དམ་སྙམ་པ་ལས་ཁོ་ཐག་ཆོད་པ་གཅིག་མ་བྱུང་བ་ལ། ཤ་ར་བ་ལ་འདི་རྩད་ཆོད་པ་དང་ད་ཡོད་འདི་ལས་ལྷག་པ་གང་ན་ཡང་མེད་སྙམ་ནས་ཐག་ཆོད།
འགྲམ་ཆུ་མི་ལྡང་། ཉན་སྙིང་མི་འདོད་པ་ལྷོད་པ་གཅིག་བྱུང་གསུངས་སྐད། འདི་བྱུང་ན་མིས་བལྟས་ན་ཐ་མལ་པ་འདྲ་བ་ལ། རང་ཅི་བྱེད་ཐམས་ཅད་མཁྱེན་པའི་རྒྱུ་འབའ་ཞིག་ཏུ་འགྲོ་བ་གཅིག་ཡོང་། དེ་ཡང་རླབས་ཅན་ཤ་སྟག་ཏུ་འགྲོ་བ་གཅིག་ཡོང་། འདི་ཤ་སྟག་ལ་ཐུགས་དམ་དུ་མཛད་པས་འདའ་ཁ་ཙ་ན་ཡང་འཇིག་རྟེན་ན་སྒྲ་གཅིག་ཐོས་པ་ལ་བློ་སྦྱོང་གི་སྒྲ་ལས་སྙན་པ་མེད་པས། ཁྱེད་ཀྱིས་ངའི་རྣ་བར་སྒྲོགས་ཞེས་པ་དང་། བྱིས་པ་བརྡའ་འཕྲོད་ནས་གཞན་གྱི་སྡུག་བསྔལ་ལེན་པ་ལ་གད་ངམ་མེད། དགའ་ཡལ་ལེ་གཅིག་ཡིན་པ་ལ། ད་རེས་ནི་འདོད་པ་ཙུག་མ་བྱུང་།
བདེ་བ་ཅན་གྱི་སྣང་བ་གཅིག་ཁོ་ན་བྱུང་གསུངས་ནས་ཐམས་ཅད་ཀྱི་སྡུག་བསྔལ་ཁོང་ལ་སྤུངས་པར་བཞེད་པ་དང་། གཅུང་པོས་སྐུ་ཁམས་ཞན་པར་གདའ་བས་ཐུགས་དམ་མཛོད་ཅིག་ཅེས་ཞུས་པས། བློ་སྦྱོང་གི་ཚིག་ཁ་ཡར་གསུངས་ནས་སྐུ་ཁམས་ཞན་ཡང་དེ་ལྟ་བུ་མིན་པ་ཚམ་ཚོམ་གྱིས་ཆོད་པར་མ་མཐོང་གསུངས་སྐད། དེས་ན་འདི་ཐུགས་དམ་གྱི་མཐིལ་ཕྱུང་བའོ།། ༈ །དགེ་བའི་བཤེས་གཉེན་སྤྱིལ་བུས་ཀྱང་དང་པོ་གྱེན་གྱི་ལྷ་སྡིངས་སུ་སླེབས། འདི་ཡང་དང་པོ་དེར་གསན་ནས་ལོ་ཉི་ཤུ་རྩ་བཞི་བསྟེན། དེའི་བར་ལ་འདི་ཤ་སྟག་འདྲིས་པ་འདྲ་བ་ཅིག་བྱས། ཐུགས་དམ་ཡང་དང་པོ་འདི་ཤ་སྟག་མཛད་པས་ཡེངས་པ་ལ་སོགས་པ་ཅི་བྱུང་ཡང་གནོད་པ་མི་མངའ། སྤྱིལ་བུ་ཡང་མཆོད་ཁང་རང་ཡང་མེད་པར་འདི་ཤ་སྟག་སྦྱང་སྙམ་པ་ཡིན་པ་ལ་གསུངས། རྟོག་པ་ཡང་ཚིག་གི་བགྲང་བའི་སྐབས་སུ་སྐྱེས་པ་ཡིན་གསུངས་སྐད།
ཕྱིས་ཚོགས་བསྡུས་ནས་ཀྱང་འཆད་ཀ་དང་ལྷ་སྡིངས་པ་ལ་སོགས་པར་མང་དུ་གསུངས། ཕྱིས་གྱེན་ན་བཞུགས་པའི་དུས་ན་སྤྱིལ་དུ་འཕོ་དཀར་དགེ་སྦྱོང་སྐྱེའུ་ཆུང་ན་རེ། དགེ་བཤེས་ཆེན་པོའི་སློབ་མ་མང་པོ་ཅིག་བྱོན་པ་ལ་སྐུ་ཚེ་ཐུང་བར་བྱུང་། དེ་ཅིས་ལན་ན། ངའི་བསམ་པ་ལ་སྔགས་ཕར་ཕྱིན་གཉིས་ལ་བློ་སྦྱོང་འདི་ལས་ཟབ་པ་མི་འདུག་པ་ལ། དེ་ཚོགས་བཤད་བྱས་པས་ལན་སྙམ་པ་ཅིག་བྱུང་ཟེར་བས། དགེ་བའི་བཤེས་གཉེན་པའི་ཞལ་ནས། དེ་བདེན། འདི་ལས་ཟབ་པ་མེད་དེ། ཚོགས་སུ་བཤད་པའི་འོས་མིན་ཡང་སློབ་དཔོན་ཁོང་ཐག་རིང་དུ་གཤེགས་པ་དང་།
ལྐོག་ཏུ་ཁྲིད་ཀྱི་མ་ལང་བས་ཚོགས་སུ་གསུངས་པས་དེའི་སྲོལ་དུ་སོང་བ་ཡིན་གསུངས། དེ་ནས་སྤྱིལ་གྱི་རིང་ལ་ཡང་སློབ་དཔོན་མཉེས་པ་གཅིག་དང་། ལྷག་མ་ཞིབ་ཚེགས་བྲེག་གསུམ་པས་ཞུས་པ་གཅིག་དང་། སྟོན་གྲྭ་པ་ཤུལ་མ་ལའང་དེ་ལས་མ་གནང་། དེ་རྣམས་ལ་ཡང་འདི་ཚོགས་ཀྱི་འོས་མ་ཡིན་ཏེ། ཁོང་མི་ཆེན་གྱི་ངོ་མ་ཆོག་པ་ཡིན། ང་ཚོགས་སུ་འདི་ལས་བཤད་པ་མི་ཡོང་བས་ཁྱེད་རང་ཐམས་ཅད་ནན་ཆགས་གྱིས་ཤིག་གསུངས། དེས་ན་རང་ཅག་ཐམས་ཅད་ཀྱང་གོང་མ་དེ་རྣམས་ཀྱི་རྗེས་སུ་སློབ་ཅིང་། ཅི་བྱེད་ཐམས་ཅད་མཁྱེན་པའི་རྒྱུ་ལས་གཞན་དུ་མི་འགྲོ་བར་འདོད་པས་གདམས་ངག་ཐུན་མོང་མ་ཡིན་པ་འདི་ལ་ངེས་པར་ཐོབ་པར་བྱས་ལ་བློ་སྦྱོང་ངོ་།། ༈ །འོ་ན་འདི་སངས་རྒྱས་གང་གིས་སྦྱོངས་ལུགས་ཡིན།
དུས་གང་དུ། ཇི་ལྟར་སྦྱང་སྙམ་ན། སྟོན་པ་ཤཱཀྱ་ཐུབ་པའི་སྦྱོང་ལུགས་ཡིན་ཏེ། སྙིང་རྗེ་པད་དཀར་ལས། སྔོན་བསྐལ་པ་གྲངས་མེད་པ་གངྒཱའི་བྱེ་མ་སྙེད་འདས་པ་ན་བསྐལ་པ་འཛིན་པ་ཆེན་པོ་ཞེས་བྱ་བ་ལས་འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་འཁྱུད་ཞེས་བྱ་བའི་མདུན་ན་འདོན་བྲམ་ཟེ་རྒྱ་མཚོའི་རྡུལ་ཞེས་བྱ་བ་ལ་སྲས་མཚན་དང་ལྡན་པ་རྒྱ་མཚོའི་སྙིང་པོ་ཞེས་བྱ་བ་བྱུང་སྟེ། དེ་སངས་རྒྱས་པའི་མཚན་དེ་བཞིན་གཤེགས་པ་རིན་ཆེན་སྙིང་པོ་ཞེས་བྱ་བའི་དྲུང་དུ། བྲམ་ཟེ་རྒྱ་མཚོའི་རྡུལ་གྱིས་བསྐུལ་ནས་རྒྱལ་པོ་དང་། རྒྱལ་པོའི་སྲས་སྟོང་དང་། རྒྱལ་པོ་བརྒྱད་ཁྲི་བཞི་སྟོང་དང་། བྲམ་ཟེའི་བུ་བདེ་གཤེགས་རིན་ཆེན་སྙིང་པོའི་མཆེད་བརྒྱད་ཅུ་དང་།
བྲམ་ཟེའི་སློབ་མ་བྱེ་བ་ཕྲག་གཉིས་ཀྱིས་སེམས་བསྐྱེད་པ་ལས་དེ་ཐམས་ཅད་ཀྱིས་ཞིང་དག་པར་སེམས་བསྐྱེད། བྲམ་ཟེ་གཞན་ཐམས་ཅད་ཀྱིས་སྤངས་པའི་སྙིགས་མའི་སེམས་ཅན་ཕ་ལ་ཕར་མི་འཛིན། མ་ལ་མར་མི་འཛིན། དགེ་སྦྱོང་དང་བྲམ་ཟེ་དང་། རྒན་རབས་ལ་དེ་དག་ཏུ་མི་འཛིན་པའི་འདུལ་དཀའ་བའི་དུས་སུ་སངས་རྒྱས་ནས་འདུལ་བར་ཤོག་གཅིག་པའི་སྨོན་ལམ་བཏབ། རམ་པོ་བའི་ཞལ་ནས། སངས་རྒྱས་བྱིན་པོ་སྔངས་པ་ལྟར་བྱས་ནས་བཤུམས་སོ་སྐད། དེས་ན་བཅོམ་ལྡན་འདས་བྲམ་ཟེ་རྒྱ་མཚོའི་རྡུལ་དུ་སྐྱེ་བ་ཞེས་པ་ནས་ཀྱི་སྦྱོངས་ལུགས་ཡིན། དེ་ནས་མིའི་ཤིང་རྟ་འདྲེན་པ་དང་། བྱམས་པའི་སྟོབས་ཀྱི་མཆོད་སྦྱིན་དང་།
སྟག་གི་སྐྱེས་རབས་ལ་སོགས་པ་གང་དུ་སྐྱེས་པ་ཐམས་ཅད་དུ་ཇི་ལྟར་སྦྱངས་པ་མདོ་ན་བཞུགས་པ་ཡིན། མགོན་པོ་བྱམས་པ། ཤཱཀྱ་ཐུབ་པ་བས་སེམས་བསྐྱེད་པ་བསྐལ་པ་བཞི་བཅུ་རྩ་གཉིས་པས་སྔ་བ་ལ། སྔོན་དུ་ཤཱཀྱ་ཐུབ་པ་སངས་རྒྱས་པ་ཡང་བརྩོན་འགྲུས་ཕུན་སུམ་ཚོགས་པས་འདི་ལ་བསླབ་པས་སོ། ། དེ་ལྟ་བུ་ཉམས་སུ་ལེན་པའི་ཚུལ་ནི། དངོས་གཞི་ལུས་ལྟ་བུ་དང་། དེའི་ཡན་ལག་ལྟ་བུ་གཉིས་སོ། ། དང་པོ་ལ་གསུམ་སྟེ། སྦྱོར་བ་དང་། དངོས་གཞི་དང་།
རྗེས་ལ་བློ་སྦྱོང་བའི་ཚུལ་ལོ། ། དང་པོ་སྔོན་འགྲོ་དག་ལ་བསླབ། ཅེས་པ་ནི། དལ་འབྱོར་རྙེད་དཀའ་བ་དང་། འཆི་བ་མི་རྟག་པ་དང་། འཁོར་བའི་ཉེས་པ་བསམ་པའོ། ། དེ་ནས། འདི་དག་དང་པོ་འཁྲིད་པ་དེ་ནས་སེམས་པ་ལ་འཇུག་པ། དེ་ནས། སེམས་སྙིང་མི་འདོད་པ།
དེ་ནས། ཡེངས་པ་ལ་སོགས་པ་ཐམས་ཅད་དུ་འདི་དག་གིས་བསྐུལ་ལྕགས་ཀྱིས་ནས་སེམས་པའོ། ། དལ་འབྱོར་རྙེད་དཀའ་བསམ་པ་ལ། དལ་བ་ལ་མི་ཁོམ་པའི་གནས་བརྒྱད་སྤངས་ནས་ཆོས་བྱར་ཁོམ་པ་ཡིན་ལ། དེ་ལ་མི་ཁོམ་པའི་གནས་བརྒྱད་ནི། ངན་སོང་གསུམ་དང་། ལྷ་ཚེ་རིང་པོ་དེ་མི་མ་ཡིན་པའི་འགྲོ་བ་བཞི་དང་། ཡུལ་མཐའ་འཁོབ་པ་དང་། དབང་པོ་མ་ཚང་བ་དང་། ལོག་ལྟ་ཅན་དང་།
སངས་རྒྱས་མ་བྱོན་པའི་ཞིང་དུ་སྐྱེས་པ་སྟེ། མིའི་འགྲོ་བ་བཞི་སྟེ་བརྒྱད་དོ། ། དེ་ལྟར་ཡང་། དམྱལ་བ་ཡི་དྭགས་དུད་འགྲོ་དང་། ། ཚེ་རིང་ལྷ་དང་ཀླ་ཀློ་དང་། ། སངས་རྒྱས་འབྱུང་མིན་ལོག་ལྟ་དང་། ། ལྐུགས་པ་འདི་དག་མི་ཁོམ་བརྒྱད། ། ཅེས་སོ། ། འབྱོར་བ་ནི། ཆོས་ཀྱི་མཐུན་རྐྱེན་འབྱོར་བ་སྟེ།
རང་འབྱོར་ལྔ་དང་། གཞན་འབྱོར་ལྔ་ཚང་བའོ། ། དེ་ལ་རང་འབྱོར་ལྔ་ནི། མིར་སྐྱེས་པ་དང་། ཡུལ་དབུས་སུ་སྐྱེས་པ་དང་། དབང་པོ་ཚང་བ་དང་། གནས་ལ་དད་པ་དང་། ལས་ཀྱི་མཐའ་མ་ལོག་པའོ། ། གཞན་འབྱོར་ལྔ་ནི། སངས་རྒྱས་འཇིག་རྟེན་དུ་བྱོན་པ་དང་།
དེས་ཆོས་གསུངས་པ་དང་། བསྟན་པ་གནས་པ་དང་། བསྟན་པའི་རྗེས་སུ་འཇུག་པ་གཞན་ཡོད་པ་དང་། ཞུགས་པའི་ཕྱིར་སྙིང་བརྩེ་བའོ། ། ཀླུ་སྒྲུབ་ཀྱི་འཁོར་ལོ་བཞིའམ། ཐོགས་མེད་ཀྱི་སྨིན་པ་བརྒྱད་དམ། དབྱིག་གཉེན་གྱི་ཡོན་ཏན་བདུན་ཡང་འབྱོར་བ་ཡིན་ནོ། ། དེ་རྙེད་པར་དཀའ་བ་སེམས་པ་ནི། ངོ་བོ་དང་། རྒྱུ་དང་།
དཔེའི་སྒོ་ནས་སེམས་པའོ། ། དང་པོ་ནི། འཛམ་བུ་གླིང་གི་མི་བས་ཡོབ་ཕྱེ་རྫིང་གང་མང་། ཆུ་སྟེང་གཅིག་གི་ཡོབ་ཕྱེ་མའམ། མཚོ་མཐའ་གཅིག་གི་སྦྲང་མ་མང་བས་སོ། ། གཉིས་པ་ནི། རྒྱུ་ཚུལ་ཁྲིམས་རྣམ་པར་དག་པ་ཡིན་ཏེ། དེ་བསྲུང་བ་ཤིན་ཏུ་ཉུང་བས་སོ། ། གསུམ་པ་ནི། མེ་ཏོག་གི་ཚོགས་ལ་སོགས་པའི་མདོ་དང་།
ཀླུ་སྒྲུབ་ལ་སོགས་པའི་བསྟན་བཅོས་ལས། ཤིང་བུ་ག་གཅིག་པར་རུས་སྦལ་གྱི་མགྲིན་པ་ཆུད་པ་ལ་སོགས་པ་དཔེ་མང་དུ་གསུངས་པ་ཡིན་ཏེ། བཤེས་སྤྲིངས་ལས། རྒྱ་མཚོ་ཆེར་གཡེངས་གཉའ་ཤིང་བུ་ག་དང་། ། རུས་སྦལ་ཕྲད་པ་བས་ཀྱང་དུད་འགྲོ་ལས། ། མི་ཉིད་ཆེས་ཐོབ་དཀའ་བས་མི་དབང་གིས། ། དམ་ཆོས་སྤྱད་པས་དེ་འབྲས་མཆིས་པར་མཛོད། ། ཅེས་དང་། སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། །
རྒྱ་མཚོ་ཆེར་གཡེངས་གཉའ་ཤིང་གི ། བུ་གར་རུས་སྦལ་མགྲིན་ཆུད་ལྟར། ། མི་ཉིད་ཤིན་ཏུ་ཐོབ་དཀའ་གསུངས། ། ཞེས་དང་། དེ་བཞིན་གཤེགས་པ་འབྱུང་བ་དང་། དད་དང་མི་ལུས་ཐོབ་པ་དང་། ། དགེ་གོམས་རུང་བ་འདི་ལྟ་བུ། ། དཀོན་ན་ནམ་ཞིག་ཐོབ་པར་འགྱུར། ། ཞེས་དང་། སློབ་སྤྲིངས་ལས།
བདེ་གཤེགས་ལམ་སྟོན་འགྲོ་བ་འདྲེན་པར་ཆས་གྱུར་པ། ། སེམས་ཀྱི་སྟོབས་ཆེན་མི་ཡི་རྙེད་པ་གང་ཡིན་པའི། ། ལམ་དེ་ལྷ་དང་ཀླུ་ཡིས་རྙེད་མིན་ལྷ་མིན་དང་། ། མཁའ་ལྡིང་དྲི་ཟ་མིའམ་ཅི་དང་ལྟོ་འཕྱེས་མིན། ། ཞེས་དང་། སྤྱོད་འཇུག་ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུའི་དོན་གྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབ་ན། ། ཕྱིས་འདི་ཡང་དག་འབྱོར་བར་ག་ལ་འགྱུར། །
ཞེས་དང་། སྡོང་པོ་བཀོད་པ་ལས། མི་ཁོམ་པ་བརྒྱད་ལས་ལོག་པའང་རྙེད་པར་དཀའ། མི་གྱུར་བའང་རྙེད་པར་དཀའ། ། དལ་བ་ཕུན་སུམ་ཚོགས་པ་མ་ཚང་བ་མེད་པ་ཡང་རྙེད་པར་དཀའ། ཞེས་པ་ལ་སོགས་པ་མདོ་བསྟན་བཅོས་དུ་མ་ལས་གསུངས་པ་ལས་རྙེད་པར་དཀའ་བ་འདི་ཐོབ་པའི་དུས་སུ་ཆོས་མ་བྱས་ན་དལ་འབྱོར་ཆུད་གསན་པ་ཡིན་ཏེ། སྤྱོད་འཇུག་ལས། འདི་འདྲའི་དལ་བ་རྙེད་གྱུར་ནས། ། བདག་གིས་དགེ་གོམས་མ་བྱས་ན། ། འདི་ལས་བསླུས་པ་གཞན་མེད་ཅིང་། །
འདི་ལས་རྨོངས་པའང་གཞན་མེད་དོ། ། ཞེས་དང་། གང་ཚེ་དགེ་སྤྱོད་སྐལ་ལྡན་ཡང་། ། བདག་གིས་དགེ་བ་མ་སྤྱད་ན། ། ངན་སོང་སྡུག་བསྔལ་ཀུན་རྨོངས་པ། ། དེ་ཚེ་བདག་གིས་ཅི་བྱར་ཡོད། ། ཅེས་པ་ལ་སོགས་པ་གསུངས་པས་ཆོས་ལ་འབད་དགོས་ཏེ། སློབ་སྤྲིངས་ལས། མི་ཡི་དངོས་པོ་ཤིན་ཏུ་རྙེད་དཀའ་རྙེད་གྱུར་ནས། ། དོན་དུ་བརྣག་པ་གང་ཡིན་དེ་ནི་བསྟུན་ཏེ་བསྒྲུབས། །
ཞེས་དང་། གང་ཞིག་ཐོབ་ནས་སྐྱེ་བའི་རྒྱ་མཚོ་མཐར་འབྱིན་ཅིང་། ། བྱང་ཆུབ་མཆོག་གི་ས་བོན་དགེ་བའང་འདེབས་གྱུར་པ། ། ཡིད་བཞིན་ནོར་བུ་བས་ཀྱང་ཡོན་ཏན་ལྷག་པ་ཡི། ། མི་ཉིད་དེ་ནི་འབྲས་བུ་མེད་པར་སུ་ཞིག་བྱེད། ། ཅེས་གསུངས་ཤིང་། ཆོས་ལ་བྱང་ཆུབ་ཀྱི་སེམས་ལས་བཟང་བ་མེད་པས་འདི་བསྒོམ་པ་ལ་འབད་པར་བྱའོ། ། གཉིས་པ་འཆི་བ་མི་རྟག་པ་བསམ་པ་ལ་གསུམ་སྟེ། ངེས་པར་འཆི་བ་དང་། ནམ་འཆི་ཆ་མེད་པ་དང་།
འཆི་བ་ལ་ཅིས་ཀྱང་མི་ཕན་པའོ། ། དང་པོ་ལ་གསུམ་སྟེ། སྔར་སྐྱེས་པ་ལ་མ་ཤི་བ་མེད་པ་དང་། ཚེ་འདུས་བྱས་ཡིན་པ་དང་། སྐད་ཅིག་མ་ཡིན་པས་ངེས་པར་འཆི་བའོ། ། དང་པོ་ནི། འདི་ལྟར་སྐྱེ་བ་ཐམས་ཅད་ཀྱི། ། མདུན་ན་གནས་པ་འཆི་བ་སྟེ། ། ཞེས་དང་། མྱང་འདས་བསལ་བ་ལས།
སའམ་འོན་ཏེ་མཐོ་རིས་ན། ། སྐྱེས་ནས་ལ་ལ་མི་འཆི་བ། ། འགའ་ཞིག་ཁྱོད་ཀྱིས་མཐོང་ངམ་ཅི། ། ཐོས་སམ་འོན་ཏེ་ཐེ་ཚོམ་ཟ། ། ཞེས་དང་། ཅི་སྟེ་སངས་རྒྱས་རྣམས་ཀྱི་སྐུ། ། མཚན་དང་དཔེ་བྱད་ཀྱིས་བརྒྱན་པ། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་འདྲ་བ་ཡི། ། ལུས་ཅན་རྣམས་ལ་སྨོས་ཅི་དགོས། །
ཞེས་པ་ལྟར་རོ། ། གཉིས་པ་ཚེ་འདུས་བྱས་ཡིན་པས་ངེས་པར་འཆི་བ་ནི། འདུས་ཤིང་བསགས་པའང་སྐད་ཅིག་འཇིག་འགྱུར་ཏེ། ། སྐྱེ་ལ་སོགས་པའི་སྡུག་བསྔལ་ཉོན་མོངས་ལྡན། ། ཞེས་དང་། འདུལ་བ་ལུང་ལས། འདུས་བྱས་རྟག་པར་འགྱུར་བ་ཡི། ། གནས་དེ་གང་ནའང་ཡོད་མ་ཡིན། ། འདུས་བྱས་ཐམས་ཅད་མི་རྟག་གིས། ། མྱང་ངན་མ་བྱེད་ཀུན་དགའ་བོ། །
ཞེས་དང་། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། ། སྐྱེས་ནས་འཇིག་པར་འགྱུར་བ་སྟེ། ། དེ་བས་ཉེ་བར་ཞི་བ་བདེ། ། ཞེས་པ་ལྟར་རོ། ། གསུམ་པ་ནི། ཚེ་སྐད་ཅིག་མ་ཡིན་པས་ངེས་པར་འཆི་སྟེ། སྤྱོད་འཇུག་ལས། ནད་མེད་ཉི་མ་འདི་ལྟ་བུ། །
ཟས་བཅས་འཚེ་བ་མེད་ཀྱང་ནི། ། ཚེ་ནི་སྐད་ཅིག་བསླུ་བ་སྟེ། ། ལུས་ནི་ཐང་ཅིག་བརྙན་པོ་ཡིན། ། ཞེས་དང་། སློབ་སྤྲིངས་ལས། མར་མེ་ཤུགས་དྲག་རླུང་གིས་བསྐྱོད་པ་ལྟ་བུ་ཡི། ། ཚེ་ནི་སྐད་ཅིག་གནས་པའི་གདེངས་ཡང་ཡོད་མ་ཡིན། ། ཞེས་པ་ལྟར་རོ། ། ངེས་པར་འཆི་ཡང་ད་དུང་ལོང་ཡོད་སྙམ་ན། དེའི་གཉེན་པོར་ནམ་འཆི་ཆ་མེད་པ་བསྒོམ་པ་ལ་གསུམ་སྟེ།
ལུས་ལ་སྙིང་པོ་མེད་པ་དང་། ཚེ་ལ་དུས་བཏབ་མེད་པ་དང་། འཆི་བའི་རྐྱེན་མང་བའོ། ། དང་པོ་ནི། ། རྟག་པ་དང་གཙང་བ་ལ་སོགས་པའི་སྙིང་པོ་མེད་པས་ནམ་འཆི་ཆ་མེད་དེ། སློབ་སྤྲིངས་ལས། ལུས་མཐའ་ཐལ་བ་མཐར་སྐམ་མཐར་འདྲུལ་ཞིང་། ། ཐ་མར་མི་གཙང་སྙིང་པོ་མ་མཆིས་པས། ། རྣམ་པར་འཇིག་སྟེ་མྱགས་པར་འགྱུར་བ་སྟེ། ། སོ་སོར་འགྱེས་ཆོས་ཅན་དུ་མཁྱེན་པར་མཛོད། །
ཅེས་དང་། ས་དང་ལྷུན་པོ་རྒྱ་མཚོ་ཉི་མ་བདུན། ། འབར་བས་བསྲེགས་པའི་ལུས་ཅན་འདི་དག་ཀྱང་། ། ཐལ་བ་ཡང་ནི་ལུས་པར་མི་འགྱུར་ན། ། ཤིན་ཏུ་ཉམས་ཆུང་མི་ལྟ་སྨོས་ཅི་འཚལ། ། ཚེ་ནི་གནོད་མང་རླུང་གིས་བཏབ་པ་ཡི། ། ཆུ་ཡི་ཆུ་བུར་བས་ཀྱང་མི་རྟག་ན། ། དབུགས་འབྱུང་དབུགས་རྔུབ་གཉིད་ཀྱིས་ལོག་པ་ལས། ། སད་ཁོམ་གང་ལགས་དེ་ནི་ངོ་མཚར་ལགས། ། ཞེས་དང་།
གཞོན་ནུ་མ་བདུན་གྱི་རྟོགས་བརྗོད་ལས། འདོར་བར་འགྱུར་བའི་ལུས་སྲོག་ལ། ། རྩྭ་དང་ཆུ་ཡི་ཟིལ་པ་ལྟར། ། ཞེས་པ་ལ་སོགས་པ་གསུངས་པ་ལྟར་རོ། ། གཉིས་པ་ཚེ་ལ་དུས་བཏབ་པ་མེད་པས་ནམ་འཆི་ཆ་མེད་པ་ཡིན་ཏེ། མཛོད་ལས། སྒྲ་མི་སྙན་ན་ཚེ་སྟོང་སྟེ། ། གཉིས་ན་ཕྱེད་ཕྱེད་སྤངས་པའོ། ། འདི་ན་མ་ངེས་ཐ་མར་ནི། ། ལོ་བཅུ་དང་པོ་དཔག་ཏུ་མེད། །
ཅེས་པ་ལྟར་རོ། ། གསུམ་པ་འཆི་བའི་རྐྱེན་མང་བས་ནམ་འཆི་ཆ་མེད་དེ། རིན་ཆེན་ཕྲེང་བ་ལས། འཆི་བའི་རྐྱེན་དུ་མ་གྱུར་པའི། ། དངོས་དེ་གང་ཡང་ཡོད་མ་ཡིན། ། ཞེས་དང་། འཆི་བའི་རྐྱེན་ནི་མང་བ་སྟེ། ། གསོན་པའི་རྐྱེན་ནི་ཅུང་ཟད་ཅིག ། དེ་དག་ཉིད་ཀྱང་འཆི་རྐྱེན་ཏེ། ། དེ་ལྟ་བས་ན་ཆོས་མཛོད་ཅིག །
ཅེས་པ་ལྟར་རོ། ། དེས་ན་ནམ་འཆི་ཆ་མེད་པས་ཆོས་ལ་འབད་དགོས་ཏེ། མཚན་མོ་བཟང་པོའི་མདོ་ལས། སང་ཙམ་འཆི་བར་སུས་ཤེས་ཀྱི། ། དེ་རིང་ཉིད་ནས་བསྟུན་ཏེ་བྱ། ། འཆི་བདག་བདེ་ཆེན་ཉིད་དང་ནི། ། ཁྱེད་ཅག་བཤེས་པ་མ་ཡིན་ནོ། ། ཞེས་དང་། སྤྱོད་འཇུག་ལས། ཡིད་བརྟན་མི་རུང་འཆི་བདག་འདི། །
བྱས་དང་མ་བྱས་མི་སྡོད་པས། ། ན་དང་མི་ན་ཀུན་གྱིས་ཀྱང་། ། གློ་བུར་ཚེ་ལ་ཡིད་མི་བརྟན། ། ཞེས་སོ། ། གསུམ་པ་འཆི་བ་ལ་ཅིས་ཀྱང་མི་ཕན་པ་ལ་གསུམ་སྟེ། གཉེན་བཤེས་ཀྱིས་མི་ཕན་པ་དང་། ། རྫས་དང་ཡོ་བྱད་ཀྱིས་མི་ཕན་པ་དང་། རང་གི་ལུས་ཀྱིས་མི་ཕན་པའོ། ། དང་པོ་ནི། སྤྱོད་འཇུག་ལས།
བདག་ནི་མལ་ན་འདུག་བཞིན་དུ། ། གཉེན་བཤེས་མང་པོས་མཐའ་བསྐོར་ཀྱང་། ། སྲོག་བཅད་པ་ཡི་ཚོར་བ་དག ། བདག་ཉིད་གཅིག་པུས་མྱོང་བར་འགྱུར། ། ཞེས་པ་ལྟ་བུའོ། ། གཉིས་པ་རྙེད་པས་མི་ཕན་པ་ནི། སྤྱོད་འཇུག་ལས། རྙེད་པ་མང་པོ་ཐོབ་གྱུར་ཏེ། ། ཡུན་རིང་དུས་སུ་བདེ་སྤྱད་ཀྱང་། ། ཆོམ་པོས་ཕྲོགས་པ་ཇི་བཞིན་དུ། །
སྒྲེན་མོ་ལག་པ་སྟོང་པར་འགྲོ ། ཞེས་དང་། གཞོན་ནུ་མ་བདུན་གྱི་རྟོགས་བརྗོད་ལས། ས་ཡི་བདག་པོ་འབད་པ་སྟོང་དག་གིས། ། ཁྱིམ་དུ་རྫས་རྣམས་བསགས་པར་བྱས་པ་དང་། ། མི་ཡི་སྐད་ཅིག་གིས་ནི་འདོར་འགྱུར་ཏེ། ། དགེ་ལེགས་གཅིག་པུ་འདི་ཉིད་ལམ་དུ་བསྟན། ། ཞེས་པ་ལྟར་རོ། ། གསུམ་པ་ལུས་ཀྱིས་མི་ཕན་ཏེ། སྤྱོད་འཇུག་ལས།
ལྷན་ཅིག་སྐྱེས་པའི་ཤ་རུས་ཀྱང་། ། ཞིག་སྟེ་སོ་སོར་འགྱེས་གྱུར་ན། ། ཞེས་པ་ལྟར་རོ། ། དེ་ལྟར་མི་རྟག་པར་མ་ཤེས་ན། སྤྱོད་འཇུག་ལས། ཐམས་ཅད་བོར་ཏེ་ཆས་དགོས་པར། ། བདག་གིས་དེ་ལྟར་མ་ཤེས་པས། ། མཛའ་དང་མི་མཛའི་དོན་གྱི་ཕྱིར། ། སྡིག་པ་རྣམ་པ་སྣ་ཚོགས་བྱས། ། ཞེས་པ་ལྟར་འབྱུང་ངོ་། །
དེ་ལྟར་མི་རྟག་པར་ཤེས་ན་རྒྱལ་པོ་ལ་གདམས་པའི་མདོ་ལས་གསུངས་པ་ལྟར་ཆོས་འབའ་ཞིག་མགོན་དང་སྐྱབས་དང་དཔུང་གཉེན་དུ་ཤེས་ནས་ཆོས་ལ་འབད་པ་གཅིག་བྱུང་ཞིང་། ཆོས་ལ་བྱང་ཆུབ་ཀྱི་སེམས་ལས་བཟང་བ་མེད་པས་དེ་བསྒོམ་པ་ལ་འབད་པ་གཅིག་འབྱུང་བ་ཡིན་ནོ། ། གསུམ་པ་འཁོར་བའི་ཉེས་དམིགས་བསམ་པ་ནི། ། འགྲོ་དྲུག་སོ་སོའི་ཉེས་པ་དང་། སྤྱིའི་ཉེས་པའོ། ། དང་པོ་ལ་དམྱལ་བར་སྐྱེས་ནས་དེའི་སྡུག་བསྔལ་སྤྱོད་པ་ནི། ལས་མི་དགེ་བ་སྤྱད་པའི་འབྲས་བུ་ཏེ། བཤེས་སྤྲིངས་ལས། སེམས་ཅན་ཉེས་པ་སྤྱད་པ་སྤྱོད་རྣམས་ལ། ། ཡང་སོས་ཐིག་ནག་རབ་ཏུ་ཚ་བ་དང་། །
བསྡུས་འཇོམས་ངུ་འབོད་མནར་མེད་ལ་སོགས་པའི། ། དམྱལ་བ་རྣམས་སུ་རྟག་ཏུ་སྡུག་བསྔལ་འགྱུར། ། ཞེས་གསུངས་པས། དེའི་སྡུག་བསྔལ་ནི། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ལགས་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ལའང་། ། འོལ་ཡང་མི་ཕོད་ཆར་ཡང་མི་ཕོད་དོ། ། ཞེས་དང་། དམྱལ་བ་བྲིས་པ་མཐོང་དང་ཐོས་པ་དང་། །
དྲན་དང་བཀླགས་དང་གཟུགས་སུ་བགྱིས་རྣམས་ཀྱང་། ། འཇིགས་པ་བསྐྱེད་པར་འགྱུར་ན་མི་ཟད་པའི། ། རྣམ་སྨིན་ཉམས་སུ་མྱོང་རྣམས་སྨོས་ཅི་འཚལ། ། ཞེས་སྡུག་བསྔལ་དུ་མས་ཉམ་ཐག་ཅིང་། ཡི་དྭགས་སུ་སྐྱེས་ན། ཡི་དྭགས་ན་ཡང་འདོད་པས་ཕོངས་པ་ཡིས། ། སྐྱེད་པའི་སྡུག་བསྔལ་རྒྱུན་ཆགས་མི་འཆོས་པ། ། བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། ། བསྐྱེད་པ་ཤིན་ཏུ་མི་བཟད་བསྟེན་འཚལ་ལོ། ། ཞེས་སྡུག་བསྔལ་གྱི་བྱེ་བྲག་དུ་མ་གསུངས་ཤིང་།
དུད་འགྲོར་སྐྱེས་ན་དེའི་སྡུག་བསྔལ་ནི། དུད་འགྲོའི་སྐྱེས་གནས་ན་ཡང་གསོད་པ་དང་། ། བཅིངས་དང་བརྡེག་སོགས་སྡུག་བསྔལ་སྣ་ཚོགས་པ། ། ཞི་གྱུར་དགེ་བ་སྤངས་པ་རྣམས་ལ་ནི། ། གཅིག་ལ་གཅིག་ཟ་ཤིན་ཏུ་མི་བཟད་པ། ། ཞེས་གསུངས་པ་ལྟ་བུ་ཡིན་ལ། མིར་སྐྱེས་ཀྱང་སྡུག་བསྔལ་ལས་མ་འདས་པས། མི་ནི་ཡང་དག་ཉིད་དུ་མི་བདེ་ཞིང་། ། མི་རྟག་བདག་མེད་མི་གཙང་རིག་པར་བགྱི། ། ཞེས་པ་ལ་སོགས་པ་གསུངས་ཤིང་།
ལྷར་སྐྱེས་ན་ཡང་སྡུག་བསྔལ་ལས་མ་འདས་པས། མཐོ་རིས་ན་ཡང་བདེ་ཆེན་དེ་དག་གིས། ། འཆི་འཕོ་སྡུག་བསྔལ་ཉིད་ནི་དེ་བས་ཆེ། ། དེ་ལྟར་བསམས་ནས་ཡ་རབས་རྣམས་ཀྱིས་ནི། ། ཟད་གྱུར་མཐོ་རིས་སླད་དུ་སྲིད་མི་བགྱི། ། ལུས་ཀྱི་ཁ་དོག་མི་སྡུག་འགྱུར་བ་དང་། ། སྟན་ལ་མི་དགའ་མེ་ཏོག་ཕྲེང་རྙིང་དང་། ། གོས་ལ་དྲི་མ་ཆགས་དང་ལུས་ལས་ནི། ། སྔོན་ཆད་མེད་པའི་རྡུལ་འབྱུང་ཞེས་བགྱི་བ། ། མཐོ་རིས་འཆི་འཕོ་སྒྲོན་བྱེད་འཆི་ལྟས་ལྔ།
ལྷ་ཡུལ་གནས་པའི་ལྷ་རྣམས་ལ་འབྱུང་སྟེ། ། ས་སྟེང་མི་རྣམས་འཆི་བར་འགྱུར་བ་དག ། སྒྲོན་པར་བྱེད་པའི་འཆི་ལྟས་དག་དང་འདྲ། ། ཞེས་གསུངས་པ་ལྟ་བུའོ། ། ལྷ་མ་ཡིན་དུ་སྐྱེས་ན་དེའི་སྡུག་བསྔལ་ནི། ལྷ་མིན་དག་ནའང་རང་བཞིན་གྱིས་ལྷ་ཡི། ། དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། ། དེ་དག་བློ་དང་ལྡན་ཡང་འགྲོ་བ་ཡི། ། སྒྲིབ་པས་བདེན་པ་མཐོང་བ་མ་མཆིས་སོ། ། ཞེས་པ་ལྟ་བུའོ། །
དེས་ན་རིགས་དྲུག་གང་དུ་སྐྱེས་ཀྱང་སྡུག་བསྔལ་བ་ནི། འཁོར་བ་དེ་འདྲ་ལགས་པས་ལྷ་མི་དང་། ། དམྱལ་བ་དུད་འགྲོ་ཡི་དྭགས་རྣམས་སུ་ནི། ། སྐྱེ་བ་བཟང་པོ་མ་ལགས་སྐྱེ་བ་ནི། ། གནོད་པ་དུ་མའི་སྒོར་གྱུར་མཁྱེན་པར་མཛོད། ། ཅེས་གསུངས་པ་ཡིན་ནོ། ། གཉིས་པ་འཁོར་བ་སྤྱིའི་ཉེས་པ་ནི། རྒྱས་པར་བྱས་ན་བརྗོད་ཀྱིས་མི་ལང་སྟེ། དེས་པ་འདོད་པས་ཕོངས་དང་འཆི་བ་དང་། ། ན་རྒ་ལ་སོགས་སྡུག་བསྔལ་དུ་མ་ཡི། །
འབྱུང་གནས་འཁོར་བ་ལ་ནི་སྐྱོ་མཛད་ཅིང་། ། འདི་ཡི་ཉེས་པའི་ཤས་ཀྱང་གསན་པར་མཛོད། ། ཅེས་གསུངས་པ་ལྟར། སྡུག་བསྔལ་ཐམས་ཅད་ཀྱི་འབྱུང་གནས་དེ་ལས་རགས་བསྡུས་པ་འགའ་ཙམ་བརྗོད་ན། འཁོར་བ་མཐོ་དམན་གྱི་ཉེས་པ་དང་། ངེས་པ་མེད་པའི་ཉེས་པ་དང་། ལུས་གྲངས་མེད་པ་བླངས་པའི་ཉེས་པ་དང་། འདོད་པ་ལ་ངོམས་པ་མེད་པའི་ཉེས་པ་དང་། གཅིག་པུ་གྲོགས་མེད་པའི་ཉེས་པ་ལ་སོགས་པ་རྣམས་ཡིན་ཏེ། དང་པོ་མཐོ་དམན་གྱི་ཉེས་པ་ནི།
བརྒྱ་བྱིན་མཆོད་འོས་ཉིད་དུ་གྱུར་ནས་ནི། ། ལས་ཀྱི་དབང་གིས་ཕྱིར་ཡང་ས་སྟེང་ལྷུང་། ། འཁོར་ལོས་སྒྱུར་བ་ཉིད་དུ་གྱུར་ནས་ཀྱང་། ། འཁོར་བ་དག་ཏུ་ཡང་བྲན་ཉིད་དུ་འགྱུར། ། ཞེས་པ་ལྟ་བུ་དང་། ངེས་པ་མེད་པའི་ཉེས་པ་ནི། ། ཕ་ནི་བུ་ཉིད་མ་ནི་ཆུང་མ་ཉིད། ། སྐྱེ་བོ་དགྲར་གྱུར་པ་ནི་བཤེས་ཉིད་དང་། ། བཟློག་པ་ཉིད་དུ་མཆིས་པས་དེའི་སླད་དུ། ། འཁོར་བ་དག་ན་ངེས་པ་འགའ་མ་མཆིས། །
ཞེས་པ་དང་། ལུས་གྲངས་མེད་པ་བླངས་པའི་ཉེས་པ་ནི། ། རེ་རེའི་བདག་ཉིད་རུས་པའི་ཕུང་པོ་ནི། ། ལྷུན་པོར་མཉམ་པ་སྙེད་ཅིག་འདས་གྱུར་ཏེ། ། ཞེས་དང་། མྱང་འདས་བསལ་བ་ལས། ཕན་ཚུན་དག་ཏུ་རྩོད་པའི་ཕྱིར། ། མགོ་བོ་བཅད་པ་གང་ཡིན་པ། ། སྤུངས་ན་དེ་ལྟར་མཐོ་བ་ནི། ། ཚངས་པའི་འཇིག་རྟེན་ལས་ཐལ་འགྱུར། །
ཞེས་པ་ལ་སོགས་པ་ལྟ་བུའོ། ། འདོད་པ་ལ་ངོམས་པ་མེད་པའི་ཉེས་པ་ནི། རེ་རེས་རྒྱ་མཚོ་བཞི་བས་ལྷག་པ་ཡི། ། འོ་མ་འཐུངས་ཏེ་ད་དུང་སོ་སོ་ཡི། ། སྐྱེ་བོའི་རྗེས་སུ་འབྲངས་ནས་འཁོར་བ་བས། ། དེ་བས་ཆེས་མང་ཉིད་དུ་བཏུང་འཚལ་ལོ། ། ཞེས་དང་། ཀར་ཤ་པ་ཎའི་ཆར་ཕབ་ཀྱང་། ། འདོད་ལྡན་རྣམས་ལ་ངོམས་པ་མེད། ། ཅེས་པ་ལ་སོགས་པ་གསུངས་པ་ལྟ་བུའོ། །
གཅིག་པུ་གྲོགས་མེད་པའི་ཉེས་པ་ནི། སྤྱོད་འཇུག་ལས། སྐྱེ་ནའང་གཅིག་པུ་སྐྱེ་འགྱུར་ཞིང་། ། འཆི་ནའང་དེ་ཉིད་གཅིག་འཆི་སྟེ། ། ཞེས་པ་ལྟ་བུའོ། ། ཡང་ནས་ཡང་དུ་ཉིང་མཚམས་སྦྱར་བའི་ཉེས་པ་ཡང་ཡོད་དེ། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རིལ་བུའི་གྲངས་ཀྱང་ས་ཡིས་ལང་མི་འགྱུར། ། ཞེས་གསུངས་པ་ལྟ་བུའོ། ། དེས་ན་འཁོར་བ་འདིར་གང་དུ་སྐྱེས་ཀྱང་སྡུག་བསྔལ་འབའ་ཞིག་ལས་མེད་པས།
དེ་ལྟར་འདི་ཀུན་མི་རྟག་བདག་མེད་དེ། ། སྐྱབས་མེད་མགོན་མེད་གནས་མེད་དེ་སླད་དུ། ། འཁོར་བ་ཆུ་ཤིང་སྙིང་པོ་མེད་པ་ལ། ། མི་མཆོག་ཁྱོད་ཀྱི་ཐུགས་ནི་འབྱུང་བར་མཛོད། ། ཅེས་པ་ལྟར་བསམ་ཞིང་གོ་ན། སྲིད་གསུམ་དག་ལ་རྨི་ལམ་ན་ཡང་མི་འདོད་ཅིང་། ། ཞེས་པའམ། ཕྲ་མེན་མའི་བུ་མ་ལ་ཞེན་པ་ལོག་པའམ། ཚལ་ཚིག་པའི་བྱའམ། སྲིན་མོའི་གླིང་གི་ཚོང་པ་ལྟ་བུའི་བློ་སྐྱེས་ན།
དེ་ལས་ཐར་བར་བྱེད་པའི་ཆོས་བྱེད་དགོས། ཆོས་མ་བྱས་པར་རང་ཐར་པའང་མི་འགྲོ། གཞན་གྱིས་བྱས་པས་ཀྱང་མི་ཕན། དེས་ན་ཐར་པ་བདག་ལ་རག་ལས་འདི་ལ་ནི། གཞན་གྱི་གྲོགས་བགྱིར་ཅི་ཡང་མ་མཆིས་པས། ཐོས་དང་ཚུལ་ཁྲིམས་བསམ་གཏན་ལྡན་པ་ཡིས། ། བདེན་པ་རྣམ་པ་བཞི་ལ་བག་ཡོད་མཛོད། ། ཅེས་གསུངས་པ་ལྟར་རང་ཁོ་ནས་བྱ་དགོས། ཆོས་མང་པོ་གཅིག་ཡོད་ཀྱང་བྱང་ཆུབ་ཀྱི་སེམས་ལས་བཟང་བ་མེད་པས། སྤྱོད་འཇུག་ལས།
བྱང་ཆུབ་སེམས་སྐྱེས་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ། འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། ། ཞེས་དང་། སེམས་འགྲེལ་ལས། སྐྱེས་བུ་གང་ཞིག་སྐད་ཅིག་ཙམ། ། བྱང་ཆུབ་སེམས་ནི་སྒོམ་བྱེད་པ། ། དེ་ཡི་བསོད་ནམས་ཕུང་པོ་ནི། ། རྒྱལ་བ་ཡིན་ཡང་བགྲང་མི་སྤྱོད། །
ཅེས་གསུངས་ཤིང་། ཁྱད་པར་དུ། སྤྱོད་འཇུག་ལས། གང་ཞིག་བདག་དང་གཞན་རྣམས་ནི། ། མྱུར་དུ་སྐྱབས་པར་འདོད་པ་དེས། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་པ་ལྟར་བདག་གཞན་བརྗེ་བ་ལས་བཟང་བ་མེད། འོ་ན་དགྱེས་རྡོར་རམ། ཕྱག་རྒྱ་ཆེན་པོའམ།
སྟོང་པ་ཉིད་བཟང་བ་མ་ཡིན་ནམ་སྙམ་ན། རྒྱ་གར་དུ་དགྱེས་རྡོར་བསྒོམ་པའི་རྣལ་འབྱོར་པ་གཅིག་རྒྱུན་དུ་ཞུགས་པ་ཐོབ་པ་གཅིག་བྱུང་བ་ལ། ཇོ་བོའི་ཞལ་ནས། དེ་སྟབས་བཟང་བ་ཡིན། མ་ལེགས་ན་འཆུག་སྟེ་བྱ་བ་ཡིན་གསུང་སྐད། པོ་ཏོ་བས་ཀྱང་དེ་སྐད་གསུངས་པ་ལ་གཞན་མ་རངས་ནས། སྤྱན་སྔ་བ་ལ་ཇོ་བོ་འདི་སྐད་གསུང་ཟེར་ཞུས་པས། དེ་ཨ་ཅང་། དེ་བས་བྱང་ཆུབ་ཀྱི་སེམས་མེད་ན། ཧེ་བཛྲ་བསྒོམ་པ་དམྱལ་བར་ཡང་འགྲོ།
ཡི་དྭགས་སུ་ཡང་འགྲོ། དུད་འགྲོར་ཡང་འགྲོ་གསུངས་ཏེ། བྱང་ཆུབ་ཀྱི་སེམས་མེད་ན་དེ་དག་གི་རྒྱུར་ཡང་འགྱུར་ལ། བྱང་ཆུབ་ཀྱི་སེམས་ནི་གཞན་དུ་མི་འགྱུར་བས་སོ། ། སྟོང་པ་ཉིད་ཀྱང་དམྱལ་བ་ནས་རང་སངས་རྒྱས་མན་ཆད་ཀྱི་རྒྱུ་རྐྱེན་ཡིན་ལ། བྱང་ཆུབ་ཀྱི་སེམས་ནི་ཕའི་ས་བོན་ལྟར་སངས་རྒྱས་ཀྱི་རྒྱུ་ཐུན་མོང་མ་ཡིན་པ་ཡིན་པས་གཞན་དུ་འགྱུར་མི་སྲིད་ལ། སངས་རྒྱས་ཀྱི་ཆོས་ཐམས་ཅད་སྐྱེ་བར་བྱེད་པས་ས་བོན་ལྟ་བུའོ། ། ཞེས་པ་ལ་སོགས་པ་ཕན་ཡོན་མང་དུ་གསུངས་པས་འདི་ལས་བཟང་བའི་ཆོས་མེད། ཆོས་གཞན་བསམ་སྟེ་རྒྱུད་ལ་སྐྱེས་ན་གཉེན་པོར་འགྲོ། འདིའི་ཚིག་དྲན་པ་ཙམ་གྱིས་གཉེན་པོར་འགྲོ།
བདེ་ལྷན་གྱིས་འགྲོ། ཉན་རང་དུ་ཡང་མི་གོལ། བྱང་ཆུབ་སེམས་དཔའི་སྤྱོད་པ་རླབས་ཅན་དུ་འགྲོ། དེས་སྔོན་འགྲོའི་ཆོས་དག་མ་བསམ་པར་འདི་སེམས་སྙིང་འདོད་པ་དང་། བསྐུལ་བ་དང་། བླང་རྒྱུ་མི་ཡོང་བས། དང་པོར་དལ་འབྱོར་རྙེད་པར་དཀའ་བ་གོ་ཞིང་། འཇིག་པར་སླ་བས་མི་རྟག་པར་ཤེས་ལ། ཤི་ནས་མེད་པར་མི་འགྲོ་བར་སྐྱེ་དགོས་ལ། དེ་ཡང་ལས་ཀྱིས་སྐྱེ་ཞིང་ལས་ངན་པས་ངན་སོང་དུ་སྐྱེས་ནས་དེའི་སྡུག་བསྔལ་ཐམས་ཅད་འབྱུང་ཞིང་།
ལས་བཟང་པོས་ལྷ་མི་ཐོབ་ཀྱང་སྡུག་བསྔལ་ལས་མ་འདས་ཤིང་། འཁོར་བའི་སེམས་ཅན་ཐམས་ཅད་ཐོག་མ་མེད་པ་ནས་ཀྱི་མ་རྒན་དྲིན་ཅན་ཡིན་པ་ལ་སྡུག་བསྔལ་གྱིས་ཉམ་ཐག་པ་མི་བཟོད་པས་ཀུན་ནས་བླངས་པའི་བྱང་ཆུབ་ཀྱི་སེམས་འབྱུང་བས་ལམ་རིམ་འོག་མ་ཐམས་ཅད་འདིའི་སྔོན་འགྲོ་ཡིན་ནོ། ། དངོས་གཞི་གང་བསྒོམ་སྙམ་ན། དངོས་གཞི་གཏོང་ལེན་སྤེལ་མར་སྦྱང་། ། ཞེས་བྱ་བ་སྟེ། ལེན་པ་མེད་ན་བརྗེ་བར་མི་འགྲོ་ལ། གཏོང་བ་མེད་པར་ཚོགས་མི་རྫོགས་པས་གཏོང་ལེན་གཉིས་ཡིན་ནོ། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་གསུངས་པའི་དོན་ཡིན།
དེ་ཡང་གོང་དུ་བསྟན་པ་ལྟར་སྔོན་དུ་བདག་མེད་གཉིས་བསྒོམ་ནས་འདི་སྒོམ་པའི་ལུགས་ཀྱང་ཡོད་པ་ལས་འདིར་བླ་མ་གསེར་གླིང་པའི་ལུགས་ཀྱི་བདག་འཛིན་དང་བཅས་པའི་དུས་ནས་བསྒོམ་པའི་ལུགས་ཡིན། གཏོང་ལེན་གཉིས་ཀྱང་སྔོན་དུ་ལེན་པ་བསྒོམ། དེའི་དམིགས་པའི་ཡུལ་ཡང་ཁ་ཅིག་གྱད་སྟོབས་པོ་ཆེ་ཐུབ་ན་ཐམས་ཅད་ཐུབ་པའི་དཔེས་དགྲའམ་མི་སྡུག་པ་ལ་བསྒོམ་ཟེར་བ་ཡང་ཡོད། སློབ་དཔོན་ཀཱ་མ་ལ་ཤཱི་ལས་ཐ་མལ་བ་ནས་བསྒོམ་ཟེར་བ་ཡོད་ཀྱང་། ཇོ་བོས་སྐྱེ་སླ་བས་རྩ་བའི་མ་ནས་བསྒོམ་པར་བཞེད། ཀུན་སློང་གི་བསམ་པ་ཚད་མེད་པའི་བསམ་པ་ཡང་། སློབ་དཔོན་ཀཱ་མ་ལ་ཤཱི་ལས་ཐང་མཉམ་པའི་ཆུ་དྲང་སླ་བ་ལྟར་བཏང་སྙོམས་ནས་སེམས་པ་ཡང་ཡོད། དཔལ་བསྐལ་པ་བཟང་པོའི་རྡོ་རྗེ་ལ་སོགས་པ་རྩ་བ་ཡིན་པས་སྙིང་རྗེ་ནས་བསྒོམ་པ་ཡང་ཡོད། ཇོ་བོས་བྱམས་པ་ནས་བསྒོམ་པར་བཞེད། དེ་ཡང་འདི་ལྟར་བསམ་པར་བྱ་སྟེ།
ཐོག་མ་ཉིད་དུ་རང་གི་རྩ་བའི་མ་གང་ཡིན་པ་དེ། མ་ཤི་བར་ཡོད་ན་གང་ན་ཡོད་པའི་ས་དེར་གསལ་བར་ཡོད་པས་དེར་དམིགས། ཤི་ནས་མེད་ན་མདུན་དུ་དམིགས་ལ་མ་དེའི་སྐྱེ་བ་འདི་དང་གཞན་གྱི་དྲིན་དྲན་པ་སྔོན་དུ་འགྲོ་བས་སྙིང་དུ་སྡུག་ཅིང་ཡིད་དུ་འོང་བ་དང་གཅེས་པར་འཛིན་པའི་བསམ་པ་བསྐྱེད་ནས་མ་རྒན་འདི་བདེ་བ་དང་ལྡན་ན་ཅི་མ་རུང་། བདག་གིས་བདེ་བ་ལ་འགོད་པར་བྱ། ཕན་པ་དང་བདེ་བ་ཐམས་ཅད་བདག་གིས་བསྒྲུབ་པར་བྱའོ་སྙམ་དུ་བསམ་པ་ཐག་པ་ནས་བྱམས་པའི་སེམས་གསལ་སིང་བ་བསྒོམ་པར་བྱ། འདོད་པ་བདེ་བ་འདོད་ཀྱང་ངོ་བོ་སྡུག་བསྔལ་ལས་མ་འདས་པས་མ་རྒན་འདིའི་སྡུག་བསྔལ་རྒྱུ་དང་བཅས་པ་ཐམས་ཅད་དང་བྲལ་ན་ཅི་མ་རུང་། བདག་གིས་སྡུག་བསྔལ་ཐམས་ཅད་ལས་བྲལ་བར་བྱ་སྙམ་དུ་བསམ་པ་ཐག་པ་ནས་སྙིང་རྗེ་བསྒོམ་པར་བྱའོ། ། དེ་ཡང་མ་མི་དྲིན་ན་ཞང་པོ་ལ་སོགས་པ་གང་དྲིན་ཆེ་བ་ནས་བསྒོམ་ཞེས་རྣལ་འབྱོར་པ་ཆེན་པོ་གསུངས་སྐད། སྣེ་ཟུར་པས་དགེ་བཤེས་མངའ་རིས་པ་ཨ་ནེ་ལ་དམིགས་ནས་སེམས་སུ་བཅུག་པ་ལྟ་བུའོ། ། བསམ་པ་དེས་ཀུན་ནས་བསླངས་ནས་མའི་རྒྱུད་ལ་ཡོད་པའི་སྡུག་བསྔལ་དང་ཀུན་འབྱུང་ལེན་པ་སྟེ།
འབྲས་བུ་སྡུག་བསྔལ་ཞེས་པ་སྐྱེ་རྒ་ན་འཆིའི་སྡུག་བསྔལ་ནས། གྲང་བ་དང་། བཙོ་བསྲེག་དང་། གླེན་ཞིང་གཏི་མུག་དང་། བཀྲེས་སྐོམ་ལ་སོགས་པའི་སྡུག་བསྔལ་བརྒྱད་དམ། གསུམ་གྱིས་བསྡུས་པ་འཚང་རྒྱ་བའི་གེགས་སུ་གྱུར་པ་ཐམས་ཅད་མའི་རྒྱུད་ལ་སྐྱི་གྲིས་བཞར་བ་བཞིན་སངས་ཀྱིས་བླངས་ནས་རང་གི་སྙིང་གི་དཀྱིལ་དུ་ལེན། བླངས་ནས་ཀྱང་རང་ལ་མི་འབྱུང་བར་བྱེད་པའམ་དེ་བླངས་ནས་རྩར་འཇོག་པ་མ་ཡིན་ཏེ། སྙིང་གི་ནང་དུ་ལེན་པ་ཡིན་གྱི། ཡན་ལག་གཞན་ལ་འཇོག་པ་ཙམ་མ་ཡིན། དེ་བླངས་པས་རང་ལ་ཕན་དུ་རེ་བ་ལ་སོགས་པའི་ལྟོས་པ་གང་ཡང་མེད་པར་ལེན་པའོ། །
དེའི་རྒྱུ་ཀུན་འབྱུང་ལས་དང་ཉོན་མོངས་པ་གཉིས་ལས། ལས་ཀྱི་ཀུན་འབྱུང་མི་དགེ་བ་བཅུ། མཚམས་མེད་པ་ལྔ། དེ་དང་ཉེ་བ་ལྔ། ཁས་བླངས་ཀྱི་སྡོམ་པ་གསུམ་འགལ་ན་དམྱལ་བར་མདའ་འཕངས་པ་བཞིན་འགྲོ་བའི་རྒྱུ་བཞི་ལ་སོགས་པ་དང་། ཉོན་མོངས་པའི་ཀུན་འབྱུང་དུག་གསུམ་མམ་དྲུག་རྩ་བ། ཉི་ཤུ་ཉེ་བའི་ཉོན་མོངས་པའམ། ཉོན་མོངས་པ་བརྒྱད་ཁྲི་བཞི་སྟོང་ངམ། སྦུབས་བྱེ་བ་གསུངས་པའམ། མཐོང་སྤང་དང་།
སྒོམ་སྤང་སྟེ། རྡོ་རྗེ་ལྟ་བུའི་སྤང་བྱ་མན་ཆད་ལེན་པའོ། ། དེ་ལྟར་སྡུག་བསྔལ་དང་ཀུན་འབྱུང་སྟེ་སྤང་བྱ་མ་ལུས་པ་སྒྲིབ་པ་གཉིས་བག་ཆགས་དང་བཅས་པ་བྲལ་ནས་སངས་རྒྱས་པར་སེམས་པའོ། ། དེ་ནས་ཕ་དང་སྤུན་ཟླ་ལ་སོགས་པ་ནས། ཉེ་འབྲེལ། ཡུལ་མི་ཁྱིམ་མཚེས་ནས། སྟོང་གསུམ་གྱི་བར་དུ་སེམས་པའོ། ། ས་མཚམས་ལྐོག་ཆོས་ནས་འབྱུང་བ་བཞིན་ནོ། ། དེ་ནས། གོ་ཡུལ་ཡུངས་ཀར་བགྲང་བས་བསྐྱེད།
ཅེས་པ་ལྟར། སྟོང་གསུམ་ཡུངས་ཀར་གྱིས་བཀང་ནས་ཤར་ཕྱོགས་ཀྱི་སྟོང་གསུམ་རེ་རེ་ཡུངས་ཀར་རེ་བཞག་པས་ཡུངས་ཀར་ཟད་ཀྱང་ཤར་ཕྱོགས་ལ་འབྲི་བ་མེད་པ་ལྟར། ཕྱོགས་བཅུ་ཀུན་ལ་སྦྱར་ཏེ། ནམ་མཁའི་མཐའ་ཁྱབ་ཀྱི་སེམས་ཅན་ལ་བསྒོམ་པའོ། ། དེ་ནས་ངན་སོང་གསུམ་གྱི་ཡང་དམྱལ་བའི་སྡུག་བསྔལ་མེ་ལས་གྱུར་པ་དང་། མཚོན་ཆ་ལས་གྱུར་པ་དང་། ནད་ལས་གྱུར་པ་དང་། སེམས་ལས་གྱུར་པ་དང་། ཆུ་བུར་ཅན་ནས་པདྨ་ལྟར་ཆེར་གས་པའི་བར་དང་། རྒྱུ་ཀུན་འབྱུང་ཞེ་སྡང་ལ་སོགས་པའི་ཉོན་མོངས་པའི་བར་དང་།
མི་དགེ་བ་ཆེར་སྤྱད་པ་ཐམས་ཅད་ལེན། ཡི་དྭགས་ཀྱི་ཡང་བཀྲེས་སྐོམ་ལ་སོགས་པའི་སྡུག་བསྔལ་དང་། འདོད་ཆགས་ལ་སོགས་པའི་ཉོན་མོངས་པ་དང་། མི་དགེ་བ་འབྲིང་དུ་སྤྱད་པ་ཐམས་ཅད་ལེན། དུད་འགྲོ་གཅིག་གི་གཅིག་ཟ་བ་ལ་སོགས་པའི་སྡུག་བསྔལ་དང་། གཏི་མུག་ལ་སོགས་པའི་ཉོན་མོངས་པ་དང་། མི་དགེ་བ་ཆུང་ངུ་སྤྱད་པ་ཐམས་ཅད་ལེན། མཐོ་རིས་ཀྱི་ཡང་མིའི་སྐྱེ་རྒ་ན་འཆི་ལ་སོགས་པ། འདོད་ལྷའི་འཆི་ལྟས་ལ་སོགས་པ། ཁམས་གོང་མ་གཉིས་ཀྱི་འཆི་འཕོ་དང་ལྟུང་བ་ལ་སོགས་པ་ཐམས་ཅད་ལེན།
རེས་སེམས་ཅན་གྱི་ཁམས་དང་། རེས་རེ་རེ་དང་དེའི་ཡང་སེམས་ཅན་རེ་རེ་ནས་སེམས། དེ་མེད་ན་ཁ་ལ་ཡཾ་ནས་དོན་ཐོག་ཏུ་མི་སྐྱེ་ལ། རེས་ནམ་མཁའི་མཐས་ཁྱབ་ཀྱི་སེམས་ཅན་མ་ལུས་པ་ལ་དུས་གཅིག་ལ་སེམས། དེ་མེད་ན་བློའི་འབྲལ་མི་ཡོང་། རེས་དམྱལ་བ་ལྟ་བུ་སེམས་ཅན་རེ་རེའི་རྩར་རང་གི་ལུས་རེ་བསམ་ནས་ལེན། རེས་ལུས་འདི་གཅིག་པུ་ལ་ཐམས་ཅད་ཀྱིས་ལེན། ། རེས་རགས་རིམ་ནས་ལེན། རེས་གང་གནད་པའི་ལེན། རེས་འདི་ཀུན་ལ་སྦྱང་མི་དགོས་སྙམ་པ་མི་གནད་པའི་ལེན།
རེས་དམྱལ་བའི་བླངས་སངས་རྒྱས་པར་བསམ། བྱང་ཆུབ་སེམས་དཔའི་བླངས་སངས་རྒྱས་པའི་བར་དུ་སེམས། རེས་དམྱལ་བའི་བླངས། ཡི་དྭགས་སུ་དྲངས། དེ་ནས་དྲངས་དུད་འགྲོ། དེ་ནས་མི། དེ་ནས་འདོད་ལྷ་རིགས་དྲུག དེ་ནས་གཟུགས་ཁམས་གནས་རིས་བཅུ་བདུན། དེ་ནས་གཟུགས་མེད་མུ་བཞི། དེ་ནས་ཉན་རང་།
བྱང་སེམས་ས་བཅུའི་བར་དུ་རིམ་པས་ལེན། རེས་ཉོན་མོངས་པ་རྣམས་ཕྱེ་ནས་ལེན། རེས་ལས། རེས་སྡུག་བསྔལ་རྣམས་ཕྱེ་ནས་ལེན། རེས་མི་རྟག་པ་ནས་དངོས་འཛིན་གྱི་བར་ལམ་གྱི་མི་མཐུན་ཕྱོགས་རྣམས་ལེན། རེས་སེར་སྣ་ལ་སོགས་པ་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་རྣམས་ལེན། རེས་གཙང་བར་འཛིན་པ་ལ་སོགས་པ་བྱང་ཆུབ་ཀྱི་ཕྱོགས་ཀྱི་མི་མཐུན་པའི་ཕྱོགས་ལེན། རེས་ས་བཅུའི་མི་མཐུན་པའི་ཕྱོགས་ལེན། རེས་ངན་རྟོག་སྣ་ཚོགས་ནས་མཐོང་སྤང་སྒོམ་སྤང་གི་བར་གྱི་ཉོན་སྒྲིབ་ཐམས་ཅད་ལེན། རེས་རྟོག་པ་དགུ་བཞི་སུམ་ཅུ་རྩ་དྲུག་ནས་རྟོག་པ་ཕྲ་མོའི་བར་ཤེས་བྱའི་སྒྲིབ་པ་ཐམས་ཅད་ལེན།
དེ་ལྟར་སེམས་ཚུལ་སྣ་ཚོགས་ཀྱི་བསམ་པས་མི་སྐྱོ། ངེས་ཤིང་དོན་ཐོག་ཏུ་སྐྱོལ། བློ་འབྱོངས་སྐྱེན། ཤེས་བྱ་ལ་སྦྱངས་པ་ཆེ། ཞོར་ལ་ཆོས་གཞན་གྱི་གྲངས་ཡན་ཆད་ཚང་། སྡིག་པ་མང་པོ་འདག ཚོགས་མང་པོ་བསོག་པའི་རྐྱེན་ལ་སོགས་པ་འབྱུང་བའོ། ། དེ་ཡང་དགྲ་དང་ཐ་མལ་དུ་བྱས་པ་ལ་མི་སྐྱེ་བས་མ་དྲིན་ཅན་དུ་བྱས་ནས་སེམས་པའོ། ། དེ་ཡང་མ་མ་ཡིན་པ་ལ་ཡིན་པར་སེམས་པ་མ་ཡིན་ཏེ། ཐོག་མ་མེད་པ་ནས་ཀྱི་མ་དྲིན་ཅན་ཡིན་པས་ཡིན་པ་ལ་ཡིན་པར་སེམས་པའོ། །
དེ་རྣམས་ཀྱང་བྱམས་སྙིང་རྗེ་གསལ་སིང་བ་རེས་ཀུན་ནས་བླངས་ཤིང་ལེན་པའོ། ། འཕགས་པ་ཉན་ཐོས་དང་རང་སངས་རྒྱས་དེ་གཉིས་ལ་བླངས་རྒྱུ་མེད་དམ་སྙམ་ན། ཡོད་དེ། ལྟོས་པ་དང་བཅས་པ་ཐམས་ཅད་སྡུག་བསྔལ་ཡིན་ལ། ཁོང་འཁོར་བ་ལ་འཇིགས་པ་དང་བཅས་པ་དང་། ཕུང་པོའང་སྡུག་བསྔལ་ཡིན་པས་འབྲས་བུ་སྡུག་བསྔལ་དང་། དགྲ་བཅོམ་པའི་ཕུང་པོ་མ་གཏོགས་པ་སྡུག་བསྔལ་དང་ཀུན་འབྱུང་ཁྱབ་མཉམ་དུ་འདོད་པས་སོ། ། ཡང་བྱང་ཆུབ་སེམས་དཔའི་ཉོན་མོངས་པ་ནི་རྣམ་པར་རྟོག་པའོ་ཞེས་པས། གོང་མས་རྟོག་པ་ཉོན་མོངས་པར་འདོད་པ་དང་། ཤེས་བྱའི་སྒྲིབ་པ་ཁ་མ་འཕྲི་བར་ཡོད་པ་དང་།
ཡང་སྤང་བྱའི་ལྷག་མ་ཚོགས་ལམ་ན་ཕལ་ཆེར་ཡོད་པ་ནས་བཟུང་སྟེ། ས་བཅུ་ལ་བཙོན་ལྕགས་སྒྲོག་ལས་གྲོལ་བའི་ལྕགས་འགྲོས་ལྟར་ཤེས་བྱའི་སྒྲིབ་པ་ཕྲ་མོ་ཡོད་པའི་བར་ལེན་པའོ། ། དེ་དག་ཀྱང་ལམ་ལྔ། ས་བཅུ། འབྲས་བུ་བཞི་རིམ་པས་ལེན་པ་དང་། རེ་རེ་ནས་ལེན་པ་དང་། དུས་གཅིག་དུ་ལེན་པ་སྔར་ལྟར་རོ། ། འོ་ན་དེ་དག་གིས་བླངས་ན་སངས་རྒྱས་ཀྱི་ས་ལ་འཇོག་པ་སྐུ་གཉེར་ཆེས་པ་མ་ཡིན་ནམ། རང་འཆིང་བ་མཐའ་དག་དང་མ་བྲལ་བས་དེ་སྒྲུབ་པར་མི་ནུས་སོ་སྙམ་ན། རང་གིས་སེམས་བསྐྱེད་པའི་ཚེ་ཁས་བླངས་པས་མི་བྱ་བ་མེད།
ཇི་ལྟར་ཁས་བླངས་ན་བདག་གིས་སེམས་ཅན་མ་བསྒྲལ་བ་བསྒྲལ། ཞེས་པས་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས་ས་དང་པོ་ལ་འགོད་པར་ཁས་བླངས་པ་ཡིན། མ་གྲོལ་བ་དགྲོལ་ཞེས་པས་མཚན་མའི་འཆིང་བ་ལས་བཀྲོལ་ནས་ས་བདུན་པ་ལ་འགོད་པ་ཡིན། དབུགས་མ་ཕྱིན་པ་དབུགས་དབྱུང་ཞེས་པས་རྒྱ་མཚོ་ལ་གྲུ་བོ་ཆེ་བཏང་བ་ལྟར་ས་བརྒྱད་པ་ནས་རྩོལ་བ་དང་བྲལ་བ་འབྲས་བུ་ས་གསུམ་ལ་འགོད་པ་ཡིན། ཡོངས་སུ་མྱ་ངན་ལས་མ་འདས་པ་ཡོངས་སུ་མྱ་ངན་ལས་འདའ་ཞེས་པས་ས་བཅུ་རྒྱུན་གྱི་ཐ་མ་རྡོ་རྗེ་ལྟ་བུ་ལ་གནས་པ་རྣམས་ཀྱང་། མྱ་ངན་ཞེས་པ་དངོས་འཛིན་གྱི་བག་ཆགས་ཅུང་ཟད་ཀྱི་ཤེས་བྱའི་སྒྲིབ་པ་ཡོད་པས་དེ་ལས་འདས་པར་ཁས་བླངས་པ་ཡིན་པས་དེ་ལྟར་སྒྲུབ་དགོས་གསུངས། སྤྱིར་ལེན་ཚུལ་དེ་ལྟར་ཡིན་པ་ལ། བྱེ་བྲག་ད་ལྟ་མངོན་སུམ་དུ་མཐོང་བ་དང་ཐོས་པ་ལ་སོགས་པ་འཁྲུགས་པ་བྱས་ནས་མི་ཟད་ནོར་འཛད་ལ་སོགས་པ་དང་། རིམས་ལ་སོགས་པ་ནད་ཚབས་ཆེན་གྱིས་ན་བ་དང་། མཛེ་བྱུང་བ་དང་།
ཁེ་འདོད་པས་ཚོང་བྱས་ནས་མཛེ་ཡན་ཆད་ཀྱིས་ཤི་ནས་གླང་ཤི་ཁྲག་ཟད་ལ་སོང་བ་དང་། རྒས་པས་སྤྱོད་མི་བཟོད་པར་སོང་བ་དང་། རབ་བྱུང་གི་སྡོམ་པ་ཤོར་ནས་ཁྱི་རོ་རུལ་བ་ལྟར་སོང་བ་དང་། མ་འཛོམ་པ་དང་། མི་དང་མི་མ་ཡིན་པས་གནོད་པ་སྐྱེལ་བ་དང་། དད་པ་དང་ཤེས་རབ་མེད་པ་ལ་སོགས་པ་དང་། ཇི་ཙམ་ཉན་ཡང་ཆོས་མི་གོ་བ་དང་། བསམ་དུ་མི་བཏུབ་པ་དང་། ཆགས་སྡང་ལ་སོགས་པ་རྒྱས་པ་དང་། དབང་ཆུང་བས་ཕ་སྤུན་ལ་སོགས་པ་མཉམ་པོས་རྡོག་ཉེད་དང་བརྙས་བཅོས་ལ་སོགས་མི་འདོད་པའི་གནོད་པ་ཐམས་ཅད་རང་ལ་ལེན་པའོ།
རང་ལ་དེ་དག་བྱུང་བ་དང་བྱུང་གིས་དོགས་པ་དང་། གཞན་ཡང་ཆགས་ཆེ་བ་དང་། ཡུལ་ས་གཉན་པ་དང་། རོ་བག་དང་། མི་གཙང་བ་བྱུང་གིས་དོགས་པ་དང་། རྨི་ལམ་ངན་པ་དང་། རྟགས་དང་མཚན་མ་ངན་པ་དང་། གཞན་གྱི་གཏད་ཁྲམ་དང་རྦོད་གཏོང་དང་། འདྲེ་འགྲས་ལ་སོགས་པ་བྱུང་གིས་དོགས་པ་ཐམས་ཅད་ལ་སེམས་ཅན་གྱི་དེ་ཐམས་ཅད་རང་ལ་ལེན། བླངས་པས་ཀྱང་རང་ལ་ཕན་དུ་རེ་བའི་ལྟོས་པ་གང་ཡང་མི་བྱེད་པའོ། །
དེ་ནས་ཕྱི་སྣོད་ཀྱི་ངམ་གྲོག་གམ། གཡང་སའམ། ཚེར་མ་དང་ཡུལ་ངན་པ་ལ་སོགས་པ་ཐམས་ཅད་བླངས་ཏེ་བློ་སྦྱོང་བས་སོ། ། གཟུགས་མི་སྡུག་པ་དང་། སྒྲ་མི་སྙན་པ་དང་། དྲི་མི་ཞིམ་པ་ལ་སོགས་པ་ཐམས་ཅད་བླངས་ནས་གཟུགས་སྡུག་པ་ལ་སོགས་པར་སེམས་པའོ། ། མདོར་ན་སངས་རྒྱས་དང་བླ་མ་མ་གཏོགས་པ་ཕྱི་ནང་སྣོད་བཅུད་ཀྱི་སྐྱོན་ཐམས་ཅད་ལེན་པའོ། ། སངས་རྒྱས་སྐྱོན་ཐམས་ཅད་སྤངས་ཤིང་ཡོན་ཏན་ཐམས་ཅད་རྒྱས་པ་ཡིན། བླ་མ་ལ་བབས་ནས་བླང་རྒྱུ་མེད་ཀྱང་ཚུ་རོལ་མཐོང་བའི་བློ་ངོ་ན་བགྲེས་པ་དང་སྐུ་ཁམས་ཞན་པ་ལ་སོགས་པ་བླང་དུ་རུང་ངམ་ཞུས་པས། དེ་འདྲ་བསམ་དུ་མི་རུང་གསུང་།
དེས་ན་ཆོས་གང་ནས་ཀྱང་སངས་རྒྱས་དང་ཁྱད་མེད་པར་བཤད་པས་བླང་དུ་མི་རུང་གསུང་སྐད། དེ་དག་ནི་ལེན་པའོ། ། ད་གཏོང་བ་འདི་མེད་པར་ཚོགས་མི་རྫོགས། ལེན་པ་བས་ཀྱང་གལ་ཆེ་བ་ཡིན་པ་ལས་སྤྱིར་ནི། བདག་གི་ལུས་དང་ལོངས་སྤྱོད་དང་། ། དུས་གསུམ་དགེ་བ་སྐྱེས་པ་རྣམས། ། སེམས་ཅན་ཀུན་གྱི་དོན་སྒྲུབ་ཕྱིར། ། འཕངས་པ་མེད་པར་བཏང་བར་བྱ། ། ཅེས་པས་འདི་གསུམ་བཏང་བ་དང་། བདག་གཞན་བརྗེ་བའི་བྱང་ཆུབ་ཀྱི་སེམས་དང་།
སེམས་ཅན་གྱི་དོན་དུ་དམྱལ་བར་འགྲོ་བ་ཆོས་ཕལ་དུ་བཤད་ཀྱང་འདི་ནི་ཇི་ལྟར་བསྒོམ་པ་དང་། འདིའི་དུས་སུ་འདི་བསྒོམ་ལ་སོགས་པ་མཐའ་རྒྱ་ཆོད་པ་ལས་གཞན་གང་ཡང་མེད་པ་ཡིན། ད་གཏོང་བའི་དུས་སུ་ལུས་ལོངས་སྤྱོད་དགེ་རྩ་གསུམ་བཏང་བས། དེ་དག་གིས་སངས་རྒྱས་པའི་རྒྱུ་རྐྱེན་མ་ལུས་པར་བྱུང་ནས་སངས་རྒྱས་པར་སེམས་པའོ། ། དེ་ལ་ལུས་གཏོང་བའི་ཚེ་འདས་པ་བཏང་རྒྱུ་མེད། ད་ལྟར་གྱི་ལུས་དང་མ་འོངས་པའི་ལུས་ལེན་ཚད་གཏོང་། དེ་ལ་དགག་པ་གསུམ་སྟེ། ལྷ་བསྒོམ་ཞིང་གཏོང་བ་དང་། ཤ་ཁྲག་ཏུ་གཏོང་བ་དང་། བཏང་བས་ཟད་པར་སེམས་པའོ། །
དང་པོ་ལྷ་བསྒོམ་ཞིང་གཏོང་བ་ལྷ་ལ་མ་གུས་པར་འགྲོ། རྩ་བའི་ལྟུང་བ་ཡང་འབྱུང་། རབ་ཀྱིས་ཐམས་ཅད་ལྷར་ཤེས་པའི་ལྷ་ལ་ལྷ་ཐིམ་པ་ལ་ཉེས་པ་མེད། གཉིས་པ་ཁ་ཅིག་ཤ་འདོད་ཤ་ཁྱེར་ལ་སོགས་པ་བྱེད་པ་ཡང་མི་རུང་སྟེ། རེས་ཅིར་ཡང་མི་བཏུབ། ལ་ལ་དེ་ལ་མི་དགའ་བ་ཡང་ཡོད་པས་སོ། ། དུག་དང་མཚོན་ལ་སོགས་པར་བྱས་ནས་ཀྱང་མི་རུང་སྟེ། སེམས་ཅན་ལ་གནོད་པས་སོ། ། ཤ་ཁྲག་དང་མཚོན་དུག དེ་དག་ཉིད་ཀྱིས་ཕན་བདེའི་རྒྱུར་འགྲོ་བ་ནི་མ་གཏོགས་སོ། །
འོ་ན་ཇི་ལྟར་བྱས་ནས་གཏོང་སྙམ་ན། སྡོང་པོ་བཀོད་པ་ལས། བདག་ཉིད་འགྲོ་བ་ཐམས་ཅད་ཀྱི་ཉེ་བར་འཚོ་བའི་ཡིད་བཞིན་གྱི་ལུས་སུ་བསྒྱུར། ཞེས་པའམ། རྡོ་རྗེ་རྒྱལ་མཚན་གྱི་བསྔོ་བ་ལས། འབྱུང་བ་ཆེན་པོ་བཞི་སྒོ་སྣ་ཚོགས་དང་། ཚུལ་སྣ་ཚོགས་དང་། རྣམ་གྲངས་སྣ་ཚོགས་ནས་སེམས་ཅན་ཐམས་ཅད་ལ་ཉེ་བར་འཚོ་བ་དེ་བཞིན་དུ་བྱང་ཆུབ་སེམས་དཔའ་བདག་ཉིད་ཀྱི་ལུས་ཀྱང་སེམས་ཅན་གྱི་ཉེ་བར་འཚོ་བའི་གཞིར་བསྒྱུར། ཞེས་པ་དང་། སྤྱོད་པ་ལ་འཇུག་པ་ལས།
སེམས་ཅན་ཀུན་གྱི་དོན་བསྒྲུབ་ཕྱིར། ། ཡིད་བཞིན་གྱི་ནི་ལུས་སུ་བསྒྱུར། ། ཞེས་པ་ལྟར་ཡིད་བཞིན་གྱི་ལུས་སུ་བྱས་ནས་གཏོང་བའོ།་་་་་ རང་གི་ལུས་ལོངས་སྤྱོད་དགེ་བ་རྣམས་ཡིད་བཞིན་ནོར་བུ་རིན་ཆེན་ལྟར་བསམས་ནས། དེ་ཡང་ཁ་དོག་དང་དབྱིབས་ལ་སོགས་པ་བསམ་མི་དགོས། ཅི་དགོས་དང་ཅི་འདོད་འབྱུང་བ་ལ་ཟེར། གཏོང་བའི་རིམ་པ་ཡང་དང་པོ་རྩ་བའི་མ་མདུན་དུ་དམིགས་ནས་དེ་ལ་བཏང་བས། མ་དེའི་འཚང་རྒྱ་བའི་ཉེར་ལེན་གྱི་རྒྱུ་དད་པ་དང་བརྩོན་འགྲུས་དང་ཤེས་རབ་དང་བྱང་ཆུབ་ཀྱི་སེམས་ལ་སོགས་པ་དང་། ལྷན་ཅིག་སྐྱེ་བར་བྱེད་པའི་རྐྱེན་དགེ་བའི་བཤེས་གཉེན་དང་། དཔེ་ཆ།
ཕྱི་ནང་གི་མཐུན་རྐྱེན།་་་་་ ཟས་གོས་ལ་སོགས་པ་གང་དགོས་སྒྲུབ་པ་སྟེ་སངས་རྒྱས་པར་སེམས་པའོ། ། དེ་བཞིན་དུ་ཕ་ལ་སོགས་པ་ནས་ནམ་མཁའི་མཐས་ཁྱབ་ཀྱི་སེམས་ཅན་མ་ལུས་པ་དང་། ངན་སོང་གསུམ་དང་ཉན་རང་དང་། ས་བཅུའི་བྱང་ཆུབ་སེམས་དཔའི་བར་ལ་བཏང་བས་སྔ་མ་ལྟ་བུར་གྱུར་ནས་སངས་རྒྱས་པར་སེམས་པའོ། ། ཡང་ཡིད་བཞིན་གྱི་ནོར་བུ་ལས་ཟས་གོས་ལ་སོགས་པ་གང་འདོད་པ་འབྱུང་བ་ལྟར་རང་གི་ལུས་འདི་ལས་ཀྱང་ནམ་མཁའི་མཐས་ཁྱབ་ཀྱི་སེམས་ཅན་ཐམས་ཅད་ལ་ཟས་གོས་གནས་མལ། ཡུལ་ཞིང་། ཉེ་འབྲེལ་འཁོར་འབངས། བཞོན་པ་ལ་སོགས་པ་འཇིག་རྟེན་པའི་བདེ་བ་ཐམས་ཅད་དང་། མཁན་སློབ་དང་།
དཔེ་ཆ་ལ་སོགས་པ་ཐམས་ཅད་དང་། དད་པ་དང་ཚུལ་ཁྲིམས་ལ་སོགས་པ་འཇིག་རྟེན་ལས་འདས་པའི་བདེ་བའི་རྒྱུ་འབྲས་ཐམས་ཅད་འབྱུང་བར་སེམས་པའོ། ། ཡང་ཡིད་བཞིན་གྱི་ནོར་བུ་དབང་གི་རྒྱལ་པོ་ལ་སོགས་པས་སེམས་ཅན་མང་པོའི་དོན་བྱེད་པ་དེ་བཞིན་དུ་རང་གི་ལུས་འདི་ཡང་སེམས་ཅན་རེ་རེའི་མདུན་ན་ཡོད་པར་བསམ་ནས་སྔ་མ་ལྟར་རོ།་་་་་ གང་ལ་གང་དགོས་བྱུང་ན་སངས་རྒྱས། ཡང་རང་གི་ལུས་བེམ་པོའི་རྣམ་པ་ས་དང་། ཆུ་ལ་སོགས་པ་སེམས་ཅན་རེ་རེའི་མདུན་དུ་གནས་ནས་ཀྱང་སྔ་མ་ལྟར་རོ། ། ཡང་རེས་རིལ་པོའི་རྣམ་པ་དང་། རེས་མགོ་ལ་སོགས་པ་གསེད་ནས་གཏོང་བའོ། ། ཡང་སྡུག་བསྔལ་གྱིས་ཉམ་ཐག་པ་དང་མཚན་མ་ངན་པ་ཐམས་ཅད་གོང་ལྟར་བླངས་ནས་ལུས་བཏང་བས་བདེ་བ་དང་མཚན་མ་བཟང་བ་ལ་སོགས་པར་སེམས་པའོ། ། དེ་ཡང་བསམ་པ་དེ་ལྟར་བློ་སྦྱོང་བ་ལས་བདུད་གཅོད་པ་བཞིན་ཐོ་ཅོར་མ་སོང་བ་དང་།
ཐོག་ཏུ་ཟུར་ས་མེད་པ་བྱུང་ན་ཡང་ཉམ་ང་བ་དང་། འཇིགས་པ་དང་། བག་ཚ་བ་མེད་པར་རང་གིས་རྒྱངས་ཀྱིས་སོང་བར་སྦྱོང་བའོ། ། ཕྱི་སྣོད་ལ་བཏང་བས་ཀྱང་གསེར་གྱི་ས་གཞི་ལ་བཻཌཱུརྻས་མིག་མངས་རིས་སུ་བྲིས་པ་ལ་སོགས་པ་དག་པའི་འཇིག་རྟེན་གྱི་ཁམས་བདེ་བ་ཅན་ནམ། པདྨ་ཅན་ལ་སོགས་པ་ལྟར་གྱུར་པར་སེམས་པ་སྟེ། ཆོས་ནས་ཞིང་སྦྱང་བར་བཤད་པ་ཡང་དེ་ཉིད་ཡིན་གསུངས། གཏོང་བ་ནི་བླ་མ་དང་སངས་རྒྱས་ལ་ཡང་གཏོང་བ་སྟེ། ཕལ་པོ་ཆེའི་གླེང་གཞི་ནས་བྱུང་བ་ལྟར་མཆོད་པའི་སྤྲིན་རབ་འབྱམས་བསམ་གྱིས་མི་ཁྱབ་པར་བྱས་ནས་ཕུལ་བས་ཐུགས་དགོངས་ཐམས་ཅད་རྫོགས་པ་དང་། རྣམ་པར་ཐར་པ་ལ་སོགས་པ་ཐམས་ཅད་དར་བ་དང་རྒྱས་པ་དང་། གཙང་བ་ལ་སོགས་པར་བྱེད་པའོ། །
ཉན་ཐོས་དང་རང་སངས་རྒྱས་དང་། བྱང་ཆུབ་སེམས་དཔའ་ལ་བཏང་བས་སྤང་བྱའི་ལྷག་མ་སྤངས་སྟེ། ཚོགས་གཉིས་རྫོགས་ནས་སངས་རྒྱས་པ་དང་། མཆོད་པའི་སྤྲིན་རྣམས་གང་བཞེད་ཀྱིས་ཐུགས་དགོངས་རྫོགས་པར་བསམ་མོ། ། ལོངས་སྤྱོད་བཏང་བ་ནི། རྟ་དང་གླང་པོ་དང་། འབྲུ་དང་། རིན་པོ་ཆེ་དང་། ཟས་གོས་དང་། ཡུལ་དང་ཁང་ཁྱིམ་དང་།
འཁོར་འབངས་ལ་སོགས་པ་རང་དབང་བ་ཐམས་ཅད་དོ། ། མི་དབང་བ་ནི། ཕྱི་ནང་གི་དངོས་པོ་གང་ཡིན་ཡང་མ་བྱིན་པར་ལེན་པར་འགྲོ་བས་བཏང་དུ་མི་རུང་སྟེ། ཕྱི་སྣོད་ཀྱི་ནགས་ཚལ་དང་མེ་ཏོག་དང་རིན་པོ་ཆེ་ལ་སོགས་པ་གང་ཟག་སྒོ་རེས་བདག་ཏུ་མ་བཟུང་བ་སེམས་ཅན་སྤྱི་མཐུན་གྱི་བསོད་ནམས་ཀྱིས་གྲུབ་པ་ནི་རང་ཡང་དབང་བ་ཡིན་པས་བཏང་དུ་རུང་ལ། བཅུད་ཀྱི་སེམས་ཅན་ནི་རང་རང་གིས་བདག་ཏུ་བཟུང་བས་བཏང་ཏུ་མི་རུང་སྟེ། རོལ་མོ་ཡང་ངང་པའི་སྐད་དེ་འབུལ་བ་ཡིན། ལུས་དེ་ཁོས་བདག་ཏུ་བཟུང་བས་དབུལ་དུ་མི་རུང་གསུང་བ་ལྟར་རོ། ། བློ་ཆུང་བ་ལ་དེ་ལྟར་ཡིན་ལ། བློ་རྒྱ་ཆེ་བ་རང་འདོད་ཀྱི་འཁྲིས་མེད་པ་ལ་ནི། གཞན་ཆེད་དུ་གཞན་བཏང་དུ་རུང་སྟེ།
ལྷ་བླ་མས་མི་མ་ཡིན་པ་ཆེན་པོ་ཐུ་མོ་ཀུན་ཡང་དཀོན་མཆོག་ལ་ཕུལ་ནས་ཁ་ཡིག་བཏབ་པ་དང་། བྲན་ཇོ་བོ་ལ་ཤ་ཚ་བས་དེ་ཉིད་ཀྱི་བྱ་བ་སྒྲུབ་པ་ལ་ནོར་རྫས་ལ་སོགས་པ་མ་དྲིས་པར་བཏང་ཡང་ཉེས་པ་མེད་པ་ལྟ་བུའོ། ། ཡང་གྲུབ་མཐའ་ལ་བརྟེན་པ་ལྟར་ན། ཉན་ཐོས་པ་ལྟར་རང་གི་སྣང་བ་འདི་རང་གི་ཉོན་མོངས་པའི་དབང་གིས་འབྲས་བུར་གོ་ནའང་གཞན་གྱིས་ལ་བཏང་བ་མེད་པས་ཐམས་ཅད་བཏང་བས་ཆོག སེམས་ཙམ་པ་ལྟར་ན་རང་གི་རྣམ་པར་ཤེས་པ་འདི་ཉིད་དོན་དུ་སྣང་བར་ཤེས་ནའང་གཞན་གྱི་བཏང་བ་མེད་པས་ཐམས་ཅད་བཏང་བས་ཆོག དབུ་མ་པས་སྒྱུ་མའང་སྤྲུལ་པ་ལྟར་ཤེས་ན་བཏང་དུ་རུང་སྟེ། རང་གཞན་གཉིས་མེད་ལ་གཉིས་སུ་རྟོག་པ་ཕྱིན་ཅི་ལོག་ཡིན་པས་སོ། ། དེ་ལྟར་ལོངས་སྤྱོད་བཏང་དུ་རུང་མི་རུང་དཔྱད་པ་ཐ་མལ་གྱི་བློ་དང་བསྟུན་པ་ཙམ་ཡིན་གྱི། ཆོས་ཀྱི་གོ་བ་ཅིག་བྱུང་ན་དབང་པོ་དྲུག་གི་གྱུར་པ་ཐམས་ཅད་རང་དབང་བས་གཏོང་བ་ཡིན་ལ། དེ་ཡང་གཟུགས་ལྟ་བུ་རེ་རེ་ལ་ཡང་སྡུག་མི་སྡུག་ཐ་མལ་བ་ལ་གསུམ་གསུམ་དུ་གནས་ཤིང་།
དེ་རེ་རེ་ལ་ཡང་ལྔའམ་དྲུག་ཚང་བར་གནས་པས་སྡུག་པ་བཏང་བས་དགའ་བ་བསྐྱེད་པ་དང་། མི་སྡུག་པ་བཏང་བས་ཡིད་འབྱུང་བའི་ཡན་ལག་ཏུ་གཏོང་བའམ། དེ་ཡང་གཟུགས་ལྟ་བུ་རེ་རེ་ལ་ཡང་ལོངས་སྤྱོད་ལྔའམ་དྲུག་ཚང་བ་སྟེ། ཁ་དོག་དང་དབྱིབས་མིག་གི་ལོངས་སྤྱོད་ནས་ཡིད་ཀྱི་ཡུལ་དུ་ཆོས་སྤྱོད་པའི་བར་དུ་བཏང་བ་དང་། དེ་རེ་རེ་ལ་ཡང་གཟུགས་ཀྱི་ལོངས་སྤྱོད་དཔག་ཏུ་མེད་པ་དང་། རྔ་དང་དུང་ལ་སོགས་པ་སྒྲའི་ལོངས་སྤྱོད་དཔག་ཏུ་མེད་པ་དང་། རྡོ་རྗེ་རྒྱལ་མཚན་གྱི་བསྔོ་བ་དྲུག་པ་ནས་བཤད་པ་ལྟར་བཏང་ངོ་། ། དེ་རེ་རེ་ལས་ཀྱང་འཇིག་རྟེན་དང་འཇིག་རྟེན་ལས་འདས་པའི་ཡོ་བྱད་དཔག་ཏུ་མེད་པ་བྱུང་ནས་སྔར་བཞིན་འཚང་རྒྱ་བའི་རྒྱུ་རྐྱེན་མ་ལུས་པ་བྱུང་ནས་སངས་རྒྱས་པར་སེམས་ཏེ། རེ་རེས་ཀྱང་གདུལ་བྱའི་ངོས་ནས་སྦྱར་ན། ནོར་འདོད་པ་ལ་ནོར་གྱི་སྣང་བ་འབྱུང་བ་ནས་ཟས་གོས།
གནས་ཁང་དང་འབྲུ་དང་། རྟ་གླང་ཡུལ་ཞིང་དང་། ཕ་མ་ཉེ་འབྲེལ་དང་འཁོར་འབངས་དང་། ནད་དང་གདོན་དང་བྲལ་བ་ལ་སོགས་པ་གང་འདོད་ཀྱི་སྣང་བ་འབྱུང་བ་དང་། ལྷ་ཆོས་ཀྱི་གནས་དང་། དགོན་པ་དང་། གྲོགས་དང་དཔེ་ཆ་དང་། མཆོད་གནས་དང་། མཆོད་ཆ་ལ་སོགས་པ་གང་འདོད་ཀྱི་སྣང་བ་དང་། དམ་པའི་ཆོས་ཀྱི་དབང་དུ་བྱས་ན་རྟེན་དལ་འབྱོར་དང་།
དད་པ་ལ་སོགས་པ་འཕགས་པའི་ནོར་བདུན་དང་། བསླབ་པ་གསུམ། མི་རྟག་པ་ལ་སོགས་པའི་ལམ་རིམ་དང་ཚད་མེད་བཞི། བྱང་སེམས་གཉིས། སྦྱོར་བ་ཕ་རོལ་ཏུ་ཕྱིན་པ་དྲུག བསྡུ་བའི་དངོས་པོ་ལ་སོགས་པ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། སྡོམ་པའི་རིམ་པ། རྒྱུད་སྡེ་བཞི། འཕྲིན་ལས་བཞི་དང་། སངས་རྒྱས་ཀྱི་ཆོས་དང་ཡོན་ཏན་ལ་སོགས་པ་གང་འདོད་པ་དང་།
མོས་པ་དང་གང་གིས་འདུལ་བའི་སྣང་བ་འབྱུང་བ་དང་། དེ་ཐམས་ཅད་ཀྱིས་ཀྱང་འཚང་རྒྱ་བའི་རྒྱུ་རྐྱེན་དུ་སོང་ནས་སངས་རྒྱས་པར་སེམས་པའོ། ། དེ་བཞིན་དུ་སྒྲ་ནས་ཆོས་ཀྱི་བར་དང་། བྱེ་བྲག་ཟན་ཆང་གཅིག་གཏོང་བ་ལ་དེ་བཞིན་དུ་སྦྱར་རོ། ། བླ་མ་དཀོན་མཆོག་ལ་འབུལ་བ་ཡང་སྤྱིར། གཟུགས་ལ་རྣམ་གསུམ་ཤེས་བྱས་ནས། ། ལྷ་རྣམས་ཀུན་ལ་དབུལ་བར་བགྱི། ། ཞེས་པ་ལྟར་གསུམ་ཀ་ཡང་གོང་ལྟར་དབུལ་བ་དང་། བྱེ་བྲག་ཏུ་ནོར་རྫས་ཡུལ་ཁྱིམ་དང་ཟས་གོས་མལ་སྟན་རེ་རེ་ཡང་དཔག་ཏུ་མེད་པ་དང་། རེ་རེ་ཡང་ལྔ་ཀ་ཚང་བ་དང་།
དེ་རེ་རེ་ལ་ཡང་དཔག་ཏུ་མེད་པ་སྟེ། མར་མེའི་སྣང་བ་ལས། སངས་རྒྱས་ཀྱི་ཞིང་ཁམས་ཐམས་ཅད་དུ་རིན་པོ་ཆེའི་སྒྲོན་མེའི་འོད་དང་། ཚེག་ཆོམ་གྱི་སྒྲ་ལས་རོལ་མོ་དང་། དྲི་ལས་སྤོས་ཀྱི་རྣམ་པ་དང་། རོ་ལས་ཞལ་ཟས་དང་། རེག་བྱ་ལས་གོས་ཏེ། ཐམས་ཅད་དཔག་ཏུ་མེད་པ་རྒྱུན་མི་འཆད་པ་འབྱུང་བར་བསམས་ཏེ། དངོས་པོ་དེ་ཉིད་དང་མཐུན་པར་བྱས་ནས་འབུལ་བའོ། ། ཡང་ལུས་དང་ལོངས་སྤྱོད་་་་་་རང་གང་ལ་་་་་་ཆགས་མེད་ཅིག་དགེ་བ་ཡིན་པས་ཆགས་པའི་དངོས་པོ་དེ་བཀར་ཞིང་གཏོང་ངོ་། །
དངོས་སུ་ཆོས་གོས་གསུམ་མ་གཏོགས་པ་གཏོང་བའོ། ། དགེ་བ་དུས་གསུམ་ཀའི་གཏོང་བ་སྟེ། ཞི་བ་ལྷས། དུས་གསུམ་དགེ་བ་སྐྱེས་པ་རྣམས། ། ཞེས་དང་། ཀླུས། བདག་གིས་བགྱིས་དང་མ་བགྱིས་པའི། ། དགེ་བ། ཞེས་དང་། བརྒྱད་སྟོང་འགྲེལ་པ་ལས།
དུས་གསུམ་གྱི་དགེ་བ་རྣམས་བསྔོ་བར་གསུངས་པའོ། ། དེ་ལ་ཟས་བྱིན་པའི་དགེ་བའི་རྩ་བས་སེམས་ཅན་ཟས་ལ་ཞེན་པ་མེད་པ་དང་། བདུད་རྩིའི་ཟས་ནས་རོ་མཆོག་གི་བདེ་བའི་ཡེ་ཤེས་ཀྱི་ཟས་དང་ལྡན་པར་གཏོང་ཞིང་། བཏུང་བ་བྱིན་པའི་དགེ་བས་སེམས་ཅན་ཐམས་ཅད་རོ་བྲོ་བ་ཐམས་ཅད་ལ་མི་ཆགས་པ་དང་། མཚན་མར་མི་འཛིན་ཅིང་ཆོས་ཀྱི་ཤུགས་དང་དགའ་བ་བླ་ན་མེད་པས་ཚིམ་པར་གཏོང་བ་དང་། མལ་སྟན་བྱིན་པ་ལ་སོགས་པ་རྡོ་རྗེ་རྒྱལ་མཚན་གྱི་བསྔོ་བ་དྲུག་པ་ལ་སོགས་པ་ནས་གསུངས་པ་ལྟར་གཏོང་བའོ། ། ནམ་མཁའ་མཛོད་ཀྱི་མདོ་ལས། བདག་གི་དགེ་བའི་རྩ་བའམ་ཆོས་ལ་མཁས་པ་གང་ཡིན་པ་དེ་སེམས་ཅན་ཐམས་ཅད་ཀྱི་ཉེ་བར་འཚོ་བར་མི་འགྱུར་བར་མ་གྱུར་ཅིག ཅེས་པའམ། རྡོ་རྗེ་རྒྱལ་མཚན་གྱི་བསྔོ་བ་དང་པོ་དང་།
བྱང་ས་དང་། རྒྱན་དང་། རིན་ཕྲེང་དང་། སྤྱོད་འཇུག་ལ་སོགས་པ་ལྟར་དད་པ་ལན་གཅིག་སྐྱེས་པ་ནས་བྱང་ཆུབ་ཀྱི་སེམས་རླབས་ཆེན་སྐྱེས་པའི་བར་བསམ་པས་བསྡུས་པའི་དགེ་བ་དང་། དུད་འགྲོ་ལ་ཟན་ཆང་བ་གཅིག་བྱིན་པ་ནས་བསྡུ་བ་བཞིས་བསྡུས་པའི་བར་སྦྱོར་བས་བསྡུས་པ་དང་། བསོད་ནམས་གསུམ། ཟག་བཅས་ཟག་མེད་ཀྱིས་བསྡུས་པའི་དགེ་བ་སྣ་རེས་ཀྱང་སེམས་ཅན་ཐམས་ཅད་ལ་ཅི་འདོད་འབྱུང་ཞིང་སངས་རྒྱས་ཀྱི་རྒྱུ་རྐྱེན་ཐམས་ཅད་ཚང་ནས་སངས་རྒྱས་པར་སེམས་པའོ། ། དེ་ཡང་སེམས་ཅན་རེ་རེ་ལ་ཡང་ལུས་ལོངས་སྤྱོད་དགེ་རྩ་རིལ་པོ་རེ་རེ་གཏོང་བའོ། ། དེས་ཀྱང་གར་ཡང་མི་ཕྱིན་པས་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་བླ་མ་བརྒྱུད་པ་དང་བཅས་པ་དེ་གསུམ་གཏོང་བའོ། ། དེ་བཏང་ན་རུང་ངམ་སྙམ་ན་རུང་སྟེ།
ཁོང་བདག་འཛིན་སྤངས་ཤིང་དང་པོ་སེམས་བསྐྱེད་ཙ་ན་ཐམས་ཅད་སེམས་ཅན་ལ་བཏང་བ་ཡིན་པས་སོ། ། དེ་ཙ་ན་ཡིད་བཞིན་དུ་བསྒྱུར་ཅིང་། བཏང་རྒྱུ་ཡང་དཔག་ཏུ་མེད་དེ། ས་དང་པོ་པའི་བྱང་ཆུབ་སེམས་དཔའ་ལ་ཡོན་ཏན་བརྒྱ་ཕྲག་བཅུ་གཉིས་ཡོད་པ་ནས་བཟུང་སྟེ། སངས་རྒྱས་ཀྱི་དུས་སྐད་ཅིག་མ་གཅིག་ལ་འཕྲིན་ལས་དཔག་ཏུ་མེད་པ་འབྱུང་བའི་བར་དང་། བྱང་ཆུབ་སེམས་དཔའ་རིགས་ལྡན་དང་པོ་སེམས་བསྐྱེད་པ་ན་ཡང་ནམ་མཁའི་ཁམས་སུ་མི་ཤོང་བའི་བསོད་ནམས་དཔག་ཏུ་མེད་པའི་ཕྱིར་དང་། སངས་རྒྱས་ཀྱི་བ་སྤུའི་བུ་ག་ནས་བཟུང་ནས་མཚན་དང་དཔེ་བྱད་ལ་སོགས་པ་བསོད་ནམས་ཀྱི་རྒྱུར་དཔག་དུ་མེད་པ་གསུངས་པའི་ཕྱིར་རོ། ། དེ་ལྟར་བཏང་རྒྱུ་དཔག་ཏུ་མེད་པས་སེམས་ཅན་གྱི་དོན་མ་ལུས་པར་འགྲུབ་པའི་རྒྱུ་རྐྱེན་ཚང་བས་ཚོགས་རྫོགས་པ་དང་། དོན་བྱེད་པ་ལ་ཚེགས་མེད་པ་དང་། དེ་དག་གི་ཐུགས་དགོངས་རྫོགས་པར་བྱེད་པ་ཡང་དེ་ཡིན་གསུངས།
དེ་ལྟར་གཏོང་བ་གསུམ་ཀ་ཡང་རྩ་བའི་མ་ནས་སེམས་ཅན་ཐམས་ཅད་དང་། མནར་མེད་པ་ནས་སངས་རྒྱས་ཀྱི་བར་རིམ་པར་གཏོང་བ་དང་འུབ་བསྡུས་ནས་དུས་གཅིག་ལ་གཏོང་བ་དང་། ལུས་ལོངས་སྤྱོད་ལ་སོགས་པ་སྣ་རེ་ལས་ཀྱང་ཐམས་ཅད་འབྱུང་བར་གཏོང་བ་དང་གསུམ་ཀ་རིལ་པོ་རེ་རེ་གཏང་བས་ཀྱང་དེ་ལྟར་གཏོང་བ་དང་། ལུས་ལ་སོགས་པ་མང་པོ་བྱས་ནས་སེམས་ཅན་རེ་རེ་ལ་གཏོང་བ་དང་། འདི་གཅིག་པུས་སེམས་ཅན་ཐམས་ཅད་ཚིམ་པ་ལ་སོགས་པ་ལེན་པའི་སྐབས་ལྟར་རོ། ། དེ་ལྟར་བསམས་ཀྱང་གཞན་ལ་དེ་ལྟར་མི་འབྱུང་བས་དོན་མེད་དོ་སྙམ་ན། གཙིགས་སུ་མི་ཆེ་སྣ་ཚོགས་སྦྱོང་། ། རབས་བདུན་ལ་སོགས་དཔེ་བཟླས་མང་། ། ཞེས་པའམ། ཇི་ལྟ་ཇི་ལྟར་མང་དུ་མིས་བརྟགས་ན། །
དེ་ལ་གནས་པའི་རྣམ་པར་རྟོག་པ་དེས། ། དེ་ལྟ་དེ་ལྟར་དེ་ལ་སེམས་གཞོལ་འགྱུར། ། ཞེས་པ་དང་། གཞན་ཕན་ལས་ལ་མཐུ་མེད་ཀྱང་། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་དེ་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་པ་ལྟར་དེ་ལྟར་བློ་སྦྱོང་བ་ཡིན་ཏེ། མོས་པ་སྤྱོད་པའི་དུས་ཡིན་པས་ད་ལྟ་མོས་པས་སྦྱོང་ལ། དེ་ནས་དེ་ལ་བློ་གཞོལ་བ་དང་དོན་གྱིས་ཞུགས་པར་ཡང་འགྱུར་ཞིང་།
ས་ཐོབ་ནས་ཡོན་ཏན་བརྒྱ་ཕྲག་བཅུ་གཉིས་དང་ལྡན་ཞིང་མགོ་དང་རྐང་ལག་གཏོང་བ་ལ་སོགས་པ་སྦྱོར་བས་དངོས་སུ་གཞན་དོན་བྱེད་ཅིང་། སངས་རྒྱས་ནས་ཡོན་ཏན་བསམ་གྱིས་མི་ཁྱབ་པ་ཐོབ་ནས་འབད་རྩོལ་མི་མངའ་བར་གཞན་དོན་རྒྱུན་མི་འཆད་པ་ཡིན་ནོ། ། དེས་ན་ཡོན་ཏན་དང་འཕྲིན་ལས་ཐམས་ཅད་རྒྱུ་འདི་བཞིན་སྦྱངས་པ་ལས་འབྱུང་སྟེ། རྣམ་འགྲེལ་ལས། རྒྱུ་ཚོགས་པ་ལས་འབྲས་སྐྱེ་བ། ། ཞེས་དང་། འབྲས་བུ་རྒྱུ་ཡི་རྗེས་སུ་འཇུག ། ཅེས་པ་ལྟར་རོ། ། དེས་ན་རྒྱུ་དང་མཐུན་པའི་འབྲས་བུ་འབྱུང་བ་ཡིན་གྱི་རྒྱུ་མེད་ཀྱི་འབྲས་བུ་འབྱུང་བ་ནམ་མཁའི་པདྨོ་བཞིན་ནོ། ། དེས་ན་འདི་ཡོད་ན་ལྟ་བ་སྤྱོད་པ་སྒོམ་པ་འབྲས་བུ་གསུམ་པོ་ཐམས་ཅད་འདིས་ཆོག
སྨན་དཀར་པོ་ཆིག་ཐུབ་ལྟ་བུ་ཡིན། ས་ཐོབ་པའི་བྱང་ཆུབ་སེམས་དཔའི་མཛད་སྤྱོད་ནས་སངས་རྒྱས་ཀྱི་བར་གྱི་མཛད་པ་ཐམས་ཅད་ད་ལྟ་ནས་དངོས་སུ་ཉམས་སུ་བླང་དུ་ཡོད་པ་ཡིན་པས་འདི་ལས་ལྷག་པའི་ཆོས་གང་ན་ཡང་མེད་གསུང་། དངོས་གཞི་དེ་རང་ཡིན། དེ་ཡང་རེ་རེ་ལ་སྦྱངས་ན་སྐྱོ་བར་འགྱུར་བས་སྤེལ་མར་སྦྱང་ཞེས་པའམ་སྤེལ་མར་བསླབ་ཅེས་པ་སྟེ། སེམས་ཅན་ཐམས་ཅད་ཀྱི་སྡུག་བསྔལ་དང་ཀུན་འབྱུང་རང་གི་སྙིང་གི་དཀྱིལ་དུ་ལེན་པ་དང་། རང་གི་ལུས་ལོངས་སྤྱོད་དགེ་བའི་རྩ་བ་གསུམ་སེམས་ཅན་ལ་གཏོང་བ་ནི་ཐུན་རེ་ལ་སྤེལ་ནས་སྒོམ་པའོ། ། དེ་ཡང་གོང་ལྟར་རེས་རྩ་བའི་མ་ནས་སེམས་ཤིང་སྤེལ་བ་ལ་སོགས་པ་སྟེ།་་་་་ རེས་རིམ་གྱིས་མཐར་ཆགས་སུ་དང་། རེས་ལས་ངན་ཅན་དང་། རེས་ཉོན་མོངས་པ་ཅན་ཤ་སྟག་དང་།
རེས་སྐད་ཅིག་མ་སྔ་མ་ལ་ལེན། ཕྱི་མ་ལ་གཏོང་བའོ།། དེ་ལྟར་བྱས་ན། བློ་འབྱོངས་སྐྱེན་ཤེས་པ་དོན་ལ་འགྲོ། དོན་དང་རྡོ་རུས་ཐུག རྐྱེན་འདི་བྱུང་ན་ཚོགས་རྫོགས་པ་དང་སྒྲིབ་པ་སྦྱོང་བ་ལ་ཚེགས་མེད་དེ། སྡིག་པ་ཅི་ཙམ་ཡོད་ཀྱང་བསྐལ་པའི་མེས་བྱིའུ་ཤ་མེད་ལ་བྱ་བ་བཞིན་དུ་འགྲོ་གསུངས། དེ་ཡང་གང་ཟག་གི་ཁམས་དང་བསམ་པའི་བྱེ་བྲག་གིས་ལ་ལ་འདི་ཐོས་པ་ཙམ་གྱིས་སངས་རྒྱས་སྒྲུབ་པ་ལ་རྒྱུ་འདི་འཐད་སྙམ་ནས་སྤྲོ་དགར་འཇུག་པ་ཡང་ཡོད། ཁ་ཅིག་འདི་འདྲ་དྲན་པ་ལྟས་ངན་ཡིན་སྙམ་ནས་མི་མོས་ཤིང་སྐྲག་པ་ཡང་ཡོང་བས་ཕྱོགས་གཅིག་ཏུ་ངེས་པ་མེད། དེ་ཡང་ཨ་རེ་འདོད་ཀྱི་མི་ཡོང་བས།
བླ་མའི་གདམས་ངག་བསོད་ནམས་ཀྱི་ཕུལ། དད་པ་དང་། བརྩོན་འགྲུས་དང་། ཤེས་རབ་ལ་སོགས་པའི་སྟོབས་དང་། ཐ་ན་མི་རྩ་དྲག་པོ་ཚུན་ཆད་ར་མདའ་བཟློག་ནས་དོལ་ཆོད་དུ་སྦྱོང་བ་གཅིག་དགོས། ཁྲལ་མ་ཙམ་བྱས་པས་ཡོང་བའི་ལམ་ན་མི་བདོག འབད་རྩོལ་དྲག་པོ་དང་སྙིང་སྟོབས་ལ་བརྟེན་ནས་སྦྱོང་བ་གཅིག་དགོས་པ་ཡིན། དེ་ཡང་རེས་ས་བཅུའི་བྱང་ཆུབ་སེམས་དཔའི་སྤྱོད་པ་སྤྱད་དུ་བྱུང་བ་སྙམ་དུ་དགའ་བ་བསྒོམ། རེས་འདི་རྒྱུད་ལ་སྐྱེ་བར་གསོལ་བ་གདབ། སྒོམ་སྙིང་མི་འདོད་པ་དང་།
རྒྱུད་ལ་མི་སྐྱེ་བའི་གེགས་སྒྲིབ་པ་སྦྱང་། སྐྱེ་བའི་མཐུན་རྐྱེན་ཚོགས་བསག ཆོས་སྐྱོང་ལ་འཕྲིན་ལས་ཞུ། སྨོན་ལམ་གདབ། ཆོས་འདི་ཤ་སྟག་སྟོན་པ་བལྟ། མཉན་གྲོགས་འདི་ཤ་སྟག་སྒོམ་པ་དང་འགྲོགས། འདི་སྒོམ་དུ་མི་རུང་ཟེར་བ་དང་། འོན་ཏེ་ཟེར་བ་དང་མི་འགྲོགས། དེས་ན་ཕྱོགས་ཐམས་ཅད་ནས་ཆོས་ཀྱི་ཁྲི་ལ་བླངས་ལ་བསྒོམ་པའོ། ། འོ་ན་འདི་ལྟ་བུའི་ཆོས་གང་ནས་བཤད་སྙམ་ན།
མདོ་རྒྱུད་བསྟན་བཅོས་ཐམས་ཅད་ནས་བཤད། ཇི་སྐད་དུ་ཕལ་པོ་ཆེའི་ནོར་བཟང་གི་རྣམ་པར་ཐར་པ་ལས། འགྲོ་བའི་སྡུག་བསྔལ་བདག་ཉིད་ལ་བསྒྱུར་བར་ནི་མོས། བདག་ཉིད་འགྲོ་བ་ཀུན་གྱི་ཉེ་བར་འཚོ་བའི་ལུས་སུ་བསྒྱུར་ཞེས་གཏོང་ལེན་གཉིས་གསུངས་པ་དང་། མཆོག་གི་སྤྱོད་པའི་སྨོན་ལམ་ལས་ཀྱང་། སེམས་དམྱལ་དུད་འགྲོ་གཤིན་རྗེའི་སྡུག་བསྔལ་དང་། ། དུད་འགྲོའི་གནས་རྣམས་མི་ཡི་སྡུག་བསྔལ་དང་། ། འགྲོ་བའི་སྡུག་བསྔལ་ཕུང་པོ་མཐའ་དག་རྣམས། ། བདག་ལ་བབས་འགྱུར་འགྲོ་བ་བདེ་བར་ཤོག ། ཅེས་དང་།
བྱམས་པ་མཆོད་སྦྱིན་གྱི་སྨོན་ལམ་ལས་ཀྱང་། སྲིད་རྩེ་མན་ཆད་མནར་མེད་ཡན་ཆད་དང་། ། འཇིག་རྟེན་བགྲང་དུ་མེད་པ་ཐམས་ཅད་ཀྱི། ། ལྷ་དང་ལྷ་མིན་ལྟོ་འཕྱེ་ཆེན་པོའི་ཚོགས། ། བདེ་བར་གྱུར་ཅིག་སྡུག་བསྔལ་བདག་གིས་བླངས། ། ཞེས་དང་། སློབ་དཔོན་ཀླུ་སྒྲུབ་ཀྱིས་ཀྱང་། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་དང་།
སློབ་དཔོན་ཞི་བ་ལྷས་ཀྱང་། བདག་དང་གཞན་དུ་མཉམ་པ་དང་། ། བདག་དང་གཞན་དུ་བརྗེ་བར་བགྱི། ། ཞེས་དང་། ། བདག་ཉིད་སྐྱོན་བཅས་གཞན་ལ་ཡང་། ། ཡོན་ཏན་རྒྱ་མཚོར་ཤེས་བྱས་ནས། ། བདག་འཛིན་ཡོངས་སུ་དོར་བ་དང་། ། གཞན་བླང་བ་ནི་བསྒོམ་པར་བྱ། ། ཞེས་དང་། གང་ཞིག་བདག་དང་གཞན་རྣམས་ནི། །
མྱུར་དུ་སྐྱབས་པར་འདོད་པ་དེས། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་དང་། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྱུར་ཞིང་། ། འཁོར་བ་ན་ཡང་བདེ་བ་མེད། ། ཅེས་དང་། དེ་ལྟས་བདག་གནོད་ཞི་བ་དང་། །
གཞན་གྱི་སྡུག་བསྔལ་ཞི་བྱའི་ཕྱིར། ། བདག་ཉིད་གཞན་ལ་བཏང་བ་དང་། ། གཞན་རྣམས་བདག་བཞིན་བསྲུང་བར་བྱ། ། ཞེས་དང་། འགྲོ་བའི་སྡུག་བསྔལ་གང་ཅིའང་རུང་། ། དེ་ཀུན་བདག་ལ་སྨིན་གྱུར་ཅིག ། ཅེས་དང་། རྗེ་བཙུན་བྱམས་པས་ཀྱང་། མདོ་སྡེ་རྒྱན་ལས། བདག་དང་གཞན་དུ་མཉམ་པའི་སེམས་ཉིད་དེས། །
བདག་པས་གཞན་གཅེས་སྡུག་པ་རྙེད་ནས་ནི། ། དེ་ལྟར་བདག་པས་གཞན་དོན་མཆོག་དུ་ཤེས། ། རང་གི་དོན་གང་གཞན་གྱི་དོན་གང་ཡིན། ། ཞེས་དང་། ཇི་ལྟར་སྙིང་རྗེའི་བདག་ཉིད་གཞན་གྱི་དོན་གྱི་ཕྱིར། ། བདག་ལ་སྡུག་བསྔལ་མི་ཟད་གདུང་བར་རབ་བྱེད་པ། ། དེ་ལྟར་འཇིག་རྟེན་གདུང་བའི་ལས་ཀྱི་གཞན་དགྲ་ལའང་། ། ཤིན་ཏུ་བརྩེ་བ་མེད་པར་འཇུག་པར་འགྱུར་མ་ཡིན། ། ཞེས་དང་། སློབ་དཔོན་རྟ་དབྱངས་ཀྱི་སྨོན་ལམ་བདུན་ཅུ་པ་ལས།
སྐྱེ་བོ་ཉོན་མོངས་དུག་གིས་མགོ་རྨོངས་པ། ། དེ་དག་རྣམས་ལ་མི་དགེ་གང་མཆིས་པ། ། དེ་ནི་བདག་ཉིད་ཁོ་ན་དགའ་བཞིན་དུ། ། ཅི་ནས་དམྱལ་བ་རྣམས་སུ་གཞོལ་བར་གྱི། ། འཇིག་རྟེན་རབ་ཞི་བདེ་བའི་བདུད་རྩི་ཡིས། ། ཚིམ་ནས་ཡིད་ནི་དགའ་བར་བགྱིད་གྱུར་ཅིག ། འགྲོ་བ་དག་གི་སྡུག་བསྔལ་ཅི་སྙེད་པ། ། དེ་ནི་བདག་གིས་དང་དུ་ལེན་པར་ཤོག ། ཅེས་དང་། སློབ་དཔོན་དབྱིག་གཉེན་གྱི་ཚོགས་ཀྱི་གཏམ་ལས།
རང་གི་ལུས་དང་སྲོག་དང་ནི། ། སེམས་ཅན་ཀུན་ལ་བཏང་བར་བྱ། ། ལུས་ཅན་ཀུན་ལ་བྱམས་པ་དང་། ། སྙིང་རྗེའི་སེམས་ཀྱིས་ཁྱབ་པར་བྱ། ། སྡིག་པ་ཀུན་གྱི་རྣམ་སྨིན་ནི། ། རང་གི་རྒྱུད་ལ་མངོན་འདོད་ཅིང་། བསོད་ནམས་ཀུན་ལ་ཡི་རངས་དང་། ། སངས་རྒྱས་བདག་ཉིད་ཆེ་ལ་བསམ། ། ཞེས་དང་། རང་གི་ལུས་དང་སྲོག་ཉིད་ནི། །
ཡིད་ཀྱིས་རྗེས་བཞིན་བཏང་བར་བྱ། ། ཞེས་དང་། སྲོག་ཆགས་ཀུན་གྱི་སྡིག་པ་རྣམས། ། ཐམས་ཅད་བདག་ལ་སྨིན་པར་ནི། ། དེ་ལྟར་སྡིག་པ་ལེན་བྱེད་ཅིང་། ། འགྲོ་བ་ཕོངས་པའི་སྡིག་པ་བླངས། ། ཞེས་དང་། གཞན་ཀུན་བདག་གིར་བྱ་བ་དང་། ། རང་གི་རྟེན་ལ་གཞན་དུ་བྱ། ། ཞེས་དང་།
སློབ་དཔོན་ཐོགས་མེད་ཀྱིས་ཀྱང་། བྱང་ཆུབ་སེམས་དཔའི་སར་གསུངས་པ་ལྟར་རོ། ། བདེ་མཆོག་གི་རྒྱུན་བཤགས་ནས་ཀྱང་། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་བར་ཤོག ། ཚེ་རབས་ཀུན་ཏུ་སྒོ་གསུམ་རིན་ཆེན་དང་། ། བུམ་བཟང་དཔག་བསམ་ཤིང་སོགས་ལྟ་བུར་ཤོག ། ཅེས་པ་ལ་སོགས་པ་དུ་མ་གསུངས་པ་ཡིན་ནོ། ། ཡང་རིགས་ཆད་དང་། ཉན་རང་གི་སངས་རྒྱས་མི་ཐོབ་པར་གསུངས་པས་དེ་དག་སངས་རྒྱས་ལ་འགོད་མི་ནུས་སམ་སྙམ་ན།
དེ་ནི་བློ་ཆུང་བ་ལ་དགོངས་པ་ཡིན་གྱི། རྣལ་མར་སངས་རྒྱས་ལ་འགོད་མི་ནུས་པ་མི་སྲིད་པས་བློ་འདི་ལྟ་བུ་སྦྱོང་བའི་དུས་སུ་དེ་ལྟར་ཐག་ཆོད་ངེས་པས་ཏེ། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། །

སེམས་ནི་རྒྱ་ཆེན་མཆོག་ཏུ་རབ་བསྐྱེད་དེ། ། འགྲོ་བ་འདི་དག་མ་ལུས་སངས་རྒྱས་རྒྱུ། ། འདི་ན་སྣོད་མིན་སེམས་ཅན་གང་ཡང་མེད། ། ཅེས་དང་། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། ཞེས་དང་། དེ་བཞིན་ཉིད་ནི་ཐམས་ཅད་ལའང་། ། ཁྱད་པར་མེད་ཀྱང་དག་གྱུར་པས། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། །
ཞེས་དང་། རྫོགས་སངས་སྐུ་ནི་འཕྲོ་ཕྱིར་དང་། ། དེ་བཞིན་ཉིད་དང་དབྱེར་མེད་ཕྱིར། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པས་སེམས་ཅན་ཐམས་ཅད་ལ་སྒོམ་ཞིང་སེམས་ཅན་གང་ལ་བྱེད་པ་ན་མི་དགེ་བ་བཅུ་དང་མཚམས་མེད་པ་ལྔ་བྱེད་པ་དང་། བསྟན་པ་རྩ་བ་ནས་འཇིག་པའི་སྡེ་འཁྲུག་བྱེད་པ་རྣམས་ལ། ན་བའི་བུ་ལ་ཁྱད་པར་ཡང་། ། མ་ནི་རིམ་གྲོ་བྱེད་པ་ལྟར། ། དེ་བཞིན་བྱང་ཆུབ་སེམས་དཔའ་ཡང་། །
དམ་པ་མིན་ལ་ལྷག་པར་བརྩེ། ། ཞེས་པའམ། སྐྱེས་བུ་ཆེན་པོའི་སྒྲུབ་བྱ་ནི། འཁོར་བ་ཡིན་པར་མ་ཤེས་ཤིང་། ། རིགས་ཆད་གདུལ་བྱའི་གཙོ་བོ་རུ། ། མ་ཤེས་ཀྱེ་མ་བདག་ཉིད་ལའང་། ། ཞེས་པ་ལྟར་ཤེས་པར་བྱས་ལ། གཏོང་ལེན་གཉིས་ཀྱིས་སེམས་ཅན་ཐམས་ཅད་འཚང་རྒྱ་བའི་རྒྱུ་རྐྱེན་ཚང་ནས་སེམས་ཅན་ཐམས་ཅད་སངས་རྒྱས་པར་བསྒོམ་པ་ཡིན་གསུངས། དེ་ཡང་ལེན་པའི་གོ་རིམ་ནི། ལེན་པའི་གོ་རིམ་རང་ནས་བརྩམས། །
ཞེས་བྱ་བ་སྟེ། ཐོས་བསམ་གྱིས་བློ་མ་སྦྱོང་བ། རང་ལ་གཅེས་པར་འཛིན་པ་ཤས་ཆེའི་གང་ཟག་འགའ་ཞིག་གཞན་གྱི་སྡུག་བསྔལ་ལེན་པ་ལ་སྐྲག་པ་ལྟ་ན། དེས་དང་པོ་རང་ཉིད་ཀྱི་སྡུག་བསྔལ་ལེན་པ་ལ་སློབ་པ་སྟེ། རང་གི་ཐོག་མ་མེད་པ་ནས་བསགས་པའི་ལས་བྱེད་ངེས་དང་རྣམ་སྨིན་མྱོང་ངེས་རྣམས་ཚེ་འདི་ལ་སྨིན་པར་གྱུར་ཅིག ཅེས་པ་ནས། འདིར་ཡང་ཚེ་སྨད་ལ་སྨིན་རྒྱུ། ཚེ་སྟོད་ལ་ལེན་པ་ལ་སོགས་པའོ། ། དེ་ནས་བརྩམས་ནས་རྩ་བའི་མ་ནས་སེམས་ཅན་ཐམས་ཅད་ཀྱི་བར་དང་། མནར་མེད་པ་ནས་བཟུང་སྟེ།
ཉན་རང་བྱང་ཆུབ་སེམས་དཔའི་བར་གྱི་ལེན་པ་སྟེ། མདོ་སྡེ་རྒྱན་ལས། རབ་འབར་དགྲ་ཡི་དབང་དུ་སོང་། ། སྡུག་བསྔལ་གྱིས་ནོན་མུན་པས་སྒྲིབ། ། བགྲོད་དཀའི་ལམ་ལ་རབ་ཏུ་ཞུགས། ། འཆིང་བ་ཆེ་དང་ཡང་དག་ལྡན། ། ཟས་ཆེན་དུག་དང་འདྲེས་ལ་ཞེན། ། ལམ་ནི་རབ་ཏུ་སྟོར་གྱུར་པ། ། ལམ་གོལ་རབ་ཞུགས་སྟོབས་ཆུང་བའི། ། སེམས་ཅན་རྣམས་ལ་སྙིང་རྗེའོ། །
ཞེས་གསུངས་པ་ལྟ་བུའོ། ། ཡང་གང་ཟག་རྣམ་པར་རྟོག་པ་མང་བས་བསྐོལ་དུ་མི་རུང་བ་དག་དམིགས་པ་ལ་སེམས་གནས་པ་དང་། འབྱོང་སྐྱེན་པར་བྱ་བའི་ཕྱིར། དེ་གཉིས་རླུང་ལ་བསྐྱོན་པར་བྱ།་་་་་ དང་པོའི་དུས་སུ་གཏོང་ལེན་ཡུན་རིང་པོར་སྤེལ་ནས་བསྒོམ། དེ་ནས་རེས་ཐུང་ལ་ཤིན་ཏུ་འབྱོངས་ནས་རླུང་ལ་སྐྱོན་པར་བྱའོ། ། ཞེས་བྱ་བ་ནི། རླུང་ཕྱིར་རྒྱུ་ཙ་ན། རང་གི་ལུས་ལོངས་སྤྱོད་དགེ་བ་གསུམ་སེམས་ཅན་ལ་གཏོང་། ནང་དུ་རྔུབ་པ་ན་སེམས་ཅན་གྱི་སྡིག་སྡུག་གཏམ་ངན་ལ་སོགས་པ་རང་ལ་ལེན་པའོ།
གཞན་དུ་མི་གཡེངས་པས་་་་་་། དེས་ནི་སེམས་ཟིན་པ་ཡང་ཡོང་གསུངས།་་་་་ ཏིང་ངེ་འཛིན་རང་ཤུགས་ལ་སྐྱེའོ། ། དེ་བཞིན་དུ་བཟའ་བཏུང་མི་དང་གཏམ་བྱེད་པ་ལ་སོགས་པ་ཐམས་ཅད་རླུང་ལ་སྐྱོན་ཅིང་བྱེད་པའོ། ། དེ་དག་ནི་མཉམ་བཞག་གོ ། རྗེས་ལ་ཉམས་སུ་བླང་ཚུལ་ནི། ཡུལ་གསུམ་དུག་གསུམ་དགེ་རྩ་གསུམ། ། རྗེས་ཀྱི་མན་ངག་མདོར་བསྡུས་པའོ། ། ཞེས་བྱ་བ་ནི། རྗེས་ཀྱི་སྤྱོད་ལམ་གྱི་དུས་སུ་སྦྱང་བའི་ཚུལ་ཏེ།
དབང་པོ་དྲུག་གི་ཡུལ་ཡིད་དུ་འོང་བ་དང་། མི་འོང་བ་དང་། བར་མ་གསུམ་ལ་བརྟེན་ནས་བདག་གི་རྒྱུད་ལ་ཉོན་མོངས་པ་འདོད་ཆགས་དང་།་་་་་ དུག་གསུམ་དགེ་རྩ་གསུམ་དུ་བསྒྱུར།། ཞེ་སྡང་དང་། གཏི་མུག་གསུམ་སྐྱེ་བ་ལྟར་ན། སེམས་ཅན་གྱི་དེ་གསུམ་བདག་ལ་སྨིན་པར་གྱུར་ཅིག སེམས་ཅན་མ་ཆགས་པ་དང་། ཞེས་སྡང་མེད་པ་དང་། གཏི་མུག་མེད་པའི་དགེ་བ་དང་ལྡན་པར་གྱུར་ཅིག་སྙམ་དུ་སེམས་སྦྱོང་བ་རྗེས་ཀྱི་མན་ངག་གོ །
མན་ངག་སྙིང་པོ་མདོར་བསྡུས་པ། ། སྤྱོད་ལམ་ཀུན་ཏུ་ཚིག་གིས་སྦྱང་། ། ཞེས་བྱ་བ་ནི་རྗེས་ཀྱི་སྤྱོད་ལམ་གྱི་དུས་ན་བློ་སྦྱོང་བའི་ཚུལ་ཚིག་གིས་སྦྱོང་བ་སྟེ། འགྲོ་འཆག་ཉལ་འདུག་ལ་སོགས་པའི་དུས་ཐམས་ཅད་དུ་སྙིང་པོ་བགྲང་བ་བཞིན་ཚིག་གིས་སྦྱོང་བ་སྟེ། ཇོ་བོའི་ཞལ་ནས། རྒྱ་གར་ཤར་ཕྱོགས་ཀུན་ན། སྡུག་བསྔལ་འཕགས་པའི་བདེན་པ། ཀུན་འབྱུང་འཕགས་པའི་བདེན་པ་སོགས་བཞི་ཚིག་གིས་བསྒོམ་པ་ཡོད་གསུངས། དགེ་བཤེས་སྟོན་པ་ཡང་འཇིག་རྟེན་ཆོས་བརྒྱད་མགོ་སྙོམས་ལ། རེས་ཙ་ན་རྙེད་དང་མ་རྙེད་གསུངས།
རེས་སྟོད་སྨད་ཅེས་བགྱི་གསུངས། རེས་སྙན་མི་སྙན། རེས་གྲགས་མི་གྲགས་ཞེས་གསུངས།་་་་་ འཇིག་རྟེན་མཁྱེན་པ་ལ་སོགས་པའི་ཚིགས་བཅད་མགོ་ཕྱུང་། མཇུག་ཕྱུང་མཛད། ཕུ་ཆུང་བ་ཡང་རྒྱལ་ལྷ་ཁང་གི་བཟའ་མི་ཤི་བ་བགྲང་། ཡང་གོམ་པ་རེ་འདོར་ཞིང་། ཡ་འཆི་བ་འཆི་བ་གསུངས་པ་དང་། གླང་རི་ཐང་པ་ཡང་། ཁེ་དང་རྒྱལ་ཁ་ཐམས་ཅད་ཇོ་བོ་སེམས་ཅན་ལ་འབུལ།
དེ་ཅི་སྟེ་ན། བདེ་བའམ་ཡོན་ཏན་ཐམས་ཅད་སེམས་ཅན་ལ་བརྟེན་ནས་འབྱུང་བ་ཡིན་པའི་ཕྱིར་རོ། ། གྱོང་དང་ཕུང་ཁ་ཐམས་ཅད་རང་ལ་བླངས། དེ་ཅི་སྟེ་ན། སྐྱོན་ནམ་ཉེས་པ་ཐམས་ཅད་བདག་ཏུ་འཛིན་པ་ལ་བརྟེན་ནས་བྱུང་བའི་ཕྱིར་ཞེས་རྟག་ཏུ་གསུངས་པ་ལྟར་སྤྱོད་ལམ་ཐམས་ཅད་དུ་སེམས་ཅན་གྱི་སྡིག་དང་སྡུག་བསྔལ་བདག་ལ་སྨིན་པར་གྱུར་ཅིག བདག་གི་བདེ་བ་དང་ཡོན་ཏན་ཐམས་ཅད་སེམས་ཅན་ལ་སྨིན་པར་གྱུར་ཅིག ཅེས་པའམ། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་པའམ།
སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཅེས་སམ། མཐོང་ཞིང་ཐོས་སམ་རྗེས་སུ་དྲན་ཡང་རུང་། ། རེག་གམ་གཏམ་དུ་བརྗོད་པར་གྱུར་ཀྱང་རུང་། ། རྣམ་པ་ཀུན་ཏུ་འགྲོ་ལ་ཕན་པ་ནི། ། བདེ་དང་ལྡན་པ་རྟག་ཏུ་བྱེད་གྱུར་ཅིག ། ཅེས་པ་ལ་སོགས་པ་རྟག་ཏུ་སྙིང་པོ་བགྲང་བ་བཞིན་བྱེད་ཅིང་ཚིག་གི་སྒོ་ནས་སྦྱངས་ན་མཐར་དོན་ལ་འཇུག་པར་འགྱུར།་་་་་ མ་བཅོས་རྒྱུད་ལ་སྐྱེ་བར་འགྱུར། སྔགས་རྙིང་མ་བའི་གྱེར་སྒོམ་ཀུན་ཡང་འདི་དང་དོན་གཅིག
དེ་ཡང་དང་པོ་ཙ་ན་ཁར་མི་ཐོན་པ་བྱུང་དོགས་ཡོད། གོམས་ཙ་ན་འཆད་ཀ་བ་སྣང་སྲིད་ཀྱི་སྒྲ་ལ་བློ་སྦྱོང་གི་སྒྲ་ལས་སྙན་པ་མེད་པས་ངའི་ཤེད་ཀྱིས་མ་ནུས། ཁྱེད་ཀྱིས་བརྗོད་དང་གསུངས་པ་ལྟར་ཡོང་། དེ་ཚིག་གི་ཅང་ཡོད་དེ་སྙམ་ན། སྣེ་ཟུར་པས་ཙནྜ་མཧཱ་རོ་ཥ་བགྲང་བས་ཇོ་བོར་ཝལ་གྱིས་ཡོང་། ཅིའི་ཕྱིར་གྱི་ལམ་ན་མེད་གསུངས། ། དེས་ན་འདི་གཉིད་རྨུགས་ཀྱི་དབང་དུ་ཡང་མི་འགྲོ། དེས་སྐྱེན་པ་ལེགས་པ་ཡིན་གསུང་ངོ་། ། ཐབས་དང་ཤེས་རབ་གཉིས་ས་དང་པོ་གསུངས། དེ་རྣམས་ནི་བློ་སྦྱོང་གི་ལུས་སམ་དངོས་ལྟ་བུ་ཡིན་ནོ། །
ད་ནི་དེའི་ཡན་ལག་གམ་རྒྱས་བཤད་ཙམ་སྟོན་པར་བྱེད་པ་ལ། ཚིགས་སུ་བཅད་པ་དང་། ཚིག་ལྷུག་པ་གཉིས་སོ། ། དང་པོ་ཚིགས་སུ་བཅད་པའི་དོན་སྟོན། འདི་དག་ལ་གྲངས་དང་གོ་རིམ་ལ་སོགས་པའི་ངེས་པ་མེད། དོན་བློ་ལ་མ་སྐྱེས་བར་དུ་བསྒོམ་གསུངས་ནས་སྔ་ཕྱིའི་འབྲེལ་ལ་སོགས་པ་མེད་པར་གསུངས། ཡང་གསུང་གི་གདམས་པའི་གནད་ལས་ཀྱང་། འབྲེལ་ཅུང་ཟད་མཛད་པ་ཡང་བཞུགས། བླ་མའི་གསུང་ལས་ཀྱང་འབྲེལ་ཅུང་ཟད་མཛད་པ་ཡང་བཞུགས་པས། འདིར་ཡང་བློ་ལ་བསྡོག་བདེ་བའི་ཕྱིར་འབྲེལ་ཅུང་ཟད་བྱས་ན་དོན་གསུམ་དུ་གནས་ཏེ།
ཇི་ལྟར་སྦྱང་བའི་ཚུལ་དང་། འབྱོངས་པའི་ཚད་དང་། སྦྱངས་པའི་དགོས་པའོ། ། དང་པོ་ལ་གསུམ་སྟེ། སྐྱེ་བའི་རྒྱུ་དང་། མི་ཉམས་པའི་ཐབས་དང་། འཕེལ་བའི་རྐྱེན་ནོ། ། དང་པོ་ལ་གསུམ་སྟེ། སྔོན་འགྲོ་ཀུན་སློང་གི་ཁྱད་པར་དང་། དངོས་གཞི་བྱ་བའི་ཁྱད་པར་དང་།
རྗེས་ལ་བདེ་བའི་ཁྱད་པར་རོ། ། དང་པོ་ནི། ཐོག་མཐའ་གཉིས་ལ་བྱ་བ་གཉིས། ། ཞེས་བྱ་བ་སྟེ། ཐོག་མར་མལ་ནས་ལྡང་བའི་དུས་སུ། བདག་གིས་དེ་རིང་བདག་འཛིན་ཐུལ་ཞིང་རང་གཅེས་འཛིན་གྱིས་མ་གོས་པར་བྱས། སེམས་ཅན་གཞན་གཅེས་འཛིན་མ་ཉམས་པར་བྱ་སྙམ་པའི་འཕེན་པ་བཏང་། དགོང་མོ་ཉལ་ཁར་སེང་གེ་རྣམ་པར་བརྩེ་བའི་ཏིང་ངེ་འཛིན་གྱིས་དེ་རིང་ཐོག་མར་དེ་བྱས་སོ། དེ་ནས་དེ་བྱས་སོ། ། ཞེས་བྱ་བའི་རྣམ་གྲངས་རྣམས་རིམ་པར་བརྟག་ནས་སྤྱིར་ཆོས་ཁྱད་པར་དུ་བློ་སྦྱོང་དང་འགལ་བ་སྤྱད་ནས་འདུག་ན།
དེ་ཚེ་བདག་ལ་རྔན་བགྲང་ཞིང་། ། བླ་མའི་གདམས་ངག་དྲན་པར་བྱ། ། ཞེས་བྱ་བ་ཡིན་པས་དལ་འབྱོར་ཆུད་གསོན་པ་རང་ལ་རང་གིས་གནོད་པ་སྐྱེལ་བ་ཁྱོད་ལྟ་བུ་ཡོང་བ་སྙམ་དུ་བསམས་ལ་བཟོད་གསོལ་དང་བཤགས་སྡོམ་བྱས་ལ་སང་ནས་དེ་ལྟ་བུ་མི་བྱའོ་སྙམ་དུ་བསྒོམ་པ་དང་། ཆོས་དང་མཐུན་པར་བྱས་ནས་འདུག་ན་དགའ་བ་བསྒོམ་ཏེ་དལ་འབྱོར་དོན་ཡོད་པར་བྱས། དུས་དོན་ཡོད་དུ་འདས་སྙམ་དུ་བསམས་ནས། དགེ་བ་འདི་ཡིས་ཆོས་རྒྱུད་ལ་སྐྱེ་བ་དང་སྐྱེ་བ་ཐམས་ཅད་དུ་བྱང་ཆུབ་ཀྱི་སེམས་དང་མི་འབྲལ་བར་གྱུར་ཅིག་ཅེས་སྨོན་ལམ་བཏབ། ཡང་ནང་པར་ལངས་ཙ་ན། དེ་རིང་བདག་གིས་ཁ་སང་བས་ཁྱད་པར་དུ་འཕགས་པ་འདི་བཞིན་དུ་བྱ་སྙམ་དུ་བསམ་ཞིང་། འཕེན་པ་གཏོང་བ་གལ་ཆེ། དེ་ལྟར་བྱེད་ཅེས་ཚིག་ཏུ་མི་བརྗོད།
བསམ་པས་འདི་འབའ་ཞིག་སྦྱང་། དགྲ་བྱུང་བ་དང་ན་ཚ་དྲག་པོ་བྱུང་བ་ལ་སོགས་པའི་དུས་སུ་སྔར་བཞིན་དུ་བསམ། གཉེན་པོ་བླ་མ་དཀོན་མཆོག་གི་བྱིན་རླབས། ཆོས་སྐྱོང་གི་མཐུ་སྟོབས། རང་གི་དུས་གསུམ་གྱི་དགེ་བ། སེམས་ཅན་སྤྱི་མཐུན་གྱི་བསོད་ནམས་ཅི་འདུག་ལྟས་ལ་རྐྱེན་བཞིས་དུས་བཞི་པོ་དེར་བདག་འདི་བསྒོམ་པ་ལ་འགྲན་ཟླ་མེད་པ་མེ་འབར་བ་ལ་ཤིང་བསྣན་པ་ལྟར་འགྲོ་བར་བྱའོ། ། ཀུན་སློང་གི་གོ་ཆ་དེ་ལྟ་བུ་གྱོན་པས་དངོས་གཞིའི་ཁྱད་པར་ལ་གསུམ་སྟེ། ཤེས་པར་བྱ་བ་དང་། སྤང་བར་བྱ་བ་དང་། བླང་བར་བྱ་བའོ། །
དང་པོ་ལ་གསུམ་སྟེ། དགྲ་ཟིན་ཤེས་པར་བྱ་བ་དང་། ནོར་མ་ནོར་ཤེས་པར་བྱ་བ་དང་། གཞུང་དོན་ཇི་ལྟར་ཤེས་པར་བྱ་བའོ། ། དེ་ལ་དང་པོ་ཤེས་པར་བྱ་བ་ནི། ལེ་ལན་ཐམས་ཅད་གཅིག་ལ་གདའ། ། ཀུན་ལ་བཀའ་དྲིན་ཆེ་བར་བསྒོམ། ། ཞེས་བྱ་བ་སྟེ། ཐོག་མ་མེད་པ་ནས་དགྲ་ཟིན་ངོས་མ་ཟིན། སྤང་བླང་དམིགས་མ་ཕྱེད་པས་ཆོས་བྱས་ཚད་བདག་འཛིན་གྱི་ཆོས་སུ་སོང་བས་ནོར།
ཐར་པ་དང་ཐམས་ཅད་མཁྱེན་པ་ལ་སྔར་འདྲིས་གང་ཡང་ཉེར་མ་སོང་བས། ད་རེས་དགྲ་ཟིན་ངོས་ཟིན་པར་བྱ། དེ་རང་གང་ཡིན་ན་རང་ལ་དགྲར་ལྟས་ལ་སྤང་། སེམས་ཅན་ལ་ཟིན་དུ་ལྟས་ལ་གཅེས་པར་བྱ་བ་གཉིས་ལས་མེད་པ་ཡིན། དེ་ལ་བདག་ཏུ་འཛིན་པ་ལ་དགྲར་བལྟས་པ་ནི། ལེ་ལན་ཐམས་ཅད་གཅིག་ལ་གདའ། ། ཞེས་པས་བསྟན་ཏེ། མི་འདོད་པ་ཅི་བྱུང་ཡང་གྱོད་གཞན་ལ་མི་གདའ། སྒོམ་ཆེན་པའི་འཁོར་མེད་རང་གཅིག་པུས་མར་ཁུ་བཀོལ་བས་མར་ཁུ་ལུད་ནས་པོ་བས། ལེ་ལན་དྲི་བོ་སྤྲང་འགྱེད་ཁོ་ནས་ལན་ཟེར་བ་བཞིན་དུ་ད་ལྟ་རང་ཅག་མི་འདོད་པ་རེ་བྱུང་ཙ་ན།
ས་ཡུལ་གཉན་པ་དང་། འདྲེས་རྩེར་བ་དང་། བླ་མས་ཐུགས་ལ་མ་བཏགས་པ་ལ་སོགས་པ་གཞན་ལ་ལེ་ལན་འདོད་དེ་ནོར་བ་ཡིན། ལེ་ལན་ཐམས་ཅད་རང་གི་ནང་དུ་བདག་ཏུ་འཛིན་པ་ལ་འདོད་པ་སྟེ། བདག་ཏུ་འཛིན་པ་ལ་བརྟེན་ནས། བདག་ཡོད་ན་ནི་གཞན་ཏུ་ཤེས། ། བདག་གཞན་ཆ་ལས་འཛིན་དང་སྡང་། ། འདི་དག་དང་ནི་ཡོངས་འབྲེལ་ལས། ཉེས་པ་ཐམས་ཅད་འབྱུང་བར་འགྱུར། ། ཞེས་པ་ལྟར་སྐྱོན་དང་ཉེས་པ་ཐམས་ཅད་དེ་ལས་འབྱུང་བའི་ཕྱིར།
དེས་ན་མི་འདོད་པ་ཕྱི་སྣོད་ལ་བརྟེན་ནས་བྱུང་ཡང་རུང་། ནང་བཅུད་ལས་བྱུང་ཡང་རུང་། མཐོ་ལ་བཟང་བ་སངས་རྒྱས་དང་ཆོས་སྐྱོང་གི་བཀའ་ཆད་བྱུང་ཡང་རུང་། དམའ་བ་མུལ་སྤྲང་ལ་སོགས་པས་བྱས་ཀྱང་རུང་། མང་བ་སེམས་ཅན་གྱིས་བྱས་ཀྱང་རུང་། ངན་པ་ཤིག་གིས་བྱས་ཀྱང་རུང་། རླུང་མཁྲིས་བད་ཀན་ལ་སོགས་པ་འབྱུང་བའི་གནོད་པ་ཡིན་ཡང་རུང་། དེ་ཐམས་ཅད་ཀྱི་རྩ་བ་བདག་འཛིན་གྱིས་ལན་པར་ཤེས་པར་བྱ། ད་ལྟ་སྡེ་པ་ནང་། དགེ་བཤེས་ནང་།
ཕ་སྤུན་ནང་། དཔོན་གཡོག་ནང་། དཔོན་སློབ་ནང་། བཀའ་གདམས་པ་ནང་། ཡོན་མཆོད་མི་མཐུན་པ་ལ་སོགས་པ་ཐམས་ཅད་ཀྱི་རྩ་བ་བདག་འཛིན་ཡིན། དེ་ཡང་ངར་འཛིན་ཡོད་རིང་ལ། ང་འབའ་ཞིག་གཅེས་པར་བཟུང་ནས་གཞན་ཐམས་ཅད་ཐེད་ལ་བཏང་བ་བྱིས་པ་སོ་སོ་སྐྱེ་བོ་ཐམས་ཅད་ཀྱི་ཆོས་ཉིད་ཡིན། དེ་ལ་བརྟེན་ནས་ཉོན་མོངས་དང་སྡུག་བསྔལ་ཐམས་ཅད་འབྱུང་བས། འཇིག་རྟེན་དག་ན་འཚེ་བ་གང་ཡོད་དང་། ། འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །
དེ་ཀུན་བདག་ཏུ་འཛིན་པ་ལས་གྱུར་ན། ། འདྲེ་ཆེན་དེས་ཀོ་བདག་ལ་ཅི་ཞིག་བྱ། ། ཞེས་གསུངས་པ་ཡིན། འཇིག་རྟེན་ན་མི་འདོད་པའི་དངོས་པོ་ཅི་ཡོད་པ་ཐམས་ཅད་བདག་འཛིན་ལས་བྱུང་བ་ཡིན་ཏེ། གང་དང་གང་དུ་སྐྱེས་པའི་ལུས་འདི་ལ་བདག་ཏུ་བཟུང་ཞིང་ང་མེད་པ་ལ་ངར་བཟུང་ནས་འདིའི་ཁ་འཛིན་འདོད་མི་འདོད་གཉིས་ཀྱི། དགག་སྒྲུབ་བྱེད་བྱེད་ནས་གཞན་ལ་གཡོ་སྒྱུ་ཁྲམ་གསུམ་བྱས་ནས་ཉོན་མོངས་པ་དང་ལས་ངན་ཐམས་ཅད་བསགས་ནས་ཐོག་མ་མེད་པའི་དུས་ནས་སྤྱིར་འཁོར་བ་མཐའ་མེད། སྒོས་ངན་སོང་གསུམ་གྱི་སྡུག་བསྔལ་ཐམས་ཅད་འདིས་ལན་དུ་བཅུག སྤྱོད་འཇུག་ལས། ཡིད་ཁྱོད་རང་དོན་བྱེད་འདོད་པས། ། བསྐལ་པ་གྲངས་མེད་འདས་གྱུར་ཀྱང་། །
ངལ་བ་ཆེན་པོ་དེ་ལྟ་བུས། ། ཁྱོད་ཀྱི་སྡུག་བསྔལ་འབའ་ཞིག་བསྒྲུབ། ། ད་ལྟའི་སྡུག་བསྔལ་ཐམས་ཅད་ཀྱང་འདིས་བསྐྱེད། ད་དུང་ཡང་འདི་ལ་དགྲར་མ་བལྟས་ན་འདི་བདེ་བར་འདོད་པས་ལས་ངན་བསགས་ནས་འཁོར་བ་མཐའ་མེད་དུ་སྡུག་བསྔལ་ཡུན་རིང་དོས་ལ་དྲག་པས་ད་གདོད་ཀྱང་འཁྱམ་དུ་འཇུག་པས་རང་ལ་དགྲར་ཅིག་བཟུང་བར་བྱ། འདི་ཡིས་བརྒྱ་ཕྲག་ཐམས་ཅད་དུ། ། འཁོར་བར་བདག་ལ་གནོད་པ་བྱས། ། ད་ནི་འཁོན་རྣམས་དྲན་བྱས་ཏེ། ། ཁྱོད་ཀྱི་རང་དོན་སེམས་པ་གཞོམ། ། ཞེས་པ་ལྟར་དགོས། བློ་བདེ་བར་སྡོད་པ་མི་རིགས།
དེ་ལྟར་ཡུན་རིང་རྒྱུན་ཆགས་དགྲར་གྱུར་པ། གནོད་པའི་ཚོགས་རབ་འཕེལ་བའི་རྒྱུ་གཅིག་པོ། ། བདག་གི་སྙིང་ལ་ངེས་པར་གནས་འཆའ་ན། ། འཁོར་བར་འཇིགས་མེད་དགའ་བར་ག་ལ་འགྱུར། ། ཞེས་གསུངས་པ་ལྟར་ཡིན། ཉེས་དམིགས་ཅན་གྱི་དམིགས་པའམ། གནས་ནི་གང་དུ་སྐྱེས་པའི་ལུས་ཡིན་ཏེ། རྣག་ཁྲག་གི་ཐུམ་པོ། ། ཆུ་སེར་གྱི་རྐྱལ་པ། འདི་ལ་གཅེས་པར་བཟུང་ཞིང་བསྲུང་བ་ནི།
གཅེར་བུ་ཚེར་མ་ཁུར་བ་དང་འདྲ། འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་རང་བདེ་འདོད་ལས་འབྱུང་། ། ཞེས་པ་ལྟར་ཡིན། སྡུག་ཏུ་འཇུག་མཁན་འདི་དམའ་འབེབས་དགོས། འདི་ལ་དགྲར་ཤེས་པ་གཅིག་བྱུང་ན་རང་ལ་རང་ངན་སྨྲས་བྱེད། ཁ་ཟེར་ཕྱར་ཀ་གཏོང་བ་ཐམས་ཅད་དགྲ་འདུལ་གྲོགས་བྱེད་པར། སྙིང་ཐག་པ་ནས་གོ་ན་སྐྱིད་མགོ་བཙུགས་པ་ཡིན། ཐེག་པ་ཆེན་པོའི་ཆོས་མཐའ་དག་ལ་བརྗོད་བྱ། བདག་ཕྱིར་བཏང་ནས་གཞན་རྩེར་གྱི་བཟུང་བ་སྟེ་གཉིས་པོ་དེ་ལས་མེད།
གཞན་ཡང་བསྟན་པ་ཐམས་ཅད་ཉོན་མོངས་སྤོང་བའི་ཆེད་ཡིན་ཏེ། ཉོན་མོངས་པ་ཐམས་ཅད་ཀྱི་རྩ་བ་ང་དང་བདག་ཏུ་འཛིན་པ་ཡིན། དེ་ཆེར་ཐུལ་ན་བདེ་སྐྱིད་ཆེར་ཡོང་། འབྲིང་ལ་འབྲིང་། ཆུང་ངུ་ལ་ཆུང་ངུ་ཡོང་། ཡེ་མ་ཐུལ་བ་ལ་བདེ་སྐྱིད་ཡེ་མི་ཡོང་བ་ཡིན། དེས་ན་སྡུག་བསྔལ་དང་ཉེས་སྐྱོན་ཐམས་ཅད་ཀྱི་རྩ་བ་འདི་ལ་དགྲར་བཟུང་དགོས། སྔར་དེ་ལྟར་མ་ཤེས་པ་ཡིན། ད་བླ་མའི་མན་ངག་ལ་བརྟེན་ནས་དགྲར་འཛིན་པ། ཁྱོད་ཀྱིས་ཁོ་བོ་གར་བརླག་པའི། །
སྔོན་གྱི་དུས་དེ་གཞན་ཡིན་གྱི། ། ཞེས་པ་ལྟར་ཡིན། དེ་ཙ་ན་རྐྱེན་ངན་གྱི་འཕྲང་ལས་སྒྲོལ། གཉེན་པོའི་ཐང་ལ་སླེབས་པའི་ཆོས་པ་གཤའ་མ་གཅིག་གདོད་ཡོང་བ་ཡིན་གསུངས་ཏེ། དེ་རྣམས་ནི་བདག་འཛིན་ལ་དགྲར་ཤེས་པར་བྱ་བ་ཡིན་ནོ། ། གཞན་ལ་ཟིན་དུ་ཤེས་པར་བྱ་བ་ནི། ཀུན་ལ་བཀའ་དྲིན་ཆེ་བར་བསྒོམ། ཞེས་བྱ་བ་སྟེ། སྤྱིར་ཡང་སེམས་ཅན་ཐམས་ཅད་དྲིན་ཅན་ཡིན་ཏེ། སེམས་འགྲེལ་ལས།
གང་དག་སྔོན་ཆད་ཕ་མ་དང་། ། གཉེན་བཤེས་གྱུར་ཅིང་ཡང་བཏགས་པའི། ། སེམས་ཅན་དེ་དག་རྣམས་ལ་ནི། ། བྱས་པ་བཟོ་བ་ཉིད་དུ་བྱ། ། ཞེས་པ་ལྟར་ཡིན་ལ། ཁྱད་པར་དུ་བདག་ལ་གནོད་བྱེད་དྲིན་ཅན་དུ་བསྒོམ་པ་ནི། སྤྱོད་འཇུག་ལས། དེ་བས་ངལ་བས་མ་བསྒྲུབ་པའི། ། ཁྱིམ་དུ་གཏེར་ནི་འབྱུང་བ་ལྟར། ། བྱང་ཆུབ་སྤྱོད་པའི་གྲོགས་གྱུར་པའི། །
དགྲ་ལ་བདག་གིས་དགའ་བར་བྱ། ། ཞེས་པ་ལྟར་བསྒོམ་པ་སྟེ། སྤྱིར་ཕ་རོལ་ཏུ་ཕྱིན་པ་དྲུག་མ་རྫོགས་པར་སངས་རྒྱས་མི་ཐོབ་ལ། དེ་སྦྱིན་པ་དང་ཚུལ་ཁྲིམས་ལ་སོགས་པ་སློབ་པ་དང་། མཁན་སློབ་དང་། ལུང་འབོགས་མཁན་ལ་སོགས་པ་ལ་བརྟེན་ནས་རྫོགས་པ་ལྟར་བཟོད་པ་ཡང་གནོད་བྱེད་ལ་བརྟེན་ནས་རྫོགས་པས། གནོད་པ་བྱེད་པ་ཀུན་ལ་བཀའ་དྲིན་ཅན་དུ་བསྒོམ་པའོ། ། དེ་ཡང་འདི་ལྟར་བསམ་སྟེ། ད་ལྟ་བདག་ལ་གནོད་པ་བྱེད་པའི་མིའམ་མི་མ་ཡིན་པ་འདིས་ཐོག་མ་མེད་པ་ནས་མ་བྱས་པའི་གྲངས་སའི་ལྟོས་རྒྱ་ཤུག་གི་ཚིག་གུ་ཙམ་དུ་གྲངས་པ་བས་མང་བ་གཅིག་བྱས་ནས་བྱམས་པའི་མིག་གིས་ལྟ་ལྟ་བ། བརྩེ་བའི་སེམས་ཀྱི་འཛིན་འཛིན་པ།
གནོད་པ་དང་མི་ཕན་པ་ལས་སྐྱོབ་སྐྱོབ་པ། ཕན་པ་དང་བདེ་བ་ཐམས་ཅད་ཀྱིས་ཕན་འདོགས་པའི་དྲིན་ཅན་ཡིན་སྙམ་པ་ཡིད་དུ་འོང་ཞིང་བདེ་ན་དགའ་བའི་བྱམས་པ་བསམ། དེས་ན་ད་ལྟ་བདག་ལ་གནོད་པ་བྱེད་པ་འདི་འཁྲུལ་ནས་བྱེད་པ་ཡིན། འདིས་ཐོག་མ་མེད་པ་ནས་སྡིག་སྡུག་གཏམ་ངན་ཐམས་ཅད་ལ་མ་འཛེམས་པར་བདག་གི་དོན་བྱས་པས་ལས་ངན་བསགས་ནས་འཁོར་བ་མཐའ་མེད་དུ་འཁྱམས་ཤིང་སྡུག་བསྔལ་ཉམས་སུ་བླངས་པས་དེ་ཐམས་ཅད་ཀྱི་ལེ་ལན་བདག་ལ་ཐུག་ནས་འདུག ད་ལྟ་ཡང་བདག་གཞན་གྱི་དོན་དུ་བྱང་ཆུབ་སྒྲུབ་པ་ལ་བདག་གི་ལས་ངན་གྱིས་མ་རྒན་བསྐུལ་ནས་བར་ཆད་བྱས་པས་སེམས་ཅན་ཐམས་ཅད་ཀྱི་བདེ་བ་ལ་བར་ཆད་བྱེད་པས། སྐྱེ་བ་ཕྱི་མ་ལ་དམྱལ་བར་འགྲོ་བའི་ལེ་ལན་ཡང་བདག་ལ་ཐུག་པས་སྙིང་རེ་རྗེ་སྙམ་དུ་བསམ་ལ། སྤྱིར་ཐོག་མ་མེད་པ་ནས་ཀྱི་དྲིན་ཅན་གྱི་མ་ཡིན་པ་དང་། བྱེ་བྲག་ད་ལྟ་གནོད་པ་བྱེད་པ་ཡང་བདག་གི་བྱང་ཆུབ་བསྒྲུབ་པའི་གྲོགས་པོར་བྱ་བ་དང་། བདག་གིས་སེམས་བསྐྱེད་པའི་དུས་སུ་ལུས་ལོངས་སྤྱོད་དགེ་རྩ་ཐམས་ཅད་གཞན་ལ་བཏང་བར་ཤེས་པར་བྱས་ནས། བདག་གིས་ལུས་ཅན་ཐམས་ཅད་ལ། །
ལུས་འདི་ཅི་བདེར་བྱིན་ཟིན་གྱི། ། རྟག་ཏུ་གསོད་དམ་སྨོད་པའམ། ། རྡེག་སོགས་ཅི་དགར་བྱེད་ལ་རེག ། ཅེས་པ་ལྟར་བྱས་ནས་གནོད་བྱེད་ལ་མི་ཁྲོ་བར་དྲིན་ཅན་དུ་ཤེས་པར་བྱེད་པའོ། ། དེ་ལྟར་དགྲ་ཟིན་གཉིས་སུ་ཁ་ཚོན་གཅོད་མ་ཤེས་ན་བླ་མའི་སྐྱོན་ཡིན། མཐའ་མ་ནུས་ན་སློབ་མའི་སྐྱོན་ཡིན་པས་དམིགས་ཕྱེད་པར་བྱས་ལ་བླང་དོར་བྱ། སློབ་དཔོན་ཞི་བ་ལྷས། བདག་ནི་སྐྱོན་བཅས་གཞན་ལ་ཡང་། ། ཡོན་ཏན་རྒྱ་མཚོར་ཤེས་བྱས་ནས། ། བདག་འཛིན་ཡོངས་སུ་དོར་བ་དང་། །
གཞན་བླངས་པ་ནི་བསྒོམ་པར་བྱ། ། ཞེས་དང་། འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་རང་བདེ་འདོད་ལས་འབྱུང་། ། འཇིག་རྟེན་བདེ་བ་ཇི་སྙེད་པ། ། དེ་ཀུན་གཞན་བདེ་འདོད་ལས་བྱུང་། ། མང་དུ་བཤད་ལྟ་ཅི་ཞིག་དགོས། ། བྱིས་པ་རང་དོན་བྱེད་པ་དང་། ། ཐུབ་པ་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་ལྟོས། །
ཞེས་པ་ལ་སོགས་པ་དུ་མ་གསུངས་པ་ཡང་དགྲ་ཟིན་ཤེས་པར་བྱས་པའི་དོན་དུ་གསུངས་པ་ཡིན། གླང་ཐང་པ་ཡང་ཇི་ཙམ་པའི་པོ་ཏི་ཟབ་མོ་ཞིག་ཞལ་ཕྱེ་བ་ལ་སྐྱོན་ཐམས་ཅད་རང་གི་ཡིན་པ་དང་། ཡོན་ཏན་ཐམས་ཅད་སེམས་ཅན་གྱི་ཡིན་པར་གསུངས། དེའི་གནད་ཀྱི་ཁེ་དང་རྒྱལ་ཁ་སེམས་ཅན་ལ་སྦྱིན་པ་དང་། གྱོང་དང་བུབ་ཁ་རང་གིས་བླངས་སེམས་པ་འདི་མིན་པ་གོ་རྒྱུ་གཞན་མ་རྙེད་གསུངས་སྐད། གསུང་རྒྱུ་ཡང་རྒྱུན་དུ་ཁེ་དང་རྒྱལ་ཁ་སེམས་ཅན་ལ་འབུལ། དེ་ཅི་སྟེ་ན། ཡོན་ཏན་ཐམས་ཅད་སེམས་ཅན་ལ་བརྟེན་ནས་འབྱུང་བའི་ཕྱིར་རོ། ། གྱོང་དང་བུབ་ཁ་ཐམས་ཅད་རང་ལ་བླངས། དེ་ཅི་སྟེ་ན།
ཉེས་དམིགས་ཐམས་ཅད་བདག་ཏུ་འཛིན་པ་ལས་འབྱུང་བའི་ཕྱིར་རོ། ། ཞེས་སྙིང་པོ་བགྲང་བ་བཞིན་གསུང་སྐད། པོ་ཏོ་བ་ཡང་། ལེགས་པ་བྱུང་ན་བཙུན་ཆུང་འདིའི་ཚོད་ལ་ཤེད། དེ་ཙམ་ཡོད་པ་ཞེས་དང་། ཉེས་པ་བྱུང་ན་ཁོ་བོ་དེའི་གསེབ་ན་ཞུགས་པ་ལགས་གསུངས་པ་ལྟར་རོ། ། མདོར་ན་བདག་འཛིན་མ་ཟད་པར་འཁོར་བ་ལས་ཐར་མི་སྲིད་ཅིང་། གཞན་གཅེས་པར་མ་བཟུང་བར་སངས་རྒྱས་ཐོབ་མི་སྲིད་པ་ཡིན་པར་ཤེས་པར་བྱེད་པ་ནི་དགྲ་ཟིན་ཤེས་པར་བྱ་བ་ཡིན་ནོ། ། ད་བློ་སྦྱོང་ནོར་མ་ནོར་ཤེས་པར་བྱ་བ་ནི། སྤྱི་དོན་གསུམ་ལ་རྟག་ཏུ་བསླབ། །
འདུན་མ་བསྒྱུར་ལ་རང་སོར་བཞག ། ཅེས་བྱ་བ་སྟེ། བློ་སྦྱོང་ཁས་བླངས་དང་མི་འགལ་བ་དང་། བློ་སྦྱོང་ཐོ་ཅོར་མ་སོང་བ་དང་། བློ་སྦྱོང་ཕྱོགས་རེར་མ་སོང་བ་དང་གསུམ་ནི་བློ་སྦྱོང་མ་ནོར་བ་ཡིན་ལ། སྤྱི་དོན་གསུམ་པོ་འདི་དང་འགལ་ན་ནོར་བ་ཡིན་ནོ། ། དང་པོ་བདག་བློ་སྦྱོང་བ་ལགས་པས། འདི་ཀུན་གྱི་མི་གནོད་ཟེར་ནས་ཁས་བླངས་པའི་བསླབ་པ་ཕྲན་ཚེགས་ལ་སོགས་ཏེ་ལས་འབྲས་ཁྱད་དུ་གསོད་པ་དང་། བློ་སྦྱོང་འདི་ཡོད་ན་གཞན་ཅི་ཡང་མི་དགོས་ཟེར་ནས་སྡེ་སྣོད་ཀྱི་ལག་ལེན་དང་འགལ་བ་དེ་ཐམས་ཅད་དོར་ལ། བསམ་པས་བློ་སྦྱོང་ཞིང་།
སྦྱོར་བས་ཀ་རི་ཀ་ནས་རྡོ་རྗེ་ཐེག་པའི་བར་གྱི་ཁས་བླངས་དང་དམ་བཅས་པ་དང་མི་འགལ་ཞིང་གཙང་མར་བསྲུང་བ་སྡེ་སྣོད་སྤྱི་དང་མི་འགལ་བའོ། ། གཉིས་པ་ནི། གཉན་སར་ཉལ་བ་དང་། ཤིང་གཉན་གཅོད་པ་དང་། འགོ་བའི་ནད་ཡོད་སར་འགྲོ་བ་དང་། དམ་ཉམས་དང་། མཛེ་ཕོ་ལ་སོགས་པ་དང་། འདྲེ་དང་འགྲོགས་པ་ལ་སོགས་པ་ཐོ་ཅོ་ཐམས་ཅད་སྤངས་ལ། དགེ་བཤེས་སྟོན་པའི་རྣམ་ཐར་གཙང་མ་བསྟན་པའི་སྲོལ་ཆེན་པོ་རྭ་སྒྲེང་དུ་བཙུགས་པ་བསྟན་པ་གྲུ་བཞིར་ཉམས་སུ་ལེན་པ་དང་མི་འགལ་བར་བྱེད་པ་སྟེ། གཞན་ཡང་ཡེ་ཤེས་རྒྱན་ལ་བྱ་བ་ལ་སོགས་པ་ལགས་ཞུས་ཙ་ན།
ངའི་འདུན་མ་མིན། རྭ་སྒྲེང་བའི་ལུགས་ཡིན་གསུངས་པ་ལྟར་རོ། ། གསུམ་པ་ནི། བདག་འཛིན་འདུལ་བ་དང་སེར་སྣ་སྤོང་བ་དང་། བཟོད་པ་བསྒོམ་པ་ལ་སོགས་པ་གང་རུང་རེ་ལ་གཏུབ་པར་འདུག་ཀྱང་གཞན་ལ་མ་གཏུབ་པས་ཕྱོགས་རེར་སོང་བ་སྟེ་མི་ལ་བཟོད་ཀྱང་མི་མ་ཡིན་པ་ལ་མི་བཟོད་པ་འདྲེ་རྟོགས་ཆེ་བ་དང་། དེ་ལས་ལྡོག་པ་དང་། མི་ཆེ་བ་ལ་གུས་ལ་ཆུང་བ་ལ་བརྙས་པ་དང་། དེ་ལས་ལྡོག་པ་དང་། ནང་མི་ལ་བྱམས་ཕྱི་མི་ལ་སྡང་བ་དང་། དེ་ལས་ལྡོག་པ་ལ་སོགས་པ་ཕྱོགས་རེ་བ་བརྗོད་ཀྱི་མི་ལང་བ་ཡོད་པས།
དེར་མ་སོང་བར་ཕྱོགས་ཐམས་ཅད་ནས་འབྱོངས་པ་མ་ནོར་བ་ཡིན། གཞན་དུ་བུ་ལ་ཁྲ་དང་སྤྱང་ཁྱི་བྱམས་སུ་སོང་ན་བློ་མ་འབྱོངས་པ་ཡིན་ནོ། ། ཆགས་མེད་མཉམ་པ་ཉིད་དུ་སྦྱོང་བའོ།། དེ་ཡང་སྦྱོར་བས་ལུས་ངག་ཏུ་དེ་ལྟར་བྱེད་ན་ཉམས་ལེན་ནོར་བ་ཡིན་པས་རང་དོན་བྱེད་པའི་བསམ་པ་དེ་གཞན་བདེ་འདོད་པར་བློ་སྦྱོང་བར་འདུན་པ་བསྒྱུར་ལ། ལུས་ངག་གི་སྤྱོད་པ་གཞན་གྱི་རྩར་ངག་ཏུ་མི་འདོན་ཏེ། ཤ་ཁྱེར་ཁྲག་ཁྱེར་རམ། ཆོས་གོས་སྟེར་བའམ། ཚོགས་སུ་མཛེ་ཕོ་ལ་སོགས་པ་ལ་སྙིང་རྗེ་ཡོད་པ་ལྟར་བྱེད་པ་དང་། ཤ་བའི་གྲངས་ལྟར་མདུང་ཁ་བྱེད་པ་དང་། བདག་འཛིན་ཐུལ་ནས་གཞན་མི་དགོས་ཟེར་བ་ཡོད་པ་ལ་དེ་འདུས་པ་དང་ཡང་འགལ།
ཐོ་ཅོར་ཡང་ཆ་བས་བློ་སྦྱོང་ཐམས་ཅད་མངོན་ཚན་ཆུང་ལ་དོན་གྱི་ས་ཆོད་ཆེ་བ་གཅིག་བྱེད་དགོས་གསུངས་པས་གཞན་གྱིས་མ་ཚོར་བར་རྒྱུད་སྨིན་པ་གཅིག་བྱེད་ན་ཉམས་སུ་ལེན་ལུགས་མ་ནོར་བ་ཡིན། སེམས་ལ་བློ་མ་འབྱོངས་པར་ལུས་ངག་ཏུ་བློ་སྦྱོང་བའི་རྣམ་འགྱུར་སྟོན་པའམ། སེམས་ལ་བློ་ཅུང་ཟད་འབྱོངས་ཀྱང་སྡེ་སྣོད་དང་འགལ་བ་དང་། སྐབས་སུ་མ་བབ་པ་དང་། དགོས་པ་མེད་པ་ཐམས་ཅད་ཐོ་ཅོར་འགྲོ་བས་སྦྱོང་ལུགས་ནོར་བ་ཡིན་ནོ། ། གསུམ་པ་གཞུང་དོན་ཤེས་པར་བྱ་བ་ནི། རྡོ་རྗེ་ཉི་མ་ལྗོན་ཤིང་ལྟར། ། གཞུང་དོན་ལ་སོགས་ཤེས་པར་བྱ། ། ཞེས་བྱ་བ་སྟེ། དཔེར་ན་རྡོ་རྗེ་རིན་པོ་ཆེ་ཕ་ལམ་ཞེས་པ་དེ་གཟུགས་གྲུ་བཞི་ལ་སོགས་པ་ཇི་ལྟར་ཡོད་པ་དང་།
ཡོན་ཏན་ཇི་ཙམ་ཡོད་པ་དེ་དུམ་བུ་བརྒྱ་སྟོང་ལ་སོགས་པར་བཅག་ཀྱང་གྲུ་བཞི་ལ་སོགས་པའི་དབྱིབས་དང་ཡོན་ཏན་མི་འདོར་བའི་དཔེ་དེ་བཞིན་དུ་བློ་སྦྱོང་འདི་ཡང་དབུ་ཞབས་སུ་དྲིལ་བས་ཀྱང་བློ་སྦྱོང་ཡིན་ལ། ཚིག་གི་ཡན་ལག་ཏུ་བཤད་པའི་ཚིག་རེ་རེ་ལ་ཡང་བློ་སྦྱོང་གྲ་མ་ཆགས། ཟུར་མ་ཉམས་པའི་དོན་གནས་པ་ཡིན་ནོ། ། ཉི་མའི་འོད་ཟེར་གཅིག་ཤར་ན་འོད་ཟེར་ཐམས་ཅད་ཤར་ནས་འོང་བ་ཡིན། དེ་བཞིན་དུ་བློ་སྦྱོང་གི་ཚིག་གཅིག་གི་དོན་བློ་ལ་སྐྱེས་ན་ཚིག་དོན་ཐམས་ཅད་བློ་ལ་སྐྱེས་པ་ཡིན་པས་གྲངས་ངེས་དང་གོ་རིམ་ལ་སོགས་པ་མི་དགོས། བློ་ལ་གང་བདེ་བ་ནས་བསྒོམ་པས་ཆོག་པའོ། ། ཡང་སྨན་གྱི་ལྗོན་ཤིང་གི་རྩ་བ་དང་། སྡོང་པོ་དང་། ཡལ་ག་དང་། ལོ་མ་དང་།
ཤུན་པ་དང་། མེ་ཏོག་འབྲས་བུ་རེ་རེས་ཀྱང་ནད་བཞི་བརྒྱ་རྩ་བཞི་མ་ལུས་པ་སེལ་བ་ཡིན། ཐམས་ཅད་ལོག་པས་ཀྱང་དེ་ཉིད་ཡིན། དེ་བཞིན་དུ་བློ་སྦྱོང་འདིའི་ཚིག་ཡན་ལག་རེ་རེས་ཀྱང་ཉོན་མོངས་པ་དང་བདག་འཛིན་ཐུལ། ཐམས་ཅད་ལོག་པས་ཀྱང་དེ་བཞིན་ཡིན་པས་འབྲེལ་དང་གོ་རིམ་ལ་སོགས་པ་མེད་ཀྱང་ཆོག་པས་དོན་རྒྱུད་ལ་མ་སྐྱེས་ཀྱི་བར་དུ་བསྒོམ་པར་བྱའོ། ། དེ་ལྟར་ན་དེ་དག་ཤེས་པ་བྱ་བ་གཙོ་ཆེ་བ་ཙམ་དུ་བྱས་པའི་མིང་ཙམ་ཡིན་ནོ། ། གཉིས་པ་སྤང་བར་བྱ་བ་ལ་བཞི་སྟེ། ཉོན་མོངས་སྤང་བ་དང་། ཕྱོགས་མཐུན་སྤང་བ་དང་། རེ་བ་སྤང་བ་དང་།
ལྟོས་པ་སྤང་བའོ། ། དང་པོ་ནི། ཉོན་མོངས་གང་ཆེ་སྔོན་ལ་སྦྱངས། ། ཞེས་པའམ། རགས་པ་གང་ཡིན་སྔོན་དུ་སྦྱངས། ། ཞེས་བྱ་བ་སྟེ། ཆོས་བྱེད་དུ་མི་སྟེར་བ་ཐམས་ཅད་ཀྱི་རྩ་བ་ཉོན་མོངས་པ་ཡིན། དེའི་རྩ་བ་བདག་འཛིན་ཡིན། འཁོར་བ་ཐོག་མ་མེད་པ་ནས་སྡུག་ཏུ་བཅུག་པ་ཐམས་ཅད་འདི་ཡིན། ད་ལྟ་ཡང་བྱི་བ་ཙིག་ཙིག་ཟེར་ན་ཁོའི་རྣ་བ་གཅོད་དམ་སེམས།
འབྲུག་ཅིག་བྱུང་ཡང་ཁོའི་མགོ་ལ་རྒྱབ་ཀྱིས་དོགས། རྒྱལ་ཁམས་ན་ནད་རིམས་ཡོད་ཟེར་ཡང་ཁོ་ལ་བྱུང་གིས་དོགས། ས་ཡུལ་གཉན་ཟེར་ན་ཁོ་སྐྲག་ནས་ཁྱེར་གྱིས་དོགས། དེ་བཞིན་དུ་ལ་ལ་གཏམ་ངན་གྱི་དོགས་ནས་སྡུག་བསྔལ། ལ་ལ་དགྲ་མ་ཐུལ་གྱི་དོགས་ནས་སྡུག་བསྔལ། ལ་ལ་གཉེན་མ་འཁྱོངས་ཀྱིས་དོགས་ནས་སྡུག་བསྔལ་བ་ལ་སོགས་པ་བརྗོད་ཀྱི་མི་ལང་བ་ཞིག་ཡོད་དེ། དེ་ཐམས་ཅད་ཀྱི་རྩ་བ་བདག་ཏུ་འཛིན་པ་ཡིན། སོ་སོའི་སྐྱེ་བོ་ཐམས་ཅད་འདིའི་རང་བཞིན་དུ་གྱུར་ནས་ཅི་བྱེད་བདག་ཏུ་འཛིན་པས་བྱེད་བཅུག་ཏེ་འདི་འདུལ་དགོས་པས་འདི་འདུལ་བ་ལ། དེ་ཡང་ཞར་ཞོར་གྱི་མི་ཐུལ་བས། ཐེལ་པོར་སྦྱང་དགོས་ཏེ།
འདི་ཐུལ་ན་ཕོ་བ་དུག་ཐབས་ཀྱི་ན་བ་བཞིན་དུ་འདུག་པ་དེ་ཞི་བ་བཞིན་དུ་བདེ་ལྷན་པ་གཅིག་གདོད་འོང་། དེ་ཙུག་མ་བྱུང་རིང་ལ་ཤམ་ཐབས་མཛོ་ཁལ་གཅིག་ཟད། བུམ་པ་མགོ་ཐོག་ཏུ་བཞག མི་ཚེ་ཐོས་པ་བྱས་ཀྱང་ཐམས་ཅད་ལོག་ནས་ཡེང་ཡེང་བྱས་པ་གཅིག་ཡིན། བདེ་བ་སྐད་ཅིག་ཀྱང་མེད། བདག་འཛིན་འདི་ཅུང་མགོ་ནོན་ན་ཆོས་གཉེན་པོར་སོང་བ་ཡིན་པས་བདེ་ལྷན་ཡོང་། དེའི་སྟེང་དུ་སེམས་ཅན་བློ་ཕུགས་སུ་བཅུག་པ་ཞིག་བྱུང་ན་ཐེག་པ་ཆེན་པོ་ཤོང་བ་ཆེན་པོ་བྱ་བ་ཡང་དེ་ལ་ཟེར། དེ་ཡང་ལོང་ཡོད་སྙམ་པས་མི་ཡོང་བས་ད་ལྟ་རང་ནས་འབུང་དགོས། མི་འདོད་པ་རང་ལ་ལེན། འདོད་པ་གཞན་ལ་གཏོང་ན་བདག་འཛིན་ཐུལ་བ་ཡིན།
དེས་གཞི་བྱས་ནས་འདོད་ཆགས་ཞེ་སྡང་ལ་སོགས་པ་གང་ཤས་ཆེ་བརྟགས་ནས་དེ་ཁོ་ན་ལ་གཙོ་བོར་སྦྱོང་བ་ཡིན། དེ་ཡང་ཁ་ཅིག་བརྟག་ཏེ་རྟོགས་པ་ཙམ་གྱི་སྤོང་བ་ཡང་ཡོད། ཁ་ཅིག་རྟོགས་པ་ཙམ་གྱི་སྤོང་བའི་ངེས་པ་མེད། གཉེན་པོ་བསྒོམ་པས་གདོད་སྤོང་ནས་ཡོང་། ཁྱད་པར་དུ་བླ་མ་དང་གྲོགས་པོས་རྟོགས་ནས་འོང་བས་རྟོག་ཏུ་བཅུག་པ་ཡང་བྱ་སྟེ། འཆད་ཀ་བས་ཤ་ར་བ་རྟོག་ཏུ་བཅུག་པས་མཉེས་པའམ། ལུགས་སྨད་པ་སྣེའུ་ཟུར་ན་བཞུགས་ཙ་ན་གྲོགས་པོ་རྟོག་ཏུ་བཅུག་པས་རྟོགས་པ་ལྟ་བུ་ཡིན། དེ་ལྟར་སྤྱོད་ལམ་རྣམ་བཞི་དུས་དང་གནས་སྐབས་ཐམས་ཅད་དུ་རང་གི་རྒྱུད་ལ་རང་གཞན་གྱིས་བརྟགས་ཏེ། རྟོགས་ནས་གཉེན་པོ་དེ་ཁོ་ན་བརྟེན། གཞན་ཡོ་དེའི་བར་དུ་རེ་ཞིག་བཞག
དེ་ཐུལ་ནས་འདུག་སྙམ་ན་ཚུལ་བཞིན་མ་ཡིན་པ་ཡིད་ལ་བྱས་ལ། ཡང་སྐྱེ་མི་སྐྱེ་ཉམས་སད་སྐྱེ་བ་ལྟ་ན་དངོས་གཞི་མ་ཐོབ་པ་ཡིན་པས་གཉེན་པོ་བསྒོམ་འཇུག་ཡུལ་ལམ་རྐྱེན་ངན་དང་འཕྲད་ཀྱང་མི་སྐྱེ་ན་ཐུལ་བ་ཡིན། དེ་ཐུལ་བ་དང་སོ་ཆག་འོག་ནས་སེའུ་སྐྱེ་བ་སྙམ་བྱེད་ཀྱང་བདེ་བླག་དུ་ཐུལ་འོང་སྟེ། གྱད་སྟོབས་པོ་ཆེ་ཐུབ་ན་གཞན་བདེ་བླག་ཏུ་ཐུབ་པ་དང་འདྲའོ། ། དེ་ལྟར་རགས་པ་སྔོན་དུ་སྦྱང་བའི་ཚུལ་ཡང་ལས་དང་པོ་པས་རྐྱེན་ངན་གྱི་གནོད་རིང་ལ་ཡུལ་ལས་འབྱོལ་བ་དང་འཐབ་ནུས་ན་འཐབ་པ་ཡིན་ཏེ། མཁས་པས་ལེགས་པར་འབྲོས་པའམ། ། མཁས་པས་ལེགས་པར་འཐབ་པར་བྱ། ། ཞེས་སོ། ། ཡང་། བརྟན་པ་མ་ཐོབ་བར་དུ་རྐྱེན་ངན་གནོད། །
བརྟན་པ་ཐོབ་ནས་རྐྱེན་ངན་གྲོགས་སུ་འགྱུར། ། ཞེས་པ་ལྟར་རོ། ། རྐྱེན་ངན་གྲོགས་སུ་འགྱུར་བ། གཉལ་པ་ཇོ་སྲས་ཀུན་ནང་དུ་འཛུགས་རེས་ཡོད་ཙ་ན་འཕེལ་གསུང་བ་དང་། སྟོན་པ་སེང་གེ་རྒྱལ་མཚན། གླང་རི་ཐང་ན་ཡོད་ཙ་ན་སེ་བེ་རེ་ལ་སོགས་བློ་རྩ་ལེན་པས་འབྱོངས་སྟོབས་ཆེ་བ་བྱུང་བ་ལ་ད་ལྟ་དེ་ཙམ་གྱི་རྐྱེན་བློ་རྩ་ལེན་པ་མེད་པས་དེ་ཙམ་འབྱོངས་སྟོབས་མ་བྱུང་ཞེས་པ་ལྟ་བུ་ཡང་ཡོང་། ཁ་ཅིག་རྐྱེན་བྱུང་ཉིད་ནས་ཉམས་ཟིན་པའི་རིགས་ཀྱང་ཡོང་བས་བྲོས་པས་མི་ཕན་པའམ། འཐབ་ནུས་པས་འཐབ་དགོས་ཏེ། ཅང་ཨ་ཕོས་མིག་མང་རྩེ་བ་ལྟར་ཁྱེད་དེར་གཏོང་ན་ང་འདིར་གཏོང་ཟེར་བ་ལྟར།་་་་་ གང་ལ་གང་འོས་ཀྱི་གཉེན་པོ་བསྟེན་ནས།
བདག་ནི་བསྲེགས་ཏེ་བསད་གྱུར་ཏམ། ། མགོ་བོ་བཅད་པར་གྱུར་ཡང་སླའི། ། རྣམ་པ་ཀུན་ཏུ་ཉོན་མོངས་པའི། ། དགྲ་ལ་འདུད་པར་མི་བྱའོ། ། ཞེས་པ་ལྟར། གཉེན་པོའི་སྲན་བཅུག་ནས་བྱེད་པའོ། ། དགྲ་ཡིན་རྒྱུ་ཡང་། སྤྱོད་འཇུག་ལས། ཞེ་སྡང་སྲེད་སོགས་དགྲ་རྣམས་ནི། ། རྐང་ལག་ལ་སོགས་ཡོད་མིན་ལ། །
དཔའ་མཛངས་མིན་ཡང་ཇི་ཞིག་ལྟར། ། འདི་དག་གིས་བདག་བྲན་བཞིན་བྱས། ། ཞེས་པ་ལ་སོགས་པ་དང་། འདོད་ཆགས་ཞེ་སྡང་གཏི་མུག་གསུམ། ། སྙིང་གི་ནང་དུ་བཀུག་བྱས་ནས། ། ཇག་པ་རང་གི་སེམས་ལ་འགྱེད། ། ཆོམ་པོ་འདི་ལས་ཆེ་བ་མེད། ། ཅེས་པ་མང་དུ་བསམས་ནས་བྱེད་པའོ། ། གཉིས་པ་ཕྱོགས་འཛིན་སྤང་བ་ནི། ཕྱོགས་སུ་འཛིན་པ་ཐམས་ཅད་སྤང་། །
ཞེས་པས་ཏེ། ཡུལ་དུས་རྣམ་པ་ངེས་པ་ཙམ་མ་ཡིན་ཏེ། ཕྱི་ནང་སྣོད་བཅུད་ཐམས་ཅད་དང་འཕགས་པ་དང་། སེམས་ཅན་ཡིད་དུ་འོང་བ་དང་མི་འོང་བ་ཐམས་ཅད་ལ་སྦྱོང་བའོ། ། འབྱོངས་ཙ་ན། ཐམས་ཅད་ལ་མཉམ་སྐད་ཡོང་བ་ཆོས་ཉིད་ཡིན་ནོ། ། གསུམ་པ་རེ་བ་སྤང་པ་ནི། ། འབྲས་བུ་རེ་བ་ཐམས་ཅད་སྤང་། ། ཞེས་བྱ་བ་སྟེ། འདི་བྱས་པས་མི་མ་ཡིན་གྱི་གནོད་པ་མི་ཡོང་དུ་རེ་བ་དང་།
གཏམ་སྙན་དུ་རེ་བ་དང་། མཁན་སློབ་ལ་སོགས་པས་བརྩེར་རེ་བ་དང་། ཟས་གོས་ལ་སོགས་པ་འཛོམ་དུ་རེ་བ་དང་། གཞན་ལ་ཕན་བཏགས་པ་དེའི་ལན་ལ་རེ་བ་དང་། ཆོས་པ་གཤའ་མ་ཡིན་ཟེར་དུ་རེ་བ་དང་། ཐ་ན་སངས་རྒྱས་ཐུབ་ཏུ་རེ་བ་གཅིག་བྱུང་ཡང་། རྗེ་བཙུན་གྱིས། རྒྱལ་ལ་སོགས་ལ་ཆགས་པ་ཕྲ། ། ཞེས་གསུངས་པས་འདི་ཕྱིས་བསྡུས་པའི་རེ་ལྟོས་གང་ཡང་མེད་པ་གཅིག་སྦྱོང་མ་ཤེས་ན། ཆོས་འདིའི་ཕྱོགས་གཅིག་ཞ་བ་ཡིན་པས་འབྲས་བུ་གང་ལ་ཡང་རེ་བ་མེད་པར་སྦྱོང་བ་གལ་ཆེ།
ཚེ་འདིའི་རེ་ལྟོས་ཅན་གྱི་སྤྱིར་ཆོས་ཙམ་དུ་ཡང་མི་འགྲོ། ཕྱི་མའི་རེ་ལྟོས་བྱེ་བྲག་ཏུ་བྱང་ཆུབ་སེམས་དཔའི་ཆོས་སུ་མི་འགྲོ་བས་སོ། ། རང་དོན་དུ་སངས་རྒྱས་འདོད་ཀྱང་རང་སངས་རྒྱས་ཀྱི་རྒྱུ་ཡིན་པས་སོ། ། བཞི་པ་ལྟོས་པ་སྤང་བ་ནི། རྐྱེན་གཞན་དག་ལ་ལྟོས་མི་བྱ། ། ཞེས་བྱ་བ་སྟེ། སྤྱིར་ཐོས་བསམ་བསྒོམ་གསུམ་ཆོས་སྤྱོད་བཅུ་ཐམས་ཅད་རྐྱེན་གཞན་ལ་མི་ལྟོས་མི་སྲིད། ཐམས་ཅད་རྐྱེན་ལ་ལྟོས་དགོས་ཏེ། ཟས་གོས་གནས་ཁང་སྒྲུབ་ཟས་ན་སོ་ལ་སོགས་པའི་མཐུན་རྐྱེན་ཚང་བ་དང་། དགྲ་འདྲེ་ལ་སོགས་པ་མེད་པ་དགོས་ཏེ།
བྱང་པ་ཤེས་རབ་འབར་ལ་པོ་ཏོ་བས་ཆོས་བསམ་དུ་བཏུབ་བམ་གསུངས་པས། ལྟོ་འགྲངས། ཁ་ངོམས། གྲོགས་པོས་བློ་རྩ་མ་བླངས་ཙ་ན་སྲག་སྲིག་གཏུབ་པར་སྣང་ཟེར་བ་དང་། དགེས་དཀོར་སྤྱན་སྔ་བའི་གྲྭ་སར་མ་འཛོམས། ཡུལ་དུ་ཕྱིན་ལ་འཛོམས་པ་གཅིག་བྱ་སྙམ་ཙ་ན། ཡར་ལུངས་དུ་ཕྱིན་པས་འཛོམས་པ་གཅིག་མ་བྱུང་བས། རྨོངས་ནས་མ་གོ་བར་འདུག འཁོར་བ་བྱ་བ་མ་འཛོམས་པའི་མིང་དུ་འདུག་པ་ལ་ཟེར་བ་དང་། འཁུན་ཀ་མ་བའི་དེར་མ་འཛོམས།
གཙང་དུ་བྱོན་ནས་མཐུན་རྐྱེན་འཛོམས་པས་དཀོན་མཆོག་གི་མཆོད་པ་དང་། རང་གི་ཁམས་གསོ་བ་དང་བཟང་དུ་བྱས་སེམས་པ་ལ་སྐྱིད་ཆེན་པོ་བྱུང་ཟེར་བ་དང་། ཁ་རག་པའི་སློབ་མ་ཁམས་ལོག་པ་ལ་འབྲི་མར་གྱི་མར་ཁུ་བཏང་བས་འབྲིའི་ནུ་མ་ལ་སྒོམ་ཡོད་པ་ད་ལྟ་ལས་ཆ་མེད་ཟེར་བ་དང་། ཇོ་བོ་ཡང་ཁོ་རང་དག་གི་ཞབས་ཀྱི་གཉེར་མ་སྟོན་ཅིང་ངས་འདི་ཙུག་སོང་བ་ལ་ད་གྲུབ་ཐོབ་མི་འབྱུང་བ་ཡིན་གསུངས་པ་དང་། གཤེ་སྟོན་བྱང་འབར་ཡང་གཞོན་པ་འཁུར་བ་དམར་ཐོ་ལེ་བ་མཐོང་ཙ་ན། ངས་ཁྱོད་ལ་ཕན་ཐོགས་པ་ཞིག་འདུག་ཅེས་དང་། རྒས་འཁོགས་པ་མཐོང་ཙ་ན། ཁྱོད་ཤེ་མོ་ལོག་པར་སྤྱད་ཟིན་ནས་་་་་་ད་ངའི་འདིར་བསྡད་ཀྱང་ཕན་པ་མི་ཡོང་ཟེར་བ་དང་། ཁ་ཅིག་དོ་ཅིག་གྲོགས་པོ་སེམས་པ་རིམ་པ་ཚོ་གཅིག་དང་འགྲོགས་པས་བསམ་དུ་བཏུབ་པ་བྱུང་ཟེར་བ་དང་། ཁ་ཅིག་གྲོགས་པོ་ཚོ་གཅིག་གིས་བློ་རྩ་བླངས་ནས་མ་བྱུང་ཟེར་བ་ཡོད།
ཁ་ཅིག་བྲེལ་བས་མ་བྱུང་དལ་ན་ཡོང་བར་སྣང་ཟེར་བ་དང་། ཁ་ཅིག་ཡེངས་ནས་མ་བྱུང་དབེན་ན་ཡོང་ཟེར་བ་ཡོད། གཉགས་སེང་གེ་གྲགས་ཤིག བཀའ་གདམས་པ་ལས་འབྲས་སྒོམ་ན་ངའི་ཆོས་མངོན་པའི་བསྟན་བཅོས་འདི་ཀུན་ཁོང་དུ་མ་ཆུད་པར་ཁོང་ཇི་ཙུག་སྒོམ་ནས་ལས་འབྲས་ལས་འབྲས་ཟེར་རམ་གསུངས་པ་ལ་འདི་ལྟ་བུའི་ཐོས་པ་ལ་སོགས་པའི་རྐྱེན་གང་ལ་ཡང་ལྟོས་མི་དགོས། འཛོམས་ན་དེ་ཉིད་རྒྱུ་མཚན་དུ་བྱས་ནས་མ་འཛོམས་ན། མི་སྡང་ན། བྱམས་ན། ལྟོགས་ན། འཁྱགས་ན། འབྱོར་ན།
རྒུད་ན། ན་ན། མི་ན་ན། རྒན་ན། གཞོན་ན། ལྟོགས་ན། འགྲངས་ན། དགྲས་གཙེར་ན། སྤྲང་འགོང་གི་ཚ་རགས་རྒྱུགས་ན། བླ་མས་ཐུགས་ལ་བཏགས་ན།
མ་བཏགས་ན། གྲོགས་པོས་བློ་རྩ་བླངས་ན། དེ་དག་རྒྱུ་མཚན་དུ་བྱས་ནས་བསྒོམ་པས་ཆོག གླང་ཐང་གི་གཉན་སྟོན་ཤན་ཚ་པ། ནང་མ་མང་པོ་མེད་པ་ལ་དགེ་བཤེས་རིན་པོ་ཆེའི་ཆོས་མཐུན་རེ་ལ་དོད་བྱས་ནས་སྡོད་ཟེར་བ་དང་། ཇོ་སྲས་དང་སེང་གེ་རྒྱལ་གྱི་གཏམ་སྔར་གླེང་བ་ལྟར་ཡིན། སྤྱོད་ལམ་་་་་འགྲོ་འཆག་ཉལ་འདུག་ཐམས་ཅད་དུ་སྦྱང་བས་ཆོག ། ཁོམ་བྲེལ་ཐམས་ཅད་དུ་སྦྱང་བས་ཆོག ། འདི་ལ་མཐུན་རྐྱེན་སེམས་ཀྱི་སྙིང་སྟོབས་གཅིག་པུས་ཆོག ། སྐྱོན་དང་བཅས་པའི་སེམས་འདི་ལ། །
ཡོན་ཏན་ཆེན་པོ་གཅིག་མཆིས་ཏེ། ། གང་ལྟར་གོམས་པ་དེ་ལྟར་འབྱུང་། བྱ་བ་ཡིན་པས་གང་ཙུག་བྱ་བྱར་བཏུབ། འདི་ལ་ས་ཟིན་ཀོ་འཐས་མེད། གང་ཙུག་བསླབ་བསླབ་ཡིན། དེ་ཡང་ཕྱིས་མི་ལ་འཆད་ཙ་ན་དེ་སྐད་ཟེར་བ་ཡིན་སྙམ་པ་དེས་མི་ཡོང་། ང་རང་ཉམས་སུ་བླང་སྒོམ་སྙམ་པ་བྱས་ན་ཆོས་ཀྱི་བྱིན་རླབས་གདོད་ཡོང་བ་ཡིན། འདི་ལ་ཡང་ན་ལྷ་གསོལ། ཡང་ན་གཞོབ་ཐོད་དུ་སྦྱོང་བ་གཅིག་དགོས་གསུང་། དེ་ལྟར་བཞི་པོ་དེ་སྤང་བར་བྱ་བ་གཙོ་ཆེ་བ་ཡིན་ནོ། །
གསུམ་པ་བླང་བར་བྱ་བ་ལ་གསུམ་སྟེ། གང་ཉམས་སུ་བླང་བའི་ཆོས་དང་། གང་གིས་ཉམས་སུ་བླང་བའི་ཐབས་དང་། ཇི་ལྟར་བླང་བའི་ཚུལ་ལོ། ། དང་པོ་ནི། ད་རེས་གཙོ་བོ་ཉམས་སུ་བླང་། ། དོན་ཆེན་གང་ཡིན་བླང་བར་བྱ། ། ཞེས་བྱ་བ་སྟེ། ཐོག་མ་མེད་པ་ནས་ཕ་འཚེར་རྙིང་པ་ལྟ་བུ་ངན་སོང་གསུམ་དུ་འཁྱམས་པ་ཡིན། ད་རེས་བསོད་ནམས་འགའ་ཞིག་གིས་བསྐལ་པ་བྱེ་བ་བརྒྱ་སྟོང་དུ་ཡང་རྙེད་དཀའ་བའི་དལ་འབྱོར་གྱི་ལུས་ཐོབ་པའི་དུས་ད་རེས་ཚེ་འདིའི་དོན་བྱེད་པ་བས་ཕྱི་མ་ཕན་ཆད་ཀྱི་དོན་བྱེད་པ་གཙོ།
ཆོས་ལ་ཡང་བཤད་སྒྲུབ་གཉིས་ལས་སྒྲུབ་པ་གཙོ། སྒྲུབ་པ་ཡང་ཕྱི་རོལ་གྱི་སྤྱོད་ཚུལ་ལས་སེམས་སྦྱོང་བ་གཙོ་བོ་ཡིན་ཏེ། བྱང་ཆུབ་སེམས་དཔའི་སྤྱོད་པ་དག ། ཚད་མེད་པར་ནི་གསུངས་པ་ལས། ། སེམས་སྦྱོང་བ་ཡི་སྤྱོད་པ་ནི། ། ངེས་པར་དེ་སྲིད་སྤྱད་པར་བྱ། ། ཅེས་པ་ལྟར་རོ། ། སེམས་སྦྱོང་བ་རྣམས་ཀྱི་ནང་ན་ཡང་གཙོ་བོ་བྱང་ཆུབ་ཀྱི་སེམས་ཡིན་ཏེ། ཐེག་པ་འདི་ལ་བྱང་ཆུབ་ཀྱི། ། སེམས་མཆོག་ཡིན་པར་བསྟན་པས་ན། །
བྱང་ཆུབ་ཏུ་ནི་སེམས་བསྐྱེད་ནས། ། འབད་པས་མཉམ་པར་བཞག་པར་བྱ། ། ཅེས་པ་ལྟར་རོ། ། བྱང་ཆུབ་ཀྱི་སེམས་ཀྱང་། བདག་གཞན་མཉམ་པ་བས་བརྗེ་བ་གཙོ་བོ་ཡིན་ཏེ། གང་ཞིག་བདག་དང་གཞན་རྣམས་ནི། ། མྱུར་དུ་སྐྱབས་པར་འདོད་པ་དེས། ། བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་པ་ལྟར་རོ། །
དེ་ཡང་ལུས་ངག་ཏུ་བརྗེ་ལོ་བྱེད་པ་བས་ཀྱང་རང་གིས་ནང་དུ་སྦྱང་བ་གཙོ། དེ་ཡང་ལུང་རིགས་ཀྱི་སྐྱ་དབར་དུ་བཅུག་ནས་སྦྱོང་བ་བས་བླ་མའི་མན་ངག་ལ་བརྟེན་ནས་ཨུ་ཚུགས་སུ་སྦྱོང་བ་གཙོ། སྤྱོད་ལམ་ཡང་འགྲོ་འཆག་པས་མལ་དུ་སྦྱོང་བ་གཙོ་བས་དེ་ལྟར་བསླབ་པར་བྱའོ། ། ཡང་ཐབས་ལ་ཉེན་མི་འབྱུང་བར་བྱེད་པ། དོན་ཆེན་གང་ཡིན་བླང་བར་བྱ། ། ཞེས་པ་ནི། རབ་ཏུ་བྱུང་བས་རྒྱལ་པོའམ་ཁྱིམ་པའི་བྱ་བར་འགྲོ་བའི་དགེ་བ་རྗེས་ཅན་བྱེད་པ་སྟེ། གསེར་འབུམ་འདྲི་བ་དང་གཙུག་ལག་ཁང་བཞེངས་པ་ལ་སོགས་པ་མང་པོ་ཞིག་ཡོད་དེ། དེ་དག་བྱས་པ་ཙམ་གྱིས་བསླབ་པ་ཉམས་ནས་འགྲོ། དེ་དག་དང་འགལ་བས་ཞེ་སྡང་ཤ་སྟག་བསོགས།
དེའི་རྐྱེན་གྱིས་གཞན་ལ་གནོད་པ་མང་པོ་འབྱུང་། རང་གིས་དབེན་པ་བསྟེན་པ་དང་ཆོས་ཉམས་སུ་ལེན་པ་ཉམས་ནས་འགྲོ། གྲོགས་འཆལ་བ་དང་། འདྲེས་ཁྱེར་རམ། དམ་ཉམས་ལ་སོགས་པ་གང་ན་མ་རུངས་པ་རྣམས་དང་འགྲོགས་དགོས། དེའི་གཞིས་སྡེ་རྩོད་ལ་སོགས་པ་ཐམས་ཅད་ཀྱང་འབྱུང་། རང་གཞན་གྱི་ལུས་སྲོག་གི་བར་ཆད་དུ་ཡང་འགྲོ་བའི་རྒྱུ་མང་བ་ཡོང་བས་དེ་ལྟ་བུ་ལ་སོགས་པའི་དགེ་བ་རྗེས་ཅན་གང་ཡང་མི་བྱ་གསུངས། འོ་ན་གང་བྱ་ན། རང་གི་ཁས་བླངས་པའི་བསླབ་པ་དག་པར་བསྲུངས། དེ་དོན་ཆེ་བ་ཡིན།
སྡིག་སྦྱངས། ངག་བྱིན་གྱིས་བརླབས་པ་ཞུ། དགེ་བ་བྱང་ཆུབ་ཏུ་བསྔོ། བླ་མ་བརྒྱུད་པ་དང་བཅས་པ་ལ་གསོལ་བ་བཏབ། ལམ་རིམ་བསྒོམ། བླ་མ་དང་དམ་ཚིག་མ་ཉམས་པ་བྱ། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ། སྟོང་པ་དང་སྙིང་རྗེ་ཟུང་འཇུག་ཏུ་བསྒོམ། ཡི་དམ་གྱི་སྙིང་པོ་བགྲང་། དེ་རྣམས་ཐམས་ཅད་སྒྲུབ་པའི་རྩ་བ་བླ་མ་རྟག་ཏུ་བསྒོམ།
གྲོགས་བཟང་པོ་དང་འགྲོགས། ལྷ་མཆོད་པ་ལ་སོགས་པས་ཚོགས་བསགས། སྒྲིབ་པ་བྱང་། དེ་རྣམས་ལ་འབྱུང་གསུངས། དོན་དེ་རྣམས་རྒྱུད་ཚོད་མཐོ་དམན་མེད་པ་སྔགས་ཕ་རོལ་ཏུ་ཕྱིན་པ་གང་གི་སྒོར་ཞུགས་པ་ཡིན་ཡང་རུང་། སྒྲུབ་པར་མི་ནུས་པ་མེད་པས་དོན་ཆེ་བ་ཡིན། གཉིས་པ་གང་གི་ཉམས་སུ་ལེན་པའི་ཐབས་ནི། དཀའ་བ་གསུམ་ལ་བསླབ་པར་བྱ། ། དངོས་དང་ཡན་ལག་གཉིས་ཀར་སྦྱངས། ། དྲག་འཆུན་སྤོང་ལེན་དྲག་ཏུ་བྱ། །
ཞེས་བྱ་བ་སྟེ། དེ་ལ་དཀའ་བ་གསུམ་ནི། དང་པོ་དྲན་པ་དང་། བར་དུ་བཟློག་པ་དང་། ཐ་མ་རྒྱུན་བཅད་པར་དཀའ་བའོ། ། དེ་ཡང་དང་པོ་ནི། གཞན་གྱི་བློ་རྩ་མ་བླངས། ལྟོ་འགྲངས། ཁ་ངོམས་པའི་དུས་སུ་བཏུབ་རབ་ཡོང་བ་བཞིན་བྱུང་ཡང་རྐྱེན་ངན་དང་འདོམ་ཐུག་བྱུང་ཙ་ན། གཉེན་པོ་དྲན་དཀའ་བ་ཡིན་གསུངས།
གཉེན་པོ་དྲན་པར་གྱུར་ཡང་བར་དུ་བཟློག་པར་དཀའ་སྟེ། མིད་པ་བཅུ་ཧྲིལ་ཡོང་། དེ་ཙ་ན་འབུང་བ་ཞིག་དགོས་ཏེ་བཟློག་པར་དཀའ། ལན་ཅིག་བཟློག་ཀྱང་ཁོའི་རྣམ་འགྱུར་མཐོང་བའམ། དྲན་ཞིང་ཚིག་པ་དཀྲུག་དཀྲུག་ཡོང་བས་བཟློག་པ་དེ་ཡང་རྒྱུན་བཅད་པར་དཀའ་གསུངས། དེ་ལྟར་ཡིན་པ་ལ་གཉེན་པོ་སྐྱེ་ལ་རྐྱེན་ངན་བྱུང་ཙ་ན་གཉེན་པོ་དྲན་པ། འདི་ལ་བདག་གིས་ཞེན་བྱ་ཞིང་། འཁོན་དུ་བཟུང་ལ་གཡུལ་སྤྲད་དེ། ཞེས་པ་བཞིན་བར་དུ་བཟློག་པ་དང་། ཐ་མར་རྒྱུན་གཅོད་པ་ལ་འབད་དགོས།
དེ་ལྟར་འབྱུང་བར་ཡང་གསོལ་བ་གདབ། འདི་ལ་ཐེ་ཚོམ་ཟ་བ་གཅིག་བྱུང་ཡང་ནམ་ཞིག་སྐྱེ་བའི་རྒྱུར་འགྱུར། གྲོགས་པོ་མཐུན་པོ་གླེངས་ལངས་པས་ངེས་པ་སྐྱེ་བ་གཅིག་བྱུང་ཡང་ནམ་ཞིག་སྐྱེ་བའི་རྒྱུར་འགྱུར། ད་ལོ་འགའ། ཟླ་བ་འགའ་ལོ་འདི་ལ་འབད་ནུས་ན་དཀའ་བ་གསུམ་ལས་ཐར་བར་འགྱུར་བ་ཡིན། ཉིན་པར་འདི་དྲན་ན་ཉིན་པར་བྱང་ཆུབ་སེམས་དཔར་ཞུགས། མཚན་མོ་དྲན་ན་མཚན་མོར་བྱང་ཆུབ་སེམས་དཔར་ཞུགས་པས་དྲན་པར་བྱ་སྟེ། མི་མཐུན་པའི་ཕྱོགས་བཟློག་ལ་རྒྱུན་བཅད། ཤེས་རབ་ཆེ་ན་འདི་ལ་བློའི་འབྲེལ་དང་། བརྩོན་འགྲུས་ཆེ་ན་འདི་ལ་སྤྲོ་བ་ཅི་འདུག་བལྟ།
སྒོམ་བཟང་ན་འདིར་ལུགས་ཀྱི་ཐེང་མ་ཐེང་བལྟའོ། ། ཡང་། དངོས་དང་ཡན་ལག་གཉིས་ཀ་སྦྱངས། ། ཞེས་པ་འདི་དངོས་སུ་བྱས་ན་བདག་མེད་མན་ཆད་འདིའི་ཡན་ལག་ཏུ་བྱེད་པ་དང་། འདི་ལམ་གྱི་ཡན་ལག་ཏུ་བྱས་ན་ཉོན་མོངས་པ་གང་བྱེད་ཀྱི་གཉེན་པོ་འདིས་བྱེད་པ་སྟེ། ཟས་གོས་ལ་སོགས་པ་མ་འཛོམ་པ་དང་། ནད་དང་དགྲས་རྩེར་བ་དང་། ཉོན་མོངས་པ་དྲག་པོ་འབར་བ་ལ་སོགས་མ་བཏུབ་པ་བྱུང་ཚད་ལ་གཉེན་པོ་འདི་ལ་འབད་ནས། མི་བདེ་བ་གང་ཡང་མེད་པ་ཞིག་མ་བྱུང་ན། ཆོས་འདི་ཡེ་མ་བྱུང་བ་ཡིན་ནོ། །
འདི་བྱུང་ན་ཅི་བྱུང་ཡང་མི་བདེ་བ་གང་ཡང་མེད་པ་ཞིག་ཡོང་། འདི་བྱང་སེམས་འབྱོངས་པ་ཁོ་ན་ལ་དགོས་བྱ་བ་མིན། ཉོན་མོངས་པ་དང་བདག་འཛིན་འདུལ་བ་ལ་སོགས་ཉན་རང་དང་ཐུན་མོང་བ་ཞིག་ཀྱང་ཡོད། འདི་ཙམ་གྱིས་མི་ཡོང་རང་ལ་ཕྱར་ཀ་གཏོང་བ་ལ་སོགས་པ་ལ་བཀའ་དྲིན་ཆེ། དགེ་བཤེས་ཡིན་ཞེས་ངག་ཏུ་མི་བརྗོད། བསམ་པས་དེ་ལྟར་བསྒོམས་ཤིང་ཉོན་མོངས་པར་མ་ཤོར་བར་བྱེད་པའོ། ། དེ་ཡང་ངོས་འཛིན་པར་བྱས་ནས་སྤོང་ལུགས་ནི། དྲག་འཆུན་སྤོང་ལེན་དྲག་ཏུ་བྱ། ། ཞེས་པ། ཉོན་མོངས་ལ་བྱེད་པ་སྟེ།
ཆོས་ཐམས་ཅད་ཉོན་མོངས་པའི་གཉེན་པོར་སོང་བ་ཞིག་དགོས། ད་ལྟ་ཐོས་པ་ལ་སོགས་པ་ང་ལས་མཁས་པ་མེད་ཅེས་པ་ལ་སོགས་པར་སོང་བས་ཉོན་མོངས་པ་ཉོན་མོངས་པའི་གྲོགས་སུ་སོང་བ་དེ་གདོན་ངོས་མ་ཟིན་སྣ་ལ་ཡུག་གམ། ཨ་ཁུ་བྱང་ཆུབ་འོད་ཀྱི་ཨ་ཕྱིས་མིག་ལ་ནུ་མ་སྣུན་པ་དང་འདྲ་བ་ཡིན། དེ་བདག་འཛིན་གྱི་གཞི་བྱས་པའི་ཉོན་མོངས་པ་འདུལ་བ་ལ་གཉེན་པོས་དྲག་འཆུན་ཆེར་བྱེད་པའོ། གསུམ་པ་ཇི་ལྟར་ཉམས་སུ་བླངས་པའི་ཚུལ་ལ་བཞི་སྟེ། ཚེ་གཅིག་གི་བྱ་བ་དང་། ཉིན་གཅིག་གི་ཀུན་སྤྱོད་དང་། ཐུག་ཕྲད་ལམ་ཁྱེར་དང་། རྐྱེན་ངན་གྲོགས་བསྒྱུར་རོ། ། དེ་ལ་ཚེ་གཅིག་གི་བྱ་བ་ནི།
སྟོབས་ལྔ་དག་ལ་སྦྱང་བར་བྱ། ། ཞེས་བྱ་བ་ནི། སྐྱེ་བ་ཚེ་གང་གི་བྱ་བ་འདིས་བྱེད་པ་སྟེ། འདི་ལ་ཡང་སྐྱེ་བ་ཚེ་གང་དུ་བྱ་བ་དང་། ཁྱད་པར་དུ་འཆི་ཁའི་གདམས་ངག་ཏུ་བྱ་བའི་ཚུལ་གཉིས་ལས། ཚེ་གང་དུ་བྱ་བའི་སྟོབས་ལྔ་ནི། མན་ངག་སྙིང་པོ་མདོར་བསྡུས་པ། ། ཞེས་པ་ནི། སྟོབས་ལྔ་དག་ལ་སྦྱང་བར་བྱ། ། ཞེས་པའི་གོང་འདིར་བཅུག་ནས་འབྲེལ་བའང་ཡོད།
འཕེན་པའི་སྟོབས་དང་། དཀར་པོ་ས་བོན་གྱི་སྟོབས་དང་། སུན་འབྱིན་པའི་སྟོབས་དང་། གོམས་པའི་སྟོབས་དང་། སྨོན་ལམ་གྱི་སྟོབས་སོ། ། དེ་ལ་འཕེན་པའི་སྟོབས་ནི། ད་ནས་སངས་རྒྱས་ཀྱི་བར་དུ་བློ་སྦྱོང་དང་མི་འབྲལ་བར་བྱ་སྙམ་པ་དང་། ཚེ་ཐུང་འདི་དང་། ལོ་འདི་དང་། ཟླ་བ་འདི་ལ་བློ་སྦྱོང་དང་མི་འབྲལ་བར་བྱ་སྙམ་པ་དང་།
ཁྱད་པར་དུ་དེ་རིང་བདག་ལ་ཁ་ཟེར་བ་དང་། ཁྱད་པར་ཁ་གཏོང་བ་ལ་སོགས་པ་གནོད་པ་ཅི་བྱུང་ཡང་བདག་གིས་བདག་ཏུ་འཛིན་པ་རྣམ་པ་ཐམས་ཅད་དུ་མ་ཤོར་བར་ཐུལ་བར་བྱ། ཐུལ་ནས་ཀྱང་ཕྱིས་མི་བཏང་བར་བྱ་སྙམ་དུ་འཕེན་པ་གཏོང་བ་སྟེ། དཔེར་ན་ནམ་མ་ལངས་པར་ཤིང་འཐུ་རུ་འགྲོ་སྙམ་ཙ་ན་གཉིད་སྔར་སད་ནས་ཡོང་བ་དང་འདྲ། དེ་བཞིན་དུ་འཕེན་པའི་སྟོབས་ཀྱིས་རྐྱེན་ངན་དང་ཕྲད་པ་དང་། གཉེན་པོ་དྲན་ནས་ཡོང་བ་ཡིན། དཀར་པོ་ས་བོན་གྱི་སྟོབས་ནི། ཐུན་མཚམས་སུ་ཡང་བློ་སྦྱོང་རྒྱུད་ལ་མ་སྐྱེས་པ་སྐྱེ་བ་དང་། སྐྱེས་པ་གོང་ནས་གོང་དུ་འཕེལ་བའི་ཆེད་དུ་ཚོགས་བསོག སྒྲིབ་པ་སྦྱོང་།
བླ་མ་ལ་གསོལ་བ་གདབ། ཆོས་སྐྱོང་ལ་འཕྲིན་ལས་ཞུ། ཐོས་བསམ་སྒོམ་གསུམ་དང་ཆོས་སྤྱོད་ལ་འབད་ནས་བསོད་ནམས་བསགས་ནས་འདི་རྒྱུད་ལ་སྐྱེ་བའི་དགེ་བ་ལ་ཚུལ་སྣ་ཚོགས་ནས་འབད་པའོ། ། སུན་འབྱིན་པའི་སྟོབས་ནི། བདག་ཏུ་འཛིན་པ་སུན་འདོན་པ་སྟེ། འཁོར་བ་ཐོག་མ་མེད་པ་ནས་སྤྱིར་འཁོར་བ་མཐའ་མེད། སྒོས་ངན་སོང་གསུམ་དུ་འཁྱམས་ཏེ། དེ་ཐམས་ཅད་བདག་གཅེས་འཛིན་རང་བདེ་འདོད་པ་འདིས་ལན་པ་ཡིན། ཚེ་འདི་ལ་ཡང་མི་འདོད་པ་ཇི་སྙེད་ཅིག་འབྱུང་བ་དང་། བཟའ་མི་རྣམས་འགྲོགས་མ་ཤེས་པ་དང་།
ཁས་བླངས་གནས་སུ་མ་འཁྱོལ་བ་ཐམས་ཅད་འདིས་ལན། མི་རྟག་པ་ནས་གནས་ལུགས་ཀྱི་བར་རྒྱུད་ལ་སྐྱེར་མི་འདོད་པ་ཡང་འདིས་ལན། མཁས་པ། བཙུན་པ། བཟང་བ། ཐོས་པ་ཆེ་བ། སྒྲུབ་པ་རེམ་པ་ཐམས་ཅད་ཉོན་མོངས་པའི་གཉེན་པོར་མ་སོང་བར་གྲོགས་སུ་སོང་ནས་ང་ལས་མཁས་པ་མེད། ང་ལས་བཙུན་པ་མེད་ཅེས་པ་ཐམས་ཅད་བདག་འཛིན་མ་ཐུལ་བས་ལན་པ་ཡིན། མི་ཆོས། ལྷ་ཆོས།
གར་སོང་། གང་མ་མཁོ་བ། སངས་རྒྱས་བསྒྲུབ་ཀྱང་ཉན་རང་རྒན་པོ་རེ་རེ་འགྲོ་བའི་བར་ཐམས་ཅད་བདག་ཏུ་འཛིན་པས་རང་རྒྱལ་བ་དང་གཞན་ཕམ་པར་འདོད་པས་ལན་པ་ཡིན་པས་འདི་སུན་འདོན། འཇིག་རྟེན་དག་ན་འཚེ་བ་གང་ཡོད་དང་། ། ཞེས་པའི་དོན་བསམ། བདག་ནི་བསྲེགས་ཏེ་བསད་གྱུར་ཏམ། ། ཞེས་པ་ལྟར་གཉེན་པོ་བསྐྱེད་པར་བྱེད་པའོ། ། གོམས་པའི་སྟོབས་ནི། བདག་གཞན་བརྗེ་བར་རྒྱུན་དུ་གོམས་པར་བྱེད་པ་སྟེ། འདི་ལ་མོས་པ་དང་།
འདུན་པ་ཡུན་རིང་བ་དང་། དོས་དྲག་པ་དང་། བར་མ་ཆད་པར་མ་བསྒོམས་ན་ཐོག་མ་མེད་པ་ནས་བདག་གཅེས་པར་འཛིན་པ་འདོར་མི་ནུས། གཞན་ལ་གཅེས་འཛིན་མི་བྱུང་བས་རྒྱུན་དུ་གོམས་པར་བྱ། འདི་གོམས་ནས་རྒྱུད་ལ་སྐྱེས་ན་ཆོས་ཐམས་ཅད་བདེ་བར་འགྲོ་བའི་ཏིང་ངེ་འཛིན་ཅེས་པའམ། ལྷ་བདེ། ཀླུ་བདེ། ཀུན་བདེ་བར་གང་བྱ་བ་ཡོང་བས། འཇིག་རྟེན་བདེ་བ་ཇི་སྙེད་པ། ། ཞེས་པའི་དོན་བསམ་ལ་རྒྱུན་དུ་གོམས་པར་བྱའོ། །
སྨོན་ལམ་གྱི་སྟོབས་ནི། དགེ་བ་ཅི་བྱས་ཀྱི་རྗེས་དང་། གཞན་ཡང་དུས་ཐམས་ཅད་དུ་བདག་འཛིན་ཐུལ་བ་དང་། ཐུལ་ནས་ཕྱིས་མི་ལྡང་བར་སྨོན་ལམ་འདེབས་པ་སྟེ། འགྲོ་བའི་སྡུག་བསྔལ་གང་ཅིའང་རུང་། ། དེ་ཀུན་བདག་ལ་སྨིན་གྱུར་ཅིག ། ལ་སོགས་པ་ཐེག་པ་ཆེན་པོའི་མདོ་རྒྱུད་བསྟན་བཅོས་ན་བཞུགས་པ་རྣམས་སྨོན་ལམ་དུ་འདེབས་པ། དེ་ལྟར་སྟོབས་ལྔ་པོ་དེ་ལ་སྦྱངས་ན། ཚེ་གཅིག་གི་བྱ་བ་ཐམས་ཅད་འཆུན། བདག་གཞན་བརྗེ་བའི་བྱང་ཆུབ་ཀྱི་སེམས་སྐྱེས་ནས་འཕེལ།
དེ་ལ་བརྟེན་ནས་ཡོན་ཏན་ཐམས་ཅད་འབྱུང་གསུངས། ཁྱད་པར་འཆི་ཁའི་གདམས་ངག་ཏུ་བྱེད་ན། ཐེག་ཆེན་འཕོ་བའི་གདམས་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་འབྱུང་བས་དང་པོ་དཀར་པོ་ས་བོན་གྱི་སྟོབས་རང་གི་ཡོ་བྱད་གང་ཡོད་པ་བླ་མ་དཀོན་མཆོག་ལ་སྤོང་དག་བྱ། ཞེན་པ་སྐྱེ་བའི་མི་ལ་སྦྱིན་དུ་མི་རུང་། ཤུལ་དུ་ཡང་སྡིག་རྐྱེན་དུ་མི་འགྱུར་ཙམ་གྱི་ཤོམ་ར་བྱ། མཆོད་གནས་རྣམས་ལ་མཆོད་པ་བཟང་བར་དབུལ། དྲིན་ཅན་ལ་ནོར་གྱི་དོད་པོར་སྦྱིན་དུ་མི་རུང་། དེ་ནས་ཚེ་འདིའི་དངོས་པོ་གང་ལ་མ་ཆགས་ཤིང་ཕྱི་མར་མི་འཇིགས་པའི་བློ་བསྐྱེད།
དེ་ནས་སྨོན་ལམ་གྱི་སྟོབས་ནི། མཆོད་པ་བཤམས་ལ་བཤགས་སྡོམ་དང་བཟོད་གསོལ་བྱ། སྐྱབས་འགྲོ་ལ་སོགས་པའི་སྡོམ་ཁྲིམས་གསོ། དཀོན་མཆོག་ལ་མཆོད་པ་དང་། ཆོས་སྐྱོང་ལ་གཏོར་མ་ཕུལ་ལ། བྱང་ཆུབ་ཀྱི་སེམས་གཉིས་བར་དོ་དང་ཕྱི་མར་དྲན་པ། ཆོས་འདི་སྟོན་པའི་བླ་མ་དང་མཇལ་་་་་་ཆོས་འདི་ཉམས་སུ་ལེན་པ་དང་བློ་སྦྱོང་བ་ལ་སོགས་པའི་གསོལ་བ་དང་སྨོན་ལམ་གདབ་གསུངས། དེ་ནས་སུན་འབྱིན་པའི་སྟོབས་ནི། ཐོག་མ་མེད་པ་ནས་ད་ལྟའི་བར་དུ་སྡུག་བསྔལ་དུ་བཅུག་པ་བདག་འཛིན་འདི་ཡིན། ད་དུང་ཡང་འདི་མ་ཟད་ཀྱི་བར་དུ་སྡུག་བསྔལ་འབའ་ཞིག་སྦྱོར་བས་འདི་བརླག་ཏུ་གཞུག
བརླག་རྒྱུ་དེ་ཡང་ལུས་ལ་བདག་ཏུ་བཟུང་བས་ལན་འདུག་པས་བར་དོར་ལུས་ཡེ་མ་བླང་བར་ཡལ་དུ་གཞུག་སྙམ་པ་དང་། དེ་ལྟར་བདག་ཏུ་འཛིན་མཁན་གྱི་སེམས་ཅན་འདི་ཡང་ནམ་མཁའ་ལ་ཡལ་དུ་གཞུག་སྙམ་པས་བདག་འཛིན་སུན་འབྱིན་པའོ། ། དེ་ནས་འཕེན་པའི་སྟོབས་ནི། བར་དོར་ཆོས་འདི་དྲན་པར་བྱའོ། ། སྙམ་དུ་ཡང་ནས་ཡང་དུ་འདུན་པ་བཏང་བར་བྱའོ། ། དེ་ནས་གོམས་པའི་སྟོབས་ནི། སྔར་ནས་གོམས་པར་བྱས་པ་ཁྱད་པར་དུ་དྲན་པར་བྱས་ལ། སྤྱོད་ལམ་གྱི་སྟོབས་ཀྱི་འཕོ་བ་ཡིན་པས་ངོས་གཡས་པ་ཕབ། ལག་པ་གཡས་པ་འགྲམ་པ་ལ་བརྟེན་པའི་མཐེའུ་ཆུང་གིས་སྣ་བུག་གཡས་པ་བཀག་ལ། གཡོན་ནས་དབུགས་རྒྱུ་བར་བྱའོ། །
དབུགས་ཕྱིར་འགྲོ་ནའང་འགྲོ་བ་ལ་བརྟེན་ནས་གཏོང་ལེན་གཉིས་སྦྱང་། དེའི་མོད་ལ་དོན་དམ་བྱང་ཆུབ་ཀྱི་སེམས་འཆི་བ་མེད་པར་དྲན་པར་བྱ། དེའི་ངང་ལ་འཕོ་བར་བྱའོ། ། གཉིས་པ་ཞག་གཅིག་གི་ཀུན་སྤྱོད་ནི། རྣལ་འབྱོར་ཐམས་ཅད་གཅིག་གིས་བྱ། ། ཞེས་བྱ་བ་སྟེ། ཆོས་གཞན་ནས་ཟས་ཀྱི་རྣལ་འབྱོར་སོགས་མང་དུ་བཤད་པ་ལ་འདིར་ཟས་གོས་སྤྱོད་ལམ་ལ་སོགས་པའི་རྣལ་འབྱོར་ཐམས་ཅད་འདི་གཅིག་པུས་བྱེད་པའོ། ། དེ་ཇི་ལྟར་བྱེད་ཅེ་ན། ཟས་གོས་ལ་སོགས་པ་འཛོམས་ན་བདག་གི་བདེ་བ་འདིས་སེམས་ཅན་བདེ་བ་དང་ལྡན་པར་གྱུར་ཅིག མ་འཛོམས་ན་སེམས་ཅན་རྣམས་ཀྱི་མ་འཛོམ་པའི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ཅིག་སྙམ་དུ་སྒོམ་པ་ལ་སོགས་པ་སྟེ།
སྤྱོད་ལམ་རྣམ་བཞིར་དབང་པོ་དྲུག་གི་སྤྱོད་ལམ་ཐམས་ཅད་གཏོང་ལེན་གཉིས་སུ་སྦྱོང་བ་སྤྱོད་ཡུལ་ཡོངས་སུ་དག་པའི་མདོའམ། དཀོན་མཆོག་སྤྲིན་གྱི་མདོའམ། རྗེ་བཙུན་བྱམས་པས། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འཇུག་གྱུར་པ། ། དེ་ལྟ་དེ་ལྟས་རིགས་པས་མཐུན་ཚིག་གིས། ། སེམས་ཅན་ཕན་ཕྱིར་དེ་མཐོང་འདུ་བྱེད་གཅེས། ། ཞེས་པ་ལྟར་ཤེས་པར་བྱས་ནས་བྱང་ཆུབ་ཀྱི་སེམས་སྦྱོང་བའི་རྣལ་འབྱོར་གྱིས་བྱེད་པའོ། ། གསུམ་པ་ཐུག་ཕྲད་ལམ་ཁྱེར་ནི། འཕྲལ་ལ་གང་ཐུག་བསྒོམ་དུ་སྦྱར། །
ཞེས་བྱ་བ་ནི། གློ་བུར་དུ་མི་དང་མི་མ་ཡིན་པ་དང་དུད་འགྲོ་དང་ཐུག་པ་བྱུང་བའམ། དབང་པོ་དྲུག་གི་སྤྱོད་ཡུལ་དུ་གྱུར་པ་གང་ལ་ཐུག་ཀྱང་འཕྲལ་འཕྲལ་དུ་སྦྱོང་བ་སྟེ། སྐྱིད་སྡུག་ལ་སོགས་པའི་དུས་ཐམས་ཅད། རང་ཡུལ་དང་མི་ཡུལ་ལ་སོགས་པའི་ཡུལ་ཐམས་ཅད། གནས་དགོན་གྲྭ་ས་ལ་སོགས་པའི་གནས་ཐམས་ཅད་དང་། འགྲོ་འཆག་ལ་སོགས་པའི་སྤྱོད་ལམ་ཐམས་ཅད། མཐོང་ཐོས་ལ་སོགས་པའི་དབང་པོའི་ཡུལ་ཐམས་ཅད་ལའང་འདོད་མི་འདོད་གཉིས་ཡོད་པར་ཁ་ཚོན་བཅད་ནས་འདོད་པ་དེ་སེམས་ཅན་ཐམས་ཅད་ལ་གཏོང་། མི་འདོད་པ་རང་ལ་ལེན་པར་སྦྱོང་བའོ། ། དེ་ཡང་ལྟོ་འགྲངས་ཉི་མ་དྲོ་ན་དཔའ་སྤྱོད་ཀུན་ཀྱང་ཆེ་ཟེར་བ་ལྟར།
མཐུན་རྐྱེན་འཛོམས་ན་བླ་མས་ཀྱང་ཨོ་ལོ་ཨོ་ཇོ་བྱས། གྲོགས་པོས་ཀྱང་བློ་རྩ་བླངས་ཙ་ན་བཏུབ་པར་ཡོང་སྟེ། རྐྱེན་ངན་དང་འདོམ་ཐུག་བྱུང་བའམ། ལས་ངན་གྱི་འབྲས་བུ་ཚན་པོ་ཆེ་སྨིན་ནས་སྡོམ་པ་ཤོར་སྟེ། གཞན་གྱིས་ཁྱི་རོ་བཞིན་བཙོག་པོར་ལྟ་བའམ། མཛེ་རྒོད་འབར་བ་བྱུང་ན་གཞན་གྱིས་སྐྱུག་བྲོ་བར་ལྟ། མཐོང་ཙམ་རང་ན་སྣ་བཀག་ནས་འབྲོས་ཀྱིན་བྱུང་ནས་བུ་སྨད་དང་ཁང་ཁྱིམ་ལ་སོགས་པ་ཐམས་ཅད་གཞན་གྱིས་ལོངས་སྤྱོད། རང་གིས་ནི་ལྟོ་དང་གོས་དང་ཉལ་ས་ཙམ་ཡང་མི་རྙེད། འཁོར་བ་ནི་མི་གཅིག་ཀྱང་མེད་པའི་བྱན་པའི་མཛེ་ཕོ་དེ་གཉིས་ལྟ་བུ་བྱུང་ཙ་ན་ཉ་ལྡོག་དོགས་ཡོད་པས་ཆོས་དེ་ཙ་ན་དགོས་ཟེར་བ་གདའ། གཞན་ཡང་ལྷོག་རྒོད་དམ།
ཕོ་ལོག་གམ། ནོར་ཕྲོག་པ་དང་། མཐུན་རྐྱེན་མ་འཛོམ་པ་དང་། གཏམ་ངན་དང་བརྙས་པ་ལ་སོགས་པ་ཅི་བྱུང་ཡང་། འཇིག་རྟེན་གྱི་ཁམས་ན་འདི་ཁོ་ན་འདྲ་བ་དཔག་ཏུ་མེད་པ་ཞིག་ཡོད་པས་དེ་རྣམས་སྙིང་རེ་རྗེ་སྙམ་དུ་བསམས་ལ།་་་་་ དེ་ལྟར་བྱུང་བའི་དུས། དེ་དག་གི་མི་འདོད་པ་ཐམས་ཅད་བདག་ལ་སྨིན་ལ། སེམས་ཅན་གྱིས་འདི་འདྲ་བའི་སྡུག་བསྔལ་མྱོང་བར་མ་གྱུར་ཅིག་སྙམ་དུ་སེམས། རང་གི་ལུས་ལོངས་སྤྱོད་དང་དགེ་རྩ་ཐམས་ཅད་གཞན་ལ་བཏང་ནས་སེམས་ཅན་ཐམས་ཅད་བདེ་སྐྱིད་སྙན་གསུམ་དང་ལྡན་པར་བསམ། རང་ལ་ཚེ་འདི་ལ་ཡང་ཇི་འདྲ་ཡོང་མི་ཤེས་ཏེ།་་་་་
ཇི་འདྲ་ཡོང་གི་གདེང་ཐོབ་མེད་པས། ལས་ཇི་འདྲ་བསགས་མི་ཤེས་པས་སྡུག་བསྔལ་རི་རྡིབ་པ་བཞིན་བྱུང་ཡང་ཇི་སྙམ་ཡང་མི་བྱེད་པར་སྡུག་ན་སྡུག་ཐེག་ཅིང་ཆོས་མི་འཆོར་བ། སྐྱིད་ན་སྐྱིད་ཐེག་ཅིང་ཆོས་མི་འཆོར་བ་ཞིག་དགོས། འདི་མེད་ན་དབྱར་རེ་དགུན་རེའི་བྲང་ཟླ་རེ་རེ་གཉིས་གཉིས་པོ་ཡང་མཐུན་པ་མེད། དགེ་སློང་ཡིན་ན་ལག་བདེ་མི་རྙེད། དགེ་ཚུལ་ཡིན་ན་སློབ་དཔོན་མི་རྙེད། དེ་ཅིས་ལན་ན་འདི་མེད་པས་ལན། རང་ཁོ་ན་མཐོ་དགའ་དང་བཟང་དགའ་རྒྱལ་རྒྱུ་བྱུང་ན་རེ་འདོད་པས་ལན་གསུངས། དེར་མ་སོང་བྲང་ཟླ་རྙེད་ཙམ་པའི་བཟོད་པ་རེ་སྐྱེད་དང་། ཚེ་འདི་ལ་ཡང་འདོད་མཁན་མེད་པ་འདི་ལས་ཉེས་པ་ཆེ་བ་མི་གདའ་བ་གཟིགས་དང་།
བདག་ཏུ་འཛིན་པ་འདི་ལ་ཀོ་ལོང་ཞིག་གསོལ་མ་ནུས་ན་རྟ་སྒ་སྔས་སུ་བཅུག་ན་བདེ་མི་སྲིད་ཟེར་བ་ལྟར་གང་བྱས་ཀྱང་བདེ་བ་མེད། གང་ལྟར་བྱས་ཀྱང་མ་བཏུབ་པ་འདི་མེད་པས་ལན། ད་ལྟ་མ་བསྒོམས་ན་མ་འོངས་པ་ན་ཡང་མི་འོང་། འདི་ལ་མོས་པ་ཆེ་བ་དང་སྒོམ་བཟང་བ་དང་། སྔགས་ཀྱི་ནུས་པ་ཐོན་པ་ལ་སོགས་མི་དགོས། ཀ་ཁ་ངོ་མི་ཤེས་པས་ཀྱང་བཏུབ། འདི་ཉིད་དྲན་པའི་དུས་ཉིད་ནས་བློ་ལྷོད་སང་ངེ་བདེ་བ་རྒྱས་ནས་འོང་། ཉོན་མོངས་པའི་གཉེན་པོར་འགྲོ་བས་ཆོས་ཐམས་ཅད་ལ་བདེ་བར་འགྲོ་བའི་ཏིང་ངེ་འཛིན་ཞེས་པའམ། དགྲ་འམ་འོན་ཏེ་མཛའ་ཡང་རུང་། ། ཉོན་མོངས་སྐྱེ་བའི་ཡུལ་རྣམས་ནི། །
དགེ་བཤེས་ཡིན་པར་སུས་མཐོང་བའི། ། མི་དེ་གང་ན་གནས་ཀྱང་བདེ། ། ཞེས་ཇོ་བོས་བདེ་བའི་གླུ་ལས་གསུངས་པའམ། གང་ན་གནས་ཀྱང་གཞལ་ཡས་ཁང་། ། སུ་དང་འགྲོགས་ཀྱང་ཡི་དམ་ལྷ། ། སེམས་ནི་ཡེ་ནས་ཆོས་ཀྱི་དབྱིངས། ། བླ་མས་གསལ་བར་བྱེད་པ་ཙམ། ། ཞེས་པ་དེ་ཡང་གདོད་ཅིག་ཡོང་། འདི་མེད་ན་རིག་པ་དང་ཡོན་ཏན་ཅི་བསླབ་ཀྱང་ཕུང་འདུན་དང་དུག་གཡོས་སུ་ཆ། དེ་ཡང་མིད་པ་གཅུ་ཧྲིལ་གྱི་བྱུང་བའི་དུས་དེ་ཉིད་དུ་དོལ་ཆོད་དུ་སྦྱང་དགོས།
ཨེན་ཅིག་བཞག་པས་མི་ཡོང་། འདི་བྱུང་ན་མི་གཅིག་པུ་ལ་ཆོས་གཅིག་པུ། ཆོས་གཅིག་པོ་ལ་གོ་ཆོད་པ་བྱ་བ་དེ་འབྱུང་བ་ཡིན། དེ་ཡང་དེ་ཚོད་དུ་ཁྲལ་མ་ཙམ་དུ་བྱས་པས་མི་ཡོང་། སྙིང་ལ་ཟུར་དོད་ཨ་མའི་བུ་རྒོད་དུ་སྐྱེས་ནས་ཁྱོད་ཤི་སྙམ་པས་ཉོན་མོངས་པ་ལ་འབུར་འཇོངས་བྱེད་པ་གཅིག་དགོས། སུ་དང་འགྲོགས་ཀྱང་ཕམ་ལེན། ཁེ་གཞན་ལ་གཏོང་། འཇིག་རྟེན་གྱི་ཆོས་འདོད་ཤོས་གཞན་ལ་གཏོང་། མི་འདོད་ཤོས་རང་ལ་ལེན་ན་རིན་པོ་ཆེ་གསེར་གླིང་དུ་ཕྱིན་ཙ་ན། ཁྱི་ལ་རྡེག་པའི་རྡོ་མི་རྙེད་པ་བཞིན་དུ་འདོམ་ཐུག་གང་བྱུང་ཡང་སངས་རྒྱས་ཀྱི་རྒྱུར་ཆ་བས་འཕྲལ་ལ་གང་ཐུག་བསྒོམ་དུ་སོང་བ་ཡིན།
འདི་མེད་ན་ཐོས་པ་ཆེ་བ་དང་སྒོམ་བཟང་བ་ལ་སོགས་པ་ཐམས་ཅད་ངའི་ཆོས་སུ་སོང་། ངའི་མཁར་བུ་བརྩིགས་ནས་ང་ལ་སྡང་ཞེས་པ་ལ་སོགས་པ་དང་། ང་ལས་མཁས་པ་མེད་པ་ལ་སོགས་པར་འགྲོ། དེ་ཙ་ན་ལི་སྒོམ་གཞོན་ནུ་གྲགས་གསུངས་པའི་ང་དང་ལ་གཉིས་ཀྱིས་སྡུག་ཏུ་བཅུག་གསུང་བ་བཞིན་དུ་འགྲོ། དེ་ཙ་ན་ཆོས་ཐམས་ཅད་འགྲན་དོས་སུ་སོང་ནས་རང་ཁོ་ན་མཐོ་བ་ཞིག་འདོད་པས་ལམ་དུ་མི་འགྲོ་བའི་སྟེང་དུ་འདི་རང་ནས་སྡུག ཐམས་ཅད་ལ་གཞུ་མཆོག་ཕབ་ནས་འཕམ་བླངས་ན་འདི་རང་ནས་ཇེ་བདེ་ཆ། དེ་ཡང་རིང་པོ་མི་ཐོགས་དྲན་པའི་དུས་ཉིད་ནས་འོང་གསུངས། བཞི་པ་རྐྱེན་ངན་ལམ་དུ་བླངས་པ་ལ་གསུམ་སྟེ། སྡུག་བསྔལ་དང་། དུས་ངན་དང་།
མ་འཛོམ་པ་ལམ་དུ་བླངས་པའོ། ། དེ་ལ་སྡུག་བསྔལ་ལམ་ཏུ་བླང་བ་ནི། གཉིས་པོ་ཚང་ནས་ཐམས་ཅད་བླང་། ། ཞེས་བྱ་བ་སྟེ། སྡུག་བསྔལ་དང་ཀུན་འབྱུང་གཉིས་ཀྱིས་ཉམ་ཐག་ན། འདི་ལྟ་བུའི་སྐབས་སུ་ཆོས་གང་འོང་ཞེས་དང་། འཁུན་ཅིང་ཡི་མུག་སྡོད་པ་མ་ཡིན་ཏེ། དེའི་སྟེང་དུ་སེམས་ཅན་གཞན་གྱིས་ཡང་ལེན་པའོ། ། དེ་ཡང་རང་གི་སྡུག་བསྔལ་ཡང་རྒས་པས་སྦྱོར་མ་བཟོད་པ་དང་། དགྲ་འདྲེའི་ནད་ཀྱིས་མནར་བ་དང་།
ནོར་དང་ཉེ་དུའི་ཕུང་གྱོད་ལ་སོགས་པ་བརྗོད་ཀྱིས་མི་ལང་བ་ཞིག་ཡོད། ཞང་བཙུན་ཆུང་མཆིམས་པ་སྤུན་གཉིས་གཙང་དུ་སློབ་གཉེར་ལ་ཕྱིན་པས་གཉིས་ཀ་ལྷོག་པས་ཞག་གཅིག་ལས་བར་དུ་མ་ཞུགས་པར་ཤི་བ་དང་། སྤུན་ཟླ་གཅིག་ཡར་ཀླུངས་སུ་ལུས་པ་དེ་ལྟ་བུའི་སྡུག་བསྔལ་དང་། རང་རྒྱུད་ལ་ཞེ་སྡང་དྲག་པོ་སྐྱེས་པ་ལ་སོགས་པ་ཉོན་མོངས་པས་གཟིར་བའི་ཚེ་རང་གི་ཉམས་ལ་དཔག་ནས།་་་་་ སྦྱངས་ན་བློ་སྦྱོང་བློའི་གཏིང་དུ་ཕྱིན་པ་ཅིག་ཡོང་། དེ་ལྟར་མ་སྦྱངས་ན་ཁ་བཤུས་པ་ཅིག་ལས་མི་འོང་གསུངས། དེ་ལྟ་བུ་དང་ལྡན་པའི་སེམས་ཅན་ལ་བྱམས་སྙིང་རྗེ་བསམ་ནས་བདག་ལ་དེ་དག་གི་སྡུག་བསྔལ་དང་ཀུན་འབྱུང་མ་ལུས་པར་ལེན་པའོ། ། འདི་ལ་ཐོས་པ་ཆེ་བ་ལ་སོགས་པ་མི་དགོས། གང་དགོས་ན་སྙིང་སྟོབས་ཕུན་སུམ་ཚོགས་པ་གཅིག་དགོས།་་་་་ སྙིང་ལ་ཟུར་དོད་པོ་གཅིག་དགོས།
དེ་ཡང་ད་ལྟ་རང་དུ་བྱས་ན་བཏུབ་པ་ཡིན། རྒྱུག་ཐག་རིང་པོའི་ཕྱི་མ་ལྟ་བུས་མི་ཡོང་། དཀར་ན་ཞོ་དང་། དམར་ན་ཁྲག་བྱས། ཉོན་མོངས་དང་སྡུག་བསྔལ་ནམ་སྐྱེས་ཀྱི་དུས་སུ་ཉམས་ལེན་གྱིས་སླེབས་ནས་བདེ་མལ་གྱིས་འགྲོ་བ་གཅིག་བྱུང་ན་ཆོས་བྱུང་བ་ཡིན། མིང་འཕགས་པར་བཏགས། དགེ་སྦྱོར་སྡུད་པ་ཚར་རེ་མེད་པ་དེ་མུ་སྟེགས་པས་ཀྱང་ཐུ་བ་ཡིན། གཉིས་པ་དུས་ངན་ལམ་དུ་བླངས་པ་ནི། སྙིགས་མ་ལྔ་པོ་བདོ་བ་འདི། ། བྱང་ཆུབ་ལམ་དུ་བསྒྱུར་བར་བྱ། །
ཞེས་བྱ་བ་ནི། ད་ལྟ་ལྔ་བརྒྱ་ཐ་མའི་སེམས་ཅན། དུས། ཚེ། ཉོན་མོངས། ལྟ་བ་སྙིགས་མར་གྱུར་པའི་དུས་འདིར་བྱང་ཆུབ་སྒྲུབ་པ་ལ་སོགས་པའི་ཆོས་དཀའ་བའི་དུས་འདིར་མི་འདོད་པ་ཤ་སྟག་འབྱུང་བ་ལ་དེ་ཐམས་ཅད་བྱང་ཆུབ་ཀྱི་ལམ་དུ་བསྒྱུར་བའི་ཆོས་བློ་སྦྱོང་འདི་ཡིན་པས། གང་ན་མ་བཏུབ་པ་རྒྱུ་མཚན་དུ་བྱས་ནས་བྱང་ཆུབ་ཀྱི་ལམ་དུ་བསྒྱུར་བའོ། ། དེ་ཡང་བདག་གཞན་བརྗེ་བའི་བྱང་ཆུབ་ཀྱི་སེམས་མ་སྐྱེས་པ་སྐྱེ་བ་དང་། སྐྱེས་པ་གོང་ནས་གོང་དུ་འཕེལ་བར་བྱ་བའི་ཕྱིར་ཀུན་གྱི་རང་སའི་རྒྱུ་ཀུན་བསྟེན། ཞེས་པ་ལྟར།
བླ་མ་ཆོས་འདི་ལྟ་བུ་སྟོན་པ་བསྟེན། གྲོགས་པོ་འདི་སྒོམ་པ་དང་འགྲོགས། ཆོས་འདི་སྟོན་པ་མཉན། དེའི་བགེགས་སྒྲིབ་པ་སྦྱངས། མཐུན་རྐྱེན་ཚོགས་བསགས། གསོལ་བ་གདབ། ཆོས་སྐྱོང་ལ་འཕྲིན་ལས་ཞུ། འདི་རྒྱུད་ལ་སྐྱེས་མ་སྐྱེས་ཀྱི་ཉེས་པ་བསམ། རྣམ་རྟོག་ངོ་ཤེས་པས་གནོད་པ་མེད་པ་རྐུན་མ་ངོ་ཤེས་པའི་ཉམས་ཟེར་བ་བཞིན་དུ་རང་ལ་ཉོན་མོངས་རམ་རམ་བྱུང་ཙ་ན། ཉོན་མོངས་པ་དང་དེའི་རྩ་བ་བདག་འཛིན་དེ་དགྲར་ངོ་ཤེས་ན།
ཞི་བར་འགྱུར་རོ། ། འདི་ལན་གཅིག་དྲན་པ་དང་། མོས་པ་ལན་གཅིག་བྱུང་བ་དང་། ལན་གཅིག་སྤྲོ་བ་བསྐྱེད་པས་ཀྱང་གཉེན་པོར་འགྲོའོ། ། བརྒྱར་འགྲོགས་ཀྱང་སྒོམ་རྒྱུ་འདི་ལས་ཡེ་མེད། སྙིང་ཕྱུང་ཡང་དམར་པོ་ལྡིར་ལྡིར་པོ་གཅིག་ལས་མེད་གསུངས། གསུམ་པ་མ་འཛོམ་པ་ལམ་དུ་བླངས་པ་ནི། རྒྱུ་ཡི་གཙོ་བོ་རྣམ་གསུམ་བླང་། ། ཞེས་བྱ་བ་སྟེ། ཆོས་བྱེད་པ་ལ་རྒྱུའི་གཙོ་བོ་གསུམ་ཡོད་དེ།
ཉེ་བར་ལེན་པའི་དབང་དུ་བྱས་ན། དད་པ་དང་བརྩོན་འགྲུས་ལ་སོགས་པ་ཕུན་སུམ་ཚོགས་པ་ཡོད་པས་མི་རྟག་པ་ནས་གནས་ལུགས་ཀྱི་བར་ཇི་ལྟར་བསམ་པ་བཞིན་དུ་སྐྱེ་བའི་བློ་བཀོལ་དུ་བཏུབ་པ་དང་། ལྷན་ཅིག་བྱེད་པའི་རྐྱེན་གྱི་དབང་དུ་བྱས་ན། ཡང་དག་པའི་དགེ་བའི་བཤེས་གཉེན་མཚན་ཉིད་དང་ལྡན་པ། སློབ་མའི་རྟོགས་པ་སྤེལ་བའི་གདམས་ངག་ལ་མ་ཚང་བ་མེད་པ། རྟོགས་པ་དང་ལྡན་པ། མི་བར་ཁྱིས་མ་ཆོད་པ་གཅིག་གི་ཐུགས་ལ་འདོགས་པ་དང་། དེ་ནས་ཟས་གོས་ལ་སོགས་པའི་མཐུན་རྐྱེན་ལོག་འཚོས་མ་བསྒྲུབ་པ། སུ་ལ་ཡང་རག་མ་ལས་པར་འཛོམས་པ་གསུམ་ཚང་ན། སངས་རྒྱས་བསྒྲུབ་པ་ལ་ཚེགས་མེད་པ་ཇོ་བོ་དང་།
དགེ་བཤེས་སྟོན་པ་འཛོམས་པ་ལྟ་བུ་གཅིག་ཡོད་པ་ལ་ད་ལྟ་དེ་གསུམ་འཛོམས་པ་ཙམ་མེད་དེ། ལ་ལའི་གང་ཡང་མ་འཛོམས། ལུང་ལུང་གི་གང་ཡང་མ་འཛོམས། ཕལ་ཆེ་བའི་གསུམ་ཀ་མ་འཛོམ་པས། རང་ཉམས་ལ་དཔག་ནས་བྱམས་བརྩེས་ཀུན་ནས་བསླངས་ནས་སེམས་ཅན་གྱི་དེ་གསུམ་ཡང་རང་ལ་ལེན། ཡང་གཞན་རང་ལ་ཆོས་མཉམ་པོར་འགྲོགས་ནས་མཉན་པ་ལ་མི་གོ་བ་དང་། སྡོམ་ཁྲིམས་མཉམ་པོར་བླངས་ནས་མ་ཐུབ་པ་དང་། སྒོམ་ལུང་མཉམ་པོར་ནོས་པ་ལ་སྔར་སྒོམ་མ་མྱོང་། ད་ལྟ་བསྒོམས་མི་སྲིད། ཕྱིན་ཆད་བསྒོམ་པར་མི་འགྱུར་བ་འདི་ཙམ་པའི་ཐུ་བ་མེད་དེ།
དེ་ཐམས་ཅད་ལེན་པའོ། ། དེ་རྣམས་རྒྱུ་དེ་གསུམ་དང་ལྡན་ནས་སངས་རྒྱས་པར་སེམས་པའོ། ། དེ་ལྟར་ཤེས་པར་བྱ་བ་ལ་སོགས་པ་གསུམ་གྱི་དངོས་གཞི་སོང་ནས། དེ་རྗེས་ནི། ཡིད་བདེ་འབའ་ཞིག་རྒྱུན་དུ་བསྟེན། ཞེས་བྱ་བ་སྟེ། དེར་བློ་སྦྱངས་པའ་ཆོས་ཀྱི་རོ་མྱོང་བར་བྱས། རྐྱེན་ངན་ཅི་བྱུང་ཡང་བློ་སྦྱོང་སྒོམ་པས་ཆོག་སྙམ་ནས་བློ་མི་བདེ་བར་མེད་པར་བྱ་བའོ། ། རྙེད་མི་རྙེད་ལ་སོགས་པ་དགྲ་བཅོམ་པ་ལ་ཡང་ཡོད། དགྲ་བཅོམ་པ་ལ་མཛེ་བྱུང་བ་དང་།
ལྟོགས་ནས་ཤི་བ་དང་། གཏམ་ངན་གྱིས་ཕོག་པ་ལ་སོགས་པ་མང་པོ་བཤད་དེ། སེམས་ལ་མི་དགའ་བ་མེད། སོ་སོ་སྐྱེ་བོ་ཡིད་མི་བདེ་བའི་རང་བཞིན་དུ་འདུག་པ་ཡིན། ད་ལྟ་རང་སོ་སྐྱེར་སོང་བས་འཁོར་དང་ཟང་ཟིང་འདོད་པ་དང་། བདག་འཛིན་ཡེ་མི་ཡོང་བྱ་བ་དཀའ། དགའ་མི་དགའ་མེད་པ་གཅིག་དགོས། ཇོ་བོའི་ཞལ་ནས། འདུ་ཏི་བབས་པ་མཚང་མི་ཆེ། ན་བ་མཚང་ཆེ་བ་གསུངས་པ་ལྟར་བློ་སྦྱོང་བ་ལ་མི་འདོད་པ་འབྱུང་བ་མཚང་མི་ཆེ།
མི་དགའ་བ་བྱུང་བ་མཚང་ཆེ་བ་ཡིན། ཤ་བོ་བ་ཤེད་ངེད་ཀྱི་དགེ་བཤེས་ཐུགས་མ་བདེ་ཟེར་བ་འདི་ཙམ་སྐུར་བ་ཆེ་བ་མེད་གསུངས་པ་ལྟར་ཡིན། འཇིག་རྟེན་པའི་ཆོས་འདོད་མི་འདོད་བཞི་བཞིའི་མི་འདོད་པའི་ཆོས་བཞི་ལ་འདོད་ཐོག་ཏུ་བློ་སྦྱངས་ན་ཐམས་ཅད་འདོད་པའི་ཆོས་ཤ་སྟག་ཏུ་སོང་ནས། འཕྲང་དང་བགེགས་ཅི་བྱུང་ཡང་བློ་མི་བདེ་བར་མི་འགྱུར་ན་མཉམ་གཞག་ཏུ་གཏོང་ལེན་སྒོམ་པའི་རྟོགས་པ་རྗེས་ཀྱི་གཏན་ལ་ཕབ་པ་ཡིན། བྱང་ཆུབ་སེམས་ཀྱི་རྟ་བཞོན་པ། ། བདེ་ནས་བདེ་བར་འགྲོ་བ་ལ། ། ཞེས་པའི་དོན་ཡང་ཡིན། ལྷ་བཞིན་ཕུན་སུམ་ཚོགས་པས་ཀྱང་། ། ཁེངས་པར་ཡང་ནི་མི་བགྱི་སྟེ། ། ཡི་དྭགས་བཞིན་དུ་རྒུད་པས་ཀྱང་། །
ཞུམ་པ་ཉིད་དུ་མི་བགྱི་འཚལ། ། ཞེས་དང་། བསྟོད་པས་མགུ་བར་མི་འགྱུར་ཞིང་། ། སྨད་པས་འཁྲུགས་པར་མི་འགྱུར་བ། ། འདི་ནི་དམ་པའི་ཆོས་ཉིད་དོ། ། ཞེས་གསུངས་པ་ལྟར་གོ་དགོས་སོ། ། ཚུལ་ཁྲིམས་དང་བླ་མའི་དམ་ཚིག་ལ་གཞི་བྱས་ནས་འདི་སེམས་པ་སྐད་ཅིག་ཀྱང་ཡེངས་མེད་དུ་དགོས། དེ་འདྲ་བ་ཞིག་མ་བྱུང་ན་ཆོས་མེད་པ་དང་ཚུལ་འཆོས་མཁན་ཡིན་པས་ངས་ཆོས་མ་བྱུང་། ཚུལ་འཆོས་ཡུན་རིང་དུ་བྱས་པ་བྱས་ལ་འོ་དོད་འབོད་དོ། ། མདོར་ན་མི་འདོད་པ་ཅི་བྱུང་ཡང་མི་དགའ་བ་མེད་པ་བློ་སྦྱོང་གི་གྲོགས་སུ་འགྲོ་བར་སློབ་ཅིང་།
རྐྱེན་ངན་ཅི་བྱུང་ཡང་བདེ་བར་གནས་ནས་ཉམས་སུ་བླངས་པའི་རྗེས་མཉམ་བཞག་གིས་རོ་མྱོང་བར་བྱ་བ་ཡིན་ནོ། ། བློ་སྦྱོང་མི་ཉམས་པའི་ཐབས་ལ་གསུམ་སྟེ། གཞན་ལ་བརྟེན་པ་དང་། རང་ལ་བརྟེན་པ་དང་། གཉིས་ཀ་ལ་བརྟེན་པའོ། ། དང་པོ་ལ་གསུམ་སྟེ། ཡུལ་དང་། བསམ་པ་དང་། སྦྱོར་བ་ལ་བརྟེན་པའོ། ། དང་པོ་ཡུལ་ལ་བརྟེན་པ་ནི། །
བཀོལ་བ་རྣམས་ལ་རྟག་ཏུ་སྦྱངས། ། ཞེས་བྱ་བ་སྟེ་སྤྱིར་ཡོང་བ་སྙམ་བྱེད་ཀྱང་འདི་རྣམས་ལ་མ་བྱུང་ན་ཉམས་ནས་འགྲོ་བས་འདི་དག་ལ་རྟག་ཏུ་བསྒོམ་པར་བྱ་བའི་བཀོལ་བ་ལྔ་ཡིན་ཏེ། དང་པོ་རང་ལ་དྲིན་ཆེ་བའི་མཁན་སློབ་དང་ཕ་མ་ལ་སོགས་པ་ལ་སྡིག་པ་བསགས་ན་ཚེ་འདིར་གྲགས་པ་ངན་པ་འབྱུང་། དེ་ཙ་ན་བློ་སྦྱོང་བ་ལ་དགོས་པ་མེད་པར་འགྲོ་བས་དྲིན་ཅན་ལ་ཁྱད་པར་དུ་བསྒོམ། གཉིས་པ་གཅིག་ཏུ་འདུག་པའི་བྲང་གྲོགས་པོ་འདུ་ཚོགས་སྟབས་སུ་བྱེད་ཅིང་། བསྲེ་སླད་ཆེ་བའི་རིགས་རྣམས་ལ་ཚིག་མཐོ་དམན་ལ་སོགས་པ་འཆོར་བས་རྟག་ཏུ་བཀོལ་ལ་བསྒོམ། གསུམ་པ་རང་དང་འགྲན་ངེས་སུ་འདུག་པ་སྟེ། མི་ཆོས་ཀྱི་ཕ་སྤུན་ལ་སོགས་པ་དང་། ལྷ་ཆོས་ཀྱི་ཆོས་གྲོགས་ལ་སོགས་པ་རྣམས་ལ་རྟག་ཏུ་བཀོལ་ལ་བསྒོམ། དེ་མ་བྱུང་ན་ཆོས་ཅི་ཙམ་བྱས་ཀྱང་རྒྱ་མཚོར་མཆིལ་མ་བསྐྱུར་བ་བཞིན་ཅང་མེད་དུ་འགྲོ།
གྲོགས་པོའི་མིང་བྱང་བྲིས་ནས་སྟན་འོག་ཏུ་བཙེམས་པ་བྱུང་བ་དང་། གྲོགས་པོ་བབ་པ་ལ་ངན་པ་དེ་སྐྱ་ཞལ་སོང་ནས་སྙིང་ཚིམ་ཟེར་བ་ལྟ་བུ་ལ་བློ་སྦྱོང་གི་གནས་མེད། དགེ་སྦྱོང་སྤྱིའི་ཆོས་ཙམ་ཡང་མི་ཡོང་བས་བཀོལ་ཞིང་སྦྱོང་པ་གལ་ཆེ། བཞི་པ་ཚུར་ལ་གནག་པའི་རིགས་ཏེ། ཕར་ལ་གནོད་པ་ཅི་ཡང་མ་བྱས་ཀྱང་ཚུར་ལ་གནག་པའི་རིགས་སྐྱེ་བ་སྔ་མའི་ཤ་ཁོན་གྱི་བྱུང་བ་ཡོད་དེ། དེ་ལ་ཞེ་སྡང་གི་བློ་རྡོལ་ན་སྙིང་རྗེའི་ཐག་པ་ཆད་ཟེར་བ་ལྟར་ཡོད་པས་བཀོལ་ལ་རྟག་ཏུ་བསྒོམ། ལྔ་པ་ཚུར་ལ་ཅི་ཡང་མ་བྱས་ཀྱང་ཕར་ལ་ཐམས་ཅད་ཀྱི་ཡིད་དུ་མི་ཡོང་བའི་རིགས་ཡོད་དེ། གཙང་དུ་བན་དེ་གཅིག་ལ་འདི་དང་པོ་ནས་སྙིང་དུ་མ་སྡུག་ཅེས་དང་། སྐྱིད་སྨད་དུ་འདི་ལས་སྙིང་དུ་མ་སྡུག་མ་བྱུང་ཞེས་དེ་ལྟ་བུ་ཡོང་བས་དེ་དག་གི་སྡིག་སྡུག་ཚུར་བླངས་ནས་རང་གི་དགེ་བ་དེ་དག་ལ་གཏོང་བའོ། ། འདིས་གཙང་མར་གཏང་བ་ཡང་དཀའ།
དགེ་བཤེས་ཀུན་ཡང་རང་གིས་ཕན་ལ་གཞན་གྱིས་མི་ཕན་ན་དགའ་བ་དང་། མི་སྐྱ་ཀུན་འདི་ཤི་ན་མཁར་སྤེ་ཡོང་བ་རེ་བ་ལས་མེད་པ་ལ། བན་དེ་ཀུན་ལ་འདི་ཤི་ན་ཡུལ་ཁམས་འདི་ཅག་གི་ཐོབ་སྙམ་པ་ཡོང་བ་ཡིན། འདི་དག་ལ་བཀོལ་ནས་མ་བསྒོམས་ན། རྩ་བ་ཆད་པ་མི་ཚོར་བ་ཕུ་ཆུང་བའི་གསུང་ལྟར་རྟག་ཏུ་བསམ་པ་གལ་ཆེའོ། ། གཉིས་པ་བསམ་པ་ལ་བརྟེན་པ་ནི། གཞན་ཕྱོགས་ཅི་ཡང་མི་བསམ་མོ། ། ཞེས་བྱ་བ་སྟེ། སྤྱིར་སེམས་ཅན་ཐམས་ཅད། ཁྱད་པར་ཆོས་སྒོར་ཞུགས་པ།
ཡང་སྒོས་ཀྱི་རང་གི་གྲོགས་རྣམས་ཀྱི་མི་ཆོས་ལྷ་ཆོས་གང་གི་ཡང་སྐྱོན་མི་བསམ། མི་བརྗོད། སྐྱོན་མཐོང་ཡང་རང་གི་སྐྱོན་དང་འཁྲུལ་བར་ཤེས་པར་བྱའོ། ། གསུམ་པ་སྦྱོར་བ་ལ་བརྟེན་པ་ནི། ཡན་ལག་ཉམས་པ་བརྗོད་མི་བྱ། ཅེས་བྱ་བ་སྟེ། འཇིག་རྟེན་གྱི་དབང་དུ་བྱས་ན་འཐེང་པོ། ཞར་བ་ལ་སོགས་པ་དང་། འདས་པའི་རྨོངས་པ། འཆལ་བ།
དམ་ཉམས་ལ་སོགས་པ་བརྗོད་ན། བློ་སྦྱོང་ལ་སོགས་པ་ཡང་ཡོང་མི་སྲིད། འདི་ལ་མདུང་ཁ་བྱེད་ཟེར་བའམ། ཉེས་པ་གླིང་དྲན་བྱེད་པ་ཡང་ད་ཡེ་མི་ཡོང་བས་ཡོང་། གཉིས་པ་རང་ལ་བརྟེན་པ་ལ་གཉིས་ཏེ། བསམ་པ་ལ་བརྟེན་པ་དང་། སྦྱོར་བ་ལ་བརྟེན་པའོ། ། དང་པོ་ནི། རྒྱུ་མཚན་ཐམས་ཅད་གཞོམ་པར་བྱ། ། ཞེས་པ་སྟེ།
གང་ཟག་འདིས་ང་ལ་མི་རིགས་པ་འདི་ལྟར་བྱས་སྙམ་པ་ལ་སོགས་པའི་རྒྱུ་མཚན་བློ་སྦྱོང་ཉམས་པར་བྱེད་པས་མི་ལེགས་པའི་བསམ་པ་ཐམས་ཅད་སྤང་བར་བྱའོ། ། གཉིས་པ་སྦྱོར་བ་ལ་བརྟེན་པ་ནི། ། གཉིས་པོ་གང་བྱུང་བཟོད་པར་བྱ། ། ཞེས་བྱ་བ་སྟེ། ཕུན་སུམ་ཚོགས་པ་དང་རྒུད་པ་གང་བྱུང་ཡང་བཟོད་པ་མེད་ན་ཆོས་གཏོང་དོགས་ཡོད་པས་དེ་གཉིས་ཐེག་པ་ཞིག་དགོས། གློ་བུར་དུ་ཕུན་སུམ་ཚོགས་པ་བྱུང་ན་ད་ཡོང་ངས་ཅི་ཡང་གྲུབ། ངའི་གོང་ན་མི་མེད་སྙམ་ནས་གྱོད་ཆིངས་སྡུམས། གཙུག་ལག་ཁང་བཞེངས་པ་ལ་སོགས་པ་ཅི་ཡང་བྱེད་དུ་ཡོང་། རམ་པོའི་སང་པོ་སྣུམ་པ་ཡོད་པས་ཅི་མ་དྲན་གསུངས། ཁ་ཅིག་འཁོར་དང་བསྙེན་བཀུར་བྱུང་བ་ན་དྲེགས་ནས་གཞན་ལ་བརྙས་པ་དང་དྲན་ཚད་བྱེད་པ་ཡོང་སྟེ།
ཕུན་སུམ་ཚོགས་པ་མ་བཟོད་པ་ཡིན་པས་ཕུན་སུམ་ཚོགས་པས་དྲེགས་པ་དང་ཆགས་པར་མི་བྱ། ཆོས་བརྒྱད་ཀྱི་དབང་དུ་མ་ཤོར་བར་བྱས་ལ། ཆོས་ཀྱི་གྲོགས་སུ་ཁྱེར། བསོད་ནམས་སྐྱེས་ཙ་ན་བཅུམ་པ་གལ་ཆེ་གསུངས། ཡང་རྒུད་ནས་དབུལ་པོར་གྱུར་ཏེ། འོག་ནས་ཆུ་ལས་མི་འབབ་པ་བྱུང་ན་ང་ལ་འདི་འདྲ་ཡང་བྱུང་སྙམ་དུ་ཡི་མུག་པ་དང་སྲོ་ཤི་ནས་དགེ་སྦྱོར་མི་ནུས་པ་དང་། འདི་ཙུག་འདུག་པ་ལ་ཆོས་གང་ནས་འོང་ཟེར་ནས། ཕོངས་པར་གྱུར་ནས་སྡིག་པ་ངང་གི་འཕེལ། ཞེས་པ་ལྟར་ཆོས་འཆོར་དོགས་ཡོད་པས་དེ་མ་བཟོད་པ་ཡིན་པས་མཐོ་རིས་དང་། ངན་སོང་གི་མཐོ་དམན་དང་སྐྱིད་སྡུག་ལ་ལྟོས་ནས་མིའི་སྐྱིད་སྡུག་གི་བར་ན་ཁྱད་པོ་ཆེ་མི་འདུག
ཕྱིར་ལ་གཡེང་བ་མེད་པས་དགེ་སྦྱོར་འཕེལ་སྙམ་དུ་བསམ་སྟེ། སྐྱིད་སྡུག་གཉིས་ཀ་བཟོད་པ་གླང་རི་ཐང་པ་ལྟ་བུ་གཅིག་དགོས། དེ་གཉིས་གང་བྱུང་ཡང་འདིའི་དུས་སུ་ཆོས་མི་བྱེད་ན་ནམ་བྱེད་སྙམ་དུ་བསམས་ནས་མེ་འབར་བ་ལ་ཤིང་བསྣན་པ་ལྟར་གྲོགས་སུ་འགྲོ་བ་གཅིག་དགོས། ལྷ་བཞིན་ཕུན་སུམ་ཚོགས་པས་ཀྱང་། ། ཁེངས་པ་ཉིད་དུ་མི་བགྱི་སྟེ། ། ཡི་དྭགས་བཞིན་དུ་རྒུད་པས་ཀྱང་། ། ཞུམ་པ་ཉིད་དུ་མི་བགྱི་འཚལ། ། ཞེས་པ་ལྟར་ཡིན་ནོ། ། གཉིས་ཀ་ལ་བརྟེན་པ་ནི། ཉམས་སུ་བླང་བ་སླ་བར་བསླབ། །
ལོག་གནོན་ཐམས་ཅད་གཅིག་གིས་བྱ། ། ཞེས་བྱ་བ་འདི་ལྟ་བུ་ཉམས་སུ་བླངས་པར་མི་ནུས་པར་འདུག་སྙམ་ན། འདོར་བར་འགྱུར་བས་དེའི་གཉེན་པོ་ལུས་ངག་གི་དཀའ་བ་སྣ་གཅིག་ཀྱང་མི་དགོས། སྦྱོར་བ་ཐམས་ཅད་བསམ་པས་སྦྱངས་པས་ཆོག ནང་མ་གཅིག་གི་ལྟོ་ཡང་བཅས་མི་དགོས་པས་སླའོ། ། ཆོས་གཞན་ལ་སྒྲུབ་པའི་གནས་གྲོགས་ལ་སོགས་པ་དུ་མ་དགོས། འདིར་དེ་ལྟ་བུ་ལ་སྐྱིད་སྡུག་ལ་སོགས་པ་གང་ལ་ཡང་མི་ལྟོས་པས་སོ། ། འདི་སྦྱོང་མི་འདོད་པ་དང་།་་་་་ སྐྱིད་སྡུག་རང་འཛོམ་མ་འཛོམས་ལ་སོགས་པའི་རྐྱེན་གང་བྱུང་བ་དེ་ཉིད་ཉམས་སུ་ལེན་པའི་མཐུན་རྐྱེན་བྱས་ནས་ཉམས་སུ་བླངས་པས་ཆོག་པས་ཉམས་སུ་བླངས་པ་ཤིན་ཏུ་སླའོ།། སྦྱངས་ཀྱང་མི་སྐྱེ་བ་དང་སྐྱེ་བ་མེད་པ་ལ་སོགས་པ་རྒྱུ་མཚན་གང་གིས་ཀྱང་སྔ་མ་ལྟར་ལེན་པའོ། །
གསུམ་པ་འཕེལ་པའི་རྐྱེན་ལ་གསུམ་སྟེ། སྒོ་གསུམ་གྱི་བྱ་བ། མི་ཉམས་པའི་སྤྱོད་པ་དང་། ཕྱོགས་མེད་དུ་སྦྱང་བའོ། ། དང་པོ་ནི། འབྲལ་མེད་གསུམ་དང་ལྡན་པར་བྱ། ། ཞེས་བྱ་བ་ནི། ཁོ་བོ་ཐེག་པ་ཆེན་པོ་ཡིན་ཟེར་ནས་བྱ་རྒྱུ་ཅི་གཏོང་ལེན་བསྒོམ་སྟེ་ལོག་གནོན་བྱེད་པའོ།། ཡང་མེད་པ་མ་ཡིན་གྱི། ལུས་བསྐོར་བ་དང་ཕྱག་འཚལ་བ་དང་།
བླ་མ་དང་དཀོན་མཆོག་གི་ཞབས་ཏོག་དང་མི་འབྲལ་བ་དང་། ངག་སྐྱབས་འགྲོ་དང་བཟླས་བརྗོད་མདོ་འདོན་པ་ལ་སོགས་པ་དང་མི་འབྲལ་བ་དང་། ཡིད་ཀྱི་བློ་སྦྱོང་བསྒོམ་པ་དང་མི་འབྲལ་བའོ། ། ཡིད་ཀྱི་འདི་བསྒོམ་ཞིང་བཟླས་པ་བྱེད་པ་ནི་གཉིད་དུ་མི་འགྲོ། དེས་མཁར་བ་བྱས་ནས་ཆོས་བསམ་དུ་བཏུབ་པ་ཡིན་གསུང་། ཡང་ཉེས་ལྟུང་བཤགས་མི་དགོས། གཞན་གྱི་ཡང་ལེན་པ་ལ་དེ་འདོད་ཐོག་ཟེར་བ་མིན། གཞན་གྱི་ལེན་པ་ལ་ཡང་རང་གི་ཕྲ་མོ་ནས་སྤོང་བ་ཞིག་དགོས། ཡིད་རྣམ་པར་རྟོག་པ་ངན་པ་གང་སྐྱེས་པ་འཕྲལ་ལ་འཇོམས་པའི་སྙིང་སྟོབས་དང་ལྡན་པ་ཞིག་དགོས། དཔེར་ན་མུ་སྟེགས་ཀྱི་མཐུ་བྱེད་པ་ལ་ཐར་ཐོར་སྲོག་ཆགས་གང་བྱུང་བ་གསོད་པ་དང་འདྲ།
རྣམ་རྟོག་གང་སྐྱེས་སྐྱེས་ལ་བྱའོ། ། དེ་ལྟར་སྒོ་གསུམ་དགེ་བ་ལ་འབད་པས་མེ་འབར་བ་ལ་ཤིང་བསྣན་པ་ལྟར་བློ་སྦྱོང་གོང་ནས་གོང་དུ་འཕེལ་བར་འགྱུར་རོ། ། གཉིས་པ་མི་ཉམས་པའི་སྤྱོད་པ་ནི། ཉམས་པ་མེད་པ་རྣམ་གསུམ་བསྒོམ། ། ཞེས་བྱ་བ་སྟེ། བླ་མ་ལ་གུས་སེམས་མ་ཉམས་པ་དང་། བློ་སྦྱོང་ལ་སྤྲོ་དགའ་མ་ཉམས་པ་དང་། བསླབ་པ་ལ་བག་ཡོད་མ་ཉམས་པ་གསུམ་གྱི་བློ་སྦྱོང་གོང་ནས་གོང་དུ་འཕེལ་བར་རོ། ། དེ་ལ་ཐེག་པ་ཆེན་པོའི་ཡོན་ཏན་ཐམས་ཅད་བླ་མར་དད་གུས་ལ་རག་ལས་པ། བླ་མ་ལ་སངས་རྒྱས་དངོས་ཀྱི་འདུ་ཤེས་ཉེ་བར་བཞག་ལ།
དུས་ཐམས་ཅད་དུ་གུས་པ་མ་ཉམས་པར་བྱའོ། ། གུས་སེམས་ཉམས་ན་ལྟག་ཆུ་ཆད་པའི་རྫིང་བཞིན་དུ་འགྲོ། ཡུར་བ་འདོམ་གང་གིས་བྱེད་པ་ལྟར། བླ་མའི་མན་ངག་གཅིག་ལ་དད་གུས་ཉམས་ཀྱང་རང་གི་རྒྱུད་ལ་ཡེ་ཤེས་ཀྱི་ཆུ་མི་འབབ། དད་གུས་ཉམས་པས་དམ་ཚིག་ཉམས་བྱ་བ་ཁོ་ན་མིན་ཏེ། རང་རྒྱུད་ལ་ཡོན་ཏན་སྐྱེ་འཕྲོ་འཆད་པས་དམ་ཚིག་ཉམས་པ་དང་འདྲ། འདི་ལ་བཏུབ་ཚད་ཀྱི་བགྱི་ཡིད་ཀྱིས་མི་ཡོང་། བརྩེ་ཆུང་ལས་བསྙལ་ནས་བྱེད་པ་གཅིག་དགོས། བླ་མར་མ་ཟད་སུ་དང་འགྲོགས་ཀྱང་གུས་པ་མ་ཉམས་པ་གཅིག་དགོས་ཏེ།

སུ་དང་འགྲོགས་ཀྱང་ངན་ཤོས་བྱ། ། སྤྲང་པོའི་བུ་བཞིན་དམའ་ས་བཟུང་། ། ཞེས་པ་ལྟར་བསྒོམ་པ་ཡིན་གསུངས། དེ་ཡང་དད་གུས་བྱ་སྙམ་པ་གཅིག་གིས་མི་ཡོང་། དད་གུས་བྱས་པ་དང་། མ་བྱས་པ་ནི་ཕན་ཡོན་དང་ཉེས་པ་བསམ་ནས་གྲོགས་མཐོ་དམན་མེད་པ་ཀུན་ལ་གུས་པར་བྱ། སུ་དང་ཡང་འགྲོགས་མི་ཤེས་ལག་བདེ་མི་རྙེད་པ་ཐམས་ཅད་གྲོགས་ལ་དད་གུས་མེད་པས་ལན་པ་ཡིན། ཐེག་ཆེན་གྱི་ཆོས་ཐམས་ཅད་གྲོགས་ལ་བརྟེན་ནས་ཉམས་པར་གསུངས་པ་ཡིན་པས་གུས་པ་གལ་ཆེའོ། ། བློ་སྦྱོང་ལ་སྤྲོ་དགའ་མ་ཉམས་པ་ནི།་་་་་ སྤྲོ་བ་ཉམས་ན་སྐྱེ་མི་སྲིད་པས་སྤྲོ་སེམས་མ་ཉམས་པ་གཅིག་དགོས། ཐེག་པ་ཆེན་པོའི་ཡང་སྙིང་སངས་རྒྱས་ཀྱི་ས་བོན་གྲུང་པོ་ཡིན་སྙམ་པ་བྱས་ནས་ཆོས་གང་དང་ཡང་མི་སྙོམས་པར་ཉམས་སུ་་་་་་སྤྲོ་དགའ་དང་བྱས་ནས་ལེན་པའོ། །
དེ་ཡང་སྤྲོ་བར་བྱ་སྙམ་པ་ཙམ་གྱིས་མི་ཡོང་།་་་་་ ཐ་ན་ཁྱི་གཅིག་དང་འགྲོགས་ཀྱང་འདི་ལ་དད་གུས་བསྒོམས། མ་བསྒོམས་ན་ཆོས་ཡོང་མི་སྲིད། ཕན་ཡོན་དང་ཉེས་དམིགས་བསམས་ནས་འཇུག་པ་གཅིག་དགོས། ད་ལྟ་དང་པོ་མི་འཛིན། བཟུང་ཡང་བརྗེད་དུ་འཇུག མ་བརྗེད་ཀྱང་སེམས་སྙིང་མི་འདོད་པ་འདི་ལ་སྤྲོ་བ་མེད་པས་ལན་པ་ཡིན་པས། དུས་ཐམས་ཅད་དུ་སྤྲོ་བས་འཇུག་པ་ཅིག་དགོས་གསུངས། བསླབ་པ་ལ་བག་ཡོད་མ་ཉམས་པ་ནི། སྐྱབས་འགྲོ་ནས་བཟུང་སྟེ་བསྙེན་གནས།
དགེ་ཚུལ། དགེ་སློང་། སྨོན་འཇུག་དབང་གི་བར་རང་གི་གང་དང་གང་ཁས་བླངས་པའི་སྡོམ་ཁྲིམས་ལ་སྐད་ཅིག་ཀྱང་གློད་པའི་སྐབས་མེད། ད་ལྟ་བསླབ་པ་གཤའ་མར་མ་སོང་བ་ལ་ཆོས་བྱུགས་ཀྱང་མི་སྐྱེ་བ་འདུག་པ་འདི་བག་ཡོད་སྙམ་ནས་གཞི་རྩ་ཆད་པ་ཡིན་པས། ཆོས་གང་བྱས་ཀྱང་མི་ཡོང་། འདི་གཤའ་མ་མེད་པར་རྣལ་འབྱོར་པའི་རྩར་ཕྱིན། དེ་ནས་ཆང་གི་ཐིམ་བུ་སྐྱེད་རེ་བྱས་ནས་ཁྱིམ་པ་ཀུན་ངེད་ལ་སྒོམ་ཆེན་བཟང་པོ་གཅིག་ཡོད་ཟེར་ནས། ལོག་ལྟ་ལ་བཀོད་དེ་དམྱལ་བ་བསྐྱུར་བ་འདི་བག་ཡོད་དགོས། དེ་ལ་བརྟེན་འདྲིས་བྱས་པའི་གྲོགས་པོ་ཁོ་ན་ཡང་གལ་ཆེ། དེ་ཙམ་གྱི་མི་གནོད་ཟེར་བ་དང་།
སྨྲ་ཁམ་ཆེ་བ་དང་། འདི་གླེང་སྙིང་མི་འདོད་པ་དང་འགྲོགས་ན་མི་ཉམས་མི་སྲིད། གཙང་དུ་བཀའ་གདམས་པ་གཅིག་དང་མཚན་ཉིད་པ་གཅིག་འགྲོགས་ཕྱིན་པས། མཚན་ཉིད་པ་རྨེ་ཤོན་རྩེ་བ་ལ་བཀའ་གདམས་པ་དེ་དང་པོ་མི་མགུ ། ཕྱིས་ཁོ་རང་ཡང་ང་ཁ་ཅིག་དང་སྐོམ་ན་ཟེར་ནས་ཁོ་བས་ཐུ་བར་སོང་ལོ། ། དེ་བཞིན་དུ་ཆ་གསུངས། གསུམ་པ་ཕྱོགས་མེད་ཀུན་ཁྱབ་ཏུ་སྦྱང་བ་ནི། ཡུལ་ལ་ཕྱོགས་མེད་དག་ཏུ་སྦྱང་། ། ཁྱབ་དང་གཏིང་འབྱོངས་ཀུན་ལ་གཅེས། ། ཞེས་བྱ་བ་སྟེ།
ཕྱོགས་རེ་བས་མི་འབྱོངས་པས་ཕྱོགས་མེད་དུ་སྦྱངས་ན་འཕེལ་ཞིང་རྒྱས་པར་འགྱུར་བ་ཡིན། ང་འདྲེ་ལ་བཟོད་སྟོབས་ཆེ། ཁོ་མི་ལ་བཟོད་སྟོབས་ཆེ། ང་སྟོང་པ་ཤས་ཆེ། ཁོ་སྙིང་རྗེ་ཤས་ཆེ་ཟེར་བ་ཀུན་ཕྱོགས་རེ་བ་ཡིན། འཕགས་པའི་ཡོན་ཏན་ཕྱོགས་མེད་དང་། སོ་སོ་སྐྱེ་བོའི་ཡོན་ཏན་ཐམས་ཅད་ཕྱོགས་རེ་བར་སོང་བ་ཆོས་ཉིད་ཡིན་ཏེ། གང་ཟག་གི་བྱེ་བྲག་གིས་ཀྱང་ཁ་ཅིག་རྒུད་ཙ་ན་ཡོང་ལ། འབྱོར་ཙ་ན་ངའི་གོང་ན་མི་མེད། གོ་མཁར་གྱི་ཀློང་ན་ཁྱི་མེད་སྙམ་ནས་སྤ་བཀུག་བཀུག་ནས་ཤོར་བ་བཞིན་དུ་ཆ་བ་ཡོང་བ་ཡིན།
ཁ་ཅིག་འབྱོར་ཙ་ན་བཏུབ་པ་ལ། རྒུད་ཙ་ན་ཁྱེད་རང་ཉམས་ལ་མ་བབས་པ་ཡིན། ང་གནས་སྐབས་འདི་ཙུག་འདུག་པ་ལ་ཟེར་ནས་སྡུག་མི་ཐེག་པ་ཡང་ཡོད། དེ་བཞིན་དུ་བསྟོད་ཙ་ན་གཟེང་གིས་ཕུག་རོན་གྱི་སྣར་ཤིང་བུ་བཙུགས་པ་བཞིན་འགྲོ་བ་དང་། སྨད་ར་བཏང་ཙ་ན་མི་བཟོད་པ་འདི་ལ་དུག་གཅིག་བཏང་རྒྱུ་ལ་སྙམ་པ་ཡོང་། ཡང་ཁ་ཅིག་ཟས་ལ་བཏུབ་ལ། གོས་ལ་ཞེན་པ་དང་། ཁ་ཅིག་ནང་གི་ཆགས་པ་ཆུང་ལ་ཕྱི་ཡི་ཆེ་བ་དང་། ཁ་ཅིག་དེ་ལས་ལྡོག་པ་དང་། ཁ་ཅིག་ཡོན་ཏན་ཙམ་མེད་པ་ལ་ཁེངས་ནས་ཕྱིན་པར་རྩི་བ་མཐོང་ནས་དེ་ལ་མི་བཟོད་པ་དང་།
ཁ་ཅིག་ཡུལ་དུ་ཆོས་འཆོར། ཁ་ཅིག་བྱེས་སུ་ཆོས་འཆོར་བ་ལ་སོགས་པ་དང་། ཡང་ཁ་ཅིག་སྡེ་པ། ཁ་ཅིག་གྲྭ་པ། ཁ་ཅིག་སེར་སྣ། ཁ་ཅིག་ཕྲག་དོག ཁ་ཅིག་ཞེ་སྡང་། ཁ་ཅིག་ནོར་ཕྱིར་འཆི་ནུས་པ་ལ་སོགས་པ་འདི་ལ་བསྐལ་པར་བཤད་ཀྱང་འཛད་པ་མེད་གསུངས། ད་ཆོས་ཉན་བཤད། ལྟ་སྒོམ་པ་ཐམས་ཅད་ཀྱི་ཉོན་མོངས་པའི་གཉེན་པོར་འགྲོ་བ་ཞིག་དགོས།
དེའི་རྩ་བ་བདག་འཛིན་ཡིན་པས་དེའི་གཉེན་པོ་ཕྱོགས་མེད་ནས་སྦྱོང་བ་ཞིག་དགོས་ལ། དེ་ཡང་སོ་སོར་རྟོག་པའི་ཤེས་རབ་ཀྱིས་མཐའ་ཆོད་པར་བྱའོ། ། བླ་མའི་གདམས་ངག་ཡོད་ན་སེར་སྣ་ལ་སོགས་པ་གང་ཆེ་བ་ལ་ཐེལ་པོར་སྦྱོང་། ཅི་བྱས་བདག་འཛིན་གྱི་གཉེན་པོར་སོང་ན་མ་ནོར། བདག་འཛིན་ཐུལ་ན་ཁམས་གསུམ་སྲིད་པ་དགུ་ཐུལ་ལོ། ། ཐུབ་པ་ཡིན་དང་ཤ་སྲང་གང་ལ་གཏང་ས་མདེའུ་རྩེ་གང་ལས་མེད་གསུང་། དེ་ཡང་ཟས་ལ་སོགས་པའི་རྣལ་འབྱོར་ཐམས་ཅད་ལ་འདིས་ཁྱབ་པ་དང་། ཉ་མ་ལྷ་ཁང་དུ་ཕྱིན་པ་ལྟ་བུ་མ་ཡིན་གྱི་སྙིང་ཐག་པ་རུས་པའི་ཁོང་ནས་སྦྱོང་བ་གླང་ཐང་པ་དགེ་བ་དམྱལ་བར་བསྔོ་བའམ། འཆད་ཀ་བ་ཕ་རོལ་གྱི་སྡུག་བསྔལ་ལེན་པ་ལ་དགའ་ཡལ་ལེ་གསུངས་པ་ལྟར་སྦྱོང་བའོ། ། ཆོས་ཉམས་སུ་ལེན་པ་བྱ་བ་རྭ་སྒྲེང་པ་སྐྱེན་བྱས་པ་དང་།
ཚིག་དེ་ངོ་ཤེས་པས་མི་ཆོག དོན་ནང་དུ་ཉམས་སུ་ལེན་པ་ཞིག་དགོས་གསུང་། གཉིས་པ་འབྱོངས་པའི་ཚད་ནི་གསུམ་སྟེ། ཚད་དངོས་དང་། དེའི་རྟགས་དང་། དཔང་པོའོ། ། དང་པོ་ནི། བྱང་བའི་ཚད་ན་ལོག་པ་ཡིན། ། ཞེས་བྱ་བ་སྟེ། ལས་དང་པོ་མོས་པ་སྦྱོང་བའི་དུས་ཡིན་པས་མོས་པས་འབྱོངས་པའི་ཚད་ནི།
ཕྱི་ནང་སྣོད་བཅུད་རང་གཞན་གྱི་རྟེན་ལ་ཆགས་ཞེན་བཏང་ནས་ལོག་ཙ་ན་ཡིན་ཏེ། ཞེན་པའི་ཟུག་རྔུ་དམ་གྱུར་ན། ། བཟང་ངོ་སྙམ་ཡང་ནོར་བར་བཞེད། ། ཅེས་དང་། འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། ། ཞེས་དང་། རྒྱལ་བ་རྣམས་ཀྱི་བྱང་ཆུབ་ཆགས་མེད་གྱུར་ལ་རེག ། ཅེས་གསུངས་པས་གང་ལ་ཡང་མ་ཞེན་པར་བསླབ་པ་གལ་ཆེ། སངས་རྒྱས་ཀྱི་ཆོས་གསུངས་པ་ཐམས་ཅད་ཀྱང་ཆགས་ཞེན་བཟློག་པའི་ཐབས་སུ་གསུངས་པ་ཡིན། ཇོ་བོའི་ལམ་རིམ་གསུངས་པ་ཐམས་ཅད་ཀྱང་ཞེན་པ་སྤོང་བའི་རིམ་པར་གསུངས་པ་ཡིན།
འཆི་བ་བསམ་པས་ཚེ་འདི་ལ་ཞེན་པ་བཟློག་པ་ནས། བདག་མེད་གཉིས་བསྒོམ་པས་དངོས་པོ་དང་མཚན་མར་ཞེན་པ་བཟློག་པའི་བར་རོ། ། དེ་བས་ཉན་རང་གི་ཐར་པ་ཙམ་སྒྲུབ་པ་ལ་ཡང་། ཐམས་ཅད་བཏང་བས་མྱ་ངན་འདས། ། བདག་བློ་མྱ་ངན་འདས་པ་སྒྲུབ། ། ཅེས་ཞེན་ཆགས་མེད་པ་ཞིག་དགོས་པར་གསུངས་པ་ཡིན། ཆགས་ཞེན་མཐའ་དག་སྤངས་པ་སངས་རྒྱས་ཉག་གཅིག་ཡིན། བསླབ་པ་གསུམ། ཚོགས་གཉིས། ཕ་རོལ་ཏུ་ཕྱིན་པ་དྲུག
ལམ་ལྔ་ས་བཅུ་གསུངས་པ་ཐམས་ཅད་ཀྱང་ཞེན་པ་སྤོང་བའི་ཐབས་ཡིན། ཚེ་འདི་ལ་ཞེན་པའི་སྒོ་གཉིས་ཡོད་དེ། ལུས་དང་ལུས་ལས་གཞན་པའོ། ། དང་པོ་ལུས་ལ་ཆགས་པ་ནི། བདག་ལུས་གང་ལ་ཆགས་པ་ཡིས། ། འཇིགས་གནས་ཆུང་ལའང་འཇིགས་སྐྱེ་བ། ། ཞེས་པ་ལ་སོགས་པ་ཉེས་པ་མང་དུ་གསུངས་ལ། ལུས་ལས་གཞན་ལ་ཆགས་པ་ནི། རྫས་ཡོ་བྱད་དང་གཉེན་འབྲེལ་ལ་སོགས་པ་ལ་ཆགས་པ་སྟེ། ནོར་ལ་ཆགས་པས་གཡེངས་པར་གྱུར་རྣམས་ལ། །
སྲིད་པའི་སྡུག་བསྔལ་ལས་གྲོལ་སྐབས་མེད་དོ། ། ཅེས་པ་ལ་སོགས་པ་གསུངས་པའི་ཉེས་པ་དྲན་པར་བྱས་ལ་ཞེན་པ་བཟློག དེ་ནས་ཕྱི་མའི་ལུས་ལ་ཆགས་པ་ལ་ཡང་སྒོ་གཉིས་ཡོད་དེ། ལུས་བྱེ་བྲག་ཅན་ལ་སྲེད་པ་ཕྱི་མར་ལུས་བཟང་པོ་ཅིག་ཐོབ་པར་འདོད་པ་དང་། ཤི་ནས་ལུས་མེད་པར་ཤེས་ཙ་ན་གཡང་དུ་ལྷུང་བ་སྙམ་བྱེད་ན་ལུས་བྱེ་བྲག་མེད་པ་ལ་སྲེད་པ་འབྱུང་བའོ། ། དེ་ཡང་དབུགས་འགྲོ་ཙ་ན་གང་དུ་སྐྱེ་བའི་ལུས་གཅིག་བྱུང་བ་སྙམ་བྱེད་པ་ལས་ཤེས་པ་འཕོ། ། ཉན་ཐོས་སྡེ་པ་ཁ་ཅིག་བར་དོ་མི་འདོད་པ་ཡང་ཡོད། བར་དོ་འདོད་པས་ཀྱང་དེ་ལས་བསོག་པར་མི་འདོད། དང་པོ་བར་དོའི་ལུས་བླངས་པ་དེ་ལས་གཞན་དུ་འགྱུར་བར་འདོད་ལ། ཐེག་ཆེན་པས་བར་དོར་ལས་བསོག་པར་འདོད།
དེར་ཤུལ་ན་གནས་པའི་དགེ་སྡིག་གི་ལད་མོ་བྱེད་ཅིང་སྔར་མ་ཤི་ཙ་ན་སྣང་བ་ཝ་ལེར་ཡོད་པར་འདོད། ཤུལ་ན་འདུག་པས་ངུས་ཙ་ན་ཤི་སྙམ་པའི་འདུ་ཤེས་སྐྱེ། ཞག་བདུན་ཕྲག་བདུན་དུ་བར་དོ་གནས། ཞག་བདུན་བདུན་ནས་ལུས་མི་འདྲ་བ་རེ་ལེན་པར་འདོད། མའི་མངལ་དུ་འཇུག་པའི་དུས་ན་ཡང་སྣང་བ་བཟང་པོ་ལ་ཁང་བཟང་། ངན་པ་ལ་འཇག་སྤྱིལ་དུ་འཇུག་པའི་སྣང་བ་འབྱུང་། བར་དོའི་ལུས་ཀྱང་ཁོ་རང་ནང་དང་ལྷའི་མིག་དག་པ་གཉིས་ཀྱིས་མཐོང་། གཞན་གྱིས་མི་མཐོང་གསུངས། དབང་པོ་ལྔ་ཀ་ཚང་། རྩིག་པ་ལ་སོགས་པ་ལ་མ་ཐོགས།
ཟས་སུ་དྲི་ཟ། མའི་མངལ་ལ་ཐོགས་ནས་དེའི་གཟུགས་དེ་ཉིད་ཀྱང་ཕོ་མོའི་གཟུགས་ཐ་དད་དུ་ཡོད་པས་མོ་ཡིན་ན་ཕ་ལ་ཆགས། མ་ལ་ཕྲག་དོག ཕོ་ཡིན་ན་དེ་ལས་ལྡོག་པའོ། ། ཞེན་པས་མཚམས་སྦྱར་ནས་ཕ་མའི་ས་བོན་གྱི་རྒྱས་གཏུམ་པ་བཞིན་སོང་ནས་དར་ཅིག་བརྒྱལ་ནས་འགྲོ དེ་ནས་མིང་གཟུགས་ཀྱི་མྱུ་གུ་འགྲུབ་བོ། ། བར་དོ་མི་འདོད་པས་ཕྱི་མའི་ལུས་ལ་ཆགས་པས་མཚམས་སྦྱོར་བར་འདོད་པ་ཡིན། གཟུགས་མེད་དུ་སྐྱེ་ན་སྙིང་ཁར་རང་གི་སྙིང་གི་ཕྱོགས་གཅིག་ཏུ་མིང་གཞི་ལ་བདག་ཏུ་བཟུང་བས་མཚམས་སྦྱོར། སྔར་ནས་བར་དོའི་སེམས་ཅན་རྡོ་རྗེ་གདན་ལ་ཐོགས་པར་བཤད། འཁོར་བ་འགྲུབ་པ་ཐམས་ཅད་ཞེན་པས་བྱེད་པས་བར་དོར་ཡང་མ་ཞེན་པ་གལ་ཆེའོ། ། དེ་ཡང་འཆི་ཁར་མ་ཞེན་པ་ཞིག་དགོས།
དེ་ལ་ད་ལྟ་གང་ལ་ཡང་མ་ཞེན་པར་བློ་སྦྱོང་དགོས་གསུངས། དེ་ལྟར་མ་ཞེན་པར་བསླབ་པས་སྔགས་པ་ཀུན་ལ་བར་དོར་རིག་འཛིན་གྱི་གནས་སུ་ཕྱག་རྒྱ་ཆེན་པོའི་དངོས་གྲུབ་ཐོབ་ནས་ལུས་དེ་འགྲོ་བ་རིགས་དྲུག་གང་དུ་ཡང་མ་གཏོགས་པའི་འཇའ་ལྟ་བུ་གཅིག་ཏུ་ཁོ་རང་གི་སྣང་བ་ལ་འབྱུང་བར་འདོད་པའོ། ། དེས་ན་སེམས་ཅན་གྱི་ལུས་ཐམས་ཅད་ལས་དང་ཆགས་པའི་རྩ་བ་ལས་བྱུང་། བྱང་ཆུབ་སེམས་དཔའ་ས་ཐོབ་པ་ཡན་ཆད་ཀྱི་སྐྱེ་བ་ཉོན་མོངས་པའི་དོད་སྙིང་རྗེས་བྱས། ལས་ཀྱི་དོད་སྨོན་ལམ་གྱིས་བྱས་ནས་སེམས་ཅན་གྱི་དོན་དུ་སྐྱེ་བ་ལེན་པའོ། ། གཉིས་པ་འབྱོངས་པའི་རྟགས་ནི། འབྱོངས་རྟགས་ཆེན་པོ་ལྔ་ལྡན་ཡིན། ། ཞེས་བྱ་བ་སྟེ། བློ་འདི་ལྟ་བུ་འབྱོངས་ཙ་ན་བྱང་ཆུབ་སེམས་དཔའ་ཆེན་པོ་དང་། ཉེས་པ་ཕྲན་ཚེགས་ལ་འཛེམས་པས་འདུལ་བ་འཛིན་པ་ཆེན་པོ་དང་།
གཞན་དང་འདོམ་ཐུག་བྱུང་བའི་ཚེ་བཟོད་པ་རི་བཞིན་བརྟན་པས་དཀའ་ཐུབ་ཆེན་པོ་དང་། ལུས་ངག་གི་དགེ་སྦྱོར་ལ་བལྟས་ན་རྟག་ཏུ་དད་པ་དང་བརྩོན་འགྲུས་དང་ལྡན་པས་དགེ་སྦྱོར་བ་ཆེན་པོ་དང་། བཀའ་བསྟན་བཅོས་ཐམས་ཅད་ཀྱི་བརྗོད་པར་བྱ་བའི་དོན་གྱི་གཙོ་བོ་དང་། རང་གི་སེམས་འབྱོངས་པས་རྣལ་འབྱོར་པ་ཆེན་པོ་ཞིག་ཡོང་བའོ། ། དེའང་བསླབ་ལེགས་ཤིག་དགོས། ཁ་སང་དང་ན་ནིང་ཡང་དེ་ལས་མེད་ཀྱིས་མི་ཡོང་། སྔ་ཐུན་པས་ཕྱི་ཐུན། ཐུན་སྟོད་པས་ཐུན་སྨད་སྐྱེད་ཚོལ་དགོས། དེ་ཡང་ཐོས་པ་དང་དྲན་པས་ཀྱང་ཨེན་རེ་ཡོང་སྟེ། འབྲས་བུ་དེ་ཙམ་མི་འབྱུང་བས་འདི་ལ་དུས་ཅིག་ཏུ་ཆིག་དྲིལ་དུ་འབུངས་པ་ཞིག་དགོས།
དེ་ཡང་མ་འོངས་པ་ལ་རྟག་ཏུ་གོ་ཆ་བགོ་བྱ་བ་ཡིན་པས་སེམས་ཅན་གྱི་སྡིག་སྡུག་རང་ལ་ལེན་པ་དང་། རང་གི་དགེ་བདེ་གཞན་ལ་གཏོང་བར་གོ་ཆ་གྱོན་པ་ཡིན་ཏེ། དེ་རང་བས་ཀྱང་མི་དང་མི་མ་ཡིན་པའི་གནོད་པ་ཅི་བྱུང་བ་ན་ཕྱིས་འདོམ་ཐུག་ལ་སོགས་ཅི་བྱུང་ཡང་བཟོད་པར་བྱ་སྙམ་པ་དང་། ཁས་བླངས་ཀྱི་སྡོམ་ཁྲིམས་དང་སྐད་ཅིག་དང་མ་བྲལ་བར་བྱ་སྙམ་པ་དང་། ངན་སྨྲས། ཕྲག་དོག སྐུར་འདེབས་ལ་སོགས་པ་ཅི་བྱུང་ཡང་བཟོད་པར་བྱ་སྙམ་དུ་གོ་བགོས་ནས་ཕྱིས་འདོམ་ཐུག་ལ་སོགས་ཅི་བྱུང་ཡང་འཕྲང་ཐུབ་པ་ཞིག་ཡོང་བ་ཡིན། དེ་བས་ཀྱང་ཆོས་དང་འགལ་བའི་འཕྲང་བྱུང་ཚད་ལ་ཆོས་དང་མི་འགལ་བར་བྱ་སྙམ་དུ་གོ་ཆ་གྱོན་པའོ། ། གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་འབྱུང་གནས་དེ་ལ་སྐྱབས་སུ་མཆི། །
ཞེས་དང་། དགྲ་འམ་འོན་ཏེ་མཛའ་ཡང་རུང་། ། ཉོན་མོངས་སྐྱེ་བའི་ཡུལ་རྣམས་ལ། ། དགེ་བཤེས་ཡིན་པ་སུས་མཐོང་བ། ། དེ་ནི་གང་ན་གནས་ཀྱང་བདེ། ། ཞེས་དང་། ཁ་ཟེར་ཕྱར་ཀ་གཏོང་བ་དང་། ། སྨོད་ཅིང་ཕྲག་དོག་བྱེད་པ་རྣམས། ། དཔའ་བོ་ཁྱེད་ཀྱི་ཟིལ་དུ་བརླག ། ཅེས་པ་དང་།
ཕན་བཏགས་ལན་དུ་གནོད་བྱས་ཀྱང་། ། ཡང་ལན་སྙིང་རྗེ་ཆེན་པོ་བསྒོམ། ། འཛམ་བུ་གླིང་གི་སྐྱེས་མཆོག་ནི། ། ཉེས་པའི་ལན་ཡང་ལེགས་པའི་གདོན། ། ཞེས་དང་། གང་དག་བདག་ལ་ཁ་ཟེར་རམ། ། གཞན་དག་གནོད་པ་བྱེད་པའམ། ། དེ་བཞིན་ཕྱར་ཀ་གཏོང་བའང་རུང་། ། ཐམས་ཅད་བྱང་ཆུབ་སྐལ་ལྡན་གྱུར། ། ཞེས་པ་ལྟར་བློ་སྦྱོང་བའོ། །
འདི་ཡོད་ན་གཞན་གང་མེད་ཀྱང་འཚང་རྒྱ། ཚེ་མཇུག་འདི་རང་ལ་རྒྱུད་ཁྱད་པར་ཅན་དུ་འགྲོ་བ་ཡིན་གསུང་། དོན་བྱུང་བ་མེད་ཀྱང་ཚིག་འདི་དྲན་པས་དེའི་མོད་ལ་ཞི་བར་འགྱུར་བ་ཡིན། མྱུར་དུ་མངོན་པར་རྫོགས་པར་སངས་རྒྱས་པར་འདོད་པས་བྱང་ཆུབ་ཀྱི་སེམས་རིན་པོ་ཆེ་ལ་བསླབ། ཅེས་པའི་གཏམ་རྒྱུད་གསུངས་པ་རྣམས་ཀྱང་འདི་ལ་གསུང་པ་ཡིན་གསུངས། ཇི་ཙམ་པའི་སྐྱེ་ཤི་མཐའ་མི་མངོན་པ་ཞིག་བྱས་པ་ལ་འདི་ལྟ་བུའི་ཆོས་བསྒོམ་ཡེ་མ་མྱོང་བ་ཡིན་སྙམ་དུ་བསམ། ཤ་ར་བས་ང་འཛོམ་པ་དང་བླ་མའི་ཐུགས་ལ་འདོགས་ན་བྱ། མིའི་རྩིས་སུ་བྱེད་ན་བྱ། དེ་དག་མེད་ན་མི་བྱ་སྙམ་ན་ཆོས་བོར་ཟིན་པ་ཡིན་གསུངས། སྡིངས་པ་ཤེད་རྒོལ་བ་བྱུང་ཙ་ན་ཆོས་གཏོང་བ་ཆོས་བྱེད་པའི་དུས་ན་བྱིན་རླབས་མི་ཡོང་གསུངས།
དེས་ན་ད་ནས་བཟུང་ནས་ཚེ་འདི་བར་དོ་ཕྱི་མ་སངས་མ་རྒྱས་ཀྱི་བར་དུ་ཆོས་འདི་དང་སྐད་ཅིག་ཀྱང་མ་འབྲལ་བ། འདི་སྟོན་པའི་དགེ་བཤེས་དང་མཇལ་བའི་སྨོན་ལམ་གདབ་གསུང་། གསུམ་པ་རྒྱུད་ལ་སྐྱེས་པའི་དཔང་པོ་ནི། དཔང་པོ་གཉིས་ཀྱི་གཙོ་བོ་བཟུང་། ། ཞེས་བྱ་བ་སྟེ། མི་རྣམས་ན་རེ། ཆོས་འབྱུང་ནས་འདུག བདག་འཛིན་ཐུལ་ནས་བལ་ཆུ་ནས་དྲངས་པ་བཞིན་དུ་འཇམ་ཉལ་གྱིས་སོང་ནས་འདུག་ཟེར་བ་དང་། དེ་སྐད་ཟེར་ཡང་རང་གི་ཤེས་པ་ལ་ངས་དེའི་དུས་སུ་སྐྲུས་སེ་བར་སོང་། དེའི་དུས་ན་ཡང་བདག་འཛིན་ཤོར་སྙམ་པ་དང་།
དེ་ལས་བཟློག་ནས་རང་གི་ནང་དུ་དམྱལ་བར་སྤྱི་བོ་ཚུགས་སུ་སོང་ཡང་འགྱོད་པ་མེད་སྙམ་པ་རང་གི་གཙོ་བོ་ཡིན། རང་གི་དད་པ་དང་ཤེས་རབ་དང་བཙོན་འགྲུས་ལ་སོགས་པ་ནུས་པ་ཡོད་ཚད་ཀྱིས་ཡེངས་པ་དང་། དབྱེ་བ་སྐད་ཅིག་ཀྱང་མེད་པར་རྒྱུན་མཐུད་ནས་སྙིང་ཁྲག་ཆུས་བཤལ་ནས་འབུངས་པས་ད་ནི་ད་ལྟར་རང་དུ་འཆི་ཡང་ང་ལ་སྐྱེད་འདོན་རྒྱུ་མེད་སེམས་པ་ཞིག་དགོས། དེ་ཙམ་ནས་སྒྲུབ་པའི་ཉམས་ལེན་ཚད་དུ་ལོངས་པ་ཡིན་པས། གཞན་གྱི་བདག་གི་ལེགས་པ་སྣ་རེ་མཐོང་བ་དང་ཕན་པ་སྣ་རེ་མཐོང་བ་ལ་མགུ་བ་ཡོང་བ་ཡིན་པས་དེ་མི་གཙོ། དེ་བཞིན་དུ་བཤད་པ་དང་བཟླས་པ་བྱེད་པ་ཀུན་ཡང་གཞན་ལ་བགོ་བ་དང་། གནོད་པ་སེལ་བ་གཙོ། རང་གི་མཁས་པ་དང་ནུས་པ་ཡོང་སྙམ་པ་མངོན་པའི་ང་རྒྱལ་ཡིན་སྲིད་པའོ། ། དེ་ལ་སོགས་པ་ཟད་པ་མེད་པ་གཅིག་ཡོད་དེ་ཕྱིའི་གཙོ་བོར་ཡོང་བ་ཡང་རང་གི་ནང་གི་བྱེད་པས་བྱུང་བ་ཡིན། ཕྱིའི་སྤྱོད་ཚུལ་ལེགས་པའམ།
ངག་ཏུ་སྨྲ་ལེགས་པས་ཀྱང་ཆོས་བྱུང་བར་རྩི་བ་ཡོད་ཏེ། བདག་འཛིན་སྤོང་བློ་བྱས་ནས་ཀ་ཆ་འདྲ་བ་ཕད་ཕོད་བྱས་ནས་གཏོང་བའམ། གཞན་གྱི་གྱོད་ལ་སོགས་པ་བྱུང་ཙ་ན་མད་མད་ལགས། ཁོ་བོས་ལན་ཟེར་ནས་ཁས་བླངས་པས་ཆོས་བྱུང་འདུག་ཟེར་ཡོང་སྲིད་ཏེ། དེ་དཔང་པོ་གཙོ་བོ་མ་ཡིན། རང་གི་སེམས་ལ་གཅིག་དགོས། ཆོས་སྤྱིའི་དབང་དུ་བྱས་ན། ཆོས་བྱུང་མ་བྱུང་ལུས་ངག་ཡིད་གསུམ་ལ་བལྟ་བ་ཡིན། འདིའང་ལུས་ངག་ཇི་ལྟར་འདུག་ནའང་འདུག སེམས་ཁོ་ན་ལ་བལྟ་བ་ཡིན།
དེ་ལ་ཡང་བླ་མས་གདམས་ངག་མ་ལུས་པར་གནང་བ་དང་། རང་ལ་ཡང་སྙིང་སྟོབས་ཡོད་པས་བསྒོམ་པ་ཞིག་དགོས། དེ་ཡང་མངོན་དུ་མ་གྱུར་བར་དུ་བསྒོམ་པ་ཞིག་དགོས། དེ་ཡང་ལྷ་དང་བླ་མ་ལ་སྙིང་ནས་གསོལ་བ་གདབ། ཆོས་སྐྱོང་ལ་འཕྲིན་ལས་ཞུ་བ་ལ་སོགས་པ་ལ་འབད་ནས་འདི་ཚད་ལྡན་དུ་སྐྱེ་བ་ལ་འབད་པར་བྱའོ། ། གསུམ་པ་སྦྱང་བའི་དགོས་པ་ནི། ཆོས་ཀུན་དགོངས་པ་གཅིག་ཏུ་འདུས། ། ཡོན་ཏན་གཞན་པས་ཁྱད་པར་འཕགས། ། ཞེས་བྱ་བ་སྟེ། བཀའ་དང་བསྟན་བཅོས་ཐམས་ཅད་ཀྱི་དགོས་པ་ཐར་པ་ཐོབ་པ་ཡིན་ལ།
དེ་ལ་བདག་འཛིན་ཐུལ་བ་ཞིག་དགོས། ཐོས་བསམ་སྒོམ་གསུམ་ཐམས་ཅད་ཀྱང་བདག་འཛིན་འདུལ་བའི་ཆེད་ཡིན་ལ། བདག་འཛིན་མ་སྤངས་པར་ཉན་རང་གི་ཐར་པ་ཡང་མི་ཡོང་ན་ཐམས་ཅད་མཁྱེན་པ་ལྟ་ཅི་སྨོས། དེ་ནས་མཁས་པར་བློ་སྦྱོང་། བཙུན་པར་ཁྲིམས་བསྲུང་བ་ལ་སོགས་པ་ཐམས་ཅད་ང་ལས་མཁས་པ་མེད་པ་ལ་སོགས་ངའི་གྲོགས་སུ་སོང་ན་ནོར་ལ། བདག་འཛིན་གྱི་གཉེན་པོར་སོང་ན་བློ་སྦྱོང་བའི་དགོས་པ་གྲུབ་པ་ཡིན་ནོ། ། འདི་ནི་མཐུན་རྐྱེན་གཞན་ལ་མི་ལྟོས་པས་ཡོན་ཏན་ཁྱད་པར་དུ་འཕགས་པ་ཡིན་ཏེ། ཆོས་གཞན་ལ་རྐྱེན་གཞན་ལ་ལྟོས་དགོས་པ་དང་། ཁམས་བཟང་དགོས་པ་དང་། ན་སོ་གཞོན་དགོས་པ་དང་།
དབེན་དགོས་པ་དང་། བླ་མའི་རྩར་བསྒོམ་དགོས་པ་དང་། ན་ཚ་ལ་སོགས་མེད་པ་དགོས་པ་དང་། ཤེས་པའི་བྱར་གཟུགས་མེད་པ་དགོས་པ་ལ་སོགས་པ་དུ་མ་ཡོད་པ་ལ། འདི་ལ་གཉིས། ཐུན་མོང་གི་ཚུལ་ཁྲིམས་དང་། ཐུན་མོང་མ་ཡིན་པ་ཐེག་པ་ཆེན་པོའི་དམ་ཚིག་གཉིས་མེད་ཁ་མེད་ཡིན། དེ་གཉིས་མེད་ན་རྩ་བ་མེད་པ་བྱ་བ་ཡིན་པས་ཡོང་མི་སྲིད། དེ་གཉིས་ཡོད་ན་རྐྱེན་གཞན་གང་ལ་ཡང་ལྟོས་མི་དགོས་པས་གཞན་ལས་ཁྱད་པར་འཕགས་པའི་ཡོན་ཏན་དང་ལྡན་པ་ཡིན་ནོ། ། དེ་ལྟར་ན་ཡོན་ཏན་ཁྱད་དུ་འཕགས་པའི་རྒྱུ་མཚན་རྐྱེན་གཞན་ལ་མ་ལྟོས་པ་ལ་བྱེད་ན།
རྐྱེན་ལ་མི་ལྟོས་པའི་རྒྱུ་མཚན་ཅི་སྙམ་ན། མི་མཐུན་སྒོམ་གྱི་གྲོགས་སུ་བསྒྱུར། ཞེས་བྱ་བ་སྟེ། འདི་རྐྱེན་ངན་ལམ་དུ་བསྒྱུར་བའི་སྐབས་སུ་བྱས་ན་ཡང་བདེ། འདིར་ཡང་རྒྱུ་མཚན་དུ་སྦྱར་དུ་བཏུབ་པས་སྡུག་བསྔལ་ཉོན་མོངས་པ་དྲག་པོ་དང་མ་འཛོམས་པ་ལ་སོགས་པ་ཐམས་ཅད་འདིའི་ཆ་རྐྱེན་དུ་བྱེད་པ་སྟེ། ཚེ་འདི་ལ་བསྒོམ་གཞན་ཐམས་ཅད་ཞོག དེ་རིང་ནས་འདི་བསྒོམ་ང་ཡང་མོས་པ་བྱེད་པ་ཡིན་པས་ཁྱོད་ལ་ཡང་སྐྱེ་སྟེ་འོང་། འདི་མེད་ན་བསྒོམ་བཟང་ཟེར་བ་ཐམས་ཅད་འདོམ་ཐུག་བྱུང་ཙ་ན། གཉེན་པོ་མ་གོའམ། འདི་བཞིན་དུ་དངོས་འགལ་དུ་མ་སོང་བར་བརྒྱུད་འགལ་དུ་མ་སོང་བ་ཤེད་ཀྱིས་ཉོན་མོངས་པ་ཆུང་དུ་མ་སོང་བར་ཁེངས་གྲགས་སམ་ང་རྒྱལ་ཆེར་སོང་ནས་ཡོང་བར་སྣང་།
འདི་རྒྱུད་ལ་ལན་ཅིག་དྲན་པའམ་བསྒོམ་ཙ་ན། ཉོན་མོངས་རིམ་གྱིས་བྱུང་བ་དེ་འཇམ་ལྷན་གྱིས་འགྲོ་བར་སྣང་། དེས་ན་རང་རྒྱུད་ལ་མི་འདོད་པ་བྱུང་བ་དང་། འབྱུང་གིས་དོགས་པ་ན་སེམས་ཅན་ཐམས་ཅད་ཀྱི་མི་འདོད་པ་བྱུང་བ་དང་འབྱུང་གིས་དོགས་པ་ཐམས་ཅད་ལེན་པའོ། ། འདི་གོ་ན་སྟོང་པ་ཉིད་ཀྱང་ངང་གིས་གོ་བར་འོང་། འདི་མེད་ན་ལྟ་བ་མཐོ་བ་དང་བསྒོམ་བཟང་ཟེར་བ་ཐམས་ཅད་ཡུས་ཀྱིས་བརྒྱལ་ནས་འོང་། ཁྱད་པར་དུ་སྤྱིའི་ཁུར་འཁུར་བ་ལ་འདི་མེད་ཁ་མེད་ཡིན། འདི་མིན་ཨེན་ཙམ་གྱིས་དགེ་རྩ་དུང་ལ་རྡུལ་ཕྱིད་གསུངས། དེ་ལྟར་ན་གོང་གིས་བསྒོམ་གྱི་གྲོགས་སུ་བསྒྱུར་ན། ཐམས་ཅད་ཐེག་ཆེན་ལམ་དུ་བསྒྱུར། །
ཞེས་བྱ་བ་སྟེ། སྙིགས་མ་ལྔ་བོ་བདོ་བ། མི་དགེ་བ་མཐའ་དག་ཚང་བ། ཚེ་ལ་ཡང་ཆོས་ལ་སོགས་པ་གང་ཡང་བྱ་ལོང་མེད་པ། ལྟ་བ་ངན་པ་སྣ་ཚོགས་པས་གཟིངས་པའི་དུས་འདིར་གཏོང་ལེན་གཉིས་ལ་སྦྱངས་ཏེ། ཅི་བྱེད་ཐེག་ཆེན་གྱི་ལམ་དུ་བསྒྱུར་རོ། ། དེ་དག་གིས་ཚིགས་སུ་བཅད་པའི་དོན་བསྟན་པ་ཡིན་ནོ། ། ད་ནི་ཚིག་ལྷུག་པས་རང་གི་སེམས་ལ་གྲོས་གདབ་པ་སྟོན་པ། ཡུས་མི་བསྒོམ། ཞེས་པ་ནི།
ཕ་རོལ་ལ་བདག་གིས་དྲིན་ཡོད་པའི་རྒྱུ་མཚན་དང་། རང་མཁས་པ་དང་བཙུན་པ་དང་བསྒོམ་བཟང་བ་དང་། མི་ཆེ་བ་ལ་སོགས་པ་རྒྱུ་མཚན་གང་གི་ཕྱོགས་ནས་ཀྱང་ཡུས་ཀྱི་རྔམ་པ་དང་། རེ་ཆེ་བར་མི་བྱ། ཁྱད་པར་དུ་ཕུག་ན་སྒོམ་པར་གསོལ་བ་ཀུན་ཡང་ཡུས་ཆེ་བར་ཡོང་བས། འདི་མེད་པ་གཅིག་གལ་ཆེ། གཞན་དོན་བྱས་པས་ཡུས་ཆེ་ན་ཡང་། གཞན་གྱིས་མ་བཅོལ། རང་གིས་ཁས་བླངས་པ་ཡིན་པས་ཡུས་ཆེ་ས་གང་ན་ཡང་མེད། རྒྱུ་སྦྱངས་ན།
བ་དུ་བ་དང་། སྐུ་བསྲུངས་འཆིར་མ་བཏུབ་ཅེས་ངུ་ཞིང་གྲོགས་པོ་ལ་ཡུས་གསོལ་བ་ལྟ་བུ་ཕ་མ་བླ་མ་ལ་སོགས་པ་སུ་ལ་ཡང་མི་བྱ། དེ་བསྒོམས་ན་ཅི་ནས་ཀྱང་ཤགས་ངན་ཡོད་པས། ཤགས་ངན་མ་དགོད། ཅེས་བྱ་བ་ནི། མི་སྐྱ་ཐ་མལ་པ་ཡིན་ཀྱང་ཤགས་ངན་སྣ་ཚོགས་ཡོང་བ་དེ་ལ་མིས་ཀྱང་འཕྱ། རང་ཡང་མ་བཏུབ་ན་ཆོས་བྱེད་པའི་གང་ཟག་གིས་ཤགས་ངན་སྣ་ཚོགས་བྱེད་ན་ཆོས་པར་མི་བཏུབ། ཁྱད་པར་དུ་བློ་སྦྱོང་བའི་གང་ཟག་གིས་ཁྱེད་ཅེས་ཤགས་ངན་བྱེད་ན་ཆོས་པར་མི་བཏུབ། ཁྱད་པར་དུ་བློ་སྦྱོང་བའི་གང་ཟག་གིས། ཁྱེད་ཅེས་ཤགས་ངན་བྱེད་ན་གཏོང་ལེན་དང་འགལ་བས་མི་བྱ།
རང་གིས་མ་ཉེས་པ་དང་གཞན་གྱིས་ཉེས་པ་ཤགས་ངན་གྱི་རྗེས་སུ་རང་གི་ཉོན་མོངས་འབྲང་ནས་གཞན་གྱི་མཚང་རུས་པའི་གཏིང་ནས་འབྲུ་བའི་གཟོང་བུ་མཆུ་རིངས་མི་བྱ། རང་ཅག་ཡུལ་ཡུལ་ལ་སོགས་པར་སྐེ་ཙ་སྐྱེ་རེང་རེང་ཤགས་ངན་མི་དགོད་པ་ཞིག་གལ་ཆེ། དེ་ལྟར་མི་དགོད་པ་ལ་འདི་དགོས་པས། ཀོ་ལོང་མ་སྡོམས། ཞེས་བྱ་བ་སྟེ། འདི་ཀུན་བཏགས་པ་ཡིན་པས་གྲོས་བྱར་བཏུབ། གཞན་ཤུགས་ཀྱིས་རང་དབང་མེད་པར་ཡང་ཡོང་བ་ཡིན། ལན་ཅིག་མ་བསྡམས་ན་ཇི་སྡོམ་དུ་ཆད། སྡོམ་ན་སྡོམ་སྙིང་ཇེ་འདོད་དུ་ཆ། ད་ལྟ་སྡེར་མེད་ན་ཟན་མི་ལེན།
ཨེན་ཙམ་རེའི་ཉེས་ལེགས་ལ་བསྡམས་ནས་ཁོ་བོའི་ཇ་སུན་གྱི་དོད། དེ་རིང་གི་བཀའ་མཆིད་དེ་ལ་གྱིས་ཟེར་བ་ལྟར་མི་བྱ། རང་ལ་གནོད་པ་མང་སར་དམའ་ཕབ་པ་དང་། ཚིག་ངན་བསྣུན་པ་ལ་སོགས་པ་ཅི་བྱས་ཀྱང་རང་ལ་གྱོད་གདའ། ཚིག་ངན་གྱི་ལན་ལ་སོགས་པ་མི་བྱ་ཞིང་། སེམས་ཀྱི་ཀོ་ལོང་མི་བསྡམ། ད་ལྟ་ཆོས་གཉེན་པོར་མ་སོང་བས་བཟོད་སྟོབས་ཤའུ་བས་ཆུང་། ཀོ་ལོང་གཙང་བཙན་པས་དམ་པར་འདུག་སྟེ། ཆོས་བྱས་པས་གོ་མི་ཆོད་པས་བདག་འཛིན་གྱི་གཉེན་པོར་འགྲོ་བར་བྱ། རྣལ་འབྱོར་པ་ཆེན་པོ་མཐོ་མཐོ་རླུང་།
དམའ་དམའ་ཆུ་ལ་བསྐྱུར་གསུངས་པ་ལྟ་བུ་ཞིག་དགོས། འདི་མེད་ན་རྩ་བ་མེད་པས་བློ་སྦྱོང་ཡོང་མི་སྲིད། དུས་ཐམས་ཅད་དུ་སེམས་སྒོ་ནས་ཁྲིགས་སེ་བ་ཞིག་དགོས། འདི་བྱུང་ན་ཆོས་ཀྱི་སྲོག་རྩ་ཡིན་པས་བློ་སྦྱོང་གཞན་རྣམས་རང་གི་ངང་གིས་ཡོང་། འདི་མེད་ན་ཤགས་ངན་དགོད་པ་མི་ཡོང་མི་སྲིད། སུ་དང་འགྲོགས་ཀྱང་མི་བདེ་བས་ཀོ་ལོང་སྡོམ་པས་ལེན་པས་ལེགས་ཉེས་ཅི་བྱུང་ཡང་རང་གི་ནང་དུ་མིད་ནས་སྡོད་པ་གཅིག་དགོས། དེ་ལྟ་མ་ཡིན་ན་ནག་པོའི་ཆོས་བཞི། སེམས་ཅན་བློས་སྤོང་། སྐྱབས་ཀྱི་དམ་ཚིག དགེ་སྦྱོང་དུ་བྱས་པའི་ཆོས་བཞི་པོ་རྩ་བ་ནས་གཅོད།
དཔོན་སློབ་དམ་ཚིག་ཉམས་སུ་འདིས་འཇུག བཟའ་མི་ནང་འདིས་མི་མཐུན་དུ་འཇུག བྲང་ཟླ་མི་རྙེད་དུ་འདིས་འཇུག་པས་འདི་དང་དུས་ཐམས་ཅད་དུ་འབྲལ་བ་མེད་པ་ཞིག་དགོས་པས། ཇ་སུན་མཐོ་དམན་དང་འདུག་ས་ལེགས་ཉེས་ལ་ཀོ་ལོང་མི་བསྡམ། ཡང་ཀོ་ལོང་ལ་སྡོམ་ས་རེ་ཡོད་པ་ཡིན། རྭ་སྒྲེང་བའི་རྣམ་པར་ཐར་པ་ལ་གནོད་པ་ཞིག་བྱུང་ན་ཀོ་ལོང་བསྡོམས། བསྡམ་ཡང་དགོས་གསུངས། དེའི་རྣམ་པར་ཐར་པ་ཁྱིམ་པ་དང་ཐུན་མོང་བས་སོ་ནམ་བཞི་ལ་སོགས་པ་མི་བྱེད་པ་དང་། ཆང་སྲོག་ལ་བབས་ཀྱང་མི་འཐུང་བ་དང་། ཆོས་སྤྱོད་བཅུ་ཀ་མི་སྤོང་བ་ལ་སོགས་པ་དུ་མ་ཡོད་པ་དེ་རྣམས་ལ་འགལ་ན་ཀོ་ལོང་སྡོམ་པ་ཞིག་དགོས།
དེ་ལ་འདི་ཡང་དགོས་པས། འོར་ཆེན་མ་འདོད། ཅེས་བྱ་བ་སྟེ། རང་གི་གཞན་ལ་ཕན་པ་བྱེད་པ་ལ་ལན་བྱེད་པ་བྱུང་ན་ཕྱ་བྱད་བཟང་། ཁྱོད་ལྟར་བྱེད་པ་མི་ཡོང་བར་གདའ་ཟེར། ལན་བྱེད་པ་མ་བྱུང་ན་ངས་དཀའ་སླ་སྐྱིད་སྡུག་དེ་ཙམ་བྱས་ཀྱང་འོར་ཆེན་ཙམ་ཡང་ཁ་ནས་མི་ཐོན་པ་འདུག མི་ལ་བྱས་མ་བྱས་མེད་ཟེར་བ་ལྟ་བུ་བསམ་དུ་མི་རུང་། དེ་ཡང་ངོ་མི་རྟག་པས་མི་ཡོང་བས་ཡུད་ཙམ་པ་མི་བྱ། ཞེས་བྱ་བ་སྟེ། རེས་ཅི་བྱེད།
རེས་ཅི་བྱེད་ཀྱི་མི་ཡོང་། ཁ་ཅིག་བྱེད་བྱེད་འདྲ་བྱས་ནས། ཡང་སུན་སུན་ལྟར་འདོར་བ་དང་། མི་དང་འགྲོགས་པ་ན་ཡང་མཛའ་བ་དང་འཐབ་པ་ལ་ཚེགས་མེད་པ་མི་བྱ་སྟེ། གཞུ་བཟང་པོའི་རྒྱུད་ལྟར་དུ་སྐྱོ་བསུན་མེད་པར་ཐང་ངེ་སྦྲེང་ངེ་ཉམས་སུ་ལེན་པར་བྱེད་པའོ། ། ཡང་དུས་ལ་བབ་ན་ངན་ལན་བྱེད་པ་མི་རུང་བས། འཕྲང་མ་སྒུགས་ཞེས་བྱ་བ་སྟེ། སྟོན་པ་དར་མ་འབར་ན་བས། རིམ་གྲོ་ལྷོ་བྲག་པ་ཡོའི་ཁྲལ་བསྡུས་ནས་བྱེད་པར་གླེང་བ་ན། དར་མ་རིན་ཆེན་ཤེད་ཞོག་ཅིག་འདི་ངའི་ཁ་དོག་ཏུ་མི་འདུ་བ་ཞིག་བྱུང་བ་ཞེས་པ་ལྟ་བུ་དང་།
འཕན་ཡུལ་བ་གཅིག་གི་གཉལ་དུ་གནས་གཅིག་ཏུ་རྐུར་ཕྱིན་པས། བཙུན་པ་གཅིག་གི་སྒོ་དབར་དུ་བཙིར། ཕྱིས་འཕན་ཡུལ་དུ་མི་མང་བརཡོད་ས་ན་བཙུན་པ་དེ་བྱུང་བས། མི་དེས་སྔར་སྒོ་དབར་བཙིར་བ་ཞེ་ལ་བཞག་ནས། འོ་ཅག་ངོ་ཤེས་པ་ཡོད་བྱས་པས། བཙུན་པ་མེད་འོང་ཟེར་བས། གནས་འདིར་སྒོ་དབར་དུ་བཙིར་བ་ངོ་ཤེས་བྱས་ནས་དམའ་ཕབ་པ་དེ་ལྟ་བུ་ལ་འཕྲང་སྒུགས་ཟེར་བ་ཡིན། སེམས་བསྐྱེད་བྱས་པ་དང་། བློ་སྦྱོང་བསྒོམ་པས་འདི་བསམ་པའི་སྐབས་མེད། འདི་ཡོད་རིང་ལ་དེ་གཉིས་ཡོད་མི་སྲིད་པས་ཡང་རང་ལ་གཞན་གྱིས་ངན་བྱས་པས་ངན་ལན་མ་གྲུབ་པ་ཞེ་ལ་བཅངས་ནས་གྲུབ་ཙ་ན་བྱེད་པ་སྟེ།
ཡང་རང་གི་ཉེས་པ་གཞན་ལ་བརྒལ་དུ་མི་རུང་བ་ནི། མཛོ་ཁལ་གླང་ལ་མ་བྱོ། ཞེས་བྱ་བ་སྟེ། མི་འདོད་པ་རང་ལ་བྱུང་གིས་དོགས་ནས་གཞན་ལ་བྱོ་བྱོ་བྱེད་པ་དེས་བློ་སྦྱོང་ཡོང་མི་སྲིད། སོ་སོའི་སྐྱེ་བོ་ལས་མི་ཡོང་བྱ་བ་མིན་ཏེ། གཉེན་པོས་སུན་འབྱིན་པ་ཡིན་ཏེ། འཆད་ཀ་བ་མཚན་ཉིད་ཀྱི་གྲྭ་ས་ན་བཞུགས་པའི་ཚེ། གྲོགས་པོ་སྟོན་པ་ཟླ་གྲགས་བྱ་བས། གནས་པོའི་ཁང་པའི་སྟེང་དུ་མལ་བཅས་པས་སྐར་ཁུང་ནས་རྡོ་ཤོར་བ། འོག་ན་དཀར་ཡོལ་གྱི་ཀོང་རྩེ་ཡོད་པའི་སྟེང་དུ་ལྷུང་ནས་རུམས་ཀྱིས་སོང་བ་གསང་།
གཞན་ཞིག་ལ་བཙུགས་ནས་མ་ལེགས་པ་ཆེན་པོ་ལ་ཐུག་གསུང་། དེ་ན་སྣོད་བཅག་པ་དང་ཚིགས་བཅད་བྱས་པ་གཞན་ལ་མ་བསྒྱུར། ལས་ཀ་ལ་སོགས་པ་གཞན་ལ་མི་བྱོའོ། ། ཡང་འདོད་ཤོས་ཅི་ཐོབ་བྱེད་པའི་མགྱོགས་ཀྱི་རྩེ་ལ་མི་བརྟགས་ཅེས་བྱ་བ་ནི། འདོད་པ་སྤྱི་སོ་ན་འདུག་པ་ལ་རྩེ་གཏོད་པ་འདི་ངན་པ་ཁོ་ན་ལ་ཡོད་པའི་ངེས་པ་མེད། བཟང་པོ་དྲན་ཤེས་ཆེར་རེ་བ་ཀུན་ལ་སླར་འབྱུང་ཉེ། འདི་དགེ་བཤེས་གྲོ་ལུང་པ་བགྲེས་པོ་བྱེད་ཙ་ན། གང་འདོད་པ་དང་ལེགས་པ་གཡོར་རྩང་དང་འཕན་ཡུལ་བ་ལ་བྱིན། གང་ན་མ་བཏུབ་པ་དེའི་ནང་ནས་ཀྱང་ངན་པ་ཁོང་དག་གིས་བྱས་པ་བཞིན་དུ་དགོས། ད་ལྟ་རྒན་པས་དེ་ཙུག་བྱས་ཀྱང་གཞོན་པས་འབུག་ཏུ་ཡོང་།
འོན་ཀྱང་དེ་འཆོར་ཐབས་ནི་མེད་གསུང་། གཞུང་བཟང་པོ་ལ་མ་བསྟེན། ཞེས་བྱ་བ་ནི། རང་ལ་གནོད་པ་བྱས་པ་ལ་འདི་བཞིན་དུ་བྱས་ཞེས་འཁོན་དུ་བྱས་པ་དང་། གཞན་ལ་གྲོས་ལ་སོགས་པའི་ཕན་པ་སྟོན་པ་ལ་ཉན་དུ་མ་འདོད་ན། ཕྱིས་ངས་དེ་ཙ་ན་བྱས་ཏེ་མ་བཏུབ་པས། ད་ནི་ཅི་དགའ་བ་གྱིས་ཞེས་ཡུན་དུ་འཆང་བ་མི་བྱ། ད་ལྟ་ཉོན་མོངས་པ་བྱུང་དུ་མ་ཚོར་བ་དེ་གཉེན་པོ་མ་བསྟེན་པས་ཡིན། གཉེན་པོ་བསྟེན་ན་ཆུའི་གཉེར་མ་ཙམ་ཡོད་པས་འབུལ་འཇོམས་བྱེད་དགོས་གསུང་། ཡང་གནད་ལ་མི་དབབ།
ཅེས་བྱ་བ་ནི། ཁྱོད་ཕ་ནས་ངན་བྱ་བ་ལ་སོགས་པ་དང་། རབ་ཏུ་བྱུང་བ་ཀུན་ལ་ཁྱོད་ཀྱི་མཁན་སློབ་ལ་སྡོམ་པ་མེད་ཅེས་དང་། ཁྱོད་རང་ལ་སྡོམ་པ་མེད་ཅེས་པའམ། གཞན་གྱི་མི་བསད་པ་གཞན་ལ་རྒྱུས་མེད་པ་ལ་ཁྲོམ་དུ་སྒྲོག་པ་ལྟ་བུ་སྟེ། འདི་དུག་མ་བླུད། མཚོན་མ་བཏབ་པ་ཡིན་ཡང་བློ་སྦྱོང་འདིའི་ངོས་ནས་འདི་ལས་སྡིག་ཆེ་བ་མེད། ཁོ་བསད་པ་བས་ཀྱང་ཐུ་བ་ཡིན། སྔོན་རྒྱ་སྟོན་བྱིས་པ་ཙ་ན་གཞན་གྱི་རྟ་དཀྲོགས་ནས་བྲག་ལ་མཆོངས་ནས་བསད་པས། ཕ་མས་བརྡུངས་པས་མའི་ངར་གདོང་ལ་རྡོ་བརྒྱབས།
དེར་ཁྱིམ་དུ་མ་བཙུད་པ་ལ། ཁོས་ཁྱེད་རང་གི་ཡོན་བདག་རྡོ་རྗེ་དབང་ཕྱུག་གི་འབྲི་རྐུས་ནས་གསོད་པ་ཟེར་ཞིང་འོ་དོད་བོས་ནས་རྟ་སྐྱིན་དང་། འབྲི་སྐྱིན་དང་བབས་པ་ལྟ་བུ་འདི་ལས་སྡིག་ཆེ་བ་མེད་གསུངས། ཡང་གོ་ལོག་མི་བྱ། ཞེས་བྱ་བ་ནི་གོ་ལོག་དྲུག་སྟེ། འདུན་པ་དང་། རྗེས་སུ་ཡི་རང་བ་དང་། རོ་མྱང་བ་དང་། གཉེར་སེམས་དང་། སྙིང་རྗེ་དང་།
བཟོད་པ་གོ་ལོག་གོ ། དེ་ལ་འདུན་པ་གོ་ལོག་ནི། ཆོས་སྒོར་ཞུགས་ནས་ཆོས་ལ་འདུན་པ་མི་བྱེད་པར་འཇིག་རྟེན་པའི་ཆོས་ལ་འདུན་པའོ། ། རྗེས་སུ་ཡི་རང་བ་གོ་ལོག་པ་ནི། ཆོས་གཤའ་མ་བྱེད་པ་ལ་རྗེས་སུ་ཡི་རང་བ་མི་བྱེད་པར་རང་གནག་པ་ལ་མ་ལེགས་པ་བྱུང་བ་ལ་ཡི་རང་བསམ། སྡིག་བྱེད་པ་དེ་ཁོ་ལ་བབ། ཁོས་མ་ལན་བྱེད་དགོས་པར་ཡོད་ཟེར་བ་དང་། རྒྱ་བྱང་རྡོར་བབས་པ་ལ་གཡོར་དར་མ་ལེགས་ཤེད། ངན་པ་ཡང་དག་པ་སྙིང་ཚིམ། སྐྱ་ཞལ་གྱི་སོང་ངམ་ཟེར་བ་ལྟ་བུ་སྒོམ་དུ་མི་རུང་།
རོ་མྱོང་བ་གོ་ལོག་ནི། སྔར་གཤའ་མ་བྱུང་བའམ། རྟོགས་པ་ཁྱད་པར་ཅན་བྱུང་བའམ། བྱང་ཆུབ་སེམས་དཔའི་སྤྱོད་པ་དང་མཐུན་པའི་དགེ་བ་ལ་རོ་མི་མྱང་བར། སྔར་དགྲ་བརྟུལ་བ་དང་། འདོད་པ་སྤྱད་པ་ཡིད་ལ་དྲན་ཞིང་རོ་མྱང་བར་བྱེད། དེས་ཁམས་སོས་གཉིད་སངས་འགྲོ་ན་དམྱལ་བར་འགྲོ་བར་ཤེས་པར་བྱ། གཉེར་སེམས་གོ་ལོག་ནི། བྱང་ཆུབ་སེམས་དཔའི་གཉེར་སེམས་བྱ་བ། ནམ་མཁའི་མཐས་ཁྱབ་ཀྱི་སེམས་ཅན་ཐམས་ཅད་ཀྱིས་མ་མ་བྱས་པ་མེད།
དེ་ཡང་དྲིན་ཅན་གྱི་མ་ཡིན་པ་དེ་རྣམས་དམྱལ་བར་སྡུག་བསྔལ་གྱིས་དོགས་དང་། འཁོར་བར་གནས་པ་རྣམས་སྡུག་བསྔལ་ལས་གྲོལ་བ་དང་། བདེ་བའི་མཆོག་སངས་རྒྱས་ལ་འགོད་པ་ཡིན། རང་གི་ཁ་འོག་ཏུ་འདུ་བ་རྣམས་ཆོས་ལ་སྦྱོར་བའི་གཉེར་སེམས་མི་བྱེད་པར་ནོར་བསོག་པ་དང་། གཉེན་སྐྱོང་བ་དང་། ཚེ་འདིའི་བྱ་བྱེད་ལ་སྦྱོར་བ་དང་སེམས་ཅན་ཐམས་ཅད་བདེ་བ་ལ་འགོད་པའི་སེམས་བསྐྱེད་པའི་གཉེར་སེམས་ཡིན་པ་ལ། སེམས་ཅན་བདེ་བ་ལ་ཕྲག་དོག་པ་དང་། རང་དང་མཉམ་པོ་གོང་དུ་ཤོར་གྱིས་དོགས་པ་ལ་བློ་སྦྱོང་ཡོང་མི་སྲིད་གསུངས། སྙིང་རྗེ་གོ་ལོག་ནི། སྡུག་བསྔལ་དང་སྡུག་བསྔལ་གྱི་རྒྱུ་ལ་གནས་པ་ལ་སྙིང་རྗེ་མི་བསྒོམ་པར་ཆོས་བྱེད་པའི་དཀའ་སྤྱོད་ལ་སྙིང་རྗེ་བསྒོམ་པའོ། །
བཟོད་པ་གོ་ལོག་ནི། ཆོས་ཀྱི་ཆེད་དུ་དཀའ་སྤྱོད་ཅུང་ཟད་ཀྱང་མི་ནུས་པར་འདོད་པའི་ཆེད་དུ་ཚོང་། སོ་ནམ་དང་དགྲ་འདུལ། གཉེན་སྐྱོང་གི་དཀའ་བ་དུ་མ་ནུས་པའོ། ། ཡང་ལྷ་བདུད་དུ་མི་དབབ། ཅེས་བྱ་བ་ནི། འཇིག་རྟེན་པའི་ལྷ་མ་མགུ་ན་གནོད་པ་བྱེད་པ་དེ། ལྷ་བདུད་དུ་སོང་བ་ཡིན། དེ་བཞིན་དུ་བློ་སྦྱོང་གིས་ང་རྒྱལ་ཞིང་་་་་་གཞན་ལ་བརྙས་པ་བྱེད་པ་སྟེ། ང་མིན་པས་བདེན་པས་གཞི་མི་ཤེས།
བློ་སྦྱོང་མིན་པས་སངས་རྒྱས་མི་ཐོབ་ཅེས་པ་ལ་སོགས་པ་རྐུན་མ་ནགས་ལ་བཏང་ནས་རྗེས་སྤང་ལ་གཅོད་པ་ཡིན་པས་དེ་དག་སྤང་ལ། སྨན་ནད་ཐོག་ཏུ་བཏང་ཞིང་། བདག་འཛིན་ལ་དམའ་ཕེབས་པར་བྱས་ལ་འགྲོ་བ་ཀུན་ལ་བྲན་གྱི་ཐ་མ་བཞིན་གནས་པར་བྱའོ། ། དེ་ཡང་ནམ་དགོས་ཆ་མེད་པས། ཡེངས་ཀྱང་ཐུབ་པར་བྱ། ཞེས་བྱ་བ་ནི། དཔེར་ན་རྟ་ལ་བྱང་ཆེ་བ་ཀུན་གྱི་མ་ཡེངས་ན། མི་བདེ་བའི་སར་ཡང་མི་བསྐྱུར་ལ། ཡེངས་ན་ཐང་བདེ་བ་ལས་ཡང་གློ་བུར་དུ་རྟ་འགྲོགས་ན་རྡེབ་པ་ཡིན། དེ་བཞིན་དུ་གཉེན་པོ་བསྟེན་ན་རྐྱེན་ངན་ཆེན་པོས་ཀྱང་བློ་སྦྱོང་མི་ཉམས་ཀྱང་གཉེན་པོ་བསྟེན་རྒྱུ་མེད་པའི་དུས་སུ་རྐྱེན་ཅུང་ཟད་ཀྱིས་ཆོས་འཆོར་བས་རྟག་ཏུ་མ་ཡེངས་པར་སྦྱོང་བ་གཅིག་དགོས་ཏེ།
བདག་གིས་དེ་རིང་བདག་འཛིན་ཐུལ་བ་ལ་མ་ཡེངས་པར་དྲན་པར་བྱ། ཉོན་མོངས་པར་མ་ཤོར་བར་བྱ་སྙམ་དུ་འཕེན་པ་གཏོང་། དེ་ནས་ལྷན་ཅིག་རྗེས་སུ་གཅོད་པས་ཉེས་པས་གོས་སམ་མ་གོས་སྙམ་དུ་རྟོགས་ཏེ། དུས་དེ་ལྟར་རྟོགས་ནས་མ་ཤོར་བར་བྱེད། རྟག་ཏུ་ཡེངས་པ་མེད་པ་གཅིག ཐམས་ཅད་དུ་ཁྲིགས་སེ་བ་ཞིག་དགོས། འདི་དང་བྲལ་དགོས་ན་མི་ནག་པོ་ཕལ་བ་ལས་མི་ཡོང་། ཡེངས་མེད་དུ་སྒོམ་པའོ། ། ཡང་རེས་འཇོག་མི་བྱ། ཞེས་བྱ་བ་ནི།
རེས་བློ་སྦྱོང་སྒོམ་རེས་བློ་མ་ཁེལ་བར་གཞན་འདྲ་ཚོལ། མཚན་ཉིད་པ་ལ་ལ་དག་སྡེ་སྣོད་དུ་མ་ཤེས་ཀྱང་འཆི་བ་དྲན་ན་འདིས་གོ་མི་ཆོད་སྙམ་ནས་སྔགས་པ་ཆུང་མ་ཅན་རེའི་གམ་དུ་འགྲོ་བ་ཡང་ཡོད། དེ་བཞིན་དུ་ཁ་ཅིག་འདྲེས་གནོད་ཀྱི་དོགས་པས་དྲག་སྔགས་ཁོ་ན་ཟློས། རེས་འགའ་ཚེ་འདིའི་ཆེ་ཐབས་སྒྲུབ། རེས་འགའ་ཕྱི་མའི་དོན་བྱེད་པ་དེ། བཞོན་པ་གཉིས་ལ་བཞོན་ན་བར་དུ་ལྷུང་། ཁ་ཅིག་ནི་སྒོམ་པས་སྙིང་པོ་བགྲང་མ་དགོས་ཟེར་བ་དང་། ལྟུང་བ་བཤགས་མི་དགོས། ལྟུང་བས་ལུས་ལ་གནོད་དམ་སེམས་ལ་གནོད་ཟེར་བ་དང་། དཀོན་མཆོག་ལ་མཆོད་པ་བྱས་ནའང་མིས་མཐོང་དུ་རེ་བའམ།
མཐོང་ན་དགའ་བ་བྱུང་བས་ས་གཏོར་བ་ཡོད་དེ། དེ་ཐམས་ཅད་ནོར་ཟེར་བར་གདའ། འོ་ན་འདིར་ཇི་ལྟར་བྱེད་ན། ལྟ་བའི་ཤན་སྤྱོད་པ་ལ་མ་ཕོག་པར་ལུས་ངག་གིས་སངས་རྒྱས་ཀྱི་བཀའ་ལས་ཇི་ལྟར་འབྱུང་བ། འདུལ་བ་ལས་ཇི་ལྟར་བཅས་པ། ཇོ་བོ། སྟོན་པ། པོ་ཏོ་བ་གསུམ་གྱི་གདམས་ངག་ལས་ཇི་ལྟར་འབྱུང་བ་རྣམས་གྲ་མ་ཆག ཟུར་མ་ཉམས་པར་སྒྲུབས་ལ་བསམ་པ་འདི་འབའ་ཞིག་སྦྱོང་བའོ། ། ཡང་སྤྱོད་པའི་ཤན་ལྟ་བ་ལ་ཕོག་ནས་རྣམ་རྟོག་གི་མདུད་པས་བཅིངས་པ་ཡོད།
ཡང་ཁ་ཅིག་སྔགས་ལ་བརྟེན་ནས་འདུལ་བ་ཕྱི། འདུལ་བ་བརྟེན་ནས་སྔགས་ཕྱི། ཆོས་ཐམས་ཅད་གྲུ་བཞིར་ཁྱེར་ཤེས་པ་ངའི་བླ་མ་རྒྱ་གར་བ་ལས་མ་བྱུང་བ་ཡིན་ཞེས་གསང་ཕུ་བ་གསུང་སྐད། འདི་ལ་གོ་བས་མཐའ་ཆོད་པ་དང་། བྱེད་ངོ་ཤེས་པ་ཅིག་མ་བྱུང་ན་ཁ་ཅིག་གི་ཇི་སྐད་བྱས་པས་ཇི་ཙུག་ཡིན་ནམ་སྙམ་པ་ཡོང་བས་དེ་ཙུག་མ་སོང་བར་སྒྲོ་འདོགས་རྦད་ཀྱི་ཆོད་པར་བྱས་ལ། ཉམས་སུ་ཟུང་འཇུག་ཏུ་བླང་བར་བྱའོ། ། ཟས་གོས་ལ་སོགས་པའི་རྣལ་འབྱོར་ཐམས་ཅད་འདིས་བྱ། འཆི་བའི་ཚེ་ཡང་གཞན་གྱི་སྐྱེ་ཤིའི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ཅིག་པར་བློ་སྦྱོང་། འཛོམས་མ་འཛོམས་ལ་སོགས་པའི་ཡིད་ལ་བྱེད་པ་ཐམས་ཅད་སྤངས་ལ། འདི་ཁོ་ན་ཉམས་སུ་བླང་ངོ་། །
ཡང་གཏོ་ལོག་མི་བྱ། ཞེས་པ་ནི། ནད་པ་ཀུན་ཤི་ཡིས་དོགས་ནས་གླུད་གཏོང་། གཏོ་བྱེད་པ་དེ་མི་འཆིར་རེ་ནས་བྱེད་པ་ཡིན། དེ་བཞིན་དུ་ཆོས་སྤྱིའི་དབང་དུ་བྱས་ན། གཞན་གྱི་སྡུག་བསྔལ་བླངས་པས་རང་ལ་བདེ་བ་ཡོང་དུ་རེ་བ་དང་། རང་གི་བདེ་བ་སེམས་ཅན་ལ་བཏང་བས་ཆུང་ངུ་བཏང་བས་མང་པོ་རེ་བ་སྟེ། དེ་ལྟར་ན་ཤ་པོ་བ་ནི་རང་ཆོས་པར་སྟོན་པས་ཆོས་བྱེད་བཟང་པོ་ཀུན་ཇ་སུན་གྱི་སེན་བག་རེ་བཏང་ནས་ངེད་ཅག་གྲོགས་པོ་ཡིན་ཟེར་བ་དང་། གནས་གཞི་ཁ་དྲག་པོ་ལ་འཇུ་བ་དང་། ལྐོག་ཏུ་ཡོན་བདག་རེ་ལ་བུན་བསྐྱེད་འཚོལ་བ་དང་།
ཨ་ཏི་ཐུམ་ཐུམ་བག་རེ་ཟློ་བར་བཞི་པོ་དེའི་གསེབ་ནས་ཆོས་པའི་ཡང་རྩེ་རེ་བ་སྟེ། བ་ལྟོར་རེ་དང་ཆུས་ཁྱེར་རེ་ལྟ་བུ་ལ་གཅིག་ཡོད་ཅེས་འདིར་སངས་རྒྱས་ཀྱི་མཚན་ཉིད་དང་། དེ་ཇི་ཙམ་དུ་གལ་ཆེ་བ་དང་། དེའི་རྒྱུའི་གཙོ་བོ་གང་ཡིན་པ་དཔྱད་ནས་གནད་ཀྱིས་ཕུལ་ཏེ་བསྒོམ་པ་གཅིག་དགོས། དེ་ལྟ་མ་ཡིན་ན་གནུབས་ད་ལང་སྐྲ་འཛོམ་པས་ངན་པ་ཡང་དག་པ་འདི་རིག་པའི་གནས་ཀྱིས་འཚོལ་ལུགས་སམ། ངས་ཅང་མ་བྱས་པར་འདི་ཙམ་པ་བྱུང་བ་ཡིན་བྱས་པས་ཨང་འོ་ན་འོ་སྐོལ་དཔོན་གཡོག་རྒྱག་པ་གཅིག་པར་བྱུང་གསུངས་པ་ལྟར་ཐོས་བསམ་སྒོམ་གསུམ་བྱས་པ་དང་། བུམ་ཆོག་དང་བླ་ཁེ་བྱས་པ་ཐམས་ཅད་རྒྱག་པོ་གཅིག་པར་སོང་ན་རླུང་གི་ཁྱེར་བ་ཡིན་པས་ཅི་བྱེད་ཚེ་འདི་དང་། རང་གི་བདག་འཛིན་ལ་མ་འཁྲིས་པ་གཅིག་བྱེད་པའོ། ། དེ་ལ་འདི་དགོས་པས། གཉིས་པོ་སྲོག་དང་བསྡོ། །
ཞེས་པ་ནི། སྤྱིའི་དམ་ཚིག་དང་། སྒོས་འདིའི་དམ་ཚིག་གོ ། དང་པོ་ནི། སྐྱབས་འགྲོ་ལ་སོགས་པ་ཁས་བླངས་པ་དང་། བླ་མའི་དམ་ཚིག་རྣམས་དང་འགལ་བ་སྲོག་དང་བསྡོས་ནས་མི་བྱེད་པའོ། ། གཉིས་པ་འབན་ཆོས་པ་བཞིན་དུ་ལྟུང་བ་གླེང་རེས་ཀྱི་མདུང་ཁ་བྱེད་པ་དང་། ལུས་ངག་དུ་བདག་གཞན་བརྗེ་ལོ་བྱེད་པ་ནི། འདི་ནས་བཤད་པའི། ཡན་ལག་ཉམས་པ་བརྗོད་མི་བྱ། །
ཞེས་པ་ལ་སོགས་པ་དང་། འདུན་པ་བསྒྱུར་ལ་རང་སོར་བཞག ། ཅེས་པ་ལ་སོགས་པ་དང་། འགལ་བས་འདིའི་དམ་ཚིག་དང་འགལ་བ་སྟེ། ལྟུང་བ་གླེང་བ་ནི། སྐྱོན་ཁོ་ན་ལ་རྟོག་པས་བློ་སྦྱོང་ཡོང་མི་སྲིད། ལུས་ངག་ཏུ་སྐྱབས་འགྲོ་ལ་སོགས་པ་ཁས་བླངས་པ་རྣམས་གྲ་མ་ཆག ཟུར་མ་ཉམས་པར་ཉམས་སུ་བླང་དགོས་པ་ཡིན་གསུང་། དེ་ལ་འདི་དགོས་པས། རྟོག་དཔྱོད་གཉིས་ཀྱི་ཐར་བྱ།
ཞེས་པ་ནི། རང་རྒྱུད་ལ་ཉོན་མོངས་པ་གང་ཆེ་བརྟགས་ནས་དེའི་གཉེན་པོ་སྒོས་སུ་བསྟེན་ནས་སྤང་བ་ལ་འབད་པ་དྲག་པོ་བྱ། ཡང་ཁོང་གིས་ལན་ཟེར་བའི་འདས་པའི་ཉེས་པ་དང་། མ་འོངས་པ་ན་འདི་འདྲ་བྱུང་ན་གཉེན་པོ་འདི་བཞིན་བསྟེན་སྙམ་དུ་གོ་ཆ་གྱོན་ཞིང་སྤྱོད་པ་སྟེ། འདས་པའི་དབང་དུ་བྱས་ནས་ན་ཚ་དང་། དགྲ་འདྲེའི་གནོད་པ་དང་། བྲང་ཟླ་མ་རྙེད་པ་དང་། ཁ་གྲང་ཟེར་བ་དང་། རྐུན་མ་དང་། བརྡུང་རྡེག་ལ་སོགས་པ་གནོད་པ་ཅི་བྱུང་བ་ཐམས་ཅད་ཚེ་ཐོག་མ་མེད་པ་ནས་ཀྱི་བུ་ལོན་དང་ལན་ཆགས་དང་ཤ་འཁོན་ཅི་ཡོད་པ་ཐམས་ཅད་དེས་བྱང་བར་གྱུར་ཅིག་པར་བློ་སྦྱོང་།
མ་འོངས་པ་ལ་དོ་ནུབ་སྲོད་དམ། ཐོ་རངས་ནས་བཟུང་ནས་ཁྱལ་ཁྱོད་དེར་གཏོང་ན། ང་འདིར་ཆ་ཟེར་བ་ལྟར་ང་ལ་སྐུར་བ་འདེབས་པ་དང་། རྐུན་མ་འཛུགས་པ་དང་། འདི་ནས་བཏོན་ནས་གཏོང་བ་དང་། ནད་དྲག་པོ་ལ་སོགས་པ་འདི་ལྟ་བུ་བྱུང་ན་བདག་གཞན་བརྗེ་བའི་བྱང་ཆུབ་ཀྱི་སེམས་འདི་བཞིན་དུ་བསྒོམ་སྙམ་དུ་གོ་ཆ་གྱོན་པ་སྟེ། པོ་ཏོ་བ་རང་ཅག་ལ་བཙོང་མོ་ཅིག་གིས་བུ་ཆུང་སྐྱེལ་དུ་བྱུང་ནས་ཞེས་པ་ལ་སྤྱན་སྔ་བ་ནི་མི་དགའ་བར་འདུག་ཅེས་དང་། ཕུ་ཆུང་བ་ང་ནི་འཆི་བ་བས་གསོ་བར་འདུག་ཅེས་པ་ལྟར། འདས་མ་འོངས་གཉིས་ལ་སྦྱར་ནས་བསྒོམ་པའོ། ། རྟོག་དཔྱོད་གཉིས་ཀྱི་ཐར་གྱིས་བདག་འཛིན་གྱི་འཁྲིས་གནོན་པར་བྱའོ།།
དེ་ཡང་དུས་གཅིག་ཏུ་ཡོང་བ་གཅིག་དགོས་པས། དོལ་ཆོད་དུ་སྦྱང་། ཞེས་བྱ་བ་ནི། གཏར་ཁའི་རྩ་རྦད་ཆོད་བྱེད་པ་དོལ་ཆོད་ཟེར་བ་ལྟར་ཉོན་མོངས་པ་སྐྱེས་མ་ཐག་ཏུ་ཚམ་ཚོམ་དང་། ནེམ་ནུར་མེད་པར་གཉེན་པོས་འབུར་འཇོམས་བྱེད་པའོ། ། དེ་ལ་ཡང་རང་དོན་དང་མ་འདྲེས་པ་གཅིག་དགོས་པས། དུག་ཅན་གྱི་ཟས་སྤང་། ཞེས་བྱ་བ་ནི། ཟས་བཟང་པོས་ལུས་བརྟས་པར་བྱེད་ཀྱང་དུག་དང་འདྲེས་ན་འཆི་བ་ལྟར། བྱང་ཆུབ་ཀྱི་སེམས་ལས་སངས་རྒྱས་འབྱུང་ཡང་།
དངོས་འཛིན་དང་འདྲེས་ན་འཁོར་བའི་སྡུག་བསྔལ་བསྐྱེད་པས་དུག་ཅན་གྱི་ཟས་དང་འདྲའོ། ། ཡང་ཕྱི་མ་ལྷ་མིའི་བདེ་བ་དང་། ཉན་རང་གི་ཐར་བའི་བདེ་བ་ཐམས་ཅད་བློ་སྦྱོང་གི་དུག་ཡིན་པས་སྤང་བར་བྱའོ། ། ཡང་བདེ་བ་འདོད་པས་གཞན་ལ་ངན་སེམས་བྱར་མི་རུང་བ་ཉིད། སྐྱིད་ཀྱི་ཡན་ལག་ཏུ་སྡུག་མ་འཚོལ། ཞེས་བྱ་བ་ནི། དགྲ་ཤི་ན་རང་ལ་གནོད་པ་བྱེད་པ་མེད་པ་དང་། ཉེ་འབྲེལ་ཤི་ན་དེའི་ནོར་བདག་ལ་ཡོང་དུ་རེ་བ་དང་། སྒོམ་ཆེན་གྲོགས་པོ་ཤི་ན་ཡུལ་དེར་རང་ལ་བསོད་ནམས་ཡོང་དུ་རེ་བ་ལ་སོགས་པ་དང་། ཁྱིམ་པ་དང་ཐུན་མོང་བས་སོ་ནམ་རྣམ་བཞི་ལས་སྐྱིད་པར་རེ་བ་དང་།
དེ་ཐམས་ཅད་སྐྱིད་པ་འདོད་པས་སྡུག་བསྔལ་འཚོལ་བ་ཡིན། གླང་རི་ཐང་པའི་བླ་སྨན་ཇོ་བཙུན་རིན་བྱང་དཔོན་གཡོག་ལ་ཡོན་བདག་ཀུན་གྱི་ཞོ་བསྐྱལ་ནས་སྐྱིད་པ་ལ་སྡུག་བཙལ་ཏེ། དེ་བས་ཀྱང་འཛོམས་པ་གཅིག་པ་བཞེད་ནས་མཛོ་མོ་གཅིག་སྲེལ་བས་ཞོ་ལ་སོགས་པ་སྐྱེལ་བའི་འཕྲོ་ཆད། དབྱར་མཛོ་ཞིང་གསེབ་ཏུ་སོང་ཞིང་ཉེ་གནས་པ་སྦྱོང་ལོ། དེ་ལྟ་བུ་ལ་སོགས་པ་སྐྱིད་ཀྱི་ཡན་ལག་དུ་སྡུག་བསྔལ་འཚོལ་བ་མང་པོ་ཡོང་བ་རྣམས་སྤང་ལ། སེམས་ཅན་ཐམས་ཅད་བདེ་ན་དགའ། སྐྱིད་ན་དགའ་བ་ལ་བསམ་པ་བཟང་ཟེར་བ་ཡིན་པས་དེ་ལྟར་བྱ་གསུངས། དེ་རྣམས་ཀྱི་ཐབས་ཀུན་རྫོབ་བྱང་ཆུབ་ཀྱི་སེམས་བསྒོམ་པ་བསྟན་ནས། ད་ནི་ཤེས་རབ་ཀྱི་ཆ་དོན་དམ་བྱང་ཆུབ་ཀྱི་སེམས་བསྒོམ་པ་བསྡུས་ཏེ་བསྟན་པ་ནི། བརྟན་པ་ཐོབ་ནས་གསང་བ་བསྟན། །
ཞེས་པ་ནི། དོན་དམ་པའི་བྱང་ཆུབ་ཀྱི་སེམས་ཉམས་སུ་བླང་བར་བསྟན་པ་འདི་ལ་སྦྱོར་བ་དང་། དངོས་གཞི་དང་། རྗེས་གསུམ་དུ་གནས་པ་ལས། དང་པོ་ནི། དཀོན་མཆོག་གི་མཆོད་ཁང་དུ་ལྷ་དང་བླ་མ་ལ་མཆོད་པ་ཕུལ་ལ་གསོལ་བ་བཏབ་ལ། བསམ་གཏན་གྱི་ཁང་པར་སྟན་བདེ་བ་ལ་སྐྱིལ་ཀྲུང་གིས་འདུག་སྟེ། དབུགས་ཉི་ཤུ་རྩ་གཅིག་བགྲང་ངོ་། ། དེ་ནས་ལུས་ངག་ཡིད་གསུམ་བསམ་གཏན་གྱི་སྣོད་དུ་རུང་བར་བྱས་པའོ། ། དེ་ནས་ཀུན་རྫོབ་བྱང་ཆུབ་ཀྱི་སེམས་སྔོན་དུ་བཏང་ལ།
དངོས་གཞི་ནི། འདི་ཀུན་ཅིག་ཅར་འཇུག་པའི་ལུགས་ཡིན་པས། དངོས་གཞི་བདག་ཐམས་ཅད་ཀྱི་སྟོང་པ་ཅིག་ཅར་སྒོམ་ཡང་། སྦྱོར་བའི་དུས་སུ་སོ་སོར་རྟོགས་པའི་ཤེས་རབ་ཀྱི་རིམ་པར་རྩིས་ལ་གདབ་སྟེ། འདི་ནི་ཞི་གནས་ཀྱི་རླན་གྱིས་རྟོགས་པའི་མྱུ་གུ་སྐྱེ་བའི་དགོས་པ་ཡོད་གསུངས། དེ་ལ་ཐོག་མར་གཟུང་བ་རང་བཞིན་མེད་པར་བསྒོམ་པ་ནི། ཆོས་རྣམས་རྨི་ལམ་ལྟ་བུར་བསམ། ། ཞེས་པས་བསྟན་ཏེ། འདི་ལྟར་སྣང་བ་རང་བཞིན་གྱི་ཕྱི་ནང་སྣོད་བཅུད་འདི་ཐམས་ཅད་རང་གི་སེམས་འཁྲུལ་པའི་སྣང་བ་ཙམ་ལས་མ་གཏོགས་པ་སེམས་ལས་ཐ་དད་པའི་དོན་རྡུལ་ཙམ་ཡང་ཡེ་ནས་གྲུབ་པ་མེད། རིག་པས་དཔྱད་ན་རིགས་དོན་བདེན་པ་མེད་པར་སེམས་པ་དང་།
དེ་ནས་འཛིན་པ་རང་བཞིན་མེད་པར་བསྒོམ་པ་ནི། མ་སྐྱེས་རིག་པའི་གཤིས་ལ་སྤྱད། ། ཅེས་གསུངས་པས་སེམས་འདི་ཡང་འདས་པ་འགག མ་འོངས་པ་མ་སྐྱེས། ད་ལྟ་བ་ཡང་ཆ་གསུམ་དང་ལྡན་ཞིང་གནས་འདི་ན་གནས་བྱ་བ་དང་། ཁ་དོག་དང་དབྱིབས་དང་བོངས་ཚོད་ལ་སོགས་པ་གཤིས་སྤྱིར་མ་གྲུབ་ཅིང་མ་སྐྱེས་པར་བསམ་པ་དང་། དེ་ནས་ཆོས་ཐམས་ཅད་རང་བཞིན་མེད་པར་བསྒོམ་པ་ནི། གཉེན་པོ་ཉིད་ཀྱང་རང་སར་གྲོལ། ། ཞེས་པས་ཡུལ་སེམས་ཐམས་ཅད་སྟོང་པ་ཉིད་དུ་དཔྱད་པའི་གཉེན་པོ་བྱེད་པའི་སེམས་འདི་ཉིད་ཀྱང་མ་གྲུབ་པས་ཡུལ་སེམས་གཉིས་སུ་མ་འདུས་པའི་ཤེས་བྱ་མེད་ལ། དེ་གཉིས་རང་བཞིན་མེད་པར་དཔྱད་ཟིན་པའི་ཕྱིར་རོ། །
དེ་ལྟར་སྤྱིར་ཡང་མ་གྲུབ་པ་ལ་ཅིར་ཡང་མི་འཛིན་པའི་ངང་ལ་གློད་ལ། རིག་པ་གསལ་ལ་མི་རྟོག་པ་འདི་བྱིང་རྒོད་ཀྱི་དབང་དུ་མི་བཏང་བར་སོ་མར་བཞག་གོ ། ཅེས་སྟོན་པས། ལམ་གྱི་ངོ་བོ་ཀུན་གཞིའི་ངང་ལ་གཞག ། བདུན་པོ་སེམས་བྱུང་རྟོག་པ་ཡིན་པས་སྤང་།་་་་་ ཆོས་ཐམས་ཅད་ཀྱི་རྩ་བའང་གཞི་སྨྲ་བསམ་བརྗོད་དུ་མེད་ཅིང་སྤྲོས་པ་དང་བྲལ་བས་གཞི་ལ་ཇི་ལྟར་གནས་པ་བཞིན་དུ་སྤངས། དེ་ལྟར་བཞག་ཅིང་ཉམས་སུ་བླངས་པར་བྱའོ། ། སྣ་ཚོགས་བདུན་པོ་སེམས་བྱུང་རྟོག་པ་ཡིན་པས་རྟོག་པའི་ཤེས་པ་ཡུལ་ཅན་རང་དགར་བར་མི་བཏང་བར་རྟོག་པ་གང་སྐྱེས་ལ། རིག་པས་བལྟས་ལ་ཆོས་ཉིད་ཀྱི་ངང་དུ་གློད་ལ། ཕྱིས་རྟོག་པ་སྐྱེས་ཚད་ཀྱང་རིག་པས་རིག་པ་ལ་བལྟས་ལ་ཆོས་ཉིད་ཀྱི་ངང་དུ་གློད་ཅིང་གྲོལ་བར་བྱའོ།།
ཞེས་གསུངས་པ་ཡིན་ནོ། ། དེ་ཡང་ཐུན་ཆུང་ལ་གྲངས་མང་བ་སྟེ། ཐུན་ཞབས་བསྡུ་བ་དང་བཅས་ཤིང་བཟང་གྱེས་བྱེད་པ་མཆོག་ཡིན་ནོ། ། ཞེས་པ་ལྟར་རོ། ། རྗེས་ལ་བྱ་བ། ཐུན་མཚམས་སྒྱུ་མའི་སྐྱེས་བུར་བསམ། ། ཞེས་གསུངས་པ་ཡིན་ནོ། ། ཕུང་པོ་ལྔ། དབང་པོ་དྲུག སྤྱོད་ལམ་རྣམ་བཞི་ཐམས་ཅད་རྟེན་འབྲེལ་ཚོགས་པའི་སྣང་བ་སྒྱུ་མ་ལྟ་བུར་ཤེས་པར་བྱས་ནས་བདེན་འཛིན་དང་ཆགས་སྡང་ལ་སོགས་པའི་རྗེས་སུ་མི་འབྲང་བར་མ་རྟོགས་པའི་འགྲོ་བ་ལ་སྙིང་རྗེ་སྐྱེ་ཞིང་མཉམ་བཞག་གི་ཉམས་མ་དོར་བས་ཟུང་འཇུག་ཆེན་པོའི་ངང་ལ་གནས་པར་བྱའོ། །
དེ་ལྟར་བསྒྲུབ་པ་ཐམས་ཅད་ཀྱང་། དངོས་འཛིན་ཞེན་པས་མ་སླད་པར། ། མཁའ་བཞིན་ཡེ་སྟོང་ཆེན་པོར་འགྱེར། ། འཆི་མེད་བདེ་ཆེན་ངང་དུ་འགྲོ། ། ཞེས་གསུངས་པ་ཡིན་ནོ། ། དུས་གསུམ་རྒྱལ་བ་སྲས་བཅས་ཀུན་གྱི་ལམ། ། ཐེག་ཆེན་སྡེ་སྣོད་མ་ལུས་ཀུན་གྱི་བཅུད། ། བླ་མ་རྣམས་ཀྱི་ཐུགས་དམ་ཀུན་གྱི་གཙོ། ། བློ་སྦྱོང་གདམས་པ་ཟབ་མོ་འདི་ཡིན་ནོ། ། རྣམ་དབྱེ་མ་ལུས་གཅིག་ཏུ་བསྡུ་ཕྱིར་དང་། །
རྣམ་དབྱེའི་བྱེ་བྲག་ཁྱད་པར་རྟོགས་ཕྱིར་དང་། ། རྣམ་གཉིས་ལ་བརྟེན་གོ་བ་སླ་ཕྱིར་དང་། ། རང་སེམས་དགའ་བ་བསྐྱེད་ཕྱིར་འདི་བྱས་སོ། ། རིན་ཆེན་བླ་མས་བླ་མའི་གསུང་ལ་བརྟེན། ། རང་གིས་བློས་ཀྱང་ཅུང་ཟད་དོན་ལ་སྦྱོང་། ། འབྲེལ་དང་གོ་རིམ་གནད་ཀྱི་གདམས་པ་དང་། ། བཅས་པའི་ཚུལ་གྱིས་བློ་སྦྱོང་འདི་བཤད་དོ། ། དེ་ལྟར་གྱུར་ལ་འགལ་འཁྲུལ་ཅི་མཆིས་པ། ། བླ་མ་བརྒྱུད་པར་བཅས་ལ་བཟོད་པར་གསོལ། ། ལ་ལས་མཐོང་སྟེ་མ་དད་སྐྱེས་གྱུར་ན། །
རྒྱུ་མཚན་བསྟན་ཕྱིར་དེ་ཡང་བཟོད་པར་གསོལ། ། བདག་གིས་འདི་སྦྱར་དགེ་བའི་མེ་ཏོག་ལ། ། འགྲོ་དྲུག་བུང་བའི་ཚོགས་ཀྱིས་ཉེར་བསྟེན་ཏེ། ། གཞན་དོན་རོ་གཅིག་སྦྲང་རྩི་ལེགས་སྤྱད་ནས། ། ཆོས་འདི་ནམ་མཁའི་དོན་དུ་བྱེད་པར་ཤོག ། འདི་སངས་རྒྱས་བསྒོམ་པའི་ཚོགས་བཤད་ཆེན་མོ་ཡིན་ཞིང་། སེམས་དཔའ་ཆེན་པོས་མཛད་པའི་བློ་སྦྱོང་གི་ཁྲིད་ཡིག་གི་བཏུས་གཞི་ཡང་འདི་ཡིན་ནོ། ། ལུང་མ་ཐོབ། ། ཛ་ག་ཏཾ།། PAGE * MERGEFORMAT 2 བློ་སྦྱོང་ཚོགས་བཤད་མ།
PAGE * MERGEFORMAT 77
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
