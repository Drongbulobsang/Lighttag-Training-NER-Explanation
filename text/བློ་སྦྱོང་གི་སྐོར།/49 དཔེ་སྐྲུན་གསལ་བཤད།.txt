བློ་སྦྱོང་གི་སྐོར།
པོད ༤༩
དཔེ་སྐྲུན་གསལ་བཤད།
དཔེ་སྐྲུན་གསལ་བཤད། ༄༅། །སྤྱི་ལོ་ ༢༠༠༧ ཟླ་བ་ ༦ ཚེས་ ༥ ནས་ ༡༤ བར་ཉིན་བཅུའི་རིང ༸སྐྱབས་རྗེ་བདེ་བར་གཤེགས་པ་མཁན་ཆེན་དམ་པ་ཨ་པད་རིན་པོ་ཆེའི་ཞལ་སྔ་ནས་ཀྱིས་རྗེ་བཙུན་འཇམ་པའི་དབྱངས་ཀྱིས་ས་ཆེན་ཀུན་དགའ་སྙིང་པོར་བསྩལ་བའི་བློ་སྦྱོང་ཞེན་པ་བཞི་བྲལ་འདི་ཉིད་རིས་མེད་མཁན་པོ་བླ་སྤྲུལ་དགེ་འདུན་འདུས་ཚོགས་བརྒྱ་ཕྲག་བརྒལ་བར། བལ་ཡུལ་རྒྱལ་ཡོངས་གསུང་རབ་སློབ་གཉེར་ཁང་དུ་བཀའ་ཁྲིད་མཛད་པ་ད་ལམ་ཡིག་ཐོག་ཏུ་ཕབ་སྟེ་(བློ་སྦྱོང་ཞེན་པ་བཞི་བྲལ་གྱི་འགྲེལ་པ་)ཞེས་བྱ་བ་མགོན་པོ་གང་ཉིད་དགོངས་པ་ཞི་དབྱིངས་སུ་གཏད་ནས། མི་ལོ་ཧྲིལ་པོ་གཅིག་འཁོར་བའི་དགོངས་རྫོགས་དུས་ཆེེན་དང་སྟབས་བསྟུན་རབ་འབྱམས་ཆོས་ཀྱི་མཆོད་སྦྱིན་ཟབ་མོར་དམིགས་ཏེ་ཕུལ་བ་ལགས་ན། བགྱི་བ་བཟང་པོ་འདི་ལས་བྱུང་བའི་རྣམ་དཀར་གྱི་ལེགས་བྱས་ཟད་མི་ཤེས་པ་དེས་མགོན་པོ་གང་ཉིད་ཀྱི་ཟག་མེད་ཐུགས་ཀྱི་དགོངས་པ་ཡོངས་སུ་རྫོགས་ཤིང་འབྲེལ་ཡོད་སྐྱེ་འགྲོ་ཀུན་ཟབ་གསང་ཐུགས་བརྩེའི་གུར་ཁྱིམ་ལས་ནམ་ཡང་མི་འདོར་བའི་སྨོན་ལམ་ཟབ་མོ་ཞུ་བ་ལགས་སོ། ། ༄༅། །བལ་ཡུལ་རྒྱལ་ཡོངས་གསུང་རབ་སློབ་གཉེར་ཁང་དུ་མཁན་ཆེན་དམ་པ་ཨ་པད་རིན་པོ་ཆེ་མཆོག་གིས་ཉིན་བཅུའི་རིང་ཐེག་པ་ཆེན་པོ་ཞེན་པ་བཞི་བྲལ་གྱི་སྒོམ་ཁྲིད་གནང་བ་དེ་ཉིད་ཡིག་ཐོག་ཏུ་ཕབ་འབྲི་ཞུས་པ་ཀུན་ཕན་བདུད་རྩིའི་ཆར་རྒྱུན་ཞེས་བྱ་བ་བཞུགས་སོ།། །། ༄༅། ། ཐོག་མའི་སེམས་བསྐྱེད། སེམས་ཅན་ཐམས་ཅད་ཀྱི་དོན་དུ་སངས་རྒྱས་འཐོབ་པར་བྱ། དེའི་ཆེད་དུ་ཆོས་གསན་སྙམ་པའི་ཐུགས་བསྐྱེད་དང་བཅས་པའི་སྒོ་ནས་ཆོས་གསན་གནང་རོགས། །
ལྷན་རྒྱས་རྣམས་ཐག་རིང་པོ་ནས་ཆོས་ལ་དོ་འཁུར་ཆེན་པོ་བྱས་ཏེ་ཕེབས་པ་ལ་དགའ་པོ་བྱུང༌། ། ད་ལན་ངས་ཆོས་བཤད་བྱ་ནི་གཙོ་བོ་ཞེན་པ་བཞི་བྲལ་ཡིན། སྤྱིར་སངས་རྒྱས་ཀྱི་ཆོས་ལ་གསུམ་ཡོད། སངས་རྒྱས་བཅོམ་ལྡན་འདས་ཀྱིས་གསུངས་པའི་བཀའ་མདོ་སྡེ། རྒྱ་གར་ལ་སོགས་པའི་མཁས་པ་རྣམས་ཀྱིས་མཛད་པའི་སངས་རྒྱས་ཀྱི་དགོངས་པ་འགྲེལ་བའི་བསྟན་བཅོས། བཀའ་དང་བསྟན་བཅོས་དེ་རྣམས་ཀྱི་ནང་ལ་མཐོ་རིས་དང་ཐར་པ་ཐོབ་པའི་ལམ་མང་པོ་གསུངས་པ་རྣམས་གཙོ་བོ་ལས་དང་པོ་པ་རྣམས་ཀྱི་དོན་དུ་གོ་རིམ་བསྒྲིགས་ནས་ཉམས་སུ་ལེན་སྟངས་བཤད་པའི་མན་ངག་དང་གསུམ་ཡོད། མན་ངག་ལ་ཡང་མང་པོ་ཡོད། བོད་ལའང་ཉན་ཐོས་ཀྱི་ཐེག་པ་དང་གསང་སྔགས་མ་ཡིན་པའི་ཐེག་པ་ཆེན་པོའི་མན་ངག་མང་པོ་ཡོད། དེའི་ནང་ནས་བོད་ལ་གྲགས་ཆེ་ཤོས་ནི་རྗེ་བཙུན་འཇམ་པའི་དབྱངས་ཀྱིས་ས་ཆེན་ཀུན་དགའ་སྙིང་པོ་ལ་གནང་བའི་ཞེན་པ་བཞི་བྲལ་དང༌། གསེར་གླིང་པས་ཇོ་བོ་རྗེ་དཔལ་ལྡན་ཨ་ཏི་ཤ་ལ་གནང་བའི་བློ་སྦྱོང་གཉིས་ཡིན།
ཞེན་པ་བཞི་བྲལ་ནི་རྗེ་བཙུན་འཇམ་པའི་དབྱངས་ཀྱིས་གསུངས་པ་རེད། འཇམ་པའི་དབྱངས་ཀྱི་ཆེ་བ་བརྗོད་པའི་སྐབས་མདོའི་ནང་འདི་འདྲ་གསུངས་ཡོད། སངས་རྒྱས་གཅིག་གི་མཚན་སྨོས་ན་བསོད་ནམས་ཆེན་པོ་ཡོད་གསུངས་པ་རེད། དེ་ལས་ཀྱང་སངས་རྒྱས་མང་པོའི་མཚན་སྨོས་པ་ཡིན་ན་བསོད་ནམས་ཆེ་བ་ཡོད་པ་བཤད་མ་དགོས་པ་རེད། ཆུ་བོ་གངྒཱའི་འགྲམ་གྱི་བྱེ་མ་སྙེད་ཀྱི་ཚད་ཀྱི་སངས་རྒྱས་ཀྱི་མཚན་བསྐལ་པར་བརྗོད་པ་ལས་ཀྱང་འཇམ་པའི་དབྱངས་ཀྱི་མཚན་ལན་གཅིག་བརྗོད་ན་བསོད་ནམས་ཆེ་བ་ཡོད་གསུངས་པ་རེད། གྲངས་དེ་སྙེད་ཀྱི་སངས་རྒྱས་ཐམས་ཅད་ཀྱི་མཛད་པ་ཕྲིན་ལས་འཇམ་པའི་དབྱངས་ཀྱིས་གནང་གི་ཡོད་པས་དེ་འདྲ་གསུངས་པ་རེད། བདག་ཅག་གི་སྟོན་པ་ལ་སོགས་པའི་སངས་རྒྱས་མང་པོ་དང་པོ་བྱང་ཆུབ་མཆོག་ཏུ་ཐུགས་བསྐྱེད་བཅུག དེ་ནས་ལམ་ཉམས་ལེན་བྱེད་བཅུག དེ་འདྲ་བྱས་པ་ཡིན་པས་འཇམ་པའི་དབྱངས་ལ་སངས་རྒྱས་ཐམས་ཅད་ཀྱི་ཡབ་གསུངས་པ་རེད། རྒྱུ་མཚན་གཞན་དག་གཅིག་ལ།
ངེས་དོན་གྱི་འཇམ་པའི་དབྱངས་ཞེས་པ་ནི་སངས་རྒྱས་ཐམས་ཅད་ཀྱི་ཐུགས་སམ་ཤེས་རབ་ལ་གསུང་གི་ཡོད་རེད། དེའི་རྒྱུ་མཚན་གྱིས་ཀྱང་འཇམ་པའི་དབྱངས་ལ་སངས་རྒྱས་ཐམས་ཅད་ཀྱི་ཡབ་ཅེས་ཞུ་གི་ཡོད་རེད། རྗེ་བཙུན་བྱམས་པ་མགོན་པོས་ང་འདྲ་བའི་ས་བཅུ་པའི་བྱང་ཆུབ་སེམས་དཔའ་མང་པོས་གཟབ་གཟབ་བྱས་ནས་བལྟས་ནའང་འཇམ་པའི་དབྱངས་ཀྱིས་ཞབས་འདོར་སྟངས་ཙམ་ཡང་རྟོགས་ཐུབ་ཀྱི་མ་རེད་གསུངས་པ་རེད། དེ་ལ་སོགས་པའི་འཇམ་པའི་དབྱངས་ཀྱི་ངོ་མཚར་ཆེ་བའི་རྣམ་ཐར་མང་པོ་མདོའི་ནང་ན་གསུངས་ཡོད་རེད། སློབ་སྦྱོང་དང་ཉམས་ལེན་ཇི་ལྟར་མཛད་དགོས་པའི་སྐོར་བཤད་པ། ཞེན་པ་བཞི་བྲལ་གྱི་སྐོར་ལ་ཡིག་ཆ་ཁ་ཤས་འདུག དེ་ཚོའི་ནང་ནས་ད་ལན་ང་ཚོས་འཆད་ཉན་གྱི་གཞི་དེ་ཀུན་མཁྱེན་གོ་རམས་པའི་གསུང་དེ་ལ་བྱེད་ཀྱི་ཡིན། ཁྱེད་རྣམ་པས་འཛིན་གྲྭ་ཚོགས་དུས་དེའི་སྟེང་ནས་གཟིགས་རོགས་གནང༌། འགྲེལ་པ་གཞན་དག་ཡང་གཟིགས་རོགས་གནང། ང་ལ་བསྒོམས་ཟིན་པའི་ཉམས་མྱོང་བཤད་རྒྱུ་མེད་ལ།
སྔོན་མེད་པའི་ལེགས་བཤད་དེ་འདྲ་ཡང་བཤད་རྒྱུ་མེད། འོན་ཀྱང་གཙོ་བོ་སློབ་སྦྱོང་བྱེད་མཁན་ཕྱི་རྒྱལ་ནས་ཡོང་མཁན་ཚོ་ཡིན་སྟབས། སངས་རྒྱས་ཀྱི་ཆོས་ལ་དད་པ་ཡོད་པ་གང་ཞིག་ལ་གཞུང་ཆེན་པོ་སློབ་སྦྱོང་བྱེད་མ་མྱོང་མཁན་ཚོ་ལ་དཀོན་མཆོག་གསུམ་གྱི་ཡོན་ཏན་དང༌། ཐེག་པ་ཆེན་པོའི་ཆོས་སྐོར་མང་ཙམ་བཤད་ན། སེམས་ཀྱི་ཐོག་ལ་ཐེག་པ་ཆེན་པོའི་ཆོས་ཀྱི་བག་ཆགས་འཇོག་གི་རེད་བསམ་པའི་རེ་བ་བྱེད་ཀྱི་ཡོད། ད་ལན་ཉིན་བཅུ་ཡི་རིང་ལ་སློབ་སྦྱོང་དང་ཉམས་ལེན་གཉིས་ཆ་མཉམ་དུ་བྱས་ནས་ཐོས་བསམ་སྒོམ་གསུམ་མཉམ་པོ་བྱེད་རྒྱུའི་འཆར་གཞི་བྱས་ནས་རང་སྦྱོང་ཚུགས་སྟངས་གཅིག་བཟོས་ཡོད་རེད། ཉི་མ་རེ་ལ་རང་སྦྱོང་དང་ཆོས་ཐུན་བསྡོམས་ཚར་བཞི་རེ་ཚུགས་ཀྱི་རེད། དཔེར་ན་རང་སྦྱོང་བྱེད་རྒྱུའི་དུས་ཡུན་ཆུ་ཚོད་གཅིག་དང་ཕྱེད་ཀ་ཙམ་ཡོད་པ་ཡིན་ན། དང་པོ་སྐར་མ་བཞི་བཅུ་ཞེ་ལྔའི་རིང་སློབ་སྦྱོང་བྱེད། དཔེ་ཆ་དེ་ཚོ་ཀློག།
ཐོས་བསམ་བྱེད། དུས་ཚོད་ཕྱེད་ཀ་ལ་བསྒོམ་བྱེད། ཡང་ན་རང་སྦྱོང་ཚོགས་ཐུན་གཅིག་ལ་སློབ་སྦྱོང་བྱེད། གཞན་རྣམས་ཀྱི་སྐབས་སུ་སྒོམ་བྱས་ན་འགྲིག་གི་རེད། སངས་རྒྱས་ཀྱི་གསུང་ཚིགས་སུ་བཅད་པ་གཅིག་ལ་ཡང་ཐོས་བསམ་བསྒོམ་གསུམ་བྱེད་དགོས་ཀྱི་ཡོད་རེད། དེ་གསུམ་བྱས་པ་ལས་ཤེས་རབ་གསུམ་སྐྱེ་ཡི་ཡོད་རེད། ཐོས་པའི་ཤེས་རབ་ཟེར་བ་དེ་སློབ་དཔོན་ལས་ཤེས་པ་དང༌། ཡང་ན་གཞན་དག་གིས་བརྩམས་བཞག་པའི་དཔེ་ཆ་བལྟས་ནས་ཤེས་པ་ལ་ཟེར་གྱི་ཡོད་རེད། དེ་ནས་ཐོས་པའི་ཤེས་རབ་བྱུང་ཚར་བའི་རྗེས་སོ་སོས་དཔྱད་པ་གཏོང་དགོས་ཀྱི་ཡོད་རེད། སོ་སོས་རིགས་རྩལ་བཏོན་ཏེ་དཔྱད་པ་བཏང་ན་ཐོས་པ་བྱས་པ་ལས་ཀྱང་དོན་དག་ངེས་པ་ཡོང་གི་ཡོད་རེད།
དེ་ལ་བསམ་བྱུང་གི་རིག་པའམ་ཤེས་རབ་ཟེར་གྱི་ཡོད་རེད། ཆོས་གཞན་ལ་བཤད་པའི་སྐབས་སུ་དོན་ཚན་གཅིག་ལ་གཞུང་དོན་ངོ་མ་འདི་ཡིན་ཞེས་ཐག་གཅོད་མ་ཐུབ་ཀྱང་མཁས་པ་མང་པོའི་བཤད་སྲོལ་མི་འདྲ་བ་མང་པོ་འདི་འདྲ་ཡོད་རེད་ཟེར་ནས་བཤད་བཞག་ན་འགྲིགས་འགྲོ་གི་རེད། མཁས་ཉམས་དོད་པོ་ཡོང་གི་ཡོད་རེད། ཡིན་ན་ཡང་ཉམས་ལེན་བྱེད་པའི་སྐབས་སུ་དེ་འདྲས་འགྲིག་གི་མ་རེད། གཅིག་གི་སྟེང་དུ་ཐག་བཅད་དགོས་ཀྱི་ཡོད་རེད། དཔེར་ན་ས་ཆ་རྒྱུས་མེད་པ་གཅིག་ལ་འགྲོ་བའི་སྐབས་ལམ་ཀ་གཉིས་ཐུག་ཡོང་ན་གཅིག་གི་སྟེང་དུ་འགྲོ་རྒྱུ་ཐག་གཅད་དགོས་ཀྱི་རེད་མ་གཏོགས་གཉིས་ཀའི་ཐོག་ལ་འགྲོ་ཤེས་ཀྱི་མ་རེད། དེས་ན་དེ་འདྲ་བྱས་ནས་ཐག་གཅོད་ངེས་པོ་ཞིག་བྱེད་དགོས་ཀྱི་ཡོད་རེད། དེ་ནས་གང་ངེས་ཚར་བ་དེ་ལ་སེམས་བཞག་ནས་ཡང་ཡང་དྲན་ཏེ་གོམས་ཆ་ལེན་པ་ལ་བསྒོམ་མམ་ཉམས་སུ་ལེན་པ་ཟེར་གྱི་རེད། བསྒོམ་གྱི་གནས་སྐབས་སུ་ཞི་གནས་དང་ལྷག་མཐོང་གཉིས་ཀྱི་སྐོར། བསྒོམ་ལ་ཞི་གནས་དང་ལྷག་མཐོང་གཉིས་ཡོད།
བསམ་གཏན་བསྒོམས་ནས་སེམས་ལ་གནས་ཆ་ཐོབ་པའམ། ཁྱད་པར་ཞི་གནས་ཐོབ་ན་དེ་རྟེན་དུ་ བྱས་ནས་བྱམས་སྙིང་རྗེ་སོགས་གང་བསྒོམ་ཡང་མགྱོགས་པོ་སེམས་འབྱོངས་པ་དང་གྲུབ་འབྲས་འཐོན་པ་ཡོང་གི་ཡོད་རེད། ཐེག་པ་གསུམ་ཆར་གྱི་ལམ་གོང་མ་རྣམས་ཀྱི་རྟེན་དུ་ཞི་གནས་མེད་དུ་མི་རུང་བ་རེད། འོན་ཀྱང་ཞི་གནས་མེད་མཁན་གྱིས་འཆི་བ་མི་རྟག་པ་དང་བྱམས་སྙིང་རྗེ་སོགས་རྩེ་གཅིག་ཏུ་བསྒོམ། ཡང་ནས་ཡང་དུ་བསྒོམ་ན་འཆི་བ་མི་རྟག་པའི་མངོན་རྟོགས་དང་བྱམསསྙིང་རྗེ་སོགས་སྐྱེ་ཐུབ་ཀྱི་ཡོད་རེད། བསྒོམ་བྱེད་སྟངས་ལ་དཔྱད་བསྒོམ་དང་འཇོག་བསྒོམ་གཉིས་ཡོད་རེད། དཔེར་ན་ཞི་གནས་བསྒོམ་པ་ཡིན་ན། སེམས་དམིགས་པ་གཅིག་གི་སྟེང་ནས་གཞན་དུ་མི་འཕྲོ་བ་བྱས་ནས་ཡང་ཡང་བསྒོམ་དགོས་རྒྱུ་ཡིན་པ་རེད། དེ་ལ་དཔྱད་པ་གཏོང་མི་དགོས་པ་རེད། དེ་མིན་ལྷག་མཐོང་ངམ་བདག་མེད་པ་བསྒོམ་ན་སྒོམ་སྟངས་ལ་དཔྱད་སྒོམ་དང༌།
འཇོག་སྒོམ་གཉིས་ཡོད་རེད། དཔེར་ན་བདག་མེད་པ་ལྟ་བུ་ཡིན་ན་བདག་མེད་པའི་རྒྱུ་མཚན་གཅིག་གམ་མང་པོ་བསམས་ནས་དེས་སྒྲོ་འདོགས་ཆོད་པའི་དོན་ལ་རྩེ་གཅིག་ཏུ་འཇོག་པ་ལ་དཔྱད་སྒོམ་ཟེར་གྱི་ཡོད་རེད། རྒྱུ་མཚན་སྔོན་ལ་ངེས་ཚར་བ་གོམས་ཆ་ཡོད་མཁན་ཞིག་ཡིན་ན་བདག་མེད་པ་ཡིན་པའི་ཡིན་སྟངས་ཀྱི་རྒྱུ་མཚན་གྱི་ཐོག་ལ་བསམ་བློ་མ་བཏང་བར། བདག་མེད་པ་དེའི་ཐོག་ཏུ་དམིགས་པ་གཏད་པ་དེ་ལ་འཇོག་སྒོམ་ཟེར་གྱི་ཡོད་རེད། དཔེར་ན་སྙིང་རྗེ་བསྒོམ་ན། སེམས་ཅན་ཐམས་ཅད་ལ་སྙིང་རྗེ་དགོས་པའི་རྒྱུ་མཚན། སེམས་ཅན་ཐམས་ཅད་མ་ཡིན་པ་དང༌། སྡུག་བསྔལ་མང་པོ་ཡོད་པར་བསམ་པ་སོགས་སྔོན་དུ་བཏང་ནས་རྙིང་རྗེ་བསྒོམ་པ་དེ་དཔྱད་སྒོམ་རེད། རྒྱུ་མཚན་དེ་འདྲ་གང་ཡང་མ་བསམས་པའི་ཐོག་ནས་སེམས་ཅན་ཐམས་ཅད་སྙིང་རེ་རྗེ། སྙིང་རེ་རྗེ་ཞེས་བསམ་པའི་བསམ་བློ་དེའི་ཐོག་ཏུ་སེམས་རྒྱུན་དུ་འཇོག་པ་ལ་འཇོག་སྒོམ་ཟེར།
སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་ཅེས་སོགས་ཀྱི་ཚིག་བརྗོད། ཕྲེང་བ་བགྲངས། ཚར་བརྒྱ་ཙམ་འདོན། སེམས་ཀྱིས་ཀྱང་དེ་བཞིན་ཚར་བརྒྱ་དྲན་ན་ཚིག་དེས་ཕན་ཐོགས་ཀྱི་ཡོད་རེད། དེ་རྣམས་སྤྱིར་བཏང་རེད། ། དགེ་བ་ཇི་ལྟར་བྱེད་དགོས་པའི་སྐོར་བཤད་པ། ད་ལན་ཉིན་བཅུའི་འཛིན་གྲྭའི་དུས་ཡུན་རིང་ལ་དགེ་བ་བྱེད་སྟངས་མང་པོ་དེ་རིང་ནས་བཟུང་འགོ་འཛུགས་དགོས་རེད། དཔེར་ན། གསང་སྔགས་ཀྱི་ནང་ལ་ཁ་ཟས་ཀྱི་རྣལ་འབྱོར། སྤྱོད་ལམ་གྱི་རྣལ་འབྱོར་སོགས་མང་པོ་བཤད་ཀྱི་རེད།
ཕ་རོལ་ཏུ་ཕྱིན་པའི་ཐེག་པ་ཆེན་པོ་ལ་ཡང་དེ་འདྲ་ཡོད་རེད། དཔེར་ན་གཉིད་ལོག་པའི་གནས་སྐབས་ན་སེམས་ཅན་ཐམས་ཅད་སངས་རྒྱས་ཆོས་ཀྱི་སྐུ་ཐོབ་པར་ཤོག་ཅིག་བསམ། གཉིད་དེ་ཆོས་སྐུ་རེད་ཟེར་གྱི་ཡོད་མ་རེད་དེ། དེ་དང་ཕྱོགས་མཐུན་དེ་དྲན་པའི་རྐྱེན་བྱས་ཏེ་དེའི་སྐབས་ན་སེམས་ཅན་ཐམས་ཅད་ཀྱིས་ཆོས་སྐུ་ཐོབ་པར་ཤོག་བསམ་པ་ཡིན་ན་གཉིད་དེ་དགེ་བ་ལ་འགྱུར་འགྲོ་ཡི་ཡོད་རེད། གཉིད་སད་དུས་སེམས་ཅན་ཐམས་ཅད་མ་རིག་པའི་གཉིད་སད་པར་ཤོག་བསམ། ཡར་ལངས་དུས་གཟུགས་སྐུ་ཐོབ་པར་ཤོག་བསམ། གོས་གྱོན་དུས་ངོ་ཚ་ཁྲེལ་ཡོད་ཀྱི་གོས་དང་ལྡན་པར་ཤོག་བསམ། ཁྲུས་བྱེད་དུས་ཉོན་མོངས་པའི་དྲི་མ་འཁྲུད་པར་ཤོག་བསམ། དེ་ལ་སོགས་པ་མང་པོ་ཡོད་རེད། མདོ་དང་བསྟན་བཅོས་ནང་ཡོད་པའི་ཚིག་དོན་རྣམས་བློ་ལ་ཟིན།
དུས་ཐོག་ཏུ་དྲན་ཐུབ་པ་བྱུང་ན་ལུང་མ་བསྟན་གྱི་ལས་རྣམས་དགེ་བའི་ལས་སུ་འགྱུར་འགྲོ་ཡི་ཡོད་རེད། ཟ་མ་ཟ་དུས་སེམས་ཅན་ཐམས་ཅད་ཀྱིས་བསམ་གཏན་གྱི་ཟས་ཐོབ་པར་ཤོག་བསམ། དེ་བཞིན་དུ་ཟ་མ་ཟ་དུས་དང་། བཏུང་བ་འཐུང་དུས་རང་གི་ལུས་ལ་འབུ་མང་པོ་ཡོད་པ་དེ་རྣམས་ད་ལྟར་ཟས་ཀྱིས་གསོ། རྗེས་སུ་དམ་པའི་ཆོས་ཀྱིས་གསོ་ཡི་ཡིན་བསམས་ཏེ་ཀུན་སློང་བརྗེས་ན་ཟ་མ་ཟ་བའི་ལས་དེ་དགེ་བར་འགྱུར་འགྲོ་གི་ཡོད་རེད། བསྒོམ་བྱེད་པའི་སྐབས་སུ་ཚུལ་ཁྲིམས་དང་ལྡན་ཞིང་ཐོས་བསམ་གྱིས་སྒྲོ་འདོགས་ཆོད་པ་ཞིག་ཡིན་ན་དངོས་གནས་བྱས་ན་དབེན་པ་གཅིག་ལ་བཞུགས་ནས་བསྒོམ་བྱེད་དགོས་ཀྱི་ཡོད་རེད། ། དབེན་པ་དེ་ལ་གཉིས་ཡོད། ལུས་དབེན་པ་དང༌། སེམས་དབེན་པའོ། ། ལུས་དབེན་པ་ཟེར་ན་མི་གཞན་མེད་པ།
སེམས་དབེན་པ་ཟེར་ན་སེམས་ཅན་དང༌ལོངས་སྤྱོད་སོགས་ལ་ཆགས་པ་དང་འདོད་པའི་རྣམ་རྟོག་སྤངས་པ། དེ་འདྲ་བྱས་ནས་རྩེ་གཅིག་ཏུ་བསྒོམས་ན་མགྱོགས་པོ་ཉམས་འོག་ཏུ་ཚུད་པ་ཡོང་གི་རེད། དེ་མིན་མི་དང་འབྲེལ་བ་མ་བཅད། ལས་ཀ་མང་པོ་བྱེད་ཀྱིན་བསྒོམ་ན་ཡུན་རིང་པོ་བསྒོམས་ནའང་གོ་ཆོད་པ་ཞིག་ཡོང་ཐུབ་པ་དཀའ་ལས་ཁག་པོ་ཡིན་པ་ཐོས་སོང། ད་ལན་ཉིན་བཅུའི་བསྒོམ་གྱི་རིང་ལ་སོ་སོ་ལ་ཁེ་ཙང་གི་ཉལ་ཁང་རེ་ཡོད་པ་ཡིན་སྟབས་སོ་སོའི་ཉལ་ཁང་སྒོ་བརྒྱབ། རང་གི་རྣམ་རྟོག་ཀྱང་སྒོ་བརྒྱབ་བཞག་པ་ཡིན་ན་ལུས་དབེན་པ་དང་སེམས་དབེན་པར་འགྱུར་ཡོང་གི་ཡོད་རེད། དེ་ནས་བསྒོམ་བྱེད་དུས་ལུས་སེམས་ལ་དཀའ་ལས་མེད་པ་དགོས་ཀྱི་ཡོད་པས་ངལ་གསོ་མང་པོ་བརྒྱབ་དགོས་ཡིན་པ་རེད། ལུས་པོ་དལ་པོ་བྱེད། སྐད་ཆ་ཡང་མང་པོ་མི་བཤད། ཁ་འདོན་མང་པོ་མི་བྱེད།
སེམས་པ་ལ་ལས་ཀ་མི་བཀོལ། ལྷོད་པོ་བྱས་ཏེ་སྡོད་དགོས་ཀྱི་ཡོད་རེད། ཉིན་མོ་གཉིད་ཁུག་ན་ཕན་ཐོགས་ཀྱི་མེད་པ་འདྲ། སྐྱོན་བྱེད་ཀྱི་ཡོད་རེད། མཚན་མོ་གཉིད་ཁུག་དགོས་རེད། གཉིད་ཁུག་པ་དེ་ངལ་གསོ་བའི་མཐུན་རྐྱེན་ཡག་ཤོས་རེད། དེས་ན་དགོང་དྲོ་ཐུན་གྲོལ་ཚར་དུས་སྐད་ཆ་མང་པོ་བཤད་རྒྱུ་མེད་པ་རེད། ཕན་ཐོགས་མཁན་གྱི་སྐད་ཆ་ཡིན་ན་མ་གཏོགས་སྐད་ཆ་གཞན་དག་མི་བཤད་པ་དེ་ཐེག་པ་ཆེན་པོའི་ཆོས་གཅིག་རེད། དེ་ཡང་ཉམས་ལེན་བྱེད་དགོས་རེད། ། སྐྱབས་འགྲོའི་ངོ་བོ་བཤད་པ།
ད་སྐྱབས་འགྲོའི་སྐོར་ཞུ་རྒྱུ་ཡིན། སྐྱབས་འགྲོ་ནི་ཉམས་ལེན་ཐམས་ཅད་ཀྱི་རྟེན་དང་ཆོས་ཐམས་ཅད་ཀྱི་སྒོ་རེད། སྐྱབས་འགྲོ་ཟེར་རྒྱུའི་དོན་ནི་འཇིགས་སྐྲག་ཆེན་པོ་གཅིག་བྱུང་ནས་འཇིགས་སྐྲག་དེ་རང་གིས་མེད་པ་བྱེད་མ་ཐུབ་ནས་མེད་པ་བྱེད་ཐུབ་མཁན་གཅིག་ལ་སྐྱབས་འཚོལ། རོགས་པ་འཚོལ་བ་ལ་ཟེར་གྱི་ཡོད་རེད། དཔེར་ན་ཆར་གྱི་འཇིགས་པས་བྲག་སྐྱིབས་ཏུ་འགྲོ་བ་ལྟ་བུ་རེད། ང་ཚོ་ལ་འཇིགས་སྐྲག་གང་ཡོད་རེད་ཟེར་ན། ཚེ་རབས་འཁོར་བ་ཐོག་མ་མེད་པའི་དུས་ནས་ད་ལྟའི་བར་འཇིགས་སྐྲག་དང་གནོད་འཚེ་དང་སྡུག་བསྔལ་མང་པོ་བར་མཚམས་མེད་པར་མྱོང་བསྡད་ཡོད་རེད། ད་དུང་ང་ཚོས་ཐར་པའི་ལམ་ལ་ཞུགས་ནས་འགྱུར་བ་མ་བཏང་བ་ཡིན་ན་མཐའ་མེད་པའི་བར་དུ་འཇིགས་སྐྲག་རྒྱུན་ཆད་རྒྱུ་ཡོད་མ་རེད། དམྱལ་བ་ལ་སླེབས་ཚར་དུས་འཇིགས་སྐྲག་སེལ་ཐུབ་མཁན་གྱི་རོགས་པ་ཞིག་ག་ནས་ཐོབ་ཡོང་བསམས་ནས་ཕྱོགས་བཞི་ལ་རོགས་པ་འཚོལ་གྱི་ཡོད་རེད། ཡིན་ནའང་དེའི་སྐབས་ལ་སྐྱབས་དང་རོགས་པ་ཐོབ་རྒྱུ་ཡོད་མ་རེད།
དེར་བརྟེན་རང་དབང་ཡོད་པའི་གནས་དུས་སུ་དེ་རིང་ནས་སྐྱབས་འགྲོ་བྱེད་དགོས་ཀྱི་ཡོད་རེད་ཅེས་རྒྱལ་སྲས་ཞི་བ་ལྷས་གསུངས་པ་རེད། ། སྐྱབས་འགྲོའི་རྒྱུ་བཤད་པ། དེ་རིང་ཤི་སོང་བ་ཡིན་ན་ངན་སོང་ལ་སྐྱེ་བའི་རྒྱུ་མང་པོ་གཅིག་ཚང་བསྡད་ཡོད་རེད། རྒྱུ་ཡོད་ནའང་འགལ་རྐྱེན་ཡོད་ན་འབྲས་བུ་བཀག་ཐུབ་ཀྱི་རེད་དེ་འགལ་རྐྱེན་ཆོས་རྣམ་དག་དེ་འདྲ་རང་གི་སེམས་རྒྱུད་ལ་ཡོད་མ་རེད། དེས་ན་དེ་རིང་ཤི་སོང་བ་ཡིན་ན་ཕལ་ཆེ་བརྒྱ་ཆ་དགུ་བཅུ་གོ་དགུ་ངན་སོང་དང། དེ་ཡི་ནང་ནས་དམྱལ་བ་ལ་སྐྱེ་རྒྱུའི་ཉེན་ཁ་ཡོད་རེད། དེ་ལྟར་འཇིགས་སྐྲག་མང་པོ་དང་ཆེན་པོ་ཡོད་རེད། རྒྱུ་གཉིས་པ་ནི་དད་པ་རེད། དད་པ་ལའང་གསུམ་ཡོད་རེད། དང་བའི་དད་པ།
འདོད་པའི་དད་པ་དང། ཡིད་ཆེས་ཀྱི་དད་པ་སྟེ་གསུམ་རེད། དང་བའི་དད་པ་ཟེར་ན་དཔེར་ན་ཆུ་རྙོག་པ་མེད་པ་ཞིག་ལ་ཆུ་དྭངས་བ་ཟེར་གྱི་རེད། དེ་ག་ནང་བཞིན་སེམས་དང་བ་ཟེར་དུས་ཐེ་ཚོམ་དང་མ་དད་པའི་རྙོགས་པ་མེད་པའི་སྒོ་ནས་དཀོན་མཆོག་གསུམ་ནི་ཡོན་ཏན་ཆེན་པོ་ཡིན་བསམ་པ་དེ་ལ་དང་བའི་དད་པ་ཟེར་གྱི་ཡོད་རེད། འདོད་པའི་དད་པ་ཟེར་ན་དེ་དག་ཐོབ་འདོད་བྱེད་པ་ལ་ཟེར་གྱི་ཡོད་རེད། ཡིད་ཆེས་ཀྱི་དད་པ་ཟེར་ན། དཀོན་མཆོག་ལ་སྐྱབས་འགྲོ་བྱས། བློ་གཏད་ན་འཇིགས་པ་ཐམས་ཅད་ལས་སྐྱོབ་པ་ལ་བསླུ་བ་མེད་བསམ་པ་དེ་ལ་ཟེར་གྱི་ཡོད་རེད། རྒྱུ་གཞན་གཅིག་དེ་སྙིང་རྗེ་རེད། ཐེག་པ་ཆེན་པོའི་ལམ་དང་འབྲས་བུ་ཚང་མ་སྙིང་རྗེས་བྱེད་ཀྱི་ཡོད་རེད།
སྙིང་རྗེ་མེད་ན་ཐེག་པ་ཆེན་པོའི་ལམ་རྣམ་པར་དག་པ་རྩ་བ་ནས་མ་རེད། དཔེར་ན་སྐྱབས་འགྲོ་ཡིན་ནའང་ཐེག་དམན་གྱི་སྐྱབས་འགྲོ་ནི་རང་ཉིད་ཀྱི་ཆེད་དུ་ཡིན་པས་དེའི་རྒྱུ་འཇིགས་པ་དང་དད་པ་གཉིས་ཡིན། ཐེག་ཆེན་གྱི་སྐྱབས་འགྲོ་ནི་གཞན་གྱི་དོན་དུ་ཡིན་པས་དེའི་རྒྱུར་སེམས་ཅན་ཐམས་ཅད་སྡུག་བསྔལ་ལས་བསྒྲལ་འདོད་ཀྱི་སྙིང་རྗེ་དགོས་པ་ཡིན། ། སྐྱབས་སུ་འགྲོ་ཡུལ་ངོས་བཟུང་བ། གཉིས་པ་སྐྱབས་སུ་འགྲོ་བའི་ཡུལ་ཞུ་རྒྱུ་ཡིན། སྐྱབས་སུ་འགྲོ་བའི་ཡུལ་དེ་ཐེག་དམན་ཡིན་ན། སངས་རྒྱས་ཟེར་ན་སངས་རྒྱས་གཟུགས་ཀྱི་སྐུ་ལ་ཞུ་ཡི་ཡོད་རེད། ཆོས་ཟེར་དུས་ཐེག་པ་དམན་པའི་ཆོས། དགེ་འདུན་ཟེར་དུས་ཐེག་པ་དམན་པའི་འཕགས་པའི་གང་ཟག་བརྒྱད་པོ་དེ་ཚོ་རེད། ཐེག་པ་ཆེན་པོའི་ལུགས་ལ་སངས་རྒྱས་ལ་སྐུ་གསུམ་བཞེད།
སྐུ་གསུམ་ཟེར་དུས་དེ་སྔ་དཔེ་ཆ་སྦྱང་མ་མྱོང་མཁན་ཚོས་གང་ཟག་གསུམ་ལ་གོ་ན་འགྲིག་གི་མ་རེད། གང་ཟག་གཅིག་སངས་རྒྱས་དུས་སྐུ་གསུམ་ཐོབ་ཀྱི་ཡོད་རེད། དེ་ཡང་སངས་རྒྱས་ངོ་མ་དེ་ལོངས་སྐུ་རེད། སངས་རྒྱས་ཀྱི་ཞིང་ཁམས་ན་སངས་རྒྱས་ཀྱི་གཟུགས་ཀྱིས་ཐེག་པ་ཆེན་པོའི་ཆོས་འཁོར་གསུངས། འཁོར་བྱང་ཆུབ་སེམས་དཔའ་འཕགས་པ་ཤ་སྟག་ཡིན་མཁན་དེ་ལོངས་སྤྱོད་རྫོགས་པའི་སྐུ་རེད། ཆོས་སྐུ་ནི་དེའི་ཐུགས་ལ་གསུང་གི་ཡོད་རེད། སྤྲུལ་སྐུ་གསུང་ན་ལོངས་སྐུ་དེས་སེམས་ཅན་མཆོག་དམན་མང་པོའི་དོན་དག་བྱེད་པའི་དོན་དུ་སྤྲུལ་པ་བསྟན་པ་ཡིན། སངས་རྒྱས་སྤྲུལ་པའི་སྐུ་དེས་བྱང་ཆུབ་སེམས་དཔའ། ཉན་ཐོས། རང་སངས་རྒྱས།
སེམས་ཅན་གྱི་གཟུགས་དང་གཟིངས་དང་ཟམ་པ་ལ་སོགས་པའི་གཟུགས་སྣ་ཚོགས་དང་། སྙན་དང་མི་སྙན། རྙེད་དང་མི་རྙེད། དགྲ་དང་གཉེན་ལ་སོགས་པའི་རྣམ་པ་དང་། གདུལ་བྱའི་མོས་པ་དང་དགོས་པ་དང་བསྟུན་པའི་ཆོས་ཀྱང་སྣ་ཚོགས་པ་སྟོན་པར་མཛད། ཆོས་དཀོན་མཆོག་ནི་ཐེག་པ་ཆེན་པོའི་ཆོས་རེད། དེ་ལ་ལུང་གི་ཆོས་དང༌། རྟོགས་པའི་ཆོས་ཟེར་བ་གཉིས་ཡོད་རེད། ལུང་གི་ཆོས་དེ་གོ་བདེ་བོ་བྱས་ན། སྔོན་མ་དང་པོ་སངས་རྒྱས་ཀྱི་གསུང་རེད།
དེ་ནས་བྱང་ཆུབ་སེམས་དཔའ་རྣམས་ཀྱི་ཐུགས་རྒྱུད་ན་བཞུགས་པ་ད་ལྟ་གླེགས་བམ་གྱི་ཐོག་ལ་ཡོད་པ་དེ་རྣམས་ཡིན། རྟོགས་པའི་ཆོས་ཟེར་བ་དེ་འགོག་ལམ་གཉིས་ལ་ཟེར་གྱི་ཡོད་རེད། འགོག་པ་ཟེར་ན་བྱང་ཆུབ་སེམས་དཔའ་འཕགས་པ་རྣམས་ཀྱི་སེམས་ཀྱི་གནས་ལུགས་ལམ་གྱི་སྟོབས་ཀྱིས་དྲི་མ་ལས་གྲོལ་བ་དེ་ལ་འགོག་པའི་བདེན་པ་ཟེར་གྱི་ཡོད་རེད། ལམ་ཟེར་ན་ཉོན་མོངས་སྤོང་བའི་གཉེན་པོ་བྱང་སེམས་འཕགས་པའི་ཐུགས་རྒྱུད་ན་ཡོད་པའི་ཤེས་རབ་དང་སྙིང་རྗེ་ལ་སོགས་པ་ལམ་གྱི་བདེན་པ་ལ་ཟེར། དགེ་འདུན་དཀོན་མཆོག་ནི་ས་བཅུ་ལ་གནས་པའི་བྱང་སེམས་འཕགས་པ་རྣམས་ཡིན། དེ་དག་ཐམས་ཅད་སྐྱབས་གནས་ཡིན་བསམ། དཀོན་མཆོག་གསུམ་པོ་ཚང་མ་ང་ཚོའི་སྐྱབས་གནས་རེད། ཚང་མ་ལ་སྐྱབས་སུ་འགྲོ་དགོས་རེད། ཡིན་ནའང་ཤཱཀྱ་ཐུབ་པ་ལྟ་བུ་གཅིག་ལ་སྐྱབས་ཞུས་ན་སངས་རྒྱས་ཐམས་ཅད་ལ་སྐྱབས་ཞུ་འགྲོ་གི་རེད། རྒྱུ་མཚན་ཤེས་ན་གཅིག་ལ་སྐྱབས་ཞུས་པ་དང་ཚང་མ་ལ་ཞུས་པ་ལ་ཁྱད་པར་ཡོད་མ་རེད།
འོ་ན་སངས་རྒྱས་ག་ཚོད་ཡོད་རེད། སངས་རྒྱས་ཚང་མ་ལ་སྐྱབས་སུ་འགྲོ་དགོས་ཀྱི་ཡོད་རེད་དམ་ཞེས་དྲིས་ན། སངས་རྒྱས་ལ་གྲངས་ཀྱི་མཐའ་ཡོད་མ་རེད། སྤྱིར་མཐའ་མེད་པ་ལ་མང་པོ་ཡོད་རེད། ནམ་མཁའ་ལ་མཐའ་མེད། སེམས་ཅན་ལ་མཐའ་མེད། སངས་རྒྱས་ལ་མཐའ་མེད། ཆོས་ལ་མཐའ་མེད། དགེ་འདུན་ལ་མཐའ་མེད། འོ་ན་དཀོན་མཆོག་གསུམ་ཁོ་ན་ལ་སྐྱབས་ཞུ་དགོས་པའི་རྒྱུ་མཚན་གང་ཡིན་ཟེར་ན།
དཔེར་ན་ང་ཚོ་ལ་ཁྲིམས་འགལ་ཆེན་པོ་བྱུང་སྐབས་དེའི་འཇིགས་སྐྲག་དང༌། དཀའ་ངལ་ང་རང་ཚོ་སོ་སོས་སེལ་མ་ཐུབ་ན་མི་གཞན་ཞིག་ལ་རོགས་པའམ་སྐྱབས་ཞུ་དགོས་ཀྱི་ཡོད་རེད། སྐྱབས་ཞུ་ས་དེ་ཤེས་ཡོན་ཡོད་མཁན། རོགས་པ་བྱེད་འདོད་ཡོད་མཁན། ནུས་པ་ཡོད་མཁན་ཏེ་ཁྱད་ཆོས་གསུམ་ཚང་དགོས་ཀྱི་རེད། དཔེ་དེ་བཞིན་དུ་སངས་རྒྱས་དང་བྱང་ཆུབ་སེམས་དཔའ་དེ་ཚོ་ལ་མཁྱེན་པ་དང༌། ནུས་པ་དང༌། བརྩེ་བ་གསུམ་ག་ཡོད་པ་ཡིན་པ་དང༌། གཞན་དག་ལ་ཡོན་ཏན་དེ་དག་མེད་པས་དཀོན་མཆོག་གསུམ་ལ་སྐྱབས་སུ་འགྲོ་དགོས་རེད། དྲི་བ་དེའི་ལན་འཕགས་པ་ཐོགས་མེད་ཀྱིས་འདི་འདྲ་གསུངས་ཡོད།
སྐྱབས་ཡུལ་ལ་ཡོན་ཏན་བཞི་ཡོད་དགོས། གཅིག་སོ་སོ་འཇིགས་སྐྲག་ལས་གྲོལ་ཚར་བ་དགོས་ཀྱི་རེད་གསུངས་པ་རེད། སོ་སོ་འཇིགས་སྐྲག་གི་ནང་ལ་ཡོད་པ་ཡིན་ན་དཔེར་ན་ཆུས་ཁྱེར་སོང་ན་ལག་པས་ལག་པ་འཛིན་སྡོད་པ་དང་འདྲ་བར་གཞན་འཇིགས་པ་ལས་སྐྱོབ་ཐུབ་ཀྱི་མ་རེད། ཡོན་ཏན་གཉིས་པ་ནི་སེམས་ཅན་རྣམས་འཇིགས་སྐྲག་ལས་སྒྲོལ་བའི་ཐབས་ལ་མཁས་པ་ཡིན་པ། གསུམ་པ་སྙིང་རྗེ་ཡོད་པ། བཞི་པ་ནི་རྔན་པ་སྤྲད་མི་དགོས་པ་དེ་རེད། དཔེར་ན་གླ་རྔན་སྤྲད་ནས་རོགས་པ་བྱེད་དགོས་ཀྱི་ཡོད་ན་རོགས་པ་བྱེད་ཁག་པོ་ཆགས་ཀྱི་ཡོད་རེད། སངས་རྒྱས་དང་བྱང་ཆུབ་སེམས་དཔའ་ཚོས་ཕར་གུས་ཞབས་ཞུ་ནའང་རོགས་པ་བྱེད་ཀྱི་རེད། ཕར་གནོད་པ་བྱེད་ནའང་རོགས་པ་བྱེད་ཀྱི་ཡོད་རེད། ཕར་གང་ཡང་མ་བྱས་ནའང་རོགས་པ་བྱེད་ཀྱི་རེད།
ཡོན་ཏན་བཞི་པོ་དེ་དག་དཀོན་མཆོག་གསུམ་ཁོ་ན་ལ་ཚང་བ་ཡིན་པས་དཀོན་མཆོག་གསུམ་ཁོ་ན་སྐྱབས་ཡུལ་ཡིན་གསུངས་པ་རེད། ། ཇི་ལྟར་སྐྱབས་སུ་འགྲོ་བའི་ཚུལ་བཤད་པ་ནི། གསུམ་པ་སྐྱབས་སུ་འགྲོ་སྟངས་ནི། སངས་རྒྱས་ལ་སྟོན་པར་འཛིན། ཆོས་ལ་ཐར་པ་ཐོབ་པར་བྱེད་པའི་ལམ་ཡིན་བསམ། དགེ་འདུན་རྣམས་ལམ་སྒྲུབ་པའི་གྲོགས་པོ་ཡིན་བསམ་པ་ལ་སྐྱབས་འགྲོ་ཟེར་གྱི་ཡོད་རེད། སྐྱབས་འགྲོ་དེ་གཙོ་བོ་སེམས་ཀྱི་སྟེང་ལ་འཇོག་གི་ཡོད་རེད། སྐྱབས་སུ་མཆིའོ་ཞེས་ངག་གིས་བརྗོད་པ་དེ་ངག་གི་སྐྱབས་འགྲོ་ཡིན། གང་འདྲ་ཞིག་བྱས་ན་དཀོན་མཆོག་གསུམ་ལ་སྐྱབས་འགྲོ་ཚད་ལྡན་ཞིག་བྱེད་ཐུབ་ཀྱི་རེད་ཟེར་ན། འཕགས་པ་ཐོགས་མེད་ཀྱིས་དེ་ལ་ཁྱད་ཆོས་བཞི་ཚང་དགོས་ཀྱི་རེད་གསུངས།
དེ་ཡང་དང་པོ་དཀོན་མཆོག་གསུམ་གྱི་ཡོན་ཏན་ཡག་པོ་ཤེས་དགོས། གཉིས་པ་དཀོན་མཆོག་གསུམ་གྱི་ནང་ཚན་གྱི་ཁྱད་པར་དེ་ཚོ་ཤེས་དགོས། གསུམ་པ་ག་རེ་ཁས་བླངས་ན་སྐྱབས་འགྲོར་འགྱུར་གྱི་ཡོད་པ་ཤེས་དགོས། བཞི་པ་ནི་གཞན་དུ་མི་སྨྲ་བའི་སྐྱབས་སུ་འགྲོ་བ་དེ་ཡིན། དེའི་དོན་དག་ནི། ཆོས་ལུགས་གཞན་དག་གི་དཀོན་མཆོག་དང་ནང་པ་སངས་རྒྱས་པའི་དཀོན་མཆོག་གསུམ་གྱི་ཁྱད་པར་ཤེས་པར་བྱས་ནས། སངས་རྒྱས་པའི་དཀོན་མཆོག་གསུམ་ཁོ་ན་ལ་སྐྱབས་སུ་འགྲོ་དགོས་ཞེས་པའི་དོན་ཡིན། ། མཆོག་གསུམ་གྱི་ཡོན་ཏན་གཞན་ལས་ཁྱད་པར་དུ་འཕགས་པའི་ཚུལ་བཤད་པ། དེ་ལས་དང་པོ་དཀོན་མཆོག་གསུམ་གྱི་ཡོན་ཏན་ཤེས་པ་དེ་གནས་སྐབས་ཐམས་ཅད་དུ་གལ་ཆེན་པོ་ཡིན་པས་ཡོན་ཏན་གྱི་སྐོར་ཅུང་ཟད་ཞུ་རྒྱུ་ཡིན། སངས་རྒྱས་ཟེར་བ་དེ་སྐྱོན་རྩ་བ་ནས་མེད་མཁན།
ཡོན་ཏན་ཚང་མ་ཡོད་མཁན། ཁྱད་པར་དུ་གཞན་ལ་ཆོས་སྟོན་དུས་ནོར་འཁྲུལ་རྩ་བ་ནས་མི་བྱེད་མཁན། མདོར་བསྡུས་ན་དེ་ཚོ་སངས་རྒྱས་ཀྱི་ཡོན་ཏན་ཡིན་ནོ། ད་གསུང་གི་ཡོན་ཏན་བཤད་ཀྱི་ཡིན། སངས་རྒྱས་ཀྱི་གསུང་གཅིག་གི་གདུལ་བྱ་སྣ་ཚོགས་ལ་ཁྱབ་པར་བྱེད་པ་སོགས་ཡན་ལག་ལྔ་དང་། འཇམ་པ་དང་། ཡིད་དུ་འོང་བ་དང་། རྒྱང་རིང་དུ་གྲགས་པ་ལ་སོགས་པ་ཡན་ལག་དྲུག་ཅུ་དང་ལྡན་པས་ཚད་མེད་པའི་འཇིག་རྟེན་གྱི་ཁམས་སུ་དམ་པའི་ཆོས་གོ་བར་མཛད། དེར་མ་ཟད་ཆོས་ཉན་མཁན་ག་ཚོད་ཡོད་ནའང༌། དེ་དག་གི་སྐད་ཀྱི་ཐོག་ནས་གསུང་གི་ཡོད་རེད།
གཞན་ཡང་སངས་རྒྱས་ཀྱི་གསུང་གཅིག་ལ་སྐད་མི་འདྲ་བ་མང་པོའི་ཐོག་ནས་བརྗོད་བྱ་ཡང་མཐོ་རིས་ཀྱི་ལམ་དང་ཐེག་པ་གསུམ་གྱི་ལམ་སོ་སོར་གོ་ཐུབ་ཀྱི་ཡོད་རེད། དཔེར་ན་སངས་རྒྱས་ཀྱིས་ཆོས་གཅིག་གསུངས་དུས་གདུལ་བྱ་མི་འདྲ་བ་གསུམ་གྱིས་མདོ་མི་འདྲ་བ་གསུམ་གོ་སོང་བ་ད་ལྟ་བཀའ་འགྱུར་གྱི་ནང་ལ་ཡོད་པ་ལྟ་བུ་རེད། སངས་རྒྱས་ཀྱི་ཐུགས་ལ་ཟག་མེད་ཀྱི་ཆོས་སྡེ་ཚན་ཉེར་གཅིག་གི་ཡོན་ཏན་ཡོད་རེད། དེའི་ནང་ནས་མཁྱེན་པ་དང་སྙིང་རྗེ་གཉིས་ཞུས་ན། དང་པོ་མཁྱེན་པས་ཤེས་བྱ་ཐམས་ཅད་ད་ལྟ་ང་ཚོས་མདུན་ན་ཡོད་པའི་ཅ་ལག་ལ་ལྟ་བ་ནང་བཞིན་མངོན་སུམ་དུ་དུས་ཚོད་གཅིག་གི་ཐོག་ཏུ་གཟིགས་ཀྱི་ཡོད་རེད་ལ། ཆོས་ཐམས་ཅད་ཀྱི་གནས་ལུགས་ཀྱང་མངོན་སུམ་དུ་གཟིགས་ཀྱི་ཡོད་རེད། སངས་རྒྱས་མ་ཡིན་པ་ཐམས་ཅད་ཀྱི་ཤེས་བྱ་དེ་ཆེ། མཁྱེན་པ་དེ་ཆུང་བསྡད་ཡོད་རེད། སངས་རྒྱས་ལ་ཤེས་བྱ་མཁྱེན་དགོས་པ་དང་མཁྱེན་པ་གཉིས་ཆེ་ཆུང་མེད་པར་འགྲིགས་བསྡད་ཡོད་རེད། འཇིག་རྟེན་པའི་ལྷ་ལ་སོགས་པ་ཕར་བཞག་ས་བཅུ་པའི་བྱང་ཆུབ་སེམས་དཔས་ཀྱང་ཤེས་བྱ་ཐམས་ཅད་གཟིགས་ཡོད་མ་རེད་ལ།
ཤེས་བྱ་ཐམས་ཅད་ཀྱི་གནས་ལུགས་ཀྱང་མཁྱེན་ཡོད་མ་རེད། སངས་རྒྱས་ལ་ལྟོས་ན་དེས་གཟིགས་པ་དེ་ཤེས་བྱའི་ཕྱོགས་གཅིག་ཙམ་རེད། ཐམས་ཅད་མཁྱེན་པའི་ཡེ་ཤེས་མངའ་བའི་རྒྱུ་མཚན་དེས་སངས་རྒྱས་དེ་ཉིད་ལྷ་དང་བཅས་པའི་འགྲོ་བ་ཐམས་ཅད་ཀྱི་སྟོན་པར་གྱུར་པ་ཡིན། གཉིས་པ་སྙིང་རྗེ་ནི། མཐའ་ཡས་པའི་སེམས་ཅན་ཐམས་ཅད་སྲིད་ཞིའི་འཇིགས་པ་ལས་སྒྲོལ་བར་བཞེད་པའི་སྙིང་རྗེ་བསྐལ་པ་གྲངས་མེད་པ་དུ་མར་གོམས་ནས་ཐུགས་ཉིད་སྙིང་རྗེའི་རང་བཞིན་དུ་གྱུར་ཏེ་སེམས་ཅན་ཐམས་ཅད་ལ་དུས་རྟག་ཏུ་གཟིགས་ཀྱི་ཡོད་རེད། མདོར་ན་སངས་རྒྱས་ཀྱི་ཡོན་ཏན་ལ་ཚད་མེད། ཚད་མེད་པའི་རྒྱུ་མཚན་གྱིས་སངས་རྒྱས་ཀྱི་ཡོན་ཏན་ནི་ག་ཚོད་བཤད་ནའང་རྫོགས་རྒྱུ་ཡོད་མ་རེད་ལ་ཉུང་དུ་འགྲོ་རྒྱུ་ཡང་ཡོད་མ་རེད། དོན་གཉིས་པ་རྒྱུའི་སྐོར་བཤད་ན། དེ་ལྟ་བུའི་སངས་རྒྱས་ཀྱི་ཡོན་ཏན་དེ་དག་གི་རྩ་བ་སྙིང་རྗེ་དང། རྒྱུ་བྱང་ཆུབ་ཀྱི་སེམས་དང་།
མཐར་ཕྱིན་པའི་རྐྱེན་སྦྱིན་པ་དང་ཚུལ་ཁྲིམས་ལ་སོགས་པའི་ཐབས་རྣམས་ཡིན། དེ་ལྟ་བུའི་སེམས་ཅན་ལ་ཕན་བདེ་སྒྲུབ་འདོད་ཀྱི་བསམ་པ་དང་ཚད་མེད་པའི་སྤྱོད་པ་ཡུན་རིང་པོར་གོམས་པར་བྱས་པ་ལས་མཐར་ཐུག་གི་གྲུབ་འབྲས་འདི་བྱུང་བ་རེད། དེས་ན་སངས་རྒྱས་ཀྱི་རྒྱུ་ཡང་ཕུན་སུམ་ཚོགས་པ་ཡིན། གསུམ་པ་ཕྲིན་ལས་ཕུན་སུམ་ཚོགས་པ་ཞུ་རྒྱུ་ཡིན། ཕྲིན་ལས་ཟེར་ན་སངས་རྒྱས་ཀྱི་མཛད་པ་རེད། སངས་རྒྱས་རང་དོན་གྲུབ་ཚར་བ་ཡིན་པས་རང་དོན་སྒྲུབ་པའི་ལས་ཀ་གང་ཡང་ཡོད་མ་རེད། ག་རེ་གནང་བ་དེ་ཐམས་ཅད་གཞན་དོན་རེད། ཕྲིན་ལས་དེ་ལ་དབྱེ་བ་མང་པོ་ཡོད། དང་པོ་ཕྲིན་ལས་སྣ་ཚོགས་པ་ཞེས་པ་སེམས་ཅན་འདུལ་བའི་ཕྲིན་ལས་མི་འདྲ་བ་སྒོ་མང་པོ་ཞིག་གནང་གི་ཡོད་པའི་དོན་རེད། གཙོ་བོ་ཆོས་གསུང་རྒྱུ་དེ་རེད།
ཡིན་ནའང་ཕྲིན་ལས་གཞན་ཡང་མང་པོ་གནང་གི་ཡོད་རེད། སངས་རྒྱས་ཀྱིས་དུས་ཚོད་ཐུང་ངུ་ཞིག་གི་ཐོག་ལ་མཛད་པ་མི་འདྲ་བ་ཇི་ཙམ་གནང་བའི་གྲངས་ཚད་དེ་འཛམ་བུ་གླིང་གི་ས་ཡི་རྡུལ་ཕྲན་ལ་ཡང་ཡོད་མ་རེད་ཅེས་དབུ་མ་འཇུག་པ་ལས་གསུངས་ཡོད། ། གཉིས་པ་ཁྱབ་པ་ཞེས་པ་གདུལ་བྱ་གང་དུ་ཡོད་ནའང་དེ་དག་ཐམས་ཅད་དུ་ཕྲིན་ལས་ཀྱིས་ཁྱབ་པའི་དོན་རེད། ། གསུམ་པ་ལྷུན་གྱིས་གྲུབ་པ་ཞེས་པ་སངས་རྒྱས་ཀྱི་འཕྲིན་ལས་ནི་འདི་འདྲ་ཞིག་བྱ་སྙམ་པའི་རྣམ་རྟོག་དང་འབད་རྩོལ་མི་དགོས་པར་ངང་གིས་འཇུག་ཅིང་སྒྲུབ་པར་མཛད་པའི་དོན་ཡིན། བཞི་པ་དུས་ལས་མི་ཡོལ་བ་ཞེས་པ་དགོས་པའི་དུས་ལ་ལེགས་པར་གནང་ཐུབ་ཀྱི་རེད། དུས་ཚོད་སྔ་དྲགས་པ་དང་ཕྱིས་དྲགས་པའི་སྐྱོན་ཡོད་མ་རེད། ། ལྔ་པ་བར་ཆད་པ་མེད་པ་ཞེས་པ་བར་མཚམས་མེད་པ། གུང་གསེང་མེད་པར་མུ་མཐུད་ནས་ཕྲིན་ལས་གནང་གི་ཡོད་པའི་དོན་རེད། ། དྲུག་པ་རྒྱུན་མི་ཆད་པ་ཞེས་པ་འཁོར་བ་འདི་ཇི་སྲིད་གནས་ཀྱི་བར་ཕྲིན་ལས་འཇུག་པའི་དོན་རེད། སེམས་ཅན་ཐམས་ཅད་སངས་མ་རྒྱས་ཀྱི་བར་དུ་ཕྲིན་ལས་རྫོགས་པའི་སྐབས་ཡོད་མ་རེད།
སེམས་ཅན་ལ་རྫོགས་པའི་དུས་སྐབས་ཡོད་མ་རེད། དེས་ན་སངས་རྒྱས་ཀྱི་ཕྲིན་ལས་ནི་མེད་པའི་དུས་སྐབས་རྩ་བ་ནས་མི་སྲིད་པ་རེད། དེ་ནས་དོན་ཚན་བཞི་པ་ལ། སངས་རྒྱས་ཀྱི་ཕྲིན་ལས་དེས་སེམས་ཅན་ལ་ཕན་ཐོགས་ཅི་ཙམ་ཡོད་པའི་སྐོར་ཞུས་ན། གཞན་དོན་འབའ་ཞིག་མཛད་པ་སངས་རྒྱས་ཀྱི་ཕྲིན་ལས་ཀྱི་ཁྱད་ཆོས་རེད། སངས་རྒྱས་ཀྱིས་དབུགས་གཏོང་རྔུབ་དང་སྤྱོད་ལམ་བཞི་པོ་རེ་རེས་ཀྱང་སེམས་ཅན་རྣམས་ལ་ཕན་པ་གནང་གི་ཡོད་རེད། སངས་རྒྱས་ཀྱི་སྐུ་ལས་འོད་ཟེར་གཅིག་སྤྲོས་པ་དང༌། ཆོས་ཐུན་རེ་གསུངས་པས་སེམས་ཅན་འབུམ་ཕྲག་མང་པོ་མཐོ་རིས་གཉིས་དང་། རྒྱུན་དུ་ཞུགས་པ་སོགས་པ་བཞི་དང་ཐེག་པ་ཆེན་པོའི་ལམ་ལ་འགོད་པར་མཛད། སངས་རྒྱས་མྱ་ངན་ལས་འདས་པའི་ཚུལ་བསྟན་པའི་རྗེས་སུའང་སངས་རྒྱས་ཀྱི་སྐུ་གཟུགས་དང༌།
རིང་བསྲེལ་དང་མཆོད་རྟེན་དང༌། གང་དུ་མཛད་པ་བསྟན་པའི་གནས་རྣམས་ཀྱིས་ཀྱང་གདུལ་བྱ་ལ་ཐར་པའི་ས་བོན་བསྐྲུན་པ་དང་། ཁྱད་པར་དུ་གསུང་རབ་ཀྱིས་ཐར་པའི་ལམ་སྟོན་པའི་དོན་ཆེ་བ་མཛད། དཔེར་ན་སངས་རྒྱས་ཀྱི་སྐུ་འདྲ་ཡིན་ན། དེ་ལ་ཆོས་ཤེས་མཁན་གཅིག་གིས་སེམས་བསྐྱེད་དང་དད་པ་བྱས་ཏེ་མཇལ་བ་དང་ཕྱག་འཚལ་བ་ལ་སོགས་པ་བྱས་ན་བསོད་ནམས་ཡོད་པ་བཤད་མ་དགོས་པ་རེད། ཆོས་གང་ཡང་མ་ཤེས་ནའང་མཇལ་འདོད་མེད་པར་སངས་རྒྱས་ཀྱི་སྐུ་མཇལ་བ་དང༌། མཆོད་རྟེན་སྐོར་འདོད་མེད་པར་སྐོར་བ་ཐེབས་སོང་ནའང་སངས་རྒྱས་རྣམས་བསོད་ནམས་ཀྱི་ཞིང་བླ་ན་མེད་པ་ཡིན་ཞིང་། དེ་རྣམས་ལ་འབྲེལ་བ་བྱུང་བའི་རྒྱུ་མཚན་དེས་དེ་རྣམས་མཐར་ཐུག་ངེས་པར་འཚང་རྒྱ་བའི་ཁྱབ་པ་ཡོད་རེད། ། ད་ཆོས་ཀྱི་ཡོན་ཏན་གྱི་སྐོར་ཞུ་རྒྱུ་ཡིན། སེམས་ཅན་ཚང་མས་ལས་ཀ་རེ་བྱེད་ཀྱི་ཡོད་རེད།
དེའི་དམིགས་ཡུལ་ནི་བདེ་བ་ཐོབ་པ་དང༌། སྡུག་བསྔལ་མེད་པ་བྱ་རྒྱུ་རེད། དམིགས་ཡུལ་ཆ་ཚང་བ་སྒྲུབ་མཁན་དེ་ཆོས་ཀྱིས་འགྲུབ་ཀྱི་རེད། དེ་གཞན་གྱིས་འགྲུབ་ཐུབ་ཀྱི་མ་རེད། དམ་པའི་ཆོས་ནི་སྡུག་བསྔལ་ཐམས་ཅད་མེད་པར་བྱེད་པའི་སྨན། བདེ་བ་ཐམས་ཅད་ཀྱི་འབྱུང་གནས་ཡིན་ཞེས་ཞི་བ་ལྷས་གསུངས་པ་རེད། དེ་ཐེག་པ་ཆེ་ཆུང་གི་ཆོས་ཚང་མའི་དགོངས་དོན་གཅིག་པ་ཡིན་པ་རེད། ཁྱད་པར་དུ་ཐེག་པ་ཆེན་པོའི་ཆོས་ནི་ཡོན་ཏན་བསམ་གྱིས་མི་ཁྱབ་པ་སངས་རྒྱས་ཀྱི་གོ་འཕང་སྒྲུབ་མཁན་ལ་ཞུ་གི་ཡོད་རེད། དེས་ན་འབྲས་བུའི་ཐོག་ནས་བསམ་བློ་བཏང་ན་ཡོན་ཏན་ཆེན་པོ་ཡིན་པ་དེས་རྟོགས་ཐུབ་ཀྱི་ཡོད་རེད། ཐེག་པ་ཆེན་པོའི་ཆོས་དེ་ལ་བསྡུས་བསྡུས་ཤིག་བྱས་ནས་བཤད་ན།
ཐབས་དང་ཤེས་རབ་གཉིས་ཡོད་རེད། ཐབས་ཞེས་པ་ནི་སྙིང་རྗེའི་སྒོ་ནས་གཞན་དོན་བྱེད་པ་དཔེར་ན་སྦྱིན་པ་གཏོང་བ་ལྟ་བུ་རེད། ཤེས་རབ་ཟེར་ན་གནས་ལུགས་རྟོགས་པའི་ཤེས་རབ་རེད། ཐབས་ལ་སངས་རྒྱས་ཀྱི་ཡོན་ཏན་བསྐྱེད་པའི་ནུས་པ་ཡོད་རེད། ཤེས་རབ་ལ་སྐྱོན་མ་ལུས་པ་སྤོང་བའི་ནུས་པ་ཡོད་རེད། ཐབས་ཀྱི་ནང་ཚན་སྙིང་རྗེ། བྱམས་པ། སྦྱིན་པ་གཏོང་བ་དེ་ཚོ་ལ་ཕན་ཡོན་མང་པོ་ཡོད་གསུང་གི་ཡོད་རེད། དེ་ཚོའི་ཕན་ཡོན་ཚང་མའང་ཆོས་ཀྱི་ཡོན་ཏན་རེད། ད་དགེ་འདུན་གྱི་ཡོན་ཏན་ཞུ་རྒྱུ་ཡིན།
ཐེག་པ་ཆེ་ཆུང་གི་དགེ་འདུན་ཚང་མ་བསླབ་པ་གསུམ་ལ་གནས་པ་ཡིན་པས་མདོའི་ནང་ལ་ལེགས་པར་བཞུགས་པ་དང་རིག་པར་བཞུགས་པ་ལ་སོགས་པའི་ཡོན་ཏན་རྣམས་ཡོད་པ་ཡིན། དེ་ཡི་དབང་གིས་སེམས་ཅན་གཞན་དག་གིས་ཕྱག་འཚལ་བའི་འོས་དང་། མཆོད་པ་ཕུལ་བའི་འོས་ཡིན་པ་སོགས་ཀྱང་མདོ་ལས་གསུངས་པ་རེད། ཁྱད་པར་དུ་བྱང་ཆུབ་སེམས་དཔའ་འཕགས་པ་དེ་ཚོ་ལ་ཡོན་ཏན་བསམ་གྱིས་མི་ཁྱབ་པ་ཡོད་རེད། དཔེར་ན་ས་དང་པོ་ཐོབ་དུས་ཡོན་ཏན་མང་པོའི་མཛོད་བརྙེས་ཚར་ཡོད་རེད། ཉོན་མོངས་པ་དང་སྡུག་བསྔལ་ཡོད་མ་རེད་ལ་འཇིགས་སྐྲག་ཀྱང་ཡོད་མ་རེད། བྱང་ཆུབ་སེམས་དཔའ་དེ་ཚོས་ད་དུང་ཡང་དམིགས་ཡུལ་ཆ་ཚང་བ་འགྲུབ་མེད་པ་ཡིན་པས་སངས་རྒྱས་བསྒྲུབ་པ་ལ་ཕྱག་ལས་མང་པོ་གནང་དགོས་ཀྱི་ཡོད་རེད། ཕྱག་ལས་གལ་ཆེ་བ་ནི་སོ་སོས་ཚོགས་གསོག་རྒྱུ་དང༌། སེམས་ཅན་གྱི་དོན་བྱེད་རྒྱུ་གཉིས་རེད། དེ་གཉིས་ཀ་ལ་ཡང་དཀའ་ངལ་གང་ཡང་ཡོད་མ་རེད།
དཔེར་ན་ས་དང་པོའི་བྱང་སེམས་ཀྱིས་དུས་གཅིག་གི་ཐོག་ལ་གཟུགས་པོ་བརྒྱ་སྤྲུལ་ཐུབ་པ་དང་། གཉིས་པས་སྟོང༌། གསུམ་པས་ཁྲི་ལ་སོགས་གཟུགས་པོ་མང་པོས་སངས་རྒྱས་མང་པོའི་སྐུ་མདུན་ལ་ཆོས་ཐོས་བསམ་བྱེད། སངས་རྒྱས་དེ་ཚོ་ལ་མཆོད་པ་ཕུལ། དཔེར་ན་ཟང་ཟིང་གི་མཆོད་པ་ཕུལ་དགོས་ན། ཁོང་སྦྱིན་པའི་ཕ་རོལ་ཏུ་ཕྱིན་པ་ཡིན་པས་དཔལ་འབྱོར་ཆེན་པོ་ཡོད་རེད། ཐོགས་པ་ཡོད་མ་རེད། དེར་མ་ཟད་ཏིང་ངེ་འཛིན་གྱི་སྟོབས་ཀྱིས་སྤྲུལ་ནས་མཆོད་པ་མང་པོ་དབུལ་གྱི་ཡོད་རེད། དཔེར་ན་བྱང་ཆུབ་སེམས་དཔའ་གཅིག་གིས་སངས་རྒྱས་འཁོར་དང་བཅས་པ་གདན་འདྲེན་ཞུ་སྐབས་གདུགས་དང་། རྒྱལ་མཚན།
བཞུགས་སའི་ཁང་པ། བཞུགས་གདན། ཞལ་ལག་གི་སྣོད། ཞལ་ལག། དབུལ་བྱའི་ཆོས་གོས་ལ་སོགས་པ་ཚང་མ་ཏིང་ངེ་འཛིན་གྱི་སྟོབས་ཀྱིས་སྤྲུལ་ནས་རྒྱ་ཆེན་པོ་དེ་འདྲ་དབུལ་ཐུབ་ཀྱི་ཡོད་རེད། མཆོད་རྫས་དེ་རྣམས་རྒྱུ་ལས་ཉོན་གྱི་བདག་འབྲས་མ་ཡིན་པར་རྒྱུ་ཏིང་ངེ་འཛིན་ལས་བྱུང་བས་བླ་ན་མེད་པའི་མཆོད་པ་རེད། ཡང་དཔེར་ན་དངོས་སུ་བཤམས་པའམ་ཏིང་ངེ་འཛིན་གྱིས་སྤྲུལ་པའི་མེ་ཏོག་དབུལ་བའི་ཚེ་མེ་ཏོག་ཁ་ཤས་ནམ་མཁའ་ལ་བླ་བྲེ། ཁ་ཤས་ཁང་བཟང་། ཁ་ཤས་གདུགས་དང་རྒྱལ་མཚན་དང་། མེ་ཏོག་ཁ་ཤས་ཀྱིས་མེ་ཏོག་གི་ཕྲེང་བར་གྱུར་པ་སྐུའི་རྒྱན་དུ་ཕུལ།
ཁ་ཤས་སིལ་མ་བྱས་ཏེ་ས་གཞི་ཁྱབ་པར་བཀྲམས། དེ་འདྲ་བ་ནམ་མཁའ་གང་བ་བཟོས་ནས་དབུལ། དེ་བཞིན་དུ་བདུག་སྤོས། མར་མེ་དང་ཞལ་ཟས་སོགས་མཆོད་རྫས་དུ་མ་དབུལ་གྱིན་ཡོད། དེའི་རྒྱུ་མཚན་ཆེ་ཆུང་དང༌། མང་ཉུང་ཟེར་བ་རྣམས་སེམས་ཀྱིས་བཟོས་བཞག་པ་རེད་མ་གཏོགས་དོན་གྱི་སྟེང་དུ་བདེན་པར་གྲུབ་པ་མེད་པའི་གནས་ལུགས་དངོས་སུ་མཁྱེན་གྱི་ཡོད་པས་ཆུང་ཆུང་ཆེན་པོ་དང་། ཉུང་ཉུང་མང་པོར་བཟོ་ཐུབ་ཀྱི་ཡོད་རེད། དེར་མ་ཟད་དུས་ཚོད་རིང་ཐུང་ཞེས་པའང་སེམས་ལ་སྣང་བ་ཙམ་ལས་དོན་གྱི་སྟེང་དུ་མེད་པ་དངོས་སུ་མཁྱེན་གྱི་ཡོད་པས་ཡུན་རིང་པོ་བསྐལ་པ་མང་པོར་གསག་དགོས་པའི་ཚོགས་ཀྱང་དུས་ཚོད་ཐུང་ངུ་ལ་གསོག་ཐུབ། ད་ལྟ་ང་ཚོས་དེ་འདྲ་དངོས་སུ་མི་ནུས་པས་མོས་པ་བྱས་ཏེ་བློ་སྦྱོང་དགོས་ཀྱི་ཡོད་སྟབས། དཔེར་ན་མེ་ཏོག་འདྲ་པོ་གཅིག་བཤམས་ཏེ་སངས་རྒྱས་ལ་འབུལ་རྒྱུ་ཡིན་ན་དེ་དམན་པ་ཡིན་ཡང་བཟང་པོ་ཡིན་བསམ།
ཆུང་ཆུང་དང་ཉུང་ཉུང་རྣམས་མང་པོ་ཡིན་བསམ་པ་སོགས་དེ་འདྲའི་མོས་པ་བྱེད་དགོས་ཀྱི་ཡོད་རེད། དེར་མ་ཟད་དཔེར་ན་མཎྜལ་གཅིག་ཕུལ་ན་དུས་རིང་པོ་བསྐལ་པ་མང་པོར་གསག་དགོས་པའི་ཚོགས་རྣམས་ངས་མཎྜལ་གཅིག་གི་རིང་ལ་རྫོགས་པར་བྱ་དགོས་བསམས་ན་ཡུན་རིེང་པོའི་ཚོགས་རྫོགས་པས་ད་ལྟ་ནས་མོས་པ་བྱེད་དགོས་ཀྱི་ཡོད་རེད། ང་ཚོས་ད་ལྟ་ནས་མོས་པ་དེ་འདྲ་བས་ཚོགས་བསགས་ནས་རྗེས་མ་ས་ཐོབ་ཡོང་དུས་དངོས་སུ་སྒྲུབ་ཐུབ་པ་ཡོང་གི་ཡོད་རེད། བྱང་སེམས་འཕགས་པ་ས་མཐོ་བ་དེ་ཚོ་ལ་ནམ་མཁའ་མཛོད་ཀྱི་ཏིང་ངེ་འཛིན་ཡོད་རེད། ཏིང་ངེ་འཛིན་དེ་བསྒོམ་ཡོང་དུས་ནམ་མཁའ་འདི་ལོངས་སྤྱོད་ཀྱི་མཛོད་དུ་འགྱུར་ཐུབ་ཀྱི་ཡོད་རེད། ནམ་མཁའ་ལ་ཕྱག་གིས་བྱུགས་བྱུགས་འདྲ་པོ་རེ་རེ་བྱེད་དུས་ག་རེ་དགོས་ནའང་འབབ་ཡོང་གི་རེད། བྱང་ཆུབ་སེམས་དཔའ་འཕགས་པས་སེམས་ཅན་གྱི་དོན་མཛད་སྟངས་ཀྱང་དེ་དང་ཕྱོགས་མཚུངས་རེད། དཔེར་ན་དུས་ཚོད་གཅིག་གི་ཐོག་ལ་ལུས་འབུམ་ཕྲག་མང་པོ་སྤྲུལ་ནས་སེམས་ཅན་མང་པོའི་དོན་གནང་གི་ཡོད་རེད། བྱང་ཆུབ་སེམས་དཔས་ཕྱོགས་མང་པོ་ནས་སེམས་ཅན་ཀྱི་དོན་མཛད་ཀྱི་ཡོད་རེད་དེ་གཙོ་བོ་ནིགདུལ་བྱའི་སེམས་ཅན་རྣམས་ཐར་པ་དང་ཐམས་ཅད་མཁྱེན་པའི་ལམ་ཤེས་པའི་ཆེད་དུ་ཆོས་བཤད་པ་དང་ཆོས་བྱེད་དུ་བཅུག་པ་རྣམས་རེད། བྱང་ཆུབ་སེམས་དཔའ་འཕགས་པ་རྣམས་སངས་རྒྱས་ལས་ཆོས་མང་པོ་ཐོས་པ་དང་སངས་རྒྱས་ཀྱི་གསུང་གི་དོན་རྣམས་སློབ་དཔོན་ལ་མ་བལྟོས་པར་རང་དབང་དུ་མཁྱེན་པས་ཆོས་མང་པོ་བཤད་རྒྱུ་ཡོད་རེད།
དུས་ཚོད་གཅིག་གི་སྟེང་དུ་སྐུ་གཟུགས་མང་པོ་སྤྲུལ། སྐུ་གཟུགས་རེ་རེས་དུས་ཚོད་གཅིག་གི་སྟེང་དུ་ཆོས་འབུམ་ཕྲག་མང་པོ་གནང་ཐུབ་ཀྱི་ཡོད་རེད། ཡང་བྱང་ཆུབ་སེམས་དཔའ་ལ་འོད་ཟེར་མང་པོ་ཡོད་རེད། འོད་ཟེར་གཅིག་སྤྲོས་པས་སེམས་ཅན་དུ་མའི་ངན་སོང་གི་སྡུག་བསྔལ་མེད་པར་བྱེད། འོད་ཟེར་གཞན་གཅིག་སྤྲོས་ཏེ་སེམས་ཅན་རྣམས་ཀྱི་སེམས་དགེ་བ་ལ་བསྒྱུར་། དེ་དང་དེ་འདྲ་བའི་འོད་ཟེར་གྱི་རིགས་མང་པོས་གཞན་དོན་མི་འདྲ་བ་མང་པོ་གནང་། དེ་ལ་སོགས་པ་བྱང་ཆུབ་སེམས་དཔའི་མཛད་པ་ཕྲིན་ལས་བསམ་གྱིས་མི་ཁྱབ་པ་རེད། མདོར་བསྡུས་ནས་ཞུས་ན། སངས་རྒྱས། ཆོས།
དགེ་འདུན་གསུམ་ཀ་ལ་ཡོན་ཏན་བསམ་གྱིས་མི་ཁྱབ་པ་ཡོད་རེད། དེ་རིང་སྐྱབས་འགྲོ་བྱེད་སྟངས་གཅིག་སློབ་ཀྱི་ཡིན། སོ་སོའི་ཁང་པ་རྣམས་གཙང་མ་བྱས། གྲ་འགྲིགས་ན་སངས་རྒྱས་ཀྱི་སྐུ་འདྲ། སངས་རྒྱས་ཀྱི་གསུང་གླེགས་བམ་དང་མཆོད་རྟེན་རྣམས་བཤམས། དེ་ནས་དེའི་མདུན་ན་སྡིག་པ་དང་མ་འདྲེས་པའི་མཆོད་པ་བཤམ་རྒྱུ་ཡོད་ན། ཆུ། མེ་ཏོག། སྤོས་སོགས་བཤམས། སོ་སོ་སྟན་ཡག་པོ་གཅིག་གི་སྟེང་དུ་བསམ་གཏན་གྱི་སྤྱོད་ལམ་གྱིས་བསྡད།
སེམས་ལྷོད་ལྷོད་བྱས་ཏེ་ངལ་གསོ་བརྒྱབ། དེ་ནས་མདུན་གྱི་ནམ་མཁའ་ལ། སངས་རྒྱས་ལ་མཆོག་དམན་ཡོད་མ་རེད་དེ་ད་ལྟའི་སྟོན་པ་དང་བསྟན་པའི་བདག་པོ་ཡིན་པས་ཤཱཀྱ་ཐུབ་པ་གཙོ་བོར་བྱས། ཕྱོགས་བཅུ་ན་བཞུགས་པའི་སངས་རྒྱས་ཐམས་ཅད། བྱང་ཆུབ་སེམས་དཔའ་ཚང་མ་རང་གི་མདུན་དུ་ལོང་བའི་མདུན་དུ་མིག་ལྡན་སྡོད་པ་ནང་བཞིན་དངོས་སུ་བཞུགས་ཡོད་བསམ། དེ་ཡང་གུ་དོག་པོ་མ་ཡིན་པ་སོ་སོའི་བཞུགས་ཁྲི་དང་མཆོད་རྫས་དང་། འཁོར་དང་བཅས་པ་གུ་ཡངས་པོ་བྱས་ནས་བཞུགས་ཡོད་བསམ། སྐྱབས་སུ་འགྲོ་མཁན་རང་དང་གཡས་གཡོན་མདུན་རྒྱབ་རྣམས་སུ་སེམས་ཅན་ཐམས་ཅད་མི་ཡི་རྣམ་པ་ཤ་སྟག་བྱས་ནས་བསྡད་ཡོད་བསམ། དེ་ནས་སྐྱབས་འགྲོའི་ཚིག་དེ་ཚོ་སྐྱོར། བདག་དང་ཟེར་དུས་རང་དྲན་ཙམ་བྱས།
འགྲོ་བ་སེམས་ཅན་ཟེར་དུས་སྐྱབས་སུ་འགྲོ་མཁན་སེམས་ཅན་ཐམས་ཅད་དྲན་པ་བྱས། ཐེག་པ་ཆེན་པོའི་ལུགས་ལ་རང་དང་སེམས་ཅན་ཐམས་ཅད་མཉམ་དུ་སྐྱབས་སུ་འགྲོ་དགོས་པས་དབྱིན་ཇིའི་འགྱུར་ནང་ངས་སྐྱབས་སུ་འགྲོ་ཟེར་བ་ཡོད་ན་དེ་ང་ཚོས་ཞེས་བསྒྱུར་དགོས་ཀྱི་རེད། དེ་ཐེག་དམན་གྱི་ལུགས་སྲོལ་རེད། དུས་འདི་ནས་བཟུང་སྟེ་ཇི་སྲིད་བྱང་ཆུབ་མ་ཐོབ་ཀྱི་བར་དུ་ཟེར་བ་དེས་དུས་ཚོད་བཤད་པ་རེད། ཐེག་དམན་ཡིན་ན་མ་ཤིའི་བར་དུ་གསུང་གི་ཡོད་རེད། ཐེག་པ་ཆེན་པོས་སངས་རྒྱས་མ་ཐོབ་ཀྱི་བར་དུ་ཞེས་སྐྱབས་སུ་འགྲོ་བའི་དུས་ཀྱི་ཁྱད་པར་སྟོན་པ་རེད། དེ་ནས་སངས་རྒྱས་ལ་སྐྱབས་སུ་མཆིའོ་ཟེར་དུས་སངས་རྒྱས་ནི་སྟོན་པ་ཡིན་བསམ། ཆོས་ལ་སྐྱབས་སུ་མཆིའོ་ཟེར་དུས་ཆོས་དེ་ལམ་ཡིན་བསམ། དགེ་འདུན་ལ་སྐྱབས་སུ་མཆིའོ་ཟེར་དུས་དགེ་འདུན་རྣམས་ལམ་གྱི་གྲོགས་པོ་ཡིན་བསམ། དཀོན་མཆོག་གསུམ་ལ་མཁྱེན་བརྩེ་ནུས་གསུམ་གྱི་ཡོན་ཏན་དང་སྐྱབས་གནས་ཀྱི་མཚན་ཉིད་བཞི་ཚང་བས་སྐྱབས་གནས་མི་བསླུ་བ་ནི་དཀོན་མཆོག་གསུམ་པོ་རང་ཡིན་བསམ།
རང་དང་སེམས་ཅན་ཐམས་ཅད་ལ་བཟོད་མི་ཐུབ་པའི་སྡུག་བསྔལ་དང་མཐའ་མེད་པའི་འཇིགས་སྐྲག་ཆེན་པོ་ཡོད་པས་སྙིང་རྗེའི་ཡུལ་ནི་རང་དང་སེམས་ཅན་ཐམས་ཅད་ཡིན། འོན་ཀྱང་དེ་སྔ་ཕན་ཆད་དཀོན་མཆོག་ལ་བློ་མ་ཁེལ། དཀོན་མཆོག་གི་དགོངས་པ་ལ་མོས་མཐུན་མ་ཞུས། སོ་སོ་རང་ངོས་ནས་ཐབས་ཤེས་ཡོད་རྒུ་བྱས་ཏེ་དཀའ་ངལ་ཆེན་པོ་བརྒྱབ་བསྡད་པ་རེད། དེའི་རྐྱེན་པས་སྡུག་བསྔལ་རྐྱང་པ་མིན་པ་གྲུབ་འབྲས་འདོད་བློ་ཁེངས་པ་གང་ཡང་མ་བྱུང་བ་རེད། རྒྱུ་མཚན་དེས་ན་ད་ནི་དཀོན་མཆོག་གསུམ་ལ་སྐྱབས་སུ་འགྲོ་གི་ཡིེན། ང་ཚོ་མཐོན་པོ་ལ་གཏོང༌། དམའ་ས་ལ་བཞག། སྐྱིད་པོ་དང་སྡུག་པོ་གང་བྱུང་ནའང་འདྲ་དཀོན་མཆོག་གསུམ་མཁྱེན་བསམ་པའི་བློ་གཏད་བྱེད་དགོས་ཀྱི་ཡོད་རེད། བློ་ཕྱོགས་རེ་མ་ཡིན་པ་བློ་ཚང་མ་གཏད་དགོས་རེད།
བློ་ལིང་གིས་གཏད་ནས་སྐྱབས་འགྲོ་བྱེད་དགོས་ཀྱི་རེད། རང་གི་ངོས་ནས་ཁྱེད་ཤེས་བློ་གཏད་དང་བཀའ་བཞིན་བསྒྲུབས་ན་ཐེག་ཆེན་གྱི་སྐྱབས་ཡུལ་དཀོན་མཆོག་གི་ངོས་ནས་སྲིད་ཞི་གཉིས་ཀྱི་ཉེས་པ་ལས་སྐྱོབ་པའི་རྒྱུ་ཚོགས་ཚང་ཞིང་གེགས་མེད་པ་རེད། སྐྱབས་འགྲོ་གྲངས་བརྒྱ་སྟོང་སོགས་གང་ཐུབ་བྱེད། དེའི་མཇུག་ལ་ཞེན་པ་བཞི་བྲལ་གྱི་གསོལ་འདེབས། བདག་བློ་ཆོས་སུ་འགྲོ་བར་བྱིན་གྱིས་རློབས། ཞེས་སོགས་ཀྱི་ཚིག་རྐང་བཞི་པོ་དེ་རྣམས་ཀྱི་དོན་ཡིད་ལ་སེམས་པའི་སྒོ་ནས་འདོན་དགོས། གསོལ་འདེབས་དེ་ཞེན་པ་བཞི་བྲལ་གྱི་ཉམས་ལེན་ཡག་པོ་ཡོང་བའི་གསོལ་འདེབས་རེད། གསོལ་བ་འདེབས་ཞེས་པ་ཞུ་བ་ཕུལ་ཞེས་པའི་དོན་རེད། མཇུག་ལ་དཀོན་མཆོག་མཁྱེན་སོང༌། ད་བདག་སོགས་དཀོན་མཆོག་གིས་སྐྱོབ་ཀྱི་རེད་བསམ་པའི་ཡིད་ཆེས་བྱེད།
དེ་ནས་མཇུག་ལ་སྐྱབས་འགྲོ་བྱས་པའི་བསོད་ནམས་དེས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་ཤོག་ལ་སོགས་པའི་བསྔོ་བ་བྱས། དེ་ནས་ཐུན་མཚམས་ཀྱི་སྤྱོད་ལམ་རྣམས་ཀྱི་སྐབས་སུ་དཀོན་མཆོག་གི་ཡོན་ཏན་དེ་ཚོ་དྲན་པ་བྱས། འོ་དེ་རིང་ཆོས་ཐུན་རང་སྦྱོང་སྐབས་དེ་འདྲ་གནང་རོགས་གནང༌། ། མཆོག་གསུམ་གྱི་ནང་ཚན་ལ་ཁྱད་པར་གང་ཞིག་ཡོད་པའི་སྐོར་བཤད་པ། ད་གཉིས་པ་དཀོན་མཆོག་གསུམ་གྱི་ནང་ཚན་ལ་ཁྱད་པར་གང་ཡོད་པའི་སྐོར་ཞུ་རྒྱུ་ཡིན། སངས་རྒྱས་ཞེས་པ་ནི་བྱང་ཆུབ་ལ་གསུངས་པ་རེད། ཆོས་ཞེས་པ་ནི་དེའི་འབྲས་བུ་རེད། དགེ་འདུན་ཞེས་པ་ནི་ཆོས་དེ་ཉམས་ལེན་བྱེད་མཁན་ལ་ཞུ་ཡི་རེད། གལ་ཆེ་ཤོས་དེ་དཀོན་མཆོག་གསུམ་གྱིས་སེམས་ཅན་རྣམས་སྡུག་བསྔལ་ལས་ག་འདྲ་བྱས་ནས་སྐྱོབ་ཀྱི་རེད་ཟེར་རྒྱུ་དེ་རེད། དེ་ལ་སངས་རྒྱས་ཀྱིས་ཆོས་གསུངས་ཏེ་མཐོ་རིས་དང་ཐར་པའི་ལམ་སྟོན་པའི་སྒོ་ནས་གདུལ་བྱ་རྣམས་གནས་སྐབས་ངན་འགྲོ་དང་མཐར་ཐུག་འཁོར་བ་སྤྱིའི་སྡུག་བསྔལ་དང་འཇིགས་པ་ལས་སྐྱོབ་ཀྱི་རེད།
དེ་ཡང་སངས་རྒྱས་ཀྱིས་ཆོས་གསུངས། ཆོས་དེ་སོ་སོས་ཉམས་ལེན་བྱས་ཏེ་རིམ་པས་སྡུག་བསྔལ་ལས་སྐྱོབ་ཐུབ་ཀྱི་རེད་གསུངས། དམ་པའི་ཆོས་ཀྱིས་སྐྱོབ་སྟངས་ནི། དཔེར་ན་དགེ་འདུན་འཇམ་པའི་དབྱངས་ཀྱི་ཐུགས་རྒྱུད་ན་ཡོད་པའི་ཆོས་ཀྱིས་ངེད་ཚོ་དངོས་སུའམ་ཐད་ཀར་སྐྱོབ་ཐུབ་ཀྱི་མ་རེད། འོན་ཀྱང་སངས་རྒྱས་ཀྱི་བསྟན་པའི་ཆོས་རྣམས་སོ་སོས་ཉམས་ལེན་བྱེད་པ་ཡིན་ན། ཉམས་ལེན་དེས་སོ་སོའི་སེམས་རྒྱུད་ཀྱི་སྡུག་བསྔལ་གྱི་རྩ་བ་བདག་འཛིན་དང་ཉོན་མོངས་པ་དེ་ཚོ་འཇོམས་པའི་སྒོ་ནས་སྡུག་བསྔལ་ལས་སྐྱོབ་ཀྱི་ཡོད་རེད། དགེ་འདུན་གྱིས་གྲོགས་བྱེད་པའི་སྒོ་ནས་སྐྱོབ་ཀྱི་རེད། གྲོགས་བྱེད་སྟངས་ནི༌། ངེད་ཚོའི་ཆོས་བྱེད་པའི་རོགས་པ་དགེ་འདུན་དེ་ཚོས་ཆོས་བྱེད་པ་ལ་བསྔགས་བརྗོད་བྱེད་ཅིང་སྤྲོ་བ་སྤེལ་བའི་སྒོ་ནས་བསྐུལ་སློང་ཡག་པོ་བྱེད་དུས་སོ་སོས་ཀྱང་ཆོས་བྱེད་སྙིང་འདོད་པ་ཡོང་གི་ཡོད་རེད། དགེ་འདུན་གྱིས་དེ་འདྲའི་སྒོ་ནས་གྲོགས་སམ་རོགས་པ་བྱེད་པ་ཡིན།
འཕགས་པ་ཐོགས་མེད་ཀྱིས་གསུངས་པའི་དོན་ཚན་གསུམ་པ་ནི་ལས་སླ་པོ་རེད། ག་འདྲ་བྱས་ནས་ཁས་བླངས་ཏེ་སྐྱབས་འགྲོ་བྱེད་དགོས་ཟེར་ན། སངས་རྒྱས་ལ་སྟོན་པ་ཡིན་བསམ། ཆོས་ལ་ལམ་དང། དགེ་འདུན་ལ་དམ་པའི་ཆོས་སྒྲུབ་པའི་གྲོགས་པོ་ཡིན་བསམས་ཏེ་སྐྱབས་འགྲོ་བྱེད་དགོས་གསུངས་པ་རེད། དོན་ཚན་བཞི་པ་ནི། ཆོས་ལུགས་གཞན་དག་གི་དཀོན་མཆོག་དང༌། ནང་པ་སངས་རྒྱས་པའི་དཀོན་མཆོག་གསུམ་གྱི་མི་འདྲ་བའི་ཁྱད་པར་ཤེས་པའི་སྒོ་ནས་ནང་པ་སངས་རྒྱས་པའི་དཀོན་མཆོག་ཁོ་ན་ལ་སྐྱབས་འགྲོ་བྱེད་དགོས་གསུངས་པ་རེད། དེ་ཡང་ཧིན་དུའི་སྟོན་པ་ཚངས་པ་དང༌། ཁྱབ་འཇུག།
དྲང་སྲོང་ཆེན་པོ་དེ་རྣམས་ཀྱིས་ཉོན་མོངས་པ་སྤངས་ཡོད་མ་རེད་ལ། རང་གཞན་གྱིས་གསོད་པ་ལ་སོགས་པའི་སྡུག་བསྔལ་ཡང་ཡོང་གི་ཡོད་རེད། དེར་བརྟེན་འཇིགས་པ་ལས་གྲོལ་ཡོད་མ་རེད། སྟོན་པ་དེ་ཚོས་གསུངས་པའི་ཆོས་ལ་འགལ་བའང་ཡོད་རེད། དཔེར་ན་དབང་ཕྱུག་རྟག་པས་སྣོད་བཅུད་ཐམས་ཅད་བྱེད་པ་རེད་ཟེར་བ་ལྟ་བུ་རྟག་པའི་ཐ་སྙད་ཀྱི་གནས་ཚུལ་གཡོ་འགུལ་རྩ་བ་ནས་མི་བྱེད་མཁན་གཅིག་ཡིན་ཞིང་ལས་ཀ་བྱེད་ཐུབ་ཀྱི་མེད་པས་དེ་འདྲའི་འགལ་བ་འཆད་མཁན་ཞིག་རེད། དེར་མ་ཟད་ཆུ་ཆེན་པོའི་ནང་དུ་ཁྲུས་བྱས་ན་ཐར་པ་ཐོབ་ཀྱི་རེད་ཟེར་བ་དང༌། དེ་བཞིན་དུ་དབང་ཕྱུག་ལས་དབང་གཅིག་ཞུ་རྒྱུ་ཡོད། དེ་ཞུས་ན་ཐར་པ་ཐོབ་ཀྱི་རེད་ཟེར་བ་དང༌། དེ་ཁོ་ན་ཉིད་ཉི་ཤུ་ལྔ་ཤེས་ན་ཐར་པ་ཐོབ་ཀྱི་རེད་ཟེར་བའི་ལམ་དེ་འདྲ་བསྟན་རྒྱུ་ཡོད་རེད། ལམ་དེ་ཚོས་རྗེས་འཇུག་ཉམས་ལེན་པ་རང་ཉིད་ཐར་པ་ཐོབ་ཐུབ་ཀྱི་མ་རེད།
རྒྱུ་མཚན་གང་རེད་ཟེར་ན། ལམ་དེ་ཚོས་འཁོར་བ་སྤོང་ཐུབ་ཀྱི་མ་རེད། འཁོར་བའི་རྩ་བ་བདག་འཛིན་རེད། བདག་འཛིན་སྤོང་བ་ལ་བདག་མེད་རྟོགས་པའི་ཤེས་རབ་དགོས་ཀྱི་ཡོད་རེད། བདག་མེད་མ་ཤེས་ན་བདག་འཛིན་སྤོང་ཐུབ་ཀྱི་མ་རེད། བདག་འཛིན་མི་སྤོང་བའི་ལམ་དེས་འཁོར་བ་ལས་ཐར་པར་བྱེད་ཐུབ་ཀྱི་མ་རེད། ཧིན་དུའི་ཆོས་ལུགས་པ་ཚང་མས་བདག་ཡོད་ཟེར་གྱི་ཡོད་རེད། སངས་རྒྱས་པའི་བདག་མེད་ཅེས་བརྗོད་པ་ལ་སྐྱོན་ཆེན་པོ་བརྩི་ཡི་ཡོད་རེད། སངས་རྒྱས་ཀྱི་ཆོས་ལུགས་ནི་ཆད་པར་སྨྲ་བ་ཡིན་ཟེར་ཏེ་ཆད་སྨྲར་ངོས་འཛིན་བྱེད་ཀྱི་ཡོད་རེད། དེ་ཚོའི་རྗེས་འཇུག་རྣམས་ནི་ཆོས་དེ་འདྲའི་རིགས་ཉམས་སུ་ལེན་ཅིང༌གྲུབ་འབྲས་དེ་ཙམ་མེད་པའི་བརྟུལ་ཞུགས་ལ་བརྩོན་ཏེ་ང་རྒྱལ་བྱས་ནས་སྡོད་མཁན་རེད། །
སྐྱབས་འགྲོའི་སྡོམ་པའི་སྐོར་བཤད་པ། སྐྱབས་ཡུལ་དཀོན་མཆོག་གསུམ་ལ་སྐྱབས་སུ་འགྲོ་བ་ལ་སྐྱབས་འགྲོའི་སྡོམ་པ་ཡོད་དགོས་ཀྱི་རེད། སྔོན་མ་སྐྱབས་འགྲོའི་སྡོམ་པའམ། བྱང་སྡོམ་དང། དགེ་བསྙེན་གྱི་སྡོམ་པ་ཞུས་མྱོང་ཡོད་ན་སྔོན་འགྲོ་ལ་ངེས་པར་སྐྱབས་འགྲོའི་སྡོམ་པ་ཡོད་རེད། དེ་མིན་ན་སྐྱབས་འགྲོའི་སྡོམ་པ་ཞུ་དགོས་ཀྱི་རེད། དེ་ནས་སྡོམ་པ་ཡོད་མཁན་དེ་ལ་བསྲུང་བྱ་ཡོད་པས་བསྲུང་བྱ་མདོར་བསྡུས་ཞུ་རྒྱུ་ཡིན། སྤྱིར་བཏང་སྡོམ་པ་ཡོད་མཁན་གྱི་བསླབ་བྱ་ལ་བསྒྲུབ་བྱ་དང་སྤང་བྱ་གཉིས་ཡོད་རེད། ལྷག་པར་དུ་སྐྱབས་འགྲོའི་སྡོམ་པ་ཡོད་མཁན་གྱི་བསྒྲུབ་བྱ་ལ་འཕགས་པ་ཐོགས་མེད་ཀྱིས་བཞི་ཚན་གཉིས་སུ་བྱས་ཏེ་གསུངས་པ་རེད། དེ་ལས་གཅིག་ཞུས་ན།
དཀོན་མཆོག་གསུམ་ལ་སྐྱབས་སུ་ཕྱིན་ཚར་དུས་སྐྱེས་བུ་དམ་པ་ཆོས་ཤེས་མཁན་དང༌། ཆོས་ཉམས་ལེན་བྱེད་མཁན་ཞིག་བླ་མར་བསྟེན་དགོས་པ་དེ་དོན་ཚན་དང་པོ་ཡིན། གཉིས་པ་ནི་དེ་ལས་ཆོས་ཞུ་དགོས་པ་དེ་རེད། གསུམ་པ་ནི་སྐྱབས་འགྲོའི་སྡོམ་པ་ཞུས་ཚར་པ་ཡིན་དུས་གང་དྲན་དྲན་བྱས་ན་འགྲིགས་ཀྱི་མེད་པས་རང་གི་སྡོམ་པ་དང་འབྲེལ་བའི་བླང་དོར་རྣམས་མ་འདྲེས་པར་བླང་བྱ་འདི་འདྲ་རེད། དོར་བྱ་འདི་འདྲ་རེད་ཅེས་སྤང་བླང་ཀྱི་བསླབ་བྱ་རྣམས་དོ་ཁུར་བྱས་ཏེ་ཤེས་དགོས་ཀྱི་རེད་གསུངས་པ་རེད། བཞི་པ་ནི་གང་ཐུབ་ཐུབ་ཀྱིས་ཉམས་ལེན་བྱ་རྒྱུ་དེ་རེད། ། སྐྱབས་འགྲོའི་བསླབ་བྱའི་སྐོར་བཤད་པ། སྐྱབས་འགྲོའི་བསླབ་བྱ་གལ་ཆེ་བ་གཅིག་ཞུས་ན། དུས་དུས་སུ་མཆོད་པ་འབུལ་དགོས་ཀྱི་ཡོད་གསུངས་པ་རེད། དེ་བཞིན་དུ་སྐྱབས་འགྲོ་ཉིན་མ་རེ་ལ་ཉུང་མཐའ་ལ་ཚར་དྲུག་བསྐྱོར་ཐུབ་ཐབས་བྱ་དགོས།
འཕྲལ་དུ་གལ་ཆེ་བ་འོག་ནས་འབྱུང་བ་འདི་རྣམས་ཡིན། སངས་རྒྱས་ཀྱི་སྐུ་གཟུགས་ཀྱི་རྣམ་པ་གང་ཡང་མཇལ་དུས་དེ་ཚོ་སངས་རྒྱས་དངོས་ཡིན་བསམས་ཏེ་མཇལ་བ་དང་ཕྱག་འཚལ་བ་སོགས་ཀྱི་སྒོ་ནས་གུས་ཞབས་ཞུ་དགོས་ཀྱི་ཡོད་རེད། སངས་རྒྱས་ཀྱི་སྐུ་མཇལ་བ་ཙམ་ལའང་བསོད་ནམས་ཆེན་པོ་ཡོད་རེད། ཉན་ཐོས་ཀྱི་དགེ་འདུན་ཉན་ཐོས་དགྲ་བཅོམ་པ་འཇིག་རྟེན་གྱི་ཁམས་གང་བ་ལ་བསྙེན་བཀུར་ཞུ་བ་ལས་སངས་རྒྱས་ཀྱི་སྐུ་གཟུགས་གཅིག་མཇལ་ན་བསོད་ནམས་ཆེ་བ་ཡོད་རེད། དེ་བཞིན་དུ་སངས་རྒྱས་ཀྱི་མཆོད་རྟེན་རྣམས་ཀྱི་ནང་ན་སངས་རྒྱས་ཀྱི་རིང་བསྲེལ་བཞུགས་ཡོད་པས་སངས་རྒྱས་ཀྱི་ཐུགས་ཡིན་བསམས་ཏེ་གུས་ཞབས་བྱེད། མཆོད་རྟེན་དེ་ཚོའི་ཆོས་ཉིད་གཅིག་པ་རེད། དེར་བརྟེན་དཔེར་ན་བལ་ཡུལ་གྱི་མཆོད་རྟེན་གསུམ་ལྟ་བུ་གང་རུང་གཅིག་ལ་ཕྱག་འཚལ་བ་ན་འཇིག་རྟེན་ཁམས་ཀྱི་མཆོད་རྟེན་ཡོངས་སུ་རྫོགས་པ་ལ་ཕྱག་འཚལ་བ་ཆགས་ཀྱི་རེད། དེ་བཞིན་དུ་གཙུག་ལག་ཁང་རྣམས་མཆོད་རྟེན་གྱི་ཁོངས་རེད། ཡིན་ནའང་དེ་ལྟ་བུའི་བསོད་ནམས་ཐོབ་པ་ལ་དེའི་གནད་དོན་ཤེས་དགོས་ཀྱི་ཡོད་རེད། དེ་ནས་གསུང་རབ་རྣམས་ཧ་ཅང་གལ་ཆེན་པོ་རེད།
ཅིའི་ཕྱིར་ཞེ་ན། གསུང་རབ་དེ་ཚོ་ལ་ཞལ་ཡོད་མ་རེད་དེ་བླང་དོར་སྟོན་གྱི་ཡོད་པས་སངས་རྒྱས་ཀྱི་གསུང་གི་ཚབ་དངོས་གནས་བྱེད་ཀྱི་ཡོད་རེད། དེས་ན་དེ་ཚོ་ལའང་གུས་ཞབས་ཆེན་པོ་བྱས་ཏེ་སངས་རྒྱས་ཀྱི་གསུང་དངོས་ཡིན་བསམས་ནས་ས་ཆ་མཐོ་ས་ལ་བཞག། མཆོད་པ་ཕུལ། མདོར་ན་སངས་རྒྱས་ཀྱི་གསུང་ཚན་པ་རེ་རེ་ལའང་ཕྱག་འཚལ་བ་དང་། མཆོད་པ་དབུལ་བ་བཅས་བྱས་ན་བསོད་ནམས་ཆེན་པོ་ཡོད་གསུངས་པ་རེད། དེ་ནས་དགེ་འདུན་ཆོས་བྱེད་མཁན་གྱི་རབ་བྱུང་ཡིན་ནའང་འདྲ། ཁྱིམ་པ་ཕོ་མོ་གང་ཡིན་ནའང་འདྲ་དེ་ཚོས་དགེ་འདུན་གྱི་ཚབ་བྱེད། དེ་ཚོ་ཚང་མར་གུས་ཞབས་སྙོམས་པོ་བྱེད་ཐུབ་དགོས་ཀྱི་ཡོད་རེད། དགེ་འདུན་དཀོན་མཆོག་ཅེས་པ་ནི་ཐེག་ཆེན་བྱང་སེམས་འཕགས་པ་ས་དང་པོ་ཐོབ་པ་ཡན་ཆད་ལ་བྱམས་པ་མགོན་པོས་ངོས་འཛིན་གནང་བ་རེད།
ཁྱད་པར་དུ་བྱང་ཆུབ་སེམས་དཔའ་དེ་རྣམས་སྡིག་པ་གསོག་ས་དང་བསོད་ནམས་གསོག་སའི་ཞིང་ཕུལ་དུ་ཕྱིན་པའི་གྲས་རེད། བྱང་ཆུབ་སེམས་དཔའ་སུ་ཡིན་ཤེས་ཀྱི་མ་རེད། ང་རང་ཚོ་ཆོས་བྱེད་མཁན་གྱི་ནང་ན་བྱང་ཆུབ་སེམས་དཔའི་སྡོམ་པ་མ་ཞུས་མཁན་ཡོད་ཀྱི་མ་རེད། བྱང་ཆུབ་སེམས་དཔའི་སྡོམ་པ་ཞུས་ནས་མ་ཉམས་པ་ཡིན་ན་བྱང་ཆུབ་སེམས་དཔའ་ཡིན་དགོས་རེད། དེ་ཚོ་ལའང་དམིགས་བསལ་གུས་ཞབས་ཆེན་པོ་ཞུ་དགོས་ཀྱི་ཡོད་གསུངས་པ་རེད། སྤྱིར་བཏང་སངས་རྒྱས་ཀྱིས་གསུངས་པ་རེད། ཐམས་ཅད་མཁྱེན་པ་ཡིན་ན་མ་གཏོགས་གང་ཟག་གིས་གང་ཟག་གཞན་གྱི་ཚད་འཛིན་ཐུབ་ཀྱི་མ་རེད། གང་ཡིན་ཞེ་ན། ལུས་ངག་གི་སྤྱོད་པ་ཙམ་ལ་བརྟེན་ནས་གང་ཟག་གཞན་གྱི་སེམས་གཤིས་ངོ་མ་གང་འདྲ་ཡིན་ཤེས་ཀྱི་མ་རེད་གསུངས་པ་རེད། ཆོས་ལ་སྐྱོན་ཡོད་མ་རེད་དེ་གང་ཟག་ལ་སྐྱོན་ཡོད་མཁན་མང་པོ་ཡོད་ཀྱང་རབ་བྱུང་སྤྱོད་པ་དམན་པ་ཚོར་སྐྱོན་བརྗོད་བྱེད་པ་ཡིན་ན་ཧ་ཅང་ཉེས་པ་ཆེན་པོ་ཡོད་གསུངས།
དེར་བརྟེན་དཔེར་ན་མཆོད་རྟེན་ནང་ལོག་གཟུངས་གཞུག་ཡོད་མེད་དང༌། བཟོ་ལྟ་སོགས་ལེགས་ཉེས་ག་འདྲ་ཡིན་ནའང་ཕྱིའི་རྣམ་པ་མཆོད་རྟེན་ཡིན་དུས་གུས་ཞབས་ཞུ་བ་ནང་བཞིན་རབ་ཏུ་བྱུང་བ་གཟན་ཤམ་བཞེས་ཤིང་སངས་རྒྱས་ཀྱི་རྗེས་འཇུག་ཡིན་པའི་མཚན་མ་ཡོད་མཁན་ཚོ་ལའང་རྒྱུ་མཚན་དེའི་ཐོག་ནས་གུས་ཞབས་ཞུ་དགོས་ཀྱི་ཡོད་རེད། བསྲུང་བྱ་ལ། སངས་རྒྱས་ལ་སྐྱབས་སུ་ཕྱིན་ཚར་དུས་ལྷ་གཞན་དག་ལ་སྟོན་པར་མི་འཛིན། ཆོས་ལ་སྐྱབས་སུ་ཕྱིན་ན་སེམས་ཅན་ལ་གསོད་པ་དང་བརྡེག་པ་སོགས་ཀྱི་སྒོ་ནས་འཚེ་བའམ་གནོད་པ་མི་བྱེད། དགེ་འདུན་ལ་སྐྱབས་སུ་སོང་ན་གྲོགས་མུ་སྟེགས་པ་དང་འགྲོགས་མི་རུང་གསུངས་པ་རེད། ཆོས་ལ་སྐྱབས་སུ་སོང་ན་ཆོས་མ་ཡིན་པ་ལ་ཆོས་སུ་མི་འཛིན་ཞེས་ཁ་ཤས་ཀྱིས་གསུང་གི་འདུག སྔ་མ་དེ་མདོ་ལས་གསུངས་པ་རེད། རང་གི་སྲོག་ལ་ཐུག་གི་ཡོད་ཀྱང་དཀོན་མཆོག་གསུམ་བློས་མི་གཏོང༌། སྡོམ་པ་གཞན་དག་ཡིན་ན་ཉེས་པ་འདི་དང་འདི་བྱས་ན་སྡོམ་པ་གཏོང་འགྲོ་གི་རེད།
འདི་འདྲ་བྱས་ན་སྡོམ་པ་ལ་སྐྱོན་བྱེད་ཀྱི་རེད་ཟེར་བ་ཡོད་རེད་དེ་སྐྱབས་འགྲོ་ལ་ཉེས་པ་འདི་འདྲ་བྱས་ན་འདི་འདྲ་ཡོང་གི་རེད་ཟེར་བ་དེ་འདྲ་རྒྱ་གར་གཞུང་ན་མེད་པ་འདྲ། ཡིན་ནའང་བོད་ཀྱི་མཁས་པ་ཕལ་ཆེ་བས་གསུངས་ན་སངས་རྒྱས་མ་ཡིན་པ་གཞན་ལ་སྟོན་པར་འཛིན་ན་སྐྱབས་འགྲོའི་སྡོམ་པ་གཏོང་འགྲོ་གི་རེད་གསུངས་པ་རེད། གསལ་པོ་རང་མེད་པ་འདྲ། གང་ལྟར་གཟབ་གཟབ་བྱེད་དགོས་ཀྱི་ཡོད་རེད། ། སྐྱབས་འགྲོའི་ཕན་ཡོན་སྐོར་བཤད་པ། སྐྱབས་འགྲོའི་ཕན་ཡོན་མདོར་བསྡུས་ཞུ་རྒྱུ་ཡིན། སྐྱབས་འགྲོའི་སྡོམ་པ་བླངས་ན་ནང་པ་སངས་རྒྱས་པའི་གྲལ་དུ་ཆུད་པ་རེད། གྲལ་དུ་ཆུད་ཅེས་པའི་དོན་ནི་སངས་རྒྱས་ཀྱི་འཁོར་རམ་རྗེས་འཇུག་ཏུ་གྱུར་ཅེས་པའི་དོན་རེད། སངས་རྒྱས་ཀྱི་ཐེག་པ་ལ་ཞུགས་ན་ནམ་ཞིག་སྡུག་བསྔལ་རྒྱུན་ཆད་འགྲོ་གི་ཡོད་རེད། སོ་སོའི་སེམས་ཀྱི་སྐྱབས་འགྲོ་དེ་ཉིད་སྲུང་བ་ཆེན་པོ་ཆགས་ཀྱི་ཡོད་རེད།
སྲུང་བ་ཆེན་པོ་ཆགས་པའི་དོན་ནི། དེས་མཐར་ཐུག་ངན་སོང་གི་འཇིགས་པ་ལས་སྐྱོབ་ཅིང་འཕྲལ་དུ་འཇིགས་སྐྲག་ཆུང་ཆུང་མང་པོ་ལས་ཀྱང་སྲུང་བའམ་སྐྱོབ་ཐུབ་ཅེས་པའི་དོན་རེད། དེ་བཞིན་དུ་དཀོན་མཆོག་དང་དཀར་ཕྱོགས་ལ་དགའ་བའི་ལྷ་དང་ཀླུ་དང་གནོད་སྦྱིན་ཚོས་ཀྱང་སོ་སོར་སྲུང་སྐྱོབ་བྱེད་ཅིང་། སྐྱེ་བ་ནས་སྐྱེ་བར་དཀོན་མཆོག་གསུམ་དང་མི་འབྲལ། སྡིག་པ་མང་པོ་ཟད། བསོད་ནམས་གསོག ཁྱད་པར་དུ་སྐྱབས་འགྲོས་ངན་སོང་གི་སྒོ་འགོག་གི་རེད་ཅེས་མང་པོ་གསུང་གི་འདུག མཐར་ཐུག་གི་ཕན་ཡོན་ལ་དཀོན་མཆོག་གི་གོ་འཕང་འཐོབ་ཀྱི་རེད། བཀའ་འགྱུར་ནང་སྐྱབས་འགྲོའི་མདོ་ཞེས་པ་ཞིག་ཡོད་རེད། དེའི་ནང་དུ་ཤཱ་རིའི་བུས་ཉིན་མ་གཅིག་ཁོང་གི་དགོངས་པ་ལ་གཞན་དག་གཅིག་གིས་སྐྱབས་འགྲོ་ལ་ཕན་ཡོན་ག་རེ་ཡོད་ཅེས་དྲིས་བྱུང་ན།
ལན་སྤྲད་རྒྱུ་དགོས་ཀྱི་འདུག་དགོངས་ནས་སྟོན་པ་ལ་སྐྱབས་འགྲོའི་བསོད་ནམས་དང་ཕན་ཡོན་གང་ཡོད་ཅེས་བཀའ་འདྲི་ཞུས་པས། སངས་རྒྱས་ཀྱིས་དད་པ་ཅན་གྱི་མི་ཞིག་གིས་དཔེར་ན་རིན་པོ་ཆེ་རྐྱང་པ་ལས་གྲུབ་པའི་མཆོད་རྟེན་ཆེན་པོ་འོག་མིན་གྱི་བར་དུ་སྙོབས་མཁན་ཞིག་བཟོས་ན་བསོད་ནམས་ཆེན་པོ་ཡོད་རེད། དེ་ལས་ཀྱང་སྐྱབས་འགྲོ་བྱེད་པ་བསོད་ནམས་ཆེ་ཡི་རེད་ཅེས་གསུངས། གཞུང་སྦྱངས་མ་མྱོང་མཁན་ཚོ་ལ་འདི་ཞུས་ན་ཕན་གྱི་རེད་དྲན་སོང་། ། ཐེག་པ་གསུམ་སྐོར་བཤད་པ། གོང་དུ་སྐྱབས་འགྲོའི་སྐབས་ལ་ཐེག་ཆེན་དང་ཐེག་དམན་གྱི་དགེ་འདུན་ཞེས་མང་པོ་བཤད་པ་རེད། དེའི་གོ་རྟོགས་ལ་ཕན་ཐབས་ཏོག་ཙམ་ཞུ་རྒྱུ་ཡིན། དེང་སང་ཐེག་པ་གསུམ་ཞེས་པ་ནི། ཐེག་དམན། ཐེག་ཆེན།
གསང་སྔགས་གསུམ་ལ་གོ་གི་ཡོད་རེད། སྤྱིར་དེ་འདྲ་གསུང་མཁན་ཧ་ཅང་ཉུང་ཉུང་རེད། ཡིན་ནའང་ཆོས་རྒྱལ་འཕགས་པས་ཐུན་མོང་མིན་པའི་ཐེག་པ་གསུམ་ཞེས་པ་དེ་གསུམ་ལ་ངོས་འཛིན་གནང་བ་ཞིག་འདུག དུས་རྒྱུན་ཐེག་པ་གསུམ་ཞེས་པ་ཉན་ཐོས་ཀྱི་ཐེག་པ་དང་། རང་རྒྱལ་གྱི་ཐེག་པ་དང་། ཐེག་པ་ཆེན་པོ་གསུམ་ལ་ཞུ་གི་ཡོད་རེད། ཐེག་པ་འདི་གསུམ་པོ་རེ་རེ་ལའང་ལམ་ལྔ་ལྔ་སྟེ་བསྡོམས་པས་ཚོགས་ལམ། སྦྱོར་ལམ། མཐོང་ལམ། སྒོམ་ལམ་དང་།
མི་སློབ་བཅས་ལམ་བཅོ་ལྔ་ཡོད་རེད། མི་སློབ་ལམ་ཞེས་པ་ལམ་དངོས་མ་རེད། དེ་ཐེག་པ་གསུམ་སོ་སོའི་འབྲས་བུ་ལ་ལམ་གྱི་མིང་བཏགས་པ་རེད། ལམ་དང་པོ་ཚོགས་ལམ་ཞེས་པ་ནི། འཁོར་བ་སྤྱི་དང་བྱེ་བྲག་ཐམས་ཅད་སྐྱོན་དུ་མཐོང་སྟེ་འཁོར་བ་སྤང་དགོས་ཀྱི་འདུག་བསམས་ཏེ་ཐེག་དམན་གྱི་རིགས་ཅན་ཡིན་ན་ཐར་པ་འཐོབ་དགོས་ཀྱི་འདུག་བསམ་པ་དེ་ཐེག་དམན་གྱི་སེམས་བསྐྱེད་དམ་བྱང་ཆུབ་ཆུང་ངུ་དང་འབྲིང་གི་སེམས་བསྐྱེད་ཟེར་གྱི་རེད། དེ་ལ་ངེས་འབྱུང་གི་སེམས་ཀྱང་ཞུ་གི་རེད། འཁོར་བ་ལ་སྐྱོན་དུ་མཐོང་སྟེ་སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་འཐོབ་དགོས་ཀྱི་འདུག་བསམ་པ་དེ་ཐེག་པ་ཆེན་པོའི་སེམས་བསྐྱེད་དམ་བྱང་ཆུབ་མཆོག་ཏུ་སེམས་བསྐྱེད་པ་ཟེར་གྱི་ཡོད་རེད། སེམས་བསྐྱེད་དེའི་ཐོག་ནས་སྐྱབས་འགྲོའི་སྡོམ་པ་དང་། དགེ་སློང་གི་སྡོམ་པ། ཡང་ན་བྱང་ཆུབ་སེམས་དཔའི་སྡོམ་པ་ཞུས་པ་ཡིན་ན་ཐེག་པ་ཆེན་པོའི་ལམ་གྱི་སྣེ་ལ་ཞུགས་པ་རེད།
སེམས་བསྐྱེད་གསུམ་པོ་གང་རུང་གི་སྒོ་ནས་རང་རང་གི་ཚུལ་ཁྲིམས་སྲུང་བཞིན་པའི་ངང་ནས་གཙོ་བོ་ཐོས་བསམ་བྱེད་སྡོད་པའི་ལམ་ལ་ཚོགས་ལམ་ཟེར་གྱི་ཡོད་རེད། དེ་ནས་རིམ་གྱིས་ཆོས་ཀྱི་གོ་རྟོགས་གོང་འཕེལ་དུ་ཕྱིན་ཏེ་གཙོ་བོ་སྒོམ་བྱེད་པའི་ལམ་ལ་སྦྱོར་ལམ་ཟེར་གྱི་ཡོད་རེད། སྒོམ་ལ་ཡང་མང་པོ་ཡོད་རེད་དེ་བདག་མེད་སྒོམ་པའི་ལམ་དེ་ལ་སྦྱོར་ལམ་ཟེར་གྱི་ཡོད་རེད། དེ་ནས་ཐེག་པ་དམན་པའི་ལམ་དུ་ཞུགས་པ་ཡིན་ན་བདེན་པ་བཞིའི་གནས་ལུགས་དང་། ཐེག་ཆེན་གྱི་ཉམས་ལེན་པ་ཡིན་ན་ཆོས་ཐམས་ཅད་ཀྱི་གནས་ལུགས་མངོན་སུམ་དུ་མཐོང་ཡོང་དུས་དེ་འདྲ་བའི་རྟོགས་པ་ལ་མཐོང་ལམ་ཟེར་གྱི་ཡོད་རེད། དེ་དུས་ཉམས་ལེན་པ་དེ་འཕགས་པར་གྱུར་པ་རེད། ཐེག་པ་ཆེན་པོ་ཡིན་ན་ས་དང་པོ་ཐོབ་སོང་བ་རེད། ཐེག་དམན་ཡིན་ན་འབྲས་བུ་དང་པོ་གསུམ་རྒྱུན་ཞུགས། ཕྱིར་འོང་དང་ཕྱིར་མི་འོང་གང་རུང་ཐོབ་སོང་བ་རེད། དེ་ནས་གནས་ལུགས་དངོས་སུའམ་མངོན་སུམ་དུ་མཐོང་ཟིན་པའི་གོ་རྟོགས་དེ་ཉིད་ལ་ཡང་ཡང་གོམས་ཆ་སྤྲོད་པ་ལ་སྒོམ་ལམ་ཟེར་བ་རེད།
སྒོམ་ལམ་ནི་ཡུན་རིང་པོ་ཡོད་རེད། ཐེག་པ་ཆེན་པོ་ཡིན་ན་སྒོམ་ལམ་ལ་ས་དགུར་དབྱེ་བ་དང་། མཐོང་ལམ་ནི་ཡུན་ཐུང་ཐུང༌། གཅིག་བྱས་ན་ཆུ་ཚོད་གཅིག་གིས་བགྲོད་འགྲོ་གི་ཡོད་ཀྱི་རེད། དེ་ལས་ཐུང་བ་ལ་ཡང་བགྲོད་ཐུབ་ཀྱི་རེད། སྒོམ་ལམ་དེ་ཧ་ཅང་འགོར་གྱི་ཡོད་རེད། དེ་དག་བསྡོམས་པས་བྱང་ཆུབ་སེམས་དཔའ་ཐེག་པ་ཆེན་པོ་ལ་ས་བཅུ་ཡོད་རེད། དེ་ནས་མཇུག་ལ་ཤེས་རབ་ནུས་པ་ཆེ་ཤོས་ཤིག་གིས་སྤང་བྱ་ཕྲ་ཤོས་རྣམས་རྒྱུན་གཅོད་འགྲོ་དུས་དེ་ཡི་ཕྱི་ལོགས་ལ་ཐེག་ཆེན་ཡིན་ན་སངས་རྒྱས་ཀྱི་གོ་འཕང་མངོན་དུ་བྱེད། ཐེག་པ་དམན་པ་ཡིན་ན་དགྲ་བཅོམ་པ་ཐོབ་སོང་བ་རེད། སྐྱབས་ཡུལ་གྱི་ཆོས་དཀོན་མཆོག་འགོག་བདེན་དང༌།
ལམ་བདེན་ཟེར་མཁན་དེ་བྱང་ཆུབས་སེམས་དཔའ་ས་བཅུ་ཡི་ཐུགས་རྒྱུད་ཀྱི་འགོག་ལམ་གཉིས་པོ་ལ་ཟེར་གྱི་ཡོད་རེད། སངས་རྒྱས་ཀྱི་ཐུགས་རྒྱུད་ལ་འགོག་བདེན་དང་ལམ་བདེན་ཡོད་ཀྱང་དེ་གཉིས་ལ་ཆོས་སྐུ་ཞུ་ཡི་ཡོད་རེད། དེ་དག་ནི་སྐྱབས་ཡུལ་གྱི་སངས་རྒྱས་དཀོན་མཆོག་རེད།། དངོས་གཞི་ཞེན་པ་བཞི་བྲལ་གྱི་སྐོར་བཤད་པ། ཡན་ལག་བདུན་པ་ཞུ་དགོས་མིན་འགྲོ་དྲན་སོང་ཡང་དེ་རིང་ཞེན་པ་བཞི་བྲལ་ཞུ་རྒྱུ་ཡིན། ཀུན་མཁྱེན་གྱི་གསུང་དེ་གཟིགས་རོགས་གནང༌། ཀུན་མཁྱེན་གྱི་གསུང་གི་མགོ་དེ་སྤྱི་བཤད་འདྲ་པོ་རེད། ཞེན་པ་ཞེན་བྲལ་རང་གི་ཐོག་ལ་འགྲོ་གི་མེད་པ་འདྲ། དེ་ཡང་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་དགུང་ལོ་བཅུ་གཉིས་བཞེས་པའི་དུས་སུ་འཇམ་པའི་དབྱངས་ཀྱི་སྒྲུབ་པ་མཛད་པས་ཟླ་བ་དྲུག་ནང་ཞལ་གཟིགས་ཏེ། མགོན་པོ་འཇམ་པའི་དབྱངས་ཀྱི་ཞལ་ནས།
ཚེ་འདི་ལ་ཞེན་ན་ཆོས་པ་མིན། ། འཁོར་བ་ལ་ཞེན་ན་ངེས་འབྱུང་མིན། ། བདག་དོན་ལ་ཞེན་ན་བྱང་སེམས་མིན། ། འཛིན་པ་བྱུང་ན་ལྟ་བ་མིན། ། ཞེས་གསུངས་པའི་ཚིག་རྐང་བཞི་པོ་འདིའི་ནང་ཕ་རོལ་ཏུ་ཕྱིན་པའི་ཉམས་ལེན་ཐམས་ཅད་འདུས་པ་ཡིན། དེར་མ་ཟད་འཇམ་པའི་དབྱངས་ཀྱིས་མདོ་དང་མན་ངག་ལ་སོགས་པ་མང་པོ་གསུངས། དེ་ནས་ས་ཆེན་དེ་ཉིད་འཇམ་པའི་དབྱངས་ཀྱིས་བྱིན་གྱིས་བརླབས་ནས་ཆོས་བརྗེད་རྒྱུ་རྩ་བ་ནས་མེད་པར་གྱུར་པ་ཁོང་རང་དང་སློབ་མ་རྣམས་ཐམས་ཅད་ཀྱིས་མཐུན་སྣང་ལ་གྲུབ་བསྡད་པ་རེད། དེར་མ་ཟད་སུ་དང་འགྲན་ཟླ་མེད་པའི་བློ་གྲོས་ཆེན་པོ་ཐོབ་པ་རེད། ། ཚེ་འདི་ལ་ཞེན་ན་སོགས་ཚིགས་བཅད་གཅིག་གི་དོན་མདོར་བསྟན་པ། ཞེན་པ་བཞི་བྲལ་གྱི་མན་ངག་འདིའི་དོན་དག་མདོར་བསྡུས་ཤིག་ཞུས་ན།
ཚེ་འདི་ལ་ཞེན་ན་ཆོས་པ་མ་རེད་གསུངས་པ་རེད། ཆོས་པ་ཡིན་ན་ཚེ་འདི་བློས་ཐོངས་པ་ཞིག་དགོས་ཀྱི་ཡོད་རེད། འཁོར་བ་ལ་ཞེན་ན་ངེས་འབྱུང་མིན་ཞེས་པས་ཐར་པ་སྒྲུབ་པ་ལ་ཁམས་གསུམ་འཁོར་བ་ལ་ཞེན་པ་སྤངས༌ཤིང་འཁོར་བ་ལས་འབྱུང་འདོད་ཀྱི་ངེས་འབྱུང་གི་བློ་དགོས་ཀྱི་ཡོད་རེད་ཅེས་པའི་དོན་རེད། དེས་ན་སྐྱེ་བ་ཕྱི་མར་ངན་སོང་དུ་མི་སྐྱེ་བ་དང་། མཐོ་རིས་སུ་སྐྱེ་འདོད་བྱེད་པ་ལྟ་བུ་མཐོ་རིས་ཀྱི་ཕུན་ཚོགས་ལ་ཞེན་ན་ངེས་འབྱུང་གི་བློ་མ་རེད་གསུངས་པ་རེད། བདག་དོན་ལ་ཞེན་ན་བྱང་སེམས་མིན་ཟེར་དུས་བྱང་ཆུབ་སེམས་དཔའ་ནི་གཙོ་བོ་གཞན་དོན་གནང་མཁན་ཡིན་པས་སོ་སོ་རང་གི་དོན་ལ་གཙོ་བོ་བྱེད་པ་ཡིན་ན་བྱང་ཆུབ་སེམས་དཔའ་མ་རེད། འཛིན་པ་བྱུང་ན་ལྟ་བ་མིན་ཞེས་པའི་ལྟ་བ་ནི་གནས་ལུགས་རྟོགས་པའི་བློ་གཅིག་ལ་ཟེར་གྱི་ཡོད་རེད། ཡུལ་གནས་ལུགས་ནི་སྤྲོས་པའི་མཐའ་གང་དུ་ཡང་མ་གྲུབ་པ་ཡིན་པས་མཐའ་གང་ཡང་རུང་བ་གཅིག་ཏུ་འཛིན་པའི་བློ་བྱུང་ན་ལྟ་བ་མ་རེད་གསུངས་པ་རེད། ཚེ་འདི་ལ་ཞེན་པ་སྤོང་བ་ལ་དལ་འབྱོར་རྙེད་དཀའ། འཆི་བ་མི་རྟག་པ།
ལས་རྒྱུ་འབྲས་གསུམ་བསྒོམ་དགོས་ཀྱི་ཡོད་རེད། འཁོར་བ་ལ་ཞེན་པ་སྤོང་བ་ལ་འཁོར་བའི་ཉེས་དམིགས། བདག་དོན་ལ་འཛིན་པ་སྤོང་བ་ལ། བྱམས་པ། སྙིང་རྗེ་དང་བྱང་ཆུབ་ཀྱི་སེམས་གསུམ། འཛིན་པ་བྱུང་ན་ལྟ་བ་མིན་ཞེས་པའི་དོན་ཉམས་སུ་བླང་བ་ལ། ཞི་གནས་དང་ལྷག་མཐོང༌བསྒོམ་པ་དང་དེ་ལའང་ལྟ་བའི་ཁྲིད་དགོས་ཀྱི་ཡོད་རེད། དེ་དག་ནི་བློ་སྦྱོང་ཞེན་པ་བཞི་བྲལ་གྱི་ཁྲིད་ཀྱི་འབོར་སྡོམ་རེད། ཇོ་བོ་རྗེ་དཔལ་ལྡན་ཨ་ཏི་ཤ་ལ་ཐེག་ཆེན་གྱི་ཁྲིད་སྐད་གྲགས་ཆེ་བ་ལམ་རིམ་དང༌། བློ་སྦྱོང༌གཉིས་ཡོད་རེད།
ལམ་རིམ་ནི་ཐུན་མོང་གི་ཁྲིད་རེད། བློ་སྦྱོང་ནི་ཐུན་མོང་མ་ཡིན་པའི་གདུལ་བྱ་ལ་འཁྲིད་རྒྱུ་ཡིན་པ་རེད། ལམ་རིམ་གྱི་ནང་དུ་ཉམས་སུ་བླང་བྱའི་ཆོས་སམ་ལམ་ལ་རིམ་པ་གསུམ་དུ་བྱས་ཏེ་ཆོས་བྱེད་མཁན་ལའང་སྐྱེས་བུ་ཆེ་འབྲིང་ཆུང་གསུམ་སྟེ་རིགས་མི་འདྲ་བ་གསུམ་ཡོད་གསུངས་པ་རེད། སྐྱེས་བུ་ཆུང་ངུ་ནི་སྐྱེ་བ་རྗེས་མར་ངན་སོང་དུ་མི་སྐྱེ་ཞིང་མཐོ་རིས་ཐོབ་ན་སེམས་མཁན་ལ་ངོས་འཛིན་གནང། རང་ཉིད་ཐར་པ་ཐོབ་ན་སེམས་མཁན་སྐྱེས་བུ་འབྲིང་། གཞན་སེམས་ཅན་གྱི་དོན་དུ་སངས་རྒྱས་ཐོབ་ན་སེམས་མཁན་ལ་སྐྱེས་བུ་ཆེན་པོ་ཞུ་གི་ཡོད་རེད། དེ་ནང་བཞིན་ཆོས་ལ་ཡང་གསུམ་ཡོད་རེད། སྐྱེས་བུ་ཆུང་ངུའི་ཆོས་ཟེར་ན་སྐྱེ་བ་ཕྱི་མའི་དོན་དག་སྒྲུབ་པའི་དགེ་བ་ལྟ་བུ། སྐྱེས་བུ་འབྲིང་པོའི་ཆོས་ནི་ཐར་པ་ཐོབ་པའི་དོན་དུ་བསླབ་པ་གསུམ་ཉམས་ལེན་བྱེད་པ་ལྟ་བུ། སྐྱེས་བུ་ཆེན་པོའི་ལམ་ནི་ཐེག་ཆེན་སེམས་བསྐྱེད་དང་ཕར་ཕྱིན་དྲུག་ལྟ་བུ་རེད།
དེས་ན་ཉམས་སུ་བླང་བྱའི་ཆོས་ལ་ཉུང་མཐར་གསུམ་ཡོད་པས་སྐྱེ་བ་ཕྱི་མའི་དོན་དག་ལ་བྱེད་པ་གཅིག་དགོས་ཀྱི་ཡོད་རེད། དེར་བརྟེན་ཚེ་འདི་ལ་ཞེན་ན་ཆོས་པ་མིན་གསུངས། ཚེ་འདི་ལ་ཞེན་ན་ཆོས་པ་མིན་ཞེས་པ་དེས་སྐྱེས་བུ་ཆུང་ངུ་དང་ཐུན་མོང་བའི་ལམ་སྟོན་གྱི་ཡོད་རེད། འཁོར་བ་ལ་ཞེན་ན་ངེས་འབྱུང་མིན་ཞེས་པ་དེས་སྐྱེས་བུ་འབྲིང་པོ་དང་ཐུན་མོང་བའི་ལམ། ཚིག་རྐང་རྗེས་མ་གཉིས་པོས་སྐྱེས་བུ་ཆེན་པོའི་ཐུན་མོང་མ་ཡིན་པའི་ལམ་སྟོན་པ་རེད། ཐེག་པ་ཆེན་པོའི་ལམ་མམ་ཉམས་སུ་བླང་བྱའི་ཆོས་ལ་ཐབས་དང་ཤེས་རབ་གཉིས་ཡོད་རེད། བདག་དོན་ལ་ཞེན་ན་ཞེས་པས་ཐབས་དང་། འཛིན་པ་བྱུང་ན་ཞེས་པས་ཤེས་རབ་སྟོན་གྱི་ཡོད་རེད། ཞེན་པ་བཞི་དང་བྲལ་བ་ཞིག་བྱུང་ན་ཐེག་པ་ཆེན་པོའི་ལམ་མམ་ཆོས་འགྱུར་གྱི་རེད། དཔེར་ན་སྐྱབས་འགྲོ་ལྟ་བུ་གཅིག་བྱེད་དུས་ཞེན་པ་བཞི་དང་བྲལ་བསྡད་ཡོད་ན་ཐེག་པ་ཆེན་པོའི་ཆོས་རེད།
དུས་རྒྱུན་ང་ཚོས་ཁ་ཏོན་འདོན་དུས་བདག་བློ་ཆོས་སུ་འགྲོ་བར་བྱིན་གྱིས་རློབས་ཞེས་སོགས་སྐྱབས་འགྲོའི་མཇུག་ཏུ་སྐྱོར་རྒྱུའི་གསོལ་འདེབས་དེ་དག་ཞེན་པ་བཞི་བྲལ་གྱི་གསོལ་འདེབས་རེད། དེས་ན་དེའི་དོན་དག་གསུང་གི་ཡོད་རེད། ཚེ་འདི་ལ་ཞེན་པ་དང་བྲལ་ནས་བློ་ཆོས་སུ་འགྲོ་བ་སྟེ་སེམས་ཀྱིས་ཆོས་ཆོས་བཞིན་དུ་བྱེད་པ་དང་། དེའི་སྟེང་དུ་འཁོར་བ་ཡོངས་རྫོགས་ལ་ཞེན་པ་བྲལ་ནས་ཆོས་དེའང་ལམ་དུ་ལོངས་པ་སྟེ་ཐར་པ་ཡི་ལམ་མམ་རྒྱུར་འགྲོ་བ་གཅིག་དགོས་ཀྱི་ཡོད་རེད། འཁོར་བ་ལ་མ་ཞེན་ན་རང་གིས་བྱེད་པའི་ཆོས་ཐམས་ཅད་རང་ཉིད་ཐར་པར་བགྲོད་བྱེད་ཀྱི་ལམ་དུ་འགྱུར་བ་ཡིན། དཔེར་ན་ཚེ་ཕྱི་མའི་དོན་དག་གི་ཆེད་དུ་ཚུལ་ཁྲིམས་སྲུང་བ་སོགས་བྱེད་པ་ཡིན་ན་དེ་རྣམས་འཁོར་བའི་རྒྱུ་རེད་མ་གཏོགས་ལམ་དུ་མ་གྱུར་པ་རེད། བདག་དོན་ལ་ཞེན་པ་སྟེ་རང་དོན་ལ་ཞེན་ན་ཐེག་ཆེན་ལམ་གྱི་འཁྲུལ་པ་ཞིག་རེད། ཐེག་ཆེན་གྱི་ལམ་ལ་འཁྲུལ་པ་གཉིས་ཡོད་རེད། རང་དོན་བྱེད་དགོས་བསམ་པ་ནི་འཁྲུལ་པ་དང་པོ་དང་། གནས་ལུགས་ཞེས་པ་གང་ཡང་རུང་བ་ཞིག་ཏུ་འཛིན་པ་ནི་འཁྲུལ་བ་གཉིས་པ་རེད། །
ཚེ་འདི་ལ་ཞེན་ན་སོགས་ཚིགས་བཅད་གཅིག་གི་དོན་རྒྱས་པར་བཤད་པ། ཅུང་ཟད་རྒྱས་པར་བཤད་ན་དང་པོ་ཚེ་འདི་ལ་མ་ཞེན་ཟེར་བ་ཙམ་གྱིས་རང་གི་སེམས་ཀྱིས་ཉན་གྱི་མ་རེད། རང་གི་སེམས་ལ་སོ་སོར་དབང་ཆ་ཡོད་མ་རེད། སོ་སོ་སེམས་ཀྱིས་དབང་དུ་བསྒྱུར། སེམས་ནི་ཉོན་མོངས་པས་དབང་བསྒྱུར་བྱས་ཏེ་བསྡད་ཡོད་རེད། དེར་བརྟེན་ཚེ་འདི་ལ་ཞེན་པ་སྤོང་བ་ལ་ཐབས་ཤེས་དགོས་ཀྱི་ཡོད་རེད། དེའི་ཐབས་ལམ་ལ་དལ་འབྱོར་རྙེད་དཀའ། འཆི་བ་མི་རྟག་པ་དང་ལས་རྒྱུ་འབྲས་བསྒོམ་དགོས་རེད། ཚེ་འདི་ལ་ཞེན་པ་སྤོང་བའི་གཉེན་པོ་ངོ་མ་ནི་འཆི་བ་མི་རྟག་པ་དྲན་རྒྱུ་དེ་རེད། དེས་ན་དལ་འབྱོར་རྙེད་དཀའ་ལ་སྔོན་འགྲོ།
ལེགས་ཤོས་དེ་འཆི་བ་མི་རྟག་པ་ཡིན་པས་འདི་ལ་དངོས་གཞི་ཞེས་མིང་བཏགས་པ་རེད། དེའི་ཡན་ལག་ལ་ལས་རྒྱུ་འབྲས་བསྒོམ་པ་དང་གསུམ་ཡོད་གསུངས། ཚེ་འདི་ལ་ཞེན་པ་ཟེར་བ་ནི་འཇིག་རྟེན་ཆོས་བརྒྱད་ལ་ཞེན་པ་ལ་ཟེར་གྱི་ཡོད་རེད། འཇིག་རྟེན་གྱི་ཆོས་ནི་འཇིག་རྟེན་གྱིས་དུས་རྒྱུན་དུ་བེད་སྤྱོད་བྱེད་རྒྱུ་རེད༌། དེ་ལ་བདེ་བ་དང་སྡུག་བསྔལ། ལོངས་སྤྱོད་རྙེད་པ་དང་མ་རྙེད་པ། བསྟོད་པ་དང་སྨད་པ། སྙན་པ་དང་མི་སྙན་པ་བཅས་བརྒྱད་ཡོད་རེད། དེ་དག་གི་ནང་ནས་བདེ་བ། རྙེད་པ།
བསྟོད་པ་དང་སྙན་པ་བཞི་པོ་རྣམས་ཐོབ་འདོད་བྱེད་པའམ་ཐོབ་པ་ལ་ཞེན་ཅིང་དགའ་པོ་བྱེད་པ་དང་། དེ་དག་གི་ལྡོག་ཕྱོགས་སྡུག་བསྔལ། མ་རྙེད་པ། སྨད་པ་དང་མི་སྙན་པ་བཅས་བཞི་ལ་མི་དགའ་བ་བྱེད་པ་ལ་འཇིག་རྟེན་གྱི་ཆོས་ལ་ཞེན་པའམ་ཚེ་འདི་ལ་ཞེན་པ་ཟེར་གྱི་ཡོད་རེད། དེ་དག་ལ་ཞེན་པ་གཅོད་དགོས་པའི་རྒྱུ་མཚན་ཅིའི་ཕྱིར་ཞེ་ན། ཚེ་འདི་ནི་སྐད་ཅིག་གམ་ཡུན་རིང་མི་སྡོད་མཁན་ཞིག་ཡིན་པས་འཇིག་་རྟེན་གྱི་ཆོས་དེ་དག་ལ་ཞེན་པ་བྱས་ན་སྐྱོན་ཆེན་པོ་ཡོད་རེད། རྒྱུ་མཚན་ནི། ལམ་འབྲས་ནང་ཚེ་འདི་ལ་ཞེན་པ་ནི་ཆོས་རྣལ་མའམ་རྣམ་དག་བྱེད་པ་ལ་གེགས་ཆེ་ཤོས་རེད་གསུངས་པ་རེད། ཞེན་པ་དེས་དང་པོ་ཆོས་བྱེད་མི་སྤྲོ་བ་སྟེ་ཆོས་བྱེད་མི་འཇུག་དེ་ནས་ཆོས་གཅིག་བྱེད་ན་ཡང་ཆོས་དེ་སྐྱོན་ཅན་ནམ་ཕྱིན་ཅི་ལོག་ཏུ་བྱེད་བཅུག དཔེར་ན།
ཟ་མ་ཡག་པོ་ལ་དུག་བཏབ་པ་ནང་བཞིན་ཆོས་བརྒྱད་ཀྱིས་ཀུན་ནས་བསླངས་པའི་སྐྱོན་དང་འདྲེས་སོང་ན་ཆོས་དེས་གོ་མི་ཆོད་པ་རེད། དཔེར་ན་ཆོས་བརྒྱད་ཀྱི་ཀུན་སློང་གིས་ཚུལ་ཁྲིམས་བསྲུངས༌། ཐོས་བསམ་སྒོམ་གསུམ་བྱེད། ཆོས་འཆད་ཉན་བྱེད། དགོན་པ། བཤད་གྲྭ་དང་མཆོད་རྟེན་བཞེངས་པ་སོགས་ཅི་ཙམ་ཞིག་བྱེད་ན་ཡང་ཚེ་འདིའི་སྒང་ལ་འགྲོ་གི་རེད། ཚེ་འདིའི་དོན་དུ་ཕྱིན་པ་དེས་ཕྱི་མ་ངན་སོང་གི་རྒྱུ་བྱེད་ཀྱི་རེད་མ་གཏོགས་ཕན་ཐོགས་ཡོད་པ་ལྟ་བུ་སྣང་ཡང་ཕན་ཐོགས་ཡོད་མ་རེད། ཚེ་འདི་ལ་ཞེན་པ་སྤང་དགོས་ཟེར་དུས་དངུལ་སོགས་གང་ཡང་མེད་པ་བྱས་ཏེ་དཀའ་ལས་ཁག་པོ་བྱས་ནས་བསྡད་དགོས་ཞེས་པའི་དོན་དག་མ་རེད། དེ་འདྲའི་དཀའ་སྤྱད་བྱེད་རྒྱུ་ནི་ནང་པ་སངས་རྒྱས་པའི་ཆོས་ལུགས་ལ་དགག་བྱ་རེད། དཔེར་ན་ང་རང་ཚོའི་སྟོན་པ་སངས་རྒྱས་ཀྱིས་ལོ་དྲུག་ལ་དཀའ་སྤྱད་ཆེན་པོ་གནང་བ་རེད་དེ།
དེས་དཀའ་སྤྱད་ལམ་རེད་ཅེས་གསུང་གི་ཡོད་མ་རེད། དཀའ་བ་སྤྱད་ཚར་ནས་གྲུབ་འབྲས་གང་ཡང་མ་བྱུང་བའི་ཚུལ་བསྟན་པའི་རྗེས་དེ་ནས་ཁོང་གིས་ན་བཟའ་དང་ཞལ་ལག་ཡག་པོ་བཞེས། སྐུ་གཟུགས་ཡག་པོ་བཟོས། རྡོ་རྗེ་གདན་ལ་ཕེབས་ནས་སྒོམ་བྱས། དེ་ནས་མཚན་གཅིག་གི་རིང་ལ་སངས་རྒྱས་ཐོབ་སོང་བ་རེད། དེས་ན་ཆོས་སྒོམ་ལྟ་བུ་ཡག་པོ་བྱེད་དགོས་རེད་མ་གཏོགས་དཀའ་སྤྱད་ཀྱིས་གྲུབ་འབྲས་གང་ཡང་ཐོན་གྱི་མ་རེད་ཅེས་མུ་སྟེགས་པ་ལ་བརྡ་སྤྲད་པའམ། དཀའ་སྤྱད་ལམ་མ་རེད་ཅེས་གོ་བརྡ་སྤྲད་པ་རེད། ཆོས་ལ་བཤད་སྒྲུབ་གཉིས་གཙོ་བོ་རེད། བཤད་གྲྭ་བ་ཚོར་མཐུན་རྐྱེན་ཟ་མ་ཡག་པོ་དང་། ཕྱག་དཔེ་སོགས་གྲ་འགྲིགས་པོ་དགོས་ཀྱི་ཡོད་པ་རེད།
གྲ་འགྲིག་མ་འགྲིགས་ཀྱི་ཐོག་ནས་ཁྱད་པར་ཆེན་པོ་འགྲོ་ཡི་ཡོད་རེད། ཁྱད་པར་དུ་སྒོམ་བྱེད་མཁན་རྣམས་ལ་མཐུན་རྐྱེན་ཟ་མ་ཡག་པོ་བཅུད་ཅན་དགོས་ཀྱི་རེད། འོན་ཀྱང་སྦྱིན་བདག་རྣམས་ཀྱིས་དད་པས་ཕུལ་བའི་རྫས་རྣམས་བླངས་ཏེ་སློབ་སྦྱོང་དང་སྒོམ་གང་ཡང་མ་བྱས་པར་བསྡད་ན་ཧ་ཅང་ཉེས་པ་ཆེན་པོ་ཡིན་གསུངས་པ་རེད། སློབ་སྦྱོང་དང་སྒོམ་བྱེད་མཁན་ཚོ་ལ་གཞན་གྱིས་མཐུན་རྐྱེན་ཕུལ་ན་ལེན་དགོས་ཀྱི་ཡོད་རེད། ལེན་དུས་མི་ལ་ཕན་ཐོགས་ཀྱི་རེད་བསམས་ཏེ་བསོད་སྙོམས་ཇི་ཙམ་དགོས་པ་བླངས་ནས་སློབ་སྦྱོང་དང་སྒོམ་བྱས་ན་དད་རྫས་ཟོས་པའི་ཉེས་པ་ཡོད་མ་རེད། དཔེར་ན་མཆོད་རྟེན་འཛམ་བུ་གླིང་གང་བ་ཞིག་བཟོས་ན་བསོད་ནམས་ཆེན་པོ་ཡོད་རེད། དེ་ལས་ཀྱང་སློབ་སྦྱོང་བྱེད་མཁན་གཅིག་ལ་མཐུན་རྐྱེན་བསྒྲིགས་ན་བསོད་ནམས་ཆེ་བ་རེད་གསུངས་པ་རེད། སློབ་སྦྱོང་བྱེད་མཁན་སྟོང་ཕྲག་མང་པོ་ལ་མཐུན་རྐྱེན་ཕུལ་བ་ལས་བསྒོམ་བྱེད་མཁན་གཅིག་ལ་མཐུན་རྐྱེན་ཕུལ་ན་བསོད་ནམས་ཆེ་བ་ཡོད་རེད་ཅེས་མདོ་གཅིག་གི་ནང་གསུངས་འདུག ། དལ་འབྱོར་རྙེད་དཀའ་བསྒོམ་དགོས་པའི་སྐོར་བཤད་པ། དང་པོ་དལ་འབྱོར་རྙེད་དཀའ་བསྒོམ་པ་ནི།
དངོས་གཞི་སྟན་བདེ་པོ་ཞིག་ལ་བསྡད་ནས་སྐྱབས་འགྲོ་བྱེད་དགོས་ཀྱི་རེད། དེ་ཡང་སྔོན་དུ་ཞུས་པ་ནང་བཞིན་དཀོན་མཆོག་གསུམ་ལ་སྐྱབས་འགྲོ་མང་དུ་བྱས། མདོ་ཡི་ལུགས་ལ་བླ་མ་ལ་ཟུར་དུ་སྐྱབས་འགྲོ་མ་བྱས་ནའང་འགྲིགས། གལ་སྲིད་བླ་མ་ལ་སྐྱབས་སུ་མཆིའོ་ཞེས་བརྗོད་དགོས་ན་དགེ་འདུན་ལ་སྐྱབས་སུ་མཆིའོ་ཞེས་བརྗོད་ཚར་བའི་རྗེས་སུ་བརྗོད་དགོས། སྔགས་ལ་ཡིན་ན་བསྒྱུར་བཅོས་མ་བྱས་ན་འགྲིགས་ཀྱི་རེད། སྐྱབས་འགྲོ་ཚར་དུས་བློ་ཆོས་སུ་འགྲོ་བ་ལ་སོགས་པ་བཞི་ཡིས་གསོལ་བ་ཐོབས། དེ་ནས་སེམས་བསྐྱེད་ལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་དགོས། སངས་རྒྱས་ཐོབ་པའི་དོན་དག་ལ་ཞེན་པ་བཞི་བྲལ་བསྒོམ་གྱི་ཡིན་བསམ། དེ་ནས་དངོས་གཞི་དལ་འབྱོར་རྙེད་དཀའ་སྒོམ་པའི་ཚུལ་ནི།
སྤྱིར་བཏང་ཆོས་སྒྲུབ་པ་ལ་ལུས་རྟེན་ཞིག་དགོས་ཀྱི་ཡོད་རེད། རིགས་དྲུག་གི་ནང་ནས་མི་ཡི་ལུས་རྟེན་ནི་ཡག་ཤོས་རེད་གསུངས་པ་རེད། དེ་རྙེད་དཀའ་བ་བསྒོམ་པ་ལ་རིམ་པ་གསུམ་ཡོད་རེད། དང་པོ་དལ་འབྱོར་གྱི་ལུས་དེ་ཐོབ་ཁག་པོ་ཡིན་པ་བསམ་པ་དང། གཅིག་ཐོབ་ན་ལུས་དེས་ལས་མང་པོ་བྱེད་ཐུབ་པས་དོན་དག་གམ་ཕན་ཐོགས་ཆེན་པོ་ཡོད་པར་བསམ་པ་དང། ད་ལན་མི་ཡི་ལུས་དོན་དག་ཆེན་པོ་ཡིན་མཁན་དེ་ཐོབ་དུས་དོན་མེད་མ་བྱས་པར་ངེས་པར་ཆོས་གཅིག་བྱེད་དགོས་བསམ་པ་རྣམས་ཡིན། ཐོབ་དཀའ་བ་བསྒོམ་པ་ལ་དོན་ཚན་བཞི་གསུངས་པ་རེད། ། ངོ་བོ་རྒྱུ་དཔེ་གྲངས་གསུམ་གྱི་སྒོ་ནས་དལ་འབྱོར་རྙེད་དཀའ་བ་བཤད་པ། ༡ ངོ་བོའི་སྒོ་ནས་དལ་བ་བརྒྱད་དང༌། འབྱོར་བ་བཅུ་སྟེ་ཡོན་ཏན་བཅོ་བརྒྱད་ཚང་བའི་མི་ཡི་ལུས་འདི་ཐོབ་ཁག་པོ་ཡིན་པ་བསམ་དགོས་ཀྱི་ཡོད་རེད།
དལ་བ་ཟེར་དུས་ཆོས་སྒྲུབ་པ་ལ་དལ་པོ་ཡོད་པའམ། མི་ཁོམ་པ་མ་ཡིན་པ་སྟེ་ཆོས་སྒྲུབ་པའི་གོ་སྐབས་ཡོད་པ་ལ་ཟེར་གྱི་ཡོད་རེད།

ཆོས་སྒྲུབ་པ་ལ་མི་ཁོམ་པའི་གནས་བརྒྱད་ཡོད་པ་དེ་དག་ཏུ་སྐྱེ་བ་མ་བླངས་ཤིང་ད་ལྟ་མི་ཁོམ་པ་མ་ཡིན་པའམ་ཆོས་སྒྲུབ་པ་ལ་ཁོམ་པའི་དུས་ཚོད་རེད་གསུངས་པ་རེད། འབྱོར་པ་ཞེས་པ་ནི་ཆོས་སྒྲུབ་པའི་མཐུན་རྐྱེན་ལ་ཟེར་གྱི་ཡོད་རེད། ཆོས་སྒྲུབ་པའི་མཐུན་རྐྱེན་རང་གི་ངོས་ནས་ཚང་དགོས་པ་ལྔ་ལ་རང་འབྱོར་ལྔ་ཟེར་གྱི་རེད། གཞན་གྱི་ཕྱོགས་ནས་ཚང་དགོས་པ་ལྔ་ལ་གཞན་འབྱོར་ལྔ་སྟེ་བསྡོམས་པས་བཅུ་བཅས་བཅོ་བརྒྱད་ཚང་བ་ལ་དལ་འབྱོར་གྱི་མི་ལུས་རིན་པོ་ཆེ་ཟེར་བ་རེད། བཅོ་བརྒྱད་པོ་དེ་དག་གང་རེད་འདུག་སོ་སོས་དཔེ་ཆ་ལ་བལྟས་ནས་ངེས་པར་བྱས་ཏེ་བསྒོམ་དགོས། ༢ རྒྱུའི་སྒོ་ནས་དེ་འདྲ་བའི་མི་ལུས་རྙེད་དཀའ་བ་བསམ་པ་ནི། ད་ལྟ་ང་ཚོས་མཐོང་བའི་དངོས་པོ་ཐམས་ཅད་རྒྱུ་རྐྱེན་ལ་བརྟེན་ནས་སྐྱེ་དགོས་ཀྱི་ཡོད་རེད། དེས་ན་མི་ཡི་ལུས་ལའང་རྒྱུ་རྐྱེན་ཡོད་རེད། དེ་ཡི་རྒྱུ་དགེ་བ་སྟོབས་ཆེན་པོ་འདུལ་ཁྲིམས་ལྟ་བུ་སྒྲུབ་མཁན་ཧ་ཅང་དཀོན་པོ་ཡིན་པས་འབྲས་བུ་དལ་འབྱོར་གྱི་མི་ཡི་ལུས་རྟེན་ཐོབ་པ་དཀོན་པོ་རེད་གསུངས་པ་རེད། སེམས་ཅན་མང་ཆེ་བས་སྡིག་པ་གསོག་སྡོད་ཀྱི་ཡོད་རེད། ངན་སོང་ནས་ངན་སོང་ལ་སྐོར་བ་རྒྱག་སྡོད་པ་མ་གཏོགས་མི་ལུས་ཐོབ་མཁན་དཀོན་པོ་ཡིན་པ་རེད་ཅེས་ཡང་ནས་ཡང་དུ་བསམ་དགོས།
༣ གྲངས་ཀྱི་སྒོ་ནས་ཐོབ་དཀའ་བ་བསམ་པ་ནི། གྲངས་ཀ་མང་ཉུང་གི་ཐོག་ནས་བསམ་བློ་བཏང་ན་ཡང་རིགས་དྲུག་གི་སེམས་ཅན་རྣམས་གོང་མ་གོང་མ་རྣམས་ལས་འོགམ་འོག་མ་རྣམས་མང་བ་ཡོད་རེད། དེར་བརྟེན་མི་ཡི་ལུས་རྟེན་ཐོབ་པ་ཉུང་ཉུང་རེད་གསུངས་པ་རེད། ང་ཚོས་ད་ལྟ་མཐོང་རྒྱུའི་སེམས་ཅན་ནི་མི་དང་དུད་འགྲོ་གཉིས་རེད། དེ་གཉིས་ཀྱི་གྲངས་ཀ་འགྲན་བསྡུར་བྱས་པ་ཡིན་ན་བསྡུར་རྒྱུ་ཡོད་མ་རེད། དཔེར་ན་དབྱར་ཁ་བཀོད་མའམ་ཆུ་མིག་གཅིག་གི་ནང་གི་དུད་འགྲོའམ། ཤིང་གཅིག་གི་རྩ་བ་ལ་གནས་པའི་དུད་འགྲོའི་གྲངས་ཀ་ནི་འཛམ་བུ་གླིང་གི་མི་ཐམས་ཅད་ལ་མེད། དེས་ན་གྲངས་ཀྱི་སྒོ་ནས་བསམ་བློ་བཏང་ན་ཡང་མི་ལུས་ནི་རྙེད་ཁག་པོ་ཡིན་ཞེས་གསུངས་པ་རེད། ༤ དཔེ་ཡི་སྒོ་ནས་བསམ་ནའང། གྱང་གི་ངོས་ལ་སྲན་མ་གཏོར་ན་གྱང་ལ་སྲན་མ་འབྱར་དཀའ་བ་ནང་བཞིན་མི་ལུས་ཐོབ་དཀོན་པོ་དང་།
རྒྱ་མཚོ་ཆེན་པོའི་ཆུའི་ཐོག་ལ་གཉའ་ཤིང་བུ་ག་གཅིག་ཡོད་པ་ཞིག་ཕྱོགས་བཞིའི་རླུང་གིས་དེད་དེ། ཆུ་དེའི་ནང་ལ་རུས་སྦལ་ལོང་བ་ཞིག་ལོ་བརྒྱ་རེ་ནས་སྟེང་ལ་རེ་རེ་ཡོང་གི་ཡོད་པ་དེའི་མགྲིན་པ་དང་གཉའ་ཤིང་གི་བུ་ག་གཉིས་འཕྲད་སྲིད་པ་ཙམ་རེད། དེ་བཞིན་དུ་མི་ཡི་ལུས་རྟེན་ཐོབ་ཁག་པོ་རེད་གསུངས་པ་རེད། རྙེད་དཀའ་བའི་ལུས་རྟེན་འདི་ད་ལྟ་ཐོབ་ཅིང་བེད་སྤྱོད་ཆོས་ནས་གསུངས་པ་བཞིན་བྱས་ན་ལུས་རྟེན་འདིས་མི་ཚེ་འདིའི་འདོད་དོན་ཙམ་མིན་པ་སྐྱེ་བ་ཕྱི་མ་མཐོ་རིས་དང་། ཐར་པ་དང་སངས་རྒྱས་ཀྱི་གོ་འཕང་ཡང་བསྒྲུབ་ཐུབ་པས་ཅ་ལག་གནད་འགག་ཆེན་པོ་རེད། དེ་འདྲའི་ལས་དོན་ནམ་དམིགས་ཡུལ་གལ་ཆེན་པོ་སྒྲུབ་ཐུབ་མཁན་གྱི་རིན་པོ་ཆེ་ཡིན་པའི་ཅ་ལག་གཞན་དག་ཡོད་མ་རེད། དེས་ན་ཕན་ཐོགས་སམ་དོན་དག་ཆེན་པོ་རེད་ཅེས་བསམ་དགོས། དཔེར་ན་ཨ་མི་རི་ཀ་ལྟ་བུ་ཞིག་ལ་འགྲོ་དགོས་པའི་འགྲུལ་པ་གང་ཞིག་གནམ་གྲུ་ད་ཕན་ཆད་ཐོབ་པའི་ངེས་པ་མེད་པའམ་ཐོབ་ཁག་པོ་ཡོད་པ་ཞིག་ལ། དེ་རིང་གནམ་གྲུ་ཡོད་པ་ཡིན་ན་དེ་རིང་གཉིད་ཁུག་སྡོད་ཀྱི་མ་རེད། དཔེ་དེ་བཞིན་དུ་དལ་འབྱོར་གྱི་ལུས་འདི་གནམ་གྲུ་དང་གྲུ་འདྲ་པོ་རེད།
ལུས་རྟེན་འདི་ལ་བརྟེན་ནས་འཁོར་བའི་རྒྱ་མཚོ་ལས་བརྒལ་ཐུབ་པ་བྱེད་དགོས་རེད། དངོས་གནས་འཁོར་བ་ལས་བརྒལ་ཐུབ་པའམ་ཐར་པ་ཐོབ་ཐུབ་པའི་ཆོས་ཤིག་བྱེད་དགོས་ཀྱི་ཡོད་རེད། ། འཆི་བ་མི་རྟག་པའི་སྐོར་བཤད་པ། གཉིས་པ་འཆི་བ་མི་རྟག་པའི་སྐོར་ཞུ་རྒྱུ་ཡིན། འཆི་བ་མི་རྟག་པ་དེ་ཤིན་ཏུ་གལ་ཆེན་པོ་རེད། ཆོས་གཅིག་བྱེད་དགོས་བསམ་ནའང༌། མང་ཆེ་བས་རྗེས་མ་བྱེད་ཆོག་བསམ་པ་ཡོང་གི་ཡོད་རེད། དེ་ལེ་ལོ་རེད། དེས་ན་་ཕྱི་བཤོལ་གྱི་བསམ་བློའམ་ལེ་ལོ་དེ་འགོག་ཐབས་དང་། དེ་རིང་ནས་བཟུང་སྟེ་ཆོས་བྱེད་ཐུབ་པའི་དོན་དུ་འཆི་བ་མི་རྟག་པ་བསམ་པའམ་བསྒོམ་དགོས་ཀྱི་ཡོད་རེད།
དེ་ལ་ལེ་ཚན་གསུམ་ཡོད་རེད། ངེས་པར་འཆི་བ་བསམ་པ་དང། ནམ་འཆི་བའི་ངེས་པ་མེད་པ་བསམ་པ་དང་། འཆི་དུས་ཆོས་ཀྱིས་ཕན་ལ་ཆོས་མ་ཡིན་པ་གཞན་གང་གིས་ཀྱང་མི་ཕན་པ་བསམ་པ་དང་གསུམ་རེད། རེ་རེ་ལའང་རྒྱུ་མཚན་གསུམ་གསུམ་གྱི་སྒོ་ནས་སྒོམ་གྱི་ཡོད་རེད། ངེས་པར་འཆི་བ་བསྒོམ་པའི་སྐབས་ལ་དང་པོ་སྐྱེས་ཚར་བ་ཡིན་དུས་དེའིརྒྱུ་མཚན་གྱིས་ངེས་པར་འཆི་ཡི་རེད་བསམ། གཉིས་པ་ནི་ང་རང་ཚོའི་གཟུགས་པོ་ནི་ཆུ་ཡི་ཆུ་བུར་འདྲ་པོ་འཇིག་སླ་བ་ཉམས་ཆུང་ཆུང་རེད། དེ་ནི་རྗེས་སུ་མེ་ལ་བསྲེགས། ཐལ་བ་ལས་མེད་པ་འགྲོ་མཁན་བརྟན་པོ་ཡོད་མ་རེད་བསམ། གསུམ་པ་ནི་ང་རང་ཚོའི་ཚེ་སྲོག་ནི་སྐར་མ་དང་།
ཆུ་ཚོད། ཉིན་མ། ཟླ་བ་དང་ལོ་བྱས་ཏེ་བྲི་བའམ་ཐུང་དུ་འགྲོ་གི་ཡོད་རེད། ཚེ་ཡི་སྟེང་ནས་མར་བྲི་ཞིང་རྩ་བ་ནས་སྡོད་ཀྱི་མེད་པའི་ཐོག་ཏུ་དེ་ལ་བསྣན་པ་ཡོད་མ་རེད་བསམ། གཉིས་པ་ནམ་འཆི་ངེས་པ་མེད་པ་བསམ་རྒྱུ་དེ་གལ་ཆེན་པོ་རེད། དེའང་རྒྱུ་མཚན་གསུམ་གྱི་སྒོ་ནས་བསྒོམ་ཚུལ་གསུངས་ཡོད། དང་པོ་ང་རང་ཚོ་འཛམ་བུ་གླིང་པའི་མིའི་ཚེ་ལ་འདི་ཙམ་ཐུབ་ཟེར་བ་ལྟ་བུ་ཚེ་ཚད་ཡོད་ན་འཆི་བའི་དུས་ལ་ངེས་པ་ཡོད་རེད་དེ། ཚེ་ཚད་ཡོད་མ་རེད། དེའི་རྒྱུ་མཚན་གྱིས་ཀྱང་ག་དུས་འཆི་མིན་ངེས་པ་མེད་བསམ། རྒྱུ་མཚན་གཞན་དག་ལ།
མ་ཤི་བ་གསོན་པོར་སྡོད་པའི་མཐུན་རྐྱེན་ཉུང་ཉུང་དང་འཆི་རྐྱེན་ཡང་མང་པོ་ཡོད་རེད་ཅེས་བསམ། འཆི་རྐྱེན་མི་བྱེད་པའི་དངོས་པོ་འདི་རེད་ཅེས་མཛུབ་མོ་བཙུགས་ས་རྩ་བ་ནས་ཡོད་མ་རེད། ངེས་པར་འཆི་བའི་དུས་ལ་བབ་པའི་ཚེ་འཆི་བ་ལས་བཟློག་ཐབས་རྩ་བ་ནས་བྱེད་རྒྱུ་ཡོད་མ་རེད། ངེས་པར་འཆི་བའི་དུས་ལ་མ་བབ་ན་སྨན་བཅོས་དང་། ཚེ་དབང་དང་ཚེ་སྒྲུབ་སོགས་ཀྱིས་འཆི་བ་བསླུ་རྒྱུ་ཡོད་རེད་དེ་འཆི་བའི་དུས་ཚོད་ལ་སླེབས་དུས་རྫོགས་པའི་སངས་རྒྱས་ཀྱིས་ཀྱང་དེ་ལས་ཐར་ཐབས་གནང་རྒྱུ་ཡོད་མ་རེད། གསུམ་པ་འཆི་དུས་ཆོས་མ་ཡིན་པ་གཞན་གང་གིས་ཀྱང་ཕན་མི་ཐོགས་པར་བསམ་པ་དེ་ལ་ཡང་གསུམ། དངཔོ་འཆི་དུས་རང་གི་ཉེ་དུ་དང༌གྲོགས་པོ་དང༌། འཁོར་དེ་ཚོས་ཕན་ཐོགས་རྩ་བ་ནས་ཡོད་མ་རེད། ཅིའི་ཕྱིར་ཞེ་ན། འཆི་བའི་སྡུག་བསྔལ་ལ་བགོ་བཤའ་བརྒྱབ་རྒྱུ་ནི་ཡོད་མ་རེད།
འཆི་བའི་སྐབས་ད་ལྟ་མཉམ་དུ་ཡོད་པ་ཚོའི་ནང་ནས་རང་གཅིག་པུ་འགྲོ་དགོས་ཀྱི་ཡོད་རེད། གཉིས་པ་ལོངས་སྤྱོད་ཀྱིས་ཀྱང་ཕན་ཐོགས་ཀྱི་མ་རེད། གང་ལགས་ཤེ་ན། སོ་སོ་གཅིག་པུ་གཅེར་བུ་ལག་པ་སྟོང་པ་བྱས་ནས་འགྲོ་དགོས་ཀྱི་ཡོད་རེད། གསུམ་པ་མིང་དང་གོ་གནས་དེ་ཚོས་ཀྱང་ཕན་ཐོགས་ཀྱི་མ་རེད། ཁ་ཤས་རྒྱུ་མཚན་གསུམ་པ་དེ་ལུས་ཀྱིས་ཕན་ཐོགས་ཀྱི་མ་རེད་གསུངས་ཀྱི་འདུག ལུས་ཀྱང་བཞག་ནས་འགྲོ་དགོས་ཀྱི་ཡོད་པས་དེ་འདྲ་གསུངས་པ་འདྲ། གང་ལྟར་གསོན་པའི་རིང་ལ་རང་གི་གཉེན་ཉེ་རིང་གི་དོན་དག ཟས་གོས་ཀྱི་དོན་དག གཟུགས་པོའི་དོན་དག་དང།
གོ་གནས་མེད་པ། འཐོབ་པ་དང་ཡོད་པ་མི་ཤོར་བའི་དོན་དག་ལ་སྡིག་པ་མང་པོ་བསགས་ཡོད་པ་དེ་ཚོ་ཁུར་ནས་འགྲོ་དགོས་རེད། དེར་བརྟེན་འཆི་བ་མི་རྟག་པ་ཡང་ཡང་བསམ་པའམ་སྒོམ་བསྡད་ན་འཆི་བ་མི་རྟག་པའི་བློ་གཅིག་སྐྱེ་ཡོང་གི་ཡོད་རེད། བློ་དེ་སྐྱེས་ན་ཆོས་མ་གཏོགས་པའི་ལས་ཀ་གཞན་དག་བྱེད་ལོངས་མེད་པ་ཞིག་དང། ཚེ་འདིའི་དོན་གྱི་བྱ་བ་རྣམས་ངལ་གསོ་རྒྱབ་སའི་ཁང་པ་བཟོ་བ་ལྟ་བུ་གཅིག་ཏུ་མཐོང་ཡོང་གི་ཡོད་རེད། ངལ་གསོ་བརྒྱག་དུས་ཆུ་ཚོད་གཅིག་གཉིས་སམ་ཉིན་མ་ཁ་ཤས་ཙམ་རེད། དངོས་གནས་བྱས་ན་དེའི་དོན་དུ་ཁང་པ་བཟོ་དགོས་དོན་ཡོད་མ་རེད། མ་འོངས་པར་ལས་ཀ་འདི་འདྲ་ཞིག་བྱེད་དགོས་ཀྱི་འདུག་ཅེས་འཆར་གཞི་འཇོག་དུས་དེའི་ནང་ལ་འཆི་བ་མི་རྟག་པའི་ཚོགས་མི་དེ་ངེས་པར་དུ་དགོས་ཀྱི་ཡོད་རེད། དེས་ཁ་གྲགས་དགོས་ཀྱི་ཡོད་རེད། དེ་བྱུང་ན་ཁྱད་པར་འགྲོ་གི་ཡོད་རེད།
བློ་ཆོས་སུ་འགྲོ་བའི་ཐབས་ཀྱི་གཙོ་བོ་འདི་ཡིན་ཞེས་གསུངས་པའི་དོན་ནི། ཆོས་རྣམ་དག་གམ་རྣལ་མ་བྱེད་ཐུབ་པའི་ཐབས་ཀྱི་གཙོ་བོ་ནི་འཆི་བ་བསམ་པ་འདི་རེད་གསུངས་པ་རེད། དེས་ན་ཐུན་གྲོལ་ཚར་དུས་ཐུན་མཚམས་རྣམས་ཀྱི་སྐབས་སུ་ཡང་ཐུན་མཚམས་ཀྱི་བྱ་བ་དཔེར་ན་ཟ་མ་ཡག་པོ་ཟ་བ། གོས་བཟང་པོ་གྱོན་པ། འཁོར་མང་པོས་བསྐོར་ནས་སྐད་ཆ་འཆད་པའི་སྐབས་སུ་འོག་ནས་འབྱུང་བ་ལྟར་དྲན་དགོས་ཀྱི་རེད་གསུངས་པ་རེད། ཟ་མ་ཡག་པོ་ཟ་དུས་ད་ལྟ་ཟ་མ་ཡག་པོ་ཟ་ཡི་འདུག་སྟེ་རྗེས་མ་ཟ་མ་ཁམ་གཅིག་ཀྱང་མི་འགྲོ་མཁན། ཟ་མའི་རྗེས་མ་དེ་བཟའ་དགོས་པའི་དུས་ཚོད་གཅིག་གཏན་གཏན་ཡོང་གི་རེད་བསམ། དེ་བཞིན་དུ་གོས་བཟང་པོ་གྱོན་དུས་ད་ལྟ་གོས་ཡག་པོ་འདུག་སྟེ་རྗེས་མ་རོ་ལ་བསྐོན་རྒྱུའི་གོས་གཅིག་གཏན་གཏན་གྱོན་དགོས་ཡོང་གི་རེད་བསམ། གཉེན་དང་འཁོར་མང་པོས་བསྐོར་ནས་སྐད་ཆ་འཆད་སྐབས་ད་ལྟ་འཁོར་མང་པོ་འདུག་སྟེ་རྗེས་མ་འདི་ཚོ་དང་གཏན་བྲལ་བྱེད་པའི་དུས་ཚོད་གཅིག་ཡོང་གི་རེད་བསམ། འདི་ལ་སོགས་པ་མདོ་ཡི་ནང་འཆི་བ་མི་རྟག་པ་བསྒོམ་ཚུལ་མང་པོ་གསུངས་པ་རེད།
དེ་ཚོ་ཡང་ནས་ཡང་དུ་དྲན་དགོས་ཀྱི་རེད་གསུངས་པ་རེད། རྒྱལ་སྲས་ཐོགས་མེད་ཀྱིས་འཆི་བ་མི་རྟག་པའི་བློ་སྐྱེས་ན་ཆོས་བྱེད་རྒྱུ་ལ་དཀའ་ལས་མེད་པ་དང་། སྙིང་རྗེ་ཚད་ལྡན་སྐྱེས་བྱུང་ན་གཞན་དོན་བྱེད་པ་ལ་དཀའ་ངལ་མེད་པ་དང། བདག་མེད་པའི་གོ་རྟོགས་ལ་གོམས་ན་ཉོན་མོངས་སྤོང་བ་ལ་དཀའ་ངལ་མེད་ཅེས་གསུངས་པ་རེད། སྟོན་པ་མྱ་ངན་ལས་འདས་པའི་ཚུལ་སྟོན་དུས། འདུས་བྱས་ཐམས་ཅད་མི་རྟག་པ་རེད་ཅེས་གསུངས་པ་འདི་ཁོང་གི་གསུང་གི་རྗེས་མ་དེ་ཡིན་ཞེས་གསུངས་སྲོལ་ཡོད་རེད། ཚེ་འདིའི་དོན་འགྲུབ་པ་ལ་ཆོས་དང་མཐུན་པ་བྱས་ན། གཞན་ལ་གནོད་འཚེ་མེད་པའི་ཐོག་ནས་བྱེད་པ་སོགས་ལེགས་པ་ཡོད་རེད། དེ་ནི་ཆོས་མེད་ནའང་སྒྲུབ་ཐུབ་ཀྱི་ཡོད་རེད། འོན་ཀྱང་འཆི་བའི་ཚེ་ཆོས་མ་གཏོགས་པ་གཞན་གྱིས་ཕན་མི་ཐོགས་པ་ཡིན་དུས་ཆོས་ནི་མེད་ཐབས་མེད་ཀྱི་གལ་ཆེན་པོ་ཡིན་པ་མདོ་ཡི་ནང་དུ་དཔེ་མང་པོའི་ཐོག་ནས་གསུངས་ཡོད་རེད།
དཔེར་ན་ནད་པ་ལ་སྨན་དཔྱད་དང། དབུལ་པོ་ལ་ལོངས་སྤྱོད་དང། ལུང་པ་གཞན་དག་ཏུ་འགྲོ་བ་ལ་དངུལ་དང་རླངས་འཁོར་དང་གནམ་གྲུ་དང། བཀྲེས་པ་ལ་ཟས་དང་། སྐོམ་པ་ལ་བཏུང་བ་རྣམས་ནང་བཞིན་འཆི་བའི་ཚེ་ཆོས་ནི་མེད་ཐབས་མེད་ཞིག་རེད་གསུངས་པ་རེད། ། ལས་འབྲས་ཀྱི་སྐོར་མདོར་བསྟན་པ། ལས་རྒྱུ་འབྲས་ཀྱི་སྐོར་ཞུ་རྒྱུ་ཡིན། ང་ཚོས་ད་ལྟ་མཐོང་བཞིན་པའི་ཕྱིའི་ལུང་པའི་བཀོད་དབྱིབས་ཡིད་དུ་འོང་མི་འོང་སྣ་ཚོགས་དང༌། ནང་གི་སེམས་ཅན་གྱི་རིས་སྣ་ཚོགས་དང་། དེ་རྣམས་ཀྱི་བདེ་སྡུག་སྣ་ཚོགས་པ་འདི་ཚོ་གང་འདྲ་བྱས་ནས་བྱུང་བ་རེད་ཟེར་ན།
ཆོས་ལུགས་ཁ་ཤས་ཀྱིས་རྒྱུ་མེད་པ་ལས་བྱུང་བ་རེད་ཟེར། ཁ་ཤས་ཀྱིས་དཀོན་མཆོག་གིས་བྱས་པ་རེད་ཟེར་མཁན་དེ་འདྲ་ཡོད་རེད་དེ། ནང་པ་སངས་རྒྱས་པས་གསུངས་ན་རྒྱུ་རྐྱེན་ཚོགས་པ་ལས་གྲུབ་པའི་རྟེན་འབྲེལ་རེད་གསུང་གི་ཡོད་རེད། དེ་ཡང་སྣོད་ལྟ་བུ་ཐུན་མོང་བ་དེ་ཚོ་ཐུན་མོང་གི་ལས་ལས་བྱུང་བ་དང། སེམས་ཅན་གྱི་ལུས་ལྟ་བུ་ཡིན་ན་སོ་སོའི་ཐུན་མོང་མ་ཡིན་པའི་ལས་ཀྱི་སྟོབས་ཀྱིས་བྱུང་བ་རེད་གསུངས་པ་རེད། དེས་ན་ལས་ཀྱི་སྐོར་བཤད་པ་རེད། ལས་ལ་མི་དགེ་བ། དགེ་བ་དང་ལུང་མ་བསྟན་གྱི་ལས་ཏེ་གསུམ་བཤད་རྒྱུ་ཡོད་རེད། ། བྱེ་བྲག་མི་དགེ་བ་བཅུ་ཡི་སྐོར་རྒྱས་པར་བཤད་པ། དང་པོ་མི་དགེ་བ་ལ།
མི་དགེ་བའི་ལས་ཀྱི་ངོ་བོ་གང་འདྲ་ཡིན་པ། ལས་དེས་འབྲས་བུ་གང་སྤྲོད་ཀྱི་ཡོད་པ། དེ་ཤེས་ཚར་དུས་མི་དགེ་བའི་ལས་དེ་སྤང་དགོས་སྙམ་སྟེ་ཡང་ཡང་བསམ་པ་དོན་ཚན་གསུམ་གྱི་ཐོག་ནས་བཤད་པ་རེད། དང་པོ་ལས་མི་དགེ་བའི་ངོ་བོ་ནི། ཀུན་སློང་ཉོན་མོངས་པ་འདོད་ཆགས་དང་། ཞེ་སྡང༌དང་གཏི་མུག་གསུམ་གང་རུང་གིས་བྱེད་པའི་ལས་ཚང་མ་ལ་མི་དགེ་བ་ཟེར་གྱི་ཡོད་རེད། ལས་ཟེར་ན་བྱ་བ་ལ་ཟེར་གྱི་ཡོད་རེད། ལས་མི་དགེ་བའི་རྩ་བ་ཡིན་པའི་འདོད་ཆགས་ནི་བདེ་བའི་རྒྱུ་རྐྱེན་དུ་སྣང་བའི་སྲིད་པའི་དངོས་པོ་ཚོ་ལ་དགའ་ཞིང་ཞེན་པ་དང། ཞེ་སྡང་ནི་སྡུག་བསྔལ་གྱི་འབྱུང་གནས་ཚོ་ལ་མི་དགའ་ཞིེང་སེམས་འཁྲུགས་པ་དང། གཏི་མུག་ནི་རང་གི་སྒོ་གསུམ་གྱི་བྱ་བ་ལས་བླང་བྱ་དང་དོར་བྱ་གང་ཡིན་མི་ཤེས་མཁན་གྱི་སེམས་བྱུང་ལ་ཟེར།
སྤྱིར་ལས་མི་དགེ་བ་ལ་མང་པོ་ཡོད་རེད་དེ་ཆེ་བ་རྣམས་ཚུར་བསྡུས་ན་བཅུ་ཡོད་གསུངས་པ་རེད། ལུས་ཀྱི་ལས་མི་དགེ་བ་གསུམ། ངག་གི་བཞི་དང༌། ཡིད་ཀྱི་གསུམ་བཅས་ཡིན། དང་པོ་ལུས་ཀྱི་ལས་གསུམ་ལས་སྲོག་གཅོད་པའི་ལས་ནི། གསད་དགོས་བསམ་བཞིན་དུ༌མ་ནོར་བར་སེམས་ཅན་གཞན་ཞིག་བསད་པ་ལ་ཟེར། གསད་དགོས་མ་བསམས་ནས་འགྲོ་བའི་སྐབས་སུ་རྐང་འོག་ཏུ་འབུ་ལྟ་བུ་ཤི་སོང་བ་ལ་སྲོག་བཅད་པའི་ཉེས་པ་ཡོད་མ་རེད། དཔེར་ན་དགྲ་གཅིག་གསད་དགོས་བསམས་ནས་མི་གཞན་ཞིག་ཤི་སོང་བ་ཡིན་ན་དེའང་སྲོག་བཅད་པའི་དངོས་གཞིའི་ཉེས་པ་མ་རེད། རང་གིས་རང་བསད་ནའང་སྲོག་བཅད་པའི་དངོས་གཞིའི་ཉེས་པ་མེད་པ་རེད། རང་གིས་གསད་དགོས་བསམས་ཏེ་གནོད་པ་བྱས་པའི་རྐྱེན་པས་ག་དུས་ཤི་སོང་ནའང་ཤི་བའི་སྐབས་སུ་སྲོག་བཅད་པའི་ཉེས་པ་ཡོང་གི་ཡོད་རེད།
གཅིག་ལ་མངགས་ནས་སྲོག་བཅད་ནའང་སྲོག་བཅད་པའི་ཉེས་པ་ཡོང་གི་རེད། གཉིས་པ་མ་བྱིན་པ་ལེན་པ་ནི། རྐུན་མ་རྐུ་བ་ལ་ཟེར་གྱི་ཡོད་རེད། དེ་ཡང་བཙན་པོ་བྱས་ནས་དངོས་སུ་ལེན་པའམ་འཕྲོག་ནའང་འདྲ། ལྐོག་ནས་མི་མཐོང་བ་བྱས་ནས་བརྐུས་ན་ཡང་གཅིག་པ་རེད། དེ་ཡང་བསམ་བཞིན་དུ་མ་ནོར་བ་གཅིག་དགོས་ཀྱི་ཡོད་རེད། མི་གཞན་དག་གཅིག་མངགས་ནས་རྐུ་བཅུག་ནའང་གཅིག་པ་རེད། ། གསུམ་པ་ལོག་གཡེམ་ནི། ། ལོག་གཡེམ་གྱི་སྒོ་བཞི་ཡོད་རེད། བགྲོད་བྱ་མ་ཡིན་པ་ཟེར་ན་གཞན་གྱི་ཆུང་མ་ལྟ་བུ་རང་ལ་མི་དབང་བས་ལོངས་སྤྱོད་བྱ་མ་ཡིན་པ།
ཡུལ་མ་ཡིན་པ་དཔེར་ན་སྐུ་གསུང་ཐུགས་རྟེན་བཞུགས་པའི་སའམ་གནས་ཁང་ལྟ་བུ། དུས་མ་ཡིན་པ་ཉིན་མོ་ལྟ་བུ། ཡང་ན་རང་གི་ཆུང་མའམ་བཟའ་ཟླ་སྦྲུམ་མ་ཡིན་པ་དང་བསྙེན་གནས་ཀྱི་སྡོམ་པ་སྲུང་བའི་སྐབས་ལྟ་བུ། ཡན་ལག་མ་ཡིན་པ་ཡན་ལག་གཞན་ཁ་དང་བཤང་ལམ་ལྟ་བུ། ནོར་བ་ཡིན་ན་ལོག་གཡེམ་གྱི་ཉེས་པ་མེད་གསུངས་ཡོད་རེད། མི་ཚངས་སྤྱོད་པ་ལྟ་བུ་ཡིན་ན་ནོར་མ་ནོར་ཁྱད་པར་མེད་པར་སྣང་། ལོག་གཡེམ་ལ་གང་ལྟར་མ་ནོར་བ་གཅིག་དགོས་ཀྱི་ཡོད་རེད། ལོག་གཡེམ་དེ་གཞན་ལ་མངགས་ནས་ལས་རྫོགས་རྒྱུ་ཡོད་མ་རེད། མི་ཚངས་པ་སྤྱོད་པ་དེ་ཉོན་མོངས་པས་ཀུན་ནས་བསླངས་པ་ཡིན་ན་མི་དགེ་བ་རེད། ཀུན་སློང་ཉོན་མོངས་པ་གསུམ་གྱིས་ཟེར་དུས་སྲོག་གཅོད་པ་ལྟ་བུ་གཅིག་ལ་དཔེར་བརྗོད་བྱས་ན།
ཤ་ཟ་འདོད་དམ་ཤ་བཙོང་ནས་དངུལ་སྒྲུབ་འདོད་ཀྱི་ཐོག་ནས་དུད་འགྲོ་གསོད་པ་ནི། འདོད་ཆགས་ཀྱི་སྒོ་ནས་གསོད་པ་དང་། ཞེ་སྡང་གི་སྒོ་ནས་དགྲ་གསོད་པ་ལྟ་བུ་དང་། གཏི་མུག་གི་སྒོ་ནས་དམར་མཆོད་བྱེད་པ་ལྟ་བུ་རེད། དམར་མཆོད་བྱས་ན་ཕན་ཐོགས་ཡོང་གི་རེད་བསམ་པ་དེ་གཏི་མུག་རེད། མི་དགེ་བ་གཞན་ལའང་དེ་བཞིན་དུ་རིགས་འགྲེས་ནས་ཤེས་དགོས། ངག་གི་མི་དགེ་བ་བཞི་ལས་རྫུན་སྨྲ་བའི་ལས་མི་དགེ་བ་ནི། རྫུན་བཤད་དགོས་བསམ་བཞིན་དུ་གང་ཡང་རུང་བ་གཅིག་ལ་ལབ་ནས་ལབ་ས་དེས་གོ་སོང་ན་རྫུན་གྱི་མི་དགེ་བ་རྫོགས་པ་རེད། ཕྲ་མ་ནི་ཕ་རོལ་པོ་གཉིས་མཐུན་པོ་ཡིན་ནའང་འདྲ། མི་མཐུན་པ་ཡིན་ནའང་འདྲ།
དེ་གཉིས་མི་མཐུན་པ་བྱེད་དགོས་ཀྱི་འདུག་བསམས་ནས་སྐད་ཆ་བདེན་པ་དང་བརྫུན་པ་གང་ཡང་རུང་བ་བཤད་ནས་ཕ་རོལ་པོས་གོ་སོང་ན་ཕྲ་མ་ཡི་མི་དགེ་བ་བྱས་པ་རེད། ཚིག་རྩུབ་ནི་གཞན་ལ་སྐྱོན་བརྗོད་བྱེད་པ་དེ་གཞན་གྱིས་གོ་ན་དེའི་ཉེས་པ་རྫོགས་པ་རེད། ངག་འཁྱལ་ནི་རྒྱ་ཆེན་པོ་རེད། དཔེར་ན་ཉོན་མོངས་པའི་སྒོ་ནས་གླུ་ལེན་པ་དང། སྦྱིན་བདག་ལྟ་བུ་ལ་ངོ་བསྟོད་ཕུལ་བ་དང། དམག་གི་གཏམ་དང་སྨད་ཚོང་མའི་གཏམ་བཤད་པ་ལྟ་བུ་དང་། དེ་བཞིན་དུ་ཆོས་ལུགས་གཞན་དག་གི་གཞུང་ཡིད་ཆེས་ཀྱི་སྒོ་ནས་འདོན་པ་ཚང་མ་ངག་འཁྱལ་གྱི་ལས་མི་དགེ་བ་རེད། དེ་ལ་མི་ཡིས་གོ་མ་གོ་ཁྱད་པར་མེད་པ་རེད། ལབ་ཚར་དུས་ཉེས་པ་བྱས་ཚར་བ་རེད། ངག་གི་ཉེས་པ་བཞི་ཀའང་མི་གཞན་དག་ལ་དེ་འདྲ་གྱིས་ཤོག་ཅེས་བཅོལ་བཞག་ནའང་དེ་དང་དེའི་ཉེས་པ་ཡོད་རེད།
ལུས་ངག་གི་མི་དགེ་བ་བདུན་པོ་དེ་དག་སྔོན་མ་ཞུས་པ་ནང་བཞིན་རྒྱུ་ཉོན་མོངས་པས་ཀུན་ནས་བསླང་དགོས་རེད་མ་གཏོགས་སྤྱིར་བཏང་སྲོག་གཅོད་པ་ལྟ་བུ་མི་དགེ་བ་ཡིན་པའི་ཁྱབ་པ་ཡོད་མ་རེད། དེ་དག་དགེ་བ་ཡིན་པ་ཡང་ཡོད་རེད། ལུང་མ་བསྟན་ཡིན་པའང་ཡོད་རེད། གསུམ་པ་ཡིད་ཀྱི་ལས་མི་དགེ་བ་གསུམ་ལས་བརྣབ་སེམས་ནི། མི་གཞན་དག་གཅིག་གི་ལོངས་སྤྱོད་དམ་ཡིད་དུ་འོང་བའི་ཅ་ལག་དེ་འདྲ་པོ་ང་ལ་བྱུང་ན་སེམས་པ་ལ་ཟེར། གནོད་སེམས་ནི། གཞན་ལ་གནོད་པ་བྱེད་དགོས་བསམས་ཏེ་སེམས་ཐག་བཅད་པ། ལོག་ལྟ་ནི་ལས་རྒྱུ་འབྲས་དང་ཚེ་སྔ་ཕྱི་ཟེར་བ་རྣམས་ཡོད་མ་རེད། དཀོན་མཆོག་བདེན་པ་མ་རེད་ཅེས་སེམས་པ་ལ་ཟེར། དེ་ཡང་ཡོད་དམ་མེད།
ཡིན་ནམ་མིན་སྙམ་དུ་ཐེ་ཚོམ་ཟ་བ་ལ་ཟེར་བ་མ་རེད། ལས་རྒྱུ་འབྲས་སོགས་མེད་ཐག་ཆོད་རེད་ཅེས་སེམས་པ་ལ་ཟེར་གྱི་ཡོད་རེད། ལུས་ངག་གི་མི་དགེ་བ་བདུན་པོ་རྣམས་ལས་སྔ་མ་སྔ་མ་རྣམས་ཉེས་པ་ཆེ་བ་དང་། ཡིད་ཀྱི་མི་དགེ་བ་གསུམ་ལས་ཕྱི་མ་རྣམས་ཉེས་པ་ཆེ་བ་རེད། ། ལས་ཀྱི་འབྲས་བུའི་སྐོར་ཞུ་རྒྱུ་ཡིན། ལས་ཀྱི་འབྲས་བུ་ལ་ཁ་ཤས་ཡོད་རེད། མི་དགེ་བ་བཅུ་པོའི་རྣམ་སྨིན་གྱི་འབྲས་བུ་ནི་ངན་སོང་གསུམ་དུ་སྐྱེ་བ་རེད། མི་དགེ་བ་བཅུ་པོ་ལ་ཆུང་ངུ༌དང། འབྲིང་དང་ཆེན་པོ་གསུམ་གསུམ་ཡོད་རེད། ཆེ་ཆུང་གི་མཚམས་ནི་མི་དགེ་བ་དེ་རྣམས་ཚར་མང་པོ་དང་།
ཀུན་སློང་དྲག་པོའི་སྒོ་ནས་བྱེད་པ་དང། མི་དགེ་བ་བྱས་ཚར་བ་ལ་བྱེད་ཉེས་བྱས་སོང་བསམ་པའི་འགྱོད་པ་མེད་པ་དང། བྱེད་པའི་དུས་སུ་ངོ་ཚ་དང་ཁྲེལ་ཡང་མེད་པའི་ཁར་ཡག་པོ་བྱུང་སོང་བསམས་ཏེ་དགའ་པོ་བྱེད་པ་དེ་འདྲའི་ཐོག་ནས་བྱས་ན་མི་དགེ་བ་ཆེན་པོར་འགྱུར་གྱི་ཡོད་རེད། དེ་ཚོ་འབྲིང་ཙམ་བྱས་ན་འབྲིང་པོ། དེ་རྣམས་ཆུང་ཆུང་བྱས་ན་མི་དགེ་བ་ཆུང་ཆུང་རེད། ཆེན་པོ་དེ་ཚོའི་རྣམ་སྨིན་གྱི་འབྲས་བུར་དམྱལ་བར་སྐྱེ། འབྲིང་པོས་ཡི་དྭགས་དང། ཆུང་ངུ་དེ་ཚོས་དུད་འགྲོ་ལ་སྐྱེ་བ་ལེན་པར་བྱེད་ཀྱི་ཡོད་རེད། ཡང་ན་ཀུན་སློང་གི་སྒོ་ནས་ཞེ་སྡང་གི་ཀུན་ནས་སློང་བའི་མི་དགེ་བས་དམྱལ་བར་འཕེན། འདོད་ཆགས་ཀྱིས་ཡི་དྭགས་དང་།
གཏི་མུག་གི་སྒོ་ནས་བྱས་པའི་མི་དགེ་བའི་ལས་ཀྱི་རྣམ་སྨིན་དུད་འགྲོ་ལ་སྐྱེ་བ་ལྟ་བུ། དཔེར་ན་མི་གཅིག་གིས་ཁོང་ཁྲོ་དྲག་པོ་ལངས་ཏེ་ཚིག་ངན་གཅིག་ལབ་པ་ཡིན་ན། དམྱལ་བར་སྐྱེ་བའི་རྒྱུ་ཆ་ཚང་རྫོགས་ཚར་ཡོད་རེད། ཡང་མི་དགེ་བའི་ལས་ཀྱི་འབྲས་བུ་གཞན་དག་རྒྱུ་མཐུན་གྱི་འབྲས་བུ་ཟེར་མཁན་གཅིག་ཡོད་རེད། དེ་ལ་ཡང་མྱོང་བ་རྒྱུ་མཐུན་དང༌། བྱེད་པ་རྒྱུ་མཐུན་ཏེ་གཉིས་ཡོད་རེད། མྱོང་བ་རྒྱུ་མཐུན་ཟེར་བ་ནི། དཔེར་ན་མི་དགེ་བ་དེ་ཚོས་དང་པོ་འབྲས་བུ་ངན་སོང་གསུམ་གྱི་སྡུག་བསྔལ་མྱོང་བར་བྱེད། དེ་ནས་མིར་སྐྱེ་བ་བླངས་པ་ཡིན་ནའང༌སྲོག་བཅད་པས་ཚེ་ཐུང་བ། མ་བྱིན་པ་བླངས་པའི་རྒྱུ་མཚན་གྱིས་ལོངས་སྤྱོད་དབུལ་པོར་གྱུར་པ།
ལོག་གཡེམ་བྱས་པས་ཆུང་མ་ཡག་པོ་མ་ཐོབ་པ་ལ་སོགས་པ་རེད། བྱེད་པ་རྒྱུ་མཐུན་ཟེར་བ་ནི་སྔོན་མ་སྲོག་བཅད་བསྡད་པའི་རྐྱེན་གྱིས་ད་ལྟའང་སྲོག་གཅོད་སྙིང་འདོད་པའམ་སྲོག་གཅོད་པ་ལ་དགའ་བ། རྐུན་མ་རྒྱག་རྒྱུར་རང་བཞིན་གྱིས་དགའ་བ་དེ་ཚོ་ཡོང་གི་ཡོད་རེད། ལས་དེ་དག་གི་འབྲས་བུ་གཞན་དག་གཅིག་ལ་བདག་པོའི་འབྲས་བུ་ཟེར་གྱི་ཡོད་རེད། དེ་ཕྱི་རོལ་ཁོར་ཡུག་གི་སྟེང་དུ་སྨིན་པ་རེད། དཔེར་ན་སྔོན་མ་སྲོག་བཅད་པའི་བདག་པོའི་འབྲས་བུར་ད་ལྟ་ས་ཕྱོགས་གཟི་མདངས་མེད་སར་སྐྱེས་ཤིང་གནས་དགོས་པ་དང། མ་བྱིན་པ་བླངས་པས་ཆར་པ་མང་དྲགས་པའམ་དཀོན་པོ་ཡོད་ས། ལོག་གཡེམ་བྱས་པས་ས་ཕྱོགས་རྡུལ་འཁྲིགས་པའམ་ས་ཆ་སྐྱོ་པོ་ལ་སྐྱེ་བ་བླངས་ཤིང་དེ་འདྲ་ལ་རྒྱུན་རིང་པོ་གནས་བཅའ་བ་དང། དེ་བཞིན་དུ་ལུང་པ་སྐྱོ་པོ་སྟོན་འབྲས་ཀྱི་རིགས་ཡག་པོ་མི་སྨིན་ས། ཟ་མའི་རིགས་དེ་ཚོ་གཟུགས་པོ་ལ་ཡག་པོ་མི་འཕྲོད་ཅིང་ན་ཚ་བྱེད་པ།
དེ་མིན་ལུང་པའི་ནང་དམག་འཁྲུགས་སོགས་མང་པོ་ཡོང་བ། གཅན་གཟན་གདུག་པ་ཅན་གྱི་རིགས་ཡོད་ས། རྐུན་མ་དང་ཇག་པའང་མང་པོ་ཡོད་ས་ལྟ་བུར་མི་ཚེ་བསྐྱལ་དགོས་པ་དེ་ཚོ་མི་དགེ་བའི་འབྲས་བུ་རེད། མདོར་ན་སྡུག་བསྔལ་ཐམས་ཅད་དང༌། མི་འདོད་པ་ཡོངས་རྫོགས་མི་དགེ་བའི་འབྲས་བུ་ཡིན་པ་རེད། དེས་ན་མི་དགེ་བའི་ལས་ཀ་རྣམས་རང་ལ་སྡུག་པོ་སྤྲོད་མཁན་རེད་འདུག། དེ་སྔོན་མང་པོ་བྱས་ཡོད་རེད། དེ་ཚོ་བྱེད་ཉེས་བྱས་འདུག་བསམས་ཏེ་འགྱོད་པ་བྱེད། ད་ཕྱིན་ཆད་སྲོག་ལ་བབ་ནའང་སྡིག་པ་རྩ་བ་ནས་མི་བྱེད་བསམ་པའི་སྡོམ་སེམས་བྱེད་དགོས་ཀྱི་ཡོད་རེད། དེ་ལྟར་བྱས་ན་སྔར་བྱས་ཀྱི་ཉེས་པ་རྣམས་དག་ཅིང་ཕྱི་མ་རྣམས་འགོག་གི་རེད།
དེར་བརྟེན་སྡིག་པ་བཤགས་རྒྱུ་གལ་ཆེན་པོ་རེད། ། ཞར་བྱུང་སྟོབས་བཞིའི་སྒོ་ནས་སྡིག་པ་བཤགས་ཚུལ་བཤད་པ། སྡིག་བཤགས་བྱེད་སྟངས་མང་པོ་ཡོད་རེད་དེ་ཡོངས་གྲགས་ལ་སྡིག་བཤགས་བྱེད་པའི་སྐབས་སུ་སྟོབས་བཞི་ཚང་དགོས་རེད་གསུངས་པ་རེད། སྟོབས་བཞི་ནི། སུན་འབྱིན་པའི་སྟོབས། རྟེན་གྱི་སྟོབས། གཉེན་པོ་ཀུན་ཏུ་སྤྱོད་པའི་སྟོབས་དང་ཉེས་པ་ལས་སོར་ཆུད་པའི་སྟོབས་བཅས་བཞི་ཡིན། དེ་ལས་དང་པོ་སུན་འབྱིན་པའི་སྟོབས་ནི། སྔར་བྱས་ཀྱི་སྡིག་པ་ལ་འགྱོད་པ་བྱེད་པ་ལ་ཟེར། དཔེར་ན་དུག་འཐུངས་པས་དེའི་འབྲས་བུ་མཐོང་ནས་འགྱོད་པ་བྱེད་པ་བཞིན་ཡིན།
གཉིས་པ་རྟེན་གྱི་སྟོབས་ནི། སྡིག་པ་ལས་སྐྱོབ་ནུས་ཀྱི་བཤགས་ཡུལ་རྣམས་ལ་བསྟེན་པ་སྟེ། སྨན་པ་ལ་བསྟེན་པ་བཞིན་ཡིན། གསུམ་པ་གཉེན་པོ་ཀུན་ཏུ་སྤྱོད་པའི་སྟོབས་ལ་དྲུག་གསུངས་ཀྱི་ཡོད་རེད། དང་པོ་མདོ་སྡེ་ཀློག་པ། གཉིས་པ་སྟོང་པ་ཉིད་སྒོམ་པ། གསུམ་པ་ཡི་གེ་བརྒྱ་པ་ལྟ་བུ་བཟླས་པ་བྱེད་པ། བཞི་པ་སངས་རྒྱས་ཀྱི་སྐུ་གཟུགས་བཟོ་བ། ལྔ་པ་སངས་རྒྱས་དང་སངས་རྒྱས་ཀྱི་སྐུ་གཟུགས་ལ་མཆོད་པ་ཕུལ་བ། དྲུག་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མཚན་བློ་ལ་བཟུང་སྟེ་ཡང་ཡང་སྐྱོར་བ་རྣམས་ཡིན།
བཞི་པ་ཉེས་པ་ལས་ལྡོག་པའི་སྟོབས་ནི། བཤགས་པས་སྡིག་པ་དག་པས་ད་ཕྱིན་ཆད་མི་བྱེད་བསམ་པའི་སྡོམ་སེམས་བྱེད་པ་ལ་ཟེར་གྱི་རེད། དུས་མྱུར་བར་བཤགས་པ་བྱེད་ཐུབ་པ་བྱ་དགོས་རེད། དཀོན་མཆོག་གསུམ་ལ་བདག་སྐྱབས་མཆི། སྡིག་པ་ཐམས་ཅད་སོ་སོར་བཤགས། ཞེས་པའི་བཤགས་ཚིག་འདི་སྐྱོར་བསྡད་ན་འགྲིག་གི་རེད། ། དགེ་བ་བཅུ་དང་དེའི་རྣམ་སྨིན་འབྲས་བུ་སོགས་ཀྱི་སྐོར་བཤད་པ། གཉིས་པ་དགེ་བ་ནི། འདོད་ཆགས་མེད་པ། ཞེ་སྡང་མེད་པ།
གཏི་མུག་མེད་པ་ཟེར་མཁན་གྱི་དགེ་བའི་རྩ་བ་ཡིན་པའི་སེམས་དགེ་བ་གསུམ་དང་། དད་པ་དང་བྱམས་སྙིང་རྗེ་སོགས་ཀྱིས་ཀུན་ནས་སློང་བའི་སྒོ་གསུམ་གྱི་ལས་སམ་བྱ་བ་རྣམས་ལ་དགེ་བ་ཟེར་གྱི་ཡོད་རེད། ཀུན་སློང་དེ་ཚོའི་ཐོག་ནས་མི་དགེ་བ་བཅུ་མི་བྱེད་བསམས་ཏེ་དགེ་བསྙེན་ལྟ་བུའི་སྡོམ་པ་བླངས། དེ་མིན་ན་མི་དགེ་བ་བཅུ་རྩ་བ་ནས་མི་བྱེད་བསམ་པའི་སྤོང་སེམས་སམ་དམ་བཅས་མི་དགེ་བའི་ལས་བཅུ་སྤོང་བ་ལ་དགེ་བ་བཅུ་ཟེར་གྱི་ཡོད་རེད། དགེ་བའི་ལས་ཀྱི་འབྲས་བུ་འཆད་དུས་མི་དགེ་བའི་འབྲས་བུ་རྣམས་གོ་ལྡོག་བཞག་ན་སྔ་མ་དང་གཅིག་པ་རེད། དེའི་རྣམ་སྨིན་གྱི་འབྲས་བུ་ལ་མཐོ་རིས་ལྷ་དང་མི་ཡི་ལུས་རྟེན་ཐོབ་ཀྱི་ཡོད་རེད། མྱོང་བ་རྒྱུ་མཐུན་ལ་སྲོག་གཅོད་སྤོང་བས་ཚེ་རིང་བ་ལ་སོགས་པ་དང། བྱེད་པ་རྒྱུ་མཐུན་ལ་དགེ་བ་སྒྲུབ་པ་ལ་རང་བཞིན་གྱིས་དགའ་པོ་ཡོང་བ་དང། བདག་པོའི་འབྲས་བུ་ལ་ས་ཕྱོགས་ཡག་པོར་སྐྱེས་ཤིང་འཚོ་བ་དང། ཟ་མ་དང་གྱོན་རྒྱུ་སོགས་ཡག་པོ་ཐོབ་པ།
དེར་མ་ཟད་དགེ་བ་བཅུ་པོ་རྣམས་ཐེག་དམན་སེམས་བསྐྱེད་ཀྱིས་སྒོ་ནས་བྱེད་པ་ཡིན་ན་དགྲ་བཅོམ་པའི་འབྲས་བུ་ཐོབ། ཐེག་པ་ཆེན་པོའི་སེམས་བསྐྱེད་ཀྱི་སྒོ་ནས་བསྒྲུབས་ན་སངས་རྒྱས་ཀྱི་གོ་འཕང་ཐོབ་པར་བྱེད་ཀྱི་རེད། དགེ་སྡིག་གི་ལས་ཚང་མ་ལ་སྟོབས་ཆེ་ཆུང་གི་ཁྱད་པར་ཆེན་པོ་ཡོད་རེད། དེ་ཡང་དཔེར་ན་ཆོས་པ་ཞིག་གིས་མི་ཚེའི་རིང་ཉི་མ་རེར་མཆོད་རྟེན་ལ་སྐོར་བ་རེ་བྱེད་ཀྱི་ཡོད་ན། མི་དེས་དེ་རིང་སྐོར་བ་གཅིག་རྒྱག་པ་དང༌། དུས་རྒྱུན་སྐོར་བ་མི་རྒྱག་མཁན་གྱི་མི་གཞན་ཞིག་གིས་སྐོར་བ་གཅིག་རྒྱག་པ་གཉིས་པོ་སྟོབས་ཆེ་ཆུང་ཁྱད་པར་ཡོད་རེད། ཉིན་མ་རྟག་པར་བྱེད་པའི་ལས་དེ་སྟོབས་ཆེ་བ་དང། དེ་བཞིན་དུ་ཀུན་སློང་ཤུགས་ཆེ་ཆུང་དང་། རང་དབང་ཡོད་པ་དང་དབང་མེད་དུ་བྱ་དགོས་བྱུང་བའི་དགེ་སྡིག་ག་རེ་ཡིན་ཡང་སྟོབས་ཆེ་ཆུང་དང་། དེ་བཞིན་དུ་གཉེན་པོ་ཡོད་མེད་ཀྱིས་སྟོབས་ཆེ་ཆུང་དུ་གྱུར་པ་དཔེར་ན་སྡིག་པ་ལ་འགྱོད་པ་བྱས་ན་སྡིག་པ་ཆུང་བ་དང་།
དགེ་བ་ལ་འགྱོད་པ་བྱས་ན་དགེ་བ་ཆུང་བ་དང་། དེ་ག་ནང་བཞིན་མི་དགེ་བ་འདི་འདྲ་གཅིག་ངས་བྱས་པ་ཡིན་ཞེས་གཞན་ལ་ལབ་ན་ཉེས་པ་དག་འགྲོ་ཡི་ཡོད་རེད། དགེ་བ་འདི་འདྲ་ཞིག་ངས་བྱས་པ་ཡིན་ཞེས་གཞན་ལ་ངོམ་ངོམ་བྱས་ན་དགེ་བ་དེའི་ནུས་པ་ཤུགས་ཆུང་དུ་འགྲོ་གི་ཡོད་རེད། དེ་བཞིན་དུ་ཡུལ་གྱི་སྒོ་ནས་ཀྱང་ཆེ་ཆུང་གི་ཁྱད་པར་དཔེར་ན་ཡུལ་དཀོན་མཆོག་ལ་དད་པས་མཆོད་པ་ཕུལ་བའམ་མ་དད་པས་མ་གུས་པ་དང་། ཕ་མ་ལ་ཕན་གནོད་བྱས་པའི་དགེ་སྡིག་རྣམས་སྟོབས་ཆེ་བ་དང་། དཀོན་མཆོག་གི་རྟེན་ཡོད་སར་དགེ་སྡིག་ག་རེ་བྱེད་ཀྱང་སྟོབས་ཆེ་བ་ལྟ་བུ། དེ་བཞིན་དུ་དུས་ཚོད་ཀྱིས་ཀྱང་ཁྱད་པར་འགྲོ་ཡི་ཡོད་པ་དཔེར་ན་སངས་རྒྱས་ཀྱི་དུས་ཆེན་བཞི་ལ་སོགས་པར་དགེ་སྡིག་གང་ཡང་རུང་བ་བྱས་ན་ས་ཡ་ཕྲག་བདུན་འགྱུར་འགྲོ་ཡི་ཡོད་རེད་གསུངས་པ་རེད། ། ལས་ཀྱི་འབྲས་བུ་མྱོང་བའི་དུས་ཀྱི་ཁྱད་པར་བཤད་པ། ལས་ཀྱི་འབྲས་བུ་ག་དུས་མྱོང་གི་ཡོད་མེད་ཀྱི་སྐོར་ནི་གནད་འགག་ཆེན་པོ་རེད། དེ་ལ་འབྲས་བུ་མྱོང་ངེས་པ་དང་མྱོང་བ་མ་ངེས་པ་སྟེ་གཉིས་གསུང་གི་འདུག
ལས་སྟོབས་ཆེ་བ་དེ་ཚོའི་འབྲས་བུ་མྱོང་བར་ངེས་པ་རེད། སེམས་པ་གཡེངས་ནས་ཁ་ཏོན་བྱེད་པ་ལྟ་བུའི་ལས་ནི་འབྲས་བུ་མྱོང་བ་མ་ངེས་པ་རེད། མྱོང་བ་ངེས་པ་དེ་ལ་རིགས་གསུམ་ཡོད་རེད། དཔེར་ན་ཕ་མ་ལ་ཕན་གནོད་བྱེད་པ་ལྟ་བུ་ལས་སྟོབས་ཆེན་དེ་ཚོའི་འབྲས་བུ་ཚེ་འདི་ལ་སྨིན་པ་སྲིད་ཀྱི་ཡོད་རེད། ལས་དེའི་རིགས་ལ་མཐོང་ཆོས་མྱོང་འགྱུར་གྱི་ལས་ཞེས་ཟེར་གྱི་ཡོད་རེད། ང་རང་ཚོས་གསོག་པའི་ལས་ཁ་ཤས་ཀྱི་འབྲས་བུ་སྐྱེ་བ་རྗེས་མ་ལ་སྨིན་གྱི་ཡོད་རེད། དེའི་རིགས་ལ་སྐྱེས་ནས་མྱོང་འགྱུར་གྱི་ལས་ཞེས་ཟེར་གྱི་ཡོད་རེད། ལས་ཁ་ཤས་ཀྱི་འབྲས་བུ་སྐྱེ་བ་གཉིས་པ་ཕན་ཆད་ལ་འབྱུང་གི་ཡོད་རེད། དེའི་རིགས་ལ་ལན་གྲངས་གཞན་ལ་མྱོང་འགྱུར་གྱི་ལས་ཞེས་ཟེར་གྱི་ཡོད་རེད། ལས་ཁ་ཤས་ཡུན་རིང་པོ་བསྡད་དེ་ཆུད་ཟོས་མི་འགྲོ་བར་དུས་ལ་བབ་དུས་འབྲས་བུ་སྨིན་གྱི་རེད།
ལས་རྒྱུ་འབྲས་གོ་དོན་ཆེན་པོ་རེད། མུས་ཆེན་སེམས་དཔའ་ཆེན་པོས་མཛད་པའི་བློ་སྦྱོང་གི་འགྲེལ་པའི་ནང་ལ་ལས་འབྲས་ཀྱི་སྐོར་ངོ་མཚར་ཆེན་པོ་འདུག ངེས་པར་སློབ་སྦྱོང་བྱ་དགོས་ས་རེད། ལུང་མ་བསྟན་གྱི་ལས་ནི་ཉོན་མོངས་པ་དང་དགེ་བའི་སེམས་གང་གིས་ཀྱང་ཀུན་ནས་བསླངས་པ་མ་ཡིན་པ། དཔེར་ན་གཉིད་ཁུག་པ་དང་། ཟ་མ་ཟ་བ་དང་གོས་ལོག་གྱོན་པ་ལྟ་བུ་ལ་ངོས་འཛིན་གནང་གི་འདུག དེ་མ་བཤད་ནའང་འགྲིགས་ཀྱི་ཡོད་ས་རེད། ཀུན་མཁྱེན་གྱི་འགྲེལ་པ་འདིའི་ནང་མི་འདུག ལས་དེའི་རིགས་ལ་འབྲས་བུ་བདེ་སྡུག་གང་ཡང་ཐོབ་རྒྱུ་ཡོད་མ་རེད་གསུངས་པ་རེད། ཡིན་ནའང་དེ་རྣམས་དགེ་བ་ལ་བསྒྱུར་ཐབས་བྱ་དགོས་རེད།
ཉེ་སྔོན་འདིའི་སྐོར་གཅིག་ཞུས་པ་ཡིན། དཔེར་ན་སྟན་ལ་འདུག་པའི་སྐབས་སེམས་ཅན་ཐམས་ཅད་ཀྱིས་རྡོ་རྗེའི་གདན་ཐོབ་པར་ཤོག་བསམ་པ་དང། ཕྱི་ལོག་ལ་འགྲོ་དུས་འཁོར་བའི་ཕྱི་ལོག་ལ་འགྲོ་གི་ཡོད་བསམ་པ། གཉིད་ཁུག་དུས་སེམས་ཅན་ཐམས་ཅད་ཀྱིས་ཆོས་སྐུ་ཐོབ་པར་ཤོག་བསམ་པ་སོགས་མདོར་ན་སེམས་ཅན་གྱི་དོན་དག་ལ་སྨོན་ལམ་ཆེན་པོ་རྒྱག་ཐུབ་ན་ལུང་མ་བསྟན་གྱི་ལས་དེ་ཚོ་དགེ་བ་ལ་བསྒྱུར་འགྲོ་གི་གསུངས་པ་རེད། དེ་འདྲ་བྱེད་ཐུབ་པ་ཡིན་ན་འགྲོ་སོང་གཏོང་མི་དགོས་པ་ཐབས་མཁས་པོའི་ཐོག་ནས་ཉི་མ་རེ་རེ་ལའང་བསོད་ནམས་མང་པོ་གསོག་ཐུབ་ཀྱི་ཡོད་རེད། དེ་ཚོ་ལག་ལེན་བྱ་དགོས་རྒྱུ་ཡིན་པ་རེད། མདོར་ན་གོང་དུ་ཞུས་པའི་ཐབས་གསུམ་ལ་གོམས་ཆ་སྤྲོད་པའམ་བསྒོམ་པའི་སྒོ་ནས་ཚེ་འདི་ལ་ཞེན་པ་བཅད་ནས་ཚེ་འདི་བློས་གཏོང་ཐུབ་ཀྱི་ཡོད་ན་ཆོས་མིན་པ་གཞན་མི་བྱེད་མཁན་ཞིག་འགྱུར་ཡོང་གི་ཡོད་པས་ཆོས་པ་ཨང་དང་པོ་དེ་རེད་འགྲོ་ཡི་ཡོད་རེད། དེ་འདྲ་མ་བྱུང་ནའང་རང་གིས་ཆོས་དཔེར་ན་ཐོས་བསམ་སོགས་གང་བྱེད་ཀྱང་ངེས་པར་ཚེ་འདི་ལ་མ་ཞེན་པ་སྟེ་ཚེ་འདིའི་དོན་དག་ཡིན་ཞེས་མ་བསམས་པ་ཞིག་དགོས་ཀྱི་ཡོད་རེད། ཚེ་འདིའི་དོན་དག་ཡིན་བསམ་པ་ཡིན་ན་ཕྱི་མ་ཕན་ཆད་ལ་ཕན་ཐོགས་མེད་པ་འདྲ། ཇོ་བོ་རྗེ་ལ་སློབ་མ་གཅིག་གིས་༼བྱང་ཆུབ་མཆོག་༽ ཁོང་གིས་སྒོམ་རྒྱག་གི་ཡིན་ཞུ་དུས།
དེ་ལས་ངན་པ་རེད། སྒོམ་བྱེད་རྒྱུ་ཡོད་མ་རེད་གསུངས་པ་རེད། འོ་ན་ཆོས་བཤད་ན་ཞུས་པས། དེ་ཡང་ལས་ངན་པ་རེད་ཅེས་གསུངས་པ་རེད། འོ་ན་ག་རེ་བྱ་དགོས་རེད་ཞུ་དུས། ཚེ་འདི་བློས་གཏོང་དགོས་ཀྱི་རེད་གསུངས་པ་རེད། དེ་ནས་གཅིག་གིས་ཚེ་འདིའི་དོན་དག་ལ་ཆོས་བྱས་པས་འབྲས་བུ་གང་སྨིན་གྱི་རེད་ཅེས་དྲི་དུས། ཚེ་འདི་ལ་སྨིན་འགྲོ་གི་རེད་གསུངས། ཕྱི་མ་ལ་ག་རེ་བྱེད་ཀྱི་རེད་ཟེར་དུས། ཕྱི་མ་ལ་དམྱལ་བའམ་ཡི་དྭགས་ལ་འགྲོ་གི་རེད་གསུངས་པ་རེད།
དེས་ན་ཚེ་འདིའི་དོན་དག་ལ་ཆོས་བྱེད་ན་ཆོས་འགྱུར་གྱི་ཡོད་མ་རེད། དེར་མ་ཟད་སྐྱེ་བ་རྗེས་མར་ངན་འགྲོ་ལ་མི་འགྲོ་བའམ། མཐོ་རིས་ཐོབ་པའི་དོན་དག་ལ་བསམས་ཏེ་ཆོས་བྱས་ན་འཁོར་བའི་རྒྱུ་རེད་འགྲོ་བ་མ་གཏོགས་ཉོན་མོངས་དང་སྡུག་བསྔལ་ལས་ཐར་པར་བྱེད་པའི་ལམ་རྣམ་དག་ཏུ་མི་འགྱུར། སོ་སོ་རང་ཉིད་ཐར་པ་ཐོབ་པའི་ཆེད་དུ་ཡིན་བསམས་ནས་ཆོས་ག་འདྲ་ཞིག་བྱེད་ནའང་ཐེག་དམན་གྱི་ལམ་རེད། དེས་ན་སེམས་ཅན་གྱི་དོན་དུ་སངས་རྒྱས་འཐོབ་པའི་ཆེད་དུ་ཡིན་བསམ་དགོས་ཀྱི་ཡོད་རེད། ཆོས་གང་བྱས་ཀྱང་སེམས་ཅན་ཐམས་ཅད་སངས་རྒྱས་ཐོབ་པའི་ཆེད་དུ་ཡིན་བསམས་ན་རང་གི་ཉམས་ལེན་དེ་ཞེན་པ་གསུམ་དང་བྲལ་བ་འགྱུར་གྱི་ཡོད་རེད། ད་ལྟ་ང་ཚོས་ཆོས་འཆད་དུས། མགོ་ལ་སེམས་བསྐྱེད་དང་། མཇུག་ལ་བསྔོ་བ་བྱེད་ཀྱི་ཡོད་རེད། དེ་བཞིན་དུ་དགེ་བ་གང་བསྒྲུབ་ནའང་མགོ་ལ་སེམས་བསྐྱེད།
དངོས་གཞི་དམིགས་པ་མེད་པ་སྟེ་བདག་མེད་པ་ཤེས་མཁན་ཡིན་ན་སོ་སོས་བྱེད་རྒྱུའི་དགེ་རྩ་དེ་བདེན་པར་མ་གྲུབ་པ་སྟོང་པ་ཉིད་ཡིན་བསམ་པ་ཞིག་དང༌། མཇུག་ལ་བསྔོ་བ་བྱེད་དགོས་ཀྱི་ཡོད་རེད། ཁ་སང་ལས་རྒྱུ་འབྲས་སྐོར་བཤད་པ་རེད། ལས་རྒྱུ་འབྲས་ལ་ཡིད་ཆེས་བྱེད་པ་དེ་འཇིག་རྟེན་པའི་ཡང་དག་པའི་ལྟ་བ་རེད། དེ་ཧ་ཅང་གལ་ཆེན་པོ་ཡིན་གསུངས་པ་རེད། ང་ཚོའི་སེམས་རྒྱུད་ལ་འཇིག་རྟེན་པའི་ཡང་དག་པའི་ལྟ་བ་ཡོད་ན་ངན་འགྲོར་འགྲོ་མི་དགོས་པ་བྱེད་ཀྱི་ཡོད་རེད། ། ཚེ་འདིའི་ཆེད་དུ་ཚུལ་ཁྲིམས་བསྲུངས་བ་ཆོས་མིན་པར་བསྟན་པ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་གསུངས་པའི་ཞེན་པ་བཞི་བྲལ་གྱི་ཚིགས་བཅད་ཁ་ཤས་ཚེ་འདི་ལ་ཞེན་པའི་དོན་ཚན་འདི་དང་འབྲེལ་ནས་གསུངས་པ་རེད། དེ་ཡང་། དང་པོ་ཚེ་འདིར་མ་ཞེན་པ། །
ཚུལ་ཁྲིམས་དང་ཐོས་བསམ་སྒོམ་པ་གསུམ། ། ཞེས་བྱ་བ་གསུངས་པ་སྟེ། ཚེ་འདི་ལ་དམིགས་ནས་ཚུལ་ཁྲིམས་སྲུང་བ་སོགས་ཀྱིེས་དགེ་བ་སྒྲུབ་མཁན་ནི་ཆོས་པ་མིན་གྱི་གཤོལ་ལ་ཞོག། ཚེ་འདིའི་དོན་དག་ལ་ཚུལ་ཁྲིམས་སྲུང་བ་སོགས་བྱེད་པ་ཡིན་ན་དེ་ཚོ་ཆོས་མ་རེད། བཞག་ན་ལེགས་པ་རེད་གསུངས་པ་རེད། ཐོག་མར་ཚུལ་ཁྲིམས་བཤད་ཙ་ན། ། ཚུལ་ཁྲིམས་ནི་མཐོ་རིས་སྒྲུབ་པའི་རྩ་བ་ཅན་ཏེ་མཐོ་རིས་ཀྱི་ལུས་རྟེན་ཐོབ་པ་ལ་ཚུལ་ཁྲིམས་དགོས་ཀྱི་རེད། ཐར་པ་སྒྲུབ་པའི་ཐེམ་སྐས་ཅན་ཏེ་ཐར་པ་སྒྲུབ་པ་ལའང་ཚུལ་ཁྲིམས་དགོས་ཀྱི་རེད། སྡུག་བསྔལ་སྤོང་བའི་གཉེན་པོ་ཅན་ཏེ་ངན་སོང་དང་འཁོར་བ་སྤྱིའི་སྡུག་བསྔལ་མེད་པར་བྱེད་པའམ་དེར་མི་སྐྱེ་བ་བྱེད་པ་ལའང་ཚུལ་ཁྲིམས་དགོས་ཀྱི་རེད་གསུངས་པ་རེད། དེས་ན།
ཚུལ་ཁྲིམས་ལ་མེད་ཐབས་མི་གདའ་སྟེ། ། ཞེས་དམིགས་ཡུལ་དེ་ཚོ་འགྲུབ་པ་ལ་ཚུལ་ཁྲིམས་ནི་མེད་ཐབས་མེད་ཡིན་པའི་རྒྱུ་མཚན་དེས་ན་རང་གི་ཁས་བླངས་པའི་ཚུལ་ཁྲིམས་བསྲུང་རྒྱུ་ནི་ཤིན་ཏུ་གལ་ཆེན་པོ་རེད་གསུངས་པ་རེད། འོན་ཀྱང་ཚེ་འདི་ལ་ཞེན་པའི་ཚུལ་ཁྲིམས་དེས་སྐྱོན་མང་པོ་བྱེད་ཀྱི་རེད་གསུངས་པ་རེད། སྐྱོན་གང་དང་གང་བྱེད་ཀྱི་རེད་ཟེར་ན། ཆོས་བརྒྱད་སྒྲུབ་པའི་རྩ་བ་ཅན། ། ཞེས་པ་སྟེ་བསྟོད་པ་དང་སྙན་གྲགས་དང༌། དཔལ་འབྱོར་ལ་སོགས་པ་འཇིག་རྟེན་གྱི་ཆོས་རྣམས་སྒྲུབ་ཅིང་། དེའི་ཁར། ཚུལ་ཁྲིམས་ངན་ལ་གཤེ་བ་ཅན། ། ཞེས་པ་སྟེ་ཚུལ་ཁྲིམས་གཙང་མའམ་ཡག་པོ་མེད་མཁན་རྣམས་ལ་སྨད་པ་བྱེད་ཅིང།
ཚུལ་ཁྲིམས་རང་ལས་ལེགས་ཙམ་ཡོད་མཁན་རྣམས་ལ་ཕྲག་དོག་བྱེད་ཅིང་མི་སྙན་པ་བཤད། རང་གི་ཚུལ་ཁྲིམས་དེ་དངོས་གནས་བྱས་ན་ངོ་ལྐོག་མེད་མཁན་གཅིག་གལ་ཆེན་པོ་རེད་དེ་གཡོ་སྒྱུའི་སྒོ་ནས་ངོ་ལྐོག་བྱེད། ངོ་ལྐོག་བྱེད་པའི་ཚུལ་ཁྲིམས་དེས་འབྲས་བུ་ག་རེ་ཐོབ་ཀྱི་རེད་ཟེར་ན། དེས་ངན་འགྲོ་ལ་འཁྲིད་པར་བྱེད་ཀྱི་ཡོད་པས། ། ངན་འགྲོ་སྒྲུབ་པའི་ས་བོན་ཅན། ། ཞེས་གསུངས། དེ་ལྟ་བུའི་ཚུལ་ཁྲིམས་ནི་བཅོས་མའི་ཚུལ་ཁྲིམས་ཏེ་ཚུལ་ཁྲིམས་ཚད་ལྡན་མ་ཡིན་པས་དེ་བཞག་དགོས་ཀྱི་རེད་གསུངས་པ་རེད། འོ་ན་ཚུལ་ཁྲིམས་མེད་པ་བྱས་པའམ་བསྲུང་མི་དགོས་པ་རེད་དམ་ཟེར་ན། རང་གིས་ཚུལ་ཁྲིམས་གང་ཁས་བླངས་ཏེ་སྲུང་གི་ཡོད་པ་དེ་ཀུན་སློང་བརྗེས་ཏེ་བཅོས་པའམ་ཡག་པོ་བཟོ་དགོས་རེད། ཡག་པོ་གང་འདྲ་ཞིག་ཏུ་ཟེར་ན།
ཚུལ་ཁྲིམས་གང་ཞིག་ལ་ཐར་པ་སྒྲུབ་ཐུབ་མཁན། མཐོ་རིས་སྒྲུབ་ཐུབ་མཁན། སྡུག་བསྔལ་སྤོང་ཐུབ་མཁན། དེ་འདྲའི་ཚུལ་ཁྲིམས་ཡག་པོ་གཅིག་དགོས་གསུངས་པ་རེད། ། ཚེ་འདིར་ཞེན་པའི་ཐོས་བསམ་ཆོས་མིན་པར་བསྟན་པ། དེ་ནས། ཐོས་བསམ་བྱེད་པའི་གང་ཟག་དེ། ། ཤེས་བྱ་སྒྲུབ་པའི་ལོངས་སྤྱོད་ཅན། ། ཞེས་གསུངས་ཏེ་ཤེས་བྱ་ཟེར་ན་འདིར་ཡོན་ཏན་ལ་གོ དེའི་དོན་ནི་ཐོས་བསམ་གྱི་ལས་ཀ་ནི་ཤེས་བྱ་རིག་པའི་གནས་ཀྱི་ལོངས་སྤྱོད་དམ་ཡོན་ཏན་ཕྱུག་པོ་བཟོ་མཁན་དང་།
མ་རིག་སེལ་བའི་སྒྲོན་མེ་ཅན། ། ཞེས་གསུངས་ཏེ། མ་རིག་པ་ནི་བླང་དོར་མི་ཤེས་པ་དང་ཤེས་བྱའི་ཆོས་རྣམས་ཀྱི་གནས་ལུགས་མི་ཤེས་པ་ལ་ཟེར་ཞིང་ཐོས་བསམ་གྱི་ལས་ཀ་ནི་མ་རིག་པའི་མུན་པ་དེ་དག་སེལ་བའམ་མེད་པ་བྱེད་མཁན་གྱི་སྒྲོན་མེ་ལྟ་བུ་དང་། འགྲོ་བ་འདྲེན་པའི་ལམ་རྒྱུས་ཅན་ཏེ་སོ་སོ་རང་ཉིད་ནམ་ཞིག་རང་མགོ་ཐོན་པ་ཙམ་མིན་པ་འགྲོ་བ་སེམས་ཅན་གཞན་རྣམས་ཀྱང་ཐར་པའི་ལམ་ལ་འདྲེན་པ་རྒྱུས་ཡོད་མཁན་དུ་འགྱུར་བ་དང། དེར་མ་ཟད་ཐོས་བསམ་བྱེད་པ་ནི་ཡེ་ཤེས་ཀྱི་ཚོགས་ཡིན་པས། ཆོས་ཀྱི་སྐུ་ཡི་ས་བོན་ཅན། ། ཞེས་ཀྱང་གསུངས། དེར་བརྟེན། ཐོས་བསམ་ལ་མེད་ཐབས་མི་གདའ་སྟེ། ། ཞེས་གསུངས་ཏེ་ཐོས་བསམ་མི་བྱེད་པ་ཐབས་རྩ་བ་ནས་ཡོད་མ་རེད་ཟེར།
གང་ལགས་ཤེ་ན། ཆོས་ཆོས་བཞིན་དུ་བྱེད་པ་ལ་རང་གི་བྱ་རྒྱུའི་ཆོས་རྣམས་ནང་དོན་རིག་པ་ལ་སློབ་སྦྱོང་བྱས་པའི་སྒོ་ནས་མ་ཤེས་ན་ཆོས་ཚུལ་བཞིན་དུ་བྱེད་མི་ཤེས་པའམ། སློབ་སྦྱོང་མ་བྱས་ན་ཆོས་ཚུལ་བཞིན་དུ་བྱེད་ཐུབ་པའི་ཐབས་ཡོད་མ་རེད་ཅེས་པའི་དོན་བསྟན་ཏོ། ། ཚེ་འདི་ལ་ཞེན་པའི་ཐོས་བསམ་དེ། ། ཟེར་དུས་ད་ལྟ་དཔེ་ཆ་བ་ཚོས་ཆོས་ལ་སློབ་སྦྱོང་བྱེད་པའི་སྐབས་སོ་སོའི་ཐོས་བསམ་གྱི་བྱ་བ་རྣམས་ཚེ་འདི་ལ་ཞེན་པའི་ཐོས་བསམ་ཡིན་མིན་ཇི་ལྟར་བྱས་ཏེ་རྟོགས་དགོས་ཀྱི་རེད་ཅེས་དྲི་ན། འོག་ནས་འཆད་པའི་རྟགས་སམ་སྐྱོན་འདི་ཚོ་བྱུང་ན་ཚེ་འདི་ལ་ཞེན་པའི་ཐོས་བསམ་དུ་འགྲོ་བ་ཡིན། དེ་ཡང་། ང་རྒྱལ་སྒྲུབ་པའི་ལོངས་སྤྱོད་ཅན། ། ཞེས་གསུངས་ཏེ་འཁོར་དང་ལོངས་སྤྱོད་སྒྲུབ་པའི་སྒོ་ནས་ང་རྒྱལ་མང་པོ་གསོག་སྡོད་མཁན། ཐོས་བསམ་དམན་པ་དང་ཐོས་བསམ་མི་བྱེད་མཁན་ཚོ་ལ་བརྙས་བཅོས་དང།
ཐོས་བསམ་རང་ལས་ལེགས་པ་ཡོད་མཁན་ཚོ་ལ་ཕྲག་དོག དེ་བཞིན་དུ་རང་གིས་ཆོས་བཤད་ནས་དངོས་སུ་འཁོར་དང་ལོངས་སྤྱོད་སྒྲུབ་པ་སོགས་དེ་འདྲའི་རིགས་ཀྱི་ཐོས་བསམ་ནི། ངན་འགྲོ་སྒྲུབ་པའི་རྩ་བ་ཅན། ། ཞེས་གསུངས་ཏེ་སྐྱེ་བ་ཕྱི་མར་ངན་སོང་ལ་ཁྲིད་པར་བྱེད་པའི་རྒྱུ་རེད་གསུངས་པ་རེད། དེ་ལྟ་བུའི་ཆོས་བརྒྱད་ཀྱི་ཐོས་བསམ་ནི། གཤོལ་ལ་ཞོགས་ཞེས་གསུངས་ཏེ་མ་བྱས་ན་ལེགས་པ་རེད་ཅེས་གསུངས་པ་རེད། སྒོམ་པ་བྱེད་པའི་གང་ཟག་དེ། ཉོན་མོངས་སྤོང་བའི་གཉེན་པོ་ཅན། ། ཞེས་གསུངས་ཏེ་རང་རང་སོ་སོའི་སེམས་རྒྱུད་ཀྱི་ཉོན་མོངས་པ་རྣམས་ཐོས་བསམ་ཙམ་གྱིས་སྤོང་མི་ཐུབ་པར་སྒོམ་ཉམས་ལེན་གྱིས་སྤོང་དགོས་ཀྱི་ཡོད་པས་སྒོམ་ནི་ཤིན་ཏུ་གལ་ཆེན་པོ་རེད། འཁོར་བའི་རྒྱུ་ཟག་བཅས་ཀྱི་ལས་དང་ཉོན་མོངས་པ་དང།
འབྲས་བུ་འཁོར་བ་འགྲོ་བ་དྲུག་གི་སྐྱེ་གནས་རྣམས་ལས་ཐར་པ་ཡང་སྒོམ་ཉམས་ལེན་མེད་ན་མི་འཐོབ་ཅིང། སྒོམ་བྱེད་ན་མཐར་ཐུག་དགྲ་བཅོམ་པའང་ཐོབ་ཡོང་གི་ཡོད་རེད། གནས་ལུགས་རྟོགས་པའི་ལོངས་སྤྱོད་ཅན། ། ཞེས་གསུངས་ཏེ་དེའི་དོན་ནི་སྒོམ་ཉམས་ལེན་ལ་བརྟེན་ནས་ཉམས་ལེན་པ་རང་ཉིད་ཤེས་བྱའི་ཆོས་རྣམས་ཀྱི་གནས་ལུགས་གསལ་པོར་རྟོགས་པའི་ཤེས་རབ་ཀྱི་ལོངས་སྤྱོད་ཕྱུག་པོ་ཡོད་མཁན་དུ་འགྱུར་བ་དང། མཐར་ཐུག་ལ། སངས་རྒྱས་སྒྲུབ་པའི་ས་བོན་ཅན། ། ཞེས་གསུངས་ཏེ་སྒོམ་གྱིས་རང་ཉིད་གཞན་དོན་དུ་སངས་རྒྱས་ཐོབ་ཅེས་པའི་དོན་རེད། དེས་ན་སྒོམ་ནི་སངས་རྒྱས་ཐོབ་པ་དང་གནས་སྐབས་ཐམས་ཅད་དུ་མེད་ཐབས་མེད་པ་ཞིག་ཡིན་པས་གཏན་གཏན་སྒོམ་བྱེད་དགོས་ཀྱི་རེད་གསུངས་པ་རེད། ཚེ་འདི་ལ་དམིགས་པའི་སྒོམ་ཆེན་གྱིས་ཚེ་འདི་ལ་ཞེན་ཏེ་སྒོམ་ཉམས་ལེན་བྱེད་ཀྱི་ཡོད་པའི་རྟགས་མང་པོ་ཡོད་རེད་ཅེས་གསུངས་པ་རེད། དཔེར་ན།
དབེན་པར་འདོད་པའི་འདུ་འཛི་ཅན། ། སྒོམ་བྱེད་དུས་གནས་དབེན་པ་མི་མེད་ས་རང་གཅིག་པུ་བྱས་ཏེ་སྡོད་དགོས་ཀྱི་ཡོད་རེད་ཅེས་གསུངས་པ་བཞིན་ཆོས་བརྒྱད་ཀྱི་སྒོམ་བྱེད་མཁན་དེ་ཚོས་རི་མགོ་མཐོན་པོ་ས་དབེན་པ་ལ་ཕྱིན་ཏེ་དེར་གནས་བཅས་ནས་སྡོད་ཀྱང་མི་མང་པོ་བཀུག་ནས་འདུ་འཛི་བྱེད། འདུ་འཛི་ནི་ཉུང་མཐའ་མི་གཉིས་གསུམ་མཉམ་དུ་འདུ་བ་ལ་ཟེར། ལོང་གཏམ་སྨྲ་བ་ཞེས་ཁ་ཏོན་དང་སྒོམ་བརྒྱབ་དགོས་རྒྱུ་ཡིན་པ་ལ་དེ་ཚོ་མ་བྱས་པར་ལོང་གཏམ་སྟེ་དོན་མེད་པའི་གཏམ་མང་པོ་དང༌། གྲུབ་འབྲས་མེད་པའི་གཏམ་བཤད་ཅིང་། ཐོས་བསམ་ནི་ཆོས་མིན་གྱི་བྱ་བ་ནང་བཞིན་མི་དགོས་པ་རེད་ཅེས་སོགས་ཟེར་ཏེ་ཐོས་བསམ་བྱེད་མཁན་ཚོ་ལ་སྐུར་འདེབས་མང་པོ་བྱེད། སྒོམ་བྱེད་མཁན་ཡག་པོ་གཞན་དག་ལ་ཕྲག་དོག་བྱེད་ཅིང་མི་སྙན་པ་བཤད། སྒོམ་ཟེར་དུས་རྣམ་གཡེང་དང་བྱིང་རྒོད་མེད་པ་བྱེད་དགོས་ཀྱི་ཡོད་རེད། དེ་རང་གིས་སྒོམ་ཉམས་ལེན་སྐབས་དྲན་ཤེས་ཀྱི་ཆ་ཤས་ཙམ་མེད་པར་ཡང་ན་སེམས་བྱིང་ཞིང་རྨུགས། ཡང་ན་སེམས་བསྒོམ་བྱ་གང་ཡིན་པའི་དོན་ལ་མི་སྡོད་པར་རྣམ་གཡེང་ངམ་རྒོད་པའི་དབང་དུ་འགྲོ དེ་འདྲའི་རྟགས་མཚན་བྱུང་ན་འཇིག་རྟེན་ཆོས་བརྒྱད་ཀྱི་སྒོམ་འགྱུར་གྱི་ཡོད་རེད།
དེ་ལྟ་བུའི་ཆོས་བརྒྱད་ཀྱི་སྒོམ་གྱིས་ཕན་མི་ཐོགས་པས་ཆོས་བརྒྱད་ཀྱི་བསམ་གཏན་གཤོལ་ལ་ཞོགས། ཞེས་པ་སྟེ། བཞག་ན་ལེགས་པ་རེད་གསུངས་པ་རེད། ། འཁོར་བ་ལ་ཞེན་ན་ངེས་འབྱུང་མིན་པའི་ཚུལ་བཤད་པ། ད་དེ་རིང་འཁོར་བ་ལ་ཞེན་ན་ངེས་འབྱུང་མིན་ཞེས་པའི་ཚིག་རྐང་པ་གཉིས་པ་དེའི་སྐོར་ཞུ་རྒྱུ་ཡིན། སངས་རྒྱས་ཀྱི་གོ་འཕང་ལ་རེ་བ་རྒྱག་པ་ལ་འཁོར་བ་སྤྱི་དང་བྱེ་བྲག་ཚང་མ་ལ་སྐྱོན་མཐོང་ཞིང་ཞེན་པ་ལོག་དགོས་ཀྱི་ཡོད་རེད། འཁོར་བ་ལ་སྐྱོན་མ་མཐོང་ན་དེ་ལས་གཞན་ཞིག་དགོས་བསམ་པའི་བསམ་བློ་ཡོང་གི་མ་རེད། དཔེར་ན་ཅ་ལག་དང༌། མི་ལྟ་བུ་བརྗེ་ལེན་བྱེད་དགོས་དུས་སྔོན་མ་དེ་རྣམས་ཀྱི་སྐྱོན་ངེས་པར་དུ་མཐོང་དགོས་ཀྱི་རེད། དེ་ནས་བརྗེ་དགོས་པའི་བསམ་བློ་ཡོང་གི་ཡོད་རེད།
འཁོར་བ་ལ་ཞེན་པ་ལོག་པ་ལ་འཁོར་བའི་ཉེས་དམིགས་སམ་སྐྱོན་ཤེས་དགོས་ཀྱི་ཡོད་རེད། དེ་ཡང་དང་པོར་འཁོར་བའི་ཉེས་དམིགས་མང་པོ་ཐོས། མང་པོ་བསམ་དགོས་ཀྱི་ཡོད་རེད། ཚར་གཅིག་ཐོས་ནའང་འཁོར་བ་ལ་ཞེན་པ་ལོག་པ་ལ་ཏོག་ཙམ་ཕན་གྱི་རེད་དེ་རྒྱུན་རིང་སྡོད་ཀྱི་མ་རེད། དཔེར་ན་རྡོ་ཡི་སྟེང་ན་ཆར་པ་བབས་དུས་དེའི་ནང་མ་སྦང་བ་ཡིན་པས་ཆར་པ་ཆད་དུས་རྡོ་དེ་སྐམ་པོར་འགྱུར་འགྲོ་གི་ཡོད་རེད། དེས་ན་ཚར་གཅིག་ཐོས་པ་ཙམ་ལ་དེ་ཙམ་གྱི་ཕན་ཐོགས་ཆེན་པོ་མེད་པས་ཡང་ནས་ཡང་དུ་བསམས་ནས་འཁོར་བ་སྤོང་འདོད་ཀྱི་བློ་མ་སྐྱེས་བར་དུ་གོམས་འཇུག་དགོས་ཀྱི་ཡོད་རེད། ། འཁོར་བའི་ཉེས་དམིགས་སྤྱིར་བཤད་པ། འཁོར་བའི་ཉེས་དམིགས་བཤད་པའི་སྐབས་སུ། དང་པོ་འཁོར་བ་སྤྱི་ཡི་ཉེས་དམིགས་བཤད། དེ་ནས་སོ་སོའི་ཉེས་དམིགས་བཤད་དེ་དོན་ཚན་གཉིས་བྱས་ནས་ཞུ་རྒྱུ་ཡིན།
འཁོར་བ་ལ་ཉེས་པའམ་སྐྱོན་བསམ་གྱིས་མི་ཁྱབ་པ་མང་པོ་ཡོད་པ་དེའི་ནང་ནས་ཆེ་བ་དེ་ཚོ་བསྡོམས་ནས་སྡུག་བསྔལ་གསུམ་དང། ཡང་ན་སྡུག་བསྔལ་བརྒྱད། ཡང་ན་སྡུག་བསྔལ་དྲུག་ཅེས་གསུངས་པ་དེ་འདྲ་ཡང་ཡོད། སྡུག་བསྔལ་ཞེས་པའི་དོན་ནི་ཅུང་ཟད་གོ་ཁག་པོ་རེད། དེ་ལ་སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ་དང་ཁྱབ་པ་འདུ་བྱེད་ཀྱི་སྡུག་བསྔལ་ཏེ་སྡུག་བསྔལ་གསུམ་ཡོད། སྡུག་བསྔལ་གྱི་སྡུག་བསྔལ་ཟེར་བ་དེ་ལུས་དང་སེམས་ཀྱི་ཚོར་བ་སྡུག་བསྔལ་དང་དེ་ཚོའི་མཉམ་དུ་ཡོད་པའི་སེམས་སེམས་བྱུང་རྣམས་དང༌། ཚོར་བ་དེ་རྣམས་འབྱུང་སའི་ཡུལ་ཟག་བཅས་ཀྱི་ཆོས་དང་བཅས་པ་ཚང་མ་ལ་ཟེར་གྱི་ཡོད་རེད། འགྱུར་བའི་སྡུག་བསྔལ་ནི། ལུས་སེམས་ཀྱི་ཚོར་བ་བདེ་བ༌དང་དེ་དག་གི་གྲོགས་སེམས་སེམས་བྱུང་ཡུལ་དང་བཅས་པ་ལ་ཟེར།
ཁྱབ་པ་འདུ་བྱེད་ཀྱི་སྡུག་བསྔལ་ནི། བདེ་བའང་མ་ཡིན་སྡུག་བསྔལ་ཡང་མ་ཡིན་པའི་ཚོར་བ་བཏང་སྙོམས་དང༌། དེའི་གྲོགས་སེམས་སེམས་བྱུང་དང་། དེ་ཚོ་སྐྱེ་བའི་ཡུལ་ཟག་བཅས་དང་བཅས་པ་ལ་ཟེར་གྱི་ཡོད་རེད། མངོན་པ་ལས་དེ་ལྟར་གསུངས་པ་རེད། དཔལ་ཆོས་ཀྱི་གྲགས་པས། རྒྱུ་ལས་དང་ཉོན་མོངས་པ་ལས་བྱུང་བའི་འབྲས་བུ་ཟག་བཅས་ཐམས་ཅད་ཁྱབ་པ་འདུ་བྱེད་ཀྱི་སྡུག་བསྔལ་ཟེར་གྱི་རེད་གསུངས་པ་རེད། ཟག་བཅས་ནི་ཆོས་གང་ཞིག་ལ་བརྟེན་ནས་ཉོན་མོངས་པ་སྐྱེ་ཞིང་རྒྱས་སུ་རུང་བ་ལ་ཟེར་གྱི་ཡོད་རེད། སྡུག་བསྔལ་གསུམ་ཁྲིད་བྱས་ཏེ་སྒོམ་པའི་སྐབས་སུ་ལམ་འབྲས་དང་འདི་རྣམས་གཅིག་པ་རེད་འདུག སྡུག་བསྔལ་གྱི་སྡུག་བསྔལ་ནི་ངན་སོང་གསུམ་གྱི་སྡུག་བསྔལ་དང་།
འགྱུར་བའི་སྡུག་བསྔལ་ནི་མཐོ་རིས་ཀྱི་སྡུག་བསྔལ་དཔེར་ན་ཕྱུག་པོ་དབུལ་པོར་འགྲོ་བ་ལྟ་བུ་དང་། ཁྱབ་པ་འདུ་བྱེད་ཀྱི་སྡུག་བསྔལ་ནི་ལས་ཀ་རྫོགས་མཐའ་མེད་པ་ལྟ་བུ་ལ་ངོས་འཛིན་གནང་བ་རེད། སྡུག་བསྔལ་བརྒྱད་ནི། དང་པོ་སྐྱེ་བའི་སྡུག་བསྔལ་མ་ཡི་མངལ་དུ་གནས་པའི་གནས་སྐབས་དང༌། སྐྱེ་བའི་གནས་སྐབས་ན་སྡུག་བསྔལ་དྲག་པོ་ཡོང་གི་ཡོད་རེད། གཉིས་པ་རྒས་པའི་སྡུག་བསྔལ་ལ་མང་པོ་ཡོད་པ་དཔེར་ན་གཟུགས་མཛེས་པ་མི་མཛེས་པར་གྱུར་པ། ལུས་ངག་ཡིད་གསུམ་གྱི་སྟོབས་ཡོད་པ་མེད་པར་གྱུར་པ། ན་ཚ་མེད་ནའང་རྒས་ཀྱི་ཡོད་པ་དེ་ལ་སོགས་པའི་སྡུག་བསྔལ་མང་པོ་ཡོད་རེད། གསུམ་པ་ན་བ་ལ་དཔེར་ན། ཟུག་བརྒྱབ་པ་དང་གཤགས་བཅོས་འདྲ་པོ་སྨན་བཅོས་དཀའ་ལས་ཁག་པོ་བྱེད་དགོས་པ་དང་།
ལོངས་སྤྱོད་ཟད་པ་ལ་སོགས་པའི་སྐབས་སེམས་སྡུག་རིགས་མི་འདྲ་བ་མང་པོ་ཡོད། བཞི་པ་ཤི་བ་ལ་ཡང་སྡུག་བསྔལ་མང་པོ་རེད། དཔེར་ན་ཤིན་ཏུ་གཅེས་པའི་ལུས་ལོངས་སྤྱོད་དང་བཅས་པ་རང་ལ་ཡོད་པ་ཚང་མ་གཡུག་དགོས་དུས་སེམས་ལ་མྱ་ངན་གྱི་ཚོར་བ་དྲག་པོའམ་ཆེན་པོ་ཡོང་གི་ཡོད་རེད། ལྷག་པར་དུ་སྡིག་པ་ཚབས་ཆེན་བྱེད་མཁན་ཚོ་ལ་དམྱལ་བའི་སྣང་བ་འཆར་ཏེ་ཞེད་སྣང་ཆེན་པོ་ཡོང་གི་ཡོད་རེད། དེ་མིན་ཆོས་ཏོག་ཙམ་གོ་མྱོང་བ་ཡིན་ནའང་ལག་ལེན་བྱེད་རྒྱུ་མ་བྱུང་བ་ཚོར་དེའི་སྐབས་ལ་འགྱོད་པ་ཆེན་པོ་སྐྱེ་གི་ཡོད་རེད། ལྔ་པ་དགྲ་སྡང་བ་དང་འཕྲད་པའི་སྡུག་བསྔལ་དཔེར་ན་མི་སྒེར་སོ་སོ་ལ་ཡིན་ནའང་འདྲ། ཚོགས་པ་དང་ལུང་པ་སྤྱི་ལ་ཡིན་ནའང་འདྲ། དགྲ་དང་འཕྲད་པ་ཙམ་གྱིས་ལུས་དང་སེམས་ལ་སྡུག་བསྔལ་རིགས་མི་འདྲ་བ་མང་པོ་ཡོང་གི་ཡོད་རེད། དྲུག་པ་གཉེན་བྱམས་པ་དང་བྲལ་བའི་སྡུག་བསྔལ་ནི། རང་རང་སོ་སོའི་ཕ་མ་གཉེན་ཚན་བྱམས་པ་རྣམས་སུ་དང་གནས་སྐབས་སམ་ལྷག་པར་དུ་གཏན་དུ་ཁ་བྲལ་དུས་སེམས་ལ་བཟོད་མི་ཐུབ་པའི་མྱ་ངན་ཡོང་གི་ཡོད་རེད།
བདུན་པ་རེ་བའི་འབྲས་བུ་མེད་པའི་སྡུག་བསྔལ་ནི། དཔེར་ན་ཚོང་པ་རྣམས་ལ་ཚོང་ཡག་པོ་མ་བྱུང་བ་དང༌། སོ་སོའི་ཆོས་དང་འཇིག་རྟེན་གྱི་ལས་དོན་འགྲུབ་པའི་དོན་དུ་མི་གཞན་ཞིག་ལ་རེ་བ་བརྒྱབ་ནས་དེ་མ་བྱུང་བ་ལ་སོགས་པའི་སྐབས་སེམས་ལ་དཀའ་ངལ་ཆེན་པོ་ཡོང་བ་སོགས་མདོར་ན་རང་གི་རེ་བའམ་འདོད་པ་གང་ཡོད་པ་སེམས་ལ་བསམ་པ་ནང་བཞིན་མི་འགྲུབ་པའི་སེམས་ཀྱི་སྡུག་བསྡུལ་སྣ་ཚོགས་པ་ལ་ཟེར་གྱི་རེད། བརྒྱད་པ་མདོར་ན་ཉེ་བར་ལེན་པའི་ཕུང་པོ་ལྔ་ནི་སྡུག་བསྔལ་ལོ་ཞེས་གསུངས་པ་རེད། ཉེར་ལེན་གྱི་ཕུང་པོ་ཟེར་ན། སོ་སོའི་གཟུགས་པོ་དང་སེམས་འདི་ཚོ་རེད། དེས་ཉོན་མོངས་པ་གཞན་དག་དང་སྡུག་བསྔལ་གྱི་རྟེན་བྱེད་ཅིང་། ཁོང་ཚོ་ཡང་ཁྱབ་པ་འདུ་བྱེད་ཀྱི་སྡུག་བསྔལ་གྱི་ངོ་བོ་རེད། སྡུག་བསྔལ་དྲུག་ནི། དང་པོ་དགྲ་དང་གཉེན་ལ་ངེས་པ་མེད་པ།
གཉིས་པ་འདོད་པས་ཚིམས་པ་མེད་པ་སྟེ་དཔེར་ན་བཟའ་བཏུང་གི་རིགས་ལ་ཅི་ཙམ་ཞིག་ལོངས་སྤྱད་ནའང་ཚིམས་པ་མེད་པ་དང་། དཔེ་དེ་བཞིན་དུ་འཁྲིག་སྤྱོད་ཀྱི་ལས་ག་ཚད་ལོངས་སྤྱད་ནའང་ཚིམས་པ་མེད་པ་དེའང་སྐྱོན་རེད། གསུམ་པ་ལུས་མང་པོ་འདོར་དགོས་པའི་སྡུག་བསྔལ་ནི་ངེད་ཚོ་འཁོར་བ་ལ་ནམ་ཡོང་བའི་ཐོག་མ་ཡོད་མ་རེད། ཐོག་མ་མེད་པའི་དུས་ནས་བྱུང་སྡོད་པ་ཡིན་པས་སེམས་ཅན་མང་པོའི་ལུས་མང་པོ་བླངས་ཏེ་དོར་ཚར་ཡོད་རེད། བཞི་པ་ཚུར་ལུས་མང་པོ་བླང་དགོས་པ་དེ་རེད། ད་དུང་ཡང་ལས་དང་ཉོན་མོངས་པའི་འཆིང་བ་ལས་མ་ཐར་བར་དུ་སེམས་ཅན་རེ་རེའི་སྐྱེ་བ་ཚད་མེད་པ་མང་པོ་ཟམ་མ་ཆད་པར་བླང་དགོས་པའང་འཁོར་བའི་སྐྱོན་ནམ་སྡུག་བསྔལ་ཞིག་རེད། ལྔ་པ་མཐོ་དམན་ངེས་པ་མེད་པའི་སྡུག་བསྔལ་ནི་མཐོན་པོ་དམའ་བོར་གྱུར། ཕྱུག་པོ་དབུལ་པོར་གྱུར་པ་དེ་ཚོ་རེད། དྲུག་པ་ནི་ཤི་བའི་གནས་སྐབས་ན་རང་ཉིད་གྲོགས་མེད་གཅིག་པུ་འགྲོ་དགོས་པ་དེ་རེད། ། དམྱལ་བ་ཚ་གྲང་དང་ཉེ་འཁོར་གྱི་སྡུག་བསྔལ་བྱེ་བྲག་ཏུ་བཤད་པ།
ད་སེམས་ཅན་སོ་སོའི་སྡུག་བསྔལ་ཞུ་རྒྱུ་ཡིན། དེའི་ནང་ནས་དམྱལ་བ་ལ་གྲང་དམྱལ་གྱི་སྐོར་ཞུས་ན། གྲང་དམྱལ་ནི་ས་ཆ་གངས་རི་དང་འཁྱགས་རོམས། ཁ་བ་བབ་སྡོད་ས་དེ་འདྲ། གྱོན་གོས་མེད་པ། ཁང་པ་མེད་པ་དེ་འདྲ་རེད། དམྱལ་བའི་གནས་དེ་ཚོ་ལ་སྣང་བ་ཡང་ཡོད་མ་རེད། དེ་ལ་བརྒྱད་ཡོད་རེད། དང་པོ་ཆུ་བུར་ཟེར་བའི་གྲང་དམྱལ་བ་ནི། ཤིན་ཏུ་གྲང་བའི་སྟོབས་ཀྱིས་ལུས་པོ་ལ་ཆུ་བུར་མང་པོ་བྱུང་བ་དང།
གཉིས་པ་ཆུ་བུར་བརྡོལ་བ་ཞེས་བྱ་བའི་གྲང་དམྱལ་བ་ནི། ཤིན་ཏུ་གྲང་བས་ལུས་ཀྱི་ཆུ་བུར་བརྡོལ་ནས་རྨར་གྱུར་པ་དང། གསུམ་པ་ཨ་ཆུ་ཟེར་བ་ནི། ཤིན་ཏུ་གྲང་ནས་ཨ་ཆུ་ཞེས་རང་དབང་མེད་པར་སྡུག་སྐད་རྒྱག་པ་དང་། བཞི་པ་ཀྱེ་ཧུད་ཟེར་བ་ནི། སྐད་ཤུགས་ཆུང་ཆུང་ཁ་དེ་ཙམ་གྲགས་མི་ཐུབ་མཁན་དེ་འདྲ་ཡོད། ལྔ་པ་སོ་ཐམ་ཐམ་པ་ཟེར་བ་ནི། ཁ་གྲགས་མི་ཐུབ་ཅིང་སོ་ཐམ་ཐམ་དང་ལུས་པོ་འདར་ཤིག་ཤིག་བྱེད་པ། དྲུག་པ་ཨུཏྤལ་ལྟར་གས་པ་ནི། ཨུཏྤལ་སྔོན་པོ་ནང་བཞིན་གཟུགས་པོ་སྔོན་པོ་ཆགས་ནས་ཚལ་པ་མང་པོ་གས་པ།
བདུན་པ་པདྨ་ལྟར་གས་པ་ནི། མེ་ཏོག་པདྨ་ནང་བཞིན་མདོག་དམར་པོ་ཕར་གོག་ནས་སྔོན་པོ་ཆགས་འགྲོ་ཞིང་དུམ་བུ་ཁ་ཤས་གས་སོང་བ། བརྒྱད་པ་པདྨ་ལྟར་ཆེར་གས་པ་ནི། དེ་ཡང་དུམ་བུ་མང་པོ་ནང་ཁྲོལ་དང་བཅས་པ་ཚོས་གཞི་དམར་པོ་བྱས་ནས་གས་འགྲོ་བ་དེ་ཚོ་རེད། ང་ཚོ་མི་ལ་དམྱལ་བ་པ་དེ་རྣམས་ཀྱི་སྡུག་བསྔལ་དེ་དག་སྐར་མ་གཅིག་ལ་བྱུང་བ་ཡིན་ནའང་ཤི་འགྲོ་གི་ཡོད་རེད། ཡིན་ནའང་དམྱལ་བའི་སེམས་ཅན་དེ་རྣམས་རང་རང་གི་ལས་ཀྱི་དབང་གིས་ཤི་རྒྱུ་མེད་པར་ཡུན་རིང་པོ་གཅིག་སྡོད་ཀྱི་ཡོད་རེད། ཚ་དམྱལ་བརྒྱད་ལས་དང་པོ་ཡང་སོས་ནི། སེམས་ཅན་དེ་ཚོ་བརྫུས་ཏེ་སྐྱེ་འགྲོ་གི་ཡོད་རེད། སྐྱེ་ཚར་དུས་དེ་ན་ཡོད་པའི་སེམས་ཅན་རྣམས་ཕན་ཚུན་དགྲ་ཤ་སྟག་ཏུ་མཐོང་ཞིང་ལག་པར་རང་བཞིན་གྱིས་མཚོན་བྱུང་སྟེ་གཅིག་གིས་གཅིག་གསོད་རེས་བྱེད་ཅིང་། དངོས་སུ་ཤི་ཡི་ཡོད་མ་རེད་དེ་ཏོག་ཙམ་བརྒྱལ་འགྲོ་བ་དང༌།
ཡང་ཡར་སོས། ཡང་སྔར་བཞིན་ཕན་ཚུན་གསོད་རེས་བྱེད་པའི་སྡུག་བསྔལ་དེ་འདྲའི་རིགས་མྱོང་བཞིན་གནས་པ་དང་། གཉིས་པ་ཐིག་ནག་ནི། དམྱལ་བའི་ལས་བྱེད་རྣམས་ཀྱིས་ལུས་པོ་ལ་ཐིག་མང་པོ་བརྒྱབ་ནས་སྟ་རེ་བསྣུན་ཏེ་གཤགས་ཀྱི་ཡོད་རེད། གསུམ་པ་བསྡུས་འཇོམས་ཟེར་བ་ནི། རི་དུད་འགྲོའི་གདོང་པ་འདྲ་པོ་དེ་འདྲའི་བར་ལམ་ན་ཡང་ཡང་དམྱལ་བའི་ལས་བྱེད་རྣམས་རྒྱུགས་ཏེ་དེ་གཉིས་བར་ལམ་འཐབ། ཁྲག་འབབ་པ་ལ་སོགས་པ་ཁ་ཤས་ཡོད་ས་རེད། བཞི་པ་ངུ་འབོད་ཟེར་བ་ནི། ལྕགས་ཀྱི་ཁང་པ་སྒོ་མེད་པ་མེ་འབར་བ་གཅིག་གི་ནང་བསྲེགས་ནས་ངུ་སྐད་བརྒྱབ་པ་དེ་རེད། ལྔ་པ་ངུ་འབོད་ཆེན་པོ་ཟེར་བ་ནི།
ཁང་པ་ཉིས་རིམ་ནང་ཚུད་ནས་སྔོན་མའི་སྡུག་བསྔལ་ལས་ཆེ་ཙམ་མྱོང་བ་ཞིག་ཡོད། དྲུག་པ་ཚ་བ་དང་བདུན་པ་རབ་ཏུ་ཚ་བ་ཟེར་བ་དེ་ལྕགས་ཀྱི་གསལ་ཤིང་རྩེ་གསུམ་པ་གཅིག་ཡོད་པ་དེའི་རྩེ་ལ་བསྐོན་ནས་མནར་གཅོད་བྱེད་པ་དེ་རེད། བརྒྱད་པ་མནར་མེད་ཟེར་བ་དེ་ནི་སྡུག་བསྔལ་ཆེ་ཤོས་རེད། དམྱལ་བའི་ལུས་དང་མེ་གཉིས་ཁྱད་པར་དབྱེ་མི་ཐུབ་པའི་རང་བཞིན་ཅན། སྡུག་བསྔལ་ཆེ་ཤོས་མྱོང་དགོས་པ་དེ་ཡིན་པ་རེད། སྤྱིར་དམྱལ་བའི་སྡུག་བསྔལ་ལ་རིགས་མང་པོ་ཡོད་རེད། དཔེར་ན་ལྕགས་བསྲེགས་ཀྱི་དུམ་བུ་ཟ་དགོས་པ། ལྕགས་བཞུས་པའི་ཁུ་བ་འཐུང་དགོས་པ། ཁ་ཤས་ལྕགས་མེ་འབར་བའི་ལྕགས་ལེབ་ཀྱི་ནང་དུ་ལུས་དྲིལ་བ། ཁ་ཤས་ལྕགས་མེ་འབར་བར་ཐག་པས་བསྡམས་པ་ལ་སོགས་པ་མང་པོ་ཡོད་རེད།
ཉེ་འཁོར་བ་ཟེར་བ་དེ་ནི་ཚ་དམྱལ་གྱི་འཁོར་རེད། ཚ་དམྱལ་བརྒྱད་པོའི་རེ་རེའི་འཁོར་ལ་ཕྱོགས་བཞི་ལ་སྡུག་བསྔལ་མི་འདྲ་བ་བཞི་བཞི་བྱས་པས་བཅུ་དྲུག་ཡོད་རེད། མེ་མ་མུར་ཟེར་བ་ནི། མེ་འདག་གི་ནང་ལ་འགྲོ་ནས་གཟུགས་པོ་འཚིག་འགྲོ་བ་དེ་འདྲ་ཞིག་ཡོད། གཉིས་པ་རོ་མྱགས་ཀྱི་འདམ་ཟེར་བ་ནི། རོ་རུལ་སོང་བ་དེའི་ནང་ལ་འགྲོ་སྐབས་དྲི་མ་ངན་པ་ཁ་བ། དེའི་ནང་ལ་འབུ་ཡོད་རེད། འབུ་དེས་ལུས་པོ་ཕུག་ཡོང་གི་ཡོད་རེད། གསུམ་པ་མཚོན་ཆའི་སྐོར་རེད། སྤུ་གྲིའི་ལམ་ཟེར་དུས་རལ་གྲི་མང་པོ་ཡར་སློང་བསྡད་པའི་ལམ།
དེ་ན་རྐང་པ་མར་བཞག་ན་འབིགས་འགྲོ་མཁན། རྐང་པ་ཡར་ལེན་དུས་སོས་འགྲོ་བ་དེ་འདྲ་གཅིག་ཡོད་རེད། དེ་ནས་རལ་གྲི་ལོ་མའི་ནགས་ཚལ་ཟེར་བ་ཞིག་ཡོད་པ་ནགས་ཚལ་དེའི་ཡལ་ག་དེ་ཚོ་མཚོན་ཆ་རེད། དེ་ཚོ་རང་གི་ཐོག་ལ་བབ་ནས་སྡུག་བསྔལ་ཚད་མེད་པ་མྱོང་གི་ཡོད། ཡང་མཚོན་ཆའི་རི་བོའམ་ཤལ་མ་ལ་ཡི་སྡོང་པོ་ཟེར་བ་ཞིག་ཡོད། དེ་ན་ལོག་གཡེམ་བྱེད་མཁན་དང༌། ལོངས་སྤྱོད་ལ་ཆགས་ཞེན་ཆེན་པོ་བྱེད་མཁན་དེ་ཚོ་དེར་སྐྱེས་ཏེ་རི་དེའི་རྩ་བ་ནས་སོ་སོས་འདོད་ཆགས་བྱེད་སའི་བུད་མེད་དེ་དེར་ཡོད་པའི་སྣང་བ་འཆར། སོ་སོས་ད་ལྟ་ཆགས་ཞེན་ཆེན་པོ་བྱེད་སའི་ལོངས་སྤྱོད་དེ་ཚོ་དེ་ན་ཡོད་པའི་སྣང་བ་འཆར། དེ་ན་ཕྱིན་ཏེ་རྩ་བ་ན་སླེབས་དུས་ཁྱི་ཆེན་པོ་གཅིག་གིས་ཟ་ཡི་ཡོད་རེད། རི་དེ་ནས་ཡར་འགྲོ་དུས་ཡལ་ག་དེ་ཚོ་ཁ་ཐུར་དུ་བསྟན་ཏེ་གཟུགས་པོ་ཕུག
ཡང་སྔ་མའི་བུད་མེད་དེ་རི་མགོ་ལ་ཡོད་པའི་སྣང་བ་འཆར་ཡོང་གི་ཡོད་རེད། ཐོག་ཁ་ལ་སླེབས་དུས་དེ་ཚོའི་ཤུལ་ཡང་ཡོད་མ་རེད། དེ་རུ་བྱ་ཆེན་པོ་གཅིག་བསྡད་ཡོད་རེད། དེས་ཀླད་པ་དང་མིག་སོགས་བྲུ་ཡི་ཡོད་རེད། ཡང་ཆགས་ཡུལ་དང་ལོངས་སྤྱོད་དེ་ཚོ་གཤམ་ལ་ཡོད་པའི་སྣང་བ་འཆར། ཡང་གཤམ་ལ་མར་ཡོང་དུས་མཚོན་ཆ་དེ་ཚོ་ཁ་གྱེན་ལ་བསྟན། དེ་འདྲའི་སྡུག་བསྔལ་སྣ་ཚོགས་པ་ཞིག་ཡོང་གི་ཡོད་རེད། དེ་ནས་ཉི་ཚེ་བའི་དམྱལ་བ་ཟེར་བ་གཅིག་ཡོད་རེད། དེ་སྡུག་བསྔལ་ཆུང་བའི་གྲས་རེད། དེ་དམྱལ་བའི་གནས་དང་མི་ཡི་གནས་གང་སར་ཡོད་རེད།
ཉིན་མོ་བདེ་པོ་ཡིན་པ་དང་མཚན་སྡུག་བསྔལ་ཡིན་པ་དེ་འདྲ་ཡོད་རེད། ཡི་དྭགས་ཀྱི་སྡུག་བསྔལ་བཤད་པ། གཉིས་པ་ཡི་དྭགས་སྐོར་ཞུ་རྒྱུ་ཡིན། ཡི་དྭགས་དེ་ལ་རིགས་མི་འདྲ་བ་གསུམ་ཡོད་རེད། སྤྱིར་བཏང་ཡི་དྭགས་ལ་སྡུག་བསྔལ་མང་པོ་ཡོད་རེད། དེའི་ནང་ནས་སྡུག་བསྔལ་ཆེན་པོ་བཞི་ཡོད་རེད། དང་པོ། ཡི་དྭགས་ལ་བཀྲེས་སྐོམ་གྱི་སྡུག་བསྔལ་དང་། གཉིས་པ། འཇིགས་སྐྲག་ཆེན་པོ་དཔེར་ན་མི་མཚོན་ཆ་ཁྱེར་མཁན་འདྲ་པོ་མཐོང་ན་ཞེད་སྣང་ཆེན་པོ་བྱེད་ཀྱི་ཡོད་པ་དང་།
གསུམ་པ། ཟ་མ་འཚོལ་བའི་དོན་དག་ལ་གཟུགས་པོ་ཡག་པོ་མེད་ཅིང་ཐག་རིང་པོ་འགྲོ་དགོས་པ་སོགས་དཀའ་ངལ་ཆེན་པོ་དང། དེ་བཞིན་དུ་དམིགས་བསལ་ཚ་གྲང་གི་སྡུག་བསྔལ་ཡོད་རེད། བཞི་པ། དཔེར་ན་དགུན་ཁར་ཉི་མ་ཡང་གྲང་མོ་ཆགས། དབྱར་ཁར་ཟླ་བ་ཡང་ཚ་པོ་ཆགས་སོང་བ་ལྟ་བུ། དེ་འདྲའི་སྡུག་བསྔལ་ཆེན་པོ་བཞི་ཡོད་རེད། ཡི་དྭགས་རིགས་གཅིག་ཟ་མ་འདྲ་པོ་མཐོང་བྱུང་ན་ཡང་མཚོན་ཆ་ཁྱེར་མཁན་འདྲ་པོས་བཀག་སྟེ་མི་གཏོང་བ་བྱེད་ཀྱི་ཡོད་རེད། རིགས་གཅིག་ལ་དེ་འདྲ་འགོག་མཁན་མེད་ནའང་གཟུགས་པོ་རང་བཞིན་གྱིས་སྐྱོ་པོ་དང་མིག་ཧ་ཅང་ཆུང་ཆུང༌། ཁབ་ཀྱི་མིག་ཙམ་མ་གཏོགས་ཡོད་མ་རེད།
མགྲིན་པ་སྐྲ་ཙམ། གྲོད་པ་ཆེན་པོ་ལུང་པ་ཙམ། རྐང་པ་དེ་ཚོ་རྩ་ཉག་ཙམ་མ་གཏོགས་ཡོད་མ་རེད། དེར་བརྟེན་ཟ་མ་ངན་ངོན་མི་གཙང་བ་འདྲ་པོ་གཅིག་ཐོབ་ནའང་སེར་སྣ་གོམས་པའི་དབང་གིས་དང་པོ་དེ་ཟ་མི་བྲ། གཅིག་ཟོས་ནའང་ཁ་ནང་མ་ཆུད། མིད་པའི་ནང་མ་ཐར། ཁོག་པའི་ནང་སླེབས་ནའང་ཁོག་པ་ཤིན་ཏུ་ཆེ་བས་ཕན་ཐོགས་ཡོད་མ་རེད། ཡང་རིགས་གཅིག་ལ་ཟ་མ་དེ་གྲོད་པ་ནང་ཕྱིན་ན་མེ་འབར་འགྲོ་མཁན་གྱི་རིགས་གཅིག་ཡོད་རེད། ཡི་དྭགས་དེ་ཚོས་ཤིང་འབྲས་བུ་ཡོད་མཁན་དེ་འདྲ་མཐོང་ན་མཐོང་བ་ཙམ་གྱིས་ཤིང་དེ་སྐམ་པོ་ཆག་ཡོང་གི་ཡོད་རེད། ཁ་ཤས་ཆུ་ཆེན་པོ་དེ་འདྲ་མཐོང་དུས་ཆུ་དེ་སྐམ་པོ་ཆག་འགྲོ་ཡི་ཡོད་རེད།
ཁ་ཤས་རྣག་ལ་འགྱུར་འགྲོ་ཡི་ཡོད་རེད། ཡི་དྭགས་སུ་སྐྱེ་བའི་རྒྱུ་ནི་སྤྱིར་བཏང་ཁ་སང་ལས་རྒྱུ་འབྲས་སྐབས་བཤད་པ་ལྟར་སེར་སྣས་བྱེད་ཀྱི་ཡོད་རེད། དུད་འགྲོའི་སྡུག་བསྔལ་བཤད་པ། དུད་འགྲོའི་སྐོར་ཞུ་རྒྱུ་ཡིན། དུད་འགྲོ་མང་ཆེ་བའི་གནས་ནི་རྒྱ་མཚོ་རེད། རྒྱ་མཚོའི་ནང་དུད་འགྲོའི་རིགས་མང་པོ་ཡོད་རེད། དེ་ཚོ་ལ་སྤྱི་ཡོངས་ནས་གྲོགས་ལ་ངེས་པ་མེད་པ་སོགས་ཀྱི་སྡུག་བསྔལ་མང་པོ་ཡོད་རེད། ཁྱད་པར་དུ་དུད་འགྲོའི་དམིགས་བསལ་སྡུག་བསྔལ་ནི་དུད་འགྲོ་གཅིག་གིས་གཅིག་ཟ་བ་དེ་རེད། ཆེན་པོ་གཅིག་གིས་ཆུང་ཆུང་མང་པོ་མཉམ་དུ་གསོན་པོ་ཟ་བ། ཆུང་ཆུང་མང་པོས་རུབ་བརྒྱབ་སྟེ་ཆེན་པོ་གཅིག་ཟ་བ།
ཁ་འཐོར་བའི་དུད་འགྲོ་ནི་ལྷ་དང་མི་ཡི་ལུང་པ་ལ་ཡོད་རེད། དེའི་ནང་ནས་དཔེར་ན་རི་དྭགས་ཤ་བ་ལྟ་བུ་རྟག་པར་ཞེད་སྣང་དང་དངངས་སྐྲག་ཆེན་པོ་ཡོད་རེད། མི་ཕལ་ཆེར་བློ་མི་བདེ་བ་ཡོད་རེད། ཁྱི་ཕལ་ཆེར་ལྟོགས་པོ་ཡོད་རེད། རི་དྭགས་ཕལ་ཆེར་ཞེད་སྣང་ཆེན་པོ་ཡོད་རེད་ཅེས་གཅིག་གིས་གསུངས་འདུག མི་ཡི་བདག་བཟུང་བྱེད་པའི་དུད་འགྲོ་དེ་ཚོ་ནི་བདག་པོས་ལས་ཀ་དཀའ་ལས་ཁག་པོ་བསྐུལ་ཏེ་ཐ་མར་གསོད་ཀྱི་ཡོད་རེད། དུད་འགྲོ་དེ་ཚོ་གསོད་མཁན་ཤིན་ཏུ་མང་པོ་ཡོད་རེད། ཤ་དང་པགས་པ་ལ་སོགས་པའི་དོན་ཏུ་ཁོ་རང་ཚོ་ནང་ཁུལ་དང༌། མི་ཡིས་ཀྱང་གསོད་ཀྱི་ཡོད་རེད། དུད་འགྲོའི་རིགས་མང་པོ་ལ་སོ་སོ་རང་ཉིད་སྲུང་སྐྱོབ་བྱ་རྒྱུའི་ཁང་པ་དང་མཚོན་ཆ་སོགས་ཡོད་མ་རེད།
མི་ཡི་ཟ་མ་ལེགས་ཤོས་དེ་ཤ་ཡིན་སྟབས་དུད་འགྲོ་རྣམས་དཀའ་ངལ་ཆེན་པོ་ཡོད་པ་མཐོང་ཆོས་རེད། མི་ཡི་སྡུག་བསྔལ་བཤད་པ། ད་མི་ཡི་སྡུག་བསྔལ་ཞུ་རྒྱུ་ཡིན། ང་རང་ཚོ་མི་ལ་རིགས་དྲུག་གི་སྡུག་བསྔལ་འདྲ་པོ་ཆ་ཚང་ཡོད་རེད། དཔེར་ན་ཚ་གྲང་གྱི་སྡུག་བསྔལ་དང་། དེའི་སྟེང་ལ་མི་གཞན་དག་གིས་གསོད་པ། གཏུབ་པ། མེ་ལ་སྲེག་པ་ལ་སོགས་པ་དམྱལ་བ་དང་ཆ་འདྲ་བའི་སྡུག་བསྔལ་དང་། ཡི་དྭགས་ཀྱི་སྡུག་བསྔལ་དང་ཆ་འདྲ་བ་བཀྲེས་སྐོམ་དང་། དུད་འགྲོའི་སྡུག་བསྔལ་དང་ཆ་འདྲ་བ་གཞན་གྱི་དབང་ཡོད་དང༌།
ཕྱུག་པོ་རྣམས་ཀྱིས་ལས་ཀ་ལ་བཀོལ་བའི་བཀོལ་སྤྱོད་ཡོད་རེད། ལྷ་མ་ཡིན་གྱི་སྡུག་བསྔལ་དང་ཆ་མཚུངས་པ་འཐབ་རྩོད་གྱི་སྡུག་བསྔལ་མི་སྒེར་དང་སྒེར་འཁྲུགས་པ་རྒྱག་པ་དང་། རྒྱལ་ཁབ་དང་རྒྱལ་ཁབ་དམག་འཁྲུགས་བྱེད་ཀྱི་ཡོད་རེད། ལྷ་ཡི་སྡུག་བསྔལ་དང་ཆ་འདྲ་བ་མཐོན་པོ་དམའ་རུ་འགྲོ་བ་ལྟ་བུ་དང་། གཞན་ཡང་མི་རྒྱུ་དང་གོ་གནས་ཆེ་བ་རྣམས་ལ་སེམས་ཀྱི་སྡུག་བསྔལ་ཆེ་བ་དང་། སྐྱོ་བ་རྣམས་ལ་ལུས་སམ་གཟུགས་པོའི་སྡུག་བསྔལ་ཆེ་བ་དང་མང་བ་ཡོད་རེད། དངོས་གནས་བྱས་ན་ཚང་མ་སྡུག་བསྔལ་ཡིན་པ་རེད། དེ་ཡང་དཔེར་ན་ཚེ་ཐུང་ན་ཡུན་ཐུང་དྲགས་པའི་སྡུག་བསྔལ། ཚེ་རིང་ན་རྒས་པའི་སྡུག་བསྔལ། དབུལ་པོ་ཡིན་ན་དཀའ་ངལ་ཆེན་པོ་འདུག་དྲན་གྱི་ཡོད་རེད།
ཕྱུག་པོ་ཡིན་ནའང་དཀའ་ངལ་ཡོད་རེད། ཟག་བཅས་ཀྱི་ཆོས་རེ་ལ་སྡུག་བསྔལ་རེ་དང་སྡིག་པ་རེ་ཡོད་རེད། མི་མང་ན་རྙོག་དྲ་མང་བའི་སྡུག་བསྔལ་དང་། ཉུང་ན་རོགས་པ་ཉུང་དྲགས་པའི་སྡུག་བསྔལ་ལྟ་བུ། འགྲོ་ནའང་སྡུག་བསྔལ་རེད། སྡོད་ནའང་སྡུག་བསྔལ་རེད། དཔེར་ན་འགྲོ་དྲགས་དུས་བསྡད་ན་སྤྲོ་བོ་ཡོད་རེད་དེ། དེ་བདེ་བ་མ་རེད། སྡུག་བསྔལ་བརྗེ་ལེན་བྱེད་པ་ལ་སྤྲོ་སྣང་འཆར་གི་ཡོད་རེད། སྡོད་པ་དེ་དངོས་གནས་ཀྱི་བདེ་བ་ཡིན་ན་ག་ཚོད་སྡོད་ནའང་བདེ་རུ་འགྲོ་དགོས་ཀྱི་ཡོད་རེད་དེ།
ཡུན་རིང་སྡོད་དྲགས་ན་དཀའ་ངལ་ཆགས་ཀྱི་ཡོད་རེད། དེ་བཞིན་དུ་འགྲོ་བའང་དེ་འདྲ་རང་རེད། མདོར་ན་ཚང་མ་སྡུག་བསྔལ་གྱི་རང་བཞིན་རེད། དཔེར་ན་ང་ཚོས་སྡུག་བསྔལ་སྲུང་སྐྱོབ་བྱེད་ཀྱི་ཡོད་རེད། དེའི་དོན་དུ་ང་ཚོས་བྲེལ་བ་བྱེད་ཀྱི་ཡོད་རེད། དཔེར་ན་ཟ་མ་ཟོས་པའི་རྗེས་སུ་ཆུ་ཚོད་གཉིས་གསུམ་ནས་གྲོད་པ་ལྟོགས་ཚར་ཡོད་རེད། ཟ་མ་ཟོས་པ་དེ་ཡུན་རིང་སྡོད་ཀྱི་མ་རེད། ཡང་ཟ་མ་ཟོས་པ་དེ་ག་རང་གིས་དཀའ་ལས་སྤྲོད་ཀྱི་ཡོད་རེད། ཚ་གྲང་ལ་ཆ་བཞག་ན་དུག་ལོག་གི་དཀའ་ངལ་བྱེད་ཀྱི་ཡོད་རེད། མདོར་ན་ང་ཚོས་སྡུག་བསྔལ་ལ་སྲུང་སྐྱོབ་བྱེད་པའི་ལས་ཀ་རྐྱང་པ་བྱེད་ཀྱི་ཡོད་རེད།
མདོར་བསྡུས་ན་སྐྱིད་པོ་ག་ཚད་ཡིན་ནའང་འདུས་བྱས་མཐའ་བཞི་ལས་མ་འདས་པ་གསུངས་པ་རེད། དེའི་དོན་ནི་འདུས་བྱས་ཐམས་ཅད་མཐའ་བཞི་ལས་འགྲོ་ས་ཡོད་མ་རེད། མཐའ་བཞི་ནི་སྐྱེ་བའི་མཐའ་མ་འཆི་རྒྱུ་རེད། ཚུར་འདུས་པའི་མཐའ་མ་འབྲལ་བ་དང། བསགས་པའི་མཐའ་མ་འཛད་ཟེར་བ་དངུལ་ལྟ་བུ་རྒྱུ་ནོར་ག་ཚོད་གསོག་སྡོད་ནའང་རྗེས་མ་གཏན་གཏན་རྫོགས་འགྲོ་གི་ཡོད་རེད། བརྩིགས་པའི་མཐའ་མ་འགྱེལ་ཟེར་བ་ཁང་པ་ལྟ་བུ་བརྩིགས་པ་དེ་ཚོ་རྗེས་མ་འཇིག་འགྲོ་གི་རེད་གསུངས་པ་རེད། ལྷ་ཡི་སྡུག་བསྔལ་བཤད་པ། ད་ལྷ་ཡི་སྡུག་བསྔལ་བཤད་ཀྱི་ཡིན། ལྷ་ལ་རིགས་གཉིས་ཡོད། རིགས་ཁ་ཤས་དཔལ་འབྱོར་དང་འདོད་ཡོན་ཚང་མ་མི་དང་འགྲན་རྒྱུ་མེད་པ་དེ་འདྲ་ཡོད་པས་སྐྱིད་པོ་ཡོད་རེད།
ཡིན་ནའང་དེ་ལའང་དཀའ་ངལ་ཡོད་རེད། ལྷ་མ་ཡིན་དང་འཁྲུགས་པ་བརྒྱབ་ནས་སྡོད་དགོས་ཀྱི་ཡོད་རེད། ལྷ་ཁ་ཤས་དབུལ་པོ་ཡོད་རེད། པུས་མོ་མིན་པ་ཅ་ལག་གཞན་མེད་པ་ཐ་ན་དེ་འདྲའི་རིགས་ཀྱི་དཀའ་ངལ་ཡོད་མཁན་ཀྱང་ཡོད། ཤི་དུས་དཀའ་ལས་ཁག་པོ་ཡོད་རེད། ཤི་རྟགས་གཟུགས་མི་མཛེས་པ་ཆགས་འགྲོ་གི་ཡོད་རེད། མེ་ཏོག་གི་ཕྲེང་བ་རྙིང་པ་ཆགས་པ་ལྟ་བུ་ཤི་རྟགས་བཅུ་ཡོང་གི་ཡོད་རེད། དེ་འདྲ་བྱུང་ན་རང་གི་གྲོགས་དེ་ཚོས་བློས་གཏོང་གི་ཡོད་རེད། རྒྱང་རིང་པོ་ནས་མེ་ཏོག་སྤྲད། ག་ལེ་ཕེབས་ཟེར་བ་འདྲ་པོ་བྱས།
དེ་ནས་སོ་སོའི་གྲོགས་པོ་དང་གྲོགས་མོ་དེ་ཚོ་གཞན་དག་མཉམ་དུ་འགྲོ་བ་མཐོང་དུས་སོ་སོ་ཤི་རྒྱུ་ཡིན་པ་ཤེས། དེ་འདྲ་ཡིན་སྟབས་སེམས་ལ་དཀའ་ངལ་ཧ་ཅང་ཆེན་པོ་ཡོང་གི་ཡོད་རེད། དམྱལ་བའི་ལུས་ཀྱི་སྡུག་བསྔལ་ལས་ཀྱང་ལྷའི་འཆི་ཁའི་སེམས་ཀྱི་སྡུག་བསྔལ་དེ་ཆེ་བ་ཡོད་རེད་གསུངས་པ་རེད། སྡུག་བསྔལ་དེ་ནི་ཉི་མ་ཁ་ཤས་ཙམ་གྱི་རིང་མ་རེད། མི་ཡི་ཚེ་ཚད་ལྟ་བུ་བྱས་ན་ལོ་སྟོང་ཕྲག་མང་པོ་ལ་སྡུག་བསྔལ་དེ་མྱོང་དགོས་ཀྱི་ཡོད་རེད། ཁམས་གོང་མ་ལ་ལྷ་ཟེར་མཁན་ཡོད་རེད། དེ་ཚོ་ལ་སྡུག་བསྔལ་དངོས་སུ་ཡོད་མ་རེད། ཡིན་ནའང་སེམས་ཀྱི་ཐོག་ལ་མི་དགེ་བའི་ས་བོན་ཡོད་རེད། དེར་བརྟེན་སླར་ཚེ་འཕོས་ཡོང་དུས་ངན་སོང་དུ་འགྲོ་གི་ཡོད་རེད། སྟོན་པར་འཁོར་བ་ལ་སྐྱོན་གང་ཡོད་རེད་ཅེས་ཞུས་དུས།
སྡུག་བསྔལ་བ་དང་མི་རྟག་པའི་སྐྱོན་གཉིས་ཡོད་རེད་གསུངས་པ་རེད། འདི་སྡོམ་ཚིག་ཆེན་པོ་རེད། སྡུག་བསྔལ་ནི་མི་འདོད་པ་རེད། མི་རྟག་པ་ནི་འདིར་བདེ་བ་ལ་གསུངས་ཀྱི་ཡོད་རེད་དེ་བདེ་བ་དེ་ཚོ་རྟག་པ་ཡོད་མ་རེད། དེ་གཉིས་ཆ་སྐྱོན་རེད་གསུངས་པ་རེད། ། འཁོར་བའི་སྡུག་བསྔལ་ལ་བསམ་པའི་ཕན་ཡོན་བཤད་པ། འཁོར་བའི་སྡུག་བསྔལ་དེ་ཚོར་བསམས་ཏེ་ག་རེ་བྱེད་དགོས་རེད་ཟེར་ན། སྡུག་བསྔལ་དེ་ཚོ་སེམས་ཅན་ལ་ཚོ་བགོས་བྱས་ནས་སེམས་ཅན་གཅིག་གི་སྡུག་བསྔལ་གཅིག་གིས་ཁུར་རྒྱུ་དེ་འདྲ་ཡོད་མ་རེད། སོ་སོས་ད་ལྟ་བར་དུ་བསགས་པའི་སྡིག་པའི་ལས་རྣམས་ཀྱི་འབྲས་བུ་སྡུག་བསྔལ་དེ་ཚོ་ཚང་མ་སོ་སོས་མྱོང་དགོས་ཡོད་རེད། ད་དུང་ཡང་ཐར་པ་མ་ཐོབ་པ་ཡིན་ན་མཐའ་མེད་པ་དང་ཚད་མེད་པའི་བསྐལ་པའི་བར་དུ་སྡུག་བསྔལ་ཆ་ཚང་སོ་སོས་མྱོང་དགོས་ཀྱི་ཡོད་རེད།
འཁོར་བ་འདི་བཙོན་ར་ཆེན་པོ་འདྲ་པོ་རེད། བཙོན་ཁང་གི་ནང་ལ་བཙོན་པ་རྣམས་ལྕགས་སྒྲོགས་ཀྱིས་བསྡམས་ཏེ་སྡུག་བསྔལ་མང་པོ་མྱོང་གི་ཡོད་རེད། དེ་བཞིན་དུ་འཁོར་བ་འདིའི་ནང་ལ་ཉོན་མོངས་པའི་སྒྲོགས་ཀྱིས་བསྡམས་ཏེ་འཁོར་བའི་སེམས་ཅན་རྣམས་སྡུག་བསྔལ་མང་པོ་མྱོང་དགོས་ཀྱི་ཡོད་རེད། དེས་ན་འཁོར་བ་འདི་བཙོན་ར་ཡིན་བསམས། བཙོན་ཁང་དེའི་ནང་ཚུད་པའི་བཙོན་པ་དེ་ཚོས་བཙོན་ཁང་འདིའི་ནང་ནས་ཐར་ན་དྲན་གྱི་ཡོད་རེད། དེ་བཞིན་དུ་འཁོར་བ་འདི་ནས་ཐོན་དགོས་ཀྱི་འདུག། འཁོར་བ་འདི་བཞག་དགོས་ཀྱི་འདུག འཁོར་བ་འདི་ནས་ཐར་དགོས་ཀྱི་འདུག་བསམ་པའི་བློ་ལ་ངེས་འབྱུང་ཟེར་གྱི་ཡོད་རེད། འཁོར་བའི་སྡུག་བསྔལ་ལ་ཞེན་ཆགས་བྱེད་མཁན་སུ་ཡང་ཡོད་མ་རེད། དུད་འགྲོས་ཀྱང་བྱེད་ཀྱི་མ་རེད།
འཁོར་བའི་ཕུན་ཚོགས་འདོད་ཡོན་ལ་སོགས་པ་ལ་རྨོངས་པ་རྣམས་ཧ་ཅང་དགའ་པོ་བྱེད་ཀྱི་ཡོད་རེད། དེས་ན་དེ་སྤོང་དགོས་ཀྱི་ཡོད་རེད། འཁོར་བའི་ཕུན་ཚོགས་ནི་དུག་གི་འབྲས་བུ་འདྲ་པོ་རེད། དུག་གི་འབྲས་བུ་ཟ་དུས་ཞིམ་པོ་ཡོད་རེད༌། འོན་ཀྱང་དེས་ལུས་དང་སྲོག་ལ་སྐྱོན་བྱེད་ཀྱི་ཡོད་རེད། འཁོར་བའི་ཕུན་ཚོགས་ལ་ཞེན་པ་བྱེད་པ་ནི་ཕྲ་མེན་མའི་བུ་མོ་མནའ་མ་བླངས་པ་འདྲ་པོ་རེད། འཕྲལ་དུ་དགའ་པོ་བྱེད་ཀྱི་ཡོད་རེད་དེ་ཕུགས་ལ་དེས་གསོད་ཀྱི་རེད། དཔེར་ན་ནགས་ཚལ་མེ་འབར་སོང་ན་དེའི་ནང་ལ་ཡོད་པའི་བྱ་དེ་ཚོ་ཞེད་སྣང་གི་ཐོག་ནས་བྲོས་འགྲོ་གི་ཡོད་རེད། དཔེ་དེ་བཞིན་དུ་འཁོར་བ་འདི་ལ་ཞེད་སྣང་བྱེད་པའི་སྒོ་ནས་འཁོར་བ་གཡུག་དགོས་ཀྱི་འདུག་བསམ་དགོས་ཀྱི་ཡོད་རེད། ཀླུ་སྒྲུབ་ཀྱིས་གསུངས་པ་རེད།
དཔེར་ན་མགོ་ལ་མེ་ཤོར། དུག་ལོག་ལ་མེ་ཤོར་བྱུང་ན་ལས་ཀ་གཞན་དག་བཞག་ནས་མེ་དེ་འགོག་ཐབས་ལས་ཀ་བྱེད་དགོས་རེད། དེའི་ཕྱིར་མགོ་དང་གོས་ལ་མེ་བྱུང་ན་དེ་བཟློག་རྒྱུ་ཕར་བཞག་ནས་འཁོར་བ་ནས་ཐར་ཐབས་བྱེད་པ་དེ་གལ་ཆེ་གསུངས་པ་རེད། དེའི་དོན་དག་ལུས་དང་སྲོག་ལ་མ་ལྟོས་ནས་འཁོར་བ་སྤོང་ཐུབ་ཐབས་ལས་ཀ་བྱེད་དགོས་རེད་གསུངས་པ་རེད། ། ཆོས་འཆད་ཉན་སྐབས་ཀྱི་ཀུན་སློང་ཇི་ལྟར་བྱེད་དགོས་པའི་སྐོར་བཤད་པ། ཆོས་འཆད་མཁན་གྱིས་ཀུན་སློང་ཡག་པོ་དང་བཤད་རྒྱུ་ཡང་མ་ནོར་བ་བྱེད་དགོས། ཉན་མཁན་གྱིས་ཀྱང་ཉོན་མོངས་པ་སྤང་དགོས་བསམས་ནས་ཉན་རྒྱུའི་ཆོས་རྣམས་ཀྱང་གཞན་དོན་དུ་སངས་རྒྱས་ཐོབ་པའི་ཆེད་དུ་ཡིན་བསམས་ནས་དོན་གཉེར་བྱས་ཏེ་ཡག་པོ་ཉན་ན་འཆད་ཉན་བྱེད་མཁན་གཉིས་ཀ་ལ་དགེ་བ་གཞན་དག་ལས་ལྷག་པའི་བསོད་ནམས་ཆེན་པོ་ཡོད་གསུངས་པ་རེད། ཀུན་སློང་དེ་ལྟ་བུའི་སྒོ་ནས་བྱེད་པའི་འཆད་ཉན་གྱི་ལས་རྣམས་ཐེག་པ་ཆེན་པོའི་ལམ་ཡང་རེད། དེར་མ་ཟད་ཆོས་འཆད་ཉན་གྱི་ཆེད་དུ་དབུགས་གཅིག་གཏོང་བ་དང༌། གོམ་པ་གཅིག་སྤོ་བ་ཡང་བསོད་ནམས་ཆེན་པོ་ཡོད་གསུངས་པ་རེད། །
ཉོན་མོངས་ཀྱི་སྐོར་བཤད་པ། འཁོར་བ་རྒྱུ་འབྲས་བཤད་པའི་སྐབས་འཁོར་བའི་རྒྱུ་ལས་དང་། འབྲས་བུ་འཁོར་བ་དེ་ཚོ་ཞུས་གྲུབ་པ་རེད། ཡིན་ན་ཡང་ལས་ལས་ཀྱང་ཉོན་མོངས་པ་གལ་ཆེ་བ་རེད། གང་ཡིན་ཞེ་ན། ཉོན་མོངས་པ་རྐྱང་པས་འཁོར་བར་འཁོར་བ་བྱེད་ཐུབ་ཀྱི་ཡོད་རེད། དཔེར་ན་ཁོང་ཁྲོས་དམྱལ་བར་སྐྱེད་པར་བྱེད་པ་ལྟ་བུ། ཉོན་མོངས་པ་དང་མ་འབྲེལ་བའི་ལས་རྐྱང་པས་སྡུག་བསྔལ་སྐྱེད་ཐུབ་ཀྱི་ཡོད་མ་རེད། དེས་ན་འཁོར་བར་སྐྱེད་པར་བྱེད་པའི་རྒྱུ་དང་རྐྱེན་གཉིས་ཀྱི་ཐོག་ནས་བསམ་བློ་བཏང་ནའང་ཉོན་མོངས་པ་རྣམས་རྒྱུའི་གཙོ་བོ་ཡིན་པས་་ཉོན་མོངས་པ་ལ་བག་ཡོད་དམ་གཟབ་གཟབ་བྱ་རྒྱུ་གལ་ཆེ། འཁོར་བ་སྤང་བ་ལའང་ལས་སྤངས་ཏེ་འཁོར་བ་སྤངས་ནས་ཐར་པ་བསྒྲུབ་རྒྱུ་དེ་དགོས་པ་མེད་པའི་རྒྱུ་མཚན་གསུམ་ཡོད་རེད་ཅེས་ས་སྐྱ་པཎྜི་ཏས་གསུངས་པ་རེད།
དེས་ན་ཉོན་མོངས་པའི་སྐོར་ཏོག་ཙམ་ཞུ་གི་ཡིན། ཉོན་མོངས་པ་ཟེར་བ་ནི་སེམས་མ་ཞི་བར་བྱེད་མཁན་གྱི་སེམས་ཀྱི་རྣམ་འགྱུར་ལ་ཟེར་གྱི་ཡོད་རེད། ཉོན་མོངས་པ་ལ་སྤྱིར་བཏང་མང་པོ་ཡོད་ས་རེད། འོན་ཀྱང་གལ་ཆེ་བ་དེ་ཚོ་ཚུར་བསྡུས་ན། རྩ་བའི་ཉོན་མོངས་པ་དྲུག་དང༌། ཉེ་བའི་ཉོན་མོངས་པ་ཉི་ཤུ་ཡོད་རེད་གསུངས་པ་རེད། དེ་ལ་རྩ་བའི་ཉོན་མོངས་པ་དྲུག་ནི། འདོད་ཆགས། ཞེ་སྡང༌། གཏི་མུག་གསུམ་སྟེ་འདི་ཚོ་གོང་དུ་ཞུས་ཟིན་པ་ཡིན།
དེ་ཚོ་གསུམ་གྱི་ཐོག་ལ་བཞི་པ་ང་རྒྱལ་ནི་གཞན་ལས་ང་དྲག་པ་ཡིན་སེམས་པའི་བསམ་བློ་ལྟ་བུ་ལ་ཟེར་གྱི་རེད། ལྔ་པ་ཉོན་མོངས་པའི་ཐེ་ཚོམ་ནི་ལས་རྒྱུ་འབྲས་ཡོད་དང་མེད། བདེན་པ་བཞི་ནི་བདེན་པ་ཡིན་དང་མིན་བསམ་པ་ལ་ཟེར་གྱི་རེད། ངེད་ཚོའི་སེམས་ཀྱི་སྟེང་དུ་འཆར་རྒྱུའི་ཐེ་ཚོམ་ཚང་མ་ཉོན་མོངས་པ་མ་རེད། དཔེར་ན་སང་ཉིན་ཆར་པ་བརྒྱབ་ཀྱི་ཡོད་དམ་མེད་བསམ་པ་ལྟ་བུ། རྩ་ཉོན་དྲུག་པ་ནི་ཉོན་མོངས་པའི་ལྟ་བ་རེད། ཉོན་མོངས་པའི་ལྟ་བ་ནི་ཤེས་བྱའི་ཡུལ་རྣམས་ཀྱི་གནས་ལུགས་དང་མི་མཐུན་པ་ཕྱིན་ཅི་ལོག་ཏུ་འཛིན་པའམ་གནས་ལུགས་ལ་རྒྱབ་འགལ་དུ་འཛིན་པའི་བློ་ལ་ཟེར། དེ་ལ་ནང་ཚན་གྱི་དབྱེ་བ་བྱས་ན་ལྔ་ཡོད། དང་པོ་འཇིག་ལྟ་ནི་བདག་འཛིན་ལྟ་བུ། ལྟ་བ་ལྔ་པོ་རྣམས་བསྡུས་བཞག་ན་ཉོན་མོངས་པ་དྲུག་ཆགས་ཀྱི་ཡོད་རེད།
ཉེ་བའི་ཉོན་མོངས་པ་ནི་རྩ་བའི་ཉོན་མོངས་པ་ལས་ཏོག་ཙམ་ཤུགས་ཆུང་བ། རྩ་ཉོན་དེ་རྣམས་ཀྱི་ཆ་ཤས་ལ་ཟེར་གྱི་ཡོད་རེད། དཔེར་ན་མི་གཞན་ཡག་པོ་ཡོད་པའམ་བྱུང་བ་ལ་མི་དགའ་བ་བྱེད་པ་ལ་ཕྲག་དོག་ཟེར། རང་ལ་དབང་བའི་ཕྱི་ནང་གི་ལོངས་སྤྱོད་རྣམས་སེམས་ཀྱིས་དམ་པོར་འཛིན་པ་ལ་སེར་སྣ། དགེ་བ་བྱེད་འདོད་མེད་པ་ལྟ་བུ་ལ་ལེ་ལོ་ཟེར་གྱི་ཡོད་རེད། དེ་ལ་སོགས་པ་མང་པོ་ཡོད། ཉོན་མོངས་པ་དང་ལས་དེ་ཚོས་འཁོར་བར་ཇི་ལྟར་བྱས་ཏེ་སྐྱེད་ཀྱི་རེད་ཟེར་ན། འདིའི་རིམ་པ་འདི་འདྲ་རེད། ང་རང་ཚོའི་རྒྱུད་ཀྱི་བདག་འཛིན་ནི་འཁོར་བའི་རྩ་བ་རེད། དེ་ལས་བྱུང་བའི་ཉོན་མོངས་པ་རྣམས་ནི་རང་རང་སོ་སོ་མུ་འཐུད་འཁོར་བར་སྐྱེ་བའི་རྒྱུ་དང༌།
ཉོན་མོངས་པའི་ཀུན་ནས་སློང་བའི་ལས་རྣམས་ནི་རྐྱེན་རེད། རྒྱུ་དང་རྐྱེན་གྱི་གོ་དོན་ནི་དཔེར་ན་མེ་ཏོག་ལྟ་བུ་སྐྱེ་དགོས་ན། དེའི་ས་བོན་ལ་རྒྱུ་དང་། ཆུ་དང་ལུད་སོགས་ལ་རྐྱེན་ཟེར་གྱི་ཡོད་རེད། ཅུང་ཟད་རྒྱས་བཤད་བྱས་ན་དང་པོ་སོ་སོའི་གཟུགས་པོ་དང༌། ཚོར་བ་དང་སེམས་དེ་ཚོར་བརྟེན་ནས་ང་བསམ་པ་ཞིག་ཡོང་གི་ཡོད་རེད། དེ་ལ་བདག་འཛིན་ཟེར་གྱི་ཡོད་རེད། ང་ཞེས་འཛིན་པ་དེ་ཡོད་དུས་དེ་ལ་ལྟོས་ནས་གཞན་ཞེས་འཛིན་པ་གཅིག་ཡོང་གི་ཡོད་རེད། དེ་ནས་ང་ལ་ཆགས་པ་དང་གཞན་ལ་སྡང་པོ་བྱེད། དེ་ནས་ཆགས་སྡང་ལ་བརྟེན་ནས་ང་རྒྱལ་ལ་སོགས་པའི་ཉོན་མོངས་པ་གཞན་དག་མང་པོ་སྐྱེ་གི་ཡོད་རེད།
ཉོན་མོངས་པ་ལ་བརྟེན་ནས་ལས་སྣ་ཚོགས་པ་བསགས། དེ་ལྟ་བུའི་ལས་དང་ཉོན་མོངས་པ་ལ་བརྟེན་ནས་འགྲོ་བ་རིས་ལྔའམ་དྲུག་གི་སྐྱེ་བ་སྣ་ཚོགས་པ་གྲུབ་འགྲོ་གི་ཡོད་རེད། ཉོན་མོངས་པ་ཚང་མ་སེམས་བྱུང་རེད། དེས་ན་གཞུང་སྦྱང་མ་མྱོང་མཁན་ཚོ་ལ་ཕན་པའི་རེ་བ་བྱེད་དེ་སེམས་སེམས་བྱུང་སྐོར་ཏོག་ཙམ་ཞུས་ན་དྲན་སོང་། དེ་ཡང་སྤྱིར་སེམས་ཟེར་བ་གཅིག་དང་སེམས་བྱུང་ཟེར་བ་གཅིག་སྟེ་གཉིས་ཡོད་རེད། སེམས་ནི་གཙོ་བོ་དང་། སེམས་བྱུང་རྣམས་དེའི་འཁོར་རེད། སེམས་ནི་ཡུལ་ཙམ་མམ་ཡུལ་གྱི་ངོ་བོ་འཛིན་མཁན་ལ་ཟེར་གྱི་ཡོད་རེད། ཡུལ་གྱི་ཁྱད་པར། དཔེར་ན་ཡུལ་མཛེས་པའམ་མི་མཛེས་པ་ལྟ་བུ་འཛིན་མཁན་དེ་ཚོ་ལ་སེམས་བྱུང་ཟེར་གྱི་ཡོད་རེད།
གཙོ་བོ་སེམས་དེ་ལ་ཐེག་དམན་པས་རིས་མི་འདྲ་བ་དྲུག་ཡོད་རེད་གསུངས་པ་རེད། ཐེག་ཆེན་པས་སེམས་ཀྱི་དབྱེ་བ་བརྒྱད་ཡོད་གསུངས་པ་རེད། མིག་གི་དབང་པོ་ལ་བརྟེན་ནས་དབྱིབས་དང་ཁ་དོག་གི་གཟུགས་ཤེས་མཁན་ལ་མིག་གི་རྣམ་ཤེས་ཟེར་གྱི་རེད། རྣ་བ་ལ་བརྟེན་ནས་སྒྲ་ཤེས་མཁན་དེ་ལ་རྣ་བའི་རྣམ་ཤེས་དང་། སྣ་ལ་བརྟེན་ནས་དྲི་ཤེས་མཁན་ལ་སྣ་ཡི་རྣམ་ཤེས། ལྕེ་ཡི་དབང་པོ་ལ་བརྟེན་ནས་རོ་མྱོང་མཁན་ལ་ལྕེའི་རྣམ་ཤེས། ལུས་ལ་བརྟེན་ནས་རེག་བྱ་འཇམ་རྩུབ་ལྟ་བུ་ཤེས་མཁན་ལ་ལུས་ཀྱི་རྣམ་ཤེས་ཟེར་གྱི་རེད། དྲུག་པ་ཡིད་ཀྱི་རྣམ་ཤེས་ནི་ཡུལ་དུས་གསུམ་ཚང་མ་འཛིན་མཁན། མི་དྲན་དགུ་དྲན་སྣ་ཚོགས་དྲན་མཁན་གྱི་བློ་ལ་ཟེར་གྱི་རེད། རྣམ་ཤེས་དྲུག་པོ་དེ་རྒྱུ་རྐྱེན་འཛོམས་དུས་ཡོད་རེད།
རྒྱུ་རྐྱེན་མི་འཛོམས་པ་དཔེར་ན་གཉིད་མཐུག་པོ་ལོག་པའི་སྐབས་དེ་ཚོར་རྒྱུན་ཆད་དེ་ཡོད་མ་རེད། བདུན་པ་ཉོན་མོངས་པའི་ཡིད་ནི་ཀུན་གཞི་རྣམ་ཤེས་ལ་ཚུར་དམིགས་ཤིང་དེ་ལ་བརྟེན་ནས་ངར་འཛིན་པའི་ཤེས་པ་སོ་སོ་སྐྱེ་བོའི་གནས་སྐབས་ན་ནམ་ཡང་རྒྱུན་ཆད་རྒྱུ་མེད་པ་ཞིག་ལ་ངོས་འཛིན་གནང་བ་རེད། གཉིད་མཐུག་པོ་ལོག་དུས་ཡོད་དམ་མེད་མཁས་པ་རྣམས་ཀྱིས་བརྟག་དཔྱད་བྱེད་དགོས་པ་གཅིག་རེད། བརྒྱད་པ་ཀུན་གཞི་རྣམ་ཤེས་ནི། ཡུལ་ཐམས་ཅད་འཛིན་མཁན།

གཟུགས་སྒྲ་ལ་སོགས་པ་འདི་རེད་ཅེས་ཡུལ་དམིགས་བསལ་མེད་མཁན། རྣམ་པའང་གསལ་པོ་མེད་པ་སྟེ་རང་གི་ཡུལ་རྣམས་གསལ་པོར་མི་འཛིན་མཁན། ཐོག་མ་མེད་པའི་དུས་ནས་སངས་མ་རྒྱས་ཀྱི་བར་དུ་དུས་ནམ་ཡང་རྒྱུན་ཆད་རྒྱུ་མེད་མཁན། ལས་དགེ་བ་དང་མི་དགེ་བ་གང་བསགས་ནའང་དེའི་བག་ཆགས་འཛིན་མཁན་གཅིག་རེད། མཛུབ་མོ་བཙུགས་པ་ཡིན་ན་ད་ལྟའི་ཤེས་པ་གསལ་ཙམ་ཡུལ་འཛིན་ལ་ཁད་པའི་ཤེས་པ་ལ་ཀུན་གཞི་རྣམ་ཤེས་ཟེར་གྱི་ཡོད་རེད། སེམས་བྱུང་ནི་སེམས་ཀྱི་རྣམ་འགྱུར་རམ་འཛིན་སྟངས་མི་འདྲ་བ་རྣམས་ལ་ཟེར། དེ་ཡང་དཔེའི་སྒོ་ནས་གོ་བརྡ་སྤྲད་ན་སེམས་ནི་རྒྱ་མཚོ་ལྟ་བུ་དང། སེམས་བྱུང་རྣམས་རྦ་རླབས་འདྲ་པོ་རེད། རྒྱ་གར་གྱི་གྲུབ་མཐའ་མཐོ་བ་ཚོས་སེམས་སེམས་བྱུང་གཉིས་ངོ་བོ་གཅིག་ཡིན་གསུང་གི་ཡོད་རེད། སེམས་བྱུང་ལའང་ནང་གསེས་མང་པོ་ཡོད་ས་རེད། ཡིན་ནའང་གལ་ཆེ་བ་དེ་ཚོ་བསྡུས་ནས་མངོན་པ་གོང་མའི་ནང་ལྔ་བཅུ་ང་གཅིག་གསུངས་པ་རེད།
ད་ལྟ་ཞུ་བཞིན་པའི་ཉོན་མོངས་པ་འདོད་ཆགས་ཞེ་སྡང་ལ་སོགས་པ་ཚང་མ་སེམས་བྱུང་རེད། དེ་བཞིན་དུ་དད་པ་དང་སྐྱབས་འགྲོ་དང་བྱམས་སྙིང་རྗེ་དང་བརྩོན་འགྲུས་ཟེར་བ་དེ་ཚོའང་སེམས་བྱུང་རེད། ། རྟེན་འབྲེལ་བཅུ་གཉིས་ཀྱི་ངོ་སྤྲོད་བསྡུས་ཏེ་བཤད་པ། འཁོར་འདས་བཤད་པའི་སྐབས་སུ་རྟེན་འབྲེལ་གྱི་དོན་གོ་རྒྱུ་ཧ་ཅང་གནད་ཆེན་པོ་རེད། དེར་བརྟེན་རྟེན་འབྲེལ་བཅུ་གཉིས་ཀྱི་ངོ་སྤྲོད་མདོར་བསྡུས་ཤིག་ཞུ་རྒྱུ་ཡིན། རྟེན་འབྲེལ་བཅུ་གཉིས་ཤེས་པ་ཡིན་ན་ལས་དང་ཉོན་མོངས་པ་གཉིས་ཀྱིས་སེམས་ཅན་རྣམས་ཁམས་གསུམ་འཁོར་བར་ཇི་ལྟར་བྱས་ནས་འཁོར་གྱི་ཡོད་པ་དང༌། ལམ་ཉམས་ལེན་བྱེད་པ་ལ་བརྟེན་ནས་འཁོར་བ་ཇི་ལྟར་བྱས་ནས་སྤོང་ཐུབ་ཀྱི་ཡོད་པ་བཅས་ཀྱི་གནས་ཚུལ་ཤེས་ཐུབ་ཀྱི་ཡོད་རེད། རྟེན་འབྲེལ་བཅུ་གཉིས་ཀྱི་ནང་ནས་དང་པོ་ནི་མ་རིག་པ་རེད། དེ་ཉོན་མོངས་པའི་རྩ་བ་གསུམ་གྱི་གཏི་མུག་མ་རེད། ཅིའི་ཕྱིར་ཞེ་ན།
གཏི་མུག་དེས་ལས་དགེ་བ་སློང་ཐུབ་ཀྱི་མ་རེད། དེས་ན་དེ་བདག་འཛིན་ལ་གསུངས་པ་རེད། རྒྱུ་མཚན་གང་ཡིན་ཞེ་ན། བདག་འཛིན་གྱིས་ལས་དགེ་མི་དགེ་ཚང་མ་བྱེད་ཀྱི་ཡོད་རེད། གཉིས་པ་འདུ་བྱེད་ནི་ལས་ལ་ཟེར་གྱི་ཡོད་རེད། ལས་ལ་དགེ་བ་དང་མི་དགེ་བ་གཉིས་དང༌། ཁམས་གོང་མར་སྐྱེ་བར་བྱེད་པའི་ལས་ཏེ་གསུམ་ཡོད་རེད། གསུམ་པ་རྣམ་ཤེས་ནི་འཕགས་པ་ཀླུ་སྒྲུབ་ཀྱིས་གསུངས་ན། མ་ཡི་མངལ་དུ་དང་པོར་ཞུགས་པའི་རྣམ་ཤེས་དེ་ལ་ཟེར་གྱི་ཡོད་རེད་གསུངས་པ་རེད། བཞི་པ་མིང་གཟུགས་ནི།
སེམས་ཅན་གྱི་ཕུང་པོ་ལས་མིང་ནི་ཚོར་བ། འདུ་ཤེས། འདུ་བྱེད་དང་རྣམ་ཤེས་ཏེ་ཕུང་པོ་བཞི་ལ་ཟེར་གྱི་ཡོད་རེད། གཟུགས་ནི་མའི་མངལ་དུ་དང་པོར་གྲུབ་པའི་གཟུགས་མེར་མེར་པོ་ལྟ་བུ་ལ་ཟེར། ལྔ་པ་སྐྱེ་མཆེད་ནི། མིག རྣ་བ། སྣ། ལྕེ་བཞི་དང༌། སྔ་མ་གཉིས་ཡོད་པ་སྟེ།
དྲུག་ཡོད་པ་དེ་རྣམས་ལ་སྐྱེ་མཆེད་དྲུག་ཟེར་གྱི་ཡོད་རེད། དྲུག་པ་རེག་པ་ནི་ཡུལ་གྱི་ཁྱད་པར་བཟང་ངན། འདི་ཡག་པོ་འདུག འདི་ངན་པ་འདུག་ཅེས་འཛིན་མཁན་གྱི་སེམས་བྱུང་གཅིག་རེད། བདུན་པ་ཚོར་བ་ནི་བདེ་བ་དང་སྡུག་བསྔལ་སོགས་མྱོང་བའི་སེམས་བྱུང་གཅིག་རེད། བརྒྱད་པ་སྲེད་པ་ནི་བདེ་བ་དང་མ་བྲལ་ན་བསམ་པའི་ཞེན་ཆགས་ལྟ་བུའི་སེམས་བྱུང་ལ་ཟེར་གྱི་ཡོད་རེད། སྡུག་བསྔལ་དང་བྲལ་ན་བསམ་པ་དེ་ཡང་སྲེད་པ་རེད། དགུ་པ་ལེན་པ་ནི་བདེ་བའི་རྒྱུ་ལ་ཆགས་པའམ། བདེ་བའི་རྒྱུ་ཐོབ་འདོད་བྱེད་པའི་སེམས་བྱུང་ཞིག་ལ་ཟེར་གྱི་ཡོད་རེད། བཅུ་པ་སྲིད་པ་ཟེར་བ་དེ་ལས་རེད།
ལས་ཟེར་ན་བྱ་བའམ་ལས་ཀ་ལ་ཟེར། དེ་ལ་གཉིས་ཡོད་རེད། བྱ་བའམ་ལས་གསར་པ་དང་རྙིང་པ་སྔོན་མ་ཡོད་པ་འབྲས་བུ་མ་སྨིན་པར་སྡོད་ཡོད་པ་དེ་ཚོ་རེད། སྲེད་པ་དང་ལེན་པ་སྟེ་སྲེད་ལེན་གཉིས་པོས་འདོད་ཆགས་ཤུགས་ཆེན་པོ་བྱུང་བའི་ལས་དེ་ནུས་པ་ཆེན་པོར་བསྐྱེད་ནས་སྐྱེ་བ་རྗེས་མ་ལ་འབྲས་བུ་སྨིན་ཐུབ་མཁན་གཅིག་སྟེ་རིགས་གཉིས་ཡོད་རེད། བཅུ་གཅིག་པ་སྐྱེ་བ་ཟེར་དུས་ཕུང་པོ་སྐྱེ་བ་རང་རེད། བཅུ་གཉིས་པ་རྒ་ཤི་ཟེར་བ་ནི་རྒས་པ་དང་ཤི་བ་གཉིས་མཉམ་དུ་སྡོམ་པ་རེད། བཅུ་གཉིས་པོ་དེ་ཚོའི་ནང་ནས་དང་པོ་མ་རིག་པ། བརྒྱད་པ་སྲེད་པ། དགུ་པ་ལེན་པ་ཟེར་བ་གསུམ་ཉོན་མོངས་པ་རེད། གཉིས་པ་འདུ་བྱེད་དང༌།
བཅུ་པ་སྲིད་པ་ཟེར་བ་གཉིས་ལས་རེད། གཞན་དག་བདུན་པོ་རྣམས་རྣམ་སྨིན་གྱི་འབྲས་བུ་རེད། རྟེན་འབྲེལ་བཅུ་གཉིས་པོ་ལ་རྒྱུ་འབྲས་ཆ་གཉིས་ཡོད་རེད། དཔེར་ན་སྐྱེ་བ་སྔོན་མ་ལ་མ་རིག་པ་དང་འདུ་བྱེད་གཉིས་བྱས། ཚེ་བར་པ་ལ་རྣམ་ཤེས་ནས་སྲིད་པའི་བར་དུ་བརྒྱད་འགྲོ་ཡི་ཡོད་རེད། སྐྱེ་བ་རྗེས་མ་ལ་སྐྱེ་བ་དང་རྒ་ཤི་གཉིས་ཏེ་མགྱོགས་ན་ཚེ་གསུམ་གྱིས་རྫོགས་འགྲོ་གི་ཡོད་རེད། རྒྱུ་འབྲས་བཤད་ན། མ་རིག་པ་དང་འདུ་བྱེད་གཉིས་ཀྱིས་རྒྱུ། རྣམ་ཤེས་ལ་སོགས་པ་ལྔ་པོ་རྣམས་འབྲས་བུ། སྲེད་ལེན་སྲིད་པ་གསུམ་གྱིས་རྒྱུ་དང།
སྐྱེ་བ་དང་རྒ་ཤི་གཉིས་འབྲས་བུ་རེད། ཉོན་མོངས་པའི་ཉེས་དམིགས་མདོར་བསྡུས་ཤིག་ཞུ་རྒྱུ་ཡིན། འཕགས་པ་བྱམས་པས་མདོ་སྡེ་རྒྱན་གྱི་ནང་དུ་མདོར་བསྡུས་ཏེ་གསུངས་པ་རེད། ཉོན་མོངས་པ་འདོད་ཆགས་སམ་ཁོང་ཁྲོ་ལྟ་བུ་གང་ཡིན་ཡང་དེས་རང་ལ་གནོད་པ་བྱེད་ཀྱི་རེད། གཞན་ལའང་གནོད་པ་བྱེད་ཀྱི་རེད། དགེ་རྩ་ལའང་གནོད་པ་བྱེད་ཀྱི་རེད་གསུངས་པ་རེད། ཉོན་མོངས་པའི་དབང་གིས་ཚུལ་ཁྲིམས་ཉམས་སོང་ན། རང་འགྱོད་པ་ཆེན་པོ་བྱེད་དགོས་པ་དང༌། མི་ཡི་བརྙས་བཅོས་བྱེད་པ་ལ་སོགས་པ་དེ་འདྲའི་ཉེས་དམིགས་མདོར་བསྡུས་ཤིག་གསུངས་པ་རེད། ཞི་བ་ལྷས་སྤྱོད་འཇུག་གི་ནང་དུ།
ཉོན་མོངས་པ་ནི་རང་ལ་གནོད་པ་བྱེད་པའི་དགྲ་ཡིན་པའི་སྐོར་ཐ་མལ་པའི་དགྲ་དང་འགྲན་བསྡུར་བྱས་ནས་ཉེས་དམིགས་རྒྱས་ཙམ་གསུངས་པ་རེད། དཔེར་ན་ཐ་མལ་པའི་དགྲ་བོས་རང་ལ་ཡུན་རིང་པོར་གནོད་པ་བྱེད་ཐུབ་ཀྱི་མ་རེད། སོ་སོའི་སེམས་ཀྱི་སྟེང་གི་ཉོན་མོངས་པ་རྣམས་ཀྱིས་ཐོག་མ་མེད་པ་ནས་ད་ལྟའི་བར་དང༌། ད་ནས་ཐ་མ་མེད་པའི་བར་དུ་རྒྱུན་རིང་པོ་བར་མཚམས་མེད་པ་གནོད་པ་བྱེད་ཀྱི་ཡོད་རེད་གསུངས་པ་རེད། སེམས་ཅན་ཐམས་ཅད་རང་གི་དགྲར་ལངས་ནའང་ཚེ་འདི་ལ་སྡུག་པོ་བྱེད་ཀྱི་རེད་མ་གཏོགས་དམྱལ་བ་ལ་འཁྲིད་ཐུབ་ཀྱི་མ་རེད། དམྱལ་བར་འཁྲིད་མཁན་གྱི་དགྲ་ནི་ཉོན་མོངས་པ་རེད་གསུངས་པ་རེད། ཐ་མལ་པའི་དགྲ་དེ་ལ་ཕར་ཕན་སེམས་དང་གུས་བཏུད་ཀྱི་སྒོ་ནས་འབྲེལ་བ་བྱེད་པ་ཡིན་ན། ཚུར་གནོད་པ་བྱེད་ཀྱི་ཡོད་མ་རེད། ཉོན་མོངས་པའི་དགྲ་དེས་ཕར་ཅི་ཙམ་ཞིག་བསྟུན་ཀྱང་སྡུག་ཏུ་འགྲོ་ཡི་ཡོད་རེད། ཐ་མལ་པའི་དགྲ་ནི་རང་གིས་མེད་པ་བྱེད་མ་ཐུབ་ཀྱང་ཁོ་རང་ནམ་ཞིག་འཆི་འགྲོ་གི་རེད།
ཉོན་མོངས་པའི་དགྲ་ནི་གཉེན་པོས་བཅོམ་མ་ཐུབ་ན་རང་བཞིན་གྱིས་རྩ་བ་ནས་མེད་པ་འགྲོ་གི་མ་རེད་ཅེས་དེ་ལ་སོགས་པའི་སྒོ་ནས་སོ་སོ་རང་གི་ཉོན་མོངས་པ་རྣམས་ལ་སོ་སོས་བག་ཡོད་དམ་གཟབ་གཟབ་བྱེད་སྟངས་དང་། བྱེད་དགོས་པའི་རྒྱུ་མཚན་གསལ་པོར་གསུངས་པ་རེད། ། སྲིད་པ་འཁོར་ལོའི་མཚོན་དོན་མདོ་ཙམ་བཤད་པ། ནང་ཆོས་ཀྱི་བརྗོད་དོན་ལ་གཞི་བཅོལ་ཏེ་སྲིད་པ་འཁོར་ལོ་ཞེས་པའི་རི་མོ་ཞིག་འབྲི་སྲོལ་ཡོད་རེད། དེའི་གོ་དོན་གང་ཡིན་མདོར་བསྡུས་ཤིག་ཞུ་འདོད་བྱུང་། དེ་ནི་རི་མོའི་ཐོག་ནས་འཁོར་འདས་ཀྱི་འགྲོ་སྟངས་བརྡ་སྤྲོད་ཀྱི་ཡོད་རེད། དེ་ལ་དུས་རྒྱུན་ཐེག་པ་ཆེ་ཆུང་གི་གསུང་རབ་རྣམས་སུ་བཤད་རྒྱུའི་བརྗོད་བྱ་བདེན་པ་བཞི་ཟེར་བ་ཞིག་ཡོད་རེད། དེ་ཤེས་དགོས་ཀྱི་ཡོད་རེད། བདེན་པ་བཞི་ནི་འཁོར་བ་རྒྱུ་འབྲས་གཉིས་དང༌། ཐར་པ་རྒྱུ་འབྲས་གཉིས་ཏེ་བཞི་ལ་ཟེར་གྱི་ཡོད་རེད།
འཁོར་བའི་རྒྱུ་ལས་དང་ཉོན་མོངས་པ་གཉིས་དང། འབྲས་བུ་འཁོར་བ་ནི་ཕྱིའི་སྣོད་དང༌། ནང་སེམས་ཅན་ལ་གསུང་གི་ཡོད་རེད། ཐར་པ་རྒྱུ་འབྲས་ནི་གོ་བདེ་པོ་བྱས་ན། ཆོས་ཉམས་སུ་ལེན་མཁན་གྱི་སེམས་རྒྱུད་ཀྱི་ཡོན་ཏན་འཕགས་ལམ་ཡན་ལག་བརྒྱད་ལྟ་བུ་ནི་ལམ་གྱི་བདེན་པ་དང༌། སེམས་ཀྱི་སྐྱོན་ཉོན་མོངས་པ་དང་དེའི་འབྲས་བུ་སྡུག་བསྔལ་ལས་བྲལ་བའི་བྲལ་བ་ལ་འགོག་པའི་བདེན་པ་ཟེར་གྱི་ཡོད་རེད། སྲིད་པ་འཁོར་ལོ་དེའི་ལྟེ་བ་ལ་སེམས་ཅན་དུད་འགྲོ་གསུམ་བྲིས་ཡོད་རེད། དེ་དག་འཁོར་བའི་རྒྱུ་ཀུན་འབྱུང་མཚོན་བྱེད་རེད། དེ་ཡང་ཕག་པས་གཏི་མུག་མཚོན་པ་དང། སྦྲུལ་གྱིས་ཞེ་སྡང༌དང་།
བྱ་ཕུག་རོན་གྱིས་འདོད་ཆགས་མཚོན་ཀྱི་ཡོད་རེད། ཕྱི་ལོག་ལ་ངན་སོང་གསུམ་དང༌། ལྷ་མི་གཉིས་ཏེ་ཆ་ལྔ་ཡོད་རེད། དེ་དག་གིས་སྡུག་བསྔལ་གྱི་བདེན་པ་མཚོན་པ་དང་། མུ་ཁྱུད་ཀྱི་ནང་ལ་རྟེན་འབྲེལ་ཡན་ལག་བཅུ་གཉིས་ཡོད་རེད། དེས་རྒྱུ་དང་འབྲས་བུ་ཇི་ལྟར་བྱས་ནས་འཁོར་བར་འཁོར་སྟངས་བཤད་པ་རེད། འཁོར་ལོའི་གཡས་ཕྱོགས་ཀྱི་འོག་ཏུ་སངས་རྒྱས་ཀྱི་གསུང་ཚིགས་བཅད་གཉིས་ནི་ལམ་བདེན་མཚོན་བྱེད་རེད། དེའི་ཐོག་ལ་ཟླ་བ་གཅིག་བྲིས་ཡོད་པ་དེས་འགོག་པའི་བདེན་པ་མཚོན་པ་དང་། སྟོན་པའི་སྐུ་གཅིག་འཁོར་ལོའི་གཡོན་ཕྱོགས་ན་བཞེངས་ནས་ཟླ་བ་དང་འཁོར་ལོ་གཉིས་ལ་ཕྱག་མཛུབ་སྟོན་སྡོད་པ་ཞིག་ཡོད་པ་དེས་ཐར་པའི་ལམ་དང་འབྲས་བུ་ལ་ལྟོས་ཟེར་བའི་དོན་དག་རེད། འདིས་འཁོར་བ་ལ་ཞེན་ན་ངེས་འབྱུང་མིན་ཞེས་པའི་ཞེན་པ་བཞི་བྲལ་གྱི་ཚིག་རྐང་པ་གཉིས་པ་དེའི་དོན་མདོར་བསྡུས་ཤིག་ཚར་བ་རེད། །
བདག་དོན་ལ་ཞེན་ན་བྱང་སེམས་མིན་པའི་ཚུལ་བཤད་པ། ད་བདག་དོན་ལ་ཞེན་ན་བྱང་སེམས་མིན་ཞེས་པ་དེའི་བརྗོད་དོན་སྐོར་ཞུ་རྒྱུ་ཡིན། འཁོར་བ་ལ་ཕན་ཐོགས་ཡོད་པ་ལྟར་སྣང་ཡང་ཕན་ཐོགས་རྩ་བ་ནས་མེད་པ་དང་། སྐྱོན་ཆེན་པོ་དང་མང་པོ་ཡོད་པའི་མཚངས་བཅོམ་ལྡན་འདས་ཀྱིས་དམ་པའི་ཆོས་ཀྱི་ནང་དུ་བཏོན་པ་བཞིན་མཁས་པ་ཡིན་ན་སོ་སོ་རང་གིས་ཀྱང་གོང་དུ་ཞུས་པ་བཞིན་འཁོར་བ་སྤྱི་དང་བྱེ་བྲག་གི་སྐྱོན་རྣམས་ལ་བསམ་བློ་ཞིབ་ཏུ་བཏང་སྟེ་འཁོར་བ་སྤང་བྱ་ཡིན་པ་ངོ་འཕྲོད་ཅིང་དེ་ལ་ཞེན་པ་ལོག་སྟེ་དེ་ལས་ཐར་ཐབས་ངེས་པར་བྱེད་དགོས་ཀྱི་འདུག་བསམ། འཁོར་བ་སྤོང་དགོས་སེམས་པའི་བློ་ཚད་ལྡན་ཞིག་སྐྱེས་ཚར་དུས་ད་གང་ཞིག་བྱེད་དགོས་རེད་ཟེར་ན། དེ་ལ་གཉིས་ཡོད་རེད། ཐེག་དམན་དགྲ་བཅོམ་པའམ་རྫོགས་པའི་སངས་རྒྱས་ཀྱི་གོ་འཕང་ཐོབ་ཐབས་བྱེད་དགོས་ཀྱི་ཡོད་རེད། དེ་གཉིས་འགྲན་བསྡུར་བྱེད་དུས་དམན་པའི་དགྲ་བཅོམ་པའི་གོ་འཕང་ནི་ཧ་ཅང་ཡག་པོ་ཡིན་ནའང་། དེ་ལས་ཀྱང་རྫོགས་པའི་སངས་རྒྱས་ཀྱི་གོ་འཕང་ནི་ཆེས་ཤིན་ཏུ་ལེགས་པ་ཡོད་རེད། དེར་བརྟེན་སངས་རྒྱས་ཀྱི་གོ་འཕང་བསྒྲུབ་དགོས་བསམ་དགོས་ཀྱི་ཡོད་རེད།
དེ་ལ་ཐེག་ཆེན་སེམས་བསྐྱེད་ཟེར་གྱི་རེད། ཁྱད་པར་དུ་སྤྱིར་ང་ཚོར་བསྒྲུབ་བྱ་གང་ཞིག་འདུག དམིགས་ཡུལ་གང་ཞིག་འདུག་ཅེས་བསམ་བློ་ཡག་པོ་བྱས་ཏེ་གཏོང་དུས་ཡང་ན་ཚེ་འདི་བསྒྲུབ་དགོས་ཀྱི་ཡོད་རེད། ཡང་ན་སྐྱེ་བ་རྗེས་མ་ངན་སོང་དུ་མི་འགྲོ་བར་ལྷ་དང་མིའི་སྐྱེ་བའང་བསྒྲུབ་བྱ་གཅིག་རེད། ཡང་ན་ཐར་པ་བསྒྲུབ་དགོས་ཀྱི་ཡོད་རེད། ཡང་ན་སངས་རྒྱས་བསྒྲུབ་དགོས་ཀྱི་ཡོད་རེད། དེ་རྣམས་ལས་གང་ལ་དོ་སྣང་སྤྲད་དེ་འབད་བརྩོན་བྱས་ན་ཕུགས་སུ་ཁེ་ཕན་ཆེ་བ་འདུག་ཅེས་འགྲན་བསྡུར་བྱེད་དགོས་ཀྱི་ཡོད་རེད། ། སྨོན་འཇུག་གཉིས་ཀྱི་རྒྱུ་བྱམས་པ་བསྒོམ་པའི་ཚུལ་བཤད་པ ། ཐེག་ཆེན་སེམས་བསྐྱེད་ལ་དབྱེ་བ་མང་པོ་ཡོད་རེད། ཡིན་ནའང་ངོ་བོའི་སྒོ་ནས་སྨོན་པ་དང་འཇུག་པ་གཉིས་གསུངས་ཀྱི་ཡོད་རེད།
སྨོན་པ་ནི་སེམས་ཅན་གཞན་གྱི་དོན་དུ་སངས་རྒྱས་ཐོབ་དགོས་བསམ་པའི་བློ་ལ་ཟེར་གྱི་རེད། རང་དོན་དུ་ཐེག་ཆེན་གྱི་སེམས་བསྐྱེད་པའི་ལུགས་སྲོལ་མེད་པ་རེད། སངས་རྒྱས་ཐོབ་པའི་ཆེད་དུ་སངས་རྒྱས་ཀྱི་རྒྱུར་གྱུར་པའི་དགེ་བ་བསྒྲུབ་དགོས་བསམ་པ་དེ་ལ་འཇུག་པ་སེམས་བསྐྱེད་གསུངས་ཀྱི་ཡོད་རེད། སེམས་བསྐྱེད་དེ་རྣམས་རང་གི་སེམས་ཀྱི་ཐོག་ཏུ་བསྐྱེད་པ་ལ་རྒྱུ་རྐྱེན་ཡོད་དགོས་རེད། རྒྱུ་མང་པོའི་ནང་ནས་གལ་ཆེ་ཤོས་དེ་སྙིང་རྗེ་རེད། དེས་ན་སེམས་བསྐྱེད་ཀྱི་སྔོན་དུ་སྙིང་རྗེ་འགྲོ་དགོས་ཀྱི་ཡོད་རེད། སྙིང་རྗེའི་རྒྱུ་དེ་བྱམས་པ་རེད། དེར་བརྟེན་དང་པོ་བྱམས་པ་སྒོམ་དགོས་ཀྱི་ཡོད་རེད། བྱམས་པ་ནི་རང་མ་ཡིན་པའི་སེམས་ཅན་གཞན་དག་ཆོས་དང་མཐུན་པའི་ཚེ་འདིའི་བདེ་བ། སྐྱེ་བ་ཕྱི་མའི་བདེ་བ།
སངས་རྒྱས་ཀྱི་སའི་བར་ཀྱི་བདེ་བ་དེ་དག་ཐོབ་ན་བསམ་པའམ། བདེ་བའི་རྒྱུ་དགེ་བ་སྒྲུབ་རོགས་བྱས་ན་བསམ་པ་ལ་ཟེར་གྱི་ཡོད་རེད། བྱམས་པ་ནི་ཆོས་པ་གསར་པ་ལ་ཡོད་མ་རེད། བཟོ་དགོས་ཀྱི་ཡོད་རེད། སྤྱིར་བཏང་ཆོས་བྱེད་ཞེས་པའི་དོན་དག་སེམས་ཡག་པོ་བཟོ་བ་ལ་ཟེར་གྱི་ཡོད་རེད། དཔེར་ན་ང་རང་ཚོའི་སེམས་ནི་གསེར་ཡག་པོ་འདྲ་པོ་རེད། གསེར་ཡག་པོ་དེ་གསེར་བཟོ་བས་བཟོ་ལྟ་ག་འདྲ་བཟོ་དགོས་ནའང་བཟོ་ཐུབ་ཀྱི་ཡོད་རེད། བཟོ་བཅོས་རྩ་བ་ནས་མ་བྱས་པའི་ད་ལྟའི་སེམས་ལ་སྐྱོན་མང་པོ་ཡོད་རེད། ང་རང་ཚོའི་སྐྱོན་ཚང་མ་སེམས་ཀྱི་ཐོག་དང་སེམས་ལས་འབྱུང་གི་ཡོད་རེད། སེམས་དེའི་སྐྱོན་རྣམས་ཆོས་ཉམས་སུ་ལེན་པའི་སྒོ་ནས་བཟོ་བཅོས་བྱས་པ་ཡིན་ན་སེམས་དེ་ཡོན་ཏན་ཅན་དང་།
ཡོན་ཏན་མང་པོའི་འབྱུང་ཁུངས་ཆགས་ཀྱི་ཡོད་རེད། སེམས་དེ་གང་ལ་གོམས་པ་དེ་ཉིད་ལ་འགྱུར་ཐུབ་ཀྱི་ཡོད་སྟབས་ཆོས་ཐོས་བསམ་གྱིས་ཤེས་པ་ཙམ་གྱིས་ཆོག་ཤེས་མ་བྱས་པར་ཤེས་པའི་དོན་རྣམས་སེམས་ཁ་ནང་དུ་སློག་སྟེ་སོ་སོའི་སེམས་རྒྱུད་ཀྱི་ཐོག་ཏུ་སིམ་པའམ། སེམས་དང་འདྲིས་ཐབས་ལ་འབད་བརྩོན་ཡང་ནས་ཡང་དུ་ལྷོད་གཡེང་མ་ཤོར་བར་བྱ་དགོས། ། བྱམས་པ་བསྒོམས་པའི་ཕན་ཡོན་བཤད་པ། བྱམས་པ་སྒོམ་པའི་ཕན་ཡོན་ཞུས་ན། སངས་རྒྱས་མང་པོ་ལ་མཆོད་རྫས་མཛེས་ཤིང་ཡིད་དུ་འོང་པ་སྣ་ཚོགས་པ་མང་པོ་དུས་རིང་པོར་དབུལ་བ་ལས་བྱམས་པ་སྐར་མ་བཅུ་ཙམ་ཞིག་སྒོམ་པ་བསོད་ནམས་ཆེ་བ་ཡོད་རེད་གསུངས་པ་རེད། བ་འཇོ་བའི་དུས་ཚོད་གཅིག་གི་ཚད་དུ་བྱམས་པ་སྒོམ་ན་ལྷ་དང་མི་ཡིས་རང་ལ་བྱམས་པོ་བྱེད་པ་ལ་སོགས་པའི་ཡོན་ཏན་བརྒྱད་ཐོབ་ཀྱི་རེད་གསུངས་པ་རེད། ཕར་ལ་བྱམས་པོ་བྱས་ན་ཚུར་ལའང་བྱམས་པོ་བྱེད་ཀྱི་ཡོད་པ་མཐོང་ཆོས་རེད། འདི་ལ་རྒྱུ་མཐུན་གྱི་འབྲས་བུ་ཟེར་གྱི་རེད། དེར་མ་ཟད་བྱམས་པའི་སེམས་ཀྱིས་རང་གཞན་གཉིས་ཀ་གནོད་འཚེ་ལས་སྲུང་སྐྱོབ་བྱེད་ཐུབ་ཀྱི་ཡོད་རེད།
དཔེར་ན་བདག་ཅག་གི་སྟོན་པ་ལ་བདུད་མང་པོས་གནོད་འཚེ་བྱེད་པར་རྩོམ་དུས་སྟོན་པའི་བྱམས་པའི་སྟོབས་ཀྱིས་གནོད་འཚེ་བྱེད་མ་ཐུབ་པ་རེད། སངས་རྒྱས་ཀྱི་གོ་འཕང་ཐོབ་པ་ལ་སྙིང་རྗེ་དགོས་ཤིང་དེ་ལའང་བྱམས་པ་མེད་ཐབས་མེད་རེད། སེམས་ལ་བྱམས་པ་དང་པོ་བཟོ་བའམ་སྒོམ་པའི་སྐབས་རིམ་པ་གསུམ་བྱས་ཏེ་བསྒོམ་དགོས། དང་པོ་ཉེ་ས་ལ་སྒོམ། དེ་ནས་དགྲ་ལ་བསྒོམ། དེ་ནས་ཉེ་རིང་གང་ཡང་མ་ཡིན་པའི་བར་མའི་སེམས་ཅན་གཞན་དག་ལ་སྒོམ། ཉེ་ས་ལ་བསྒོམ་པ་ལའང་རིམ་པ་གསུམ་བྱེད་དགོས། དང་པོ་མ་ལ་བསྒོམ། དེ་ནས་ཕ་ལྟ་བུ་དམིགས་བསལ་གྱི་དྲིན་ཡོད་པ་གཞན་དག། དེ་ནས་འབྲེལ་བ་ཡག་པོ་ཡོད་པའི་གཉེན་ཚན་གཞན་རྣམས་ལ་བསྒོམ།
དེ་ནས་སེམས་ཅན་ཚང་མ་རང་གི་མ་ཡིན་བསམས་ཏེ་བསྒོམ་གྱི་ཡོད་རེད། དེ་འདྲ་བྱས་ཏེ་བསྒོམ་དགོས་པའི་རྒྱུ་མཚན་ནི་སྙིང་དུ་སྡུག་པ་གཅིག་བཟོས་ན་བྱམས་པ་སྐྱེ་བདེ་བ་ཡོད་རེད། དཔེར་ན་སོ་སོའི་མ་ལྟ་བུ་གཙིགས་ཆེན་པོ། བུ་ལྟ་བུ། ཆུང་མ་ལྟ་བུའི་སྙིང་དུ་སྡུག་པ་དེ་ལ་རང་ཤུགས་ཀྱིས་བདེ་པོ་བྱུང་ན། སྡུག་བསྔལ་མ་བྱུང་ན་སེམས་པའི་བསམ་བློའམ་རིག་པ་དེ་ཙམ་སྒྲིམ་མི་དགོས་པར་སྐྱེ་ཡི་ཡོད་པས། བྱམས་སྙིང་རྗེ་རྣམས་རང་རྒྱུད་ལ་སྐྱེ་བདེ་ཐབས་བྱས་ནས་དང་པོ་སྙིང་རྗེའི་ཡུལ་རྣམས་སོ་སོའི་ཨ་མ་ཡིན་པ་ངོ་ཤེས་ཏེ་མ་ཡིན་བསམ། གཉིས་པ་དེའི་དྲིན་ཆེན་པོ་ཡོད་པ་རྣམས་བསམ། གསུམ་པ་དྲིན་གཟོ་བའམ་དྲིན་ལན་སྤྲད་དགོས་བསམ་པ་རྣམས་སྔོན་དུ་བཏང་སྟེ་རང་གི་སེམས་ལ་བྱམས་སོགས་ཚད་དང་ལྡན་པ་བཟོ་ཚུལ་བསྟན་པ་ཡིན། དང་པོ་སོ་སོའི་མ་དེ་གཤིན་པོ་དང་གསོན་པོ་གང་ཡིན་ཀྱང་གཟུགས་དབྱིབས་རྣམ་པ་ཇི་མ་ཇི་བཞིན་རང་གི་མདུན་དུ་བསམ།
མདུན་གྱི་མའི་རྣམ་པ་དེ་ལ་སེམས་རྩེ་གཅིག་ཏུ་གཏད་དེ་འདི་ངའི་དྲིན་ཅན་གྱི་མ་ཡིན་སྙམ་ཚར་ཁ་ཤས་བསྐྱོར། དེ་ནས་མུ་འཐུད་དེ་སེམས་མདུན་གྱི་མའི་རྣམ་པ་ལ་དམིགས་ཏེ་མ་འདིས་སོ་སོ་ལ་བྱམས་པོ་བྱས་པའི་སྐབས་ཀྱི་སྤྱོད་ལམ་དང་དྲིན་ཡོད་པ་རྣམས་བསམ། དེ་ཡང་རང་གི་མའི་དྲིན་རྣམས་ཚུར་བསྡུས་ན། རང་ལ་ད་ལྟའི་ལུས་དང་སྲོག་བྱིན་པའི་དྲིན། ལམ་སྟོན་ནམ་སློབ་སྟོན་མང་པོ་བྱས་པའི་དྲིན། རང་གི་དོན་དུ་དཀའ་བ་སྤྱད་པའི་དྲིན་ཏེ་དྲིན་གསུམ་ཡོད་རེད། ཟླ་བ་བཅུ་མ་ཟིན་ཙམ་མངལ་ནང་ལ་བཟུང་ནས་གཟབ་གཟབ་བྱས་ཏེ་བསྐྱངས། ཕྱི་ལ་བཙས་ཚར་དུས་སོ་སོ་རང་ཉིད་ཀྱི་ལུས་ཀྱིས་གང་ཡང་བྱེད་ཐུབ་ཀྱི་མེད་པ་དང་། ངག་གིས་ཁ་གྲགས་ཐུབ་ཀྱི་མེད་པ་དང་སེམས་ཀྱིས་ཀྱང་གང་ཡང་བསམ་ཤེས་ཀྱི་མེད་ཀྱང་། མ་ཡིས་རང་ཉིད་ལྟོགས་མ་བཅུག།
སྐོམ་མ་བཅུག། ཚ་མ་བཅུག། གྲང་མ་བཅུག་པར་ཧ་ཅང་བྱམས་པོ་བྱས་ཏེ་ཤི་མ་བཅུག་པར་སྲུང་སྐྱོབ་བྱས་པ་ཡིན་སྟབས་ལུས་པོ་འདི་དང་སྲོག་འདི་མ་ཡིས་བྱིན་པ་རེད། དེ་ནས་ཏོག་ཙམ་ཆེ་རུ་ཕྱིན་དུས་སློབ་སྦྱོང་སྤྲད་ཡོད་རེད། ཨ་མའི་མིང་འདྲ་པོ་ལབ་བཅུག དེ་ནས་འགྲོ་སྟངས་དང་སྡོད་སྟངས། ཟ་སྟངས་དང་འཐུང་སྟངས་སོགས་དེ་འདྲ་བ་མང་པོ་བསླབས། དེ་ནས་རང་མགོ་འཐོན་པའི་མིར་ཆགས་སྐབས་མ་མོ་རང་གིས་ལོ་ཡུན་མང་པོའི་རིང་སྡིག་པ་དང་དཀའ་ངལ་ཆེན་པོས་བསགས་པའི་ལོངས་སྤྱོད་རྣམས་མ་རང་གི་ཕྱི་མའི་ལམ་རྒྱག་ཆོས་ཀྱི་ཆེད་དུ་གཏོང་མ་ཐུབ། སོ་སོའི་ཚེ་འདིའི་བདེ་བའི་དོན་དུ་བེད་སྤྱོད་མི་བྱེད་པར་ཕངས་སེམས་མེད་པར་བུ་ང་ལ་སྤྲད། མདོར་ན་མས་ཤེས་ཚད་འཇོན་ཚད་ཀྱིས་བུ་ང་ལ་སྒོ་མང་པོ་ནས་ཕན་བཏགས།
གནོད་པ་དང་དཀའ་ངལ་གྱི་རིགས་མི་འདྲ་བ་དུ་མ་ལས་སྐྱབས་པ་སོགས་ཀྱི་དྲིན་རྣམས་སེམས་ཀྱི་གཏིང་ནས་དྲན་དགོས། མ་ཡི་དྲིན་དྲན་པའི་སྐབས་སུ་ཨ་མ་འདི་ཚེ་འདི་ལ་དེ་ལྟ་བུའི་བཀའ་དྲིན་ཆེན་པོ་ཡིན་པ་མ་ཟད་སྐྱེ་བ་སྔོན་མ་རྣམས་སུའང་ལན་གྲངས་ཚད་མེད་པར་མ་བྱས་ཤིང་ཕན་བཏགས་པ་དང་། རང་གི་ཕ་ཡང་ལན་གྲངས་མང་པོ་བྱས་ཤིང་ཕན་བཏགས་པ་དང་། སྤུན་ཉེ་ལ་སོགས་པ་ཚར་མང་པོ་བྱས་ནས་བྱམས་བརྩེ་ཆེན་པོས་བསྐྱངས་པའི་བཀའ་དྲིན་ཆེན་པོ་ཡིན་པ་རྣམས་ཀྱང་སེམས་ཀྱི་གཏིང་ནས་བསམ། གསུམ་པ་དེའི་རྗེས་སུ་དྲིན་ལན་འཇལ་འདོད་བསམ་ཚུལ་ནི། མ་འདི་དེ་ལྟ་བུའི་དྲིན་ཆེན་པོ་ཡིན་པས་དྲིན་ལན་ངེས་པར་དུ་འཇལ་བའམ་སྤྲད་དགོས་བསམས་ཏེ་མ་ཡི་ད་ལྟའི་གནས་ཚུལ་ལ་བརྟག་དཔྱད་བཏང་ནས་མ་འདི་བདེ་བ་འདོད་ཀྱི་ཡོད་ཀྱང་། བདེ་བའི་རྒྱུ་དགེ་བ་ཡིན་པ་མི་ཤེས་པའི་སྒོ་ནས་བདེ་བ་ཐོབ་པའི་དོན་དུ་སྲོག་གཅོད་པ་དང། རྐུན་མ་རྐུ་བ་དང་རྫུན་བཤད་པ་ལ་སོགས་པའི་ལས་མི་དགེ་བ་བྱེད་དེ་སྡུག་བསྔལ་གྱི་རྒྱུ་གསོག་པའམ་བསྒྲུབས་ཀྱི་འདུག དེའི་ཕྱིར་ད་དུང་ཡང་མ་མོ་རང་གི་དོན་དག་བྱེད་ཐུབ་ཀྱི་མི་འདུག ངས་རོགས་པ་བྱེད་དགོས་ཀྱི་འདུག་བསམ།
མ་འདི་བདེ་བ་དང་ལྡན་པ་དང་། འདིས་བདེ་བའི་རྒྱུ་དགེ་བ་སྒྲུབ་ན་བསམ་པ་སྟེ་འདུན་པ་དང་འབྲེལ་བའི་བྱམས་པའི་སེམས་དང་། དེའང་བྱམས་པ་སྒོམ་སྟངས་གཅིག་རེད། མ་འདི་བདེ་བར་གྱུར་ཅིག བདེ་བའི་རྒྱུ་དགེ་བ་དང་ལྡན་པར་གྱུར་ཅིག་སྙམ་པ་སྨོན་ལམ་དང་འབྲེལ་བའང་བྱམས་པ་སྒོམ་སྟངས་གཞན་ཞིག་རེད། ཡང་མ་འདི་བདེ་བ་དང་བདེ་བའི་རྒྱུ་དང་ལྡན་པ་བླ་མ་དང་དཀོན་མཆོག་གིས་གནང་རོགས་གནང་བསམ་སྟེ་གསོལ་བ་འདེབས་པ་གསོལ་འདེབས་དང་འབྲེལ་བ་དང་། དེ་བཞིན་དུ་མ་འདི་བདེ་བ་དང་བདེ་བའི་རྒྱུ་དང་ལྡན་པ་ཞིག་ངས་བྱེད་བསམ་པ་དམ་བཅའ་འམ་སེམས་བསྐྱེད་དང་འབྲེལ་བའི་བྱམས་པ་སྟེ། དེ་དག་བཞི་པོ་གང་གི་སྒོ་ནས་རང་གི་སེམས་ལ་བྱམས་པ་རྣལ་མ་བཟོ་བའི་སྐབས་སུ་མཚམས་རེར་བྱམས་པ་སྐྱེ་དགོས་པའི་རྒྱུ་མཚན་བསམས་ཏེ་བསྒོམས། མཚམས་མཚམས་ལ་རྒྱུ་མཚན་མ་བསམས་པར་བསྒོམ། གང་ལྟར་མཉམ་རྗེས་བར་མ་ཆད་པར་བདུན་ཕྲག་དང་ཟླ་བ་འཐུད་དེ་བསྒོམས་པས་ནམ་ཞིག་མ་འདི་བདེ་བ་དང་བདེ་བའི་རྒྱུ་དང་ལྡན་ན་བསམ་པའི་བསམ་བློ་རང་ཤུགས་ཀྱིས་རྒྱུན་དུ་ཡོང་ན།
དེ་དུས་བྱམས་པ་ཡག་པོའམ་རྣལ་མ་བྱུང་བ་རེད། གཉིས་པ་རང་གི་ཕ་ལྟ་བུ་ཉེ་བའི་ཕྱོགས་དེ་ཚོ་ལའང་སྒོམ་སྟངས་གཅིག་པ་རེད། འདི་ཚོས་ད་ལྟ་ཕན་ཐོགས། སྐྱེ་བ་སྔོན་མ་ཕན་ཆད་རང་གི་ཨ་མ་མང་པོ་བྱས་ཏེ་ཕན་བཏགས་ཡོད་བསམ་པའི་སྒོ་ནས་དེ་ཚོ་ལའང་བྱམས་པ་སྐྱེ་དགོས། གསུམ་པ་རང་དང་འབྲེལ་བ་ཡག་པོ་ཡོད་མཁན་གཞན་ལའང་བྱམས་པ་བསྒོམ་ཚུལ་ཡང་། གོང་དུ་མ་ལ་བྱམས་པ་སྒོམ་སྟངས་བཤད་པ་ལྟར་ཡིན། གཉིས་པ་དགྲ་ལའང་བྱམས་པ་བསྒོམ་དགོས། དགྲས་རང་ལ་ཚེ་འདི་ལ་ཕན་འདོགས་པའི་ལོ་རྒྱུས་འཇིག་རྟེན་པའི་ལྟ་ཕྱོགས་ཀྱི་སྒོ་ནས་བཤད་རྒྱུ་ཡོད་མ་རེད། ཡིན་ནའང་ཁོའམ་མོས་གནོད་པ་བྱས་བྱུང་། བྱེད་ཀྱི་འདུག་ཅེས་བསམས་ཏེ་དགྲ་ལ་སྡང་པོ་བྱེད་པའི་ཚབ་ཏུ་དེའི་ལན་དུ་ཕན་སེམས་བྱམས་པ་སྐྱེ་ཐབས་བྱ་དགོས།
གང་ཡིན་ཞེ་ན། ད་ལྟ་དགྲར་མཐོང་བའི་མི་འདིས་སྐྱེ་བ་སྔོན་མ་ནས་མ་ཚར་མང་པོ་བྱས༌། མ་བྱས་རིམ་བཞིན་སོ་སོའི་ཚེ་འདིའི་མ་བཞིན་དུ་ཕན་བཏགས་པས་དྲིན་ཆེན་པོ་ཡིན། དྲིན་ལན་སྤྲད་དགོས་བསམ་སྟེ་དགྲ་ལའང་མ་ལ་བྱམས་པ་སྐྱེས་པ་ནང་བཞིན་བྱམས་པ་བསྒོམ་དགོས། དེ་ནས་རིམ་པ་གསུམ་པ་སེམས་ཅན་ཐམས་ཅད་ལ་བྱམས་པ་སྒོམ་ཚུལ་ནི། བྱམས་པ་སྒོམ་པའི་ཐུན་གྱི་སྐབས་སུ་སེམས་ཅན་ཐམས་ཅད་མདུན་དུ་ཡོད་བསམས་ནས། འདི་དག་སྐྱེ་བ་སྔོན་མ་ཕན་ཆད་ཀྱི་མ་ཡིན་བསམ་པ་སོགས་ཀྱི་རིམ་པ་ཡོངས་རྫོགས་འགྲོ་དགོས་ཀྱི་ཡོད་རེད། དེ་བཞིན་དུ་མཚམས་རེར་སེམས་ཅན་ཐམས་ཅད་ཡིད་ཡུལ་དུ་བྱས་ཏེ་སེམས་ཅན་འདི་དག་ཐམས་ཅད་བདེ་བ་དང་ལྡན་པར་གྱུར་ཅིག་བསམས། མཚམས་རེར་སེམས་ཅན་གྱི་རིགས་མི་འདྲ་བ་རྣམས་སྡེ་ཚན་དུ་བཅད་དེ་བསྒོམས་པ། དཔེར་ན་དམྱལ་བ་མནར་མེད་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་བསམ་པ་ལྟ་བུ།
མཚམས་རེར་བལ་ཡུལ་ལྟ་བུ་ལུང་པ་གཅིག་གི་སེམས་ཅན། མཚམས་རེར་ལུང་པ་གཞན་གྱི་སེམས་ཅན་དམིགས་ཡུལ་བྱས་ཏེ་སྒོམ་དགོས། ཐུན་གྱི་སྐབས་སུ་དེ་ལྟར་སྒོམ་ཚར་བའི་མཇུག་ཏུ་བར་གསེང་སྐབས་ཕྱི་ལོག་ལ་འགྲོ་དུས་མི་གཅིག་མཐོང་བྱུང་ནའང་འདི་བདེ་བ་དང་ལྡན་པར་གྱུར་ཅིག་བསམ། ཁྱི་གཅིག་མཐོང་ནའང་ཁྱི་འདི་བདེ་བ་དང་ལྡན་པར་གྱུར་ཅིག་བསམས་ཏེ་སྒོམ་དགོས་ཀྱི་ཡོད་རེད། བདེ་བ་མེད་མཁན་སུ་འདྲ་ཞིག་མཐོང་ནའང་བདེ་བ་དང་ལྡན་པར་གྱུར་ཅིག་བསམ། དགེ་བ་མི་སྒྲུབ་མཁན་དེ་འདྲ་མཐོང་དུས་བདེ་བའི་རྒྱུ་དང་ལྡན་པར་གྱུར་ཅིག་བསམ། དེ་གཉིས་ཁ་ཕྲལ་ནས་ཀྱང་སྒོམ། བདེ་བ་ལ་རིགས་མི་འདྲ་བ་མང་པོ་དང༌། བདེ་བའི་རྒྱུ་དགེ་བ་ལའང་རིས་མི་འདྲ་བ་མང་པོ་ཡོད་རེད༌། ཡིན་ནའང་དེ་ཚོ་སེམས་ཅན་རྣམས་ལ་མི་འདུག
དེ་ཚོ་སེམས་ཅན་རྣམས་ཀྱིས་ཐོབ་པར་ཤོག་བསམ། སྒོམ་ཚུལ་གྱི་རྣམ་པ་མི་འདྲ་བ་དེ་ཚོའི་ཐོག་ནས་བསམས་ན་བྱམས་པ་མང་པོ་དང་ཤུགས་ཆེན་པོ་སྐྱེ་གི་ཡོད་རེད། དཔེར་ན་ཆོས་མི་ཤེས་མཁན་དེ་འདྲ་མཐོང་ན་སློབ་སྦྱོང་བྱེད་པར་ཤོག སྦྱིན་པ་མི་གཏོང་མཁན་དེ་ཚོས་སྦྱིན་པ་གཏོང་བར་ཤོག ཚུལ་ཁྲིམས་མེད་མཁན་རྣམས་ཀྱིས་ཚུལ་ཁྲིམས་སྲུང་བར་ཤོག་ཅེས་སོགས་སྒོ་མང་པོའི་ཐོག་ནས་རང་རྒྱུད་ཀྱི་བྱམས་པ་གསལ་པོ་དང་བརྟན་པོ་བཟོ་ཐབས་བྱ་དགོས། མདོ་གཅིག་གི་ནང་ལ་སྐྱེས་བུ་དམ་པའི་བསམ་པ་སུམ་ཅུ་སོ་གཉིས་གསུངས་ཡོད་རེད། དེ་བྱམས་པའི་ཕྱོགས་ཡིན་པ་རེད། དཔེར་ན་ང་ཤེས་རབ་ཡོད་མཁན་རེད་འདུག སེམས་ཅན་འདི་ཤེས་རབ་མེད་མཁན་རེད་འདུག ཤེས་རབ་མེད་ན་འགྲིག་གི་མི་འདུག
དེས་ན་སེམས་ཅན་འདི་ཤེས་རབ་དང་ལྡན་པར་ཤོག་བསམ་པ་དང། ངས་སྦྱིན་པ་གཏོང་གི་འདུག སེམས་ཅན་འདིས་སེར་སྣ་བྱེད་ཀྱི་འདུག དེས་འགྲིགས་ཀྱི་མི་འདུག སེམས་ཅན་འདིས་ཀྱང་སྦྱིན་པ་གཏོང་བར་ཤོག་བསམ་པ་སོགས་པ་དེ་དག་ལ་སྐྱེས་བུ་དམ་པའི་བསམ་བློ་སུམ་ཅུ་སོ་གཉིས་ཟེར་གྱི་རེད། ། སྙིང་རྗེའི་ངོ་བོ་དང་ཕན་ཡོན་བཤད་པ། གཉིས་པ་སྙིང་རྗེའི་སྐོར་ཞུ་རྒྱུ་ཡིན། སྙིང་རྗེ་ཞེས་པ་ནི་སེམས་ཅན་གཞན་སུ་འདྲ་ཞིག་ཡིན་ནའང་སྡུག་བསྔལ་མེད་ན་བསམ་པ་དང༌། སྡུག་བསྔལ་གྱི་རྒྱུ་མི་དགེ་བ་མི་བྱེད་ན་བསམ་པའི་བློ་ལ་ཟེར་གྱི་ཡོད་རེད། སྡུག་བསྔལ་གྱི་རྒྱུ་ཟེར་ན།
བདག་འཛིན་དང༌། འདོད་ཆགས་ལ་སོགས་པའི་ཉོན་མོངས་དང་། དེ་ཚོས་སློང་བའི་ལས་སམ་བྱ་བ་རྣམས་ལ་ཟེར་གྱི་རེད། སྙིང་རྗེ་ནི་ཐེག་པ་ཆེན་པོའི་ཆོས་ལ་སློབ་འདོད་ཡོད་མཁན་ལ་ལྷག་པར་དུ་གལ་ཆེན་པོ་ཡིན་པས་དེའི་ཕན་ཡོན་མདོ་ཡི་ནང་གསལ་ཞིང་རྒྱས་པ་གསུངས་པ་རེད། དེ་ཡང་མདོ་ལས་སངས་རྒྱས་ཐོབ་དགོས་ན་ཆོས་མང་པོ་བྱེད་དགོས་མ་རེད། སྙིང་རྗེ་སྒོམ་བསྡད་ན་འགྲིགས་ཀྱི་རེད་གསུངས་པ་རེད། སྙིང་རྗེ་ཡོད་ན་སངས་རྒྱས་ཀྱི་ཆོས་ཚང་མ་ཡོང་གི་རེད་གསུངས་པ་རེད། སྙིང་རྗེ་དེས་དང་པོ་ལམ་ལ་མ་ཞུགས་པའི་སྐབས་སུ་ཐེག་ཆེན་གྱི་སེམས་བསྐྱེད་བཅུག ལམ་ལ་ཞུགས་ཚར་དུས་སྙིང་རྗེས་ལམ་གོང་འཕེལ་དུ་གཏོང༌། སངས་རྒྱས་ཚར་དུས་ཀྱང་སྙིང་རྗེས་ཆོས་འཁོར་བསྐོར་བ་ལ་སོགས་པའི་སྒོ་ནས་གྲངས་ཀྱི་ཚད་མེད་པའི་སེམས་ཅན་གྱི་དོན་བྱས་ཏེ་ནམ་མཁའ་མ་ཞིག་གི་བར་དུ་རྟག་པར་བཞུགས་བཅུག་གི་ཡོད་རེད།
འཕགས་པ་ཀླུ་སྒྲུབ་ཀྱིས་སྦྱིན་པས་ལོངས་སྤྱོད་ཐོབ་པར་བྱེད་ཀྱི་རེད་ལ་སོགས་པ་སྙིང་རྗེ་ལས་གཞན་པའི་ཐེག་པ་ཆེན་པོའི་ལམ་ཡིན་མཁན་གྱི་དགེ་བ་དེ་ཚོས་ལས་འདི་དང་འདི་བྱེད་ཅེས་གསུངས་པའི་མཇུག་ལ། སྙིང་རྗེ་ཡིས་ནི་དོན་ཀུན་བྱེད། ། ཅེས་སྙིང་རྗེ་ཐེག་པ་ཆེན་པོའི་ཉམས་ལེན་ཚང་མའི་སྔོན་ལ་འགྲོ་བ་བྱས་ཏེ་བྱ་བ་ཐམས་ཅད་བྱེད་ཀྱི་ཡོད་རེད་ཅེས་གསུངས་པ་རེད། དེར་བརྟེན་སྙིང་རྗེ་ནི་ཤིན་ཏུ་གལ་ཆེན་པོ་ཡིན་པ་ངོ་འཕྲོད་དགོས། སྙིང་རྗེ་སྒོམ་སྟངས་ལས་སླ་བ་དེ་བྱམས་པ་བསྒོམ་སྟངས་དང་མཚུངས་པ་སྡེ་ཚན་གསུམ་དུ་བཅད་དེ། དང་པོ་ཉེ་བའི་ཕྱོགས། དེ་ནས་རིང་བའི་ཕྱོགས། དེ་ནས་བར་མའི་ཕྱོགས་ཏེ་གསུམ་ལ་རིམ་པ་བཞིན་བསྒོམ་དགོས་རེད། ། དེ་ཡང་དང་པོ་རྩ་བའི་མ་དྲན་པ་དང་། དྲིན་དྲན་པ་དང་དྲིན་ལན་འཇལ་འདོད་ཀྱི་བློ་རྣམས་གོང་དུ་བྱམས་པ་སྒོམ་སྟངས་བཤད་པའི་སྐབས་ནང་བཞིན་བྱས་ཏེ་རྩ་བའི་བསྒོམ་རྒྱུ་དེ་སྙིང་རྗེ་སྒོམ་དགོས་རེད།
དེ་ཡང་མཉམ་བཞག་གམ་ཐུན་གྱི་སྐབས་སུ་མདུན་དུ་དམིགས་པའི་མ་འདི་སྡུག་བསྔལ་ལས་བྲལ་ན། མ་འདིས་རང་སྡུག་རང་གིས་མྱོང་བའི་དོན་དུ་སྡིག་པ་མང་པོ་གསོག་སྡོད་ཀྱི་འདུག སྡིག་པའི་ལས་འདི་དང་འདི་མ་བྱས་ན་བསམ་པ་འདུན་པ་དང་འབྲེལ་བའི་སྙིང་རྗེ་དང་། མ་འདི་སྡུག་བསྔལ་དང་སྡུག་བསྔལ་གྱི་རྒྱུ་རྣམས་དང་བྲལ་བར་གྱུར་ཅིག་སྙམ་པ་སྨོན་ལམ་དང་འབྲེལ་བའི་སྙིང་རྗེ་དང་། དེ་བཞིན་དུ་སྐབས་རེས་མ་འདི་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བ་ཞིག་དཀོན་མཆོག་གིས་མཁྱེན་སྙམ་པ་གསོལ་འདེབས་དང་འབྲེལ་བ་དང། དེ་ནས་གལ་ཆེ་ཤོས་མ་འདི་སྡུག་བསྔལ་དང་སྡུག་བསྔལ་གྱི་རྒྱུ་དང་བཅས་པ་ལས་བྲལ་བ་ངས་བྱེད་བསམ་པ་ལྷག་བསམ་མམ་སེམས་བསྐྱེད་དང་འབྲེལ་བ་སྟེ་སྒོམ་ཚུལ་མི་འདྲ་བ་བཞིའི་སྒོ་ནས་རང་སེམས་ཀྱི་སྟེང་དུ་སྙིང་རྗེ་བཅོས་མ་མ་ཡིན་པའམ་རྣམ་དག་བསྐྱེད་ཐབས་བྱ་དགོས། མཚམས་རེར་དམིགས་བསལ་བྱས་ཏེ་སྙིང་རྗེ་བསྒོམ་དགོས་སའི་ཡུལ་སྡུག་བསྔལ་ཆེན་པོ་ཡོད་པ་ལ་སོགས་པ་དེ་འདྲ་ཡང་མང་པོ་གསུངས་ཡོད་པ་རེད། མདོ་སྡེ་རྒྱན་གྱི་ནང་དུ་འདོད་ཡོན་ལ་ཧ་ཅང་ཞེན་ཆགས་ཆེན་པོ་ཡོད་པ་དང༌། ཆོས་བསྒྲུབ་འདོད་ཡོད་ཀྱང་བར་ཆད་ཀྱི་དབང་དུ་ཕྱིན་པ་ལ་སོགས་པ་སྙིང་རྗེའི་དམིགས་བསལ་གྱི་ཡུལ་བཅུ་དང་། དེ་བཞིན་དུ་བསྟན་བཅོས་དེའི་ནང་དུ་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་སེར་སྣ་ཆེན་པོ་ཡིན་པ།
ཚུལ་ཁྲིམས་འཆལ་བ་ཡིན་པ་ལ་སོགས་པ་སྙིང་རྗེའི་དམིགས་བསལ་གྱི་ཡུལ་དྲུག་དང། འཕགས་པ་ཐོགས་མེད་ཀྱིས་སྙིང་རྗེའི་ཡུལ་དམིགས་བསལ་བརྒྱ་དང་བཅུ་གསུངས་ཡོད་པ་དང་། མདོ་གཅིག་གི་ནང་དུའང་དཔེར་ན་བདག་འཛིན་ཅན་གྱི་སེམས་ཅན་དེའི་བདག་འཛིན་འདུལ་བའི་དོན་དུ་ཆོས་བཤད་བསམ་པ་ལྟ་བུ་དེ་འདྲའི་སྙིང་རྗེའི་དམིགས་ཡུལ་བཅུ་དྲུག་གསུངས་ཡོད། ཐུབ་པ་དགོངས་གསལ་གྱི་ནང་དུ་བྱང་ཆུབ་སེམས་དཔའི་སྙིང་རྗེའི་དམིགས་ཡུལ་ལ། ཐེག་དམན་གྱི་ལམ་ལ་ཞུགས་པ་དང་། སྲིད་པ་བ་སྟེ་འཁོར་བ་པ་དང་གཉིས་སུ་ཕྱེས་ཏེ་གསུངས། དེ་བཞིན་དུ་སྙིང་རྗེའི་དམིགས་ཡུལ་དམིགས་བསལ་བྱེད་དགོས་པ། དཔེར་ན་ང་རང་ཚོའི་མིའི་སྤྱི་ཚོགས་ནང་གི་མི་སྟོབས་ཆེན་པོ། ལོངས་སྤྱོད་ཆེན་པོ། གོ་གནས་ཆེན་པོ་ཡོད་མཁན་དེ་ཚོས་ཉིན་ལྟར་ཁོ་རང་གིས་ཀྱང་སྡིག་པ་གསོག།
མི་གཞན་མང་པོའང་སྡིག་པའི་ལས་ལ་སྐུལ་སྡོད་ཅིང་། ཤི་མ་ཐག་ཏུ་ངན་སོང་ལ་སྐྱེ་ཡི་ཡོད་པས་དེ་རྣམས་ཀྱང་སྙིང་རྗེ་བསྒོམ་སའི་དམིགས་བསལ་གྱི་ཡུལ་རེད། དེ་ག་ནང་བཞིན་དམིགས་བསལ་སྡུག་བསྔལ་ཆེན་པོ་ཡོད་མཁན་ངན་སོང་གསུམ་གྱི་སེམས་ཅན་རྣམས་དང་། མཐོ་རིས་ཀྱི་སེམས་ཅན་མི་ལྟ་བུ་ཡིན་ནའང་ནད་དྲག་པོས་ཟིན་ཞིང་མནར་བ་དང་། ཁྲིམས་འགལ་གྱིས་ཁྲིམས་ཀྱི་ཉེས་པ་ཆེན་པོ་ཁེལ་ཡོད་པ་དེ་ཚོའང་རེད། དེ་བཞིན་དུ་མཚམས་རེ་ཁ་ནང་དུ་སློག་སྟེ་སེམས་ཅན་སྤྱིའི་ཚེའི་འགྲོ་སྟངས་ལ་བརྟགས་པས། སེམས་ཅན་མང་པོས་སྡུག་བསྔལ་མང་པོའི་རྒྱུ་མི་དགེ་བ་མང་པོ་བྱེད་ཀྱི་འདུག། དེ་མེད་པ་བྱུང་ན་བསམ་པ་དང་། སེམས་ཅན་ཐམས་ཅད་ཉོན་མོངས་པའི་གཞན་དབང༌དང་སྡུག་བསྔལ་གྱི་གཞན་དབང་ཡིན་པས་དེ་རྣམས་སྙིང་རྗེ་བསམ་པ་དང་། མི་འདོད་བཞིན་དུ་སྡུག་བསྔལ་མང་པོ་དང་དྲག་པོ་མྱོང་དགོས་པ་འདི་ཚོ་སྙིང་རེ་རྗེ་བསམ་པ་དང་།
དམྱལ་བ་ཚ་གྲང་གི་སྡུག་བསྔལ་ལན་གྲངས་ཚད་མེད་པ་མྱོང་དགོས་པ་འདི་ཚོ་སྙིང་རྗེ། ཡི་དྭགས་བཀྲེས་སྐོམ་གྱི་སྡུག་བསྔལ་ལན་གྲངས་ཚད་མེད་པ་མྱོང་དགོས་པ་རྣམས་སྙིང་རྗེ་བསམ། གཅིག་གིས་གཅིག་ཟ་བའི་དུད་འགྲོའི་སྡུག་བསྔལ་ལན་གྲངས་ཚད་མེད་པ་མྱོང་བ་སྙིང་རྗེ། མི་ཡི་སྡུག་བསྔལ་སྐྱེ་རྒ་ན་འཆི་ལན་གྲངས་ཚད་མེད་པ་མྱོང་བ་སྙིང་རྗེ། ལྷ་ཡི་སྡུག་བསྔལ་འཆི་འཕོ་ལྟུང་བའི་སྡུག་བསྔལ་ལན་གྲངས་ཚད་མེད་པ་མྱོང་དགོས་པ་རྣམས་སྙིང་རྗེ་བསམ། དེ་ནས་ཁྲག་དང་མཆི་མ་གཉིས་ཀྱི་རྒྱ་མཚོ་བསྐྱིལ། ཤ་དང་རུས་པའི་རི་བོ་བརྩེགས་པའི་སེམས་ཅན་འདི་རྣམས་སྙིང་རེ་རྗེ་བསམ། དེ་བཞིན་དུ་ང་རང་ཚོ་མི་ལྟ་བུ་གནས་ག་བར་སྐྱེས་ཀྱང་འདྲ། གང་དུ་གནས་ནའང་སྐྱིད་པོ་མེད་པ་རྣམས་སྙིང་རྗེ་བསམ། མི་ཞིག་སྤོབས་པ་ཆེན་པོ་ག་ཚོད་ཡིན་ནའང་ཉོན་མོངས་པ་དང་སྡུག་བསྔལ་གྱི་གཞན་དབང་ཡིན་པའི་ཉམས་ཐག་རེད།
ཉམས་ཐག་ཡིན་པའི་སེམས་ཅན་རྣམས་སྙིང་རེ་རྗེ་བསམ། ཉོན་མོངས་པ་སྤོང་ཁག་པོ་ཡིན་པས་ད་དུང་འཁོར་བ་ལ་རྒྱུན་རིང་གནས་དགོས་པའི་སེམས་ཅན་འདི་ཚོ་སྙིང་རེ་རྗེ་བསམ་པ་ལ་སོགས་པ་དེ་ལྟ་བུའི་ཚུལ་གྱིས་ཡང་ནས་ཡང་དུ་ཐུན་དང་ཐུན་མཚམས་སྦྲེལ་ཏེ་སྙིང་རྗེ་ལ་གོམས་ཆ་སྤྲད་བསྡད་ན་སྙིང་རྗེ་ཤུགས་ཆེ་རུ་འགྲོ་གི་ཡོད་རེད། འཕགས་པ་སྤྱན་རས་གཟིགས་ཀྱིས་མཐོ་རིས་ཀྱི་སེམས་ཅན་མི་ལྟ་བུ་ནི་སྡུག་བསྔལ་གྱི་རྒྱུ་སྡིག་པ་གསོག་མཁན་དང་། ངན་སོང་གི་སེམས་ཅན་རྣམས་ནི་སྡིག་པའི་འབྲས་བུ་སྡུག་བསྔལ་མྱོང་སྡོད་ཀྱི་ཡོད་པས། སེམས་ཅན་གྱི་གནས་སྟངས་དེ་འདྲ་བསམས་ནས་ཁོང་གིས་འཁོར་བའི་སེམས་ཅན་སྤྱི་ལ་སྙིང་རྗེ་བསྐྱེད་ཀྱི་ཡོད་གསུངས་པ་རེད། ། བྱང་ཆུབ་སྨོན་པའི་སེམས་ཀྱི་སྐོར་བཤད་པ། དེ་ནས་གསུམ་པ་བསམ་པ་བྱང་ཆུབ་ཀྱི་སེམས་སྒོམ་པ་ལ། སྨོན་པ་བྱང་ཆུབ་ཀྱི་སེམས། བདག་གཞན་མཉམ་པའི་བྱང་ཆུབ་ཀྱི་སེམས། བདག་གཞན་བརྗེ་བའི་བྱང་ཆུབ་ཀྱི་སེམས་དང་བཅས་གསུམ་ཡོད་རེད་གསུངས་པ་རེད།
དེ་ཚོའི་མཚམས་འཇོག་བདེ་པོ་རེད། བྱམས་པ་དང་སྙིང་རྗེ་སྒོམ་དུས་སེམས་ཅན་ཐམས་ཅད་ལ་བདེ་བ་ཡོད་པ་ངས་བྱེད། སྡུག་བསྔལ་མེད་པ་ངས་བྱེད་བསམས་པ་རེད། དེ་ལྟར་དུ་སེམས་བཞིན་པ་ཙམ་ལའང་བསོད་ནམས་ཆེན་པོ་ཡོད་རེད་དེ། དེ་ཙམ་གྱིས་མ་ཚིམས་པར་སེམས་ཅན་རྣམས་ལ་འདོད་པ་བདེ་བ་བྱུང་བ་དང་མི་འདོད་པ་སྡུག་བསྔལ་དང་བྲལ་བའི་ཐབས་ལ་བསམ་བློ་གཏོང་དགོས་རེད་ལ། སེམས་ཅན་ཐམས་ཅད་ལ་བདེ་བ་ཡོད་པ་དང༌། སྡུག་བསྔལ་མེད་པ་ཇི་ལྟར་བྱེད་དགོས་ཀྱི་འདུག སུས་བྱེད་ཐུབ་ཀྱི་འདུག་སྙམ་སྟེ་བསམ་བློ་འཁོར་གྱི་རེད། དེ་ལྟར་དུ་བསམ་བློ་གཏོང་དུས་འཇིག་རྟེན་པའི་དཔོན་པོ་དང་། ལྷ་ཡི་རྒྱལ་པོ་ཚངས་པ་ལ་སོགས་པ་དང་།
ཉམས་རྟོགས་ཧ་ཅང་མཐོན་པོ་ཡིན་པའི་ཉན་ཐོས་དགྲ་བཅོམ་པ་ཟེར་མཁན་དེ་ཚོས་ཀྱང་བྱེད་ཐུབ་ཀྱི་མ་རེད། དེ་ཚོ་ལ་བྱེད་འདོད་ཀྱང་ཡོད་མ་རེད་ལ། ནུས་པའང་ཡོད་མ་རེད། ད་གཞན་དོན་སུས་བྱེད་ཐུབ་ཀྱི་རེད་ཟེར་ན་རྫོགས་པའི་སངས་རྒྱས་ཀྱིས་བྱེད་ཐུབ་ཀྱི་རེད། རྫོགས་པའི་སངས་རྒྱས་ཀྱིས་གཞན་དོན་ཚད་མེད་པ་བྱེད་ཐུབ་ཀྱི་ཡོད་རེད། དེས་ན་སེམས་ཅན་གཞན་གྱི་དོན་དག་ལ། སེམས་ཅན་རྣམས་ལ་བདེ་བ་ཡོད་པར་བྱེད་པ་དང༌། སྡུག་བསྔལ་མེད་པར་བྱེད་པ་ལ་སངས་རྒྱས་ཐོབ་དགོས་ཀྱི་འདུག་བསམ་དགོས་ཀྱི་རེད། དམིགས་ཡུལ་དེ་སེམས་ཅན་གྱི་དོན་དག་རེད། དེའི་ལག་ཆ་དེ་སེམས་བསྐྱེད་རེད།
དེར་བརྟེན་སེམས་ཅན་ཐམས་ཅད་ཀྱི་དོན་དུ་ངས་རྫོགས་པའི་སངས་རྒྱས་ཀྱི་གོ་འཕང་ཐོབ་པ་བྱེད་དགོས་ཀྱི་འདུག་བསམ་པ་དེ་ལ་སྨོན་པ་བྱང་ཆུབ་ཀྱི་སེམས་ཟེར་གྱི་རེད། སེམས་བསྐྱེད་འདི་མེད་ན་དགེ་བ་ཅི་འདྲ་ཞིག་བསགས་ནའང་དེ་རྣམས་ཀྱིས་རྒྱུ་བྱས་ནས་ཉམས་སུ་ལེན་པའི་ཆོས་པ་རང་ཉིད་སངས་རྒྱས་ཐོབ་མི་ཐུབ། སངས་རྒྱས་ནི་ཐེག་ཆེན་སེམས་བསྐྱེད་ལ་བརྟེན་ནས་ཐོབ་དགོས་པ་ཡིན་པས་སེམས་བསྐྱེད་དེ་ལ་ཕན་ཡོན་མང་པོ་གསུང་གི་ཡོད་རེད། དཔེར་ན་སེམས་བསྐྱེད་ཡག་པོ་བྱུང་ན་དེ་བྱང་ཆུབ་སེམས་དཔའ་ཆགས་འགྲོ་གི་ཡོད་རེད། དོན་དག་ལའང་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་མཆོད་བསྟོད་ཀྱི་འོས་སུ་གྱུར་པ་ལ་སོགས་པ་ཕན་ཡོན་བསམ་གྱིས་མི་ཁྱབ་པ་ཡོད་རེད། བྱམས་སྙིང་རྗེ་བྱང་ཆུབ་ཀྱི་སེམས་དེ་ལས་སླ་པོ་སྐྱེ་རྒྱུ་ཡོད་མ་རེད། ལོ་དང་ཟླ་བ་མང་པོ་སྒོམ་དགོས་ཀྱི་ཡོད་རེད། སེམས་ཀྱི་རྣམ་འགྱུར་རང་གཞན་འཕྲལ་ཕུགས་གནས་སྐབས་ཀུན་ཏུ་ཕན་པ་དེ་ཚོའི་གྲས་ཕྲེང་བ་ལ་བགྲངས་ཏེ་ཚར་མང་པོ་གསོག་དགོས་ཀྱི་ཡོད་རེད། སེམས་པ་མ་ཡེངས་པ་བྱས་ན་ཕན་ཐོགས་ཡོད་རེད། དཔེར་ན་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་ཅེས་པ་དེ་མང་པོ་བགྲང༌།
འབུམ་ཕྲག་ཁ་ཤས་བསག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་ཟེར་བ་དང༌། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ་ཟེར་བ་དེ་ཚོ་ཚར་མང་པོ་བསགས་ན་སེམས་ལ་ཕན་ཐོགས་ངེས་པ་ཡོང་གི་ཡོད་རེད། དེར་མ་ཟད་དེ་དག་རང་གི་སེམས་རྒྱུད་ལ་སྐྱེ་བའི་དོན་དག་ལ་དཀོན་མཆོག་ལ་གསོལ་བ་འདེབས་པ་དང་། ཚོགས་གསོག་པ་དང་སྒྲིབ་པ་སྦྱོང་བའི་ཐབས་ཤེས་མང་པོ་བྱེད་དགོས་ཀྱི་ཡོད་རེད། དཔེར་ན་ཆོས་ཉན་དུས་མི་གོ གོ་ན་ཡང་བདེན་པ་མ་རེད་བསམ་པ་དང་། ངས་ཉམས་སུ་ལེན་མི་ཐུབ། ངས་བྱེད་དགོས་མེད་བསམ་པ་སོགས་བྱུང་བ་ནི་དགེ་བའི་བག་ཆགས་མ་སད་པ་རེད་གསུངས་པ་རེད། སྐྱེ་བ་སྔོན་མའི་དགེ་བའི་ས་བོན་གཅིག་ཡོད་པ་དེ་སྨིན་མ་ཐུབ་པ་རེད།
དེའི་ཕྱིར་དགེ་རྩ་སད་པའམ་སྨིན་པ་ལ་གསོལ་འདེབས་དང་། ཚོགས་བསགས་སྒྲིབ་སྦྱོང་གི་ལས་རྣམས་བྱས་ན་ད་གཟོད་ཆོས་ཡག་པོ་གོ་བ་དང་། གོ་བ་བཞིན་ཉམས་སུ་ལེན་ཐུབ་པའང་ཡོང་གི་ཡོད་རེད། མདོར་ན་ཐེག་པ་ཆེན་པོའི་ཆོས་ལ་ཞུགས་པའི་ཆོས་པ་སྐྱ་སེར་གང་ཡིན་ཡང་ངེས་འབྱུང་དང་བྱམས་པ། སྙིང་རྗེ། བྱང་ཆུབ་ཀྱི་སེམས་དེ་ཚོ་མེད་ཐབས་མེད་པ་རེད། དེ་ཚོ་སེམས་ཀྱི་ཐོག་ལ་ཡག་པོ་གཅིག་བྱུང་ན། ཤི་ནའང་འགྱོད་པ་བྱེད་མི་དགོས། བྱམས་སྙིང་རྗེ་ལ་སྡོམ་པ་ཞུ་རྒྱུ་ཡོད་མ་རེད་དེ་ཐེག་ཆེན་གྱི་སེམས་བསྐྱེད་ལ་སྡོམ་པ་ཞུ་དགོས་ཀྱི་ཡོད་རེད། སྡོམ་པ་ཞུ་དགོས་པའི་རྒྱུ་མཚན་གང་རེད་ཟེར་ན།
སྤྱིར་དགེ་བ་ལ་སྡོམ་པས་ཟིན་པ་དང་མ་ཟིན་པ་བར་མའི་དགེ་བ་སྟེ་གཉིས་ཡོད་རེད། བར་མའི་དགེ་བ་ནི་སྡོམ་པ་མེད་མཁན་གྱིས་བྱེད་པའི་དགེ་བ་ལ་ཟེར། སྤྱིར་བཏང་བར་མའི་དགེ་བ་བྱས་ནའང་ཆུད་ཟོས་མི་འགྲོ་ཞིང་འབྲས་བུ་ཡག་པོ་ཡོང་གི་རེད་དེ། སྡོམ་པ་མེད་པའི་དགེ་བ་དེས་ཐར་པ་དང་སངས་རྒྱས་ཀྱི་གོ་ས་ཐོབ་ཐུབ་ཀྱི་ཡོད་མ་རེད། དེས་ན་དང་པོ་སྡོམ་པ་ཞུས་ནས་སོ་སོའི་སྡོམ་པ་དང་འབྲེལ་བའི་དགག་པའི་བསླབ་བྱ་རྣམས་མ་ཉམས་པར་སྲུང་བའི་ཐོག་ལ་བསྒྲུབ་པའི་བསླབ་བྱའི་དགེ་བ་གང་ཡིན་པ་རིམ་པ་བཞིན་དུ་ནུས་ཚོད་དང་བསྟུན་ཏེ་བསྒྲུབས་པ་ནི་ལམ་མམ་ཉམས་ལེན་གྱི་འགྲོ་སྟངས་རེད། བྱང་ཆུབ་སེམས་སྡོམ་འབོག་པའི་ཆོ་ག་ལ། སེམས་ཙམ་པའི་ལུགས་དང༌། དབུ་མ་པའི་ལུགས་ཏེ་གཉིས་ཡོད། ཡིན་ནའང་སེམས་ཙམ་པའི་ལུགས་དེ་ཏོག་ཙམ་དཀའ་བ་ཡོད་རེད། གང་ཡིན་ཞེ་ན།
དེའི་ལུགས་ཀྱི་ཆོ་གས་སྡོམ་པ་ཞུ་བ་ལ་དགེ་བསྙེན་ནམ་དགེ་སློང་ལྟ་བུའི་སྡོམ་པ་ཡོད་པ་ཞིག་དགོས་ཀྱི་ཡོད་པས་དང་པོ་ཐོབ་ཁག་པོ་རེད། བསྲུང་བྱ་ལྟུང་བ་ཆེན་པོ་བཞི་དང་ཆུང་ཆུང་བཞི་བཅུ་ཞེ་དྲུག་ཡོད་པས་བར་དུ་སྲུང་ཁག་པོ་ཡོད་རེད། སུས་སྡོམ་པ་བླངས་ནའང་དབང་པོ་རྣོ་རྟུལ་ཡིན་པའི་གནས་སྟངས་ལ་མ་ལྟོས་པར་ཚང་མས་གཅིག་མཚུངས་སུ་སྡོམ་པ་ཆ་ཚང་བསྲུང་དགོས་ཀྱི་ཡོད་རེད། དེའི་ལུགས་ལ་རང་གི་བསྲུང་བྱའི་བསླབ་བྱ་ལ་རིམ་གྱིས་སློབ་པ་ཡོད་མ་རེད། དབུ་མ་ལུགས་ཀྱི་ཆོ་ག་ལས་ཐོབ་པའི་བྱང་ཆུབ་སེམས་ཀྱི་སྡོམ་པ་དང་འབྲེལ་བའི་བསླབ་བྱ་ལ་ཕུགས་སུ་རང་གི་ཉེས་པའམ་སྐྱོན་ཐམས་ཅད་སྤངས་ནས་དགེ་བ་ཐམས་ཅད་བསྒྲུབ་དགོས་རེད་དེ། གནས་སྐབས་རིམ་པ་བྱེད་ཆོག་གི་ཡོད་རེད། དེ་ཡང་དང་པོ་ཁས་ལེན་དུས། རིམ་པ་བཞིན་དུ་བསླབ་པར་བགྱི། ཞེས་རིམ་པས་རིམ་པས་རང་གི་ནུས་ཚོད་དང་བསྟུན་ཏེ་དགེ་བ་སྒྲུབ། སྡིག་པ་སྤོང་གི་ཡིན་ཞེས་ཁས་ལེན་གྱི་ཡོད་རེད།
དེར་བརྟེན་སྡོམ་པ་ཐོབ་ཚར་དུས་རིམ་པ་བྱེད་ཆོག་གི་ཡོད་རེད། དེའི་རིམ་པ་ལ། ཐེག་ཆེན་གྱི་ལམ་ལ་ཞུགས་པའི་གང་ཟག་གམ་ཉམས་ལེན་པ་བློ་དམན་པ་དང་། འབྲིང་དང་བློ་མཆོག་ཏུ་གྱུར་པ་གཅིག་སྟེ་གསུམ་གྱི་ཉམས་སུ་བླང་རྒྱུའི་བསླབ་བྱ་མི་འདྲ་བ་ཡོད་པས། དེ་ཐོབ་བདེ་པོ་དང་སྲུང་སླ་པོ་དང་ཕན་ཐོགས་ཆེན་པོ་ཡག་པོ་ཡོད་རེད། དཔེར་ན་བློ་རྟུལ་པོ་དེས་སྨོན་པ་སེམས་བསྐྱེད་ཀྱི་བསླབ་བྱ་ལ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་ཞེས་སྙམ་པའི་བསམ་པ་དེ་མ་ཉམས་པར་སྐྱོང་བ་དང་། འཇུག་པ་སེམས་བསྐྱེད་ཀྱི་བསླབ་བྱ་ལ་མི་དགེ་བ་སྤོང་གང་ཐུབ་བྱེད་ཀྱང་རང་རྒྱུད་ཀྱི་མི་ཤེས་པ་དང་མ་གུས་པ་ལ་སོགས་པ་ལྟུང་བའམ་སྡོམ་པ་འགལ་བའི་ཉེས་པ་མི་དགེ་བའི་ལས་བྱས་ཤོར་ན་བཤགས་པ་བྱེད། དགེ་བ་གང་སྒྲུབ་གང་ཐུབ་བྱེད། དགེ་བ་གང་བསྒྲུབས་ནའང་དེ་བསྔོ་བ་དང་། གཞན་དག་གིས་བྱས་པ་དང་བྱེད་བཞིན་པའི་དགེ་བ་ལ་རྗེས་སུ་ཡི་རངས་བྱས་ན་གནས་སྐབས་འགྲིགས་ཀྱི་ཡོད་རེད།
ཁྱིམ་པ་ལྟ་བུ་བྱ་བ་མང་པོ་ཡོད་མཁན་ཚོས་དེ་འདྲ་བྱས་ན་འགྲིགས་ཀྱི་རེད་ཅེས་སངས་རྒྱས་ཀྱིས་གསུངས་པ་རེད། ང་ཚོས་སེམས་ཞུམ་པའམ་བློ་སྟོབས་ཆུང་ཆུང་བྱ་རྒྱུ་དེ་སྤོང་པ་གལ་ཆེན་པོ་རེད། རྒྱུ་མཚན་གང་རེད་ཅེས་དྲིས་ན། ང་འདྲ་པོ་ཐབས་སྡུག་གཅིག་གིས་སངས་རྒྱས་ཟེར་མཁན་ཡོན་ཏན་ཆེན་པོ་དེ་ཇི་ལྟར་ཐོབ་ཐུབ་བསམས་ནས་སེམས་ཞུམ་པ་ཡིན་ན། དེས་རང་ངོས་ནས་འབད་བརྩོན་བྱ་རྒྱུའི་གེགས་བྱས་ཏེ་སྐྱོན་ཆེན་པོ་བྱེད་ཀྱི་ཡོད་རེད། སེམས་ཞུམ་སྟེ་རྩོལ་བ་མ་བྱས་ན་སྔ་མའི་གོ་ས་དེ་སྤོང་ཐུབ་ཀྱི་ཡོད་མ་རེད། དེས་ན་སེམས་མ་ཞུམ་པ་བྱ་དགོས། རྗེ་བཙུན་བྱམས་པ་མགོན་པོས་སྐད་ཅིག་རེ་རེ་ལ་སེམས་ཅན་མང་པོ་སངས་རྒྱས་འགྲོ་གི་ཡོད་ཅེས་གསུངས་པས་ག་རེ་བྱས་ནས་ངས་སངས་རྒྱས་སྒྲུབ་མི་ཐུབ་ཅེས་བསམས་ཏེ་སོ་སོའི་སེམས་ལ་སྤོབས་པ་བཟོ་དགོས། འཕགས་པ་ཀླུ་སྒྲུབ་ཀྱིས་ཀྱང་། སྔོན་མའི་སངས་རྒྱས་ཡོན་ཏན་ཆེན་པོ་ཡོད་པ་དེ་ཚོ་གནམ་ནས་མར་ཆར་པ་འབབ་པ་ལྟ་བུ་བབས་པ་མ་རེད་ལ་།
ས་ནས་ཡར་ལོ་ཏོག་སྐྱེ་བ་ནང་བཞིན་འཁྲུངས་ཡོང་བ་མ་རེད། ངེད་ཚོ་འདྲ་པོ་གཅིག་གིས་བྱང་ཆུབ་མཆོག་ཏུ་སེམས་བསྐྱེད་ཅིང་འབད་རྩོལ་བྱས་ཏེ་ལམ་ལ་བསླབས་ནས་སངས་རྒྱས་སོང་བ་རེད་ཅེས་གསུངས་པ་དང་། དེ་བཞིན་དུ་རྒྱལ་སྲས་ཆེན་པོ་ཞི་བ་ལྷས་ཀྱང་སྤྱོད་འཇུག་གི་ནང་དུ། འབུ་ཆུང་ཆུང་གིས་ཀྱང་རྩོལ་བ་བྱས་ན་སངས་རྒྱས་ཐོབ་ཐུབ་ཀྱི་རེད་ཅེས་སངས་རྒྱས་ཀྱིས་གསུངས་ཡོད་ཅེས་དང་། དེ་ལས་ཀྱང་མིས་སངས་རྒྱས་ཐོབ་བདེ་བ་ཡོད་རེད་ཅེས་གསུངས་ཡོད་རེད། དབང་པོ་འབྲིང་པོའི་བསླབ་བྱ་བཤད་ན། དུས་རྒྱུན་ནག་པོའི་ཆོས་བཞི་སྤོང་ཟེར་ཡག་དེ་ཚོ་གལ་ཆེན་པོ་རེད། སྐྱེ་བ་རྗེས་མ་བྱང་ཆུབ་ཀྱི་སེམས་ཐོབ་པ་ལ་ནག་པོའི་ཆོས་ཟེར་བ་བཞི་ཡོད་པ་དེ་ཚོ་སྤོང་དགོས་ཀྱི་ཡོད་རེད། ༡ སྐྱག་བརྫུན་བཤད་ནས་སྐྱེས་བུ་དམ་པ་དབུ་སྐོར་གཏོང་བ། ༢ བྱང་ཆུབ་སེམས་དཔའ་ལ་སྨོད་པའམ་སྐྱོན་བརྗོད་བྱེད་པ།
༣ དགེ་བ་བྱེད་མཁན་རྣམས་ལ་བྱེད་ཉེས་བྱས་པ་ཟེར་ཏེ་འགྱོད་པ་སྐྱེ་བཅུག་པ་དང་། ༤ སེམས་ཅན་རྣམས་ལ་གཡོ་སྒྱུ་བྱས་ནས་ངན་པ་བྱེད་པ་རྣམས་རེད། ཡང་དཀར་པོའི་ཆོས་བཞི་ཞེས་པ། ༡ བརྫུན་མི་སྨྲ་བ། ༢ སེམས་ཅན་རྣམས་ཐེག་པ་ཆེན་པོའི་ལམ་དུ་བཅུག་པ། ༣ བྱང་ཆུབ་སེམས་དཔའ་ལ་བསྟོད་པ་ཕུལ་བ། ༤ སེམས་ཅན་ལ་ལྷག་བསམ་བྱེད་པ་དེ་ཚོ་རེད། དེ་ནས་བསྲུང་བྱ་ལྟུང་བ་དེ་ལའང༌། སེར་སྣའི་སྒོ་ནས་ཆོས་མི་བཤད་པ་དང། སྦྱིན་པ་མི་གཏོང་བ་ལ་སོགས་པ་བཞི་ཡོད་རེད།
དེ་ཚོ་སྲུང་དགོས། སྨོན་པ་སེམས་བསྐྱེད་ཀྱི་བསླབ་བྱ་རྒྱས་པ་ནི་བྱམས་པ་དང་སྙིང་རྗེ་བསྒོམས། བླ་མ་བསྟེན། དཀོན་མཆོག་ལ་དད་པ་བྱེད་ཅིང་སྤྱིར་སེམས་བསྐྱེད་ཡོད་མཁན་ལ་བདུད་ཀྱི་བར་ཆད་བྱེད་ཀྱི་ཡོད་པས་བདུད་ཀྱི་བར་ཆད་གང་འདྲ་བྱེད་ཀྱི་འདུག་ཤེས་པ་བྱས། བདུད་ཀྱི་བར་ཆད་མི་འབྱུང་བ་སངས་རྒྱས་དང་བྱང་ཆུབ་སེམས་དཔའ་རྣམས་ལ་གསོལ་བ་འདེབས། འཇུག་པ་སེམས་བསྐྱེད་ཀྱི་བསླབ་བྱ་རྒྱས་པ་ལ་ཡན་ལག་བདུན་པ་དེ་ཤིན་ཏུ་གལ་ཆེན་པོ་གཅིག་ཡིན་གསུངས་པ་རེད། དེར་བརྟེན་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མདུན་དུ་ཡན་ལག་བདུན་པ་བྱེད་ཀྱི་ཡོད་བསམ་ནས་ཉིན་ལ་ཚར་གསུམ། མཚན་ལ་ཚར་གསུམ་བྱེད་དགོས་ཀྱི་རེད། ། བདག་གཞན་མཉམ་བརྗེའི་གོ་དོན་བཤད་པ། བདག་གཞན་མཉམ་པའི་དོན་བཤད་ན།
བདག་གཞན་མཉམ་པའི་བྱང་ཆུབ་ཀྱི་སེམས་ནི་སྒོམ་བདེ་པོ་རེད། བདག་བདེ་བ་འདོད་པ་བཞིན་ཏུ་སེམས་ཅན་ཐམས་ཅད་བདེ་བ་འདོད་ཀྱི་ཡོད་རེད། བདག་སྡུག་བསྔལ་མི་འདོད་པ་བཞིན་ཏུ་སེམས་ཅན་ཐམས་ཅད་སྡུག་བསྔལ་མི་འདོད་པ་གཅིག་པ་གཅིག་རྐྱང༌གོ་བརྡ་སྤྲད་བདེ་པོ་རེད། གོ་བརྡ་མ་འཕྲོད་ན་མི་གཉིས་སྐད་ཆ་བཤད་ན་ཐག་གཅོད་ཐུབ་ཀྱི་མ་རེད། དེ་ལྟར་ཡིན་པ་ར་འཕྲོད་ནས་ངས་ང་རང་དང་སེམས་ཅན་གཉིས་ཀའི་བདེ་བ་སྒྲུབ། རང་དང་སེམས་ཅན་གཉིས་ཀའི་སྡུག་བསྔལ་སྤོང་དགོས་སྙམ་སྟེ་བསམ་པ་ལ་བདག་གཞན་མཉམ་པའི་སེམས་ཟེར་གྱི་རེད། ། བདག་གཞན་བརྗེ་ཚུལ་བཤད་པ། བདག་གཞན་བརྗེ་བའི་སྐོར་ཞུ་རྒྱུ་ཡིན། བདག་གཞན་བརྗེ་བ་ཞེས་པའི་དོན་ནི། རང་གི་དགེ་བ་དང་བདེ་བ་གཉིས་སེམས་ཅན་ལ་སྦྱིན།
སེམས་ཅན་གྱི་མི་བདེ་བ་དང་སྡུག་བསྔལ་དེ་ཚོ་རང་ཉིད་ཀྱིས་ལེན་པ་སྟེ་གཙོ་བོ་དང་པོ་སེམས་ཀྱི་ཐོག་ཏུ་བརྗེ་བ་དང་། དེ་ནས་དངོས་སུ་ཡང་ལག་ལེན་བྱེད་དགོས་པ་རེད། དེ་ལ་བོད་པའི་མཁས་པ་ཁ་ཅིག་གིས་ཟེར་ན་རང་གཞན་གྱི་དགེ་བ་དང་སྡིག་པ། བདེ་བ་དང་སྡུག་བསྔལ་བརྗེ་ཐུབ་རྒྱུ་ཡོད་མ་རེད། དེས་ན་བདག་གཞན་བརྗེ་ཞེས་པའི་དོན་ནི་གཅེས་འཛིན་བརྗེ་བ་ལ་ཟེར་གྱི་རེད། དེ་ཡང་ཐོག་མ་མེད་པ་ནས་ད་ལྟའི་བར་དུ་རང་ལ་གཅེས་འཛིན་བྱེད་སྡོད་པ་དེ་ད་ཡལ་བར་བོར་ཏེ་སེམས་ཅན་གཞན་ལ་གཅེས་འཛིན་བྱེད་པ་ལ་ཟེར་གྱི་རེད་གསུངས་པ་རེད། ཡིན་ནའང་དཔལ་མགོན་ཀླུ་སྒྲུབ་ཀྱིས་དགེ་སྡིག་བརྗེ་དགོས་རེད་གསུངས་པ་དང་། རྒྱལ་སྲས་ཞི་བ་ལྷས་ཀྱང་བདེ་སྡུག་བརྗེ་དགོས་རེད་ཅེས་ཡང་ཡང་གསུངས་ཡོད་རེད། མདོར་ན་ཐམས་ཅད་བརྗེ་དགོས་ཀྱི་ཡོད་རེད། གཞན་གྱིས་མི་འདོད་པ་སྐྱོ་པོ་དེ་ཚོ་ཚང་མ་རང་གིས་ཚུར་ལེན།
འདོད་པ་ཐམས་ཅད་ཕར་གཞན་ལ་སྦྱིན་པ་ལ་གོམས་ཆ་སྤྲད་དགོས་ཀྱི་ཡོད་རེད། དཔེར་ན་རང་ལ་གོས་ཡག་པོ་ཡོད། གཞན་དག་ལ་སྐྱོ་བོ་ཡོད་ན་དེ་དག་བརྗེ། རང་གི་ཟ་མ་ཡག་པོ་ཡོད་པ་དེ་གཞན་ལ་ཟ་བཅུག གཞན་གྱི་ཟ་མ་ངན་ངོན་དེ་རང་གིས་བཟས། དེ་ཚོ་ཡང་བདེ་སྡུག་བརྗེ་བ་རེད། དེ་བཞིན་དུ་སྤྱོད་འཇུག་ནང་དངོས་སུ་བརྗེ་བའི་སྐོར་མང་པོ་གསུངས་པ་རེད། དཔེར་ན་གྲལ་ས་མཐོ་དམན་བརྗེ་བ་དང་། དུས་རྒྱུན་རང་གི་ཉེས་པ་དེ་སྦས། གཞན་གྱི་ཉེས་པ་དེ་ཁྱབ་བསྒྲག་བྱུང་ན་བསམ་པའི་རེ་བ་བྱེད་ཅིང།
སྐབས་བྱུང་ན་རང་གིས་ཉེས་པ་བྱས་པ་རྣམས་གཞན་གྱིས་བྱས་པ་རེད་ཅེས་ཁག་འདོགས་བྱེད་ཀྱི་ཡོད་རེད། བྱང་ཆུབ་སེམས་དཔས་རང་གིས་ཉེས་པ་བྱས་པ་དེ་མ་གསང་བར་གཞན་ལ་བཤད། གཞན་གྱིས་ཉེས་པ་བྱས་པ་དེ་རང་གིས་བྱས་པ་ཡིན་ཞེས་ལབ་པ་དེ་ཡང་དངོས་སུ་བརྗེ་བའི་ཚུལ་རེད། ནམ་རྒྱུན་དུ་བདག་གཅེས་འཛིན་གྱི་སེམས་ཀྱིས་རང་ལ་སྐད་གྲགས་བྱུང་ན་བསམ་པ་་དང་། མི་གཞན་རང་གི་ཁ་གཏད་དམ་དགྲ་ལྟ་བུའི་སྙན་གྲགས་དེ་ཁྱབ་བསྒྲག་མ་བྱུང་ན་བསམ་གྱི་ཡོད་རེད། ཡིན་ནའང་བདག་གཞན་བརྗེ་བ་སྒོམ་དུས་རང་གི་སྐད་གྲགས་ཟིལ་གྱིས་གནོན་ཐུབ་མཁན་གྱི་མི་གཞན་གྱི་བསྔགས་བརྗོད་བྱེད་པ་ལྟ་བུའི་ཉམས་ལེན་ལ་བརྩོན་དགོས། དེ་བཞིན་དུ་བདག་གཅེས་འཛིན་གྱིས་མི་གཞན་ལ་རང་ལ་ཕན་ཐོགས་པའི་ཅ་ལག་གང་དུ་འདུག་བརྟག་དཔྱད་བྱས། ཅ་ལག་དེ་འདྲ་ཡོད་ན་ཐབས་ཤེས་གཞན་མ་བྱུང་ནའང་རྐུན་མ་རྒྱབ་དགོས་ཀྱི་འདུག་བསམ། འཕྲོག་དགོས་ཀྱི་འདུག་བསམས་ཏེ་ཐོབ་ཐབས་བྱེད་ཀྱི་ཡོད་རེད། ད་དེ་བརྗེས་ཏེ་གཞན་ལ་ཕན་ཐོགས་པའི་ཅ་ལག་རང་ལ་གང་འདུག་བལྟས།
དེ་སེམས་ཀྱི་སྟེང་ནས་ངེས་པར་གཏོང་མ་ཐུབ་ནའང་རང་གིས་རང་ལས་འཕྲོགས་ཏེ་གཞན་ལ་གཏོང་དགོས་ཀྱི་ཡོད་རེད། བདག་གཞན་མ་བརྗེ་ན་ཉེས་པའམ་སྐྱོན་གང་ཡོད་རེད་ཟེར་ན། སངས་རྒྱས་ཐོབ་ཐུབ་ཀྱི་མ་རེད་གསུངས་པ་རེད། ཚེ་འདི་ལ་ཡང་སྐྱིད་པོ་ཡོང་གི་མ་རེད། དཔེར་ན་མི་ཁག་གཅིག་སོ་སོ་མ་གཏོགས་གཞན་དག་ཕ་མ་དང་སྤུན་མཆེད་ལ་སོགས་པ་ལ་བསམ་བློ་མི་གཏོང་མཁན་དེ་འདྲ་ཡོད་རེད། དེའི་རིགས་ལ་ཚེ་འདི་ལ་ཐམས་ཅད་དགྲར་ལངས། ཁོ་རང་གཅིག་པུར་ལུས། གྲ་མ་འགྲིགས་པ་དང༌། དཀའ་ལས་ཁག་པོ་གཅིག་གི་ནང་མི་ཚེ་སྐྱེལ་དགོས་ཀྱི་ཡོད་རེད། མི་ཕལ་ཆེ་བ་དེ་ང་རང་ལེགས་པོ་བྱེད་དགོས།
རྒྱལ་ཁ་ང་རང་ལ་ཐོབ་དགོས། ང་རང་སྐད་གྲགས་ཆེ་བ་བྱེད་དགོས་བསམ་གྱི་ཡོད་རེད། སོ་སོ་རྐྱང་པ་གཅེས་པོ་བྱེད་པའི་བསམ་བློ་དེ་ཚོ་ལ་བརྟེན་ནས་འཁྲུགས་པ་ཐམས་ཅད་ཡོང་གི་ཡོད་རེད། ཕ་དང་བུ་འཁྲུགས། དཔོན་དང་གཡོག་འཁྲུགས། དགེ་རྒན་དང་དགེ་ཕྲུག་དང་བཟའ་ཚང་ནང་ཕན་ཚུན་འཁྲུགས་པ་སོགས་འཁྲུགས་པའི་ཉེས་པ་ཐམས་ཅད་དེ་ལས་ཡོང་གི་ཡོད་རེད། དེར་བརྟེན་བདག་གཅེས་འཛིན་དེའི་གཉེན་པོ་ལ་བྱང་ཆུབ་ཀྱི་སེམས་སྒོམ་དགོས་གསུངས་པ་རེད། ཡིན་ནའང་གོ་བ་ལེན་སྟངས་འདི་འདྲ་བྱེད་དགོས་རེད། བདག་འཛིན་སྤངས་པ་ཙམ་ལ་ངོ་མཚར་རྒྱུ་ཡོད་མ་རེད། ཉན་ཐོས་དགྲ་བཅོམ་པས་ཀྱང་བདག་འཛིན་སྤངས་ཚར་ཡོད་རེད།
དེའི་སྟེང་དུ་གཞན་གཅེས་འཛིན་བྱེད་པ་དང༌། གཞན་ཕན་བྱེད་པ་དེ་ཐེག་པ་ཆེན་པོའི་ལུགས་རེད། བདག་གཞན་བརྗེ་བ་སྒོམ་སྟངས་དེ་བྱམས་པ་སྒོམ་སྟངས་དང་གཅིག་པ་རེད། རྩ་བའི་མ་ནས་ཕྱོགས་གསུམ་བགོས་ཏེ་སྒོམ་གྱི་ཡོད་རེད། དཔེར་ན་མ་ལ་སོགས་པའི་སེམས་ཅན་རྣམས་མདུན་དུ་དམིགས་ཏེ་སེམས་ཅན་འདི་རྣམས་ཀྱི་རྒྱུད་ཀྱི་སྡུག་བསྔལ་ཐམས་ཅད་དང༌། སྡུག་བསྔལ་གྱི་རྒྱུ་ཉོན་མོངས་པ་ལ་སོགས་པ་རྣམས་དང་སྣོད་ཀྱི་འཇིག་རྟེན་སྐྱོ་པོ་ཡིན་པ་ལ་སོགས་པའི་སྐྱོན་ཐམས་ཅད་རང་ལ་ཐོབ་པར་ཤོག་བསམ། དེ་ཡི་རྐྱེན་པས་སེམས་ཅན་ཐམས་ཅད་ཉོན་མོངས་པ་དང་སྡུག་བསྔལ་མེད་པ་འགྲོ་བར་ཤོག་བསམ། བདག་གཞན་བརྗེ་བ་ལ་ལེན་པ་དང་གཏོང་བའི་བྱ་བ་གཉིས་ཡོད་རེད། ལེན་པ་ལ་ཆ་མཚོན་ན་སངས་རྒྱས་དང་བླ་མ་གཉིས་ཀྱི་རྩ་ནས་བླང་རྒྱུ་ཡོད་མ་རེད། སངས་རྒྱས་ལས་བླང་རྒྱུའི་མི་འདོད་པ་གང་ཡང་ཡོད་མ་རེད།
བླ་མ་ལ་གུས་ཞབས་ཞུས་པ་ཡིན་པ་རེད། དེ་མིན་སེམས་ཅན་ཐམས་ཅད་དང་བྱང་ཆུབ་སེམས་དཔའ་ས་བཅུ་པའི་བར་ཐམས་ཅད་ལས་ཚུར་སྐྱོན་གྱི་ཆ་རྣམས་བླང་དགོས། གཉིས་པ་གཏོང་བའི་སྐབས་སངས་རྒྱས་ལའང་གཏོང་ཆོག་གི་ཡོད་རེད། ཐམས་ཅད་ལ་གཏོང་གི་ཡོད་རེད། དེ་ནས་རང་གི་དགེ་བ་དང་བདེ་བ་ཡོངས་རྫོགས་སེམས་ཅན་ཐམས་ཅད་དང༌། སངས་རྒྱས་ལ་ཕུལ་གྱི་ཡོད་བསམ། རང་གི་དགེ་བ་ཆ་ཚང་གཅིག་སེམས་ཅན་རེ་རེ་ལ་སྤྲད་ཀྱི་ཡིན་བསམ། དེ་བྱིན་པའི་རྐྱེན་གྱིས་སེམས་ཅན་དེ་རྣམས་གནས་སྐབས་གཟུགས་པོ་བདེ་པོ་དང་སེམས་བདེ་པོ། དཔལ་འབྱོར་ལོངས་སྤྱོད་གྲ་འགྲིགས་པོ། དེ་བཞིན་དུ་སངས་རྒྱས་ཐོབ་པའི་ནང་གི་ཆ་རྐྱེན་སྙིང་རྗེ་དང་དད་པ་ལ་སོགས་པ་དང༌།
ཕྱིའི་ཆ་རྐྱེན་བླ་མ་དང༌ཆོས་གྲོགས། དངུལ་ལ་སོགས་པ་གང་དགོས་ནའང་གྲ་འགྲིགས་ནས་སངས་རྒྱས་ཐོབ་ལ་ཉེ་བར་གྱུར་སོང་བསམ། མཚམས་རེར་ལེན་པའི་གནས་སྐབས་ན། སེམས་ཅན་རྣམས་ཀྱི་སྡིག་པ་དང་སྡུག་བསྔལ་ཐམས་ཅད་འོད་ཁ་དོག་ནག་པོའི་རྣམ་པར་བྱུང་ནས་རང་གི་སྙིང་ཁ་ལ་ཐིམ་ནས་སེམས་ཅན་ཐམས་ཅད་ཀྱི་མི་འདོད་པ་ཐམས་ཅད་རང་ལ་སྨིན་སོང་བསམ། ཕར་གཏོང་དུས་རང་གི་སྙིང་ཁ་ནས་འོད་དཀར་པོ་སོང་ནས་སེམས་ཅན་ཐམས་ཅད་ལ་ཕོག་ནས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་སོང་བསམ། མཚམས་རེར་ཉམས་ལེན་འདི་དང་འབྲེལ་བའི་སངས་རྒྱས་ཀྱི་གསུང་མདོའི་ཚིག་དང་། ཀླུ་སྒྲུབ་ཀྱི་གསུང་དེ་འདྲ་སྐྱོར་དགོས་ཀྱི་ཡོད་རེད། དཔེར་ན་ཚུར་ལེན་པའི་གནས་སྐབས་ན། མ་གྱུར་འགྲོ་བའི་སྡུག་བསྔལ་བདག་ལ་སྨིན། ཞེས་པའི་ཚིག་རྐང་པ་གཅིག་པུ་འདི་ཚར་མང་པོ་བརྗོད།
ཕྲེང་བར་བགྲང༌སྟེ་ཚར་བརྒྱ་ཙམ་བརྗོད། དེའི་སྐབས་སུ་ཐམས་ཅད་ཚུར་རང་ལ་སྨིན་བྱུང་བསམ་པ་བྱས། དེ་ནས་ཕར་གཏོང་བའི་གནས་སྐབས་ན། བདག་གི་བདེ་དགེས་མ་རྣམས་བདེ་གྱུར་ཅིག། ཅེས་བརྗོད་དེ་བདེ་བ་དང་དགེ་བ་གཏོང་གི་ཡོད། དེས་མ་ཐམས་ཅད་བདེ་པོ་ཆགས་སོང་བསམ། དེ་ཚར་གྲངས་མང་པོ་བསགས། ཚར་འབུམ་མང་པོ་གསོག་དགོས་རེད། དེས་སེམས་ལ་འགྱུར་བ་འགྲོ་གི་རེད། གལ་ཆེན་པོ་གཅིག་སྤྱོད་འཇུག་ལེའུ་གསུམ་པའི་ནང་།
བདག་གི་ལུས་དང་ལོངས་སྤྱོད་དང༌། ། དུས་གསུམ་དགེ་བའི་དངོས་པོ་རྣམས། ། ཞེས་གསུངས་པའི་དོན་བཞིན་དུ་རང་གིས་ད་ཕན་ཆད་ལུས་དང་ལོངས་སྤྱོད། དུས་གསུམ་གྱི་དགེ་བའི་རྩ་བ་ཐམས་ཅད་སེམས་ཅན་རེ་རེ་ལ་ཚ་ཚང་བ་རེ་སྦྱིན་ཐུབ་པར་ཤོག་ཅེས་སྨོན་ལམ་དང་། སྦྱིན་གྱི་ཡིན་ཞེས་དམ་བཅའ་བྱས་པ་རེད། དེ་བྱས་ནས་ག་རེ་དྲན་དགོས་རེད་ཟེར་ན། རང་ཉིད་སེམས་ཅན་མགོན་མེད་པ་རྣམས་ཀྱི་མགོན་དུ་གྱུར། ཆུ་ལ་འགྲོ་མཁན་ཚོའི་ཟམ་པར་གྱུར། ཁང་པ་དགོས་མཁན་ལ་ཁང་པ། མར་མེ་དགོས་མཁན་ལ་མར་མེ།
ཡང་ལོངས་སྤྱོད་དབུལ་པོ་ཚོ་ལ་རིན་པོ་ཆེ་རྩ་ཆེན་པོ། དཔག་བསམ་གྱི་ཤིང་ལྟ་བུར་གྱུར་སོང་བསམ་དྲན་དགོས་ཀྱི་ཡོད་རེད། ཆེད་དུ་གཏད་ནས་སྒོམ་གྱི་ཡོད་ས་རེད། དཔེར་ན་ང་དཔག་བསམ་གྱི་ཤིང་ཡིན། རིན་པོ་ཆེའི་ནོར་བུ་ཡིན། དེས་སེམས་ཅན་གྱི་དོན་མང་པོ་བྱེད་ཀྱི་ཡོད་བསམ། དངོས་གནས་བྱང་ཆུབ་སེམས་དཔའི་ལམ་ཉམས་ལེན་བྱས་ན། སྤྱོད་འཇུག་ནང་དཔེར་ན་ས། ཆུ། མེ།
རླུང་སྟེ་འབྱུང་བ་བཞི་པོ་དེ་དག་གིས་ཕྱོགས་མང་པོ་ནས་སེམས་ཅན་གྱི་དོན་བྱེད་ཀྱི་ཡོད་རེད། ནམ་མཁའ་སྟོང་པས་ལས་ཀའི་གོ་སྐབས་སྤྲོད་ཀྱི་ཡོད་པ་དེ་བཞིན་དུ་ངའི་ལུས་དང༌། ལོངས་སྤྱོད་དང༌། དུས་གསུམ་གྱི་དགེ་རྩ་གསུམ་པོ་རྣམས་ཀྱིས་སེམས་ཅན་ཐམས་ཅད་ལ་ཕྱོགས་མང་པོ་ནས་སངས་མ་རྒྱས་ཀྱི་བར་དུ་ཕན་ཐོགས་པར་ཤོག་བསམ་དགོས་ཀྱི་ཡོད་རེད། དཔེར་ན་ཟ་མ་ཟ་དུས་ཟ་མ་ཡག་པོ་འདུག་ན་ཟ་མ་ཡག་པོ་ཐོབ་པའི་དགེ་རྩ་དེ་སེམས་ཅན་ཐམས་ཅད་ལ་ཐོབ་པར་ཤོག་བསམ། ཟ་མ་སྡུག་པོ་འདུག་ན་ཟ་མ་སྡུག་པོ་ཟ་དགོས་པའི་སེམས་ཅན་ཐམས་ཅད་ཀྱི་ལས་ངན་པ་དེ་ང་ལ་སྨིན་པར་ཤོག་བསམ། ཡོངས་རྫོགས་དེ་འདྲ་རེད། བཟང་ངན་གཉིས་ཀྱི་ནང་ནས་ངན་པ་ཐམས་ཅད་ང་ལ་ཡོང་བར་ཤོག། བཟང་པོ་ཐམས་ཅད་གཞན་ལ་ཐོབ་པར་ཤོག་བསམ། གསེར་གླིང་པས་རང་སྡུག་པོ་བྱུང་ན་སེམས་ཅན་ཐམས་ཅད་ཀྱི་སྡུག་པོ་རང་ལ་སྨིན་པར་ཤོག
སྡུག་བསྔལ་གྱི་རྒྱ་མཚོ་སྐམ་འགྲོ་བར་ཤོག་ཅེས་དང་། རང་སྐྱིད་པོ་བྱུང་ན་སྐྱིད་པོ་འདི་འདྲ་སེམས་ཅན་ཐམས་ཅད་ཀྱིས་ཐོབ་པར་ཤོག བདེ་བ་དང་དགའ་བ་དང་སྐྱིད་པས་ནམ་མཁའ་ཁེངས་འགྲོ་བར་ཤོག་ཅེས་བསམ་དགོས་ཀྱི་རེད་གསུངས་པ་རེད། ། བདག་གཞན་བརྗེ་བའི་ཕན་ཡོན་བཤད་པ། བདག་གཞན་བརྗེ་བའི་ཕན་ཡོན་ཞུ་རྒྱུ་ཡིན། མར་གྱུར་འགྲོ་བའི་སྡུག་བསྔལ་བདག་ལ་སྨིན་ལ་ཞེས་པའི་བདག་གཞན་བརྗེ་བའི་ཚིག་དེ་འདོན་པ་དང་མཉམ་དུ་དེའི་དོན་ཚར་གཅིག་ཧྲིབ་ཙམ་སྒོམ་པའམ་བསམ་པ་ལ་བསོད་ནམས་ཚད་མེད་པ་ཡོད་ཅེས་གསུངས་པ་རེད། སྤྱོད་འཇུག་དང་སྡོམ་གསུམ་རབ་དབྱེ་གཉིས་ཀའི་ནང་བདག་གཞན་བརྗེ་བའི་བྱང་ཆུབ་ཀྱི་སེམས་ཀྱི་ཉམས་ལེན་ནི་སངས་རྒྱས་ཐོབ་པའི་མྱུར་ལམ་མམ་ལམ་མགྱོགས་ཤོས་དང་། གསང་བའི་ལམ་ཡང་ཡིན་གསུངས་པ་རེད། གང་ཡིན་ཟེར་ན། བསོད་ནམས་མ་བསགས་པ་རྣམས་ཀྱིས་དེ་ལ་མོས་པ་བྱེད་ཁག་པོ་ཡོད་རེད།
དེར་མ་ཟད་སངས་རྒྱས་ཀྱི་བསྟན་པའི་སྙིང་པོའང་ཡིན་གསུངས། མདོར་ན་མདོ་ནས་སྟོན་པའི་ཐར་པའི་ལམ་ལས་བདག་གཞན་བརྗེ་བ་འདི་མཐོ་ཤོས་རེད། ཆོས་རྗེ་ས་སྐྱ་པཎྜི་ཏས། བྱང་ཆུབ་སེམས་ཀྱི་རྒྱབ་སྐྱོར་ལ་རང་དོན་བྱེད་པའི་ཉེས་དམིགས་སམ་སྐྱོན་དང༌། གཞན་དོན་བྱེད་པའི་དགེ་མཚན་ནམ་ཕན་ཡོན་ཤེས་དགོས་གསུངས་པ་རེད། ཐེག་ཆེན་སེམས་བསྐྱེད་གལ་ཆེན་པོ་དེ་འདྲ་བྱེད་དགོས་པའི་རྒྱུ་མཚན་གང་རེད་ཟེར་ན། རྒྱུ་མཚན་མང་པོ་ཡོད་རེད། སེམས་བསྐྱེད་ཀྱི་དམིགས་ཡུལ་སེམས་ཅན་རྣམས་ཀྱིས་ད་ལྟ་རང་ཉིད་འཁོར་བ་ན་འཁོར་བའི་གནས་སྐབས་ན་རང་གི་མ་ལ་སོགས་པ་བྱེད་པའི་སྒོ་ནས་རང་ལ་ཕན་ཆེན་པོ་འདོགས་ཤིང་། ལམ་ཉམས་སུ་ལེན་པའི་སྐབས་སུའང་སེམས་ཅན་ལ་བརྟེན་ནས་བྱམས་པ། སྙིང་རྗེ།
བྱང་ཆུབ་ཀྱི་སེམས། ཕ་རོལ་དུ་ཕྱིན་པ་དྲུག་དང་བསྡུ་བའི་དངོས་པོ་བཞི་བཅས་དེ་ཚོ་ཡོང་གི་ཡོད་རེད། སངས་རྒྱས་ཐོབ་དགོས་ན་སེམས་ཅན་རྣམས་དགའ་པོ་དང་མགུ་བོ་བྱས། སེམས་ཅན་གྱི་དོན་མ་བྱས་པར་སངས་རྒྱས་ཐོབ་ཐབས་ཡོད་མ་རེད། བསོད་ནམས་གསོག་པའི་ཡུལ་སེམས་ཅན་དང༌། སངས་རྒྱས་གཉིས་ཡོད་རེད། སངས་རྒྱས་ལ་བརྟེན་ནས་དད་པ་དང༌། ཕྱག་འཚལ་བ་ལ་སོགས་པའི་བསོད་ནམས་ཡོང་གི་ཡོད་རེད། དེས་ན་སངས་རྒྱས་ནི་བསོད་ནམས་ཀྱི་ཞིང་གཅིག་རེད། སེམས་ཅན་ལ་བརྟེན་ནས་བྱམས་པ།
སྙིང་རྗེ། བྱང་ཆུབ་ཀྱི་སེམས། ཕ་རོལ་ཏུ་ཕྱིན་པ་དྲུག་གི་སྦྱིན་པ་དང་ཚུལ་ཁྲིམས་སོགས་དང་བསྡུ་བའི་དངོས་པོ་བཞི་བཅས་དེ་ཚོ་ཡོང་གི་ཡོད་རེད། དེར་བརྟེན་སེམས་ཅན་རྣམས་ཀྱང་བསོད་ནམས་གསོག་པའི་ཞིང་གཅིག་རེད། སེམས་ཅན་རྣམས་ལ་བདེ་བ་མེད། སྡུག་བསྔལ་ཡོད། བདེ་བ་འདོད་ཅིང་སྡུག་བསྔལ་མི་འདོད་པ་ཡིན་པས་བྱམས་སྙིང་རྗེ། བྱང་ཆུབ་ཀྱི་སེམས་སྒོམ་པ་ནི་ལམ་ཤིན་ཏུ་ཡག་པོ་རེད། སྤྱོད་འཇུག་ནང་རང་དོན་བྱེད་པའི་ཉེས་དམིགས་དང༌། གཞན་དོན་བྱེད་པའི་ཕན་ཡོན་མང་པོ་འགྲན་བསྡུར་བྱས་ནས་གསུངས་ཡོད་རེད།
དེ་ཚོའི་ནང་ནས་ཁ་ཤས་ཞུ་རྒྱུ་ཡིན། སོ་སོ་མི་ལས་མཐོ་བ་བྱེད་དགོས་བསམ་པ་ཡིན་ན་ངན་འགྲོར་སྐྱེ། མཐོ་རིས་ཐོབ་པ་ཡིན་ནའང་དམའ་པོ་ཆགས་ཀྱི་རེད་གསུངས་པ་རེད། བྱང་ཆུབ་སེམས་དཔས་དམན་ས་ཟིན་དགོས་ཀྱི་ཡོད་རེད། རང་ཉིད་ལམ་ཁ་གཙང་མ་བྱེད་མཁན་གྱི་ཕྱག་བརྡར་བ་ཞིག་ཡིན་དྲན་དགོས། དེའི་དོན་དག་གང་རེད་ཟེར་ན། ཕྱག་བརྡར་བ་ལ་དེ་ལས་མཐོ་བོ་བྱེད་དགོས་བསམ་པའི་བསམ་བློ་མེད་པ་རེད། དེའི་ཕྱིར་བྱང་ཆུབ་སེམས་དཔས་རྟག་ཏུ་དམན་ས་བཟུང་སྟེ་ངའི་འོག་ཏུ་འགྲོ་མཁན་གང་ཟག་སུ་ཡང་མེད། ངའི་འོག་ཏུ་འགྲོ་མཁན་ཆུ་མ་གཏོགས་མེད་བསམ་དགོས་ཀྱི་རེད་གསུངས་པ་རེད། དེ་འདྲ་བྱེད་དུས་རང་ལས་གཞན་མཐོ་འདོད་བྱེད་པ་རེད།
དེས་རང་ཉིད་སྐྱེ་བ་རྗེས་མར་མཐོ་རིས་ལ་སྐྱེ་དུས་གོ་གནས་མཐོན་པོ་ཡོད་མཁན་ཆགས་ཀྱི་རེད་གསུངས་པ་རེད། རང་གི་དོན་དག་ལ་གཞན་ལ་གནོད་འཚེ་བྱས་ན་དམྱལ་བ་ལ་སོགས་པའི་སྡུག་བསྔལ་ཡོང་བ་དང་། གཞན་གྱི་དོན་དག་ལ་རང་ལ་གནོད་པ་བྱས་ན་ཕུན་སུམ་ཚོགས་པ་ཡོང་གི་རེད་གསུངས་པ་རེད། མི་གཞན་རང་གིས་གཡོག་རྒྱུགས་བཅུག་པ་ཡིན་ན་སྐྱེ་བ་རྗེས་མ་མང་པོར་རང་གཡོག་པོ་ཆགས་ཀྱི་རེད། རང་གིས་མི་ཡི་གཡོག་ཕར་བྱེད་པ་ཡིན་ན་རྗེས་མ་དཔོན་པོ་ཆགས་ཐུབ་ཀྱི་རེད། མདོ་གཅིག་གི་ནང་ལ་གསུངས་ཀྱི་འདུག སེམས་དེ་ཡག་པོ་ཡོང་ཐབས་ག་འདྲ་བྱེད་དགོས་རེད་ཟེར་ན། གཞན་ལ་གུས་ཞབས་བྱེད་ཅིང་རང་ཁྱད་དུ་གསོད་པ་ཡང་ནས་ཡང་དུ་གོམས་དགོས་ཀྱི་རེད་གསུངས་པ་རེད། བདག་ཅག་སྟོན་པས་ཁོང་སྔོན་མ་བྱང་ཆུབ་སེམས་དཔའ་ཡིན་པའི་སྐབས་ལ་ཁོང་གི་གྲོགས་པོ་ཚོ་ལ་སེམས་དམའ་པོ་བྱས། ལུས་པོས་ཕྱག་འཚལ།
ངག་གིས་བསྟོད་པ་བྱེད་ཀྱི་ཡོད། དེས་ཁོང་སངས་རྒྱས་པའི་སྐབས་སེམས་ཅན་ཚང་མས་གུས་ཞབས་བྱེད་པ་མ་ཟད་ཤིང་དང་མེ་ཏོག་སོགས་ཀྱིས་ཀྱང་གུས་ཞབས་ཞུ་གི་ཡོད་ཅེས་གསུངས་པ་རེད། དེ་བཞིན་དུ་ང་རྒྱལ་བྱས་ཏེ་གཞན་ལ་ཁྱད་གསོད་དཔེར་ན་འདིས་ཆོས་ཤེས་ཀྱི་མི་འདུག གང་ཡང་འཇོན་གྱི་མི་འདུག ལྐུགས་པ་རེད་བསམས་ཏེ་བརྙས་བཅོས་བྱས་ན་སྐྱེ་བ་རྗེས་མ་རང་ལྐུགས་པར་འགྱུར་གྱི་རེད། དེ་ལ་རྒྱུ་མཐུན་གྱི་འབྲས་བུ་ཟེར་གྱི་རེད། གཞན་དག་གཟུགས་མཛེས་པོ་མི་འདུག ང་གཟུགས་མཛེས་པོ་ཡིན་བསམས་ན་རྗེས་མ་གཟུགས་སྡུག་པོ་ཆགས་ཀྱི་ཡོད་རེད། གཞན་དག་མི་ཡི་གཡོག་པོ་རེད། གཞན་གྱི་ཟ་མ་ཟ་མཁན་ཡིན་པས་སྐྱོ་པོ་རེད།
ང་ཕྱུག་པོ་ཡིན། དཔོན་པོ་ཡིན་བསམ་ན་རྗེས་མ་སོ་སོ་སྐྱོ་པོར་འགྱུར་གྱི་ཡོད་རེད། དེ་ལ་སོགས་པ་རང་གཅེས་འཛིན་གྱི་སྐྱོན་དང་གཞན་གཅེས་པར་འཛིན་པའི་དགེ་མཚན་རྣམས་ཀྱི་དོན་ཞི་བ་ལྷས་འབོར་སྡོམ་གནང་སྟེ། མདོར་ན་ཐུབ་པས་གཞན་དོན་བྱས་པའི་རྒྱུ་མཚན་གྱིས་སངས་རྒྱས་སོང་བ་རེད། སོ་སོ་སྐྱེ་བོས་རང་དོན་བྱེད་པ་དེས་འཁོར་བར་འཁྱམ་སྡོད་པ་རེད་ཅེས་ཤུགས་ཆེན་པོ་གསུངས་པ་རེད། ། ཕར་ཕྱིན་དྲུག་གི་ངོ་བོ་དང་ཕན་ཡོན་མདོར་བསྟན་པ། ད་ཐེག་པ་ཆེན་པོའི་ལམ་ངོ་མ་དེ་ཕ་རོལ་ཏུ་ཕྱིན་པ་དྲུག་ཡིན་པས་དེའི་སྐོར་བསྡུས་བསྡུས་བྱས་ནས་ཞུ་རྒྱུ་ཡིན། ཕ་རོལ་ཏུ་ཕྱིན་པ་ཞེས་པའི་ཕ་རོལ་ཟེར་ན་སྲིད་པ་དང་ཞི་བ་གཉིས་ཀྱི་ཕ་རོལ་རྫོགས་པའི་སངས་རྒྱས་ཀྱི་ས་ལ་གསུངས་པ་ཡིན་པ་རེད། དེ་ཐོབ་པའི་ཐབས་ཡིན་སྟབས་ཕ་རོལ་ཏུ་ཕྱིན་པ་ཟེར་བ་རེད། སྦྱིན་པ་ནི།
གཞན་དོན་དུ་རང་ལ་ཡོད་པ་གཞན་ལ་གཏོང་དགོས་བསམ་པའི་སེམས་པ་ལ་ཟེར་བ་རེད། བྱ་བ་ལ་ལྟོས་ནས་བཤད་པ་ཡིན་ཕྱིར་ཕ་རོལ་ཏུ་ཕྱིན་པ་དྲུག་ཆ་ལ་སེམས་པ་གསུངས་ཀྱི་འདུག སྦྱིན་པའི་མི་མཐུན་ཕྱོགས་སེར་སྣ་རེད། སེར་སྣའི་རྒྱུ་ནི། ལོངས་སྤྱོད་ལ་ཆགས་པ་རེད། སེར་སྣ་ཟེར་མཁན་དེ་ཉེས་པ་ཆེན་པོ་རེད། དེའི་འབྲས་བུར་ཡི་དྭགས་ལ་སྐྱེ་ཡི་ཡོད་རེད་ལ་མཐོ་རིས་ལ་སྐྱེས་ནའང་དབུལ་པོ་ཆགས་ཀྱི་ཡོད་རེད། ལོངས་སྤྱོད་ལ་ཞེན་ཆགས་ཆེན་པོ་བྱས་ན་ཉེས་དམིགས་ཆེན་པོ་རེད། ཆགས་ཞེན་བྱས་ནས་སྡོད་པའི་རྐྱེན་གྱིས་ཆོས་སྒྲུབ་པའི་གོ་སྐབས་མི་ཐོབ་པས་ཐར་པ་ཐོབ་ཀྱི་མ་རེད་གསུངས་པ་རེད། སྤྱིར་སྦྱིན་པ་ལ་མ་དག་པ་དང་དག་པའི་དབྱེ་བ་གཉིས་ཡོད་རེད།
མ་དག་པའི་སྦྱིན་པ་ཟེར་དུས་དཔེར་ན་ཆང་དང་། ཤ་དང་དུག་དང་། རབ་བྱུང་ལ་ཕྱི་དྲོའི་ཞལ་ལག་ཕུལ་བ་ལྟ་བུ་དེ་ཚོ་རེད། སྦྱིན་པ་ལ་མཐོ་རིས་ཐོབ་པའི་སྦྱིན་པ་ཡང་ཡོད་རེད་ལ། ཉན་ཐོས་ཀྱི་འབྲས་བུ་ཐོབ་པ་ལ་སོགས་པ་སྣ་ཚོགས་ཡོད་རེད། དེའི་ནང་ནས་སྦྱིན་པའི་ཕ་རོལ་ཏུ་ཕྱིན་པ་ཟེར་མཁན་དེ་སངས་རྒྱས་ཐོབ་པའི་སྦྱིན་པ་ལ་ཞུ་གི་ཡོད་རེད། དེ་ལ་སྦྱོར་དངོས་མཇུག་གསུམ་ཚང་དགོས་གསུངས་འདུག སྦྱོར་བ་ལ་ཕ་རོལ་ཏུ་ཕྱིན་པའི་དགེ་བ་ཐམས་ཅད་ཀྱི་མགོ་ལ་སེམས་ཅན་ཐམས་ཅད་ཀྱི་དོན་དུ་སངས་རྒྱས་འཐོབ་པར་བྱ། དེའི་ཆེད་དུ་སྦྱིན་པ་ལ་སོགས་པའི་བསྒྲུབ་བྱ་དགེ་བ་འདི་དང་འདི་བྱའོ་བསམ་པའི་སེམས་བསྐྱེད་བྱེད་དགོས་ཀྱི་ཡོད་རེད། ཆེ་ཆུང་གང་གཏོང་ནའང་འདྲ།
བར་དུ་སྟེ་དགེ་བ་དེ་རྣམས་དངོས་སུ་བྱེད་པའི་རིང་ལ་སྦྱིན་པ་ལ་སོགས་པའི་བྱ་རྒྱུའི་དགེ་བ་རྣམས་སྟོང་པ་ཉིད་ཡིན་བསམ་པ་སྟོང་ཉིད་ཀྱིས་རྩིས་ཟིན་པ་ཞིག་དགོས་ཀྱི་ཡོད་རེད། མཇུག་ལའང་སངས་རྒྱས་འཐོབ་པའི་རྒྱུར་འགྱུར་བར་ཤོག་བསམ་པའི་བསྔོ་བ་བྱེད་དགོས་ཀྱི་ཡོད་རེད། དེ་གསུམ་ཚང་བའི་སྒོ་ནས་སྦྱིན་སོགས་དྲུག་བསྒྲུབས་ན་ཐེག་པ་ཆེན་པོའི་ཆོས་སམ་ལམ་ཆ་ཚང་ཞིག་ཆགས་ཀྱི་ཡོད་རེད། དབྱེ་བ་བྱས་ན་སྦྱིན་པ་ལ་གསུམ་ཡོད་རེད། དེའི་ནང་ནས་ཆོས་ཀྱི་སྦྱིན་པ་གཏོང་དུས་ཆོས་ཉན་མཁན་རྣམས་ཀྱི་མ་རིག་པ་ལ་སོགས་པའི་ཉོན་མོངས་དང་བྲལ་ན་སྙམ་པ་དང་དེའི་ཆེད་དུ་ཆོས་འཆད་སྙམ་པའི་སྙིང་རྗེའི་ཀུན་སློང་གི་སྒོ་ནས། འཆད་རྒྱུའི་ཆོས་ཀྱང་མ་ནོར་བར་བྱས་ཏེ་འཆད་པ་ལ་ཆོས་ཀྱི་སྦྱིན་པ་ཟེར་གྱི་རེད། དཔེར་ན་ཆོས་བཤད་པའི་སྒོ་ནས་རང་ལ་རྙེད་པ་ཐོབ་མི་ཡོང་ངམ། གུས་ཞབས་ཐོབ་མི་ཡོང་ངམ། དེར་མ་ཟད་ཆོས་ཡག་པོ་བཤད་པ་ལ་བརྟེན་ནས་མཁས་པ་འདུག་ཟེར་མི་ཡོང་ངམ། ཐུགས་རྗེ་ཆེ་ཟེར་མི་ཡོང་ངམ་བསམ་པ་སོགས་དེ་འདྲའི་བསམ་བློ་བྱུང་ན།
བསམ་བློའམ་ཀུན་སློང་དེ་ཚོ་རྙེད་བཀུར་ལ་ཆགས་པ་ཡིན་ཞིང་། དེ་འདྲའི་བསམ་བློའི་སྒོ་ནས་ཆོས་འཆད་མཁན་རྣམས་ནི། ཚེ་འདི་ལ་ཞེན་ན་ཆོས་པ་མིན་ཟེར་མཁན་དེར་འགྱུར་གྱི་ཡོད་རེད། ཞེན་པ་བཞི་བྲལ་གྱི་གདམས་ངག་ནི་རང་གི་བྱ་རྒྱུའི་ཆོས་སམ་ཉམས་ལེན་ལ་ཞུས་དག་བྱེད་པར་ཧ་ཅང་ཕན་པོ་ཡོད་རེད། ཐེག་ཆེན་གྱི་ལམ་ལ་སློབ་པའི་ཆོས་པས་རང་གི་ཆོས་གང་བྱས་ཀྱང་ཞེན་པ་བཞི་དང་བྲལ་བ་ཞིག་བྱུང་འདུག་མི་འདུག་བརྟག་དཔྱད་བྱེད་དགོས་ཀྱི་ཡོད་རེད། ཟང་ཟིང་གི་སྦྱིན་པ་ནི། ལོངས་སྤྱོད་སྟེར་བ་ལ་ཟེར་གྱི་ཡོད་རེད། དང་པོར་སྦྱིན་པ་གཏོང་བ་ལ་གཏོང་རྒྱུའི་ཕྱི་ནང་གི་དངོས་པོ་ལ་ཆགས་ཞེན་གྱི་རྩ་བ་ལ་བརྟེན་པའི་སེར་སྣ་ལ་གོམས་ཤུགས་ཆེན་པོ་ཡོད་པའི་རྐྱེན་གྱིས་སེམས་པས་ཉན་ཁག་པོ་བྱེད་ཀྱི་ཡོད་རེད། སྦྱིན་པ་གཏོང་མ་འདོད་པའི་དབང་དུ་ཕྱིན་ཏེ་གཏོང་ཧ་ཅང་ཁག་པོ་ཡོད་རེད། ཡིན་ནའང་སྦྱིན་པ་གཏོང་བའི་ལས་ཀ་བཟང་པོ་ལ་སློབ་སྦྱོང་ངམ་སྦྱོང་བརྡར་སྤྲད་དགོས་ཡིན་པ་རེད།
དང་པོ་སྦྱིན་པ་གཏོང་དགོས་ཀྱི་འདུག་སེམས་པའི་བསམ་བློ་ཡོང་ཐབས་བྱེད་དགོས་ཀྱི་ཡོད་རེད། དཔེར་ན་སློང་མཁན་གཅིག་མཐོང་བྱུང་ན་འདི་ང་ལ་གནོད་སྐྱེལ་མཁན་ནམ་སེམས་སུན་པོ་བཟོ་མཁན་ཞིག་རེད་བསམ་པ་གཅིག་ཡོང་གི་ཡོད་རེད། འོན་ཀྱང་བསམ་བློ་དེའི་དབང་དུ་མ་སོང་བར་འདི་གནོད་སྐྱེལ་མཁན་མ་རེད། ཕན་འདོགས་མཁན་རེད། འདི་བསོད་ནམས་གསོག་བཅུག་མཁན། སངས་རྒྱས་མགྱོགས་པོ་ཐོབ་བཅུག་མཁན་རེད། དེར་བརྟེན་འདི་ཕན་ཐོགས་བྱེད་མཁན་རེད་བསམས་ཏེ་སེམས་མ་འཁྲུགས་པར་དགའ་པོ་བྱེད་དགོས་ཀྱི་ཡོད་རེད། བསམ་བློ་དེ་འདྲ་རང་གི་སེམས་ལ་འཆར་བ་ལ་ནམ་རྒྱུན་དུ་སྦྱིན་པ་གཏོང་བའི་ཕན་ཡོན་དང་སེར་སྣ་བྱེད་པའི་སྐྱོན་མདོ་དང་བསྟན་བཅོས་རྣམས་ལས་གསུངས་པ་རྣམས་ཡང་ནས་ཡང་དུ་དྲན་དགོས། རབ་བྱུང་རྣམས་ཀྱིས་ཟང་ཟིང་གི་སྦྱིན་པ་གཏོང་མི་རུང་གསུངས་པས་དེ་ལ་དོ་ཁུར་བྱེད་དགོས་མེད་པ་འདྲ། དཔལ་འབྱོར་འདུ་འགོད་བྱེད་སྟངས་སྐོར་བསམ་བློ་གཏོང་དགོས་མ་རེད།
དེ་ལས་ཀྱང་བསྒྲུབ་བྱ་གལ་ཆེ་བ་ཚུལ་ཁྲིམས་སྲུང་རྒྱུ་དང༌། ཐོས་བསམ་སྒོམ་གསུམ་བྱེད་རྒྱུ་རྣམས་ཡིན་གསུངས་པ་རེད། ཟང་ཟིང་གི་སྦྱིན་པ་གཏོང་བསྡད་ན་གལ་ཆེ་བའི་ཐོས་བསམ་སྒོམ་པའི་བྱ་བ་ལ་བར་ཆད་བྱེད་ཀྱི་རེད་གསུངས་པ་རེད། འོན་ཀྱང་ཆོས་ཀྱི་སྦྱིན་པ་གཏོང་དགོས་ཀྱི་ཡོད་རེད། སྤྱིར་སྦྱིན་པ་གཏོང་ཐུབ་པ་ལ་ནམ་རྒྱུན་བསམ་བློ་གཏོང་དུས་དྲན་དགོས་པ་འདི་ཡིན་ཞེས་མདོ་གཅིག་གི་ནང་གསུངས་པ་རེད། རྒྱུ་ནོར་ཁྱིམ་ན་གསོག་འཇོག་བྱས་ཏེ་བཞག་པ་ལ་སོ་སོའི་སྐྱེ་བོ་རྣམས་ཀྱིས་བསྔགས་བརྗོད་བྱེད་ཀྱི་ཡོད་རེད། སྦྱིན་པ་གཏོང་བ་ལ་སངས་རྒྱས་ཀྱིས་བསྔགས་བརྗོད་བྱེད་ཀྱི་ཡོད་རེད་ཅེས་བསམ། རྒྱུ་ནོར་ནང་ལ་བཞག་བཞག་པ་དེ་འཁོར་བའི་རྒྱུ་རེད། སྦྱིན་པ་གཏོང་བ་ནི་སངས་རྒྱས་ཐོབ་པའི་རྒྱུ་རེད་བསམ། ནང་ལ་བཞག་བཞག་པ་དེ་རང་རྐྱང་པའི་ཡིན་པའི་ངེས་པ་ཡོད་མ་རེད།
རྐུན་མ་ལ་སོགས་པའི་ཐུན་མོང་བར་གྱུར་པ་རེད། སྦྱིན་པ་བཏང་བཞག་ན་དགེ་བ་རྐུན་མས་འཕྲོག་ཐུབ་ཀྱི་མེད་པས་རང་གི་འགྱུར་གྱི་ཡོད་རེད་བསམ། ལོངས་སྤྱོད་ཟེར་མཁན་དེ་གསོག་མཁན་སོ་སོས་བསགས་པ་རེད་དེ་བེད་སྤྱོད་གཞན་དག་གིས་བྱེད་སྲིད་ཀྱི་རེད་ཅེས་བསམ་པ་ལ་སོགས་པ་མང་པོ་གསུངས་འདུག དེ་ནས་དངོས་གཞི་སྦྱིན་པ་གཏོང་བའི་ལས་ལ་དངོས་སུ་སྦྱོང་བརྡར་སྤྲོད་པའི་སྐབས་ལ་དང་པོ་གཏོང་རྒྱུའི་དངོས་པོ་ལ་ཆུང་ཆུང་ནས་ཡར་གོམས་དགོས་ཀྱི་ཡོད་པ་རེད། དང་པོ་ནས་ཆེན་པོ་གཅིག་གཏོང་ཐབས་བྱས་ན་རྗེས་མ་འགྱོད་པ་སྐྱེས། དེ་ནས་མཚམས་བཞག་འགྲོ་གི་ཡོད་རེད། དེས་ན་དང་པོ་དངོས་པོ་ཆུང་ཆུང༌། དཔེར་ན་ཆུ་རྫ་མ་གང་དང་ཟ་མ་ཁམ་གང་ལྟ་བུ། དངུལ་ཆུང་ཤོས་འདྲ་པོ། དང་པོ་འདི་འདྲ་བྱས་ཏེ་གཏོང༌།
དེ་ནས་རིམ་གྱིས་ཆེ་བ་གཏོང་བ་ལ་བསླབས་ཏེ་ཐམས་ཅད་གཏོང་དགོས་ཀྱི་ཡོད་རེད། དེ་བཞིན་དུ་གཏོང་སའི་ཡུལ་ལ་དང་པོ་ཆོས་ཕྱོགས་དང་འབྲེལ་བ་བླ་མ་དགེ་བཤེས་དགེ་འདུན་པ་ལ་གཏོང་ཐུབ། སེམས་ཅན་དཀྱུས་མ་ཉམས་ཐག་ལ་སྦྱིན་མི་ཐུབ་པ་ཡིན་ན། ཆོས་ཕྱོགས་ལ་སྔ་མ་ལས་ལེགས་ཙམ་གཏོང༌། དེ་ནས་རིམ་པས་ཐམས་ཅད་ལ་གཏོང༌བ་ལ་སློབས། དེ་བཞིན་དུ་དུས་ཚོད་ལྟ་བུ་ལ་ཆ་མཚོན་ན། དང་པོ་ཚེས་བཟང་དུས་བཟང་ལྟ་བུ་ལ་སྦྱིན་པ་གཏོང༌། དེ་ནས་ཚེས་བཟང་མ་ཡིན་པའི་ཉིན་མ་དེ་རིང་ཡང་སྦྱིན་པ་གཏོང་བསམ་པ་བྱས་ཏེ་དུས་ཚོད་ཐམས་ཅད་ལ་སྦྱིན་པ་གཏོང༌བ་ལ་བསླབ་དགོས། སྦྱིན་པ་གཏོང་ཡག་ངེས་པར་མགོ་འཛུགས་བྱེད་དགོས་རེད། འདི་གལ་ཆེན་པོ་རེད།
སངས་རྒྱས་ཐོབ་པའི་རྒྱུ་དྲུག་གི་དང་པོ་དེ་རེད། སྦྱིན་པ་མ་བཏང་ན་སྐྱེ་བ་ཕྱི་མ་རྣམས་སུ་མི་ལ་སྐྱེས་ནའང་དབུལ་པོ་ཆག་གི་ཡོད་རེད། ལོངས་སྤྱོད་མེད་ན་སྐྱིད་པོ་ཡོད་མ་རེད། དེའི་ཕྱིར་སྦྱིན་པ་གཏོང་བའི་ལས་བཟང་པོ་དེ་ད་ལྟ་ནས་མགོ་འཛུགས་དགོས་རེད། སྦྱིན་པ་གཏོང་དུས་སློང་མོ་བ་ལ་བརྙས་བཅོས་བྱས་ཏེ་བཀའ་བཀྱོན་བཏང་ནས་སྤྲད་རྒྱུ་ཡོད་མ་རེད། བརྙས་བཅོས་བྱས་ན་ཉེས་པ་ཡོང་གི་ཡོད་རེད། སེམས་ཀྱི་གཏིང་ནས་དགའ་པོ་བྱས། གདོང་པར་འཛུམ་ཡོད་པ་བྱས་ཏེ་ཡག་པོ་བྱས་ནས་གུས་ཞབས་བྱས་ཏེ་བཏང་བ་ཡིན་ན་དེ་ལ་ཕན་ཡོན་གཅིག་ཡོང་གི་ཡོད་རེད། སོ་སོ་ལ་དུས་ཚོད་ཡོད་ན་སོ་སོ་རང་གི་ལག་པས་གཏོང་དགོས་ཀྱི་ཡོད་རེད། དེ་ལའང་དགེ་མཚན་གཅིག་ཡོད་རེད།
དེ་བཞིན་དུ་སྤྲད་རྒྱུ་ཡོད་ན་རྗེས་མ་སྤྲད་ཟེར་རྒྱུ་ཡོད་མ་རེད། ཁ་ཐུག་ལ་སྤྲད་དགོས་ཀྱི་ཡོད་རེད། ཅ་ལག་སྐྱོ་བ་རྣམས་བདམས་ཏེ་སྤྲད་རྒྱུ་ཡོད་མ་རེད། ཡག་ཤོས་དེ་སྤྲད་དགོས་ཀྱི་ཡོད་རེད། ཡིན་ནའང་སོ་སོས་ཉམས་སུ་ལེན་པའི་སྦྱིན་སོགས་དྲུག་པོ་གང་ཡིན་ནའང་ཕ་རོལ་ཏུ་ཕྱིན་པར་འགྱུར་བ་ལ་ཡོན་ཏན་ནམ་ཁྱད་ཆོས་བཞི་ཚང་དགོས་ཀྱི་རེད་ཅེས་བྱམས་པ་མགོན་པོས་གསུངས་པ་རེད། དཔེར་ན་སྦྱིན་པ་གསུམ་ལས་གང་ཉམས་སུ་ལེན་པ་ཡིན་ནའང་དེའི་མི་མཐུན་པའི་ཕྱོགས་སེར་སྣ་བཅོམ་ཐུབ་པ་དང། སྦྱིན་པ་སྟོང་པ་ཉིད་ཡིན་བསམ་པའི་ཤེས་རབ་ཀྱིས་རྩིས་ཟིན་པ་དང་། སེམས་ཅན་གྱི་འདོད་པ་རྫོགས་པར་བྱེད་ཐུབ་པ་དང། དེས་གཏོང་ཡུལ་གྱི་བློ་མགུ་པོ་བྱས་ཏེ་རིམ་གྱིས་ཐེག་པ་གསུམ་གང་རུང་གི་ལམ་ལ་བཅུག་དགོས་ཀྱི་ཡོད་རེད། དེ་བཞིན་དུ་རང་གི་སྦྱིན་པ་དེ་སྐྱོན་བདུན་ནམ་ཆགས་པ་བདུན་དང་བྲལ་བའམ་མེད་པ་ཞིག་ཡོང་ཐབས་བྱེད་དགོས་ཀྱི་ཡོད་རེད།
དེ་ཡང་ཆགས་པའི་སྐྱོན་བདུན་ནི། ༡ ལོངས་སྤྱོད་ལ་ཆགས་པ་དང་། ༢ རྗེས་མ་སྤྲོད་ཀྱི་ཡིན་བསམ་པ་ཕྱི་བཤོལ་ལ་ཆགས་པ་དང། ༣ ཏོག་ཙམ་བཏང་ནས་དེས་ཆོག་པར་འཛིན་པ་དང། ༤ སྦྱིན་པ་དེའི་ལན་ཚེ་འདི་ལ་སྤྲད་ཡོང་བསམ་པ་ལན་ལ་རེ་བ་དང། ༥ ཚེ་ཕྱི་མ་ལ་དེའི་འབྲས་བུ་བཟང་པོ་ཐོབ་ཡོང་བསམ་པ་རྣམ་སྨིན་ལ་རེ་བ་སྟེ་དེ་གཉིས་ཀྱིས་སྐྱོན་ཆེན་པོ་བྱེད་ཀྱི་ཡོད་རེད། ལན་དང་རྣམ་སྨིན་ལ་རེ་བ་བྱེད་པ་ནི་ཚོང་པའི་ལས་ཀ་རེད་གསུངས་པ་རེད། བྱང་ཆུབ་སེམས་དཔའི་ལམ་མ་རེད། སྦྱིན་པ་གཏོང་དུས་སྦྱིན་པ་དེའི་དགེ་བའི་རྩ་བའི་འབྲས་བུ་དང་བཅས་པ་ཁྱེད་ལ་སྤྲད་ཀྱི་ཡིན་བསམ་དགོས་ཀྱི་ཡོད་རེད། དེ་ནས་མི་མཐུན་ཕྱོགས་ལ་ཆགས་པ་ཟེར་དུས་སེར་སྣས་གཏོང་མ་འདོད་པ།
བདུན་པ་རྣམ་སྨིན་ལ་ཆགས་པ་ཟེར་བ་དེ་ལ་ཉན་ཐོས་ཀྱི་འབྲས་བུ་ཐོབ་འདོད་དང༌། སྦྱིན་པའི་འཁོར་གསུམ་ལ་སྒྱུ་མ་ལྟ་བུར་མ་བསམས་ནས་ཞེན་འཛིན་བྱེད་པ་དང་གཉིས་ཡོད་རེད། དེར་མ་ཟད་ཕར་ཕྱིན་རེ་རེ་ལ་དྲུག་དྲུག་ཚང་བའི་ཉམས་ལེན་བྱེད་པ་ལ་སློབ་པ་འདི་ཡང་གལ་ཆེན་པོ་རེད། དེ་མ་བྱས་ན་སྐྱོན་མང་པོ་ཆགས་ཡོང་གི་ཡོད་རེད། དྲུག་ཚང་བ་དཔེར་ན་སྦྱིན་པ་ཞིག་གཏོང་ན་དེ་སྦྱིན་པ་བྱས། དེ་ལ་ཉན་ཐོས་ཀྱི་འབྲས་བུ་ཐོབ་འདོད་མ་བྱས་པ་དང་ཚེ་འདི་ལ་ཞེན་པ་མ་བྱས་པ་ལྟ་བུ་དེ་ཚུལ་ཁྲིམས་རེད། ཡང་སློང་མཁན་གྱིས་ཚིག་རྩུབ་བཤད་ན་ཁོང་ཁྲོ་མ་བྱས་པ་དེ་བཟོད་པ་དང། སྦྱིན་པ་གཏོང་བ་ལ་དགའ་པོ་བྱེད་པ་ནི་བརྩོན་འགྲུས་དང་། སངས་རྒྱས་ཐོབ་པའི་རྒྱུ་ཡིན་བསམ་སྟེ་སངས་རྒྱས་ཐོབ་པའི་རྒྱུ་ལ་བསྔོ་བ་བྱེད་པ་ནི་བསམ་གཏན་དང་། སྦྱིན་པ་སྟོང་པ་ཉིད་བསམ་པ་དེ་ཤེས་རབ་སྟེ་དྲུག་ཚང་བ་རེད།
སྦྱིན་པ་གསུམ་ཡོད་པའི་ནང་ནས་གཅིག་དེ་གོང་དུ་བཤད་མི་འདུག དེ་མི་འཇིགས་པའི་སྦྱིན་པ་ཟེར་གྱི་རེད། མི་འཇིགས་པའི་སྦྱིན་པ་ནི་རྒྱལ་པོའི་ཆད་པ་ལས་སྲུང་སྐྱོབ་བྱེད་པ་ལྟ་བུ། མེ་དང་ཆུ་ཡི་གནོད་པ་ལས་སྲུང་སྐྱོབ་བྱེད་པ་དང། ཕྱི་མ་ངན་སོང་ལས་སྲུང་སྐྱོབ་བྱེད་པ་རྣམས་ཡིན་གསུངས་ཀྱི་ཡོད་རེད། ཕར་ཕྱིན་དྲུག་གི་ཕན་ཡོན་མཉམ་པོར་བཤད་ན། མདོ་གཅིག་ནང་གསུངས་འདུག དེ་སྡུམ་བདེ་པོ་འདུག་བསམ་བྱུང༌། སེར་སྣ་ལ་སོགས་པ་མི་མཐུན་པའི་ཕྱོགས་འཇོམས་པ་དང་གཅིག སངས་རྒྱས་ཐོབ་པར་བྱེད་པ་དང་གཉིས།
ཚེ་འདི་ལ་རང་དང་གཞན་ལ་ཕན་ཐོགས་ཡོད་པ་དང་གསུམ། སྐྱེ་བ་ཕྱི་མ་ཕན་ཆད་ལ་འབྲས་བུ་ཡག་པོ་ཡོང་བ་དང་བཞི་ཡོད་པ་དེ་ཚོ་སེམས་ལ་ཉར་རོགས་གནང་། ཆོས་ཞུས་པ་དེ་ཚེ་འདི་ལ་མ་ཞེན་པ། འཁོར་བ་ལ་མ་ཞེན་པར་སངས་རྒྱས་ཐོབ་པའི་དོན་དུ་ཡིན་བསམ་པ་གནང་རོགས་གནང༌། ཇོ་ནང་ཀུན་དགའ་གྲོལ་མཆོག་གིས་བོད་ནང་གྲགས་པའི་ཁྲིད་རྣམས་ཚུར་བསྡུས་ནས་ཁྲིད་བརྒྱ་ཐམ་པ་བཟོས་པ་རེད།

དེ་ལ་ཇོ་ནང་ཁྲིད་བརྒྱ་ཟེར་བ་དེང་སང་ཆོས་ལུགས་བཞི་ཀས་འཆད་ཉན་གནང་གི་ཡོད་རེད། ཞེན་པ་བཞི་བྲལ་དེ་ཁོང་བློ་ཆོས་སུ་འགྲོ་བར་ཕན་ཐོགས་ཆེན་པོ་བྱུང་བ་དེའི་བཀའ་དྲིན་རྗེས་དྲན་གྱི་ཆེད་དུ་ཁྲིད་ཐམས་ཅད་ཀྱི་མགོ་ལ་བཞག་པ་ཡིན་གསུངས་པ་རེད། འཛིན་པ་བྱུང་ན་ལྟ་བ་མིན་ཞེས་པའི་དོན་རྒྱས་པར་བཤད་པ། དེ་རིང་ཕ་རོལ་ཏུ་ཕྱིན་པ་གཞན་དག་བཞག་ནས་བསམ་གཏན་དང་ཤེས་རབ་བམ། ཞི་གནས་དང་ལྷག་མཐོང་གི་སྐོར་དཀའ་ལས་ཁག་པོ་ཡིན་པས་དེ་ཚོའི་སྐོར་ཞུ་རྒྱུ་ཡིན། དུས་ཚོད་བྱུང་ན་གཞན་དག་ཀྱང་ཞུ་བསམ་པ་ཡིན། བསམ་གཏན་དང་ཞི་གནས་མ་བསྒོམས་པའི་སྐྱོན་གང་ཡོད་རེད་ཟེར་ན། དེ་ཡི་མི་མཐུན་ཕྱོགས་གཉིས་ལས་རྣམ་གཡེངས་ཀྱིས་ཉོན་མོངས་པ་ཚང་མའི་སྒོ་ཕྱེ་བཞག་གི་ཡོད་རེད། དཔེར་ན་རང་དོན་དུ་ཁ་ཏོན་གང་བྱས་ནའང་སེམས་དེ་རྣམ་པར་གཡེངས་བསྡད་ན་ཕན་ཐོགས་ཆེན་པོ་མེད་པ་འདྲ། བསོད་ནམས་བརྟན་པ་ཞུ་རྒྱུའི་ལམ་འབྲས་ཀྱི་བླ་མ་ཞིག་ཡོད་རེད། ཁོང་གིས་དུས་གསུམ་དུ་སེམས་རྣམ་པར་གཡེངས་པའི་ལུས་ངག་གི་ལས་ལ་ཕན་པ་གང་ཡང་ཡོད་མ་རེད།
དབུ་མའི་གཞུང་ལ་ཐོས་བསམ་རྒྱ་ཆེན་པོ་བྱས་ན་ལྟ་བ་གོ་ཐུབ་ཀྱི་ཡོད་རེད་ཅེས་གསུངས་པ་རེད། འདི་ཧ་ཅང་གནད་འགག་ཆེན་པོ་གསུངས་པ་རེད། གང་ཡིན་ཞེ་ན། ལྷག་མཐོང་སྒོམ་པའི་སྔོན་དུ་ལྟ་བ་ཐོབ་དགོས་ཀྱི་ཡོད་རེད། ལྟ་བ་མ་རྙེད་ན་ལྷག་མཐོང་སྒོམ་པ་མེད་ཅིང་དེ་མ་བསྒོམས་ན་གནས་ལུགས་དངོས་སུ་རྟོགས་ཐུབ་ཀྱི་ཡོད་མ་རེད། དེའི་རྐྱེན་པས་ཉོན་མོངས་སྤོང་མི་ཐུབ། སྡུག་བསྔལ་ཡང་སྤོང་ཐུབ་ཀྱི་མ་རེད། ཞི་གནས་སྒོམ་པའི་སྒོ་ནས་བསམ་གཏན་གྱི་སེམས་མ་ཐོབ་ན་མངོན་ཤེས་ཡོང་རྒྱུ་ཡོད་མ་རེད། མངོན་ཤེས་མེད་ན་གཞན་དོན་ཚད་ལྡན་བྱེད་རྒྱུ་དེ་དཀོན་པོ་རེད། སྒོམ་བྱས་ཏེ་རང་གི་སེམས་ཀྱི་སྟེང་དུ་ཞི་ལྷག་གི་ལམ་གྲུབ་ན་དེ་ནས་ཐར་པ་དང་ཐམས་ཅད་མཁྱེན་པ་གང་བསྒྲུབ་དགོས་ནའང་དཀའ་ལས་མེད་པའི་ཐོག་ནས་སྒྲུབ་ཐུབ་ཀྱི་ཡོད་རེད།
བསམ་གཏན་གྱི་ངོ་བོ་ནི། སེམས་དགེ་བའི་དམིགས་པ་གཅིག་གི་སྟེང་དུ་ཡུན་རིང་དུ་གནས་པ་ལ་ཟེར་བ་རེད། དེ་ལ་དབྱེ་བ་བྱས་ན་གསུམ་ཡོད་རེད་གསུངས་པ་རེད། མཐོང་ཆོས་བདེ་གནས་ཀྱི་བསམ་གཏན་ཞེས་བསམ་གཏན་སྒོམ་དུས་ལུས་དང་སེམས་ལ་ཆགས་ཞེན་མེད་པའི་བདེ་བ་ཡོད་ཅིང་། ཚེ་འདི་ལ་བདེ་པོ་བྱེད་ཀྱི་ཡོད་པས་དེ་ལ་མཐོང་ཆོས་བདེ་གནས་ཟེར། གཉིས་པ་ཡོན་ཏན་མངོན་པར་འགྲུབ་པའི་བསམ་གཏན་ནི། ཐུན་མོང་དང་ཐུན་མོང་མ་ཡིན་པའི་ཏིང་ངེ་འཛིན་ཚད་མེད་པ་གཅིག་བྱང་ཆུབ་སེམས་དཔའ་རྣམས་ལ་ཡོད་ཅིང་། དེ་དག་ལ་བརྟེན་ནས་ཡོན་ཏན་མང་པོ་ཐོབ་པས་ན་ཡོན་ཏན་མངོན་པར་འགྲུབ་པའི་བསམ་གཏན་ཟེར་གྱི་ཡོད་རེད། གསུམ་པ་གཞན་དོན་སྒྲུབ་པའི་བསམ་གཏན་ནི། ཏིང་ངེ་འཛིན་གྱི་སྟོབས་ཀྱིས་ནད་ལ་སོགས་པ་ཞི་བ།
ཚེ་རིང་པོ་དང་། དཔལ་འབྱོར་ཆེན་པོ་ལ་སོགས་པ་གང་དགོས་པ་རྣམས་ཏིང་ངེ་འཛིན་གྱི་སྟོབས་ཀྱིས་བྱེད་ཀྱི་ཡོད་རེད། དེ་ལ་གཞན་དོན་བྱེད་པའི་ཏིང་ངེ་འཛིན་ཟེར་གྱི་ཡོད། ཏིང་ངེ་འཛིན་སྒོམ་པ་ལ་དང་པོ་ཞི་གནས་ཀྱི་རྒྱུ་ཚོགས་ཐབས་ཤེས་བྱེད་དགོས་ཀྱི་རེད་གསུངས་པ་རེད། རྒྱུ་ཚོགས་གྲ་སྒྲིག་མ་བྱས་པར་ལོ་སྟོང་ཕྲག་སྒོམ་ན་ཡང་ཞི་གནས་ཐོབ་ཀྱི་མ་རེད་ཅེས་ཇོ་བོ་རྗེས་གསུངས་པ་རེད། རྒྱུ་རྐྱེན་དྲུག་ཚང་དགོས་ཀྱི་རེད་ཅེས་ཀ་མ་ལ་ཤཱི་ལ་དང་ཐོགས་མེད་གཉིས་ཀས་གསུངས་པ་རེད། དང་པོ་སྒོམ་རྒྱག་སའི་ས་ཆ་ཡག་པོ་དགོས་ཀྱི་རེད་གསུངས་པ་རེད། ས་ཆ་དེར་མཐུན་རྐྱེན་འགྲུབ་ལས་སླ་པོ། དུག་སྦྲུལ་གདུག་པ་ཅན་ལ་སོགས་པ་དེ་འདྲས་ལུས་པོ་ལ་གནོད་པ་མི་བྱེད་ས། ཉིན་མོ་མི་དང༌།
མཚན་མོ་སྒྲ་མེད་ས། གལ་ཆེ་ཤོས་དེ་ཆོས་ཀྱི་གྲོགས་པོ་ཡག་པོ་ལྟ་བ་དང་སྤྱོད་པ་མཐུན་པ་ཡིན་པ། ཡོན་ཏན་ཡག་པོ་ཡོད་མཁན། ཁྱད་པར་དུ་ཆོས་བྱེད་མཁན། དེའི་གམ་ན་བསྡད་ན་ཡོན་ཏན་དང་ཆོས་འགོས་ཡོང་མཁན། ཏིང་ངེ་འཛིན་སྒོམ་མྱོང་མཁན། ཉམས་ཡོད་མཁན། དེ་འདྲའི་གྲོགས་པོའམ་ཡང་ན་བླ་མ་འཚོལ་དགོས་ཀྱི་ཡོད་རེད། གཉིས་པ་ནི་འདོད་པ་ཆུང་ཆུང་དགོས་གསུངས་པ་རེད། འདོད་པ་ཆུང་ཆུང་ཟེར་ན་ད་ལྟའི་འཚོ་བ་མཐུན་རྐྱེན་གང་ཡོད་པ་འདི་ལས་ལེགས་པ་དགོས།
འདི་ལས་མང་བ་དགོས་མི་བསམ་པ་ལ་ཟེར་གྱི་རེད། གསུམ་པ་ཆོག་ཤེས་པ་ཟེར་ན་འདི་ཡིས་འགྲིགས་ཀྱི་འདུག་བསམ་པ་དེ་རེད། བཞི་པ་འཇིག་རྟེན་གྱི་ལས་མི་བྱེད་ཅིང། དགོན་པའི་སྐོར་ལ་སོགས་པའི་བསམ་བློ་མེད་མཁན། གསར་འགྱུར་མི་ཉན། གང་ལྟར་སྤྲོས་པ་ཐམས་ཅད་བཞག་ནས་འོན་པ་དང་ལོང་བ་ནང་བཞིན་བསྡད་དགོས་ཀྱི་རེད། ལྔ་པ་གལ་ཆེ་ཤོས་དེ་ཚུལ་ཁྲིམས་གཙང་མ་དགོས་པ་ཡིན། སྡོམ་པ་གང་བླངས་ཡོད་ནའང་དེ་གཙང་མ་བསྲུངས༌། ཚུལ་ཁྲིམས་ནི་ཏིང་ངེ་འཛིན་གྱི་རྒྱུ་ཐུན་མོང་མ་ཡིན་པ་རེད། དཔེར་ན་ཕར་ཕྱིན་དྲུག་སྔ་མ་སྔ་མ་རྒྱུ།
ཕྱི་མ་ཕྱི་མ་འབྲས་བུ་ཡིན་པ་ནང་བཞིན་བསླབ་པ་གསུམ་གྱི་དང་པོ་ཚུལ་ཁྲིམས། དེ་ནས་ཏིང་ངེ་འཛིན། དེ་ནས་ཤེས་རབ་རྣམས་ཀྱང་སྔ་མ་སྔ་མ་རྒྱུ་དང་ཕྱི་མ་རྣམས་འབྲས་བུ་རེད། ཕར་ཕྱིན་དྲུག་གི་ནང་ནས་ཕར་ཕྱིན་དང་པོ་བཞི་པོ་དེ་བསམ་གཏན་གྱི་རྒྱུ་རེད། ལྔ་པ་འདིའི་སྐོར་ཞི་བ་ལྷས་སྤྱོད་འཇུག་བསམ་གཏན་ལེའུའི་ནང་དུ་མང་པོ་གསུངས་འདུག ཞི་གནས་སམ་བསམ་གཏན་བསྒོམ་པ་ལ་འཇིག་རྟེན་དང་རྣམ་རྟོག་སྤོང་དགོས་ཀྱི་རེད་གསུངས་པ་རེད། འཇིག་རྟེན་ཟེར་ན་རང་དང་འབྲེལ་བའི་གཉེན་ཉེ་དུ་དང་བཤེས་སམ་གྲོགས་པོ་གྲོགས་མོ་ཡིན་པའི་སེམས་ཅན་ལ་འདོད་ཆགས་དང༌། ལོངས་སྤྱོད་ལ་ཆགས་པ་ལ་ཟེར། རྣམ་རྟོག་ཟེར་ན་དེ་གཉིས་མིན་པའི་བསམ་བློ་མི་དྲན་དགུ་དྲན་ལ་ཟེར་བ་རེད། ས་ཆ་དབེན་པར་བསྡད་ནའང་ནང་གི་རྣམ་རྟོག་དེ་ཚོ་མ་སྤངས་ན་ཇོ་བོ་འཁྱགས་པ་ནང་ལ་སྡོད་བསྡད་པ་འདྲ་པོ་སྐྱོན་ཆེན་པོ་བྱེད་ཀྱི་ཡོད་པས་དེ་ཚོ་སྤོང་དགོས་ཀྱི་རེད་གསུངས་པ་རེད།
བསམ་གཏན་ལས་འཕྲོས་ཏེ་དངོས་སུ་བསྒོམ་ལ་སྦྱོར་ཚུལ་བཤད་པ། སྒོམ་ལ་དངོས་སུ་སྦྱོར་བའི་སྐོར་བཤད་ཀྱི་ཡིན། ཁང་པ་ཡག་པོ་གཅིག་གི་ནང་ལ་གདན་ཡག་པོ་གདིང༌། མདུན་དུ་མཆོད་པ་བཤམས། ཁྱད་པར་དུ་སྤོས་མ་སྤར་ན་ཡག་པོ་ཡོད་ཀྱི་རེད། དེ་ནས་སྔོན་མ་ཞེན་པ་བཞི་བྲལ་གྱི་མགོ་དེ་ཚོ་ཚང་མ་དྲན་དགོས་རེད། མ་གཞི་འཆི་བ་མི་རྟག་པ་དང་དལ་འབྱོར་རྙེད་དཀའ་ལ་སོགས་པ་དེ་ཚོ་དུས་རྒྱུན་དུ་སེམས་ཀྱི་ཐོག་ཏུ་དྲན། བྱམས་སྙིང་རྗེ་ལ་སོགས་པའང་དྲན་ཏེ། ཁ་ཏོན་འདོན་ན་ངེས་པར་སེམས་ལ་འགྱུར་བ་འགྲོ་གི་ཡོད་རེད། ཡག་པོ་ཆགས་པ་གཏན་འཁེལ་བ་རེད།
དེ་ནས་སྐྱབས་འགྲོ་དང་མཇུག་ལ་གསོལ་འདེབས། སེམས་བསྐྱེད་དང་། ཡན་ལག་བདུན་པ། ཁྱད་པར་དུ་གསོལ་འདེབས་སྐབས་ཞེན་པ་བཞི་བྲལ་གྱི་གསོལ་འདེབས་ནང་ནས་"འཁྲུལ་སྣང་དབྱིངས་སུ་ཞི་བར་བྱིན་གྱིས་རློབས་"ཞེས་པ་འདི་མང་བ་འདོན། གསོལ་འདེབས་འདི་དམིགས་བསལ་ཞིག་རེད། དེ་རྣམས་བྱེད་དགོས། ད་ལྟ་ང་ཚོས་ཞི་ལྷག་གི་སྐོར་ཁྲིད་རྒྱུ་དེ་འཛིན་པ་བྱུང་ན་ལྟ་བ་མིན་ཞེས་པ་དེའི་དོན་རེད། ཞི་གནས་དང་ལྷག་མཐོང་གཉིས་ཀྱི་སྒོ་ནས་ཁྲིད་དགོས་ཀྱི་ཡོད་རེད། ཞི་གནས་སྒོམ་དུས་དམིགས་རྟེན་གྲ་སྒྲིག་བྱེད་དགོས་ཀྱི་རེད། དམིགས་རྟེན་ལ་སྤྱིར་མི་འདྲ་བ་མང་པོ་ཡོད་ས་རེད།
ཁ་ཕྱིར་བལྟས་སངས་རྒྱས་ཀྱི་སྐུ། ཟད་པར་གྱི་སྐྱེ་མཆེད་སྒོམ་ན་ས་ཆུ་འདྲ་པོ། ཁ་ནང་བལྟ་ལ་ལུས་པོ་ཀེང་རུས་སུ་སྒོམ་པ། དབུགས་སམ་རླུང་ལ་ཡིད་རྟེན་བྱེད་པ་ལྟ་བུ་དེ་འདྲ་དམིགས་རྟེན་མང་པོ་གསུངས་ཡོད་རེད། དེའི་ནང་ནས་ཐུན་མོང་དུ་སངས་རྒྱས་ཀྱི་སྐུ་ལ་དམིགས་རྟེན་བྱས་ནས་བསྒོམས་ན་སངས་རྒྱས་ལ་དད་པ་སྐྱེ་བ་ལྟ་བུའི་དགེ་མཚན་མང་པོ་ཡོད་རེད་གསུངས་པ་རེད། དེས་ན་སངས་རྒྱས་ཀྱི་སྐུ་བྲིས་བཞག་པའམ་བླུགས་སྐུ་དེ་འདྲ་མཐོ་དམན་མཚམ་པོ་གཅིག་རང་གི་མདུན་དུ་བཞག་སྟེ་སྒོམ་དགོས་ཀྱི་ཡོད་རེད། ལམ་འབྲས་ནང་ལ་མེ་ཏོག་སྔོན་པོ་དམིགས་རྟེན་བྱེད་ཀྱི་ཡོད་རེད། མེ་ཏོག་སྔོན་པོ་ཆེ་ཆུང་གོར་ཚད་ཨིན་ཆི་གསུམ་ཙམ་ཞིག སྔོན་པོར་མིག་ལ་མི་གནོད་པའི་ཡོན་ཏན་ཡོད་རེད་གསུངས་པ་རེད། ཡང་ན་རས་སྔོན་པོ་བཞག་ན་འགྲིགས་ཀྱི་ཡོད་རེད།
རང་ལས་གཉའ་ཤིང་གང་ཙམ་མམ་ཁྲུ་དྲུག་ཙམ་གྱི་འགྱངས་ཚད་ལ་བཞག དེའང་གཡོ་འགུལ་མི་བྱེད་པ། མཁས་པ་ཁ་ཤས་ཀྱིས་སྒོམ་བྱེད་དུས་ཕྱི་ལོག་གི་གཟུགས་ལ་མིག་གིས་བལྟ་བ་དེ་ལ་དགག་པ་བྱེད་ཀྱི་ཡོད་རེད། ཡིན་ནའང་དེ་ཁུངས་ལུང་ཡོད་མཁན་དང༌ཕན་ཐོགས་ཆེན་པོ་ཡོད་མཁན་གཅིག་ཡིན་པ་རེད། སྟན་ཡག་པོ་གཅིག་གི་སྟེང་དུ་གཟུགས་པོའི་སྡོད་སྟངས་ཡག་པོ་བྱེད་དགོས་ཀྱི་རེད་གསུངས་པ་རེད། རྐང་པ་གཉིས་རྣམ་པར་སྣང་མཛད་ཀྱི་སྐྱིལ་ཀྲུང་ལྟ་བུ་རྡོ་རྗེའི་སྐྱིལ་ཀྲུང༌། ཡང་ན་སེམས་དཔའི་སྐྱིལ་ཀྲུང་ཟེར་དུས་རྡོ་རྗེའི་སྐྱིལ་ཀྲུང་ཕྱེད་པ་རྗེ་བཙུན་སྒྲོལ་མའི་སྐྱིལ་ཀྲུང་ལྟ་བུ་ལ་བསྡད། ལུས་པོ་དྲང་པོར་སྲང༌། གཡས་གཡོན་གང་དུ་ཡང་མ་ཡོ་བ་བྱས། མདུན་དུ་མི་སྒུར།
རྒྱབ་ལ་མི་དགྱེ། དེ་གལ་ཆེན་པོ་ཡིན་པ་རེད། མགོ་ཡང་མཐོན་པོ་མིན་པ། དམའ་པོ་ཡང་མ་ཡིན་པ། ཕྲག་པ་གཉིས་པོ་སྙོམས་པོ་བྱས། མིག་གདངས་དྲགས་ན་རྒོད་པ་དང༌། བཙུམས་དྲགས་ན་བྱིང་བ་བྱེད་ཀྱི་རེད་གསུངས་ཡོད། མིག་ལྤགས་པས་ཕྱེད་ཙམ་བཀབ། སྣ་ཡི་རྩེ་མོ་ལ་བལྟས། སོ་དང་མཆུ་ཐ་མལ་པར་བཞག་ཅིང་རྦད་དེ་ཁ་བཙུམས་མ་བསྡད་པ་བྱས།
ལྕེ་དེ་སོའི་དྲུང་དུ་བཞག་དགོས་གསུངས་པ་རེད། ཁྱད་པར་དུ་གལ་ཆེ་ཤོས་དབུགས་དེ་རེད། དབུགས་དེ་སྒོམ་རྒྱག་དུས་སེམས་དང་རླུང་གཉིས་མཉམ་དུ་འགྲོ་དགོས་ཀྱི་ཡོད་པས་སེམས་གང་དུ་གཏད་ནའང་རླུང་དེར་སླེབས་ཀྱི་ཡོད་རེད། སེམས་གནས་དགོས་ཀྱི་འདུག་བསམ་སྟེ་སེམས་གནོན་པ་འདྲ་པོ་བྱས་ན་རླུང་དེ་བཀག་འགྲོ་ཡི་ཡོད་རེད། དེའི་རྐྱེན་པས་ན་ཚ་བྱེད་ཀྱི་ཡོད་རེད། དེས་ན་རླུང་དེ་ཞིབ་འཇུག་བྱེད་རྒྱུ་གལ་ཆེན་པོ་རེད། རླུང་ཕར་འགྲོ་བ་དང༌། ཚུར་ཡོང་པ་དུས་རྒྱུན་གང་བྱེད་ཀྱི་ཡོད་ནའང་དེ་ལ་བཟོ་བཅོས་མ་བྱས་པ་རང་སོར་གཞག་དགོས་ཀྱི་ཡོད་རེད། སྒོམ་བྱེད་བཞིན་པའི་སྐབས་ལ་ཞིབ་འཇུག་བྱེད་དགོས་ཀྱི་ཡོད་རེད། རླུང་དེ་ལ་སྐད་ཡོད་མཁན་དང༌།
རླུང་ངར་པོ་དེ་འདྲ་མ་ཡིན་པ་རླུང་ལྷོད་པོ་དགོས་ཀྱི་ཡོད་རེད། དོན་དུ་རླུང་ཕར་འགྲོ་ཚུར་ཡོང་ཧ་མ་གོ་བ་དེ་འདྲ་གཅིག་དགོས་ཀྱི་རེད་ཅེས་ཀ་མ་ལ་ཤཱི་ལས་ནན་ཏན་གསུངས་པ་རེད། སྤྱིར་བཏང་སྒོམ་བྱེད་དུས་སྔོན་ལ་གྲ་སྒྲིག་བྱེད་དགོས་ཀྱི་ཡོད་རེད། གཟུགས་པོས་ལས་ཀ་མང་པོ་མི་བྱེད་པ་དང་། ངག་གི་སྒོ་ནས་ཀྱང་སྐད་ཆ་མང་པོ་མི་བཤད་ཅིང་ཁ་ཏོན་ཡང་ཉུང་དུ་གཏོང༌། སེམས་ལ་ལས་ཀ་མ་བསྐུལ་བ་བྱས། དེ་འདྲ་བྱས་ཏེ་ཡུན་རིང་པོ་སྡོད་དགོས་ཀྱི་ཡོད་པ་འདྲ། མདོ་ཡི་ནང་སྒོམ་རྒྱག་དུས་གཟུགས་པོའམ་ལུས་ཀྱི་འདུག་སྟངས་དེ་འདྲ་བྱེད་པ་ལ་ཏིང་ངེ་འཛིན་མགྱོགས་པོ་སྐྱེ་བ་དང༌། དཀའ་ངལ་མེད་པ་དང༌། གཞན་དག་དད་པ་འགྲོ་བ་ལ་སོགས་པ་རྒྱུ་མཚན་མང་པོ་གསུངས་ཀྱི་ཡོད་རེད།
ལམ་འབྲས་ཀྱི་ནང་ལ་ལུས་གནད་བདུན་པོ་དེ་ཚོ་རེ་རེ་བཞིན་དུ་མ་བྱས་པའི་སྐྱོན། བྱས་པའི་ཕན་ཡོན་ཞིབ་ཆ་གསུངས་ཀྱི་ཡོད་རེད། སྒོམ་བྱེད་སྟངས་ལ་མདོ་དང་བྱམས་པའི་གསུང་མདོ་སྡེ་རྒྱན་ལྟ་བུའི་ནང་ལ་སེམས་གནས་པའི་ཐབས་དགུ་གསུངས་པ་རེད། དེའི་ནང་ནས་དང་པོ་འཇོག་ཟེར་བ་དེ་རེད། འཇོག་ཟེར་དུས་དམིགས་རྟེན་ལ་སེམས་གཏད་ཅིང་འཇོག་པ་ལ་གསུངས། དེ་ལ་ལམ་འབྲས་ནང་ཁྱད་ཆོས་བཞི་ཚང་དགོས་གསུངས་པ་རེད། དམིགས་རྟེན་ལ་གཡོ་འགུལ་མེད་པ། སོ་སོའི་གཟུགས་པོ་གཡོ་འགུལ་མི་བྱེད་པ། མིག་གིས་རྫི་མ་མི་འཁྲབ་པ། མིག་མི་འགུལ་བ་སྟེ་མིག་ལ་རྣམ་རྟོག་གི་རྩ་ཡོད་པས་མིག་འགུལ་ན་སེམས་ལ་རྣམ་རྟོག་སློང་གི་ཡོད་རེད།
གསར་པ་རྣམས་ལ་མིག་ནས་མཆི་མ་ཐོན་པ་ལ་སོགས་པ་ཁག་པོ་ཡོང་གི་ཡོད་རེད་དེ་གོམས་འགྲོ་དུས་འགྲིགས་འགྲོ་གི་ཡོད་རེད། དམིགས་རྟེན་གྱི་རྣམ་པ་གསལ་པོ་ཡོང་བ་གཅིག་བྱེད་དགོས་པ་བཅས་ཁྱད་ཆོས་བཞི་ཚང་དགོས་ཀྱི་ཡོད་རེད་གསུངས། དམིགས་རྟེན་མེ་ཏོག་ལྟ་བུ། མེ་ཏོག་དེའི་ཐོག་ལ་མིག་དང་སེམས་གཉིས་ཆ་གཏད་དེ། དམིགས་པ་དེ་སེམས་ཀྱི་ཐོག་ལ་གསལ་པོ་འཆར་བ་ཞིག་བྱེད་དགོས་ཀྱི་ཡོད་པ་རེད། ཞི་གནས་ཀྱི་ཏིང་ངེ་འཛིན་ལ་དུས་རྒྱུན་བདེ་བ་དང༌། གསལ་བ། མི་རྟོག་པའི་ཡོན་ཏན་གསུམ་ཚང་དགོས་གསུངས་པ་རེད། ཡིན་ནའང་བདེ་བ་ཡོད་པའི་ངེས་པ་མེད་པ་འདྲ། བསམ་གཏན་གསུམ་པ་ཡན་ཆད་ལ་བདེ་བ་ཡོད་མ་རེད།
གསལ་བ་དང་མི་རྟོག་པ་གཉིས་པོ་ངེས་པར་དགོས་ཀྱི་ཡོད་རེད། དེས་ན་ཡུལ་དེ་གསལ་པོ་དགོས་ཀྱི་ཡོད་རེད། དེའི་ཐོག་ལ་མི་རྟོག་པ་དགོས་ཀྱི་ཡོད་རེད། དུས་རྒྱུན་འགྲེལ་པ་དེ་འདྲ་རྒྱག་གི་མ་རེད། སྒོམ་བྱེད་པའི་ཐབས་མདོ་ལས་གསུངས་པ་རེད། སྒོམ་རྒྱག་པ་ནང་བཞིན་ཡག་པོ་ཡོང་བ་ལ་སྒོམ་གྱི་ཉེས་པའམ་སྐྱོན་ལྔ་སྤོང༌དགོས་པ་དང་། དེ་ལ་གཉེན་པོ་འདུ་བྱེད་བརྒྱད་བསྟེན་དགོས་ཀྱི་རེད་གསུངས་པ་རེད། འདུ་བྱེད་བརྒྱད་ནི་སེམས་བྱུང་བརྒྱད་ལ་ཟེར། དེ་བརྒྱད་ལ་ལས་བྱེད་བཅུག་དགོས་ཀྱི་ཡོད་རེད། སྒོམ་གྱི་ཉེས་པའམ་སྐྱོན་དང་པོ་ནི་ལེ་ལོ་རེད།
དེ་ནི་སྒོམ་བྱེད་མི་འདོད་པ་ལ་ཟེར་གྱི་ཡོད་རེད། དེའི་གཉེན་པོ་ལ་འདུ་བྱེད་བརྒྱད་ལས་བཞི་ཡོད་རེད། དང་པོ་ནི་དད་པ་རེད། ཏིང་ངེ་འཛིན་ནམ་སྒོམ་གྱི་ལས་ཀ་ལ་ཕན་ཡོན་ཆེན་པོ་ཡོད་པ་ཤེས་ནས་ཏིང་ངེ་འཛིན་སྒོམ་པ་ལ་སེམས་དང་བ་ནི་དད་པ་རེད། གཉིས་པ་ནི་འདུན་པ་རེད། དེ་ནི་སྒོམ་བྱེད་པ་ལ་དང་བའི་ཤུགས་ཀྱིས་ཏིང་ངེ་འཛིན་སྒོམ་དགོས་ཀྱི་འདུག་བསམ་པའི་སྒོམ་འདོད་ལ་ཟེར་གྱི་ཡོད་རེད། དད་པ་དང་འདུན་པའམ་འདོད་པ་གཉིས་ཡོད་ན་ཏིང་ངེ་འཛིན་དངོས་སུ་སྒོམ་པ་ལ་འཇུག་པའི་སྤྲོ་བ་འབྱུང་གི་ཡོད་རེད། དེ་ལ་བརྩོན་འགྲུས་ཟེར་གྱི་རེད། དེ་གསུམ་པ་རེད། བཞི་པ་ནི་ཤིན་སྦྱངས་རེད།
སྒོམ་གྱི་ལས་ཀ་སྤྲོ་པོའི་སྒོ་ནས་ཐུན་བཅད་དེ་མུ་འཐུད་སྒོམ་སྡོད་དུས་སེམས་ལ་གནས་ཆ་ཡོང་གི་རེད། གནས་ཆ་བྱུང་བའི་རྗེས་མུ་འཐུད་དེ་ཡང་ཡང་སྒོམ་སྡོད་དུས་ཤིན་སྦྱངས་ཟེར་མཁན་དེ་སྐྱེ་ཡི་ཡོད་རེད། དེ་མེད་ན་སྒོམ་བྱེད་པ་ལ་སོགས་པའི་དགེ་བ་རྣམས་ཚད་ལྡན་ཡོང་ཁག་པོ་ཡོད་རེད། ཤིན་སྦྱངས་ཀྱང་གཙོ་བོ་སེམས་བྱུང་གཅིག་ལ་ངོས་འཛིན་དགོས་རེད། ཉམས་ལེན་པའི་སེམས་ལ་ཤིན་སྦྱངས་སྐྱེས་དུས་དགེ་བ་ཅི་ཙམ་བྱས་ནའང་དཀའ་ལས་མེད་པ་བྱེད་ཐུབ་པའི་སེམས་བྱུང་གཅིག་སྐྱེ་ཡི་ཡོད་རེད། དེའི་རྐྱེན་པས་ལུས་ལའང་ཤིན་སྦྱངས་ཐོབ་ཅིང་། ལུས་ཤིན་སྦྱངས་ཟེར་བ་ནི་ལུས་ལ་རླུང་ཡག་པོ་རྒྱུགས་ཏེ་ལུས་པོ་ལ་བདེ་བ་སྐྱེས་ཤིང་ལུས་ལས་སུ་རུང་བར་གྱུར་ནས་སྔོན་མ་དགེ་བ་བྱེད་མི་ཐུབ་མཁན། ལུས་ཀྱིས་སྒོམ་བྱེད་མི་ཐུབ་མཁན། ལུས་ཀྱི་གནས་ངན་ལེན་ཟེར་བ་དེ་མེད་པ་ཆག་ནས་སྒོམ་ལས་སླ་པོར་རྒྱག་ཐུབ་མཁན་ཞིག་ཆགས་གི་ཡོད་རེད། ཁྱད་པར་དུ་ཡུན་རིང་པོ་ག་ཚོད་སྒོམ་ནའང་དཀའ་ལས་མེད་མཁན་གཅིག་ཆག་གི་ཡོད་རེད།
དེ་ལ་ལུས་ཀྱི་ཤིན་སྦྱངས་ཟེར་གྱི་རེད། ཤིན་སྦྱངས་ནི་བརྩོན་འགྲུས་ཀྱི་འབྲས་བུ་རེད། ཤིན་སྦྱངས་ཡོད་ན་བརྩོན་འགྲུས་གོང་འཕེལ་དུ་གཏོང་ཐུབ་ཀྱི་ཡོད་པས་དེ་བརྩོན་འགྲུས་ཀྱི་རྒྱུ་ཡང་རེད། ཉེས་པའམ་སྐྱོན་གཉིས་པ་ནི་བརྗེད་པ་རེད། དེའི་གཉེན་པོ་ནི་སྒོམ་གྱི་དམིགས་པ་གང་ཡིན་པ་དེ་མ་བརྗེད་པའམ། ཡང་ན་དྲན་པ་ཟེར་བ་དེ་རེད། བརྗེད་པ་དང་དྲན་པ་ཟེར་བ་དེ་དག་དུས་རྒྱུན་བཤད་པ་དང་ཅུང་ཟད་འདྲ་ཡི་མེད་པ་འདྲ། ད་ལྟ་འདིར་བརྗེད་པ་ཟེར་རྒྱུ་དེ་དཔེར་ན་མེ་ཏོག་ལ་དམིགས་རྟེན་བྱས་ཏེ་སེམས་ལ་ཏིང་ངེ་འཛིན་བཟོ་དུས་མེ་ཏོག་དེ་ག་རང་དྲན་དགོས་རྒྱུ་ཡིན་པ་ལ་དམིགས་པ་ཤོར་ནས་མེ་ཏོག་མི་དྲན་པ་དེ་ལ་ཟེར་གྱི་ཡོད་རེད། སྒོམ་ཟེར་མཁན་དེ་དྲན་པ་རང་ཡིན་པ་འདྲ། མེ་ཏོག་ཁོ་རང་གང་འདྲ་སྒོམ་གྱི་ཡོད་པ་དེ་རྟག་པར་མ་ཤོར་བ་བྱེད་དགོས་ཀྱི་ཡོད་རེད།
རྟག་པར་དྲན་པ་དེ་སྒོམ་གྱི་དངོས་གཞི་ངོ་མ་དེ་རེད། སྒོམ་གྱི་སྐྱོན་ནམ་ཉེས་པ་གསུམ་པ་ནི་བྱིང་རྒོད་རེད། དེ་ཡང་སྒོམ་དངོས་སུ་རྒྱག་དུས་སྒོམ་གྱི་དངོས་གཞིའི་སྐྱོན་ཆེ་ཤོས་ནི་བྱིང་རྒོད་གཉིས་རེད། བྱིང་རྒོད་གཉིས་སེམས་བྱུང་ཐ་དད་རེད་དེ། དེ་གཉིས་འདིར་གཅིག་ཏུ་རྩིས་པ་རེད། བྱིང་བ་ནི། དམིགས་པ་མི་གསལ་བ་རྨུགས་པ་ལ་ཟེར་གྱི་ཡོད་རེད། རྨུགས་པ་ཟེར་ན་སེམས་ལས་སུ་མི་རུང་བར་བྱེད་པའི་དམིགས་པ་གསལ་པོ་མེད་པ་ལ་བྱིང་བ་ཟེར་གྱི་ཡོད་རེད། དེ་གཉིས་མིང་གི་རྣམ་གྲངས་རེད། རྒོད་པ་ནི།
སྤྱིར་རྒོད་པ་དང་རྣམ་གཡེང་ཞེས་པ་གཉིས་གསུང་གི་ཡོད་པ་གཉིས་ཀ་ཉོན་མོངས་པ་རེད་དེ། སེམས་དགེ་བའི་དམིགས་པ་གང་ཡིན་པ་དེའི་ཐོག་ལ་མ་བསྡད་པར་གཞན་དག་ཅིག་གི་ཐོག་ཏུ་འགྲོ་བའམ་འཕྲོ་བའི་ཆ་ལ་རྣམ་གཡེང་ཟེར་གྱི་ཡོད་རེད། ད་ལན་རྒོད་པ་ཟེར་རྒྱུ་དེ་རྣམ་གཡེང་ལ་མ་རྩིས་པ་རེད། འདིའི་རྒོད་པ་ནི་སེམས་སྒོམ་གྱི་དམིགས་པ་ལས་ཕྱི་ལོག་ཏུ་འཕྲོ་བ་ཙམ་མ་ཡིན་པ་འདོད་ཡོན་གྱི་ཐོག་ཏུ་འཕྲོ་བ་ཞིག་ལ་གསུངས་པ་རེད། དེ་ཡང་སྒོམ་མམ་ཁ་འདོན་ལྟ་བུ་བྱེད་སྡོད་པའི་རིང་ལ་སྔོན་མ་འདོད་པའི་ཡོན་ཏན་དེ་འདྲ་ཞིག་ལ་ལོངས་སྤྱད་པ་ཡིན། མ་འོངས་པར་འདི་དང་འདི་ལྟ་བུ་ལ་ལོངས་སྤྱོད་ཀྱི་ཡིན་བསམ་པ་འདོད་ཡོན་གྱི་ཐོག་ཏུ་སེམས་འཕྲོ་བ་འདོད་ཆགས་ཀྱི་ཆ་ཤས་རེད། བྱིང་རྒོད་གཉིས་ཀྱི་གཉེན་པོ་ལ་ཤེས་བཞིན་ཟེར་བའི་སེམས་བྱུང་གཅིག་ཡོད་རེད་པ་དེ་བསྟེན་དགོས། ཤེས་བཞིན་ནི་སྒོམ་བྱེད་པའི་སྐབས་སུ་སྒོམ་གྱི་སྐྱོན་རྣམས་སེལ་སྟངས་དང་གཉེན་པོ་རྣམས་ལག་ཏུ་ལེན་སྟངས་འདི་འདྲ་དང་འདི་འདྲ་རེད་ཅེས་ཤེས་པའི་ཤེས་རབ་ལ་ཟེར་བ་རེད། ཤེས་སྟངས་གང་འདྲ་བྱེད་དགོས་རེད་ཟེར་ན། སྒོམ་བྱས་ནས་ཏོག་ཙམ་རེད་ཚར་དུས་སྒོམ་མ་ཤོར་བ་བྱས་ཏེ།
སོ་སོ་རང་གི་སེམས་དམིགས་པའི་ཐོག་ཏུ་བསྡད་འདུག་དང་མི་འདུག གཞན་དག་གཅིག་གི་ཐོག་ཏུ་ཕྱིན་འདུག་གམ་མི་འདུག་ཅེས་བརྟག་དཔྱད་བཏང་ནས་སེམས་ཀྱི་གནས་སྟངས་ཤེས་དགོས་ཀྱི་ཡོད་རེད། ཉེས་པ་བཞི་པ་ནི་གཉེན་པོ་འདུ་མི་བྱེད་པ་ཞེས་པ་། སྒོམ་རྒྱག་དུས་བྱིང་རྒོད་གང་རུང་བྱུང་ནའང་ཚོད་མི་བྱེད་པ་སེམས་དེ་ག་རང་གི་ཐོག་ཏུ་གནས་བཅུག་པའམ་དེ་གཉིས་སེལ་བའི་གཉེན་པོ་ལ་འདུ་མི་བྱེད་པའམ་འབད་བརྩོན་མི་བྱེད་པ་ལ་ཟེར་གྱི་རེད། དེའི་གཉེན་པོ་ནི་འདུ་བྱེད་དམ་སེམས་པ་ཞེས་པ་དེ་ཡང་སེམས་བྱུང་གཅིག་རེད། སྤྱིར་སེམས་པ་ནི་གཙོ་སེམས་ཡུལ་ལ་འཁྲིད་ཅིང་དེ་ལ་ལས་བསྐུལ་མཁན་ཞིག་རེད། དཔེར་ན་རྒྱལ་པོ་ཆེན་པོ་གླིང་ཁར་འཁྲིད་མཁན་གྱི་མི་འདྲ་པོའི་སེམས་བྱུང་དེ་ལ་སེམས་པ་ཟེར་གྱི་ཡོད་རེད། དེར་བརྟེན་བྱིང་བ་དང་རྒོད་པ་བྱུང་ན་དེའི་གཉེན་པོ་ལ་སེམས་བྱུང་སེམས་པ་དེས་རྩོལ་བ་བྱེད་དགོས་ཀྱི་ཡོད་རེད། དེ་ཡང་བྱིང་རྒོད་ཆུང་ཆུང་བྱུང་བ་ལྟ་བུ་ཡིན་ན། བྱིང་ན་སྒྲིམས།
ཕྱི་ལོག་ཏུ་རྒོད་ཡོད་ན་སེམས་དེ་གཞན་ལ་ཕྱིན་ཡོད་པ་དྲན་ནས་བྱིང་རྨུགས་མེད་པའི་ཐོག་ལ་བཞག ད་བྱུང་མ་སོང་དྲན་རྒྱུ་མེད་པ་འདྲ། ད་རྩ་བ་ནས་བྱུང་མ་སོང་དྲན་ན་དེས་སྐྱོན་བྱེད་ཀྱི་ཡོད་རེད། སེམས་ཕྱི་ལོག་ལ་སོང་ནའང་ཚུར་བཀུག་སྟེ་དམིགས་པའི་ཐོག་ཏུ་བཞག བྱིང་རྒོད་ཆེན་པོ་བྱུང་ན་གཉེན་པོ་མང་པོ་བསྟེན་དགོས་ཀྱི་ཡོད་རེད། དེ་ཡང་སེམས་བྱིང་ན་སངས་རྒྱས་དང་བྱང་ཆུབ་སེམས་དཔའི་རྣམ་ཐར་ངོ་མཚར་ཆེན་པོ་རྣམས་ལ་སེམས་ཤིང་དེས་བྱིང་བ་བསལ་བ་དང་མུ་འཐུད་དེ་སྒོམ་ལ་སྤྲོ་བོ་བྱེད། སེམས་རྒོད་སོང་བ་ཡིན་ན་འཆི་བ་མི་རྟག་པའི་སྐོར་སེམས་པའི་སྒོ་ནས་སེམས་ལ་སྐྱོ་བ་སྐྱེ་བཅུག་སྟེ་རྒོད་པ་སེལ་ནས་སླར་མུ་འཐུད་དེ་བསྒོམ་པ་ལ་བརྩོན་དགོས་པ་ཡིན། ཉེས་པ་ལྔ་པ་ནི་སེམས་ཀྱིས་གཉེན་པོ་འདུ་བྱེད་དྲགས་པའམ་རྩོལ་བ་བྱེད་དྲགས་པ་ལ་ཟེར་བ་རེད། དེ་ཡང་བྱིང་རྒོད་བྱུང་བ་ལ་གཉེན་པོ་བསྟེན་པའི་རྒྱུ་མཚན་གྱིས་རང་གི་སེམས་ལ་བྱིང་རྒོད་མེད་ཅིང་དམིགས་པའི་ཐོག་ཏུ་ཡག་པོ་བསྡད་སོང་ན་གོང་གི་བྱིང་རྒོད་སེལ་བའི་གཉེན་པོ་རྣམས་མུ་འཐུད་བསྟེན་དགོས་མ་རེད། གལ་ཏེ་མུ་འཐུད་འདུ་བྱེད་བསྡད་ན་རྣམ་རྟོག་ལངས་འགྲོ་གི་ཡོད་རེད།
དེས་ན་ཉེས་པ་ལྔ་པ་ལ་འདུ་བྱེད་དྲགས་པ་ཟེར་གྱི་རེད། དེའི་གཉེན་པོ་ནི་འདུ་བྱེད་བཏང་སྙོམས་རེད། སྤྱིར་བཏང་སྙོམས་ལ་ཁ་ཤས་ཡོད་རེད། དེའི་ནང་ནས་འདུ་བྱེད་བཏང་སྙོམས་ཟེར་བ་དེ་ཡང་སེམས་བྱུང་གཅིག་རེད། སེམས་བྱུང་དེ་ཡི་བྱ་བ་ནི་སེམས་ལྷོད་པོ་བྱས་ཏེ་འཇོག་མཁན་ཡིན་པས་སེམས་དམིགས་པའི་སྟེང་ལ་བྱིང་རྒོད་མེད་པར་སྡོད་བཅུག་གི་ཡོད་པས་དེ་ལ་འདུ་བྱེད་བཏང་སྙོམས་ཟེར་གྱི་ཡོད་རེད། དུས་རྒྱུན་སྒོམ་རྒྱག་པའི་སྐབས་སུ་གལ་ཆེ་བའི་གདམས་ངག་དང་པོར་སྒྲིམས། བར་དུ་གློད། ཐ་མར་སྒྲིམས་གློད་རན་པོ་བྱས་ཏེ་རང་སོར་འཇོག་དགོས་ཀྱི་ཡོད་རེད་གསུངས་པ་རེད། དང་པོར་སེམས་མ་སྒྲིམས་ན་རྣམ་རྟོག་མང་པོ་འཆར་བ་རྣམས་བཀག་ཐུབ་ཀྱི་ཡོད་མ་རེད། སྒྲིམས་ནས་སྒོམ་གྱི་དམིགས་པ་དང་མ་འབྲེལ་བའི་རྣམ་རྟོག་གམ་བསམ་བློ་གཞན་པ་མེད་པར་ཡུལ་ཁོ་རང་གི་སྟེང་དུ་སྡོད་པ་ཞིག་བྱུང་ན་སེམས་ཏོག་ཙམ་གློད་པ་ནི།
བར་དུ་གློད་ཟེར་བའི་དོན་རེད། ཡང་གློད་དྲགས་པས་སེམས་བྱིང་ཞིང་རྨུགས་པ་ལ་འགྲོ་ན་དེ་དུས་ཡང་སྒྲིམས། ཡང་གློད་པ་སྟེ་དེ་འདྲ་རེས་མོས་བྱས་ཏེ་མཐར་རང་གི་སེམས་དམིགས་པའི་སྟེང་དུ་བྱིང་རྒོད་གཉིས་གང་ཡང་མེད་པ་གསལ་ལ་མི་རྟོག་པར་བསྡད་ན་དེ་ག་རང་གི་ཐོག་ཏུ་རང་སོར་འཇོག་དགོས་གསུངས་པ་རེད། སེམས་གནས་ཐབས་ཕྱི་མ་རྣམས་བཤད་ཀྱི་ཡིན། ཁ་ཤས་ཀྱིས་སེམས་གནས་ཀྱི་རིམ་པ་རེས་མོས་གསུངས་ཀྱི་འདུག གཉིས་པ་རྒྱུན་དུ་འཇོག་ཅེས་པ་ནི། རང་སེམས་དམིགས་པའི་ཐོག་ཏུ་འཇོག་པ་ཙམ་མ་ཡིན་པར་དུས་རིང་དུ་འཇོག་པ་ལ་ཟེར། གསུམ་པ་གླན་ཏེ་འཇོག་ཟེར་དུས་སེམས་རང་གི་དམིགས་པ་ལས་ཕྱི་ལོགས་གམ་གཞན་དུ་འགྲོ་གི་ཡོད་ན་དམིགས་པའི་སྟེང་དུ་ཚུར་ཁུར་ཡོང་སྟེ་སྔོན་མ་དེའི་སྟེང་དུ་འཇོག་དགོས་པའོ། བཞི་པ་ཉེ་བར་འཇོག་ཞེས་པ་ནི། མང་པོ་ཡེངས་སོང་ན་ཡང་བསྐྱར་དམིགས་པའི་སྟེང་དུ་འཇོག
ལྔ་པ་དུལ་བར་བྱེད་ཅེས་པའི་དོན་ནི། སྒོམ་རྒྱག་དུས་ལུས་སེམས་དུབ་སྟེ་དཀའ་ལས་ཁག་ནས་སྒོམ་སྙིང་མི་འདོད་པ་བྱུང་ན། ཏིང་ངེ་འཛིན་སྒོམ་ན་ཡོན་ཏན་ཆེན་པོ་ཡོད་རེད་བསམས་ཏེ་སྒོམ་མུ་འཐུད་དེ་བྱེད་མི་འདོད་པ་དེ་དུལ་ཞིང་ཞི་ནས་ཡང་བསྐྱར་སྒོམ་པ་དང། དྲུག་པ་ཞི་བར་བྱེད་ཅེས་པ་ནི། དཔེར་ན་རྣམ་རྟོག་དང་ཉོན་མོངས་པ་མང་པོ་སྐྱེས་ནས་སྒོམ་ཁག་པོ་བྱུང་ན་རྣམ་གཡེངས་ཀྱི་ཉེས་པ་བསམས་ནས་ཡང་བསྐྱར་ཏིང་ངེ་འཛིན་སྒོམ་པ་ལ་གསུངས་པ་དང། བདུན་པ་ཉེ་བར་ཞི་བར་བྱེད་ཟེར་བ་ནི་བྱིང་རྒོད་གང་རུང་གི་རྣམ་རྟོག་རྒྱུན་ཆུང་ཆུང་བྱུང་ན་དེའི་སྐྱོན་མཐོང་ནས་ཡང་བསྐྱར་སྒོམ་པ། སེམས་དམིགས་པའི་སྟེང་དུ་གནས་པའི་ཐབས་དགུ་ལས་དང་པོ་བཞི་པོ་རྣམས་ཀྱིས་དམིགས་པའི་ཐོག་ཏུ་འཇོག་སྟངས་གསུངས་པ་དང། དེ་ནས་གསུམ་གྱིས་དེ་ལྟར་རང་གི་སེམས་དམིགས་པ་ལ་རྩེ་གཅིག་ཏུ་གནས་ཐབས་བྱེད་སྐབས་འགལ་རྐྱེན་བྱུང་བ་སེལ་སྟངས་གསུངས་པ་དང། སེམས་གནས་ཐབས་བརྒྱད་པ་དང་དགུ་པ་གཉིས་པོ་ཏིང་ངེ་འཛིན་ནམ་སྒོམ་བྱེད་པའི་གྲུབ་འབྲས་རེད། དེ་ཡང་བརྒྱད་པ་རྩེ་གཅིག་ཏུ་བྱེད་ཟེར་བ་ནི།
སྒྲིམས་ན་དུས་ཡུན་ཇི་ཙམ་སྒོམ་ནའང་རང་སེམས་དམིགས་པའི་སྟེང་དུ་རྩེ་གཅིག་ཏུ་གནས་པ་དང་། དགུ་པ་མངོན་པར་འཇོག་པར་བྱེད་ཅེས་པ་ནི། དེ་ལྟར་དུ་གོམས་པས་ནམ་ཞིག་ཟ་མ་ཟོས་པ་དང༌། འགྲོ་བ་དང༌། འདུག་པ་སོགས་ག་རེ་བྱེད་ཀྱང་རྩོལ་བ་མ་བྱས་ནའང་སེམས་གནས་པ་དེ་ལ་ཟེར་བ་རེད། སྤྱིར་སེམས་ལ་འདོད་ཁམས་དང་། གཟུགས་ཁམས་དང༌། གཟུགས་མེད་ཁམས་ཀྱི་སེམས་ཏེ་གསུམ་དུ་དབྱེ་རྒྱུ་ཡོད་རེད། གོང་གི་གནས་ཐབས་དགུ་པའི་སེམས་ཀྱི་གནས་ཆ་དེ་ནི་འདོད་སེམས་རྩེ་གཅིག་པ་ཟེར་བ་དེ་རེད། དེ་ནི་བསམ་གཏན་དང་གཟུགས་མེད་ཀྱི་ཏིང་ངེ་འཛིན་ནམ་སྒོམ་མཚན་ཉིད་པ་མ་རེད་གསུངས་པ་རེད།
ད་དུང་སྒོམ་སྡོད་དུས་ཕན་ཐོགས་ཆེན་པོ་ཡོད་རེད། ཤིན་སྦྱངས་ཟེར་བ་དེ་སྐྱེ་ཡི་ཡོད་རེད། ཤིན་སྦྱངས་སྐྱེས་ཡོང་དུས་ཞི་གནས་མཚན་ཉིད་པ་ཆགས་པ་རེད། དེ་གཟུགས་ཁམས་ཀྱིས་བསྡུས་པའི་སེམས་རེད། ཀུན་མཁྱེན་གྱིས་འདོད་སེམས་རྩེ་གཅིག་པ་དེ་ལ་ཡང་ཤིན་སྦྱངས་ཡོད་དགོས་ཀྱི་རེད་གསུངས་པ་རེད། ཡིན་ནའང་འདོད་ཁམས་ཀྱི་སེམས་དེ་ལ་ཞི་གནས་ཆེན་པོ་ཡོད་མ་རེད། ཤིན་སྦྱངས་ཆེན་པོ་ཐོབ་ན་ཞི་གནས་ཡིན་ཟེར་མདོ་ལས་གསུངས་པ་རེད། དེ་ནས་ཞི་གནས་དེའི་ཐོག་ཏུ་ལྷག་མཐོང་སྒོམ་དགོས་ཀྱི་ཡོད་རེད། ཞི་གནས་ནི་ཧིན་དྷུ་ལ་ཡང་ཡོད་རེད། དེར་བརྟེན་ནང་པ་དང་ཐུན་མོང་བའི་ཉམས་ལེན་རེད།
ཞི་གནས་དེའི་ཐོག་ཏུ་འཇིག་རྟེན་པའི་ལམ་དུ་བཤད་པའི་ཤེས་རབ་ཞི་རགས་ཀྱི་རྣམ་པ་ཅན་ཟེར་མཁན་གཅིག་ཡོད། དེ་ལ་ས་དགུ་ཡོད་རེད། གཟུགས་ཁམས་ལ་བཞི། གཟུགས་མེད་ཁམས་ལ་བཞི། འདོད་ཁམས་ལ་གཅིག དེས་ཞི་གནས་ཀྱི་རྟེན་ལ་གོང་མ་ཐམས་ཅད་ལེགས་པ་ཡིན། འོག་མ་ཐམས་ཅད་སྡུག་པ་ཡིན་བསམས་ཏེ་སྒོམ་པས་སྲིད་རྩེ་མ་གཏོགས་པའི་ཁམས་གསུམ་གྱི་ཉོན་མོངས་རགས་པ་རྣམས་སྤོང་ཐུབ་པར་གསུང་གི་ཡོད་རེད། ཞི་གནས་སྒོམ་པའི་སྐབས་སུ་ཡིད་བྱེད་དྲུག་ཟེར་མཁན་གཅིག་སྒོམ་གྱི་ཡོད་རེད། དེ་སྒོམ་དུས་འོག་མ་འོག་མའི་ཉོན་མོངས་པ་སྤོང༌ཞིང་གོང་མ་གོང་མའི་དངོས་གཞི་དེ་ཚོ་ཐོབ་ཡོང་གི་ཡོད་རེད། ཞི་གནས་ཀྱི་ཐོག་ཏུ་བདག་མེད་རྟོགས་པའི་ལྷག་མཐོང་བསྒོམས་པ་ཡིན་ན་ཐེག་པ་གསུམ་ཀའི་འབྲས་བུ་དགྲ་བཅོམ་པ་དང་སངས་རྒྱས་ཐོབ་ཡོང་གི་ཡོད་རེད།
བསམ་གཏན་སྒོམ་དུས་དང་པོ་དུས་ཚོད་ཐུང་ཐུང་བསྒོམ་དགོས་ཀྱི་ཡོད་རེད། རིང་དྲགས་ཏེ་སྒོམ་ཡག་པོ་མ་བྱུང་ན་སྒོམ་ལ་འཁོན་ཞུགས་པའམ་ཞེ་འགྲས་ཏེ་སྒོམ་རྒྱག་འདོད་མེད་མཁན་འགྱུར་འགྲོ་གི་ཡོད་རེད། དེས་ན་དང་པོ་ཕལ་ཆེར་སྐར་མ་ལྔ་ཙམ་བསྒོམ་རྒྱུ་ཡིན་པ་རེད། ཐུན་ཐུང་ཐུང་བྱས་ཏེ་ཐུན་གྲངས་མང་ཙམ་བསྒོམས། རིམ་པས་རིང་དུ་གཏོང་དགོས་རྒྱུ་ཡིན་པ་རེད། སྣང་གསུམ་གྱི་ནང་དུ་རང་གི་སེམས་ལ་ཞི་གནས་བཟོ་བའམ་སྒོམ་སྡོད་དུས་ཉམས་ལྔ་འཆར་གྱི་རེད་གསུངས་པ་རེད། སྒོམ་འདུག་དུས་དང་པོ་རྣམ་རྟོག་ངོས་བཟུང་གི་ཉམས་ཞེས་པ་སྒོམ་དུས་རྣམ་རྟོག་མང་པོ་སྐྱེ་ཡི་ཡོད་པ་མཐོང་གི་ཡོད་རེད། དེ་ཡང་སྒོམ་གྱི་ཉམས་གཅིག་རེད། སྔོན་མ་སྒོམ་མ་བརྒྱབས་པའི་སྐབས་སུའང་སྐྱེ་ཡི་ཡོད་རེད་དེ་ད་ལྟ་བཞིན་དུ་མ་རྟོགས་པ་རེད། གཉིས་པ་རྣམ་རྟོག་སྐྱེས་ནའང་སེམས་ཤུགས་མ་ཆགས་པར་མུ་འཐུད་དེ་སྒོམ་འདུག་དུས་མཚམས་རེར་སེམས་དམིགས་པའི་ཐོག་ཏུ་ཅུང་ཙམ་གནས།
ཡང་རྣམ་རྟོག་འཕྲོ་འགྲོ་ཡི་ཡོད་རེད། དེ་ལ་སྒོམ་གྱི་ཉམས་གཉིས་པ་རྣམ་རྟོག་ངལ་གསོའི་ཉམས་ཟེར་གྱི་རེད་གསུངས་པ་རེད། གསུམ་པ་ད་དུང་ཡང་མུ་འཐུད་དེ་ཐུན་བཅད་དེ་སྒོམ་སྡོད་པས་རང་གི་སེམས་སྔ་མ་ལས་དམིགས་པའི་སྟེང་དུ་ཡུན་རིང་ཙམ་གནས་ཤིང་ཡང་རྣམ་རྟོག་སྐྱེ་བའི་གནས་སྐབས་དེ་ལ་རྣམ་རྟོག་ཐང་ཆད་ཀྱི་ཉམས་ཟེར་གྱི་ཡོད་པ་རེད། བཞི་པ་རྣམ་རྟོག་འདུ་བྱེད་པའམ་རླབས་བཅས་ཀྱི་ཉམས་ནི་རྩོལ་བ་བྱས་ན་སྐབས་རེས་རྣམ་རྟོག་རེ་ཙམ་བྱུང་ཡང་དེ་མ་ཐག་ཞི་ནས་སེམས་དམིགས་པའི་སྟེང་དུ་རྒྱུན་རིང་དུ་གནས་པ་ལ་ཟེར། ལྔ་པ་རྣམ་རྟོག་ཞི་བའི་ཉམས་ཞེས་པ་སླར་ཡང་སྔར་གྱི་རྒྱུན་དེ་ཉིད་ལ་སེམས་བཞག་པས་ནམ་ཞིག་རྣམ་རྟོག་གི་འཕྲོ་འདུ་ཐམས་ཅད་ཞི་ནས་འབད་རྩོལ་མི་བྱེད་ཀྱང་སེམས་དམིགས་པའི་སྟེང་དུ་གསལ་ལེར་གནས་པ་ལ་ཟེར། འདི་ཁ་སང་སེམས་གནས་ཐབས་དགུ་བཤད་པའི་སྐབས་ཀྱི་བརྒྱད་པ་དང་དགུ་པ་གཉིས་དང་གཅིག་པ་ཡིན་པ་རེད། ཕར་ཕྱིན་དྲུག་གི་ནང་གི་ཤེས་རབ་ཀྱི་སྐོར་ཞུ་རྒྱུ་ཡིན། ཤེས་རབ་ཀྱི་ངོ་བོ་ནི་གནས་ལུགས་རྟོགས་པའི་བློ་རེད་གསུངས་པ་རེད། སེམས་བསྐྱེད་ལ་སོགས་པས་ཟིན་པར་བྱས་ནས་ཐེག་ཆེན་སངས་རྒྱས་ཐོབ་པའི་རྒྱུར་གྱུར་པའི་ཤེས་རབ་ཆགས་པ་ཡིན་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཞུ་གི་ཡོད་པ་རེད། ཤེས་རབ་ཀྱི་མི་མཐུན་པའི་ཕྱོགས་ནི་ང་རང་ཚོའི་སེམས་ཀྱི་ཆོས་ཀྱི་གནས་ལུགས་མི་ཤེས་པའི་མ་རིག་པའམ་རྨོངས་པ་རེད།
ཤེས་རབ་མེད་པའི་ཉེས་པའམ་སྐྱོན་ནི། ང་རང་ཚོའི་མིའི་འཇིག་རྟེན་ན་ཤེས་རབ་མེད་ན་སྐྱོན་མཐོང་ཞིང་ཡོད་ན་དགེ་མཚན་ནམ་ཕན་ཡོན་ཆེན་པོ་ཡོད་པ་མཐོང༌སྟེ། སློབ་སྦྱོང་རྒྱུན་རིང་པོ་བྱེད་ཀྱི་ཡོད་པ་རེད། མི་ཚེའི་ནང་གི་དུས་ཚོད་བརྒྱ་ཆ་གང་འཚམས་ཤིག་སློབ་སྦྱོང་ལ་གཏོང་གི་ཡོད་རེད། སློབ་སྦྱོང་མེད་ན་མི་ཚེའི་རིང་གི་བདེ་བ་སྒྲུབ་པ་དང་སྡུག་བསྔལ་སེལ་བའི་ལས་དོན་རྣམས་བྱེད་ཤེས་ཀྱི་མ་རེད། ལས་ཀ་བྱེད་སྟངས་མ་ཤེས་ན་གྲུབ་འབྲས་འཐོན་རྒྱུ་ཡོད་མ་རེད། དེ་སྔ་ཆོས་ཀྱི་ཉམས་ལེན་ལ་གོམས་ཆ་རྩ་བ་ནས་མེད་པ་ཡིན་དུས་ཆོས་ལ་སློབ་སྦྱོང་མ་བྱས་ན་ཤེས་ཐབས་ཡོད་མ་རེད། ཁྱད་པར་དུ་ཤེས་རབ་ཀྱི་གཙོ་བོ་བདག་མེད་རྟོགས་པའི་ཤེས་རབ་རེད། བདག་མེད་རྟོགས་པའི་ཤེས་རབ་མེད་ན་བདག་འཛིན་དང་ཉོན་མོངས་པ་རྣམས་རྩ་བ་ནས་སྤོང་བའི་གཉེན་པོ་གཞན་དག་ཡོད་མ་རེད། དེའི་ཕྱིར་འཁོར་བ་སྤོང་ཐུབ་ཀྱི་ཡོད་མ་རེད་ལ།
ཐར་པའང་ཐོབ་མི་ཐུབ། སངས་རྒྱས་ཡང་མི་ཐོབ། ཐར་པ་ཐོབ་པའི་ལམ་ནི་ཚུལ་ཁྲིམས་དང་ཐོས་བསམ་སྒོམ་གསུམ་གྱི་ལས་ཀ་རྣམས་རིམ་པ་བྱས་ཏེ་འགྲོ་དགོས་ཀྱི་ཡོད་རེད། དེས་ན་ཆོས་ལ་ངེས་པར་སློབ་སྦྱོང་བྱེད་དགོས་ཀྱི་ཡོད་རེད། སློབ་སྦྱོང་བྱེད་དགོས་ཟེར་བ་དེ། རྒྱ་ཆེན་པོ་སློབ་སྦྱོང་མ་བྱས་ནའང་འགྲིགས་ཀྱི་རེད། རྒྱ་ཆེ་དྲགས་ནའང་སྐྱོན་བྱེད་ཀྱི་རེད་ཅེས་སློབ་དཔོན་སངས་རྒྱས་གསང་བས་གསུངས་པ་རེད། ཐོས་པ་ཉུང་ནའང་སྐྱོན་བྱེད་ཀྱི་འདུག མང་ནའང་སྐྱོན་བྱེད་ཀྱི་འདུག་གསུངས་པ་རེད། སངས་རྒྱས་ནི་སྤངས་རྟོགས་ཕུན་སུམ་ཚོགས་པ་རེད།
སྐྱོན་སྤོང་བ་དེ་ཤེས་རབ་ཀྱིས་བྱེད་ཀྱི་ཡོད་རེད། ཡོན་ཏན་དེ་ཚོ་སྦྱིན་པ་ལ་སོགས་པ་ཐབས་ཀྱིས་བསྒྲུབ་དགོས་ཀྱི་ཡོད་རེད། ཤེས་རབ་ལ་ཡང་གྲོགས་པོའམ་རོགས་པ་ཐབས་རྣམས་དགོས་ཀྱི་ཡོད་རེད། ཐབས་དེ་ཚོ་ལའང་ཤེས་རབ་གྲོགས་སུ་དགོས་ཀྱི་ཡོད་རེད། ཁྱད་པར་དུ་ཕ་རོལ་ཏུ་ཕྱིན་པ་དྲུག་པོ་དེ་ཕྱི་མ་ཕྱི་མ་ཡག་ག་ཡོད་རེད། ཕ་རོལ་ཏུ་ཕྱིན་པ་སྔ་རྗེས་ཀྱི་ཁྱད་པར་རྒྱ་མཚོ་ཆེན་པོའི་ཆུ་དང༌། བ་གླང་གི་རྨིག་རྗེས་ཀྱི་ཆུ་ལྟ་བུའི་ཁྱད་པར་ཡོད་གསུངས་པ་རེད། ཤེས་རབ་ནི་རྗེས་མ་ཡིན་པས་ཕར་ཕྱིན་དྲུག་གི་ནང་ནས་ལེགས་ཤོས་རེད། ཡིན་ནའང་སངས་རྒྱས་ཐོབ་པ་ལ་ཤེས་རབ་རྐྱང་པས་འགྲིགས་ཀྱི་མ་རེད། ཐབས་དང་བཅས་པ་གཉིས་ཀ་མཐའ་གཅིག་ཏུ་དགོས་ཀྱི་ཡོད་རེད།
ཞི་བ་ལྷས་ཕ་རོལ་ཏུ་ཕྱིན་པ་དང་པོ་ལྔ་ཆར་ལྷག་མཐོང་གི་རྒྱུ་དང་། ཁྱད་པར་དུ་བསམ་གཏན་རེད། ལྷག་མཐོང་གི་དམིགས་བསལ་གྱི་རྒྱུ་ནི་མང་དུ་ཐོས་པ་ཡིན་གསུངས་པས་ཐོས་པ་མང་པོ་བྱེད་དགོས་ཀྱི་ཡོད་རེད། ལྷག་མཐོང་སྒོམ་སྟངས་ལ་གང་ཟག་གི་བདག་མེད་དང༌། ཆོས་ཀྱི་བདག་མེད་སྒོམ་པ་སྟེ་གཉིས་ཡོད་རེད་གསུངས་པ་རེད། ཡིན་ནའང་འདི་པའི་ལུགས་ལ་མཉམ་བཞག་ལ་སྣང་བ་སེམས་སུ་སྒྲུབ། སེམས་སྒྱུ་མར་སྒྲུབ། སྒྱུ་མ་རང་བཞིན་མེད་པར་སྒྲུབ་པ་སོགས་ཀྱི་སྒོ་ནས་སྒོམ་གྱི་ཡོད་རེད། རྗེས་ཐོབ་ཏུ་སྒྱུ་མ་ལྟ་བུ་སྒོམ་གྱི་ཡོད་རེད་གསུངས། བདག་མེད་དམ་སྟོང་པ་ཉིད་ནི་གོ་ཁག་པོ།
སྒོམ་དུས་གོལ་ས་དང་ནོར་ས་མང་པོ་ཡོད་མཁན་གཅིག་རེད། ཡི་གེའི་ཐོག་ནས་ཀྱང་གསལ་པོ་ཤེས་ཐུབ་ཀྱི་ཡོད་མ་རེད། གང་ལྟར་སྟོང་ཉིད་སྐོར་མང་པོ་བཤད་ཀྱི་མིན་གསུངས་པ་རེད། འཕྲལ་དུ་ཕན་ཐོགས་པ་གཅིག་ལ་དཔེར་ན་དགེ་བ་སྒྲུབ་དུས་ང་དགེ་བ་སྒྲུབ་མཁན་ཡིན། ངས་བྱེད་པའི་བྱ་བ་འདི་དགེ་བ་རེད་བསམ་པའི་བདེན་ཞེན་མེད་པ། མི་བདེན་པ་སྒྱུ་མ་ལྟ་བུ་ཡིན་བསམ་པ་གཅིག་བྱས་ན་ཕན་ཐོགས་ཡོད་རེད་གསུངས་པ་རེད། སྟོང་པ་ཉིད་བཤད་པ་ལ་ཉེན་ཁ་ཡོད་རེད། ཅིའི་ཕྱིར་ཞེ་ན། མི་གསར་པ་གཅིག་ལ་སྟོང་པ་ཉིད་རེད་ཟེར་ལབ་པ་ཡིན་ན། ཚང་མ་ཡོད་ཡོད་པ་ལ་མེད་ཟེར་བ་སྨྱོན་པའི་སྐད་ཆ་རེད་བསམས་ཏེ་སྟོང་ཉིད་ལ་མོས་པ་མ་བྱས་ནས་ཉེས་པ་ཆེན་པོ་གསོག་གི་ཡོད་རེད་ལ།
དེས་མི་ཚེ་ཆོས་ལ་མོས་པ་མེད་མཁན། ཆོས་བྱེད་མི་ཐུབ་མཁན་ཞིག་ཆགས་པའི་ཉེན་ཁ་ཡོད་རེད། ཡང་ཁ་ཤས་ལ་སྟོང་པ་ཉིད་རེད་ཟེར་དུས། ལས་རྒྱུ་འབྲས་མེད་བསམས་ཏེ་ཆད་ལྟ་དང༌། ལོག་ལྟ་སྐྱེ་བའི་ཉེན་ཁ་ཡང་ཡོད་རེད། བཤད་མཁན་གྱིས་ཀྱང་དང་པོ་ལས་རྒྱུ་འབྲས་ལྟ་བུ་གང་འཚམས་སྔོན་ལ་བཤད་དགོས་ཀྱི་ཡོད་རེད། དེ་འདྲ་མ་བྱས་པར་ཐད་ཀར་སྟོང་པ་ཉིད་བཤད་པ་ཡིན་ན་བྱང་ཆུབ་སེམས་དཔའི་སྡོམ་པའི་རྩ་ལྟུང་རེད། སྡོམ་པ་ཉམས་ནས་དམྱལ་བ་ལ་སྐྱེ་འགྲོ་གི་རེད་གསུངས་པ་རེད། ། བདག་མེད་གཉིས་བསྒོམ་ཚུལ་མདོར་བསྟན་པ། བདག་མེད་དམ་སྟོང་ཉིད་སྒོམ་ཚུལ་གཉིས་ཡོད་རེད་གསུངས་པ་རེད།
གཉིས་པ་དེ་དཔེ་ཆ་སྦྱངས་མ་མྱོང་བ་གཅིག་ལ་བརྡ་སྤྲོད་བྱེད་པ་རེད། འདིར་སྒོམ་ཚུལ་གཉིས་ཀ་བསྡུས་ཏེ་ཞུ་རྒྱུ་ཡིན། སྤྱིར་བདག་མེད་སྒོམ་ཚུལ་ལ། བདག་མེད་གཉིས་ཅིག་ཅར་དུ་བསྒོམ་པ་དང༌། རིམ་གྱིས་བསྒོམ་པ་སྟེ་གཉིས་ཡོད། རིམ་གྱིས་སྒོམ་པ་ལ་ཡང་སྣང་བ་སེམས་སུ་བསྒྲུབས་པའམ་བྱས་ནས་སྒོམ་ཚུལ་དང༌། མ་བྱས་ནས་སྒོམ་ཚུལ་སོགས་མང་པོ་ཡོད་ས་རེད། དེའི་ནང་ནས་སྣང་བ་སེམས་སུ་མ་བྱས་ནས་སྒོམ་ཚུལ་ཞུ་རྒྱུ་ཡིན། དེ་ལ་བདེན་པ་གཉིས་ཀྱི་དོན་དག་ཤེས་དགོས་པ་གལ་ཆེན་པོ་རེད། བདེན་པ་གཉིས་ཟེར་དུས་གཅིག་བརྫུན་པ་དང་གཅིག་བདེན་པ་རེད་ཟེར་གྱི་ཡོད་རེད།
ཀུན་རྫོབ་ནི་ངེད་ཚོའི་བློའི་ཡུལ་དུ་གྱུར་པ་ཚང་མ་རེད། དོན་དམ་ནི་ངེད་ཚོའི་བློ་ཡི་ཡུལ་ལས་བརྒལ་སོང་བ། རིགས་པས་དཔྱད་ན་ཧ་ལམ་ཤེས་ཐུབ་མཁན། དངོས་སུ་མཐོང་མཁན་ནི་འཕགས་པ་ཡིན་པས། འཕགས་པ་རྣམས་ཀྱི་གཟིགས་བྱ་ལ་དོན་དམ་པའི་བདེན་པ་ཟེར་གྱི་རེད། ཤེར་ཕྱིན་གྱི་མདོ་རྣམས་སུ་ཆོས་ཐམས་ཅད་སྟོང་པ་ཉིད་ཅེས་གསུངས་པ་ནི་གནས་སྐབས་ཐམས་ཅད་དུ་གསུངས་ཀྱི་ཡོད་མ་རེད། དོན་དམ་པ་ན་སྟོང་པ་ཉིད་ཡིན་པས་ཆོས་རྣམས་མེད་གསུངས་ཀྱི་ཡོད་རེད། དེར་བརྟེན་ཀུན་རྫོབ་ཏུ་ཐམས་ཅད་ཡོད། དོན་དམ་པ་ན་མེད་གསུངས་རྒྱུ་རེད། ། བདག་མེད་གཉིས་བསྒོམ་ཚུལ་རྒྱས་པར་བསྟན་པ།
གང་ཟག་གི་བདག་མེད་ཅེས་པའི་ཚིག་ཟུར་གྱི་གང་ཟག་ནི་སེམས་ཅན་ལ་ཟེར་གྱི་ཡོད་རེད། དཔེར་ན་ང༌། ཁྱོད། ཁོ་ཟེར་བ་དེ་ཚོ་རེད། ཆོས་ཀྱི་བདག་མེད་ཅེས་པའི་ཆོས་ནི་ཕྱིའི་འཁོར་ཡུག་གི་རི་དང་མཚོ་དང་། ཁང་པ་ལྟ་བུ། ཟ་མ་ལྟ་བུ། གོས་ལྟ་བུ་དེ་ཚོ་དང༌། སེམས་ཅན་གྱི་མིག་དང་རྣ་བ་ལ་སོགས་པ་ལའང་ཟེར་གྱི་ཡོད་རེད། གང་ཟག་གི་བདག་ཟེར་ན་སེམས་ཅན་བདེན་པ་དང་།
ཆོས་ཀྱི་བདག་ཟེར་ན་ཆོས་བདེན་པ་ལ་ཟེར་གྱི་ཡོད་རེད། གང་ཟག་གི་བདག་མེད་ཟེར་ན་གང་ཟག་བདེན་པ་མེད་པ་དང་། གང་ཟག་གི་བདག་གིས་སྟོང་པའི་སྟོང་པ་ཉིད་ལ་ཟེར། ཆོས་ཀྱི་བདག་མེད་ཟེར་ན་ཆོས་བདེན་པ་མེད་པའམ་ཆོས་ཀྱི་བདག་གིས་སྟོང་པའི་སྟོང་པ་ཉིད་ལ་ཟེར་གྱི་ཡོད་རེད། གང་ཟག་ནི་ཁམས་དྲུག་ལ་བརྟེན་ནས་ང་ཞེས་སེམས་ཀྱིས་འཛིན་གྱི་ཡོད་རེད། ཁམས་དྲུག་ནི་དཔེར་ན་སེམས་ཅན་གྱི་ལུས་པོའི་ཤ་དང། རུས་པ་ལྟ་བུ་དེ་ཚོ་ལ་སའི་ཁམས་ཟེར་གྱི་ཡོད་རེད། ཁྲག་དང་ཆུ་སེར་གཅིན་པ་ལྟ་བུ་དེ་ཚོ་ལ་ཆུ་ཡི་ཁམས་དང་། དྲོད་ལ་མེ་ཡི་ཁམས་དང། དབུགས་ལ་རླུང་གི་ཁམས་དང།
སྣ་བུག་ལྟ་བུའི་ཁོང་སྟོང་དེ་ཚོ་ལ་ནམ་མཁའི་ཁམས་དང། སེམས་ལ་རྣམ་པར་ཤེས་པའི་ཁམས་གསུངས་ཀྱི་ཡོད་རེད། དེ་ཚོ་ངོ་འཕྲོད་ནས་ང་དང་བདག་ཅེས་ང་ཚོས་འཛིན་པ་ནང་བཞིན་ཁམས་དྲུག་གི་སྟེང་ལ་ཡོད་མེད་འཚོལ་དགོས་ཀྱི་ཡོད་རེད། ཁམས་དྲུག་གི་ནང་གི་སོ་བདག་རེད་དམ་མ་རེད་ཅེས་འཚོལ་དགོས་ཀྱི་ཡོད་རེད། དེ་འདྲ་བྱས་ཏེ་བཙལ་ན་སོ་དང་བདག་གཉིས་མཐུན་པའམ་འགྲིགས་ཀྱི་མི་འདུག བདག་ཅེས་འཛིན་དུས་ང་རང་གཅིག་པུ་ཡིན་བསམ་གྱི་ཡོད་པས་གཅིག་ཡིན་དགོས་ཀྱི་ཡོད་རེད། རྟག་པར་སྡོད་ངེས་པ་ཡིན་བསམ་གྱི་ཡོད་པས་རྟག་པ་ཞིག་ཡིན་དགོས་པ་དང་། བདག་ཟེར་མཁན་དེ་སོ་སོའི་ལུས་པོ་ལ་སོགས་པ་ལ་དབང་བསྒྱུར་བྱེད་མཁན་ཞིག་ཡིན་བསམ་གྱི་ཡོད་པས་རང་དབང་ཅན་ཞིག་ཡིན་དགོས་པས་སོ་དང་རྩ་བ་ནས་མཐུན་གྱི་ཡོད་མ་རེད། གང་ཡིན་ཞེ་ན། སོ་ལ་མང་པོ་ཡོད་པས་བདག་གི་མཚན་ཉིད་གཅིག་ཅེས་པ་དེ་ཡོད་མ་རེད།
སོ་རེ་རེ་ལ་བདག་རེ་རེ་ཡོད་ན་སེམས་ཅན་གཅིག་ལ་བདག་མང་པོ་ཆགས་འགྲོ་གི་ཡོད་རེད། སྐྲ་ནི་དེ་ལས་མང་བ་ཡོད་རེད། རྣམ་ཤེས་ལ་སོགས་པའི་ཁམས་གཞན་དག་ཀྱང་དེ་དང་གཅིག་མཚུངས་དུ་མ་དང་མི་རྟག་པ་ལ་སོགས་པ་རེད། དེས་ན་བདག་དང་རྩ་བ་ནས་མཐུན་པའམ་འགྲིགས་ཀྱི་ཡོད་མ་རེད། དེ་འདྲ་བྱས་ཏེ་བསམ་བློ་བཏང་རྗེས་བདག་མེད་པ་རེད་འདུག་བསམ་པ་དེ་ཡི་ཐོག་སྒོམ་དགོས་ཀྱི་ཡོད་རེད། སྒོམ་ཚུལ་ནི་གོང་དུ་ཞི་གནས་སྒོམ་ཚུལ་བཤད་པ་དང་གཅིག་པ་ཞི་གནས་ཀྱི་དམིགས་པ་མེ་ཏོག་གི་ཐོག་ཏུ་སེམས་བཞག་སྟེ་དེ་ཉིད་ལྷག་མཐོང་གིའང་དམིགས་པར་བྱེད། དེའི་ཐོག་ཏུ་རྣམ་པ་བདག་མེད་པ་ཡིན་བསམ་པ་དེའི་ཐོག་ལ་བཞག་སྟེ་སྒོམ་དགོས་ཀྱི་ཡོད་རེད། བདག་མེད་པ་དེ་ཞི་གནས་ཀྱི་སྟེང་དུ་སྒོམ་དུས་ཞི་ལྷག་ཟུང་སྦྲེལ་ཟེར་གྱི་ཡོད་རེད། དཔེར་ན་ལྷག་མཐོང་གིས་གནས་ལུགས་རྟོགས་པ་ཡིན་དུས་མར་མེ་འདྲ་པོ། ཞི་གནས་ཀྱིས་སེམས་བརྟན་པོ་བྱེད་ཀྱི་ཡོད་པས་མར་མེའི་རླུང་ཡོལ་འདྲ་པོ་རེད།
རླུང་མེད་པའི་མར་མེ་འདྲ་པོ་གཅིག་བྱུང་ན་དེ་ལ་ཞི་ལྷག་ཟུང་སྦྲེལ་ཟེར་གྱི་ཡོད་རེད། ཁ་ཤས་ཀྱིས་ཞི་གནས་ནི་མི་གཡོ་བ་དམིགས་པ་གཅིག་གི་ཐོག་ཏུ་སྡོད་པའི་ཆ་དང་། ལྷག་མཐོང་ནི་གང་ཟག་གི་བདག་མེད་ལྟ་བུ་སྒོམ་དུས་གང་ཟག་དེ་བདེན་པ་མེད་སྟངས་ཀྱི་རྒྱུ་མཚན་རྣམས་ལ་བསམ་བློ་གཏོང་ཞིང་དཔྱད་པ་བྱེད་པའི་ཆ་ལ་ཟེར་གྱི་རེད་གསུངས་པ་རེད། དཔྱད་པ་མང་པོ་བྱས་ཏེ་བདག་མེད་པ་ལྟ་བུའི་སྟེང་དུ་སེམས་བཞག་ཡོང་ན་སེམས་འཇོག་པའི་ཆ་དེ་ཞི་གནས་རེད་མ་གཏོགས་དེ་ནི་ལྷག་མཐོང་མ་རེད་གསུངས་པ་རེད། གཞན་དག་གིས་གསུངས་ན་དེ་འདྲ་མ་རེད། ལྷག་མཐོང་ལ་ཡང་མདོ་ཡི་ནང་སོ་སོར་རྟོག་པའི་ལྷག་མཐོང་དང༌། མི་གཡོ་བའི་ལྷག་མཐོང་སྟེ་གཉིས་ཡོད་གསུངས། དེས་ན་ལྷག་མཐོང་ལ་དཔྱད་པ་བྱེད་མི་བྱེད་གཉིས་དགོས་གསུངས་པ་རེད། དཔྱད་པ་བྱེད་མཁན་དེ་ལྷག་མཐོང་གི་སྦྱོར་བ་དང༌། ཡང་ན་རྗེས་ཐོབ་རེད།
སྟོང་པ་ཉིད་ཀྱི་སྟེང་དུ་མི་རྟོག་པ་བྱས་ཏེ་མི་གཡོ་བར་འཇོག་པ་ནི་ལྷག་མཐོང་གི་དངོས་གཞི་དང་མཉམ་བཞག་རེད་གསུངས་པ་རེད། ཡང་གང་ཟག་གི་བདག་མེད་སྒོམ་སྟངས་གཅིག་ལ་ཕུང་པོ་ལྔ་ཤེས་དགོས་ཀྱི་ཡོད་རེད། ང་རང་ཚོ་ལ་གཟུགས་ཀྱི་ཕུང་པོ་ལ་སོགས་པ་ཕུང་པོ་ལྔ་ཡོད་རེད། གཟུགས་ཀྱི་ཕུང་པོ་ཟེར་ན་ང་ཚོའི་མིག རྣ་བ། སྣ། ལྕེ་དང་ལུས་བཅས་ཡུལ་ཅན་ལྔ་དང། གཟུགས། སྒྲ། དྲི།
རོ། རེག་བྱ་བཅས་ཡུལ་ལྔ༌། དེ་མ་ཡིན་པ་གཅིག་དང་བཅུ་གཅིག་ཡོད་གསུངས་པ་རེད། མིག་དང་རྣ་བ་ཞེས་པ་དེ་ཚོ་ང་ཚོའི་མིག་གིས་ཕར་མཐོང་རྒྱུའི་ཁྲ་རིལ་རིལ་དེ་ཚོ་ལ་ཟེར་གྱི་ཡོད་མ་རེད། དེ་ཡུལ་གྱི་ཆ་རེད། དེའི་ནང་ལོག་ལ་རྣམ་ཤེས་སྐྱེ་བའི་ནུས་པ་ཡོད་པ་ལ་ཟེར་བ་རེད། དེ་ལ་དབང་པོའང་ཟེར་གྱི་ཡོད་རེད། ཚོར་བའི་ཕུང་པོ་ནི། ངེད་ཚོས་མྱོང་བའི་བདེ་བ་དང་སྡུག་བསྔལ་ལ་སོགས་པ་དེ་ཚོ་རེད། འདུ་ཤེས་ཀྱི་ཕུང་པོ་ནི།
ཆོས་རྣམས་ཐམས་ཅད་ལ་ཐུན་མོང་མ་ཡིན་པའི་ཁྱད་ཆོས་རེ་ཡོད་པ་འཛིན་མཁན་གྱི་སེམས་བྱུང་གཅིག་ལ་ཟེར་གྱི་ཡོད་རེད། འདུ་བྱེད་ཀྱི་ཕུང་པོ་ལ་མཚུངས་ལྡན་འདུ་བྱེད་ཟེར་མཁན་གཅིག་ཡོད་རེད། དེ་ནི་ང་རང་ཚོའི་སེམས་ལ་སྐྱེ་བའི་འདོད་ཆགས་དང་དད་པ་ལ་སོགས་པའི་སེམས་བྱུང་བཞི་བཅུ་ཞེ་དགུའམ་ལྔ་བཅུ་ང་གཅིག་ལ་ཟེར་གྱི་ཡོད་རེད། ལྡན་མིན་འདུ་བྱེད་ནི། དཔེར་ན་མིང་ཚིག་དང་། དུས་འདས་མ་འོངས་ལྟ་བུ་ལ་གསུངས་པ་རེད། རྣམ་ཤེས་ཀྱི་ཕུང་པོ་ཟེར་ན་སེམས་ལ་གསུངས་པ་རེད། སོ་སོའི་ཕུང་པོ་ལྔ་ལ་བརྟེན་ནས་བདག་ཏུ་འཛིན་གྱི་ཡོད་རེད། ཡིན་ནའང་ང་ཚོས་འཛིན་པ་ནང་བཞིན་སོ་སོའི་ཕུང་པོ་དང་བདག་འཛིན་གྱི་ཡུལ་གྱི་བདག་གཉིས་པོ་དེ་དག་ཡང་ན་གཅིག་ཡིན་དགོས་ཀྱི་ཡོད་རེད། ཡང་ན་ཐ་དད་ཡིན་དགོས་ཀྱི་ཡོད་རེད།
དེ་འདྲ་བྱས་ནས་དཔྱད་པ་བཏང་ནས་བལྟས་ན་དང་པོ་དེ་གཉིས་ཀྱི་མཚན་ཉིད་འགྲིགས་ཀྱི་ཡོད་མ་རེད། གང་ཡིན་ཞེ་ན། ཕུང་པོ་མང་པོ་དང་མི་རྟག་པ་ལ་སོགས་རེད། བདག་ནི་གཅིག་མ་གཏོགས་ཡོང་ཤེས་ཀྱི་མ་རེད། ཕུང་པོ་དང་བདག་གཉིས་ཐ་དད་ཡིན་ཟེར་ན་ཡང་འགྲིགས་ཀྱི་མ་རེད། རང་གི་ཕུང་པོ་དེ་ལ་ང་ཡིན་བསམ་གྱི་ཡོད་རེད་མ་གཏོགས་ཕྱི་ལོག་གི་ཁང་པ་དང་། ཤིང་ལ་སོགས་པ་རྣམས་ལ་ང་ཡིན་བསམ་གྱི་ཡོད་མ་རེད། དེས་ན་རིགས་པས་དཔྱད་ན་བདག་ཟེར་མཁན་དེ་རྙེད་རྒྱུ་ཡོད་མ་རེད། དེར་བརྟེན་དོན་དམ་དུ་བདག་མེད་ཟེར་གྱི་ཡོད་རེད། ཐ་སྙད་དུ་བྱས་ན་དཔེར་ན་སྒོ་དང་སྒེའུ་ཁུང་ལ་སོགས་པ་ལ་བརྟེན་ནས་ཁང་པ་ཞེས་ཟེར་གྱི་ཡོད་པ་ནང་བཞིན་སོ་སོའི་ཕུང་པོ་ལ་བརྟེན་ནས་བདག་ཟེར་མཁན་གཅིག་ངེད་ཚོའི་རྟོག་པས་བཟོས་བཞག་པའམ་བཏགས་པ་གཅིག་ཡོད་རེད།
ཆོས་ཀྱི་བདག་མེད་ཞུ་རྒྱུ་ཡིན། རིགས་པ་དེས་ཆོས་ཀྱི་བདག་མེད་ཀྱང་གཏན་ལ་དབབ་ཐུབ་ཀྱི་ཡོད་རེད། ཡིན་ནའང་རིགས་པ་གཞན་དག་ཀྱང་མང་པོ་ཡོད་རེད། དཔེར་ན་དངོས་པོ་ཐམས་ཅད་རྒྱུ་རྐྱེན་ལས་སྐྱེ་ཡི་ཡོད་རེད། རྒྱུ་རྐྱེན་ལས་མ་སྐྱེས་པའི་དངོས་པོ་ཡོད་མ་རེད། ཡིན་ནའང་འབྲས་བུ་སྐྱེ་དུས་དེའི་སྐྱེ་བ་ང་རང་ཚོས་འཛིན་པ་བཞིན་དུ་བདེན་པར་གྲུབ་པ་འདུག་གམ་མི་འདུག་ཅེས་རྒྱུའི་ཕྱོགས་ནས་དཔྱད་པ་གཏོང་བ་རྒྱུ་ལ་དཔྱོད་པ་རྡོ་རྗེ་གཟེགས་མའི་རིགས་པས་བརྟག་དཔྱད་བྱེད་དུས། སྐྱེ་བ་རྙེད་ཀྱི་མ་རེད། དེ་ཡང་འབྲས་བུ་དེ་ཁོ་རང་དང་ངོ་བོ་གཅིག་ཡིན་པའི་རྒྱུ་ལས་སྐྱེ་ཡི་འདུག་གམ། འབྲས་བུ་དང་ངོ་བོ་གཞན་ཡིན་པའི་རྒྱུ་ལས་སྐྱེ་ཡི་འདུག་གམ། བདག་དང་གཞན་གཉིས་ཀ་ལས་སམ་རྒྱུ་མེད་ལས་སྐྱེ་ཡི་འདུག་ཅེས་བསམ་བློ་གཏོང་དུས།
དང་པོ་ལྟར་དུ་ངོ་བོ་གཅིག་ཡིན་པའི་རྒྱུ་ལས་སྐྱེས་ན་འབྲས་བུ་ཁོ་རང་གིས་ཁོ་རང་སྐྱེ་དགོས་རེད། ཁོ་རང་ལས་ཁོ་རང་སྐྱེ་བ་ཡིན་ན་ཁོ་མེད་ན་ནི་གཞན་གྱིས་རྒྱུ་བྱེད་ཐུབ་ཀྱི་མ་རེད། ཁོ་ཡོད་ན་ནི་སྐྱེ་དགོས་དོན་ཡོད་མ་རེད། གཉིས་པ་ལྟར་དུ་འབྲས་བུ་ཁོ་རང་ལས་གཞན་ཡིན་པའི་རྒྱུ་ལས་སྐྱེ་དགོས་ཀྱི་ཡོད་ན། གླང་ཆེན་ལས་ཀྱང་སེང་གེའི་ཕྲུ་གུ་སྐྱེ་བར་འགྱུར་པ་ལ་སོགས་པའི་སྐྱོན་ཆགས་ཀྱི་ཡོད་རེད། གསུམ་པ་ལྟར་དུ་བདག་གཞན་གཉིས་ཀ་ལས་སྐྱེ་ཟེར་ན་ནི་འགལ་བ་རེད། བཞི་པ་ལྟར་དུ་རྒྱུ་མེད་ལས་སྐྱེ་ཟེར་ན་ནི་གྲུབ་མཐའ་ཧ་ཅང་སྐྱོ་པོ་རེད། གང་ཡིན་ཞེ་ན། འཇིག་རྟེན་པས་ཀྱང་འབྲས་བུ་ནི་རྒྱུ་རྐྱེན་རྣམས་ལས་སྐྱེ་ཡི་ཡོད་པ་རྟོགས་ནས་རྒྱུ་རྐྱེན་ལ་འབད་རྩོལ་ཆེན་པོ་བྱེད་ཀྱི་ཡོད་པ་མཐོང་གསལ་རེད། དེ་འདྲ་བྱས་ཏེ་རིགས་པ་གཏོང་བས་རྒྱུ་ལས་འབྲས་བུ་སྐྱེ་བ་རྙེད་ཀྱི་མ་རེད།
ཡང་འབྲས་བུའི་ཆ་ནས་དཔྱད་པ་གཏོང༌བ་འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་རིགས་པས་བརྟག་དཔྱད་བྱེད་དུས། རྒྱུ་ལས་འབྲས་བུ་སྐྱེ་ཡི་ཡོད་ན། རྒྱུ་ཡི་དུས་ན་ཡོད་པའི་འབྲས་བུ་ཞིག་སྐྱེ་ཡི་ཡོད་རེད་དམ། ཡང་ན་རྒྱུའི་དུས་ན་མེད་པའི་འབྲས་བུ་ཞིག་སྐྱེ་ཡི་ཡོད་རེད་ཅེས་བརྟག དང་པོ་ལྟར་ན་ཡོད་པ་ནི་སྐྱེ་དགོས་དོན་ཡོད་མ་རེད་ལ། གཉིས་པ་ལྟར་ནའང་མེད་པ་ནི་སུས་ཀྱང་ཡོད་པར་བྱེད་ཐུབ་ཀྱི་མ་རེད། ཡང་རྒྱུ་དང་འབྲས་བུའི་དངོས་པོ་རྣམས་ཀྱི་ངོ་བོ་ལ་དཔྱོད་པ་གཅིག་དུ་བྲལ་གྱི་རིགས་པས་འཇིག་རྟེན་གྱི་བློས་ཆོས་རྣམས་ལ་གཅིག་ཏུ་འཛིན་པ་ནང་བཞིན་གྱི་གཅིག་དེ་གྲུབ་བམ་མ་གྲུབ་དཔྱད་ན་རྩ་བ་ནས་མ་གྲུབ་པ་རེད། དེ་ཡང་དཔེར་ན་ཕྱི་དོན་སྨྲ་བ་བྱེ་མདོ་གཉིས་ལྟ་བུས་རྡུལ་ཕྲན་གཟུགས་ཆུང་ཤོས་དེ་ཆ་ཤས་ཕྱེ་རྒྱུ་མེད་པའི་གཅིག་ཡིན་ཞེས་འདོད་ཀྱི་ཡོད་རེད། འོན་ཀྱང་གྲུབ་མཐའ་གོང་མས་དེ་ཡང་གཅིག་མ་རེད། ཆ་ཤས་མང་པོ་ཡོད་རེད་ཅེས་གསུངས་པ་རེད།
དཔེར་ན་རྡུལ་ཕྲན་དེ་དབུས་སུ་བཞག རྡུལ་ཕྲན་གཞན་བཅུ་ཡིས་ཕྱོགས་བཅུ་ནས་བསྐོར་བ་ཡིན་ན་དབུས་ཀྱི་རྡུལ་ཕྲན་དེ་ལ་ཆ་ཤས་བཅུ་ཡོད་དགོས་ཀྱི་ཡོད་རེད། དེར་བརྟེན་ཆ་མེད་དུ་འདོད་པའི་རྡུལ་ཕྲན་དེ་ནི་མང་པོར་འགྱུར་འགྲོ་གི་ཡོད་རེད། དེས་ན་གཅིག་ཞེས་པ་རྩ་བ་ནས་སྒྲུབ་ཐུབ་ཀྱི་མ་རེད། གཅིག་མེད་ན་གཅིག་མང་པོ་བསགས་པ་ལས་དུ་མ་ཟེར་བ་ཡིན་དུས་མང་པོ་ཡང་ཡོད་མ་རེད། གཅིག་དང་དུ་མ་མེད་ན་ཆོས་ཐམས་ཅད་མེད་པར་འགྱུར་བ་དང་། ཡང་གོང་དུ་བཤད་པའི་རིགས་པ་དེ་དག་ཏུ་མ་ཟད་དངོས་དངོས་མེད་ཐམས་ཅད་ལ་དཔྱོད་པ་རྟེན་འབྲེལ་གྱི་རིགས་པས་ཀྱང་འདུས་བྱས་ཀྱི་ཆོས་ཐམས་ཅད་རྒྱུ་རྐྱེན་ཚོགས་པའི་རྟེན་འབྲེལ་ལས་བྱུང་བ་ཡིན་དུས་དོན་ལ་སྐྱེ་བ་ཡོད་མ་རེད། དཔེར་ན་མེ་ལོང་ནང་གི་གཟུགས་བརྙན་ནི་བྱད་བཞིན་དང་མེ་ལོང་སོགས་རྒྱུ་རྐྱེན་ཚང་ན་མ་གཏོགས་མེད་པ་དང་གཅིག་པ་རེད། རྒྱུ་མཚན་དེའི་ཐོག་ནས་ཀྱང་བདེན་པ་མེད་པ་རེད་ཅེས་གསུངས། རིགས་པ་དེ་ཚོའི་ཐོག་ནས་ཆོས་རྣམས་སྐྱེ་བ་མེད་པ་སྟོང་པ་ཉིད་རྟོགས་པའི་ལྟ་བ་ཐོབ་ཀྱི་ཡོད་རེད།
སྟོང་པ་ཉིད་རྟོགས་ནས་ངེས་ཤེས་ཡག་པོ་བྱུང་ན་ཆོས་ཐམས་ཅད་སྟོང་པ་ཉིད་ཡིན་པ་དེའི་ཐོག་ཏུ་འཇོག་རྒྱུ་རེད། སྟོང་ཉིད་མངོན་སུམ་དུ་རྟོགས་ན་སོ་སོའི་སེམས་རྒྱུད་ཀྱི་བདག་འཛིན་དང་ཉོན་མོངས་པ་གཞན་རྣམས་ཀྱང་སྤོང་ཐུབ་ཀྱི་ཡོད་རེད་ལ། དེས་ཉན་ཐོས་དགྲ་བཅོམ་པའི་འབྲས་བུའང་ཐོབ་ཐུབ་ཀྱི་ཡོད་རེད། བྱམས་པ་དང༌། སྙིང་རྗེ་དང་ཐབས་ཀྱི་ཆའི་ལམ་རྣམས་ཉམས་སུ་ལེན་པ་ལ་བརྟེན་ནས་རང་རྒྱུད་ཀྱི་ཉོན་མོངས་པ་ཞེ་སྡང་སོགས་མགོ་གནོན་བྱེད་ཐུབ་ཀྱང་ཉོན་མོངས་པ་དེ་རྣམས་ཀྱི་ས་བོན་མེད་པ་བྱེད་ཐུབ་ཀྱི་ཡོད་མ་རེད། ས་བོན་མེད་པ་བྱེད་དགོས་ན་བདག་མེད་རྟོགས་པའི་ཤེས་རབ་དགོས་ཀྱི་ཡོད་རེད། འོ་ན་གོང་དུ་བཤད་པའི་བདག་མེད་དང་སྐྱེ་མེད་དེ་ཚོ་ཆོས་ཀྱི་གནས་ལུགས་རེད་དམ་ཞེས་དྲིས་ན། ཆོས་ཀྱི་གནས་ལུགས་མ་རེད། གནས་ལུགས་ཟེར་བ་དེ་དོན་དམ་པའི་བདེན་པ་ཡིན་དགོས་ཀྱི་ཡོད་རེད། དེ་དག་ནི་རྟོག་པས་བཟོས་བཞག་པའི་ཀུན་རྫོབ་ཀྱི་བདེན་པ་རེད།
དཔེར་ན་རིང་པོ་དང་ཐུང་ངུ་ཟེར་བ་དེ་དག་ཕན་ཚུན་ལྟོས་ནས་རྣམ་རྟོག་གིས་བཟོས་བཞག་པ་རེད། རྒྱུ་མཚན་གང་ཡིན་ཞེས་དྲིས་ན། རིང་པོ་མེད་ན་ཐུང་ཐུང་ཡོད་མ་རེད། ཕ་རི་མེད་ན་ཚུར་རི་ཡོད་མ་རེད། བཟང་པོ་མེད་ན་ངན་པ་ཡོད་མ་རེད། དེ་ཚོའི་གྲས་རྣམ་རྟོག་གིས་བཟོས་བཞག་པ་རེད། སྟོང་པ་ཉིད་ཟེར་བ་དེ་དང༌། བདག་མེད་ཟེར་བ་དེ་དང༌། སྐྱེ་མེད་ཟེར་བ་དེ་ཚོའང་མི་སྟོང་པ་དང་བདག་དང་སྐྱེ་བ་ལ་སོགས་པ་ལ་ལྟོས་ནས་བཞག་པ་རེད། དགག་བྱ་བདག་མེད་ཅིང་སྐྱེ་བའང་མེད་ན་དེ་དག་བཀག་པའི་བདག་མེད་དང་སྐྱེ་མེད་ཟེར་བ་དེ་ཚོའང་གྲུབ་ཀྱི་མ་རེད།
དེས་ན་རིགས་པ་དེས་བདག་དང་སྐྱེ་བ་ལ་སོགས་པ་མ་ཟད་བདག་མེད་དང་སྐྱེ་བ་མེད་པ་ལ་སོགས་པའང་འགོག་དགོས་ཀྱི་ཡོད་རེད། དེ་ནི་རིམ་པ་གཉིས་པ་ཡིན། དེ་ནས་འོ་ན་སྐྱེ་བ་ཡོད་པ་དང་མེད་པ་གཉིས་ཀ་ཡིན་པ་ཞིག་ཡོད་རེད་དམ་ཟེར་ན། གཉིས་ཀ་ཡིན་པ་ཞིག་ཡོང་ཐབས་ཡོད་མ་རེད། དེ་རིམ་པ་གསུམ་པས་འགོག་གི་ཡོད་རེད། འོ་ན་སྐྱེ་བ་ཡོད་མེད་གཉིས་ཀ་མ་ཡིན་པ་ཞིག་གནས་ལུགས་རེད་དམ་ཟེར་ན། དེ་ཡང་མ་རེད། དེ་ཡང་གཉིས་ཀ་ཡིན་པ་ལ་ལྟོས་ནས་རྟོག་པས་སྤྲོས་བཞག་པ་རེད། གནས་ལུགས་ནི་མཐའ་བཞི་དང་བྲལ་བ། སྤྲོས་པ་ཐམས་ཅད་དང་བྲལ་བ།
རྣམ་རྟོག་གི་ཡུལ་མིན་པ། སྒྲས་བརྗོད་རྒྱུ་མེད་པ། མཛུབ་མོ་འཛུགས་ས་གཅིག་ཀྱང་མེད་པ་ལ་ཐ་སྙད་དུ་གནས་ལུགས་ཞེས་མིང་འདོགས་པ་རེད། དེ་འདྲ་བྱས་ཏེ་དང་པོ་དཔྱད་ནས་ངེས་པ་རྙེད་པར་བྱས་ཏེ། དེ་ནས་སྒོམ་དགོས་ཀྱི་ཡོད་རེད། འོ་ན་ད་ཇི་ལྟར་བྱས་ཏེ་བསྒོམ་དགོས་རེད་ཟེར་ན། གནས་ལུགས་ནི་སྤྲོས་པའི་མཐའ་བཞི་ཆར་དང་བྲལ་བ་ཡིན་པ་ཤེས་པར་བྱས་ཏེ་དེ་རྗེས་གཡེངས་པ་མེད་པའི་ཐོག་སེམས་ཀྱིས་བཟོ་བཅོས་རྩ་བ་ནས་མི་བྱེད་པའམ། དགག་སྒྲུབ་མི་བྱེད་པའི་ངང་དུ་སྡོད་རྒྱུ་རེད། ། ཞེན་པ་བཞི་བྲལ་ལུགས་ཀྱི་ལྷག་མཐོང་སྒོམ་ཚུལ་བཤད་པ། ད་འདི་པ་ཞེན་པ་བཞི་བྲལ་གྱི་ལུགས་ཀྱི་ལྷག་མཐོང་སྒོམ་སྟངས་གཅིག་ཞུ་རྒྱུ་ཡིན།
ལྷག་མཐོང་སྒོམ་སྟངས་སྔོན་དུ་བཤད་པ་དེ་དག་ནང་དོན་རིག་པའི་གཞུང་སྦྱངས་མ་མྱོང་མཁན་ལ་དཀའ་ལས་ཁག་པོ་རེད། ད་འདི་པའི་ལུགས་ཀྱི་མན་ངག་གི་སྒོམ་སྟངས་ལ་གང་ཟག་གི་བདག་མེད་སྒོམ་སྟངས་ཟུར་དུ་གསུངས་ཡོད་མ་རེད་དེ་ཆོས་ཀྱི་བདག་མེད་དང་སྒོམ་སྟངས་གཅིག་པ་རེད། བདག་མེད་གཉིས་ཆ་དཔེ་ཡི་ཐོག་ནས་བསྒོམ་གྱི་ཡོད་རེད། དཔེར་ན་རྨི་ལམ་དུ་སོ་སོ་ཡང་མཐོང་གི་ཡོད་རེད། སེམས་ཅན་གཞན་ཡང་སྟོན་གྱི་ཡོད་རེད། དེ་བཞིན་དུ་གློག་བརྙན་གྱི་ནང་དུ་སེམས་ཅན་འདྲ་མིན་མཐོང་གི་ཡོད་རེད། སྒྱུ་མ་མཁན་གྱིས་སྤྲུལ་པའི་སེམས་ཅན་མི་སོགས་ཀྱི་རྣམ་པ་ཡིན་པའི་སྒྱུ་མ་ཡང་མཐོང་རྒྱུ་ཡོད་རེད། དེ་ཚོ་ཚང་མ་སྣང་ཡང་མཐོང་བ་ནང་བཞིན་གྱི་བདེན་པ་མེད་པ་དེ་བཞིན་དུ། ང་ཚོར་སོ་སོས་གཙོས་པའི་སེམས་ཅན་རྣམས་སྣང་གི་ཡོད་ཀྱང་བདེན་པ་མེད་པ་ཚང་མ་གཅིག་པ་ཡིན་བསམ་སྒོམ་དགོས་ཀྱི་ཡོད་རེད། འདིའི་ནང་སྣང་བ་སེམས་སྒྲུབ་གསུང་གི་འདུག
ངེད་ཚོའི་ད་ལྟའི་ཤེས་པ་རྣམས་ལ་སྣང་བའི་སྣང་བ་གཟུགས་སྒྲ་ལ་སོགས་པ་ཚང་མ་སེམས་སུ་དཔེ་ཡི་སྒོ་ནས་སྒྲུབ་ཀྱི་ཡོད་རེད། དེ་ལ་དཔེ་བརྒྱད་གསུངས་པ་རེད། དེའི་ནང་ནས་གཅིག་རྨི་ལམ་གྱི་དཔེ་རེད། རྨི་ལམ་དུ་རང་དང་རང་གི་ཉེ་འབྲེལ་སོགས་སེམས་ཅན་འདྲ་མིན་སྣང་གི་ཡོད་རེད་དེ། སྣང་བ་ནང་བཞིན་གྱི་བདེན་པ་ཡོད་མ་རེད། གང་ཡིན་ཞེ་ན། གཉིད་སད་དུས་ཡོད་མ་རེད། དེ་དང་ང་རང་ཚོར་ད་ལྟ་ཉིན་མོ་གཉིད་མ་ཁུག་པའི་སྐབས་སེམས་ཅན་འདྲ་མིན་སྣང་བ་གཉིས་གཅིག་པ་རེད། སྣང་གི་ཡོད་རེད་དེ་མ་རིག་པའི་གཉིད་སད་དུས་ཡོད་མ་རེད་ཅེས་བསམས་ཏེ་རེ་རེ་བཞིན་དུ་བསྒོམས། འདི་མན་ངག་གི་སྒོ་ནས་གང་ཟག་གི་བདག་མེད་བསྒོམ་སྟངས་རེད།
དེ་ནས་ཡུལ་གྱི་སྣང་བ་གཟུགས་སྒྲ་ལ་སོགས་པའང་རྨི་ལམ་དུ་སྣང་བའི་གཟུགས་སྒྲ་ལ་སོགས་པ་དང་མཐུན་པར་སྦྱར་ནས་རང་གི་སེམས་ཀྱི་སྣང་བའམ་སེམས་ཡིན་བསམས་ཏེ་ཐག་བཅད། ཡང་དེའི་ཐོག་ཏུ་སྒོམ་དགོས། འདིས་གཟུང་བའམ་ཡུལ་རྣམས་མན་ངག་གིས་བདེན་མེད་སྒོམ་སྟངས་བཤད་པ་རེད། འོ་ན་ཕུགས་སུ་སྣང་བ་སྣ་ཚོགས་པ་རྣམས་སེམས་སུ་བདེན་པ་རེད་དམ་ཟེར་ན། དེ་ཡང་མ་རེད། དེ་ནས་སེམས་དེ་ཡང་བདེན་པར་མ་གྲུབ་པ་དཔེ་ཡི་སྒོ་ནས་བཤད་པ་རེད། སྤྱིར་སེམས་བདེན་མེད་དུ་སྒྲུབ་པའི་དཔེ་ལ་བརྒྱད་གསུངས་ཡོད་རེད། དེའི་ནང་ནས་སྒྱུ་མ་ནི་གཅིག་རེད། སྒྱུ་མ་མཁན་གྱིས་ཐབས་ཤེས་ཀྱི་ཐོག་ནས་སེམས་ཅན་དང༌། ཁང་པ་སོགས་འདྲ་མིན་སྟོན་ཡོང་གི་ཡོད་རེད།
དེ་ཚོ་སྣང་གི་ཡོད་རེད་དེ་སྣང་བ་ནང་བཞིན་བདེན་པ་མ་རེད། དེ་དང་གཅིག་པ་རེད་བསམས་ནས་བསྒོམས། འདིས་ཡུལ་ཅན་འཛིན་པའམ་སེམས་བདེན་མེད་དུ་སྒྲུབ་པ་རེད། ད་ག་རེ་ལྷག་ཡོད་རེད་ཟེར་ན། སེམས་གསལ་ཙམ་ཞིག་ལྷག་ཡོད་རེད། འདི་ལ་ཐེག་ཆེན་པས་ཀུན་གཞི་རྣམ་ཤེས་ཟེར་གྱི་རེད། མུ་སྟེགས་པ་ཡིས་བདག་ཡིན་ཟེར་བ་ལྟ་བུ་གྲུབ་མཐའ་མང་པོས་མི་འདྲ་བ་བཤད་ཀྱི་ཡོད་རེད། དེ་ཡང་རིམ་པ་གསུམ་པ་ལྟར་རང་བཞིན་མེད་པར་ཤེས་པའི་སྒོ་ནས་བདེན་མེད་དུ་བསྒྲུབ་དགོས་རེད་གསུངས་པ་རེད། རང་བཞིན་མེད་པ་ལ་རྟེན་འབྲེལ་དང་བརྗོད་བྲལ་གཉིས་གསུངས་ཀྱི་ཡོད་རེད། དེ་གཉིས་ལས་རྟེན་འབྲེལ་ནི་ཀུན་རྫོབ་ཀྱི་ཆ་ནས་གསུངས་པས་ཀུན་རྫོབ་ཏུ་སེམས་ནི་རྟེན་འབྲེལ་ཡིན།
དོན་དམ་པ་ན་སེམས་ནི་བརྗོད་བྲལ་ཡིན་གསུངས་པ་རེད། གསལ་ཙམ་གྱི་སེམས་དེ་རྟེན་འབྲེལ་ཡིན་པ་དཔེ་ཡི་ཐོག་ནས་བཤད་ཀྱི་ཡོད་རེད། དེ་ལ་དཔེ་བརྒྱད་གསུངས་ཡོད་རེད། དེའི་ནང་ནས་ཁ་ཏོན་གྱི་དཔེ་ཡིས་བཤད་ན། དཔེར་ན་སློབ་དཔོན་གྱིས་ན་མོ་བུདྷཡ་ཞེས་ཞལ་ནས་གསུང་དུས་སློབ་མས་ཀྱང་ན་མོ་བུདྷཡ་ཞེས་ཟེར་གྱི་ཡོད་རེད། ཡིན་ནའང་སློབ་དཔོན་གྱི་གསུང་པའི་ཚིག་དེ་ག་རང་སློབ་མའི་སྟེང་ལ་འཕོས་སོང་བ་མ་རེད། སློབ་དཔོན་གྱི་བརྗོད་པ་དེ་ལ་བརྟེན་ནས་སློབ་མའི་ཚིག་དེ་བྱུང་བ་རེད། དེར་བརྟེན་དེ་རྟེན་འབྲེལ་རེད། རྟེན་འབྲེལ་ཡིན་པས་སྐྱེ་བ་མེད་པ་རེད། བརྗོད་བྲལ་ནི་ཡུལ་སྤྲོས་བྲལ་སྔ་མ་བཤད་པ་དེ་ག་རང་རེད།
ད་ལྟ་ཡུལ་ཅན་གྱི་ཆ་ནས་བཤད་ཀྱི་ཡོད་རེད། ཉམས་མྱོང་གི་ཐོག་ནས། འཕགས་པའི་གང་ཟག་རྣམས་ཀྱིས་སྤྲོས་བྲལ་དངོས་སུ་གཟིགས་ཀྱི་ཡོད་རེད་དེ། དེ་འདི་རེད་ཅེས་གསལ་པོ་ཞིག་བརྗོད་ཐུབ་ཀྱི་ཡོད་མ་རེད། ཡིན་ནའང་དེ་དཔེ་ཡི་སྒོ་ནས་བཤད་པ་རེད། དཔེར་ན་གཞོན་ནུ་དགོད་པ་ཇི་བཞིན་ཏེ། ཕྲུག་གུ་ཆུང་ཆུང་ཁ་གྲགས་མི་ཤེས་མཁན་དགོད་པའི་སྐབས་ལ་ཁོ་ལ་རྒྱུ་མཚན་གཅིག་ཡོད་རེད་དེ། དེ་ལབ་ཐུབ་ཀྱི་ཡོད་མ་རེད། འོ་དེ་འདྲ་ཡིན་གསུངས་པ་རེད། ཁ་ཤས་ཀྱིས་དཔེ་ཡིས་སྟོང་ཉིད་རྟོགས་ཐུབ་ཀྱི་མ་རེད།
རིགས་པ་རྐྱང་པས་རྟོགས་དགོས་ཀྱི་རེད། ཐབས་ཤེས་གཞན་ཡོད་མ་རེད་ཅེས་ནན་ཏན་གསུངས་ཀྱི་ཡོད་རེད། ཡིན་ནའང་དཔེ་ཡི་ཐོག་ནས་སྟོང་ཉིད་རྟོགས་ཐུབ་ཀྱི་རེད། དེར་མ་ཟད་སངས་རྒྱས་བཅོམ་ལྡན་འདས་ཀྱི་བཀའ་ལ་བརྟེན་ནས་ཀྱང་སྟོང་ཉིད་རྟོགས་དགོས་ཀྱི་ཡོད་རེད་ཅེས་ཀུན་མཁྱེན་རོང་སྟོན་ཆེན་པོས་ཞིབ་ཆ་གསུངས་འདུག ལྟ་བ་བསྒོམས་ཚར་དུས་བསྔོ་བ་སྨོན་ལམ་བྱེད། དེ་ནས་ཡར་ལངས་ཏེ་ཕྱི་ལོག་ལ་འགྲོ་བའི་སྐབས་སེམས་ཅན་སོགས་ག་རེ་མཐོང་ནའང་དེ་ཚོ་མེད་བཞིན་དུ་སྣང་བ་སྒྱུ་མ་ལྟ་བུ་ཡིན་བསམ་དགོས་ཀྱི་ཡོད་རེད། གསུང་ཆོས་དངོས་གཞི་འདིར་གྲུབ་པ་ཡིན་ནོ། ། ཆོས་ཞུ་བཤད་གྲྭ་བ་རྣམས་ལ་བསྩལ་བའི་དམིགས་བསལ་བཀའ་སློབ། ང་ཚོས་སློབ་གྲྭའི་ཐོག་ནས་ཉིན་བཅུ་ཡི་ཆོས་འཆད་ཉན་ཡོད་ཅེས་ཁྱབ་བསྒྲགས་བྱས་པ་རེད། དེ་ལ་བརྟེན་ནས་ཕྱི་ལོག་ནས་མི་མང་པོ་ཕེབས་ནས་འདིར་ཉིན་མ་བཅུ་ཡི་རིང་སློབ་སྦྱོང་ཡག་པོ་གནང་བ་དེ་ལ་དགའ་པོ་བྱུང༌།
ཐུགས་རྗེ་ཆེ། སྐད་སྒྱུར་རྣམ་པ་དང་སློབ་གྲྭ་འདིའི་ལས་བྱེད་རྣམ་པས་གྲ་སྒྲིག་གནང་བ་ལའང་ཐུགས་རྗེ་ཆེ་ཞུ་རྒྱུ་ཡིན། རྒྱ་གར་དུ་ཡོད་པའི་བཤད་གྲྭ་ཁག་ནས་དང༌། བོད་ནས་ཀྱང་སློབ་ཕྲུག་མང་པོ་འདིར་ཕེབས་འདུག ཁྱེད་ཚོ་ལའང་ཐུགས་རྗེ་ཆེ་ཞུ་རྒྱུ་ཡིན། ངས་བཤད་གྲྭ་བ་རྣམ་ལ་ཚིག་ཁ་ཤས་ཞུ་རྒྱུ་ཡིན། བཤད་གྲྭ་བའི་མཁན་པོ་རྣམ་པ་དང༌། དགེ་རྒན་རྣམ་པ། སློབ་ཕྲུག་རྣམ་པས་རྒྱུན་རིང་པོར་ཆོས་འཆད་ཉན་གནང་བ་དེ་བསྟན་པའི་བྱ་བ་རེད། སྐྱེས་བུ་དམ་པའི་སྤྱོད་པ་རེད།
དེ་ལ་རྗེས་སུ་ཡི་རངས་ཡོད། བསྟོད་བསྔགས་ཀྱང་ཡོད། ཐུགས་རྗེ་ཆེ་ཞུ་རྒྱུ་ཡིན། ཆོས་འཆད་ཉན་གནང་རྒྱུའི་ལས་ཀ་དེ་ཧ་ཅང་ཁག་པོ་ཡོད་རེད། དཔེར་ན་མཁན་པོ་རྣམ་པ་དང༌། སློབ་ཕྲུག་རྣམ་པས་སློབ་སྦྱོང་བྱེད་དགོས་པ་དེ་ལས་སླ་པོ་ཡོད་མ་རེད། ཉི་མ་རེ་རེ་བཞིན་དུ་གྲ་སྒྲིག་ཆུ་ཚོད་མང་པོ་གནང་དགོས་ཀྱི་ཡོད་རེད། དཀའ་ལས་ཁག་པོ་རེད། གཟུགས་པོས་ལས་ཀ་བྱས་པ་དང་འདྲ་ཡི་མ་རེད། དཀའ་ངལ་དེ་འདྲ་རྒྱབ་ནས་ཆོས་གསུངས་དགོས་ཀྱི་ཡོད་རེད།
དེ་ཡང་ལོ་ནས་ལོར་བསྟུད་དེ་ཆོས་གསུངས་ཀྱི་ཡོད་པས་དཀའ་ལས་ཁག་པོ་ཡོད་རེད། དེ་ལ་ཐུགས་རྗེ་ཆེ་ཞུ་རྒྱུ་ཡིན། སློབ་ཕྲུག་རྣམ་པས་ཀྱང་ཚེ་འདིའི་བྱ་བ་བཞག་སྟེ་སྟོན་པ་ཐུབ་པའི་དབང་པོའི་རྗེས་སུ་ཞུགས་ནས་རབ་ཏུ་བྱུང༌། ཚུལ་ཁྲིམས་བསྲུངས། གཞུང་ཆེན་པོ་དེ་ཚོ་ལ་ཐོས་བསམ་གནང་བ་དེ་དུས་གསུམ་གྱི་སངས་རྒྱས་ཐམས་ཅད་གཤེགས་པའི་ལམ་དེ་ག་རང་དུ་ཕེབས་ཀྱི་ཡོད་པ་ཡིན་སྟབས་དེ་ཤིན་ཏུ་ངོ་མཚར་ཆེན་པོ་རེད། རྗེས་སུ་ཡི་རངས་ཞུ་རྒྱུ་ཡིན། དེ་ནས་སློབ་སྦྱོང་བྱེད་རྒྱུའི་རིམ་པ་ལ། དཔེར་ན་མཁན་པོས་ཕྱག་དཔེ་འཁྲིད་རྒྱུ་དང༌། སློབ་ཕྲུག་སོ་སོས་ནང་སྦྱོང་བྱེད་རྒྱུ། རྩོད་པ་བྱེད་རྒྱུ་དེ་ཚོས་དཔེ་ཆ་ཤེས་ཡོང་གི་ཡོད་རེད།
དེ་ཙམ་མ་ཡིན་པ་ད་དུང་དེའི་སྟེང་དུ་ཐབས་ཤེས་མང་པོ་བྱེད་ཀྱི་ཡོད་རེད། དཔེར་ན་སོ་སོས་དབང་ཞུས་པའི་རྩ་བའི་བླ་མ་དེ་ཚོ་ལ་བསྟོད་པ་ཡག་པོ་ཞུ་དགོས་རེད། བླ་མ་དང་མཉམ་དུ་སྡོད་པའི་སྐབས་སུ་བླ་མའི་མཛད་སྤྱོད་ལ་བརྟག་དཔྱད་བཏང་བསྡད་ན་འགྲིགས་ཀྱི་ཡོད་མ་རེད། བླ་མ་དེ་སངས་རྒྱས་ཡིན་བསམ་པ་དེ་གོམས་དགོས་ཀྱི་ཡོད་རེད། དེ་འདྲ་བྱས་པ་ཡིན་ན་ཆོས་ཤེས་རྒྱུར་ཕན་ཐོགས་ཆེན་པོ་བྱེད་ཀྱི་རེད། ཆོས་རྗེ་ས་སྐྱ་པཎྜི་ཏས་གྲགས་པ་རྒྱལ་མཚན་སྐུ་མདུན་ནས་བླ་མའི་རྣལ་འབྱོར་ཞུས་ནས་བླ་མ་འཇམ་པའི་དབྱངས་སུ་གཟིགས་པ་དང༌། ནང་དུ་ཡང་དག་པའི་རྟོགས་པ་ཅུང་ཟད་སྐྱེས། ཤེས་བྱ་ཐམས་ཅད་ལ་མཁས་པར་གྱུར་བ་རེད། མི་ཐམས་ཅད་ཀྱིས་བརྩི་བཀུར་བྱེད་དགོས་པ་ཞིག་བྱུང་བ་རེད། གཞན་དག་གིས་ཀྱང་དེ་འདྲ་བྱས་ན་དེ་འདྲ་རང་ཡོང་བ་འདུག་གསུངས་པ་རེད།
དེར་བརྟེན་བླ་མར་མོས་གུས་བྱེད་རྒྱུ་དེས་ཆོས་ཤེས་པ་ལ་ཕན་གྱི་ཡོད་རེད། དེ་བཞིན་དུ་རང་ལ་ཆོས་འཆད་མཁན་དང་དགེ་རྒན་དེ་ཚོ་ལ་ཡང་སངས་རྒྱས་དང་མཉམ་པ་གུས་ཞབས་བྱེད་དགོས་ཀྱི་ཡོད་གསུངས། གུས་ཞབས་ག་ཚོད་ཐུབ་ཐུབ་བྱེད་དགོས་རེད། མ་མཐའ་ལ་དགེ་རྒན་གྱི་ཐུགས་མ་འཁྲུགས་པ་བྱེད་དགོས། དེ་བཞིན་དུ་ཆོས་གྲོགས་རྣམ་པ་དང༌། ཆོས་ལ་ཡང་གུས་ཞབས་བྱེད་དགོས། དེས་ཀྱང་སློབ་སྦྱོང་ལ་ཕན་ཐོགས་ཀྱི་ཡོད་རེད། ཁ་ཤས་ཀྱིས་སློབ་སྦྱོང་བྱེད་དུས་དཔེ་ཆ་ཤེས་ཀྱི་མི་འདུག མཚམས་ལོ་ཁ་ཤས་བསྡད་ནས་དཔེ་ཆ་སྦྱངས་ན་དཔེ་ཆ་ཡག་པོ་ཤེས་ཀྱི་འདུག་ཟེར་མཁན་དེ་འདྲ་ཡོད། དེ་བདེན་པ་རེད།
བཤགས་སྦྱོང་བྱས་ན་དཔེ་ཆ་ཡག་པོ་ཤེས་ཀྱི་ཡོད་རེད། བཤད་གྲྭ་ལ་སློབ་སྦྱོང་བྱེད་དུས་མཚམས་བསྡད་རྒྱུ་དེ་འདྲ་མ་བྱུང་ནའང་ཡན་ལག་བདུན་པ་ཡག་པོ་མཁྱེན་པ་བྱས་ཏེ་ཉི་མ་རེ་ལ་ཚར་གསུམ་རེ་ཙམ་འདོན་ཐུབ་ན། དེ་བཤགས་སྦྱོང་སྤེལ་གསུམ་གྱི་གནད་བསྡུས་བཞག་པའི་ལམ་ཡག་པོ་རེད། དེས་དཔེ་ཆ་ཤེས་པ་ལ་ཕན་ཐོགས་ཡག་པོ་ཡོང་གི་ཡོད་རེད། འོ་དེ་འདྲ་གནང་རོགས་གནང༌། ཡང་ཞུ་དགོས་པ་གཅིག་ལ། ཀུན་སློང་བཅོས་རྒྱུ་དེ་གནད་འགག་ཆེན་པོ་རེད་འདུག དཔེར་ན་ང་རང་སྔོན་མ་སློབ་སྦྱོང་བྱས་པའི་སྐབས་སུ་ད་ལྟ་ཀུན་སློང་བཅོས་པ་དང་ཉམས་ལེན་བྱེད་པའི་དུས་ཚོད་མ་རེད་བསམ་ལྟོས་མེད་བྱས་ཏེ་བསྡད་པ་རེད། བླ་མ་རྣམས་ཀྱིས་རྟག་པར་སེམས་བསྐྱེད་གསལ་འདེབས་གནང་གི་ཡོད་རེད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་ལ་སྦྱོར་བའི་དོན་དུ་དང་པོ་ཆོས་ཉན།
དེ་རྗེས་ཉམས་ལེན་བྱེད་དགོས་བསམ། དེ་ཚོ་ལ་དོ་ལྷོད་བྱས་བཞག་འདུག དེ་ནོར་འཁྲུལ་ཆེན་པོ་རེད། དེས་ན་ཆོས་བཤད་མཁན་དང་ཉན་མཁན་གཉིས་ཀས་ཀུན་སློང་ཡག་པོ་བཅོས་བཞག་པ་ཡིན་ན་ཆོས་ཐུན་རེ་རེ་ལའང་བསོད་ནམས་ཚད་མེད་པ་ཡོད་གསུངས་པ་རེད། དེ་ཉམས་ལེན་ཡང་རེད་ལ་དགེ་བ་ཡང་རླབས་ཆེན་པོ་རེད། དེའི་ཕྱིར་སློབ་སྦྱོང་བྱེད་པའི་སྐབས་སུ་ཀུན་སློང་བཅོས་རྒྱུ་དེ་ཧ་ཅང་གལ་ཆེན་པོ་རེད་འདུག དེ་ནས་དཔེར་ན་རྩོད་པ་བྱེད་པའི་སྐབས་ལའང༌། བུ་སྟོན་ཆེན་པོས་གསུངས་པ་ནང་བཞིན་སོ་སོ་ཁེ་འདོད། ཕ་རོལ་པོ་དམའ་འབེབས་འདོད་བྱས་ན་མི་དགེ་བར་འགྱུར་གྱི་རེད། བདག་ཅག་གི་སྟོན་པ་དང༌།
འཇམ་པའི་དབྱངས་གཉིས་གཅིག་གིས་ཆོས་ཐམས་ཅད་ཡོད་ཅེས་དམ་བཅའ་བྱས། གཅིག་གིས་མེད་ཅེས་དམ་བཅའ་བཞག་ནས་རྩོད་པ་ཡུན་རིང་པོ་ཞིག་བྱས་དུས་མཐར་རྣམ་སྨིན་སྡུག་པོ་གཅིག་བྱུང་གསུངས་པ་རེད། དེས་ན་རྩོད་པ་བྱེད་རྒྱུ་དེ་སློབ་སྦྱོང་རེད་དེ་དེ་ཡང་ཆོས་སུ་འགྲོ་བ་ཞིག་བྱེད་རྒྱུ་གལ་ཆེན་པོ་རེད། དེ་ནས་དཔེར་ན་སློབ་སྦྱོང་བྱེད་དུས་མཁས་འདོད་བྱས། མཁས་པར་འགྱུར་དགོས་ཀྱི་འདུག ཚང་མ་བཤད་རྒྱུ་ཡོད་པ་གཅིག་བྱེད་དགོས་ཀྱི་འདུག་བསམ་ན། ཆོས་ཀྱི་བྱིན་རླབས་འཇུག་གི་མ་རེད་གསུངས་པ་རེད། ཆོས་ཉམས་ལེན་བྱེད་པའི་དོན་དུ་སློབ་སྦྱོང་བྱེད་ཀྱི་ཡོད་བསམ་ན་ཆོས་ཀྱི་བྱིན་རླབས་འཇུག ཡག་པོ་ཤེས་ཀྱི་ཡོད་ས་རེད། འོ་དེ་འདྲ་གནང་རོགས་གནང་ཞུ་རྒྱུ་ཡིན།
དེ་ནས་ཞུ་རྒྱུ་གཞན་ཞིག་ལ། ང་ཚོ་དཔེ་ཆ་བ་དེ་ཚོ་ལ་ཉེས་པ་འདི་ཡོང་བའི་ཉེན་ཁ་ཡོད་རེད། རྒྱ་གར་བ་དང་བོད་ཀྱི་གྲུབ་མཐའ་དེ་ཚོ་རང་ཕྱོགས་དང་གཞན་ཕྱོགས་བྱས་ནས་གཞན་ཕྱོགས་དེ་ཚོ་མི་ཤེས་མཁན་ཞིག་ཡིན་བསམ། མ་འདོད་པ་བྱས་ན་ཉེས་པ་ཆེན་པོ་བསག་གི་ཡོད་ས་རེད། དཔེར་ན་ངས་དབུ་མ་དང་པོ་སྦྱངས་དུས་ཐེག་པ་དམན་པའི་མདོ་སྡེའི་ནང་བདག་མེད་པ་བསྟན་ན་ཐེག་ཆེན་བསྟན་པ་དོན་མེད་འགྱུར་རོ་གསུངས་ན་ཡག་པོ་མ་རེད་གསུངས་མཁན་གཅིག་ཡོད་ཟེར། དེ་གསུངས་མཁན་ལེགས་ལྡན་འབྱེད་རེད་གསུངས་པ་རེད། ད་ལེགས་ལྡན་འབྱེད་ཟེར་མཁན་དེ་སྡུག་ཅག་གཅིག་ཡིན་ས་རེད་བསམ་དྲན་མྱོང༌། དེས་ཚོགས་ངན་ཆེན་པོ་བསགས་པ་རེད། དེ་ཚོ་བྱང་ཆུབ་སེམས་དཔའ་ཆེན་པོ་ཤ་སྟག་ཡིན་པ་རེད། བྱང་ཆུབ་སེམས་དཔའ་ནི་ཡུལ་གཉན་པོ་རེད།
དེས་ན་གཟབ་གཟབ་བྱེད་དགོས་ཀྱི་ཡོད་པ་འདྲ། དེ་ནས་ཕྱོགས་རིས་ཟེར་མཁན་དེ་དཔེ་ཆ་བ་རྐྱང་པ་མ་རེད། སུས་བྱས་ཀྱང་ཉེས་པ་ཆེན་པོ་ཡིན་ཟེར་སྟག་ཙང་ལོ་ཙཱ་བས་ཆོས་ལ་ཕྱོགས་རིས་བྱས་པ་དེ་ཉེས་པ་དུ་མའི་འབྱུང་གནས་ཡིན་གསུངས་ཡོད། ཆོས་ལ་ཕྱོགས་རིས་བྱེད་དུས་ཆོས་ལུགས་ཀྱི་ཐོག་ལ་ཕྲག་དོག འགྲན་སེམས་ལ་སོགས་པའི་དོན་མེད་པའི་ཉེས་པ་དང༌། སྡིག་པ་མང་པོ་བསགས་ཀྱི་ཡོད་རེད། དེ་ནས་དམ་པའི་ཆོས་སྤོང་བ་ཟེར་བ་དེ་ཡང་འབྱུང་ཉེ་བོ་རེད། ཆོས་ལ་ཕྱོགས་རིས་བྱས་ན་དགེ་རྩ་རྣམས་ཉམས་འགྲོ་ཡི་ཡོད་རེད་གསུངས་པ་རེད། དད་པ་ཕྱོགས་རེར་ཕྱིན་པ་རེད། དད་པ་ཕྱོགས་ཐམས་ཅད་ལ་ཁྱབ་མ་ཐུབ་པ་རེད།
མདོར་ན་བསམ་བློ་གཏོང་དུས་སངས་རྒྱས་ཀྱི་ཆོས་གཅིག་ལ་རང་ཕྱོགས་གཞན་ཕྱོགས་གཉིས་བྱས། ཕྲག་དོག་འགྲན་སེམས་གྱི་སྒོ་ནས་ལས་ངན་བསགས་པ་དེ་དོན་དག་མེད་པའི་བྱ་བ་ཚབས་ཆེན་ཞིག་རེད། དེས་ན་དེ་སྤོང་དགོས་ཀྱི་འདུག་བསམ་སེམས་པའི་གཏིང་ནས་ཐག་གཅོད་ཅིག་བྱེད་དགོས་རེད། འོ་ན་དེ་ཇི་ལྟར་བྱ་དགོས་རེད་ཟེར་ན། སྡེ་གཞུང་མཆོག་སྤྲུལ་རིན་པོ་ཆེས་གསུངས་ཀྱི་འདུག སོ་སོའི་ཆོས་ལུགས་དེ་སོ་སོས་ཉམས་ལེན་བྱས། གཞན་གྱི་ཆོས་ཐམས་ཅད་ལ་དད་པ་དང་དག་སྣང་བྱེད་དགོས་ཀྱི་རེད་གསུངས་འདུག དེ་སེམས་ཀྱི་གཏིང་ནས་ཐག་ཆོད་པ་གཅིག་བྱེད་དགོས་གསུངས། དགེ་རྒན་ཚོས་བསམ་བློ་གཏོང་ཕྱོགས་ཀྱི་ཁྱད་པར་ཆེན་པོ་བྱེད་ཀྱི་རེད། དཔེར་ན་སློབ་ཕྲུག་ཚོ་བཤད་གྲྭ་ནས་ཐོན་ཚར་དུས་དེ་ཚོ་ལ་ཕན་ཐོགས་པ་གཅིག་བྱུང་ན་བསམ་པ་གཅིག་བྱེད་དགོས་རེད།
ཁོང་ཚོ་དོན་མེད་མ་གྱུར་པ་ཞིག་དང་ཁོང་ཚོ་ལ་ཕན་ཐོགས་པ་གཅིག་བྱེད་དགོས་བསམ་སེམས་ཤུགས་ཆེན་པོ་བྱེད་དགོས། སེམས་ཤུགས་བྱས་ན་སློབ་སྦྱོང་བྱེད་སྟངས་དང༌། སློབ་ཚན་བཞག་སྟངས་ལ་ཁྱད་ཆེན་པོ་འགྲོ་ཡི་རེད། ཁྱད་པར་དུ་དེས་སློབ་མ་རྣམས་སློབ་སྦྱོང་ཤེས་མ་ཤེས་ཁྱད་པར་རྒྱུགས་འགྲོ་ཡི་ཡོད་རེད། དེར་བརྟེན་དེའི་ཐོག་ལ་སེམས་འཁུར་ཆེན་པོ་བྱེད་དགོས་རྒྱུ་ཡིན་པ་རེད། དེ་ནས་དགེ་རྒན་ཡིན་ནའང་འདྲ། སློབ་ཕྲུག་ཆེ་བ་རྙིང་པ་ཚོ་ཡིན་ནའང་འདྲ། དེ་ཚོས་སློབ་ཕྲུག་ཆུང་བ་དེ་ཚོའི་སྐྱིད་སྡུག་གང་འདྲ་འདུག་དེར་བལྟ་རྟོགས་བྱས་ན་ཡག་པོ་འདུག རོགས་པ་བྱེད་དགོས་པ་འདྲ་ཡིན་ན་རོགས་པ་བྱེད། དེ་ནས་སྤྱོད་ལམ་ལེགས་བཅོས་ཡག་པོ་བྱེད་བཅུག
དེ་ཚོ་གལ་ཆེན་པོ་རེད་འདུག དམིགས་བསལ་དུ་སྤྱོད་ལམ་ཡག་པོ་བྱེད་རྒྱུ་དེ་གལ་ཆེན་པོ་རེད། དཔེར་ན་སྤྱིའི་ལས་ཀ་ཡིན་ནའང་རེད། མི་གཞན་དག་ལ་རོགས་པ་བྱེད་དགོས་ན༌། དང་པོ་རོགས་པ་བྱེད་དགོས་སམ་མི་དགོས་བལྟས། རོགས་པ་བྱེད་དགོས་པའི་རྒྱུ་མཚན་མཐོང་ན་རོགས་པ་བྱས་ན་ཡག་པོ་འདུག དེ་མ་གཏོགས་རང་དགར་བསྡད་ན་དོན་ཡོད་མ་རེད། གང་བྱེད་ཐུབ་ཚད་ཀྱི་རོགས་པ་ཡག་པོ་བྱེད་དགོས། སྤྱི་པའི་ལས་ཀ་ཡིན་ན་དང་ལེན་བྱས། མི་ཡིས་མངགས་མི་དགོས་པ་ཞིག་བྱེད་དགོས།
འོ་དེ་འདྲ་ཡང་གནང་རོགས་གནང༌། ཡང་གཅིག་ཞུ་དྲན་པ་ལ། སློབ་སྦྱོང་ཡག་པོ་བྱེད་ཚར་དུས་ལག་ལེན་ཡག་པོ་གནང་དགོས་ཟེར་སློབ་གྲྭ་བ་ཚང་མ་ལ་ཞུ་རྒྱུ་ཡིན། ཆོས་རྗེ་ས་པཎ་གྱིས་ལག་ལེན་བྱ་རྒྱུ་གཉིས་ཡོད་གསུངས་པ་རེད། མཁས་པར་གྱུར་ན་ཡང་ན་བཤད་དགོས་ཀྱི་རེད། ཡང་ན་ཉམས་ལེན་བྱེད་དགོས་ཀྱི་རེད། བཤད་རྒྱུའི་རིམ་པ་ལ་དང་པོ་སློབ་སྦྱོང་བྱེད། དེ་ནས་མཁས་པར་གྱུར་པ་ཡིན་ན་རིམ་པ་མ་ནོར་བ་བྱས་ན་དང་པོ་ཉམས་ལེན་བྱེད་དགོས་ཀྱི་རེད། བཤད་ན་འགྲིགས་ཀྱི་མ་རེད་གསུངས་པ་རེད། ཉམས་ལེན་བྱས་ཚར་དུས་བཤད་དགོས་ཀྱི་ཡོད་པ་རེད།
ཉམས་ལེན་མ་བྱས་པར་བཤད་ན་མི་རུང་བ་མ་རེད་དེ་གོ་རིམ་འཁྲུགས་པ་རེད། གང་ལྟར་མཇུག་མ་ཉམས་ལེན་བྱེད་རྒྱུ་དེ་གལ་ཆེན་པོ་རེད། དེང་སང་མཚམས་བསྡད་ཟེར་མཁན་དེ་ཁག་པོ་རེད། ཁྱད་པར་དུ་བསྒོམ་བྱེད་རྒྱུའི་སྲོལ་དེ་ཉམ་ཆག་འགྲོ་ཡི་ཡོད་རེད། རྫོང་སར་གའུ་རི་ཁྲོད་ནང་གྲྭ་པ་ཉིས་བརྒྱ་ལྷག་ཙམ་གྱིས་ལམ་འབྲས་བསྒོམས་ཀྱི་ཡོད་རེད། སྐད་ཆ་དེ་དཔེ་མི་སྲིད་པའི་སྙན་པོ་རེད། དེ་འདྲ་རང་དགོས་ཀྱི་ཡོད་རེད། དེས་ན་ད་ལྟ་ནས་སེམས་གཅུན་བསྡད་ན་སེམས་དེ་གནོན་ཐུབ་ཀྱི་རེད། མདོ་དོན་སློབ་སྦྱོང་བྱས་པ་དེ་ཆུད་ཟོས་མེད་པ་ཞིག་བྱེད་དགོས་རེད། ཆུད་ཟོས་མེད་པ་བྱེད་སྟངས་ནི་ཉམས་ལེན་བྱེད་རྒྱུ་དེ་ག་རང་ཡིན་པས་ཉམས་ལེན་མ་བྱས་ཐབས་མེད་བསམ་དམ་བཅའ་གནང་དགོས།
དེའདྲའི་རྒྱུ་མཚན་ལ་བརྟེན་སྒོམ་བྱེད་རྒྱུ་དེ་གལ་ཆེན་པོ་རེད་འདུག དོན་དུ་ཐོས་བསམ་སྒོམ་པ་གསུམ་ཆ་ཡག་པོ་ཡོང་བ་ཞིག་ཐུགས་ལ་བཞག་རོགས་གནང༌། ད་རེས་འདིར་ཁྱེད་རྣམ་པ་མང་པོ་གཅིག་གསུང་ཆོས་ཞུ་སར་ཕེབས་འདུག བཞུགས་གདན་དེ་ཚོ་གྲ་སྒྲིག་བྱེད་མཁན་ང་རང་ཡིན། དགེ་འདུན་པ་ཁ་ཤས་བཞུགས་ས་མེད་པ་འདྲ་པོ་ཆགས་བསྡད་འདུག སྐྱོ་བོ་བྱུང་སོང༌། དགོངས་དག་ཞུ་རྒྱུ་ཡིན། ཆོས་འཆད་ཉན་བྱེད་པ་ལ་དགེ་བ་ཡོད་རེད། དེ་ཚོ་བསྔོ་བ་བྱེད་རྒྱུ་གལ་ཆེན་པོ་རེད། བྱས་ཙང་ང་ཚོས་དགེ་བ་བསགས་པ་རྣམས་སངས་རྒྱས་ཀྱི་ས་ལ་འགྲོ་བའི་རྒྱུ་རུ་འགྱུར་བའི་བསྔོ་བ་ཐུན་མོང་དུ་གསུང་བར་ཞུ། །
བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱེད་ཅིང་། ། སྐྱེ་རྒ་ན་འཆིའི་རྦ་རླབས་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་སྒྲོལ་བར་ཤོག ། PAGE * MERGEFORMAT 106 མཁན་ཆེན་དམ་པ་ཨ་པད་རིན་པོ་ཆེ། བློ་སྦྱོང་ཞེན་པ་བཞི་བྲལ་གྱི་འགྲེལ་པ། PAGE * MERGEFORMAT 105
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
