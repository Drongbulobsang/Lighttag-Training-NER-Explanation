གསུང་ཐོར་བུ། བསོད་ནམས་རིན་ཆེན།
པོད ༡༠
སེམས་ཀྱི་མཚན་ཉིད་གབ་པ་མངོན་དུ་ཕྱུང་བ།
"$ ༄༅། །སེམས་ཀྱི་མཚན་ཉིད་གབ་པ་མངོན་དུ་ཕྱུང་བ་བཞུགས་སོ། ། ༄༅། །ན་མོ་རཏྣ་གུ་རུ། སེམས་ཀྱི་མཚན་ཉིད་གབ་པ་མངོན་དུ་ཕྱུང་བའི་མན་ངག ། བླ་མ་ཡིད་བཞིན་ནོར་བུའི་སྐུ་ལ་ཕྱག་འཚལ་ལོ། ། ནམ་མཁའི་མཐའ་ལ་བརྟག་པར་མི་ནུས་མོད། ། སེམས་ཀྱི་མཚན་ཉིད་རིག་པ་མ་ཡིན་ནོ། ། མ་རིག་བསྐྱེད་པ་རྒྱུ་དང་མི་ལྡན་མོད། ། དེ་ཕྱིར་ཐ་མར་འགག་པ་ག་ལ་མཆིས། ། དེ་ཕྱིར་རྟེན་འབྲེལ་སྒྲོ་བཏགས་མིན་རི་ཤི །
དེ་ལྟར་རིག་ན་འཆིང་གྲོལ་བྱེད་རི་ཤི ། དང་པོ་ཉིད་ནས་སེམས་ལ་ཐོག་མཐའ་མེད། ། དེ་ཕྱིར་སེམས་ཅན་འཁྲུལ་པའི་རྒྱུ་མ་མཐོང༌། ། སངས་རྒྱས་གྲོལ་བའི་རྐྱེན་ཡང་ངས་མ་རིག ། སངས་རྒྱས་སེམས་ཅན་གཉིས་སུ་མ་ཕྱེད་པས། ། ཐ་སྙད་འདོགས་པའི་ལུང་ས་བོར་ནས་ཐལ། ། འཁོར་བ་མཐོང་བ་ཤེས་མཁན་སྐྱོན་ཅན་ཡིན། ། མྱང་འདས་རྟོགས་པ་དེ་དང་དབྱེར་མ་ཕྱེད། ། སྐྱོན་ཡོན་རྟོགས་ན་གང་དེ་མཐའ་ལྷུང་ཅན། ། གང་དུའང་མི་བྱེད་གང་དུའང་མཐར་མི་མངོན། །
སངས་རྒྱས་སེམས་ཅན་སྔ་ཕྱི་མ་མཐོང་བས། ། གཉིས་པས་གཅིག་༼༢ན༽ཀྱང་ངེད་ཀྱིས་མ་རིག་གོ ། རྨི་ལམ་ཁུངས་ཀྱི་སྒྲོ་བཏགས་ཇི་སྙེད་འདིས། ། སྒྱུ་མའི་སེམས་ཅན་ཇི་སྙེད་མགོ་འཁོར་ལངས། ། རང་མཚང་རིག་པ་སྲིད་མཐའ་མ་བཀག་ཙམ། ། རང་གིས་རང་བཅིངས་སྲིན་གྱི་ཁ་ཆུ་བཞིན། ། རང་གིས་རང་གྲོལ་སྦྲུལ་གྱི་མདུད་པ་བཞིན། ། འཆིང་གྲོལ་མེད་པ་རྨི་ལམ་སད་པ་འདྲ། ། ཐོག་མ་མེད་ནས་སེམས་ཅན་བཅིངས་པ་མེད། ། བསོད་ནམས་ཚོགས་ཀྱིས་སངས་རྒྱས་གྲོལ་མ་མཐོང༌། །
ཚུལ་ལུགས་འདི་འདྲ་ནམ་མཁའ་བསྟན་པར་ཟད། ། རྟོགས་མཁན་ཡོད་ན་དེ་རང་འཆིང་བྱེད་ཡིན། ། ཨ་ཕ་གཉིད་སད་རྨི་ལམ་གང་དུ་སོང༌། ། འདུ་ཤེས་བྲལ་བས་སྤང་རྟོགས་རྡུལ་ཙམ་མེད། ། མཁས་པར་རློམ་པའི་སྐྱེ་བོ་རྨོངས་པ་རྣམས། ། ནང་དུ་བལྟ་བའི་ཡེ་ཤེས་སྤྱན་དང་བྲལ། ། སྒྱུ་མའི་གཟུགས་ལ་ལེགས་ཉེས་རྟོག་པ་འཁྲུལ། ། འཁོར་འདས་ཆོས་ལ་འདམ་ཀ་བྱེད་མཁན་བླུན། ། ཆུ་ནང་གཟུགས་བརྙན་བདེན་པ་སུ་ཞིག་བལྟ། ། སྤངས་རྟོགས་སྒྲོ་བཏགས་སུ་༼༢བ༽ལ་བདེན་པར་མངོན། །
བདེན་པར་འཛིན་པའི་བུད་ཤིང་ཚིག་བཅོམ་ན། ། འཁོར་འདས་ཀུན་གྱི་ས་བོན་རུལ་པ་ཡིན། ། ཇི་ལྟར་སྣང་བའི་ཤེས་པ་གྲ་མ་ཉམས། ། ཟུར་མ་ཆག་པར་གྱད་ལངས་བྱེད་པ་འདི། ། སངས་རྒྱས་དངོས་སུ་ཞལ་ཕྱག་ལམ་མེ་བ། ། འདི་ལ་ཕྲི་སྣོན་བཟང་ངན་ཡོད་རི་ཤི ། ཞེ་འདོད་གཅོང་གིས་སྐད་ཅིག་མ་བསླད་པར། ། ཁ་ཞེའི་ནད་ཀྱིས་རང་ལ་མ་བསླུས་པར། ། གཉིས་འཛིན་དྲི་མས་སྐད་ཅིག་མ་སྦགས་ན། ། གང་གང་དེ་རང་ཆོས་སྐུའི་གྱད་ལོངས་ཡིན། །
ལ་ལའི་བཞེད་ཀྱིས་མཉམ་བཞག་བརྟན་པ་ལས། ། རྗེས་ཀྱི་བར་མཚམས་མེད་པར་འོད་གསལ་ཉིད། ། ཁོར་མོ་ཡུག་ཏུ་སོང་བས་སངས་རྒྱས་ཀྱི། ། དགོངས་པ་མངོན་དུ་བྱས་པར་འདོད་པ་མང༌། ། རང་གིས་གོ་ཚུལ་འདི་ལྟར་ཁུམས་པ་ཡིན། ། མཉམ་རྗེས་གཉིས་ཀ་ལྕགས་ཟད་བདར་ཟད་དུ། ། བག་ཆགས་བཅས་པ་གཏན་དག་ཉིད་བརླག་ནས། ། ཐ་མལ་ཤེས་པ་རྗེན་པ་ཆོས་སྐུར་གོ ། འཁྲུལ་པའི་གོང་ན་མ་འཁྲུལ་འདི་འདྲ་ཞེས། ། དེ་མེད་ཕྱིར་ན་འཁྲུལ་པའང་དམིགས་སུ་མེད། །
དེ་ཕྱིར་སངས་རྒྱས་སེམས་ཅན་མགོ་མཉམ་ཡིན། ། འཁོར་འདས་གཉིས་མེད་ཆོས་སྐུ་ཉིད་ལ་མཚུངས། ། དྲི་མས་བཀྲུས་པའི་འཁྲུལ་པ་ཁ་གང་མ། ། ཇི་བཞིན་དེ་རང་ཡེ་ཤེས་ཉིད་དུ་ཁུམས། ། ཞེ་འདོད་ཉིད་ཀྱིས་སྐད་ཅིག་མ་བསླད་པ། ། ཇི་བཞིན་དེ་རང་སངས་རྒྱས་དགོངས་པར་ཁུམས། ། ཡེངས་པའི་ཚེ་ན་དྲན་པ་མི་གཡོ་ཞིང༌། ། འཁྲུལ་པའི་དུས་སུ་གཉེན་པོ་མ་སྦྲོན་པ། ། གང་གང་གཟུགས་དེ་སྐད་ཅིག་བཅོས་མི་དགོས། ། འདི་འདྲ་གང་དེ་བཅིང་གྲོལ་མེད་པ་ཡིན། །
ཡོན་ཏན་འདོད་ཚད་ཞེ་འདོད་གཅོང་གིས་ཟིན། ། འབྲས་བུ་འདོད་ཚད་རེ་བའི་སད་ཀྱིས་ཁྱེར། ། རྟགས་མཚན་འདོད་ཚད་༼༣ན༽བདུད་ཀྱི་གོ་རར་ཚུད། ། འདོད་བློ་སྐད་ཅིག་མེད་པ་འཚམས་པ་ལས། ། ཀུན་བརྟགས་ལྦུ་བའི་གཟུགས་ཀྱིས་བྱིས་པ་བསླུས། ། སྒྲོ་བཏགས་ཡོན་ཏན་འདོད་པས་རང་ཉིད་བཅིངས། ། འབྲས་བུ་འཆི་དུས་བཏབ་པས་ཁོང་གཅོང་རྒྱས། ། རང་གིས་རང་ལ་བརྫུན་གྱི་མགོ་བསྐོར་བྱས། ། བླང་དོར་ཕྱོགས་ཀྱི་གྲོལ་བ་ཕྱོགས་རེ་ཐོང༌། ། བླང་དོར་ཅི་ཡང་མ་བྱས་ལམ་མ་བཙལ། །
འབྲས་བུ་ཅི་ཡང་མ་མཐོང་རེ་དྭོགས་ཞི། ། སྒྲོ་བཏགས་རིགས་པས་བརྫུན་གྱི་མགོ་སྐོར་སངས། ། དེ་ཡང་ནང་དུ་གཟིགས་ལ་སེམས་མ་མཐོང༌། ། དེ་མེད་སངས་རྒྱས་སེམས་ཅན་སུས་བསྐྱེད་པ། ། ཐམས་ཅད་མཉམ་ཉིད་ཡིན་ཏེ་དེ་ཡང་མིང༌། ། མིང་ཙམ་བཏགས་པ་ཙམ་ལ་མ་ཞེན་མཛོད། ། རྒྱུ་ཡིས་ཅི་བསྐྱེད་འབྲས་བུ་དེ་འདྲ་ན། ། བྱས་པའི་ཆོས་ཀྱི་འབྲས་བུ་འདུས་བྱས་ཡིན། ། མ་བྱས་ཆོས་ཀྱི་འབྲས་བུ་ཅི་ཞིག་འཚོལ། ། བརྫུན་གྱིས་བརྫུན་བྱས་ནམ་ཞིག་བཅིང་འགྱུར་ན། །
བློ་གྲོས་ཅན་དག་བྱེད་མཁན་ཁུངས་ཆོད་དང༌། ། གཞན་ལ་མི་ལྟོས་རང་གིས་ཐག་ཆོད་ཀྱིས། ། ནམ་མཁའི་མཚན་ཉིད་འདི་ནི་མཚར་བར་འདུག ། བྱིས་པའི་རྩེད་མོ་རྒན་ལ་ཅང་བདེན་ནམ། ། ཀུན་རྫོབ་བདེན་པར་མཁས་པས་ཅང་འཛིན་ནམ། ། ཆོས་དང་ཆོས་མིན་ཡེ་ནས་གཉིས་མཆིས་སམ། ། མེད་ན་མཐོང་མཁན་དེ་རང་འཁྲུལ་པར་ཟད། ། ཡེངས་པའི་ཚེ་ན་འཁྲུལ་པ་རང་མཚན་པ། ། དྲན་ཚེ་ངོ་བོ་གུད་ནས་ཐོབ་པ་ཞིག ། དེ་འདྲ་གང་དེ་གཉིས་ཆོས་མ་རིག་པས། །
སྒོམ་ལ་ཐོབ་ཤོར་དེ་ནི་ངས་མ་རྟོགས། ། གཉིས་ཆོས་ཡོད་ན་བླང་དོར་རིག་པ་ལ། ། མེད་པར་བྱེད་པ་དེ་རང་སྐྱོན་ཅན་ཡིན། ། ཡེ་ནས་འཁྲུལ་ན་གྲོལ་བ་གུད་ན་མེད། ། ཡེ་གྲོལ་གློ་བུར་དྲི་མ་ག་ལ་མཆིས། ། རྟག་༼༣བ༽པར་གྱུར་ན་ཐེར་ཟུག་སྒྱུར་དུ་མེད། ། ཆད་པར་གྱུར་ན་གང་ནས་བཙལ་དུ་མེད། ། ཡེ་ཤེས་དེ་ནི་གང་ནའང་མ་མཆིས་ན། ། ཐོབ་བྱ་ཞེན་པ་དེ་རང་འཁྲུལ་མཁན་ཡིན། ། ཆོ་འཕྲུལ་ཐམས་ཅད་ནམ་མཁའི་རྣམ་འཕྲུལ་ཡིན། །
ནམ་མཁས་ཅི་ཡང་སྐད་ཅིག་བྱས་པ་མེད། ། དེ་མཚང་རིག་ན་བཅིང་གྲོལ་གོས་པ་མེད། ། གོས་པ་ཀུན་གྱིས་གོས་པར་མི་འགྱུར་ཕྱིར། ། སེམས་ཅན་དུས་ནས་འཁྲུལ་པ་རང་མཚན་པ། ། སྐད་ཅིག་ཡོད་ན་གྲོལ་བ་དེར་འགྱུར་ཏེ། ། སེམས་ཅན་འཁྲུལ་པའི་ངོ་བོ་མ་མཆིས་པས། ། སངས་རྒྱས་གྲོལ་བའི་ཡེ་ཤེས་སུ་ལ་མངོན། ། ནམ་མཁའི་མདུད་པས་སུ་ཡང་བཅིང་དུ་མེད། ། ནམ་མཁའ་གྲོལ་བས་སུ་ཡང་གློད་དུ་མེད། ། དང་པོ་སེམས་ཅན་དམིགས་པར་མ་གྱུར་པས། །
ཕྱིས་ནས་སངས་རྒྱས་ཡོད་པ་སུ་ཡི་ལུགས། ། དང་པོ་སེམས་ཉིད་ཡོད་པར་མ་གྱུར་པས། ། གནས་འགྱུ་ཡེ་ཤེས་དེ་ནི་སུ་ལ་རིག ། དེས་ན་བྱས་དང་བྱེད་པ་ཐམས་ཅད་ཀུན། ། ནམ་མཁའི་སོ་ནམ་དཀའ་ལས་ཉིད་དུ་ཟད། ། དེ་ལྟར་རིག་ན་མ་བྱས་ལམ་ཀུན་འགྲུབ། ། བར་སྣང་ངོས་ལ་རྡུལ་ཁྲོད་རྟེན་མེད་བཞིན། ། འདུས་མ་བྱས་ལ་བག་ཆགས་རྟེན་མི་འབྱུང༌། ། གཉིས་སྣང་རབ་རིབ་དབང་པོའི་སྐྱོན་ཡིན་ལྟར། ། དགེ་སྡིག་བྱེད་པ་སེམས་ཀྱི་རང་སྐྱོན་ཡིན། །
གང་དུ་འང་མི་བྱེད་སྐྱོན་ཡོན་གོས་མི་འགྱུར། ། ཅིར་ཡང་མི་འཛིན་གོལ་སར་སུ་ཞིག་ལྷུང༌། ། ཞེ་འདོད་མེད་པར་རེ་དོགས་ཅི་ལས་བྱུང༌། ། ལྟ་བ་མེད་པར་མཐོ་དམའ་སུ་ཡིས་འདོགས། ། འདུ་ཤེས་ཉིད་ཀྱིས་དེ་རང་མ་བཅིངས་ན། ། དེ་རང་སྟོང་ཕྱིར་གཞན་ཞིག་ཅི་ཡང་མེད། ། མེད་བཞིན་སྣང་བ་ནམ་མཁའི་ཆོ་འཕྲུལ་ཡིན། ། ཤེས་པས་གྲོལ་བ་རྨི་ལམ་སད་པ་ཡིན། ། སྣ་ཚོགས་སྣང་བ་སྟོང་པའི་རི་མོ་ཡིན། ། དོན་དུ་འཛིན་པ་བྱིས་༼༤ན༽པའི་ངང་ཚུལ་ཡིན། །
སྐྱོན་ཡོན་མེད་པ་སྒྱུ་མའི་རང་གཟུགས་ཡིན། ། ནམ་མཁའི་ལྟད་མོ་འདི་ཀ་མཚར་བར་གདའ། ། བལྟ་ཤེས་ཅན་ལ་ནམ་མཁའི་ལྟད་མོ་ཆེ། ། སྒོམ་ཉམས་ཅན་ལ་སྣ་ཚོགས་ལམ་དུ་ཆེ། ། གདམས་ངག་ཅན་ལ་འགལ་རྐྱེན་གྲོགས་སུ་ཆེ། ། འདི་འདྲའི་ཚུལ་ལུགས་བྱིས་པའི་རང་བཞིན་ཡིན། ། གཏད་ས་མེད་པར་ཕྱལ་པར་བཏང་བ་ཡིན། ། གཟུང་བ་མེད་པར་དྲན་འཛིན་བོར་བ་ཡིན། ། བསྒོམ་མེད་ངང་ལ་ཐ་མལ་ལུས་པ་ཡིན། ། བདག་པོ་མེད་པས་ཅི་དགའ་མུ་དགའ་ཡིན། །
ཧེ་ཧེ་ནམ་མཁས་ཅི་ཡང་བྱས་པ་མེད། ། འོན་ཀྱང་ཆོ་འཕྲུལ་ནམ་མཁའི་རྣམ་འགྱུར་ཡིན། ། གཟུགས་ནས་རྣམ་མཁྱེན་ནམ་མཁའི་རི་མོ་ཡིན། ། ནམ་མཁའ་འདི་ལས་མཐུ་སྟོབས་ཆེ་མ་མཐོང༌། ། སྟོང་པའི་རྣམ་འགྱུར་འདི་ཙམ་གང་ཤོང་ན། ། སེམས་ཀྱི་འཆར་སྒོ་འདི་ཙམ་ཅི་ལ་སྐྱེས། ། རྟོག་པའི་རྣམ་གྲངས་འདི་ཙམ་གང་ནས་ཤར། ། སྒོམ་ཆེན་པ་དེ་འདོད་པའི་གལ་དུ་ཆུང༌། ། འདི་འདྲ་མཐོང་བས་སྒྱུ་མའི་སྐྱེས་བུ་རྒོད། ། ཅི་ཡང་ཐོབ་པ་མེད་པའི་བདེ་སྐྱིད་དང༌། །
ཐ་མལ་ཤེས་པས་ཆོག་པའི་ཉམས་ལེན་འདི། ། སངས་རྒྱས་མི་གཟུགས་ཅན་གྱི་དྲིན་ལས་རྙེད། ། ད་ངེ་གང་བྱུང་ཆོག་པ་འདི་རང་མཚར། ། འབྲས་བུ་རེ་དྭོགས་མེད་པའི་ཁོང་གཅོང་ཞི། ། གནས་འགྱུ་འདམ་ཁ་མེད་པས་གང་བྱུང་ཆོག ། དྲན་པའི་འཚོ་སྐྱོང་མེད་པས་ཡེངས་དོགས་མེད། ། མཉམ་རྗེས་རེས་མོར་མེད་པས་ཐུན་མཚམས་བྲལ། ། གང་བྱུང་ཆོས་ཀྱི་དབྱིངས་ལ་བླང་དོར་མེད། ། ཐམས་ཅད་སྒྲོ་བཏགས་ཡིན་པའི་རྫུན་ཕུགས་རིག ། སྒྲོ་འདོགས་སེམས་ལ་ཆོད་དང་སྒོམ་ཆེན་ཀུན། །
སེམས་ལས་ཆོས་གཞན་མེད་པར་ཤེས་ནས་མཆིས། ། སེམས་༼༤བ༽ཉིད་གཞི་རྩ་མེད་པར་རྟོགས་པར་ངེས། ། སྒོམ་མེད་ཡེངས་མེད་གནད་ཅིག་འཆར་བར་མཆིས། ། སྤངས་ཐོབ་མེད་པའི་དོན་གཅིག་རྟོགས་པར་མཆིས། ། སྔ་ནས་སྐད་ཅིག་འཁོར་བར་འཁྱམས་མ་མཐོང༌། ། ད་ལྟ་ཕྱིན་ཆད་སྐད་ཅིག་གྲོལ་མ་རིག ། གཉིད་ལས་སད་པའི་རྨི་ལམ་རང་ཡལ་ལྟར། ། རྫུན་ཕུགས་རིག་པས་འཁྲུལ་གྲོལ་རྨི་ལམ་སངས། ། སྒོམ་ཆེན་རྣམས་ལ་མགོ་འཐུམས་ཅི་བྱུང་ན། ། སེམས་ཅན་རྣམས་ལ་འཁྲུལ་པ་སུས་བསླབས་ན། །
འཕགས་པ་རྣམས་ཀྱིས་གྲོལ་བ་གང་ནས་བཙལ། ། བདེ་ཆེན་རང་ངོ་ཤེས་པའི་དམ་པ་རྣམས། ། བཅིངས་གྲོལ་གོལ་ས་མེད་པའི་ངང་ཚུལ་ཡིན། ། གནད་འདི་རིག་ན་ཀུན་ལ་དེ་ལྟར་གསལ། ། ནང་དུ་ལྟོས་ཤིག་རང་ལ་ཡང་དང་ཡང༌། ། ལྟ་མཁན་བལྟས་པས་རང་མཚང་རང་གིས་རིག ། རྒྱུ་མཚན་ཤེས་པས་བཅིངས་གྲོལ་འདག་པ་ཡིན། ། དྲན་པས་ཐོབ་དང་ཡེངས་པས་འཁྲུལ་པ་རྣམས། ། བློ་ཡིས་བཟུང་མོད་དོན་ལ་ཐོབ་ཤོར་མེད། ། འཁོར་འདས་གཉིས་སུ་བློ་ཡིས་ནན་གྱིས་བཟུང༌། །
དགེ་སྡིག་གཉིས་ཀྱི་བདེ་སྡུག་གཉིས་སུ་མྱོང༌། ། བདེ་སྡུག་སྣང་དུས་དོན་ལ་ཅི་ཡང་མེད། ། མངར་བ་ཞིམ་མོད་སྐྱུར་བའང་ཞིམ་པར་འཛིན། ། བློ་ཡིས་བཟུང་བ་ཉིད་ལས་དོན་ལ་མེད། ། ཅི་ཡང་མ་བཟུང་ཅི་ཡང་དགོས་པ་མེད། ། ཅིར་ཡང་ཤར་བ་ཅིར་ཡང་མི་འཛིན་པ། ། ལམ་མཆོག་འདི་ལས་གོང་དུ་འཕུལ་ས་མེད། ། བག་ཆགས་འཐས་པའི་མི་སྣང་དགུ་སྣང་འདི། ། འཛིན་མེད་གོམས་བྱས་མ་སྤངས་གནས་དག་ཡིན། ། བློ་ཡིས་བཟུང་ཚད་མཚན་མའི་ས་བོན་ཡིན། །
ཅིར་ཡང་མི་འཛིན་སྐྱེས་གྲོལ་དུས་མཉམ་ཡིན། ། དེ་རྣམས་ཐམས་ཅད་བློ་ཡི་སྒྲོ་བཏགས་ཡིན། ། ལྟོས་ཤིག་ལྟོས་ཤིག་ཅི་ཡང་མ་༼༥ན༽བལྟ་ཞིག ། སྒོམས་ཤིག་སྒོམས་ཤིག་ཅི་ཡང་མ་སྒོམ་ཞིག ། རྨི་ལམ་འདི་ལ་ཅིར་ཡང་མ་འཛིན་ཅིག ། ཇི་ལྟར་བཟུང་ཡང་དེ་རང་མཚང་རིག་ན། ། གང་ལྟར་བྱས་ཀྱང་སྐྱོན་ཡོན་གོས་པ་མེད། ། གོས་པ་ཀུན་གྱིས་གོས་ཀྱང་འགལ་བ་མེད། ། དེ་འདྲའི་གྲོལ་ཚད་གང་ཟག་ཡས་མེད་དུ། ། སོང་ནས་མཚན་མར་འཛིན་པ་ཞིག་པ་ཡིན། །
ལར་ན་ནང་དུ་འཁུ་འཕྲིག་མ་ཆོད་ན། ། རྗེས་ལ་རང་སྤྱོད་བསྟན་པ་ཆོས་ཉིད་ཡིན། ། ཐེ་ཚོམ་ནང་དུ་ཞི་བའི་རྣམ་འགྱུར་ལ། ། སྒོ་གསུམ་གླེང་སློང་གཞན་གྱིས་སྤྲོས་པ་གཅོད། ། ངེས་མེད་ཀློང་དུ་མཚན་མའི་བློ་ཞི་ནས། ། སྣང་དང་སྟོང་པས་ཕན་གནོད་བྱས་པ་མེད། ། བདར་ཤ་སེམས་ལ་ཆོད་ལ་གཅོད་མཁན་ལྟོས། ། འདི་ཡིས་གདམས་ངག་ཐམས་ཅད་སྟོན་པ་ཡིན། ། འདི་ཡིས་ཡོད་མེད་ཐམས་ཅད་འབུད་པ་ཡིན། ། ཡིན་ལུགས་ཐམས་ཅད་འདི་ཡིས་སྟོན་པ་ཡིན། །
སྒོམ་མཁན་གཏན་ལ་ཕེབས་པའི་བླ་མ་འདི། ། འདུ་འབྲལ་མེད་པར་རང་ལ་བཞུགས་པ་ཡིན། ། བྲི་གང་མེད་པར་གཏན་དུ་འགྲོགས་པ་ཡིན། ། བླ་མ་དེ་ཡི་གསུང་ལ་ཉན་པ་ཉུང༌། ། ཕྱིར་བལྟས་ཁ་ཡིས་ཟབ་མོའི་མཚང་མི་རིག ། ཉམས་མྱོང་མེད་པར་གནད་ཀྱི་དོན་མི་གོ ། ཁ་ལྟ་ཡུག་པོས་མི་ལ་ཆོས་མི་སྟོན། ། རྒྱུ་འབྲས་ཁྱད་གསོད་མི་ལ་གནད་མི་གསུང༌། ། སྒྲུབ་པས་དབེན་པ་དེ་ལ་བཤད་མི་རུང༌། ། དེས་ན་ཆོས་ཀྱི་མདོ་དོན་ཉམས་ལེན་ཡིན། །
ཉམས་སུ་བླངས་པའི་འབྲས་བུ་སངས་རྒྱས་ཡིན། ། སངས་རྒྱས་རྣམས་ནི་ཆོས་ཀྱི་སྐུ་ཅན་ཡིན། ། ཆོས་སྐུ་དེ་ནི་མཚན་མའི་དྲི་མ་བྲལ། ། ཇི་ལྟར་བློ་ཡིས་བཟུང་བ་མཚན་མ་ཡིན། ། བློ་ཡིས་ཅིར་ཡང་མ་བཟུང་ཅིར་ཡང་སྣང༌། ། སྤྲོས་པའི་དྲི་མས་རྒྱུད་ལ་གོས་པ་མེད། ། ཐོག་མའི་འཁྲུལ་པ་འདི་ནས་བྱུང་༼༥བ༽བ་མེད། ། ཐ་མའི་གྲོལ་བ་འདི་ནས་ཐོབ་པ་མེད། ། བར་གྱི་འཁྲུལ་པ་ངོ་བོ་འདི་ཡིན་མེད། ། དེ་ལྟར་རིག་ན་བཅིང་གྲོལ་གོས་པ་མེད། །
སེམས་མེད་རྟོགས་ན་སྣང་སྲིད་རྒྱ་ཡན་ཡིན། ། རྩིས་གདབ་མེད་ན་རྣམ་རྟོག་སྐྱེས་གྲོལ་ཡིན། ། ཞེ་འདོད་མེད་ན་ཐམས་ཅད་མཉམ་ཉིད་ཡིན། ། དེ་ལྟར་རྟོགས་ན་སྒོམ་ལ་རྒྱུན་ཆད་མེད། ། སྐྱེ་འཆི་མེད་པས་འཕོ་བའི་རྒྱལ་པོ་ཡིན། ། མཚན་འཛིན་མེད་པས་འོད་གསལ་ཁོར་མོ་ཡུག ། ཇི་སྲིད་འཛིན་པའི་རྟོད་ཕུར་མ་ཕྱིན་པར། ། དེ་སྲིད་རྣམ་རྟོག་ཡོད་པས་ལས་གསོག་པས། ། མ་ཡེངས་དྲན་པའི་བྱ་ར་བརྟེན་པ་ལེགས། ། ཅི་ཞིག་གོམས་པ་ཀློང་དུ་གྱུར་པའི་ཚེ། །
དྲན་དང་མ་དྲན་ལས་གྲོལ་འཁུ་འཕྲིག་སངས། ། རྣལ་འབྱོར་པ་ལ་རེ་དྭོགས་རྡུལ་ཙམ་མེད། ། དེ་ཚེ་འཁོར་འདས་ཐམས་ཅད་ཀློང་དུ་ཞིག ། བསྒོམ་དུ་མེད་མོད་མ་ཡེངས་བསྒོམ་པ་དང༌། ། ཞི་གདེང་མ་ཐོབ་བར་དུ་གོམས་པ་འཚལ། ། ཡིན་ལུགས་སྟོན་པའི་བླ་མ་རང་ཤར་ནས། ། མཉམ་རྗེས་མེད་པའི་ཀློང་དུ་ཡན་པའི་ཚེ། ། དོན་གཉིས་གཏེར་ལ་སྤྱོད་པ་ཆོས་ཉིད་ཡིན། ། དེས་ན་དད་དང་བརྩོན་པས་ཉམས་ལེན་ལ། ། ད་རེས་ལམ་སྣ་ཟིན་པར་མ་བྱས་ན། །
ཕྱིས་ནས་ཐར་བར་དཀའ་ཡོ་སྐལ་ལྡན་ཀུན། ། ད་རེས་འབུངས་གསུམ་ཆོས་ལ་མ་བཏོན་༡ན། ། ཤི་དུས་འགྱོད་པ་སྐྱེ་འོ་སྒོམ་ཆེན་ཀུན། ། ཚིག་རྐྱེན་དེ་ལ་སེམས་ལ་ཞུ་གཏུགས་མཛོད། ། འཆི་དུས་ཐག་ཆོད་མེད་ན་རང་ལ་གནོད། ། སྐྱིད་པར་འདོད་ན་ད་ལྟ་སྡུག་བསྲན་བསྐྱེད། ། སངས་རྒྱས་འདོད་ན་རང་སེམས་རྟོགས་པར་མཛོད། ། སེམས་ཀྱི་མཚན་ཉིད་གབ་པ་མངོན་དུ་ཕྱུང་བའི་མན་ངག ། འགྲོ་བ་སེམས་ཅན་གྱིས་སྙིང་ལ་ཨོཾ་ཨཱཿཧཱུཾ། རྣལ་འབྱོར་གྱི་དབང་ཕྱུག་ཆོས་རྒྱལ་ཟླ་འོད་གཞོན་ནུས།
རྣལ་འབྱོར་ཆོས་གཡུང་ལ་༼༦ན༽གསུངས་པའོ།། །། ཤུབྷཾ། ༈ མཉམ་མེད་རིན་པོ་ཆེའི་གསུང་འབུམ་མཐོང་ཐོས་དྲན་རེག་འདིའི། ཀ་པ་ནས་ཕ་པའི་བར་གྱི་ཞུ་དག་པ་ནི། བྱང་བ་རབ་འབྱམས་མ་ཏི་ཀཱིརྟི་དང༌། དྭགས་པོའི་བྷིཀྵུ་ཛྙཱ་ནི་ཤྭ་ར་གཉིས་ཀྱིས་བགྱིས་སོ། ། འདི་ལ་ཕྲི་བ་དང་བསྣན་པ་སོགས་ཀྱི་ཉེས་པ་མེད་མོད་ཀྱིས། འོན་ཀྱང་བརྡའ་གསར་རྙིང་དང་དག་ཡིག་སོ་སོའི་བཞེད་པའི་དབང་གིས། མ་གོ་བ་དང་མ་རིག་པ་སོགས་ཀྱིས་ཉེས་པ་འདུག་ན། བླ་མ་ཡི་དམ་སངས་རྒྱས་བྱང་སེམས།
མཁའ་འགྲོ་ཆོས་སྐྱོང་སོགས་དང༌། གཞན་ཡང་དབུས་གཙང་ཁམས་གསུམ་གྱི་མཁས་པ་རྣམས་ཀྱིས་བཟོད་པར་གསོལ། ། ཡི་གེ་པ་ནི་ཨེ་ཕྱོགས་མཁས་པ་ཡི། ། ཀུན་དགའ་རིན་ཆེན་དཔོན་སློབ་གསུམ་གྱིས་བྲིས། ། ཤེས་བྱ་འདི་ལ་འགྲན་ཟླ་ཅུང་ཟད་མེད། ། དགེ་བ་འདི་ཡིས་ཚེ་རབས་ཐམས་ཅད་དུ། ། དལ་འབྱོར་ལུས་ཐོབ་བསྟན་ལ་རབ་བྱུང་ནས། ། འཆད་རྩོད་རྩོམ་པས་གཞན་རྒྱུད་སྨིན་པ་དང༌། ། ཐོས་བསམ་སྒོམ་པས་རང་རྒྱུད་སྨིན་པར་ཤོག ། བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
