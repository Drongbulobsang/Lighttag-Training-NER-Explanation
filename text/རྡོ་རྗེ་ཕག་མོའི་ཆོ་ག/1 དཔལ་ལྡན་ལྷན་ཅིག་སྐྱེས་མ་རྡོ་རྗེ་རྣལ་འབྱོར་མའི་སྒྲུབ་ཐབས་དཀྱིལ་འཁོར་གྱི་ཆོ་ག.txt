རྡོ་རྗེ་ཕག་མོའི་ཆོ་ག
པོད ༡
དཔལ་ལྡན་ལྷན་ཅིག་སྐྱེས་མ་རྡོ་རྗེ་རྣལ་འབྱོར་མའི་སྒྲུབ་ཐབས་དཀྱིལ་འཁོར་གྱི་ཆོ་ག
༄༅། །དཔལ་ལྡན་ལྷ ༄༅། །དཔལ་ལྡན་ལྷན་ཅིག་སྐྱེས་མ་རྡོ་རྗེ་རྣལ་འབྱོར་མའི་སྒྲུབ་ཐབས་དཀྱིལ་འཁོར་གྱི་ཆོ་ག་གསང་ཆེན་མཆོག་གི་མྱུར་ལམ་གསལ་བའི་འདྲེན་པ་བཞུགས་སོ། ། ཨོཾ་སརྦ་སྭསྟི་སིདྡྷི་ཧཱུྃ། བླ་མ་རིགས་བདག་ཧེ་རུ་ཀ་དཔལ་དང༌། ། རྡོ་རྗེ་རྣལ་འབྱོར་མ་ལ་ཕྱག་འཚལ་ཏེ། ། མངོན་རྟོགས་མཆོད་ཕྲེང་སློབ་མ་རྗེས་འཛིན་རྣམས། ། འཇུག་པ་བདེ་བར་འགྲིག་ཆགས་གསལ་བརྗོད་བྱ། ། བཅོམ་ལྡན་འདས་དཔལ་རྡོ་རྗེ་རྣལ་འབྱོར་མའི་མངོན་པར་རྟོགས་པ་བསྒོམ་ཞིང་སློབ་མ་གཞུག་པར་འདོད་པའི་རྣལ་འབྱོར་པས། རི་བོའི་རྩེ་དང༌། དུར་ཁྲོད་ལ་སོགས་པ་གནས་དབེན་པར་ཡར་ངོའི་ཚེས་བཅུ་ལ་སོགས་པ་དུས་ཁྱད་པར་ཅན་ལ།
ཁྲུ་གང་བའི་མཎྜལ་ཟླུམ་པོ་བ་བྱུང་དང༌། ཆང་དང་དྲིའི་ཆུས་བྱུགས་ཤིང༌། དེར་ཚོན་གྱིས་ཆོས་འབྱུང་དམར་པོ་གྲུ་གསུམ་བསྣོལ་བའི་ནང་དུ། པདྨ་འདབ་བཞི་ཕྱོགས་ཀྱི་མདོག་ཅན་ལ། ལྟེ་བར་གྲི་གུག ། ཤར་དུ་རྡོ་རྗེ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲི་བཀོད། ཕྱི་རོལ་དུ་ཐོད་ཕྲེང་དང་རྡོ་རྗེའི་ར་བ་མེ་རིས་བསྐོར་བའི་སྟེང་དུ།
ཁྲིའི་ཁར་རིན་པོ་ཆེའི་བུམ་པ་དམར་པོ་ལ་བི་གྷྣཱནྟ་ཀྲྀཏ་ཀྱིས་བགེགས་བསྐྲད་ནས། ལྔ་ཚན་ལྔའི་རྫས་དང༌། ཆུ་གཙང་མས་བཀང་ཞིང༌། ཁ་དོག་ལྔ་པའི་དར་གྱིས་མགྲིན་པ་དཀྲིས་ལ། ཧཱུྃ་ལན་བདུན་བཟླས་པའི་སྐུད་པ་དམར་པོ་བདུན་གྱིས་བཅིངས། མེ་ཏོག་འབྲས་བུ་དམར་པོ་ཅན་གྱི་ཡལ་འདབ་ཀྱིས་ཁ་བརྒྱན་པའི་སྟེང་དུ། ཐོད་པ་བདུད་རྩི་རིལ་བུ་དང་ལྡན་པའི་བཏུང་བ་བཟང་པོས་བཀང་བ་ཧཱུྃ་གིས་བསྔགས་ནས་བཞག་ལ། དར་དམར་པོས་དགབ། མེ་ལོང་ལ་སིན་དྷཱུ་ར་བྱུགས་ཏེ་གསེར་གྱི་སྨྱུག་གུས་ཆོས་འབྱུང་བསྣོལ་མ་པདྨ་དང་བཅས་པའི་ལྟེ་བར་ཧྲཱིཿཕྱོགས་བཞིར་ཧ་རི་ནི་ས། མཐའ་མར་བཻ་རོ་ཙ་ནཱིའི་སྔགས་ཀྱིས་བསྐོར་བའི་སྔགས་མགོ་རང་ལ་བསྟན་ཞིང་ཐོད་པའི་སྟེང་དུ་བཞག །
སྐུ་གསུང་ཐུགས་ཀྱི་རྟེན་དགྲམ་ཞིང༌། གནས་མཛེས་པར་བརྒྱན། ཤ་སྣ་ཚོགས་ཀྱི་གཏོར་མ་ལྔ་དང༌། མཆོད་ཡོན། མེ་ཏོག ། སྤོས་ཀྱི་རིལ་བུ། དྲི་ཆབ། ལྷ་བཤོས་ལ་སོགས་པའི་མཆོད་པ་རྣམས་ཀྱང་ལྔ་ཚན་དུ་བཤམས། དུས་བཟང་གི་ཚོགས་མཆོད་ལ་སོགས་པའི་དུས། དཀྱིལ་འཁོར་གྱི་གཡོན་ཕྱོགས་སུ་ཚོན་གྱིས་ཆོས་འབྱུང་དམར་པོ་བྲིས་པའི་སྟེང་དུ་ཤེས་རབ་ཀྱི་རྫས་འབྲུ་དང༌།
བུ་རམ་དང༌། རྒུན་འབྲུམ་དང༌། སྦྲང་རྩི་ལས་བྱུང་བའི་བཏུང་བ་བཟང་པོ་རྣམས་བཞག ། གཡས་ཕྱོགས་སུ་དགའ་བ་འཁྱིལ་བ་དཀར་པོ་བྲིས་པའི་སྟེང་དུ། ཐབས་ཀྱི་རྫས་ཤ་དང༌། ཟན་དང༌། འབྲས་ཆན་དང༌། ཁུར་བ་ལ་སོགས་པའི་བཟའ་བ་རྣམས་བཞག ། མདུན་དུ་ལག་མཆོད་དང༌། ཌཱ་མ་རུ།
རྡོ་རྗེ་དྲིལ་བུ་བཀོད་དེ། རྣམ་པར་རྟོག་པ་ནུབ་པའི་བརྡར་ཁ་ནུབ་ཏུ་ཕྱོགས་པས་འཁོད་ལ། སྔོན་འགྲོ་གཏོར་མ་བཤམས་ནས། བདུད་རྩི་ལྔའི་ཆུས་བསང་ཞིང༌། བདག་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཅིག་ཕྱག་གཉིས་ཕྱག་གཡས་རྡོ་རྗེས་མཚན་པའི་གྲི་གུག་དང་གཡོན་པས་ཐོད་པ་བདུད་རྩིས་གང་བ་བསྣམ་པ་གྲུ་མོ་ན་ཁ་ཊྭཱཾ་ག་ཡོད་པ་རྒྱན་ཆ་ལུགས་ཐམས་ཅད་ཡོངས་སུ་རྫོགས་པའི་སྐུར་གྱུར། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷ་ཝ་ཤུདྡྷོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཆང་ཟུང་ལ་ཡཾ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ།
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་བུ་ལྟག་པ་ནང་དུ་བསྟན་པ་གསུམ་གྱི་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ། དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻཌཱུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ། ལྷོར་ར་ལས་རཀྟ་གསེར་བཙོ་མ་ལྟ་བུ། ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ།
སླར་ཡང་དབུས་སུ་ན་ལས་མིའི་ཤ ། ཤར་ལྷོར་གོ་ལས་བ་ལང་གི་ཤ ། ལྷོ་ནུབ་ཏུ་ཀུ་ལས་ཁྱིའི་ཤ ། ནུབ་བྱང་དུ་ད་ལས་གླང་པོ་ཆེའི་ཤ ། བྱང་ཤར་དུ་ཧ་ལས་རྟའི་ཤ ། དེ་རྣམས་སླར་ཡང་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས་མེ་སྦར་ཐོད་པ་དྲོས། རྫས་རྣམས་ཁོལ།
ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧྃའུ། ལན་གསུམ་བརྗོད་པས་བྱིན་གྱིས་རླབས། འབར་བའི་ཕྱག་རྒྱ་དཔྲལ་བར་བསྐོར་ཞིང༌། ཕེཾ་ཕེཾ་ཕེཾ། ཞེས་གཏོར་མགྲོན་སྤྱན་དྲངས།
པད་སྐོར་རྡོ་རྗེ་ཐལ་མོ་ཁ་ཕྱེ་བས། ཨོཾ་བཛྲ་ཨཱ་ར་ལི་ཧོཿཛཿཧཱུྃ་བྃ་ཧོཿབཛྲ་ཌཱ་ཀི་ནི་ས་མ་ཡ་སྟྭཾ། དྲྀ་ཤྱ་ཧོཿ ཞེས་ལན་གསུམ་མམ་བཞིའམ་ལྔར་བརྗོད། སོ་སོའི་ཕྱག་རྒྱས། ཨོཾ་བཛྲ་ཨརྒྷཾ་ཨཱཿཧཱུྃ་སྭཱཧཱ། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ།
ནཻ་ཝི་དྱེ། ཤབྡ་ཨཱཿཧཱུྃ་སྭཱཧཱ། པད་སྐོར་རྡོ་རྗེ་ཐལ་མོ་ཁ་ཕྱེ་བས། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷཱུ་ཏ་པྲེ་ཏ་པི་ཤ་ཙ་ཨུནྨ་ད་ཨ་པ་སྨ་ར་ཌཱ་ཀ་ཌཱ་ཀི་ནྱཱ་དཱ་ཡ། ཨི་དམ་བ་ལིཾ་གྲྀཧྣནྟུ་ས་མ་ཡ་རཀྵནྟུ་མ་མ་སརྦ་སིདྡྷི་མྨེ་པྲ་ཡ་ཙྪནྟུ་ཡ་ཐཻ་བཾ་ཡ་ཐཻཥྚཾཿབྷཱུཉྫ་ཐ་ཛི་གྷྲ་ཐ་པི་བ་ཐ་མ་ཏི་ཀྲ་མ་ཐ། མ་མ་སརྦ་ཀཱ་ར་ཏ་ཡ་ས་ཏ་སུ་ཁཾ་བི་ཤུདྡྷ་ཡེ། ས་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱཧཱ། ལན་བཞིར་བརྗོད། ཞིང་སྐྱོང་ཆེན་པོ་བརྒྱད་རྣམས་དང༌། །
མཁའ་འགྲོ་སུམ་ཅུ་སོ་གཉིས་སོགས། ། མ་ལུས་འཁོར་བཅས་འདིར་བྱོན་ཞིང༌། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། །
དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། བདེ་ལེགས་ཕུན་སུམ་ཚོགས་པ་དང༌། ། ཡིད་ལ་འདོད་པ་ཀུན་འགྲུབ་མཛོད། ། གང་དག་ནག་པོའི་ཕྱོགས་གྱུར་ཞིང༌། །
གསང་སྔགས་ཟབ་མོའི་ཆོ་ག་ལ། ། ཉན་དང་ལྟ་བར་མི་དབང་བ། ། དེ་དག་ཐམས་ཅད་གཞན་དུ་གདེངས། ། གལ་ཏེ་བཀའ་ལས་འདའ་བྱེད་ན། ། རྡོ་རྗེ་ཁ་ཊྭཱཾ་རབ་འབར་བས། ། མགོ་བོ་ཚལ་པ་བརྒྱར་འགས་འགྱུར། ། གཏོར་མ་ཕྱི་རོལ་དུ་དོར་ཞིང༌། ཨོཾ་སུམྦྷ་ནི་སུམྦྷ་ནི་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཕཊ།
ཨོཾ་ཨཱ་ན་ཡ་ཧོཿབྷ་ག་ཝཱ་ན་བིདྱཱ་རཱ་ཛ་ཧཱུྃ་ཧཱུྃ་ཕཊ། འོག་ཐམས་ཅད་རྡོ་རྗེའི་ས་གཞི། བར་ཐམས་ཅད་རྡོ་རྗེའི་ར་བ། སྟེང་ཐམས་ཅད་རྡོ་རྗེའི་དྲ་བ་དང༌། གུར་བླ་བྲེས་སུ་གྱུར། ཧཱུྃ་འདི་ལྟར་ལྷ་མོ་ཡ་མཚན་ཅན། ། ལྷ་མོའི་ལུས་ལ་སེང་གདོང་མ། ། བཛྲ་སིངྷ་ཞེས་བྱ་བ། ། སྟེང་སྒོ་སྲུང་བའི་ཕྲ་མེན་མ། ། ཛཿ་ཕྲ་མེན་རྡོ་རྗེའི་དུས་ལ་བབ། །
སྟེང་གི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ་མོ་ཡ་མཚན་ཅན། ། ལྷ་མོའི་ལུས་ལ་ཁྭ་གདོང་མ། ། བཛྲ་ཀཱ་ཀ་ཞེས་བྱ་བ། ། ཤར་སྒོ་སྲུང་བའི་ཕྲ་མེན་མ། ། ཛཿཕྲ་མེན་རྡོ་རྗེའི་དུས་ལ་བབ། ། ཤར་གྱི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ་མོ་ཡ་མཚན་ཅན། ། ལྷ་མོའི་ལུས་ལ་འུག་གདོང་མ། ། བཛྲ་ཨུལླུ་ཞེས་བྱ་བ། །
བྱང་སྒོ་སྲུང་བའི་ཕྲ་མེན་མ། ། ཛཿཕྲ་མེན་རྡོ་རྗེའི་དུས་ལ་བབ། ། བྱང་གི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ་མོ་ཡ་མཚན་ཅན། ། ལྷ་མོའི་ལུས་ལ་ཁྱི་གདོང་མ། ། བཛྲ་ཤྭ་ན་ཞེས་བྱ་བ། ། ནུབ་སྒོ་སྲུང་བའི་ཕྲ་མེན་མ། ། ཛ་ཕྲ་མེན་རྡོ་རྗེའི་དུས་ལ་བབ། ། ནུབ་ཀྱི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ་མོ་ཡ་མཚན་ཅན། །
ལྷ་མོའི་ལུས་ལ་ཕག་གདོང་མ། ། བཛྲ་སུ་ཀ་ཞེས་བྱ་བ། ། ལྷོ་སྒོ་སྲུང་བའི་ཕྲ་མེན་མ། ། ཛཿ་ཕྲ་མེན་རྡོ་རྗེའི་དུས་ལ་བབ། ། ལྷོ་ཡི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ་མོ་ཡ་མཚན་ཅན། ། ལྷ་མོའི་ལུས་ལ་སྟག་གདོང་མ། ། བཛྲ་བྱ་གྷྲི་ཞེས་བྱ་བ། ། འོག་སྒོ་སྲུང་བའི་ཕྲ་མེན་མ། ། ཛཿཕྲ་མེན་རྡོ་རྗེའི་དུས་ལ་བབ། །
འོག་གི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ་མོ་ཡ་མཚན་ཅན། ། སྒོ་མ་རྣམས་ཀྱིས་སྒོ་སྲུངས་ལ། ། མཚམས་མ་རྣམས་ཀྱིས་མཚམས་སྡོམས་ཤིག ། ཕྱི་ནང་བར་ཆད་ཟློག་ཏུ་གསོལ། ། ཨོཾ་བཛྲ་བཱ་རཱ་ཧི་ཧྲཱིཿགྷ་གྷ་གྷཱ་ཏ་ཡ་གྷཱ་ཏ་ཡ། གནོད་བྱེད་སརྦ་དུཥྚཱན་ཧཱུྃ་ཕཊ་སྭཱཧཱ། མཚམས་བཅད་དོ། ། ལས་ཀྱི་རྡོ་རྗེས་ཕྱག་འཚལ་ནས། ཏིང་ངེ་འཛིན་ལ་བསྐུལ་བ་ནི།
རྡོ་རྗེ་འཛིན་སོགས་དགོངས་སུ་གསོལ། ། དཔའ་བོ་མཁའ་འགྲོ་མཉེས་བྱ་དང༌། ། ཡོན་བདག་བསོད་ནམས་བསྐྱེད་བྱའི་ཕྱིར། ། གཉིས་མེད་ཏིང་འཛིན་ས་ལ་བཞུགས། ། ས་མཱ་དྷི་ཀྲ་མ་ཧོ། མཆོད་པ་བྱིན་གྱིས་བརླབ་པ་ནི། ཨོཾ་ཨཱཿབིགྷྣཱནྟ་སོགས། སྭཱ་བྷཱ་ཝ་སོགས། སྟོང་པ་ཉིད་དུ་གྱུར། སྟོང་པའི་ངང་ལས་ཨ་ལས་ཐོད་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ།
ཧཱུྃ་ཡིག་གི་ཚོགས་དཔག་ཏུ་མེད་པ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་རྡོ་རྗེའི་མཆོད་ཡོན། མེ་ཏོག ། བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་མཆོད་པའི་དངོས་པོ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལས་ཀྱང་ཆེས་ཆེར་ལྷག་པའི་མཆོད་པའི་སྤྲིན་གྱི་ཕུང་པོ་རབ་འབྱམས་ནམ་མཁའི་མཐའ་ཀླས་པའི་བར་རྒྱས་པར་འགེངས་ཤིང༌། འཕགས་པ་རྣམས་མཉེས་པར་བྱེད་པ། དུས་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་ཆད་པར་འབྱུང་བའི་རང་བཞིན་དུ་གྱུར། ཨོཾ་བཛྲ་ཨརྒྷཾ་ཨཱཿཧཱུྃ།
པུཥྤེ། དྷཱུ་པེ། ཨ་ལོ་ཀེ གནྡྷེ། ནཻ་ཝིདྱེ། ཤབྡ་ཨཱཿཧཱུྃ། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག ། དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། སངས་རྒྱས་བཅོམ་ལྡན་འདས་རྣམས་ལ༴ དམ་པའི་ཆོས་རྣམས་ལ༴ འཕགས་པའི་དགེ་འདུན་རྣམས་ལ༴ དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། ། ལན་གསུམ་མམ། ཉེར་གཅིག་གམ། བརྒྱ་ལ་སོགས་པ་བྱ། ཕྱོགས་བཅུ་དུས་གསུམ་བཞུགས་པ་ཡི། ། སངས་རྒྱས་བྱང་ཆུབ་སེམས་དཔའ་དང༌། །
བཅོམ་ལྡན་རྡོ་རྗེ་འཛིན་དབང་པོ། ། རྡོ་རྗེ་སློབ་དཔོན་དགོངས་སུ་གསོལ། ། ཇི་ལྟར་དུས་གསུམ་མགོན་པོ་རྣམས། ། སེམས་ཅན་རྣམས་ཀྱི་དོན་སླད་དུ། ། བྱང་ཆུབ་མཆོག་ཏུ་ཐུགས་བསྐྱེད་ལྟར། ། དེ་བཞིན་བདག་གིས་སེམས་བསྐྱེད་དོ། ། ཇི་ལྟར་དུས་གསུམ་མགོན་པོ་རྣམས། ། བསོད་ནམས་ཡེ་ཤེས་བྱང་ཆུབ་ལམ། ། ཐབས་དང་ཤེས་རབ་གོམ་པས་བགྲོད། ། དེ་བཞིན་བདག་གིས་ལམ་བགྲོད་དོ། །
ཇི་ལྟར་དུས་གསུམ་མགོན་པོ་རྣམས། ། ཐམས་ཅད་མཁྱེན་པར་སངས་རྒྱས་ནས། ། མཁའ་མཉམ་སེམས་ཅན་དོན་མཛད་ལྟར། ། དེ་བཞིན་བདག་གིས་དོན་བགྱིའོ། ། མ་བསྒྲལ་བ་རྣམས་སྒྲོལ་བ་དང༌། ། མ་གྲོལ་བ་རྣམས་དགྲོལ་བ་དང༌། ། དབུགས་མ་ཕྱུང་རྣམས་དབུགས་དབྱུང་ཞིང༌། ། འགྲོ་ཀུན་མྱ་ངན་འདའ་བ་དང༌། ། ཀུན་ཀྱང་སངས་རྒྱས་ཐོབ་པར་ཤོག ། ཅེས་སེམས་བསྐྱེད།
བདག་ཉིད་ཀྱི་སྤྱི་བོར་པད་ཟླ་ལ་ཧཱུྃ་ལས་རྡོར་སེམས་ཧེ་རུ་ཀ་སྐུ་མདོག་དཀར་པོ། ཞལ་གཅིག་ཕྱག་གཉིས་ཕྱག་གཡས་རྡོ་རྗེ་ཐུགས་ཀར་འཛིན་ཅིང༌། གཡོན་དྲིལ་བུ་སྙེམས་པ་དཀུར་བརྟེན་པ། དར་དང་རུས་པ་དང༌། རིན་པོ་ཆེས་བརྒྱན་པ། ཞབས་སེམས་སྐྱིལ་གྱིས་བཞུགས་པའི་པང་དུ་ཡུམ་རྡོ་རྗེ་སྙེམས་མ་དཀར་མོ་གྲི་ཐོད་ཅན་གྱིས་འཁྱུད་པ། གཉིས་ཀའི་གནས་གསུམ་དུ་ཡི་གེ་འབྲུ་གསུམ་དང་ཁྱད་པར་ཡབ་ཀྱི་ཐུགས་ཀར་ཟླ་བ་ལ་ཧཱུྃ་གི་མཐར་ཡིག་བརྒྱ་དཀར་པོས་བསྐོར་བ། དེ་ལས་འོད་ཟེར་འཕྲོས། རང་འདྲའི་ཡེ་ཤེས་པ་སྤྱན་དྲངས། དམ་ཚིག་པ་ལ་ཐིམ།
ཛཿཧཱུྃ་བྃ་ཧོཿགཉིས་སུ་མེད་པར་གྱུར། སླར་ཡང་ཧཱུྃ་གྱི་འོད་ཀྱི་དབང་ལྷ་སྤྱན་དྲངས་ཏེ་དབང་བསྐུར། བདུད་རྩིས་སྐུ་གང༌། ཆུ་ལྷག་སྤྱི་བོར་འཁྱིལ་པ་ལས་མི་བསྐྱོད་པས་དབུ་བརྒྱན་པར་གྱུར། བཅོམ་ལྡན་འདས་བདག་གི་སྡིག་སྒྲིབ་ཉེས་ལྟུང་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས། ཐུགས་ཀའི་སྔགས་འཁོར་ལས་བདུད་རྩི་བབས། རྡོར་སེམས་ཀྱི་སྐུ་གང་སྦྱོར་མཚམས་ནས་ལུད་དེ། རང་གི་སྤྱི་བོ་ནས་ཞུགས་པས་སྡིག་སྒྲིབ་ཉེས་ལྟུང་རྣམ་སྨིན་གྱི་ཕུང་པོ་དང་བཅས་པ་དག་ནས་རང་ལུས་འོད་གསལ་བར་གྱུར། ཨོཾ་བཛྲ་ཧེ་རུ་ཀ་ས་ཏྭ་ས་མ་ཡ།
མ་ནུ་པཱ་ལ་ཡ། བཛྲ་ས་ཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡ་ཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ
བྷ་ག་ཝན། སརྦ་ཏ་ཐཱ་ག་ཏཱ་བཛྲ་མཱ་མེ་མུཉྩ་བཛྲཱི་བྷཱ་ཝ་མ་ཧཱ་ས་མ་ཡ་ས་ཏྭ་ཨཱཿ ཞེས་ཅི་ནུས་བཟླས། ཨོཾ་བཛྲ་ས་ཏྭ་ཧཱུྃ། མགོན་པོ་བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་ཀྱེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། །
ཞེས་གསོལ་བ་བཏབ་པས། རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱི་སྡིག་སྒྲིབ་ཐམས་ཅད་དག་གོ་ཞེས་གསུངས་ཤིང༌། མཐར་རྡོར་སེམས་འོད་དུ་ཞུ་ནས། རང་ཉིད་ལ་ཐིམ་པར་གྱུར། ཅེས་པ་འདི་ནི་༧རྗེ་དཔའ་བོ་གཙུག་ལག་རྒྱ་མཚོས་མཛད་པའོ། ། མདུན་གྱི་ནམ་མཁར་རྗེ་བཙུན་རྡོ་རྗེ་རྣལ་འབྱོར་མ་ལྷ་ལྔའི་དཀྱིལ་འཁོར་རྟེན་དང་བརྟེན་པར་བཅས་པ་གསལ་བར་གྱུར། བདག་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་རྩ་གསུམ་འདུས་མདོར་ཡི་གེ་ཧྲཱིཿདམར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས་པས། ཨོ་རྒྱན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་རིགས་བཞི་མཁའ་འགྲོ་མའི་ཚོགས་དང་བཅས་པ་ལ། བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁའི་གནས་སུ།
བཛྲ་ས་མཱ་ཛཿ ཧཱུྃ། བཞེངས་ཤིག་བཞེངས་ཤིག་སྟོབས་བཅུ་མངའ་བའི་ལྷ། ། དུས་ལས་མི་འདའ་ཐུགས་རྗེའི་དབང་གིས་ནི། ། སེམས་ཅན་དོན་ལ་དགོངས་པའི་བླ་མེད་དཀོན་མཆོག་གསུམ། ། དངོས་དང་ཡིད་ཀྱིས་བཤམས་ཤིང་མཆོད་པའི་གནས་འདི་རུ། ། རྒྱལ་བ་འཁོར་བཅས་མ་ལུས་སྤྱན་འདྲེན་གཤེགས་སུ་གསོལ། བཛྲ་ས་མཱ་ཛཿ བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བ་ལྡན། །
བདག་གི་མཆོད་ཡོན་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། སྟོང་གསུམ་ཀུན་དང་མཉམ་པ་ཡི། ། པདྨ་འདབ་བརྒྱད་གེ་སར་བཅས། ། བདེ་ཞིང་ཡངས་པར་འབུལ་ལགས་ན། ། ཅི་བདེ་བར་ནི་བཞུགས་སུ་གསོལ། ། ཨོཾ་སརྦ་ཏ་ཐཱ་ག་ཏ་པདྨ་ཀ་མ་ལཱ་ཡ་སྟྭཾ། ནམ་མཁའི་དཀྱིལ་འཁོར་དང་གཉིས་སུ་མེད་པར་གྱུར། ཨེ་མ་ཧོ་ངོ་མཚར་རྨད་ཀྱི་ཆོས། ། དུས་གསུམ་སངས་རྒྱས་ཐམས་ཅད་ཀྱི། །
སྐུ་གསུང་ཐུགས་ཀྱི་ངོ་བོ་ཉིད། ། འཁོར་འདས་ཡོན་ཏན་དཔལ་དང་ལྡན། ། བཀའ་བརྒྱུད་རིན་པོ་ཆེ་ལ་ཕྱག་འཚལ་བསྟོད། ། བླ་མ་སངས་རྒྱས་བླ་མ་ཆོས། ། བླ་་མ་དཔལ་ལྡན་རྡོ་རྗེ་འཆང༌། ། ཀུན་གྱི་བྱེད་པ་བླ་མ་ཡིན། ། བླ་མ་རྣམས་ལ་ཕྱག་འཚལ་བསྟོད། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། །
བླ་མེད་དཀོན་མཆོག་གསུམ་ལ༴ སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོར་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ༴ ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ༴ གྲགས་ཆཻན་ཤེས་རབ་ཆེན་པོ་པ། །
ཐུབ་ཆེན་དཔའ་བོ་ཆེན་པོ་པ། ། སྲིད་པའི་མྱ་ངན་བརྒལ་བ་པོ། ། བསྐལ་བཟང་སངས་རྒྱས་སྟོང་ལ་སོགས། ། སྲས་དང་བཅས་ལ༴ ཕྱོགས་བཅུར་བཞུགས་པའི་རྒྱལ་བ་མ་ལུས་དང༌། ། བྱང་ཆུབ་སེམས་དང་རྒྱལ་སྲས་མ་ལུས་ཚོགས། ། རྡུལ་གཅིག་སྟེང་ན་རྡུལ་སྙེད་བཞུགས་པ་ཡི། ། བླ་མེད་འཕགས་པའི་ཚོགས་ལ༴ དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོ་སྒྱུར། །
ཡེ་ཤེས་ལྔ་དང་སྐུ་གསུང་ཐུགས། ། འགྲོ་བ་སྐྱོབ་ལ༴ ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པ་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། ། དེ་སྙེད་རྣམས་ལ༴ ལྟེ་བའི་དབུས་ནས་འབྱུང་བཞི་འཕྲོ། ། ཆོས་དང་ལོངས་སྤྱོད་རྫོགས་པར་ལྡན། ། མཁའ་འགྲོ་མ་རྣམས་སྡུད་མཛད་མ། ། རྗེ་བཙུན་མ་ལ་ཕྱག་འཚལ་བསྟོད། །
ཅེས་ཕྱག་འཚལ། ལྟེ་བའི་ས་བོན་ལས་འཕྲོས་པའི་འོད་ཟེར་གྱི་ཚོགས་ལས་བྱུང་བའི་མཆོད་པའི་ལྷ་མོ་སྣ་ཚོགས་པ་དག་གིས་མངོན་པར་མཆོད་དེ། ཕྱག་རྒྱ་དང་བཅས་པས། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཤྲཱི་བཛྲ་ཡོ་གི་ནཱི་ཨཱརྒྷཾ་ཨཱཿཧཱུྃ་སྭཱ་ཧཱ། ཞེས་འདོན་པ་བསྒྱུར་ཏེ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ།
ཤབྡ། ཞེས་དང༌། པཉྩ་ཨ་མྲྀ་ཏ། ཞེས་དང༌། མཱ་ཏངྒི། ཞེས་པས་མཆོད་དེ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེང་གེ་ཀུན། ། བདག་གིས་མ་ལུས་དེ་དག་ཐམས་ཅད་ལ། ། ལུས་དང་ངག་ཡིད་དང་བས་ཕྱག་བགྱིའོ། །
བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱི་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། ། དེ་དག་བསྔགས་པ་མི་ཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། །
རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། མེ་ཏོག་དམ་པ་ཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་གདུགས་མཆོག་དང༌། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང༌། ། ཕྱེ་མའི་ཕུར་མ་རི་རབ་མཉམ་པ་དང༌། ། བཀོད་པ་ཁྱད་པར་འཕགས་པའི་མཆོག་ཀུན་གྱིས། ། རྒྱལ་བ་དེ་དག་ལ་ཡང་མཆོད་པར་བགྱི། །
མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། སྡིག་པ་བདག་གིས་བགྱིས་པ་ཅི་མཆིས་པ། ། དེ་དག་ཐམས་ཅད་བདག་གིས་སཽ་སོར་བཤགས། ། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང༌། །
འགྲོ་བ་ཀུན་གྱི་བསོད་ནམས་གང་ལ་ཡང༌། ། དེ་དག་ཀུན་གྱི་རྗེས་སུ་བདག་ཡི་རང༌། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། ། འཁོར་ལོ་བླ་ན་མེད་པ་བསྐོར་བར་བསྐུལ། ། མྱ་ངན་འདའ་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། ། བསྐལ་པ་ཞིང་གི་རྡུལ་སྙེད་བཞུགས་པར་ཡང༌། ། བདག་གིས་ཐལ་མོ་རབ་སྦྱར་གསོལ་བར་བགྱི། །
ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བྱང་ཆུབ་ཆེན་པོའི་ཕྱིར་བསྔོའོ། ། མཎྜལ་འབུལ་བ་ནི། ཨོཾ་བཛྲ་ས་ཏྭ་ས་མ་ཡ་སོགས། ས་ཏྭ་ཨཱཿ ཨོཾ་བཛྲ་བྷཱུ་མི་ཨཱཿཧཱུྃ། གཞི་རྣམ་པར་དག་པ་རྡོ་རྗེའི་རང་བཞིན་གྱི་ས་གཞི། ཨོཾ་བཛྲ་རེ་ཁེ་ཨཱཿཧཱུྃ།
ཕྱི་རྡོ་རྗེའི་རིའི་འཁོར་ཡུག་གི་ར་བས་ཡོངས་སུ་བསྐོར་བའི་དབུས་སུ་རིའི་རྒྱལ་པོ་རི་བོ་མཆོག་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། བྱང་ཤར་དུ་ཟླ་བ། ལྷོ་ནུབ་ཏུ་ཉི་མ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ། རབ་འབྱམས་རྒྱ་མཚོའི་རྡུལ་གྱི་གྲངས་ལས་འདས་པ་མངོན་པར་བཀོད་དེ། བླ་མ་ཡི་དམ་སངས་རྒྱས་བྱང་ཆུབ་སེམས་དཔའ།
དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་རྣམས་ལ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཕྱོགས་བཅུ་དུས་གསུམ་བཞུགས་པ་ཡི། ། སངས་རྒྱས་བྱང་ཆུབ་སེམས་དཔའ་དང༌། ། བླ་མ་རྡོ་རྗེ་སློབ་དཔོན་དང༌། ། ཡི་དམ་ལྷ་ཚོགས་འཁོར་དང་བཅས། ། དུས་གསུམ་བདེ་གཤེགས་མ་ལུས་ལ། ། གླིང་བཞི་རི་རབ་བཅས་པ་དང༌། ། གླིང་བཞི་བྱེ་བ་ཕྲག་བརྒྱ་དང༌། ། བྱེ་བ་འབུམ་དང་དུང་ཕྱུར་ཏེ། །
མཎྜལ་གཅིག་ཏུ་བསྡུས་ནས་ནི། ། མོས་བློས་གོང་མ་རྣམས་ལ་འབུལ། ། ཐུགས་རྗེས་བརྩེར་དགོངས་བཞེས་སུ་གསོལ། ། བཞེས་ནས་བྱིན་གྱིས་བརླབ་ཏུ་གསོལ། ། ཨོཾ་མཎྜལ་པཱུ་ཛ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཨཱཿཧཱུྃ། མཉེས་བྱེད་མཎྜལ་བཟང་པོ་འདི་ཕུལ་བས། ། བྱང་ཆུབ་ལམ་ལ་བར་ཆད་མི་འབྱུང་ཞིང༌། ། དུས་གསུམ་བདེ་གཤེགས་དགོངས་པ་རྟོགས་པ་དང༌། ། སྲིད་པར་མི་འཁྲུལ་ཞི་བར་མི་གནས་ཤིང༌། ། ནམ་མཁའ་མཉམ་པའི་འགྲོ་བ་སྒྲོལ་བར་ཤོག །
བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ཐམས་ཅད་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་འབུལ་བར་བགྱིའོ། ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་གྱི་ཐུགས་ཀྱི་དགོངས་པ་ཁྱད་པར་ཅན་གོང་ནས་གོང་དུ་ཡོངས་སུ་རྫོགས་པར་གྱུར་ཅིག ། དེའི་བསོད་ནམས་གང་ལགས་པ་དེ་འགྲོ་བ་རིགས་དྲུག་གི་སེམས་ཅན་རྣམས་ལ་བྱིན་པས་རིགས་དྲུག་སོ་སོའི་སྡུག་བསྔལ་དང་ཉེས་དམིགས་ཅི་ཡོད་པ་ལས་གྲོལ་ཞིང་ཐར་ནས་མྱུར་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག ། ཐམས་ཅད་མཁྱེན་གཟིགས་ལྷ་རྣམས་དགོངས་སུ་གསོལ། ། ཐོག་མ་མེད་པའི་དུས་ནས་བདག་ཅག་གིས། ། དུག་གསུམ་དབང་གིས་ལུས་ངག་ཡིད་གསུམ་གྱིས། ། སྡོམ་གསུམ་རྒྱལ་བའི་བཀའ་ལས་འདས་གྱུར་པ། ། ཉེས་ལྟུང་སྡིག་པའི་ལས་བགྱིས་མཐོལ་ལོ་བཤགས། ། སླན་ཆད་མི་བགྱིད་མྱོང་བར་མ་གྱུར་ཅིག ། དཀོན་མཆོག་རིན་ཆེན་གསུམ་ལ་ཕྱག་འཚལ་ལོ། །
དགེ་བ་འདི་ཡིས་ཉེ་བར་མཚོན་ནས་ནི། ། སེམས་ཅན་རྣམས་ཀྱིས་དུས་གསུམ་བསགས་པ་ཡི། ། ཟག་བཅས་ཟག་མེད་ཟུང་འཇུག་དགེ་བ་རྣམས། ། བླ་མེད་བྱང་ཆུབ་ཆེན་པོར་བསྔོ་བར་བགྱི། ། འགྲོ་ཀུན་ཐམས་ཅད་མཁྱེན་པ་ཐོབ་པར་ཤོག ། ན་མོ་གུ་རུ་བྷྱཿ ཟུང་འཇུག་བདེ་བ་ཆེན་པོའི་ཕོ་བྲང་ནས། ། བདེ་གཤེགས་རྡོ་རྗེ་འཆང་ལ་གསོལ་བ་འདེབས། ། རང་སེམས་ཆོས་སྐུར་རྟོགས་པར་བྱིན་གྱིས་རློབས། ། འགྲེའོ། །
གཉིས་མེད་མཁའ་དབྱིངས་དག་པའི་ཕོ་བྲང་ནས། ། རྒྱལ་སྲས་ཏཻ་ལོ་པ་ལ༴ རང་སེམས༴ གསལ་སྟོང་འཇའ་ཚོན་ལྟ་བུའི་ཕོ་བྲང་ནས། ། མཁས་མཆོག་ནཱ་རོ་པ་ལ༴ རང་སེམས༴ སྤྲོས་བྲལ་མཚན་མ་མེད་པའི་ཕོ་བྲང་ནས། ། མར་པ་ལྷོ་བྲག་པ་ལ༴ རང་སེམས༴ སྣང་སྟོང་སྒྱུ་མ་ལྟ་བུའི་ཕོ་བྲང་ནས། །
དབང་ཕྱུག་མི་ལའི་སྐུ་ལ༴ རང་སེམས༴ སྐྱེ་འགག་གནས་དང་བྲལ་བའི་ཕོ་བྲང་ནས། ། མཉམ་མེད་སྒམ་པོ་པ་ལ༴ རང་སེམས་༴ ཟག་མེད་ཤེས་བྱ་ཀུན་མཁྱེན་ཕོ་བྲང་ནས། ། དཔལ་ལྡན་དུས་གསུམ་མཁྱེན་ལ༴ རང་སེམས༴ དྲི་མེད་ཡོན་ཏན་ཕུན་ཚོགས་ཕོ་བྲང་ནས། ། འགྲོ་མགོན་རས་ཆེན་པ་ལ༴
རང་སེམས༴ བསྐྱེད་རྫོགས་བརྟན་པ་ཐོབ་པའི་ཕོ་བྲང་ནས། ། རྒྱལ་སྲས་སྤོམ་བྲག་པ་ལ༴ རང་སེམས༴ སྣང་སྲིད་དབང་དུ་བསྡུས་པའི་ཕོ་བྲང་ནས། ། གྲུབ་ཆེན་ཀརྨ་པ་ལ༴ རང་སེམས༴ ཤེས་དང་ཤེས་བྱ་ཀུན་མཁྱེན་ཕོ་བྲང་ནས། ། མཁས་གྲུབ་ཨུ་རྒྱན་པ་ལ༴ རང་སེམས༴
རང་གཞན་དོན་གཉིས་གྲུབ་པའི་ཕོ་བྲང་ནས། ། ཆོས་རྗེ་རིན་པོ་ཆེ་ལ༴ རང་སེམས༴ སྣང་བ་ཆུ་ཟླ་ལྟ་བུའི་ཕོ་བྲང་ནས། ། རྒྱལ་བ་གཡུང་སྟོན་པ་ལ༴ རང་སེམས༴ སྐུ་གསུམ་དབྱེར་མེད་ལྷུན་གྲུབ་ཕོ་བྲང་ནས། ། རང་བྱུང་སྤྲུལ་པའི་སྐུ་ལ༴ རང་སེམས༴ སྟོང་ཉིད་སྙིང་རྗེ་དབྱེར་མེད་ཕོ་བྲང་ནས། །
མཚུངས་མེད་མཁའ་སྤྱོད་དབང་ལ༴ རང་སེམས༴ མཁྱེན་བརྩེ་ནུས་མཐུ་རྨད་བྱུང་ཕོ་བྲང་ནས། ། ཐུབ་ཆེན་ཆོས་ཀྱི་རྗེ་ལ༴ རང་སེམས༴ ཀུན་གཟིགས་དབང་འབྱོར་ལྷུན་གྲུབ་ཕོ་བྲང་ནས། ། རིགས་པའི་རལ་གྲིའི་ཞབས་ལ༴ རང་སེམས༴ ཟབ་ཡངས་རྣམ་ཐར་རྒྱ་མཚོའི་ཕོ་བྲང་ནས། ། མཐོང་བ་དོན་ལྡན་ཞབས་ལ༴
རང་སེམས༴ ཆོས་རྣམས་མཁའ་ལྟར་དག་པའི་ཕོ་བྲང་ནས། ། འཇམ་དཔལ་བཟང་པོའི་ཞབས་ལ༴ རང་སེམས༴ རྣམ་དག་ཕྲིན་ལས་རྒྱ་མཚོའི་ཕོ་བྲང་ནས། ། དཔལ་འབྱོར་དོན་གྲུབ་ཞབས་ལ༴ རང་སེམས༴ ལྷུན་གྲུབ་རྒྱུན་མི་འཆད་པའི་ཕོ་བྲང་ནས། ། རང་བྱུང་མཚོ་སྐྱེས་ཞབས་ལ༴ རང་སེམས༴
ཆོས་དབྱིངས་རབ་འབྱམས་ཡངས་པའི་ཕོ་བྲང་ནས། ། བཀྲ་ཤིས་དཔལ་འབྱོར་ཞབས་ལ༴ རང་སེམས༴ ཟབ་ཞི་སྤྲོས་དང་བྲལ་བའི་ཕོ་བྲང་ནས། ། མི་བསྐྱོད་རྡོ་རྗེའི་ཞབས་ལ༴ རང་སེམས༴ དབྱིངས་དང་ཡེ་ཤེས་དབྱེར་མེད་ཕོ་བྲང་ནས། ། དཀོན་མཆོག་ཡན་ལག་ཞབས་ལ༴ རང་སེམས༴ ཀུན་ཁྱབ་ཐུགས་རྗེ་ཆེན་པོའི་ཕོ་བྲང་ནས། །
དབང་ཕྱུག་རྡོ་རྗེའི་ཞབས་ལ༴ རང་སེམས༴ འགྲོ་བའི་རེ་འདོད་སྐོང་བའི་ཕོ་བྲང་ནས། ། ཆོས་ཀྱི་དབང་ཕྱུག་ཞབས་ལ༴ རང་སེམས༴ ཕྲིན་ལས་ལྷུན་གྱིས་གྲུབ་པའི་ཕོ་བྲང་ནས། ། ཆོས་དབྱིངས་རྡོ་རྗེའི་ཞབས་ལ༴ རང་སེམས༴ མཁའ་ཁྱབ་རྡོ་རྗེ་འཛིན་པའི་ཕོ་བྲང་ནས། ། ཡེ་ཤེས་སྙིང་པོའི་ཞབས་ལ༴
རང་སེམས༴ ཟབ་གསལ་གཉིས་མེད་ཆོས་དབྱིངས་ཕོ་བྲང་ནས། ། ཡེ་ཤེས་རྡོ་རྗེའི་ཞབས་ལ༴ རང་སེམས༴ དོན་གཉིས་ལྷུན་གྱིས་གྲུབ་པའི་ཕོ་བྲང་ནས། ། ཆོས་ཀྱི་དོན་གྲུབ་ཞབས་ལ༴ རང་སེམས༴ མཐའ་ཡས་འགྲོ་རྣམས་སྒྲོལ་བའི་ཕོ་བྲང་ནས། ། བྱང་ཆུབ་རྡོ་རྗེའི་ཞབས་ལ༴ རང་སེམས༴
དྲི་མེད་ཟབ་གསལ་གར་གྱི་ཕོ་བྲང་ནས། ། ཆོས་ཀྱི་འབྱུང་གནས་ཞབས་ལ༴ རང་སེམས༴ ཕྱོགས་ལས་རྣམ་རྒྱལ་ཆོས་ཀྱི་ཕོ་བྲང་ནས། ། བདུད་འདུལ་རྡོ་རྗེའི་ཞབས་ལ༴ རང་སེམས༴ རིགས་དང་དཀྱིལ་འཁོར་རྒྱ་མཚོའི་ཕོ་བྲང་ནས། ། ཆོས་གྲུབ་རྒྱ་མཚོའི་ཞབས་ལ༴ རང་སེམས༴ བདེ་སྟོང་ཆོས་དབྱིངས་འགྱུར་མེད་ཕོ་བྲང་ནས། །
པདྨ་ཉིན་བྱེད་དབང་པོར༴ རང་སེམས༴ བྲལ་སྨིན་ཡོན་ཏན་ལྷུན་རྫོགས་ཕོ་བྲང་ནས། ། ཐེག་མཆོག་རྡོ་རྗེའི་ཞབས་ལ༴ རང་སེམས༴ རླུང་སེམས་དྷུ་ཏཱིར་དག་པའི་ཕོ་བྲང་ནས། ། བློ་གྲོས་མཐའ་ཡས་ཞབས་ལ༴ རང་སེམས༴ སྣང་སྲིད་རྣམ་དག་ལྷུན་གྲུབ་ཕོ་བྲང་ནས། ། མཁའ་ཁྱབ་རྡོ་རྗེའི་ཞབས་ལ༴
རང་སེམས༴ བདེ་ཆེན་འགྱུར་བ་མེད་པའི་ཕོ་བྲང་ནས། ། པདྨ་དབང་མཆོག་ཞབས་ལ༴ རང་སེམས༴ སྣང་སྟོང་སྤྲོས་དང་བྲལ་བའི་ཕོ་བྲང་ནས། ། དཔལ་ལྡན་མཁྱེན་བརྩེའི་ཞབས་ལ༴ རང་སེམས༴ ཕྲིན་ལས་རྒྱུན་མི་འཆད་པའི་ཕོ་བྲང་ནས། ། རིག་པའི་རྡོ་རྗེའི་ཞབས་ལ༴ རང་སེམས༴
སྤྱི་གཙུག་བདེ་བ་ཆེན་པོའི་ཕོ་བྲང་ནས། ། རྩ་བའི་བླ་མའི་ཞབས་ལ༴ རང་སེམས༴ བདུད་བཞི་གཡུལ་ལས་རྒྱལ་བའི་ཕོ་བྲང་ནས། ། རྡོ་རྗེ་རྣལ་འབྱོར་མ་ལ༴ རང་སེམས༴ བགེགས་དང་ལོག་འདྲེན་འཇོམས་མཛད་ཕོ་བྲང་ནས། ། ཆོས་སྐྱོང་མ་མགོན་གཉིས་ལ་གསོལ་བ་འདེབས། ། རང་སེམས་ཆོས་སྐུར་རྟོགས་པར་བྱིན་གྱིས་རློབས། ། ཁྱོད་ལ་གསོལ་བ་བཏབ་པའི་བྱིན་རླབས་ཀྱིས། །
འགྲོ་རྣམས་མ་རིག་མུན་པ་རབ་བསལ་ནས། ། ཐར་པ་ཆེན་པོའི་ལམ་མཆོག་རབ་བགྲོད་དེ། ། རྣམ་མཁྱེན་སངས་རྒྱས་གོ་འཕང་ཐོབ་པར་ཤོག ། ལྷ་ཚོགས་རྣམས་ཀྱི་ཐུགས་ཀ་ནས་ཡེ་ཤེས་ལྔའི་རང་བཞིན་གྱི་འོད་ཟེར་ཁ་དོག་ལྔ་བྱུང་ནས་བདག་གི་གནས་ལྔར་ཐིམ་པས་སྡིག་པ་དང་སྒྲིབ་པ་ཐམས་ཅད་དག་ནས་རང་ཉིད་ལྷ་མོ་ལྔའི་རང་བཞིན་དུ་བྱས་ཏེ། དེ་ནས་ཚོགས་ཞིང་གི་ཡེ་ཤེས་པ་ཐམས་ཅད་རང་གི་སྙིང་གའི་གནས་སུ་ཐིམ་པར་གྱུར། ཨོཾ་ཨཱཿཧཱུྃ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག ། ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་གནས་པར་གྱུར་ཅིག །
ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷཽ྅ཧཾ། གཟུང་བ་དང་འཛིན་པས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར། སྟོང་པའི་ངང་ལས་ཨེ་ལས་ཆོས་ཀྱི་འབྱུང་གནས་གྲུ་གསུམ་པ། རྩ་བ་ཕྲ་བ་ཐུར་དུ་ཟུག་པ། ཁ་གདེངས་ཆེ་བ་གྱེན་དུ་བསྟན་པ། ཕྱི་དཀར་ལ་ནང་དམར་བ། ཡངས་ཤིང་རྒྱ་ཆེ་བ་དེའི་དབུས་སུ་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ། རང་གི་རྣམ་པར་ཤེས་པའི་ངོ་བོ་ཡི་གེ་ཧྲཱིཿདམར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ལ་ཕོག །
སྡིག་པ་དང་སྒྲིབ་པ་ཐམས་ཅད་དག་ནས་ཇོ་མོའི་སྐུར་གྱུར། ཚུར་འདུས་ཧྲཱིཿལ་ཐིམ་པས་ཆུ་ལ་ཉ་ལྡང་བའི་ཚུལ་དུ་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། དེ་ཡང་ཆོས་ཐམས་ཅད་ཆོས་ཀྱི་སྐུར་རོ་གཅིག་པའི་ཕྱིར་ཞལ་གཅིག་དང་ལྡན་པ། ཐབས་དང་ཤེས་རབ་ཟུང་དུ་འཇུག་པའི་ཕྱིར་ཕྱག་གཉིས་དང་ལྡན་པ། རབ་ཏུ་འཇིགས་པའི་སྐུ་བདུད་དཔུང་གི་ཚོགས་ལ་ཁྲོས་ཤིང་ཆེར་ཁྲོས་པ། སྐུ་མདོག་དམར་ཞིང་འོད་ཟེར་རབ་ཏུ་འབར་བས་སྟོང་གསུམ་ཐམས་ཅད་ཁྱབ་ཅིང་རྟེན་པ་དང་གཡོ་བའི་བཅུད་འཕྲོག་པར་བྱེད་པ། ཕྱག་གཉིས་ཀྱིས་རྡོ་རྗེའི་གྲི་གུག་དང་ཐོད་ཁྲག་བསྣམས་ཤིང་གར་སྟབས་སུ་འགྱིང་བ། ཡབ་ཧེ་རུ་ཀ་སྦས་པའི་ཚུལ་དུ་སྦྱོར་བས་ཁ་ཊྭཱཾ་ག་མཆན་ཁུང་ན་ཡར་བསྒྲེང་བ། བཅུ་དྲུག་ལོན་པའི་ན་ཚོད་ལྟར་བཅུད་ཀྱིས་རྒྱས་ཤིང་ནུ་མ་འབུར་བ། དུས་གསུམ་མཁྱེན་ཕྱིར་རབ་ཏུ་གཏུམ་པའི་སྤྱན་གསུམ་ཁྲག་ལྟར་དམར་ཞིང་ཟླུམ་ལ་གཡོ་བ།
བདུད་བཞི་འདུལ་བའི་ཕྱིར་ཁྲོ་གཉེར་དང་མཆེ་བ་རྣམ་པར་གཙིགས་ཤིང་མ་མཆུ་ཚེམས་ཀྱིས་མནན་པ། དབུ་སྐྲ་ཁམ་ནག་གྱེན་དུ་བརྫེས་པ་ལ་རིགས་ལྔས་མཚན་པའི་ཕྱིར་ཐོད་པ་སྐམ་པོ་ལྔའི་ཕྲེང་བས་དབུ་ལ་བརྒྱན་པ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་ཕྱིར་ཐལ་བ་སྤངས་པའི་ཕྱག་རྒྱ་ལྔས་བརྒྱན་པ། འདུ་བྱེད་ལྔ་བཅུ་རྩ་གཅིག་ཡོངས་སུ་དག་པའི་ཕྱིར་ཐོད་རློན་ལྔ་བཅུ་རྩ་གཅིག་གིས་དོ་ཤལ་བྱས་པ། མེ་ཏོག་དམར་པོའི་ཕྲེང་བ་དང་དྲིལ་བུ་གཡེར་ཁ་དང་རུས་པའི་རྒྱན་ཆ་དུ་མས་བརྒྱན་པ། འཁོར་འདས་གཉིས་ཀྱི་མཐའ་ལ་མི་གནས་པའི་ཕྱིར་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ་ཞབས་བརྐྱང་བསྐུམ་གྱིས་གར་སྟབས་སུ་བཞུགས་པའོ། ། གཞུང་དུ། དེ་ཡི་འཁོར་ལོ་རྣམ་བཞི་ལ། ། མཁའ་འགྲོ་སྡེ་བཞི་འཁོར་བཅས་བསྐྱེད། ། ཅེས་དང༌།
མར་པའི་ཞལ་གདམས་ལས། དེའི་སྤྱི་བོར་ཧ་ལས་རྡོ་རྗེ་མཁའ་འགྲོ་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་ཕྱག་གཡས་རྡོ་རྗེས་མཚན་པའི་གྲི་གུག་དང༌། གཡོན་པས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་བཅུག་པ། འཁོར་རྒྱན་ཆ་ལུགས་དེ་དང་འདྲ་བའི་དཔའ་མོ་སུམ་ཅུ་སོ་གཉིས་ཀྱིས་བསྐོར་བ། མགྲིན་པར་རི་ལས་རིན་ཆེན་མཁའ་འགྲོ་མ་སྐུ་མདོག་སེར་མོ་ཞལ་གཅིག་ཕྱག་གཉིས་ཕྱག་གཡས་རིན་པོ་ཆེས་མཚན་པའི་གྲི་གུག་དང༌། གཡོན་པས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་བཅུག་པ། འཁོར་རྒྱན་ཆ་ལུགས་དེ་དང་འདྲ་བའི་དཔའ་མོ་བཅུ་དྲུག་གིས་བསྐོར་བ། སྙིང་གར་ནི་ལས་པདྨ་མཁའ་འགྲོ་མ་སྐུ་མདོག་དམར་མོ་ཞལ་གཅིག་ཕྱག་གཉིས་ཕྱག་གཡས་པདྨས་མཚན་པའི་གྲི་གུག་དང༌།
གཡོན་པས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་བཅུག་པ། འཁོར་རྒྱན་ཆ་ལུགས་དེ་དང་འདྲ་བའི་དཔའ་མོ་བརྒྱད་ཀྱིས་བསྐོར་བ། ལྟེ་བར་ས་ལས་ལས་ཀྱི་མཁའ་འགྲོ་མ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་ཕྱག་གཡས་རལ་གྲིས་མཚན་པའི་གྲི་གུག་དང༌། གཡོན་པས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་བཅུག་པ། འཁོར་རྒྱན་ཆ་ལུགས་དེ་དང་འདྲ་བའི་དཔའ་མོ་དྲུག་ཅུ་རྩ་བཞིས་བསྐོར་བའོ། ། གཙོ་མོའི་གསང་གནས་སུ་ཆོས་འབྱུང་གྲུ་གསུམ་མེ་ཡི་དཀྱིལ་འཁོར་ལྟ་བུའི་དབུས་སུ་ཡི་གེ་ཧྲཱིཿདམར་པོ་འཁོར་གྱི་མཁའ་འགྲོ་མ་བཞིའི་ཐུགས་ཀར་ཧ་རི་ནི་ས་ཡི་གེ་ལྔ་ལས་འོད་ཟེར་འཕྲོས་པས། ཨོ་རྒྱན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་རིགས་བཞི་མཁའ་འགྲོའི་ཚོགས་དང་བཅས་པ་ལ་བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁའི་གནས་སུ་བཛྲ་ས་མཱ་ཛཿ དེ་རྣམས་ཀྱི་སྐུ་ལས་རྗེ་བཙུན་མ་གཙོ་འཁོར་གྱི་སྐུ་དཔག་ཏུ་མེད་པ་བྱོན།
སྤྱི་བོར་ཐིམ། བདེ་བ་དང་ནུས་པ་བསྐྱེད། དེ་རྣམས་ཀྱི་གསུང་ལས་སྔགས་ཨཱ་ལི་ཀཱ་ལི་དཀར་པོ་དང་དམར་པོའི་ཕྲེང་བ་བྱུང༌། མགྲིན་པར་ཐིམ། མཐུ་དང་ནུས་པ་བསྐྱེད། དེ་རྣམས་ཀྱི་ཐུགས་ལས་བྱང་ཆུབ་སེམས་ཀྱི་ཆུ་རྒྱུན་ཡེ་ཤེས་ལྔའི་རང་བཞིན་བྱོན། སྙིང་གར་ཐིམ། བདེ་སྟོང་གི་ཡེ་ཤེས་རྒྱུད་ལ་སྐྱེས། ལྷ་མོ་དེ་རྣམས་རང་རང་གི་སྐུ་ལ་ཐིམ་པས་གཉིས་སུ་མེད་པར་གྱུར། གཙོ་མོའི་གསང་གནས་སུ་ཆོས་འབྱུང་གི་དབུས་ན་ཧྲཱིཿདམར་པོ་ལ་གཡོན་དུ་བསྐོར་བའི་སྔགས་ཕྲེང་དང་མཁའ་འགྲོ་མ་བཞིའི་ཐུགས་ཀའི་ཡི་གེ་ལ་དམིགས་ཏེ་བཟླས་པ་བྱ།
ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། རྫོགས་རིམ་ནི། ཕྱི་རོལ་སྣོད་བཅུད་རྟེན་གཞལ་ཡས་ཁང་འཁོར་དང་བཅས་པ་བདག་ཉིད་ལ་འདུས། བདག་ཉིད་ཀྱང་སྤྱི་བོ་དང་ཞབས་མཐིལ་ནས་འདུས་ཏེ། གསང་གནས་ཀྱི་སྔགས་འཁོར་དང་ཧྲཱིཿལ་ཐིམ། དེ་ཡང་ཐིག་ལེ་དང་ནཱ་ད་ལས་འདས་ནས་དོན་དམ་པ་སྟོང་པ་ཉིད་དོ། ། ཞེས་ཅི་གནས་སུ་བཞག་ལ། སླར་ཡང་དེ་ཉིད་ཀྱི་ངང་ལས་སྟོང་བཞིན་དུ་ཉེ་བར་སྣང་བ་སྒྱུ་མའི་དཔེ་བཅུ་གཉིས་ཀྱིས་ཁྱད་པར་དུ་བྱས་པའི་ཟུང་འཇུག་གཟུགས་ཀྱི་སྐུ་ཞལ་གཅིག་ཕྱག་གཉིས་གྲི་གུག་དང་ཐོད་པ་བསྣམས་པ་སྐུ་མདོག་དམར་མོ་ཕྱག་རྒྱ་ལྔས་བརྒྱན་པ་གསལ་བར་གྱུར། བདག་བསྐྱེད་དོ། ། ལག་པའི་མཆོད་པའི་ཆོ་ག་ནི།
བདུད་རྩི་རིལ་བུ་དང་ལྡན་པའི་མྱོས་བྱེད་ལ། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོཉ་ཧཾ། ཟླུམ་བསྐོར། ཨོཾ་ཨཱཿཧཱུྃ་གྱིས་ཆོས་འབྱུང་དབུས་དང་ཕྱོགས་བཞིར། ཧྲཱིཿཧ་རི་ནི་ས། ཐིག་ལེ་ལྔ་བྱ། ཆོས་འབྱུང་གྲུ་གསུམ་གྱི་གཞལ་ཡས་ཁང་ཆེན་པོའི་དབུས་སུ་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ། དབུས་སུ་ཧྲཱིཿདམར་པོ། ཤར་དུ་ཧ་སྔོན་པོ།
ལྷོར་རི་སེར་པོ། ནུབ་ཏུ་ནི་དམར་པོ། བྱང་དུ་ས་ལྗང་གུ། དེ་དག་ལས་འོད་འཕྲོས། འཕགས་པ་མཆོད། སེམས་ཅན་ཐམས་ཅད་ལ་ཕོག ། སྡིག་པ་དང་སྒྲིབ་པ་ཐམས་ཅད་དག་ནས། ཚུར་འདུས་ཡོངས་སུ་གྱུར་པ་ལས། རྗེ་བཙུན་རྡོ་རྗེ་རྣལ་འབྱོར་མ་ལྷ་ལྔའི་རང་བཞིན་དུ་གྱུར། ཆང་གཏོར་ཞིང༌།
ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། ལག་གཉིས་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོཉ་ཧཾ། ལག་པ་གཡོན་པའི་མཐིལ་དུ་ཟླུམ་བསྐོར། ཨོཾ་ཨཱཿཧཱུྃ་གྱིས་ཆོས་འབྱུང་བྱ། ཧྲཱིཿཧ་རི་ནི་ས་དབུས་དང་ཕྱོགས་བཞིར་ཐིག་ལེ་ལྔ་བྱ། ཆོས་འབྱུང་གྲུ་གསུམ་གྱི་གཞལ་ཡས་ཁང་ཆེན་པོའི་དབུས་སུ་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ། དབུས་སུ་ཧྲཱིཿདམར་པོ། ཤར་དུ་ཧ་སྔོན་པོ། ལྷོར་རི་སེར་པོ།
ནུབ་ཏུ་ནི་དམར་པོ། བྱང་དུ་ས་ལྗང་ཁུ། དེ་དག་ལས་འོད་འཕྲོས། འཕགས་པ་མཆོད། སེམས་ཅན་ཐམས་ཅད་ལ་ཕོག ། སྡིག་པ་དང་སྒྲིབ་པ་ཐམས་ཅད་དག་ནས། ཚུར་འདུས་ཡོངས་སུ་གྱུར་པ་ལས། དབུས་སུ་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ། ཞལ་གཅིག་ཕྱག་གཉིས་ཕྱག་གཡས་རྡོ་རྗེས་མཚན་པའི་གྲི་གུག་དང༌། གཡོན་པས་ཐོད་པ་བདུད་རྩིས་བཀང་བ་བསྣམས་པ།
གྲུ་མོ་ན་ཁ་ཊྭཱཾ་ག་ཡོད་པ། རྒྱན་ཆ་ལུགས་ཐམས་ཅད་ཡོངས་སུ་རྫོགས་པར་གྱུར། དེའི་ཤར་དུ་ཧ་ལས་རྡོ་རྗེ་མཁའ་འགྲོ་མ་སྐུ་མདོག་སྔོན་མོ། ལྷོར་རི་ལས་རིན་ཆེན་མཁའ་འགྲོ་མ་སྐུ་མདོག་སེར་མོ། ནུབ་ཏུ་ནི་ལས་པདྨ་མཁའ་འགྲོ་མ་སྐུ་མདོག་དམར་མོ། བྱང་དུ་ས་ལས་ལས་ཀྱི་མཁའ་འགྲོ་མ་སྐུ་མདོག་ལྗང་ཁུ། དེ་དག་ཐམས་ཅད་ཀྱང་ཞལ་གཅིག་ཕྱག་གཉིས། གཡས་པ་རྣམས་ཀྱིས་རྡོ་རྗེ་དང༌། རིན་པོ་ཆེ་དང༌། པདྨ་དང༌།
རལ་གྲིས་མཚན་པའི་གྲི་གུག་འཛིན་ཞིང༌། གཡོན་པ་རྣམས་ཀྱིས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་ཡོད་པ། རྒྱན་ཆ་ལུགས་ཐམས་ཅད་ཡོངས་སུ་རྫོགས་པར་གྱུར། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཤྲཱི་བཛྲ་ཡོ་གི་ནཱི་བཛྲ་ཨརྒྷཾ་ཨཱཿཧཱུྃ་སྭཱཧཱ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱ།
ཤབྡ་ཨཱཿཧཱུྃ་སྭཱཧཱ། པཉྩ་ཨ་མྲྀ་ཏ་ཨཱཿཧཱུྃ་སྭཱཧཱ། མཱ་ཏངྒི་ཨཱཿཧཱུྃ་སྭཱཧཱ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོ་བསྒྱུར། ། ཡེ་ཤེས་ལྔ་དང་སྐུ་གསུང་ཐུགས། ། འགྲོ་བ་སྐྱོབ་ལ་ཕྱག་འཚལ་བསྟོད། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པ་འཆིང་གཅོད་ཅིང༌། ། འཇིག་རྟེན་བྱ་བ་རབ་འཇུག་མ། །
དེ་སྙེད་རྣམས་ལ་ཕྱག་འཚལ་བསྟོད། ། ལྟེ་བའི་དབུས་ནས་འབྱུང་བཞི་འཕྲོ། ། ཆོས་དང་ལོངས་སྤྱོད་རྫོགས་པར་ལྡན། ། མཁའ་འགྲོ་མ་རྣམས་སྡུད་མཛད་མ། ། རྗེ་བཙུན་མ་ལ་ཕྱག་འཚལ་བསྟོད། ། རང་གི་ལྟེ་བའི་ས་བོན་གྱི་འོད་ཟེར་གྱིས་ཡེ་ཤེས་པ་སྤྱན་དྲངས་པར་བསམ་ལ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་རྡོ་རྗེ་ཕག་མོ་འཁོར་བཅས་རྣམས། །
སེམས་ཅན་དོན་ལ་དགོངས་མཛོད་ལ། ། སྐད་ཅིག་ཙམ་གྱིས་གཤེགས་སུ་གསོལ། ། ཨོཾ་ཨེ་ཨཱ་ར་ལི་ཧོཿབཛྲ་ཝཱརཱ་ཧཱི། ཛཿཧཱུྃ་བྃ་ཧོཿ བུདྡྷ་ཌཱ་ཀི་ནཱི་ཡེ། བཛྲ་ཌཱ་ཀི་ནཱི་ཡེ། རཏྣ་ཌཱ་ཀི་ནཱི་ཡེ། པདྨ་ཌཱ་ཀི་ནཱི་ཡེ། ཀརྨ་ཌཱ་ཀི་ནཱི་ཡེ། བི་ཤྭ་ཌཱ་ཀི་ནཱི་ཡེ།
ལོ་ཀ་ཌཱ་ཀི་ནཱི་ཡེ། ས་མ་ཡ་སྟྭཾ། དྲྀ་ཤྱཧོ། ཕེཾ་ཕེཾ་ཕེཾ། ཨོཾ་ཤྲཱི་བཛྲ་ཝཱརཱ་ཧཱི། ཨོཾ་བཛྲ་ཨརྒྷཾ་ཨཱཿཧཱུྃ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། དྷཱུ་པེ། ཨཱ་ལོ་ཀེ། གནྡྷེ།
ནཻ་ཝི་དྱེ། ཤབྡ་ཨཱཿཧཱུྃ་སྭཱཧཱ། པཉྩ་ཨ་མྲྀ་ཏ་ཨཱཿཧཱུྃ་སྭཱཧཱ། མཱ་ཏངྒི་ཨཱཿཧཱུྃ་སྭཱཧཱ། ཨོཾ། བཅོམ་ལྡན་མགོན་པོ་དཔའ་བོ་ཆེན་པོ་ནི། ། བསྐལ་པའི་མེ་དཔུང་ལྟ་བུར་རབ་ཏུ་འབར། ། རལ་པའི་ཅོད་པན་དབུ་ཡི་རྒྱན་དུ་བཅིངས། ། མཆེ་བ་རབ་གཙིགས་དྲག་ཤུལ་འཇིགས་པའི་ཞལ། ། དབུ་ལ་སྤྱན་གསུམ་གཟི་བརྗིད་ལྡན་པ་པོ། །
དགྲ་སྟྭ་ཞགས་པ་ཁ་ཊྭཱཾ་མདུང་རྩེ་བསྣམས། ། རབ་འཇིགས་སྟག་གི་པགས་པ་སྐུ་ལ་གསོལ། ། སྐུ་ཆེན་དུད་ཀ་བགེགས་འདུལ་མཛད་ལ་འདུད། ། བཅོམ་ལྡན་རྣམ་ཀུན་རྡོ་རྗེ་ཕག་མོ་ཆེ། ། འཇིག་རྟེན་གསུམ་གཞན་རྒོལ་བས་མི་ཚུགས་ཤིང༌། ། འབྱུང་པོའི་འཇིགས་པ་མ་ལུས་རྡོ་རྗེ་ཕག་མོས་འཇོམས། ། རྡོ་རྗེ་གདན་བཞུགས་ཚངས་པ་ལས་རྒྱལ་ཞིང༌། ། བདུད་ཀྱི་འཇིགས་པ་མ་ལུས་སྐེམས་ཤིང་ཕམ་མཛད་མ། ། སྐྱེས་གནས་འབྱུང་བ་ཀུན་གྱི་རང་བཞིན་གཟུགས། ། ས་གསུམ་དབང་ཕྱུག་ཆོས་རྣམས་ཡོངས་རྫོགས་མཛད། །
རྣལ་འབྱོར་འདོད་པའི་དབང་ཕྱུག་མ་ལ་འདུད། ། ནམ་མཁའི་ལྷ་ཚོགས་རྣམས་ལག་པའི་ལྷ་ཚོགས་ལ་ཐིམ། ལག་པའི་ལྷ་ཚོགས་རྣམས་ཆང་ནང་གི་ལྷ་ཚོགས་ལ་ཐིམ་པས་ཐབས་དང་ཤེས་རབ་གཉིས་སུ་མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། གཡོན་པའི་མཐེབ་སྲིན་གྱིས་བདུད་རྩི་བླངས་ནས་ཕྱོགས་མཚམས་སུ་གཏོར་ཞིང༌། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། ཕྱི་རོལ་གྱི་བགེགས་དང་མ་དག་པའི་ཚོགས་ཚར་བཅད་ནས་མཁའ་འགྲོ་མའི་དྲྭ་གུར་བསྲུང་བའི་འཁོར་ལོའི་རང་བཞིན་དུ་གྱུར། རང་ལ་གཏོར་ལ། རང་གི་བ་སྤུའི་བུ་ག་ཐམས་ཅད་ཀྱང་མཁའ་འགྲོ་མའི་ཚོགས་ཀྱིས་གང་བར་གྱུར། ཚོགས་དང་མཆོད་རྫས་ལ་གཏོར་ལ།
མཆོད་པའི་ཡོ་བྱད་ཐམས་ཅད་བདུད་རྩིའི་རང་བཞིན་དུ་གྱུར། རྩ་བ་དང་བརྒྱུད་པའི་བླ་མ་རྣམས་དང༌། ཡི་དམ་ཆོས་སྐྱོང་གི་མཚན་སྨོས་ཏེ། ༈ བྱིན་རླབས་ཀྱི་རྩ་བ་བཀའ་བརྒྱུད་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དངོས་གྲུབ་ཀྱི་རྩ་བ་ཡི་དམ་ལྷ་ཚོགས་རྣམས་ཀྱི་ཞལ་དུ༴ ཕྲིན་ལས་ཀྱྀ་རྩ་བ་ཆོས་སྐྱོང་སྲུང་མ་རྣམས་ཀྱི་ཞལ་དུ༴ གཞན་ཡང་འགྲོ་བ་རིགས་དྲུག་ལམ་བརྒྱུད་ལྔ་སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ་ཨོཾ་ཨཱཿཧཱུྃ་གྱིས་དབུལ་ལོ། ། རང་གི་ལྕེ་ཐོག་ཏུ་བཞག་ནས་བདུད་རྩི་མྱང་ལ། ཨོཾ་ཨཱཿཧཱུྃ་ཞེས་བརྗོད་དོ།། ༈ །།བུམ་བསྐྱེད་ནི།
བདུད་རྩི་གཏོར་ལ། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུ་དྡྷོཉ་ཧཾ། སྟོང་པའི་ངང་ལས་བྷྲཱཏྶྨུྃ་ལས་རིན་པོ་ཆེའི་བུམ་པ་དམར་པོ། རྩ་བ་དང་ནག་པོ་མེད་པ། ལྟོ་བ་ཡངས་པ། མགྲིན་པ་རིང་བ། མཆུ་འཕྱང་བ། ལྷ་རྫས་ཀྱི་གོས་ཀྱིས་མགྲིན་པར་དཀྲིས་པ། ཙཱུ་ཏའི་ཤིང་གི་ཡལ་ག་དམར་པོས་ཁ་བརྒྱན་པ།
དེའི་ནང་དུ་སྨན་ལྔ། འབྲུ་ལྔ། རིན་པོ་ཆེ་ལྔ། དྲི་ལྔ། སྙིང་པོ་ལྔ་རྣམས་དང༌། ལྷའི་བདུད་རྩིའི་ཆུས་གང་བའི་དབུས་སུ་ཨེ་ལས་ཆོས་ཀྱི་འབྱུང་གནས་གྲུ་གསུམ་པ་རྩ་བ་ཕྲ་བ་ཐུར་དུ་ཟུག་པ། ཁ་གདེངས་ཆེ་བ་གྱེན་དུ་བསྟན་པ། ཕྱི་དཀར་ལ་ནང་དམར་བ། ཡངས་ཤིང་རྒྱ་ཆེ་བ་དེའི་དབུས་སུ་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ་ཡི་གེ་ཧྲཱིཿདམར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་ཐམས་ཅད་ལ་ཕོག ། སྡིག་པ་དང་སྒྲིབ་པ་ཐམས་ཅད་དག་ནས་ཇོ་མོའི་སྐུར་གྱུར། ཚུར་འདུས་ཧྲཱིཿལ་ཐིམ་པས་ཆུ་ལ་ཉ་ལྡང་བའི་ཚུལ་དུ་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། དེ་ཡང་ཆོས་ཐམས་ཅད་ཆོས་ཀྱི་སྐུར་རོ་གཅིག་པའི་ཕྱིར་ཞལ་གཅིག་དང་ལྡན་པ། ཐབས་དང་ཤེས་རབ་ཟུང་དུ་འཇུག་པའི་ཕྱིར་ཕྱག་གཉིས་དང་ལྡན་པ། རབ་ཏུ་འཇིགས་པའི་སྐུ་བདུད་དཔུང་གི་ཚོགས་ལ་ཁྲོས་ཤིང་ཆེར་ཁྲོས་པ། སྐུ་མདོག་དམར་ཞིང་འོད་ཟེར་རབ་ཏུ་འབར་བས་སྟོང་གསུམ་ཐམས་ཅད་ཁྱབ་ཅིང་རྟེན་པ་དང་གཡོ་བའི་བཅུད་འཕྲོག་པར་བྱེད་པ། ཕྱག་གཉིས་ཀྱིས་རྡོ་རྗེའི་གྲི་གུག་དང་ཐོད་ཁྲག་བསྣམས་ཤིང་གར་སྟབས་སུ་འགྱིང་བ། ཡབ་ཧེ་རུ་ཀ་སྦས་པའི་ཚུལ་དུ་སྦྱོར་བས་ཁ་ཊྭཱཾ་ག་མཆན་ཁུང་ན་ཡར་བསྒྲེང་བ། བཅུ་དྲུག་ལོན་པའི་ན་ཚོད་ལྟར་བཅུད་ཀྱིས་རྒྱས་ཤིང་ནུ་མ་འབུར་བ།
དུས་གསུམ་མཁྱེན་ཕྱིར་རབ་ཏུ་གཏུམ་པའི་སྤྱན་གསུམ་ཁྲག་ལྟར་དམར་ཞིང་ཟླུམ་ལ་གཡོ་བ། བདུད་བཞི་འདུལ་བའི་ཕྱིར་ཁྲོ་གཉེར་དང་མཆེ་བ་རྣམ་པར་བརྩིགས་ཤིང་མ་མཆུ་ཚེམས་ཀྱིས་མནན་པ། དབུ་སྐྲ་ཁམས་ནག་གྱེན་དུ་བརྫེས་པ་ལ་རིགས་ལྔས་མཚན་པའི་ཕྱིར་ཐོད་པ་སྐམ་པོ་ལྔའི་ཕྲེང་བས་དབུ་ལ་བརྒྱན་པ། ཕ་རོལ་དུ་ཕྱིན་པ་དྲུག་ཡོངས་སུ་རྫོགས་པའི་ཕྱིར་ཐལ་བ་སྤངས་པའི་ཕྱག་རྒྱ་ལྔས་བརྒྱན་པ། འདུ་བྱེད་ལྔ་བཅུ་རྩ་གཅིག་ཡོངས་སུ་དག་པའི་ཕྱིར་ཐོད་རློན་ལྔ་བཅུ་རྩ་གཅིག་གིས་དོ་ཤལ་བྱས་པ། མེ་ཏོག་དམར་པོའི་ཕྲེང་བ་དང་དྲིལ་བུ་གཡེར་ཁ་དང་རུས་པའི་རྒྱན་ཆ་དུ་མས་བརྒྱན་པ། འཁོར་འདས་གཉིས་ཀྱི་མཐའ་ལ་མི་གནས་པའི་ཕྱིར་གདན་པདྨ་རོ་དང་ཉི་མའི་དཀྱིལ་འཁོར་གྱི་སྟེང་དུ་ཞབས་བརྐྱང་བསྐུམ་གྱི་གར་སྟབས་སུ་བཞུགས་པའོ། ། དེའི་ཤར་དུ་ཧ་ལས་རྡོ་རྗེ་མཁའ་འགྲོ་མ་སྐུ་མདོག་སྔོན་མོ། ལྷོར་རི་ལས་རིན་ཆེན་མཁའ་འགྲོ་མ་སྐུ་མདོག་སེར་མོ། ནུབ་ཏུ་ནི་ལས་པདྨ་མཁའ་འགྲོ་མ་སྐུ་མདོག་དམར་མོ།
བྱང་དུ་ས་ལས་ལས་ཀྱི་མཁའ་འགྲོ་མ་སྐུ་མདོག་ལྗང་ཁུ། དེ་ཐམས་ཅད་ཀྱང་ཞལ་གཅིག་ཕྱག་གཉིས་གཡས་པ་རྣམས་ཀྱིས་རྡོ་རྗེ་དང༌། རིན་པོ་ཆེ་དང༌། པདྨ་དང༌། རལ་གྲིས་མཚན་པའི་གྲི་གུག་བསྣམས་པ། གཡོན་པ་རྣམས་ཀྱིས་ཐོད་པ་བདུད་རྩིས་གང་བ་བསྣམས་པ། གྲུ་མོ་ན་ཁ་ཊྭཱཾ་ག་ཡོད་པ། རྒྱན་ཆ་ལུགས་ཐམས་ཅད་གཙོ་མོ་དང་མཚུངས་པའོ། ། གཙོ་མོའི་གསང་གནས་སུ་ཆོས་འབྱུང་གྲུ་གསུམ་མེའི་དཀྱིལ་འཁོར་ལྟ་བུའི་དབུས་སུ་ཡི་གེ་ཧྲཱིཿདམར་པོ་འཁོར་གྱི་མཁའ་འགྲོ་མ་བཞིའི་ཐུགས་ཀར་ཧ་རི་ནི་ས་ཡི་གེ་ལྔ་ལས་འོད་ཟེར་འཕྲོས་པས། རང་བཞིན་གྱི་གནས་དང་ཨོ་རྒྱན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་རིགས་བཞི་མཁའ་འགྲོའི་ཚོགས་དང་བཅས་པ།
དཔའ་བོ་དང་མཁའ་འགྲོ་མ་རྣམས་ཀྱི་སྦྱོར་མཚམས་ནས་སྐུ་གསུང་ཐུགས་བྱང་སེམས་དཀར་དམར་གྱི་བདུད་རྩི་སྤྱན་དྲངས། བཛྲ་ས་མཱ་ཛཿ མེ་ལོང་གི་སྔགས་འཁོར་དང༌། ཐོད་པའི་བདུད་རྩི། བུམ་པའི་ལྷ་ཚོགས་རྣམས་ལ་ཛཿཧཱུྃ་བྃ་ཧོཿ ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། དམིགས་པ་དེ་ལྟ་བུས་བུམ་པ་སོགས་ལ་བཟླས་པ་བྱ། མེ་ལོང༌། ཐོད་པ། བུམ་པ་བདུད་རྩིས་རིམ་བཞིན་ཁེངས་ནས་བུམ་ལྷ་ཞུ་བར་གྱུར།།
༈ །།མདུན་བསྐྱེད་ནི། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོཉ་ཧཾ། སྟོང་པའི་ངང་ལས་མདུན་གྱི་ནམ་མཁར་ཨེ་ལས་ཆོས་ཀྱི་འབྱུང་གནས་གྲུ་གསུམ་པ། རྩ་བ་ཕྲ་བ་ཐུར་དུ་ཟུག་པ། ཁ་གདེངས་ཆེ་བ་གྱེན་དུ་བསྟན་པ། ཕྱི་དཀར་ལ་ནང་དམར་བ། ཡངས་ཤིང་རྒྱ་ཆེ་བ་དེའི་དབུས་སུ་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ་ཡི་གེ་ཧྲཱིཿདམར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ལ་ཕོག །
སྡིག་པ་དང་སྒྲིབ་པ་ཐམས་ཅད་དག་ནས་ཇོ་མོའི་སྐུར་གྱུར། ཚུར་འདུས་ཧྲཱིཿལ་ཐིམ་པས་ཆུ་ལ་ཉ་ལྡང་བའི་ཚུལ་དུ་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། དེ་ཡང་ཆོས་ཐམས་ཅད་ཆོས་ཀྱི་སྐུར་རོ་གཅིག་པའི་ཕྱིར་ཞལ་གཅིག་དང་ལྡན་པ། ཐབས་དང་ཤེས་རབ་ཟུང་དུ་འཇུག་པའི་ཕྱིར་ཕྱག་གཉིས་དང་ལྡན་པ། རབ་ཏུ་འཇིགས་པའི་སྐུ་བདུད་དཔུང་གི་ཚོགས་ལ་ཁྲོས་ཤིང་ཆེར་ཁྲོས་པ། སྐུ་མདོག་དམར་ཞིང་འོད་ཟེར་རབ་ཏུ་འབར་བས་སྟོང་གསུམ་ཐམས་ཅད་ཁྱབ་ཅིང་རྟེན་པ་དང་གཡོ་བའི་བཅུད་འཕྲོག་པར་བྱེད་པ། ཕྱག་གཉིས་ཀྱིས་རྡོ་རྗེའི་གྲི་གུག་དང་ཐོད་ཁྲག་བསྣམས་ཤིང་གར་སྟབས་སུ་འགྱིང་བ། ཡབ་ཧེ་རུ་ཀ་སྦས་པའི་ཚུལ་དུ་སྦྱོར་བས་ཁ་ཊྭཱཾ་ག་མཆན་ཁུང་ན་ཡར་བསྒྲེང་བ། བཅུ་དྲུག་ལོན་པའི་ན་ཚོད་ལྟར་བཅུད་ཀྱིས་རྒྱས་ཤིང་ནུ་མ་འབུར་བ། དུས་གསུམ་མཁྱེན་ཕྱིར་རབ་ཏུ་གཏུམ་པའི་སྤྱན་གསུམ་ཁྲག་ལྟར་དམར་ཞིང་ཟླུམ་ལ་གཡོ་བ།
བདུད་བཞི་འདུལ་བའི་ཕྱིར་ཁྲོ་གཉེར་དང་མཆེ་བ་རྣམ་པར་བརྩིགས་ཤིང་མ་མཆུ་ཚེམས་ཀྱིས་མནན་པ། དབུ་སྐྲ་ཁམ་ནག་གྱེན་དུ་བརྫེས་པ་ལ་རིགས་ལྔས་མཚན་པའི་ཕྱིར་ཐོད་པ་སྐམ་པོ་ལྔའི་ཕྲེང་བས་དབུ་ལ་བརྒྱན་པ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་ཕྱིར་ཐལ་བ་སྤངས་པའི་ཕྱག་རྒྱ་ལྔས་བརྒྱན་པ། འདུ་བྱེད་ལྔ་བཅུ་རྩ་གཅིག་ཡོངས་སུ་དག་པའི་ཕྱིར་ཐོད་རློན་ལྔ་བཅུ་རྩ་གཅིག་གིས་དོ་ཤལ་བྱས་པ། མེ་ཏོག་དམར་པོའི་ཕྲེང་བ་དང་དྲིལ་བུ་གཡེར་ཁ་དང་རུས་པའི་རྒྱན་ཆ་དུ་མས་བརྒྱན་པ། འཁོར་འདས་གཉིས་ཀྱི་མཐའ་ལ་མི་གནས་པའི་ཕྱིར་གདན་པདྨ་རོ་དང་ཉི་མའི་དཀྱིལ་འཁོར་གྱི་གདན་གྱི་སྟེང་དུ་ཞབས་བརྐྱང་བསྐུམ་གྱི་གར་སྟབས་སུ་བཞུགས་པའོ། ། གཞུང་དུ། ཕྱོགས་ཀྱི་པདྨ་འདབ་བཞི་ལ། ། འབྱུང་བཞི་བསྐྱེད་པའི་ས་བོན་ལས། ། རིགས་བཞི་མཁའ་འགྲོ་རྣམ་བཞི་བསྐྱེད། །
ཅེས་དང༌། ཞལ་གདམས་ཀྱི་ཐོག་མར། དེའི་ཤར་དུ་ཧ་ལས་རྡོ་རྗེ་མཁའ་འགྲོ་མ་སྐུ་མདོག་སྔོན་མོ། ལྷོར་རི་ལས་རིན་ཆེན་མཁའ་འགྲོ་མ་སྐུ་མདོག་སེར་མོ། ནུབ་ཏུ་ནི་ལས་པདྨ་མཁའ་འགྲོ་མ་སྐུ་མདོག་དམར་མོ། བྱང་དུ་ས་ལས་ལས་ཀྱི་མཁའ་འགྲོ་མ་སྐུ་མདོག་ལྗང་ཁུ། དེ་ཐམས་ཅད་ཀྱང་ཞལ་གཅིག་ཕྱག་གཉིས། གཡས་པ་རྣམས་ཀྱིས་རྡོ་རྗེ་དང༌། རིན་པོ་ཆེ་དང༌། པདྨ་དང༌།
རལ་གྲིས་མཚན་པའི་གྲི་གུག་བསྣམས་པ། གཡོན་པ་རྣམས་ཀྱིས་ཐོད་པ་བདུད་རྩིས་གང་བ་བསྣམས་པ། གྲུ་མོ་ན་ཁ་ཊྭཱཾ་ག་ཡོད་པ། རྒྱན་ཆ་ལུགས་ཐམས་ཅད་གཙོ་མོ་དང་མཚུངས་པའོ། ། གཙོ་མོའི་གསང་གནས་སུ་ཆོས་འབྱུང་གྲུ་གསུམ་མེའི་དཀྱིལ་འཁོར་ལྟ་བུའི་དབུས་སུ་ཡི་གེ་ཧྲཱིཿདམར་པོ་འཁོར་གྱི་མཁའ་འགྲོ་མ་བཞིའི་ཐུགས་ཀར་ཧ་རི་ནི་ས་ཡི་གེ་ལྔ་ལས་འོད་ཟེར་འཕྲོས་པས། ཨོ་རྒྱན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་རིགས་བཞི་མཁའ་འགྲོའི་ཚོགས་དང་བཅས་པ་ལ་བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁའི་གནས་སུ་བཛྲ་ས་མཱ་ཛཿ ཧཱུྃ། སྣང་བ་ཆོས་སྐུའི་གཞལ་ཡས་ནས། ། རྩ་བའི་བླ་མ་གཤེགས་སུ་གསོལ། ། ཆོས་དབྱིངས་དག་པའི་གཞལ་ཡས་ནས། །
བཀའ་བརྒྱུད་བླ་མ་གཤེགས་སུ་གསོལ། ། ཆོས་སྐུ་སྤྲོས་བྲལ་དག་པ་ལ། ། ལོངས་སྐུ་སྒྱུ་མའི་སྐུར་བསྟན་པ། ། མཁའ་འགྲོའི་ཚོགས་བཅས་རྣལ་འབྱོར་མ། ། ཕྱག་རྒྱ་ཆེན་པོའི་དབྱིངས་ནས་བཞེངས། ། སེམས་ཅན་དོན་ལ་དགོངས་མཛོད་ལ། ། སྐད་ཅིག་ཙམ་གྱིས་གཤེགས་སུ་གསོལ། ། མི་འགྱུར་གནས་པའི་གཞལ་ཡས་ནས། ། རྡོ་རྗེ་མཁའ་འགྲོ་གཤེགས་སུ་གསོལ། ། བདེ་ཆེན་དག་པའི་གཞལ་ཡས་ནས། །
སངས་རྒྱས་མཁའ་འགྲོ་གཤེགས་སུ་གསོལ། ། གཏེར་འབྱུང་ཡིད་བཞིན་གཞལ་ཡས་ནས། ། རིན་ཆེན་མཁའ་འགྲོ་གཤེགས་སུ་གསོལ། ། ཤེས་རབ་བཙུན་མོའི་བྷ་ག་ནས། ། པདྨ་མཁའ་འགྲོ་གཤེགས་སུ་གསོལ། ། མཆོད་རྟེན་དཀར་པོའི་དཔལ་གྲགས་ནས། ། སྣ་ཚོགས་མཁའ་འགྲོ་གཤེགས་སུ་གསོལ། ། དུར་ཁྲོད་ཆེན་པོའི་གནས་བརྒྱད་ནས། ། ལས་ཀྱི་མཁའ་འགྲོ་གཤེགས་སུ་གསོལ། ། རོ་ལངས་འཁྲུག་པའི་དུར་ཁྲོད་ནས། །
འཇིག་རྟེན་མཁའ་འགྲོ་གཤེགས་སུ་གསོལ། ། སྟེང་འོག་ཕྱོགས་མཚམས་སོ་སོ་ནས། ། ཆོས་སྐྱོང་སྲུང་མ་གཤེགས་སུ་གསོལ། ། ཨོཾ་ཨེ་ཨཱ་ར་ལི་ཧོཿབཛྲ་ཝཱརཱ་ཧཱི། ཛཿཧཱུྃ་བྃ་ཧོཿ བུདྡྷཱ་ཌཱ་ཀི་ནཱི་ཡེ། བཛྲ་ཌཱ་ཀི་ནཱི་ཡེ། རཏྣ་ཌཱ་ཀི་ནཱི་ཡེ། པདྨ་ཌཱ་ཀི་ནཱི་ཡེ། ཀརྨ་ཌཱ་ཀི་ནཱི་ཡེ།
བི་ཤྭོ་ཌཱ་ཀི་ནཱི་ཡེ། ལོ་ཀ་ཌཱ་ཀི་ནཱི་ཡེ། ས་མ་ཡ་སྟྭཾ། དྲྀ་ཤྱ་ཧོ། ཕེཾ་ཕེཾ་ཕེཾ། བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་པར་ལྡན། ། བདག་གི་མཆོད་ཡོན་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། སྟོང་གསུམ་ཀུན་དང་མཉམ་པ་ཡི། །
པདྨ་འདབ་བརྒྱད་གེ་སར་བཅས། ། བདེ་ཞིང་ཡངས་པར་འབུལ་ལགས་ན། ། ཅི་བདེར་བར་ནི་བཞུགས་སུ་གསོལ། ། ཨོཾ་ཤྲཱི་བཛྲ་ཝཱརཱ་ཧཱི་པདྨ་ཀ་མ་ལ་ཡེ་སྟྭཾ། ཨོཾ་ཤྲཱི་བཛྲ་ཝཱརཱ་ཧཱི་བཛྲ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ།
ཤབྡ་ཨཱཿཧཱུྃ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། བུདྡྷ་ཌཱ་ཀི་ནཱི་ཡེ། ཨོཾ་ཨཱཿཧཱུྃ། བཛྲ་ཌཱ་ཀི་ནཱི་ཡེ། ཨོཾ་ཨཱཿཧཱུྃ། རཏྣ་ཌཱ་ཀི་ནཱི་ཡེ། ཨོཾ་ཨཱཿཧཱུྃ། པདྨ་ཌཱ་ཀི་ནཱི་ཡེ།
ཨོཾ་ཨཱཿཧཱུྃ། ཀརྨ་ཌཱ་ཀི་ནཱི་ཡེ། ཨོཾ་ཨཱཿཧཱུྃ། བི་ཤྭ་ཌཱ་ཀི་ནཱི་ཡེ། ཨོཾ་ཨཱཿཧཱུྃ། ལོ་ཀ་ཌཱ་ཀི་ནཱི་ཡེ། ཨོཾ་ཨཱཿཧཱུྃ་གྱིས་ནང་མཆོད་འབུལ། དེ་རྣམས་ཀྱི་སྐུ་ལས་རྗེ་བཙུན་མ་གཙོ་འཁོར་གྱི་སྐུ་དཔག་ཏུ་མེད་པ་བྱོན། སྤྱི་བོར་ཐིམ། བདེ་བ་དང་ནུས་པ་བསྐྱེད།
དེ་རྣམས་ཀྱི་གསུང་ལས་སྔགས་ཨཱ་ལི་ཀཱ་ལི་དཀར་པོ་དང་དམར་པོའི་ཕྲེང་བ་བྱུང༌། མགྲིན་པར་ཐིམ། མཐུ་དང་ནུས་པ་བསྐྱེད། དེ་རྣམས་ཀྱི་ཐུགས་ལས་བྱང་ཆུབ་སེམས་ཀྱི་ཆུ་རྒྱུན་ཡེ་ཤེས་ལྔའི་རང་བཞིན་བྱོན། སྙིང་གར་ཐིམ། བདེ་སྟོང་གི་ཡེ་ཤེས་རྒྱུད་ལ་སྐྱེས། ལྷ་མོ་དེ་རྣམས་རང་རང་གི་སྐུ་ལ་ཐིམ་པས་གཉིས་སུ་མེད་པར་གྱུར། མདུན་བསྐྱེད་ལ་དམིགས་པའི་བཟླས་པ་བྱ། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། མཆོད་བཞི།
བསྟོད་བཞི་ནི། ཨེ་མ་ཧོ་ངོ་མཚར་རྨད་ཀྱི་ཆོས། ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། འཁོར་འདས་ཡོན་ཏན་དཔལ་དང་ལྡན། ། བཀའ་བརྒྱུད་རིན་པོ་ཆེ་ལ་ཕྱག་འཚལ་བསྟོད། ། བླ་མ་སངས་རྒྱས་བླ་མ་ཆོས། ། བླ་མ་དཔལ་ལྡན་རྡོ་རྗེ་འཆང༌། ། ཀུན་གྱི་བྱེད་པ་བླ་མ་ཡིན། ། བླ་མ་རྣམས་ལ་ཕྱག་འཚལ་ལོ། །
ཧཱུྃ་དཔལ་དང་ལྡན་པའི་བཅོམ་ལྡན་འདས་མ་ཁྱོད། ། མཁའ་མཉམ་བདེ་རོལ་འགྲོ་བ་ཀུན་བདག་མོ། ། ལོངས་སྤྱོད་སྒྱུ་མའི་གཟུགས་དང་ཆགས་པའི་མདངས། ། མཁའ་འགྲོ་དྲྭ་བ་སྡོམ་ལ་ཕྱག་འཚལ་ལོ། ། རྣམ་དག་མི་གཡོ་ཆོས་ཀྱི་དབྱིངས་ཉིད་ལས། ། ལྷན་ཅིག་སྐྱེས་པའི་བདེ་བ་སྟོང་པའི་ཞལ། ། འགྱུར་མེད་བདེ་བ་སྟོང་པའི་གཟུགས་འཛིན་མ། ། རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། རྒྱལ་བ་བདག་པོ་ལྔ་ཡི་ཕྱག་རྒྱ་ཅན། ། རྣམ་དག་སྐུ་ལ་མི་བསྐྱོད་རྟགས་ཀྱིས་མཛེས། །
རིགས་དྲུག་འཁོར་ལོས་སྒྱུར་བའི་གོ་ཆར་ལྡན། ། འཁོར་ལོ་ཀུན་གྱི་ཡུམ་ལ་ཕྱག་འཚལ་ལོ། ། ཁྱོད་ནི་རྣམ་དག་ཕུང་པོ་ལྔ་སྟོན་ཞིང༌། ། འབྱུང་ལྔ་རྣམ་དག་ཚངས་པའི་གནས་བཞིར་ལྡན། ། བདུད་ལས་ཐར་མཛད་སྤྲུལ་པའི་ཞལ་མངའ་མ། ། འཁོར་ལོ་སྡོམ་པའི་ཞབས་ལ་ཕྱག་འཚལ་ལོ། ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། བུདྡྷ་ཌཱ་ཀི་ནཱི༴ བཛྲ་ཌཱ་ཀི་ནཱི༴
རཏྣ་ཌཱ་ཀི་ནཱི༴ པདྨ་ཌཱ་ཀི་ནཱི༴ ཀརྨ་ཌཱ་ཀི་ནཱི༴ བི་ཤྭ་ཌཱ་ཀི་ནཱི༴ ལོ་ཀ་ཌཱ་ཀི་ནཱི༴ སོགས་རོལ་མོ་འབུལ། རྒྱལ་བའི་སྐུ་ལ་ཉོན་མོངས་མི་མངའ་ཡང༌། ། སེམས་ཅན་ཉོན་མོངས་བག་ཆགས་སྦྱང་སླད་དུ། ། སྐུ་གསུང་ཐུགས་ལ་ཁྲུས་ཆབ་འདི་གསོལ་བས། ། ཁམས་གསུམ་གནས་པའི་དྲི་མ་དག་གྱུར་ཅིག །
ཨོཾ་ཤྲཱི་བཛྲ་ཝཱརཱ་ཧཱི་བཛྲ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། དཀྱིལ་འཁོར་ཀུན་ཏུ་རྒྱལ་བ་མཉེས་གྱུར་པའི། ། ལྷ་རྫས་དབྱིབས་ལེགས་མེ་ཏོག་དམ་པ་འདི། ། ནམ་མཁའ་གང་བར་སེམས་ཀྱིས་མངོན་སྤྲུལ་ནས། ། གཞལ་ཡས་ཁང་དུ་སྤྲིན་བཞིན་བཏིབས་གྱུར་ཅིག ། ཨོཾ་ཤྲཱི་བཛྲ་ཝཱརཱ་ཧཱི་བཛྲ་པུཥྤེ་སོགས། ཚུལ་ཁྲིམས་དྲི་ལྡན་སྤོས་མཆོག་དམ་པ་འདི། ། ཏིང་འཛིན་སྔགས་དང་ཕྱག་རྒྱས་བྱིན་བརླབས་ནས། ། སངས་རྒྱས་ཞིང་དུ་སྤོས་དྲི་ངད་ལྡང་བས། ། རྒྱལ་བ་རྒྱ་མཚོའི་ཚོགས་རྣམས་མཉེས་གྱུར་ཅིག །
དྷཱུ་པེ། ཉོན་མོངས་དུག་སྲེག་མ་རིག་མུན་སེལ་བའི། ། ཤེས་རབ་གཟི་ལྡན་དཔལ་གྱི་སྒྲོན་མེ་འདི། ། སྤྲིན་མེད་མཁའ་ལ་ཉི་ཤར་ཇི་བཞིན་དུ། ། འོད་ཟེར་སྣང་བས་ཕྱོགས་བཅུར་གསལ་གྱུར་ཅིག ། ཨཱ་ལོ་ཀེ། ། སྟོང་གསུམ་ཀུན་ཏུ་དྲི་དང་ངད་ལྡན་པའི། ། སྤོས་དང་སྨན་སྦྱར་ཆུ་གཙང་རྒྱལ་བའི་ཁྲུས། ། ཡེ་ཤེས་སྤྲིན་ཕུང་ཐུགས་རྗེའི་ཆར་རྒྱུན་གྱིས། ། མི་གཙང་དྲི་མའི་ཚོགས་རྣམས་དག་གྱུར་ཅིག །
གནྡྷེ། རྒྱལ་བའི་སྐུ་ལ་བཀྲེས་པ་མི་མངའ་ཡང༌། ། འགྲོ་བའི་དོན་དུ་ལྷ་རྫས་བདུད་རྩིའི་བཤོས། ། དག་ཅིང་གཙང་མར་བཤམས་ཏེ་འབུལ་ལགས་ན། ། བསོད་ནམས་ཞིང་གྱུར་རྣམས་ཀྱིས་བཞེས་སུ་གསོལ། ། ནཻ་ཝི་དྱེ། དྲིལ་ཆེན་སིལ་སྙན་རྣམ་གྲོལ་ཚངས་པའི་དབྱངས། ། བསམ་དག་ངག་གིས་བསྟོད་དེ་གུས་མཆོད་འབུལ། ། ས་བཅུ་རིམ་གྱིས་བགྲོད་ནས་སངས་རྒྱས་སར། ། ཚོགས་གཉིས་རྫོགས་ནས་ཆོས་ཀྱི་རྒྱལ་པོར་ཤོག །
ཤབྡ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། གོང་བཞིན་འགྲེའོ། ། བཅོམ་ལྡན་འདས་མ་རྡོ་རྗེ་རྣལ་འབྱོར་མ། ། སྟོང་ཉིད་རྡོ་རྗེ་ལྡན་པའི་བདག་ཉིད་ཅན། ། བསྐལ་པའི་མེ་འབར་འཇིགས་པའི་ཧཱུྃ་སྒྲ་སྒྲོགས། ། རྡོ་རྗེ་གཏུམ་མོ་དེ་ལ་ཕྱག་འཚལ་ལོ། ། ཕག་གདོང་རྟོག་མེད་ཆོས་སྐུ་འགྱུར་མེད་སྟོན། ། ཁྲོ་མོའི་ཐུགས་རྗེས་འགྲོ་བའི་དོན་མཛད་མ། །
འགྲོ་དོན་རྫོགས་མཛད་འཇིགས་པའི་ཆ་ལུགས་ཅན། ། རྟོག་མེད་འགྲོ་དོན་མཛད་ལ་ཕྱག་འཚལ་ལོ། ། འཇིགས་རུང་དཔའ་མོ་མ་རུངས་ཚར་གཅོད་མ། ། སྤྱན་གསུམ་མཆེ་གཙིགས་སྐུ་གསུམ་དོན་དང་ལྡན། ། ཉོན་མོངས་གཅོད་མཛད་འཇིགས་པའི་ང་རོ་ཅན། ། བདུད་འདུལ་འཇོམས་མའི་སྐུ་ལ་ཕྱག་འཚལ་ལོ། ། སྐྲ་གྲོལ་གཅེར་བུ་སྐྱོན་བྲལ་འཇིགས་པའི་གཟུགས། ། ཉོན་མོངས་སྐྱོན་བྲལ་སེམས་ཅན་དོན་མཛད་མ། ། ཐུགས་རྗེའི་ལྕགས་ཀྱུས་འགྲོ་དྲུག་གནས་ནས་འདྲེན། ། ཕྲིན་ལས་རྫོགས་མཛད་དེ་ལ་ཕྱག་འཚལ་ལོ། །
དུར་ཁྲོད་གནས་བཞུགས་རུ་དྲ་ཕོ་མོ་འདུལ། ། དྲག་མོ་འཇིགས་ཤུལ་ཕཊ་ཀྱི་སྒྲ་སྒྲོགས་ཤིང༌། ། ཐབས་མཁས་ཐུགས་རྗེས་འགྲོ་བའི་དོན་མཛད་མ། ། བདུད་འདུལ་དྲག་མོའི་སྐུ་ལ་ཕྱག་འཚལ་ལོ། ། ཆོས་ཉིད་དོན་རྟོགས་འཆི་བའི་ཚུལ་སྤངས་མ། ། རོ་དང་ཉི་ཟླ་པདྨའི་གདན་གྱི་ཚུལ། ། རྒྱན་རྣམས་ཀུན་གྱིས་རབ་མཛེས་ཁྲོ་མོའི་སྐུ། ། ཡོན་ཏན་རྫོགས་མཛད་དེ་ལ་ཕྱག་འཚལ་ལོ། ། གྲི་གུག་ཐོད་པ་ཁ་ཊྭཱཾ་ཕྱག་ན་བསྣམས། ། ཉོན་མོངས་གཅོད་མཛད་ཡེ་ཤེས་འོད་དང་ལྡན། །
དུག་གསུམ་གཅོད་མཛད་སྐུ་གསུམ་ལྷུན་གྱིས་གྲུབ། ། འགྲོ་བའི་དོན་མཛད་དེ་ལ་ཕྱག་འཚལ་ལོ། ། བདེ་ཆེན་རང་བྱུང་རྡོ་རྗེ་མཁའ་འགྲོ་མ། ། མི་འགྱུར་ཡེ་ཤེས་རྡོ་རྗེ་ཆོས་ཀྱི་སྐུ། ། རྟོག་མེད་སྤྲོས་བྲལ་ཡེ་ཤེས་ཆོས་དབྱིངས་དོན། ། ཡང་དག་གཉིས་མེད་སྐུ་ལ་ཕྱག་འཚལ་ལོ། ། ལྷ་མོ་དྲུག་གི་རང་བཞིན་རྡོ་རྗེའི་རིགས། ། དཔལ་འབར་འཇིགས་མཛད་ཁྲོ་ཚུལ་འགྱིང་བག་ཅན། ། བདེ་ཆེན་རང་བྱུང་ཕྱག་རྒྱ་ཆེན་མོའི་དོན། ། ཉོན་མོངས་དགྲོལ་མཛད་དེ་ལ་ཕྱག་འཚལ་ལོ། །
ཀུན་རྫོབ་དོན་དམ་རང་བཞིན་ཕག་མོ་སྟེ། ། སྐུ་མདོག་དམར་བ་ཐུགས་རྗེའི་རང་འོད་ཅན། ། འདོད་དགུ་ཕུན་ཚོགས་རྡོ་རྗེ་མཁའ་འགྲོ་མ། ། བདེ་ཆེན་རང་བྱུང་སྐུ་ལ་ཕྱག་འཚལ་ལོ། ། དུར་ཁྲོད་རྒྱན་རྣམས་སྐུ་ལ་རྫོགས་པ་སྟེ། ། གྲི་གུག་ཁ་ཊྭཱཾ་ཕྱག་མཚན་སོ་སོར་བསྣམས། ། ཐུགས་རྗེའི་རང་བཞིན་སྐྲ་གྲོལ་ཐུར་དུ་སྤུངས། ། སྤྱན་དམར་འཛུམ་ཞལ་དེ་ལ་ཕྱག་འཚལ་ལོ། ། ཕྲིན་ལས་གྲུབ་པ་རྡོ་རྗེ་མཁའ་འགྲོ་མ། ། བདེ་འགྲོའི་གནས་སུ་འདྲེན་པའི་ཐུགས་རྗེ་ཅན། །
སྐྱོན་བྲལ་ཡང་དག་ལྷ་ཡི་ལྷར་གྱུར་པ། ། རྡོ་རྗེ་འཕྲུལ་མོ་ཆེ་ལ་ཕྱག་འཚལ་ལོ། ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། སོགས་འགྲེའོ། ། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་པ། ། མོས་བློས་རྗེ་བཙུན་མ་ལ་བདག་འབུལ་ན། ། བཞེས་ནས་བླ་མེད་གྲུབ་མཆོག་སྩལ་དུ་གསོལ། ། ཨོཾ་ཤྲཱི་བཛྲ་ཝཱརཱ་ཧཱི་བཛྲ་རཱུ་པ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ།
ཕྱོགས་དུས་ཀུན་ན་ཟིན་དང་མ་ཟིན་པའི། ། ཡོན་ཏན་ཚིག་བརྗོད་སྒྲ་སྙན་ཡིད་འོང་ལྡན། ། མོས་བློས་རྗེ་བཙུན་མ་ལ་བདག་འབུལ་ན། ། བཞེས་ནས་བླ་མེད་གྲུབ་མཆོག་སྩལ་དུ་གསོལ། ། ཤབྡ་སོགས། ཕྱོགས་དུས་ཀུན་ན་ཙན་དན་སྦྲུལ་སྙིང་དང༌། ། ཨ་གར་ལ་སོགས་དབང་པོ་ཚིམ་བྱེད་དྲི། ། མོས་བློས་རྗེ་བཙུན་མ་ལ་བདག་འབུལ་ན། ། བཞེས་ནས་བླ་མེད་གྲུབ་མཆོག་སྩལ་དུ་གསོལ། ། གནྡྷེ།
ཕྱོགས་དུས་ཀུན་ན་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་པ། ། མོས་བློས་རྗེ་བཙུན་མ་ལ་བདག་འབུལ་ན། ། བཞེས་ནས་བླ་མེད་གྲུབ་མཆོག་སྩལ་དུ་གསོལ། ། རཱ་ས། ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། ། རེག་བྱའི་ཁྱད་པར་འཕགས་པ་ཅི་མཆིས་པ། ། མོས་བློས་རྗེ་བཙུན་མ་ལ་བདག་འབུལ་ན། ། བཞེས་ནས་བླ་མེད་གྲུབ་མཆོག་སྩལ་དུ་གསོལ། ། སྤརྴེ།
བཛྲ་ཝཱརཱ་ཧཱི། ཨོཾ་ཨཱཿཧཱུྃ། སོགས། ཧཱུྃ། ལྟེ་བའི་དབུས་གནས་རྣལ་འབྱོར་མ། ། ཞེ་སྡང་གཅོད་མཛད་གྲུབ་པ་མོ། ། མེ་ལོང་ཡེ་ཤེས་ངོ་བོ་ཉིད། ། རྡོ་རྗེ་ཕག་མོར་ཕྱག་འཚལ་བསྟོད། ། མེ་དཔུང་འབར་བའི་ལྟེ་བ་ལ། ། སྐུ་གསུང་ཐུགས་དང་ཡེ་ཤེས་ལྔ། །
ཟག་མེད་བདེ་བ་སྟེར་མཛད་མ། ། སངས་རྒྱས་ཡུམ་ལ་ཕྱག་འཚལ་བསྟོད། ། དྷཱུ་ཏཱིའི་འོད་ཀྱི་རང་བཞིན་མ། ། དབུགས་བྲལ་ལྟེ་བ་ཉིད་ལ་བཞུགས། ། ཞུ་བའི་རང་བཞིན་བདེ་ཆེན་མ། ། བདེ་གཏེར་ཡུམ་ལ་ཕྱག་འཚལ་བསྟོད། ། དངོས་པོ་གཤིས་ཀྱི་དོན་སྟོན་མ། ། སྐུ་བཞི་དབྱེར་མཻད་གཉུག་མའི་ངང༌། ། བདེ་བ་ཆེན་པོའི་ངོ་བོ་ཉིད། ། རྡོ་རྗེ་མཁའ་འགྲོར་ཕྱག་འཚལ་བསྟོད། །
བདེ་ཆེན་ལམ་སྣ་འདྲེན་པའི་ཡུམ། ། དུ་མ་རོ་གཅིག་དོན་སྟོན་མ། ། སྣང་སྟོང་དབྱེར་མེད་ངོ་བོ་ཉིད། ། རིན་ཆེན་མཁའ་འགྲོར་ཕྱག་འཚལ་བསྟོད། ། བདུད་བཞིའི་དམག་ལས་རབ་རྒྱལ་ཞིང༌། ། བདེ་ཆེན་བྱིན་གྱིས་བརླབས་མཛད་མ། ། རྩ་རླུང་ཐིག་ལེའི་ངོ་བོ་ཉིད། ། པདྨ་མཁའ་འགྲོར་ཕྱག་འཚལ་བསྟོད། ། བདུད་དང་ལོག་འདྲེན་ཞི་མཛད་མ། ། བར་ཆད་སྲུང་ཞིང་བྱིན་བརླབས་ཅན། །
མཐུ་དང་རྫུ་འཕྲུལ་ངོ་བོ་ཉིད། ། ལས་ཀྱི་མཁའ་འགྲོར་ཕྱག་འཚལ་བསྟོད། ། མཆོག་དང་ཐུན་མོང་ལ་སོགས་པ། ། དབང་བཞི་བསྐུར་བར་མཛད་དུ་གསཽལ། ། རྒྱུད་བཞི་སྨིན་པར་བྱིན་གྱིས་རློབས། ། ཕྲིན་ལས་རྣམ་བཞིའི་དངོས་གྲུབ་སྩོལ། ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། སོགས། ཤ་ཆེན་གསུར་གྱི་བདུག་སྤོས་དང༌། །
ཞུན་ཆེན་གསལ་བའི་མར་མེ་དང༌། ། བྱང་སེམས་དཀར་དམར་བདུད་རྩི་དང༌། ། རྡོ་རྗེ་དྲི་ཆེན་ཞལ་ཟས་དང༌། ། རྡོ་རྗེ་དྲི་ཆུའི་བདུད་རྩི་དང༌། ། ཌཱ་མ་རུ་ཡི་སིལ་སྙན་གྱིས། ། ཕ་རོལ་ཕྱིན་དྲུག་ལྷ་མོ་མཆོད། ། ས་བཅུ་ནོན་ཕྱིར་བཞེས་སུ་གསོལ། ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། སོགས།
ཧཱུྃ། རྡོ་རྗེ་ཕག་མོ་བདེ་གཤེགས་ཡུམ། ། འདོད་པའི་དབང་ཕྱུག་སྐལ་ལྡན་མ། ། མཁའ་འགྲོ་ཆེན་མོ་རྣལ་འབྱོར་གཙོ། ། རྡོ་རྗེ་དབྱིངས་ཀྱི་ཁྲོ་རྒྱལ་ཡུམ། ། ཕྱག་རྒྱ་ཆེན་མོ་རྡོ་རྗེའི་སྐུ། ། ཧེ་རུ་ཀ་དཔལ་ཡང་དག་སྦྱོར། ། དབུ་སྟོང་མ་ལ་སྤྱན་སྟོང་མ། ། སྟོང་ཕྲག་བཅུ་ཡི་ཞལ་གདོང་ཅན། ། ཁྲོ་གཉེར་མཆེ་བ་རབ་ཏུ་གཙིགས། །
ཉི་མ་འབུམ་གྱི་གཟི་བརྗིད་ཅན། ། སྤྱན་མིག་དམར་སེར་གློག་ལྟར་འཁྱུག ། དབུ་སྐྲ་གྱེན་བརྫེས་ཐོག་སེར་འབེབས། ། སེང་གེའི་གཟུགས་ཅན་འདབ་བཟང་གཟུགས། ། གླང་པོའི་རྒྱལ་པོ་ཆེ་བའི་གཟུགས། ། འཇིག་རྟེན་གསུམ་གྱི་ལྟོ་བ་ཅན། ། རྒྱ་མཚོ་མཐའ་དག་སྐ་རགས་ཅན། ། ཐོད་པ་དང་ནི་ཁ་ཊྭཱཾ་འཛིན། ། རྡོ་རྗེ་ཟངས་གྲིས་གདུག་པ་འཇོམས། ། མི་རུས་ཕྲེང་བའི་རྒྱན་ཆ་དང༌། །
མི་མགོ་རློན་པའི་དོ་ཤལ་ཅན། ། བདེ་གཤེགས་འབུམ་ནི་ཁྱོད་ཀྱི་འཁོར། ། ཆེ་བའི་ལྷ་རྣམས་ཁྱོད་ཀྱི་བྲན། ། རིག་པའི་རྒྱལ་མོ་འདོད་གཟུགས་ཅན། ། རྣལ་འབྱོར་ཆེ་བའི་དངོས་གྲུབ་འབེབས། ། དཔལ་ཆེན་དངོས་གྲུབ་མཆོག་སྩོལ་བའི། ། ཧཱུྃ་དང་ཕཊ་ཀྱི་འབྲུག་སྒྲ་ཅན། ། ཁྲོ་མོའི་གཟུགས་ཅན་ཁམས་གསུམ་འཇོམས། ། རྒྱ་མཚོའི་འཇིང་རྣམས་སྐེམས་པར་མཛད། ། སྣ་ཚོགས་པད་ཉི་ངེས་གནོན་ཞིང༌། །
སྲིད་པ་གསུམ་པོ་ཟ་བར་བྱེད། ། ཟས་སུ་མ་ཧཱ་མཱཾ་ས་གསོལ། ། མ་ཧཱ་རཀྟ་འཐུང་བར་བྱེད། ། མ་རུངས་གདུག་པ་སྐྲག་མཛད་ཅིང༌། ། རྨོངས་དང་རེངས་དང་སྐྲོད་མཛད་མ། ། འཇིགས་པར་མཛད་ཅིང་གསོད་པར་མཛད། ། ངོ་མཚར་འདོད་པའི་གཟུགས་མངའ་མ། ། ཡིད་འོང་དངོས་གྲུབ་མཆོག་སྩོལ་བའི། ། ཕག་མོ་ཁྱོད་ལ་ཕྱག་འཚལ་བསྟོད། ། བདག་གིས་ཁྱོད་ལ་གང་གསོལ་བའི། །
དོན་དེ་དེང་འདིར་སྩལ་དུ་གསོལ། ། དབང་བཞི་བསྐུར་བར་མཛད་དུ་གསོལ། ། རྒྱུད་བཞི་སྨིན་པར་བྱིན་གྱིས་རློབས། ། ཕྲིན་ལས་རྣམ་བཞིའི་དངོས་གྲུབ་སྩོལ། ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། སོགས། ཆང་སྣ་བཞི་ཡི་ཆང་ཕུད་ལ། ། ས་བཅུ་ནོན་ཕྱིར་ལག་མཆོད་བྱས། ། ཤེས་རབ་གཡོན་གྱི་ལག་པ་ལ། །
ཐབས་ཆེན་གཡས་ཀྱི་ལག་པས་མཆོད། ། མཚན་ལྡན་རྡོ་རྗེ་ཀ་པཱ་ལ། ། ཀ་ནི་གང་དུའང་མི་གནས་ཤིང༌། ། པཱ་ནི་མ་སྐྱེས་སྐྱེ་བ་མེད། ། ལ་ནི་བློ་འདས་ཡིད་དང་བྲལ། ། སྐུ་གསུམ་མི་འགྱུར་ཀ་པཱ་ལར། ། ཟག་མེད་བདེ་བའི་ཆང་ཕུད་གཏམས། ། སྐྱེ་འཆི་མེད་པའི་བདུད་རྩི་བླུག ། ཡི་གེ་གསུམ་གྱིས་བྱིན་གྱིས་བརླབས། ། ཨོཾ་གྱིས་སྐྱེ་མེད་སྤྲུལ་སྐུར་སྦྱངས། །
ཨཱཿཡིས་འགག་མེད་ལོངས་སྐུར་བསྒྱུར། ། ཧཱུྃ་གིས་བློ་འདས་ཆོས་སྐུར་སྤེལ། ། ལན་གསུམ་དཀྲུགས་པའི་བདུད་རྩི་འདིས། ། ཕ་རོལ་ཕྱིན་དྲུག་ལྷ་མོ་མཆོད། ། མཉམ་ཉིད་དབྱིངས་སུ་བཞེས་སུ་གསོལ། ། བཛྲ་ཝཱརཱ་ཧཱི། ཨོཾ་ཨཱཿཧཱུྃ། སོགས་གོང་བཞིན་འགྲེ། བྱིན་རླབས་ཀྱི་རྩ་བ་བཀའ་བརྒྱུད་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དངོས་གྲུབ་ཀྱི་རྩ་བ་ཡི་དམ་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ།
ཕྲིན་ལས་ཀྱི་རྩ་བ་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་འགྲོ་བ་རིགས་དྲུག་ལམ་རྒྱུད་ལྔ་སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ་ཨོཾ་ཨཱཿཧཱུྃ།། ༈ །།བདག་འཇུག་དང་སློབ་མ་གཞུག་པའི་ཆོ་ག་ནི། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བགྱིའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏཱ་ས་མ་ཡ་ཤྲཱི་ཡེ་ཧཱུྃ། ཁྲུས་བྱ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །
རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་དུ་སྤྱོད་པར་ཤོག ། མཎྜལ་ཕུལ། བདག་ནི་འཁོར་བའི་ཆོས་ལ་སྐྱོ་བ་སྐྱེས། ། འཇིག་རྟེན་བྱ་བ་ཐམས་ཅད་སྤངས་ནས་ནི། ། ཐར་པ་ཆེན་པོའི་གྲོང་མཆོག་འཇུག་འདོད་ན། ། དམ་པས་བདག་ནི་ངེས་པར་གཞུག་ཏུ་གསོལ། ། ཞེས་པའམ། སློབ་དཔོན་ཁྱོད་ནི་དགོངས་སུ་གསོལ། །
དགའ་ཆེན་ཁྱོད་བདག་སྟོན་པ་སྟེ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩཽལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ཞེས་གསོལ་བ་བཏབ་ལ།
སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག་རྒྱས་པར་བྱའོ། ། ཡང་ན་བསྡུས་པ་ཙམ་བྱ་སྟེ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། བྱང་ཆུབ་སེམས་སུ་འདི་བགྱིད་དེ། ། བདག་དང་གཞན་དོན་རབ་བསྒྲུབ་ཕྱིར། །
བདག་གིས་བྱང་ཆུབ་སེམས་མཆོག་བསྐྱེད། ། ཨེ་མ་ཧོ་སེམས་ཅན་ཀུན་མགྲོན་གཉེར། ། བྱང་ཆུབ་སྤྱོད་མཆོག་མཛད་བཞིན་སྤྱད། ། འགྲོ་ལ་ཕན་ཕྱིར་སངས་རྒྱས་ཤོག ། སློབ་མ། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ་ཀྱིས་བསངས། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་སློབ་མ་རྣམས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ། ཞལ་གཅིག་ཕྱག་གཉིས། ཕྱག་གཡས་རྡོ་རྗེས་མཚན་པའི་གྲི་གུག་དང༌།
གཡོན་པས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་ཡོད་པ། རྒྱན་ཆ་ལུགས་ཐམས་ཅད་ཡོངས་སུ་རྫོགས་པའི་སྐུར་གྱུར། དཔྲལ་བ། མགྲིན་པ། སྙིང་གར་དྲིའི་ཆུས་བྱུགས་ལ། རྡོ་རྗེས་རེག་ཅིང༌། ཨོཾ་ཨཱཿཧཱུྃ། དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ།
སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གྱིས་མཚན་པ། དེ་དག་གི་འོད་ཟེར་གྱིས་ལུས་ངག་ཡིད་གསུམ་གྱི་སྡིག་སྒྲིབ་བསལ་ནས་སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབས་པར་སྒོམས་ཤིག ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ་ཨཱཿཧཱུྃ་གྱིས་མཆོད། གནས་རྣམས་སུ་རྡོ་རྗེ་བསྡམས་པའི་གུང་མོ་གཉིས་གཤིབས་ཏེ་བརྐྱང་པ་རྡོ་རྗེའི་ཕྱག་རྒྱས་རེག་ལ། ལྟེ་བར་ཕག་མོའི་ངོ་བོ་ཨོཾ་བྃ་དམར་མོ། སྙིང་གར་གཤིན་རྗེ་མའི་ངོ་བོ་ཧཾ་ཡཾ་སྔོན་མོ།
ཁ་ལ་རྨོངས་བྱེད་མའི་ངོ་བོ་ཧྲཱིཾ་མྃ་དཀར་མོ། མགོ་བོར་བསྐྱོད་བྱེད་མའི་ངོ་བོ་ཧྲཱིཾ་ཧྲཱིཾ་སེར་མོ། སྤྱི་གཙུག་ཏུ་སྐྲག་བྱེད་མའི་ངོ་བོ་ཧཱུྃ་ཧཱུྃ་ལྗང་ཁུ། སྨིན་མཚམས་སུ་གཏུམ་མོའི་ངོ་བོ་ཕཊ་ཕཊ་དུད་ཁ་སྟེ། གོ་ཆའི་དཔའ་མོ་དྲུག་གིས་བསྲུང་བའོ། ། ཡང་ན་གསོལ་བ་གདབ་པ་ནས་འདིའི་བར་མདུན་བསྐྱེད་ཀྱི་གོང་དུ་བྱས་ཀྱང་རུང་ངོ༌། ། ས་གཞི་སྤོས་སོགས་མཎྜལ་ཕུལ་ནས་གསོལ་བ་གདབ་པ་ནི། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་སྐྱབས་སུ་མཆི། ། བཅོམ་ལྡན་རྡོ་རྗེ་རྣལ་འབྱོར་མས། །
བདག་ལ་བྱིན་གྱིས་བརླབ་ཏུ་གསོལ། ། སློབ་དཔོན་གྱིས། བླ་མ་དང་ནི་ཡི་དམ་ལྷ། ། ཐ་དད་དུ་ནི་མ་བལྟ་ཞིག ། ངེས་པར་དངོས་གྲུབ་དམ་པ་འདི། ། བདག་གིས་ཁྱོད་ལ་སྦྱིན་པར་བྱ། ། ཨོཾ་ཙཀྵུ་བྷནྡྷ་ཝཱར་མཱ་ཎ་ཡེ་ཧཱུྃ་གྱིས་གདོང་དར་བཅིང༌། ཨོཾ་ཨཱ་ཁཾ་བཱི་ར་ཧཱུྃ་གྱིས་མེ་ཏོག་གི་ཕྲེང་བ་ལག་ཏུ་གཏང༌། སྔར་གྱི་གཏོར་ཆོག་ལྟར་གཏོར་མ་བཏང་བ་ནི། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ།
ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོཉ་ཧཾ། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཆང་ཟུང་ལ་ཡཾ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་བུ་ལྟག་པ་ནང་དུ་བསྟན་པ་གསུམ་གྱི་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ་དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻ་ཌཱུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ། ལྷོར་ར་ལས་རཀྟ་གསེར་བཙོ་མ་ལྟ་བུ།
ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ་སླར་ཡང་དབུས་སུ་ན་ལས་མིའི་ཤ ཤར་ལྷོར་གོ་ལས་བ་ལང་གི་ཤ ། ལྷོ་ནུབ་ཏུ་ཀུ་ལས་ཁྱིའི་ཤ ། ནུབ་བྱང་དུ་ད་ལས་གླང་པོ་ཆེའི་ཤ ། བྱང་ཤར་དུ་ཧ་ལས་རྟའི་ཤ ། དེ་རྣམས་སླར་ཡང་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས་མེ་སྦར་ཐོད་པ་དྲོས།
རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་རླབས། འབར་བའི་ཕྱག་རྒྱ་དཔྲལ་བར་བསྐོར་ཞིང༌། ཕེཾ་ཕེཾ་ཕེཾ།
ཞེས་གཏོར་མགྲོན་སྤྱན་དྲངས། པད་བསྐོར་རྡོ་རྗེ་ཐལ་མོ་ཁ་ཕྱེ་བས། ཨོཾ་བཛྲ་ཨཱ་ར་ལི་ཧོཿ ཛཿཧཱུྃ་བྃ་ཧོཿ བཛྲ་ཌཱ་ཀི་ནི་ས་མ་ཡ་སྟྭཾ། དྲྀ་ཤྱ་ཧོཿ ཞེས་པ་ལན་གསུམ་མམ་བཞིའམ་ལྔར་བརྗོད། སོ་སོའི་ཕྱག་རྒྱས། ཨོཾ་བཛྲ་ཨརྒྷཾ་ཨཱཿཧཱུྃ་སྭཱཧཱ། ཨོཾ་བཛྲ་པུཥྤེ།
དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ།

ཤབྡ་ཨཱཿཧཱུྃ་སྭཱཧཱ། པད་བསྐོར་རྡོ་རྗེ་ཐལ་མོ་ཁ་ཕྱེ་བས། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷཱུ་ཏ་པྲེ་ཏ་པི་ཤ་ཙ་ཨུནྨ་ད་ཨ་པ་སྨ་ར་ཌཱ་ཀ་ཌཱ་ཀི་ནྱཱ་དཱ་ཡ། ཨི་དམ་བ་ལིཾ་གྲྀཧྣནྟུ་ས་མ་ཡ་རཀྵནྟུ་མ་མ་སརྦ་སིདྡྷི་མྨེ་པྲ་ཡ་ཙྪནྟུ་ཡ་ཐཻ་བཾ་ཡ་ཐཻཥྚཾཿབྷཱུཉྫ་ཐ་ཛི་གྷྲ་ཐ་པི་བ་ཐ་མ་ཏི་ཀྲ་མ་ཐ། མ་མ་སརྦ་ཀཱ་ར་ཏ་ཡ་ས་ཏ་སུ་ཁཾ་བི་ཤུདྡྷ་ཡེ། ས་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱཧཱ། ལན་བཞི་བརྗོད། ཞིང་སྐྱོང་ཆེན་པོ་བརྒྱད་རྣམས་དང༌། ། སོགས་ནས། ཡིད་ལ་འདོད་པ་ཀུན་འགྲུབ་མཛོད། །
གང་དག་ནག་པོའི་ཕྱོགས་གྱུར་ཞིང༌། ། གསང་སྔགས་ཟབ་མོའི་ཆོ་ག་ལ། ། ཉན་དང་ལྟ་བར་མི་དབང་བ། ། དེ་དག་ཐམས་ཅད་གཞན་དུ་གདེངས། ། གལ་ཏེ་བཀའ་ལས་འདའ་བྱེད་ན། ། རྡོ་རྗེ་ཁ་ཊྭཱཾ་རབ་འབར་བས། ། མགོ་བོ་ཚལ་པ་བརྒྱར་འགས་འགྱུར། ། གཏོར་མ་ཕྱི་རོལ་དུ་དོར་ཞིང༌། ཨོཾ་སུམྦྷ་ནི་སོགས། འོག་ཐམས་ཅད་རྡོ་རྗེའི་ས་གཞི།
བར་ཐམས་ཅད་རྡོ་རྗེའི་ར་བ། སྟེང་ཐམས་ཅད་རྡོ་རྗེའི་དྲ་བ་དང༌། གུར་བླ་བྲེས་སུ་གྱུར། ཧཱུྃ་འདི་ལྟར་ལྷ་མོ་ཡ་མཚན་ཅན། ། ལྷ་མོའི་ལུས་ལ་སེང་གདོང་མ། ། བཛྲ་སིངྷ་ཞེས་བྱ་བ། ། སྟེང་སྒོ་སྲུང་བའི་ཕྲ་མེན་མ། ། ཛཿཕྲ་མེན་རྡོ་རྗེའི་དུས་ལ་བབ། ། སྟེང་གི་བར་ཆད་ཟློག་ཏུ་གསོལ། ། ཧཱུྃ་འདི་ལྟར་ལྷ༴
ལྷ་མོའི་ལུས་ལ་ཁྭ་གདོང་མ། ། བཛྲ་ཀཱ་ཀ༴ ཤར་སྒོ༴ ཛཿཕྲ་མེན༴ ཤར་གྱི༴ ཧཱུྃ་འདི་ལྟར༴ ལྷ་མོའི་ལུས་ལ་འུག་གདོང་མ། ། བཛྲ་ཨུལླུ༴ བྱང་སྒོ༴ ཛཿཕྲ་མེན༴
བྱང་གི༴ ཧཱུྃ་འདི་ལྟར༴ ལྷ་མོའི་ལུས་ལ་ཁྱི་གདོང་མ། ། བཛྲ་ཤྭ་ན༴ ནུབ་སྒོ༴ ཛ་ཕྲ་མེན༴ ནུབ་ཀྱི༴ ཧཱུྃ་འདི་ལྟར༴ ལྷ་མོའི་ལུས་ལ་ཕག་གདོང་མ། ། བཛྲ་སུ་ཀ༴
ལྷོ་སྒོ༴ ཛཿཕྲ་མེན༴ ལྷོ་ཡི༴ ཧཱུྃ་འདི་ལྟར༴ ལྷ་མོའི་ལུས་ལ་སྟག་གདོང་མ། ། བཛྲ་བྱ་གྷྲི༴ འོག་སྒོ༴ ཛཿཕྲ་མེན༴ འོག་གི༴ ཧཱུྃ་འདི་ལྟར་ལྷ་མོ་ཡ་མཚན་ཅན། །
སྒོ་མ་རྣམས་ཀྱིས་སྒོ་སྲུངས་ལ། ། མཚམས་མ་རྣམས་ཀྱིས་མཚམས་སྡོམས་ཤིག ། ཕྱི་ནང་བར་ཆད་ཟློག་ཏུ་གསོལ། ། ཨོཾ་བཛྲ་བཱ་རཱ་ཧི་ཧྲཱིཿགྷ་གྷ་གྷཱ་ཏ་ཡ་གྷཱ་ཏ་ཡ། གནོད་བྱེད་སརྦ་དུཥྚཱན་ཧཱུྃ་ཕཊ་སྭཱཧཱ། མཚམས་བཅད་དོ། ། སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ། དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་རྩེ་ལྔ་པ་འོད་ཟེར་དང་བཅས་པ། སློབ་མས། ཨོཾ་སརྦ་ཡོ་ག་ཙིཏྟ་ཨུཏྤཱ་དཱ་ཡཱ་མི།
སྙིང་གར་རྡོ་རྗེ་བཞག་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ། ཐམས་ཅད་རྡོ་རྗེའི་རང་བཞིན་དུ་སེམས་བསྐྱེད་པ་དེ་བརྟན་པར་བྱས་སོ། ། སྡོམ་པ་གཟུང་བ་ནི། མགོན་པོ་སངས་རྒྱས་རྣམས་དང་ནི། ། སྲས་བཅས་བདག་ལ་དགོངས་སུ་གསོལ། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། །
བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པ། ། སྡོམ་པ་དེང་ནས་བརྟན་པོར་གཟུང༌། །
རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུའི་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། །
ཕྱི་ནང་གསང་བའི་ཐེག་པ་གསུམ། ། དམ་པའི་ཆོས་ནི་གཟུང་བར་བགྱི། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། །
མ་བརྒལ་བ་རྣམས་བསྒྲལ་བར་བགྱི། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་རྣམས་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་འགོད། ། མགོ་བོར་རྡོ་རྗེ་བཞག་ལ། ཁྱོད་ནི་རྣལ་འབྱོར་མ་རིགས་སྐྱེས། ། ང་ཡིས་ཡེ་ཤེས་རྡོ་རྗེ་སྦྱིན། ། བྱིན་པས་དངོས་གྲུབ་ཐོབ་པར་འགྱུར། ། གང་ཞིག་འདི་འདྲ་མ་མཐོང་བའི། ། མདུན་དུ་སྨྲ་བར་མ་བྱེད་ཅིག །
གལ་ཏེ་སྨྲས་ན་ཉམས་པར་འགྱུར། ། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་གྱིས། ། རྡོ་རྗེ་མཁའ་འགྲོ་མ་ཁྱོད་དེང༌། ། ཁྱོད་ཀྱི་སྙིང་ལ་ཡང་དག་ཞུགས། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། བདུད་རྩི་ལྕེ་ལ། འདི་ནི་ཁྱོད་ཀྱི་དམ་ཚིག་ཆུ། ། དམ་ཚིག་འདས་ན་སྲེག་པར་བྱེད། །
དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཨོཾ་བཛྲ་ཌཱ་ཀི་ནཱི་ཨ་མྲྀ་ཏོ་ད་ཀ་ཋ། ཐལ་མོ་མགོར། དུས་འདི་ནས་ནི་བུ་ཁྱོད་ཀྱི། ། རྡོ་རྗེ་འཛིན་པ་ང་ཡིན་གྱི། ། ང་ཡིས་ཇི་ལྟར་བཀའ་སྩལ་པ། ། ཁྱོད་ཀྱིས་སྐྱོ་བ་མེད་པར་སྒྲུབས། ། གང་ཡང་ང་ལ་མ་གུས་མིན། ། དེ་བཞིན་གུས་པར་མ་བྱས་ན། །
བདུད་ཀྱིས་བཅོམ་ནས་ངན་འགྲོར་འགྲོ། ། དེ་བས་དམ་ཚིག་གནས་པར་གྱིས། ། བདུད་རྩི་ལྔས་བྱུགས་པའི་མཎྜལ་ཆོས་འབྱུང་པདྨ་མེ་ཏོག་གི་ཚོམ་བུ་བཀོད། སློབ་མའི་གྲངས་དང་མཉམ་པ་ལ། སློབ་མ་རྣམས་བཞག་ལ། སློབ་མས་གསོལ་བ་གདབ་པ་ནི། བདག་དུས་འདི་ནས་གཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ་བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མའི་སྐུ་ལ་སྐྱབས་སུ་མཆིའོ། ། བདག་དུས་འདི་ནས་གཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ།
དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོར་གྱུར་པ་བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མའི་གསུང་ལ་སྐྱབས་སུ་མཆིའོ། ། བདག་དུས་འདི་ནས་གཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ་བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མའི་ཐུགས་ལ་སྐྱབས་སུ་མཆིའོ། ། བླ་མ་རྡོ་རྗེ་འཛིན་པོ་ཆེན་པོ་དང་རྗེ་བཙུན་རྡོ་རྗེ་རྣལ་འབྱོར་མ་དང་མཁའ་འགྲོ་མ་རྣམས་ཀྱི་སྐུ་གསུང་ཐུགས་ཀྱི་ཡེ་ཤེས་བདག་ལ་མྱུར་དུ་དབབ་པར་མཛད་དུ་གསོལ། དེ་བཞིན་ཉིད་ཀྱི་ཡེ་ཤེས། ནམ་མཁའ་ལྟ་བུ། ནོར་བུ་ལྟ་བུ། བདུད་རྩི་ལྟ་བུས་གང་བར་མཛད་དུ་གསོལ།
སྨིན་པར་མཛད་དུ་གསོལ། ། ཤིན་ཏུ་སྨིན་པར་མཛད་དུ་གསོལ། སློབ་མ་སྐྱིལ་ཀྲུང་ཕྱེད་པས་ལངས་ཏེ་སྤྱི་བོར་ཆོས་འབྱུང་གི་ཕྱག་རྒྱ་བྱེད་དུ་བཅུག་ལ། རླུང་གི་དཀྱིལ་འཁོར་ནག་པོ་གཞུའི་དབྱིབས་ཅན། དེའི་སྟེང་དུ་སྐད་ཅིག་གིས་ཁྱེད་རང་རྣམས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གསལ་བའི་ལྟེ་བར་མེ་རབ་ཏུ་འབར་བའི་ཆོས་འབྱུང་དམར་པོའི་དབུས་ན་ཧྲཱིཿལས་སྔགས་ཕྲེང་གཡོན་དུ་དྲག་ཏུ་འཁོར་བ་དེ་ལས་འོད་ཟེར་འཕྲོས་པས་རྡུལ་ཚོན་ནམ་རས་བྲིས་སམ་མེ་ལོང་དང་ཨོ་རྒྱན་ནས་རྗེ་བཙུན་རྡོ་རྗེ་རྣལ་འབྱོར་མ་དཔའ་བོ་མཁའ་འགྲོ་སངས་རྒྱས་བྱང་སེམས་དཔག་ཏུ་མེད་པ་སྤྱན་དྲངས། སྔགས་འཁོར་དང་ཁྱེད་རང་རྣམས་ལ་ཐིམ། གུ་གུལ་དང་ཚིལ་ཆེན་སྲེགས་ཌཱ་མ་རུའི་སྒྲ་འཁྲོལ་ཞིང༌། སླར་ཡང་སྔགས་འཁོར་ལས་འོད་ཟེར་དང་དགའ་འཁྱིལ་འཕྲོས། སྨིན་མཚམས་སུ་གཡོན་དུ་དྲག་ཏུ་འཁོར། དཔའ་བོ་དང་རྣལ་འབྱོར་མའི་བྱང་སེམས་སྤྱི་བོ་ནས་ཞུགས།
ལུས་ཀྱི་ནང་ཐམས་ཅད་གང་བའི་མོས་པ་མཛོད། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཨཱ་བེ་ཤ་ཡ་ཨཱ་བེ་ཤ་ཡ། ཨ་ཨཱཿཧྲཱིཿཧྲཱིཿཕེཾ་ཕེཾ་ཕེཾ། ལྟོས་ཤིག་རང་གི་སེམས་ལ་ལྟོས། ། སེམས་ཉིད་ཅིར་ཡང་གྲུབ་པ་མེད། ། གྲུབ་པ་མེད་པའི་སེམས་ཉིད་འདི། ། སྣ་ཚོགས་སྣང་བ་ངོ་མཚར་ཆེ། ། སྣང་ཙམ་ཉིད་ནས་སེམས་སུ་འདུས། ། སེམས་ཅན་ཀུན་གྱི་སེམས་ཉིད་དེ། ། བདེ་བ་ཆེན་པོའི་ཡེ་ཤེས་ཡིན། །
རྣམ་པར་མི་རྟོག་བསམ་མི་ཁྱབ། ། གསལ་བ་དེ་ཡི་ངོ་བོར་སྣང༌། ། མོས་པ་དུ་མའི་སེམས་ཅན་ལ། ། ཐབས་རྣམས་སྣ་ཚོགས་བསྟན་པ་སྟེ། ། སྣ་ཚོགས་སྒྱུ་མའི་སྦྱོར་བ་ཡིས། ། དཔའ་བོ་སེང་གེ་བཞིན་དུ་སྤྱོད། ། བསམ་གྱིས་མི་ཁྱབ་གོ་འཕང་འཐོབ། ། རྗེ་བཙུན་མ་ཡི་བྱིན་བརླབས་ཡིན། ། བླ་མ་བརྒྱུད་པའི་རིམ་པ་ནི། ། སྣ་ཚོགས་ནོར་བུ་ཇི་བཞིན་དུ། །
སྐལ་ལྡན་རྣམས་ཀྱི་སྤྱོད་ཡུལ་ཡིན། ། ཞེས་ངོ་སྤྲད་དེ་སྤྱི་བོར་རྡོ་རྗེ་བཞག་ལ། ཏིཥྛ་བཛྲ་ཞེས་བརྟན་པར་བྱའོ། ། དཀྱིལ་འཁོར་ཁ་དོག་བརྟག ། རྡོ་རྗེ་མཁའ་འགྲོའི་དཀྱིལ་འཁོར་འདིར། ། བདག་གིས་སློབ་མ་གཞུག་པར་བྱ། ། མཁའ་འགྲོའི་རིགས་ཀྱི་རིམ་པ་བཞིན། ། བསོད་ནམས་གང་ཡིན་དེ་བཞིན་ཤོག ། འདིས་ནི་དངོས་གྲུབ་གང་ཐོབ་པ། ། རིགས་ནི་གང་གི་སྣོད་དུ་འགྱུར། །
འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདིར་ནི་དེ་བཞིན་ཤོག ། བཛྲ་ཌཱ་ཀི་ནཱི་པྲ་ཏཱིཙྪ་བཛྲ་ཧོཿ བཅོམ་ལྡན་འདས་མ་ཁྱོད་ཀྱིས་ནི། ། འདི་ནི་རྗེས་སུ་གཟུང་བར་མཛོད། ། མེ་ཏོག་གཏད་ལ་ལྷ་བསྟིམ། སྤྱན་ལྔ་རྣམ་དག་དབྱེ་དང་མི་དབྱེ་བྲལ། ། འོན་ཀྱང་སྣ་ཚོགས་ཡངས་པའི་སྤྱན་ཕྱེ་བས། ། ཆོས་ཀུན་སྒྲིབ་བྲལ་མཁྱེན་ཅིང་གཟིགས་པ་ཡི། ། སངས་རྒྱས་ཡེ་ཤེས་སྤྱན་ནི་ཐོབ་གྱུར་ཅིག །
ཞེས་པ་ཙམ་དང༌། ཨོཾ་བཛྲ་ནེ་ཏྲ་ཨ་པ་ཧ་ར་བ་ཊ་ལཾ་ཧྲཱིཿ གསེར་གྱི་ཐུར་མས་གདོང་གཡོགས་བསལ་ཏེ། དཀྱིལ་འཁོར་གཉན་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། ། ཁྱོད་ནི་རྣལ་འབྱོར་མ་རིགས་སྐྱེས། ། སྔགས་དང་ཕྱག་རྒྱས་བྱིན་གྱིས་རློབས། ། འགྲོ་བ་ཕུན་ཚོགས་དངོས་གྲུབ་ཀུན། ། དངོས་གྲུབ་ཐམས་ཅད་འདི་ལས་བྱུང༌། ། དམ་ཚིག་ཐམས་ཅད་བསྐྱང་བ་དང༌། །
གསང་སྔགས་འདི་ལ་བརྩོན་པར་གྱིས། ། ཞེས་ལྷ་ངོ་བསྟན་ནས་ས་གཞི་སྤོས་ཆུས་སོགས་མཎྜལ་ཕུལ། བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མ་དང༌། མཁའ་འགྲོ་མ་རྣམས་ཀྱི་སྐུ་གསུང་ཐུགས་ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱུན་གྱིས་དབང་བསྐུར་དུ་གསོལ། ལྷ་མོ་དཔལ་གྱི་བློ་གྲོས་ཀྱིས། ། བིར་ཝ་པ་ལ་དབང་བསྐུར་ལྟར། ། དེ་བཞིན་བླ་མ་ཁྱོད་ཀྱིས་ཀྱང༌། ། བདག་སོགས་དབང་བསྐུར་མཛད་དུ་གསོལ། ། རྡོ་རྗེ་རྣལ་འབྱོར་མ་རྣམས་ལ། །
མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་རབ་ཏུ་བསྒྲུབ་སླད་དུ། ། དབང་བསྐུར་དམ་པ་བདག་ལ་སྩོལ། ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང་དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔའི་རང་བཞིན་བདུད་རྩི་བྱང་སེམས་ཀྱིས་བཀང་བའི་བུམ་པ་དང་ཐོད་པ་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ། སློབ་མའི་སྤྱི་བོར་བུམ་པ་བཞག་ལ། སངས་རྒྱས་ཀུན་གྱི་བུམ་པའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། །
བུམ་པའི་དབང་ནི་ཁྱོད་ལ་བསྐུར། ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། རྡོ་རྗེ་ལག་ཏུ་གཏད་ཅིང༌། རྡོ་རྗེ་མཁའ་འགྲོ་ཞེ་སྡང་རྣམ་དག་པ། ། རྣམ་ཤེས་གནས་གྱུར་མེ་ལོང་ཡེ་ཤེས་ཀྱི། ། རང་བཞིན་མི་གཡོ་མཆོག་གི་དབང་བསྐུར་བས། །
བདེ་གཤེགས་ཀུན་གྱི་ཐུགས་སུ་གྲོལ་གྱུར་ཅིག ། ཧ་ཨོཾ་བཛྲ་བཻ་རོ་ཙ་ནཱི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུག ། དྲི་མ་ཕུང་པོ་ཉོན་མོངས་དག ། སྐུ་དང་ཡེ་ཤེས་དབང་རྣམས་ཐོབ། ། མགོ་བོར་ཆུ་ལས་མི་བསྐྱོད་པའོ། ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང་དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔའི་རང་བཞིན་དབུ་རྒྱན་དང་དར་དཔྱངས་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ།
སངས་རྒྱས་ཀུན་གྱི་དབུ་རྒྱན་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། དབུ་རྒྱན་དབང་ནི་ཁྱོད་ལ་བསྐུར། ། ཇི་ལྟར་བལྟམས་པ་སོགས། ཤྲཱི་ཧཱུྃ་བར་བརྗོད། རིན་པོ་ཆེ་ལག་ཏུ་གཏད་ཅིང༌། རིན་ཆེན་མཁའ་འགྲོ་ང་རྒྱལ་རྣམ་དག་པ། ། ཚོར་བ་གནས་གྱུར་མཉམ་ཉིད་ཡེ་ཤེས་ཀྱི། ། རང་བཞིན་མི་གཡོ་མཆོག་གི་དབང་བསྐུར་བས། །
བདེ་གཤེགས་ཀུན་གྱི་ཡོན་ཏན་རྫོགས་གྱུར་ཅིག ། རི་ཨོཾ་བཛྲ་བཻ་རོ་ཙ་ནཱི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུག ། དྲི་མ་ཕུང་པོ་ཉོན་མོངས་དག ། སྐུ་དང་ཡེ་ཤེས་དབང་རྣམས་ཐོབ། ། མགོ་བོར་ཆུ་ལས་རིན་འབྱུང་ངོ༌། ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང་དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔའི་རང་བཞིན་རྩེ་མོ་དགུ་པའི་རྡོ་རྗེ་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ།
སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེའི་དབང་ནི་ཁྱོད་ལ་བསྐུར། ། ཇི་ལྟར་བལྟམས་པ་སོགས། ཤྲཱི་ཧཱུྃ་བར་བརྗོད། པདྨ་ལག་ཏུ་གཏད་དེ། པདྨ་མཁའ་འགྲོ་འདོད་ཆགས་རྣམ་དག་པ། ། འདུ་ཤེས་གནས་གྱུར་སོར་རྟོག་ཡེ་ཤེས་ཀྱི། ། རང་བཞིན་མི་གཡོ་མཆོག་གི་དབང་བསྐུར་བས། །
བདཻ་གཤེགས་ཀུན་གྱི་གསུང་དུ་འགྲུབ་གྱུར་ཅིག ། ནི་ཨོཾ་བཛྲ་བཻ་རོ་ཙ་ནཱི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུག ། དྲི་མ་ཕུང་པོ་ཉོན་མོགས་དག ། སྐུ་དང་ཡེ་ཤེས་དབང་རྣམས་ཐོབ། ། མགོ་བོར་ཆུ་ལས་འོད་དཔག་མེད། ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང་དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔའི་རང་བཞིན་སྒྲ་གྲགས་བཞིན་པའི་དྲིལ་བུ་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ།
སངས་རྒྱས་ཀུན་གྱི་དྲིལ་བུའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། དྲིལ་བུའི་དབང་ནི་ཁྱོད་ལ་བསྐུར། ། ཇི་ལྟར་བལྟམས་པ་སོགས། ཤྲཱི་ཧཱུྃ་བར་བརྗོད། རལ་གྲི་ལག་ཏུ་གཏད་དེ། ལས་ཀྱི་མཁའ་འགྲོ་ཕྲག་དོག་རྣམ་དག་པ། ། འདུ་བྱེད་གནས་གྱུར་བྱ་གྲུབ་ཡེ་ཤེས་ཀྱི། ། རང་བཞིན་མི་གཡོ་མཆོག་གི་དབང་བསྐུར་བས། །
བདེ་གཤེགས་ཀུན་གྱི་ཕྲིན་ལས་རྫོགས་གྱུར་ཅིག ། ས་ཨོཾ་བཛྲ་བཻ་རོ་ཙ་ནཱི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། དབང་གི་ལྷ་རྣམས་སློབ་མའིལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུག ། དྲི་མ་ཕུང་པོ་ཉོན་མོངས་དག ། སྐུ་དང་ཡེ་ཤེས་དབང་རྣམས་ཐོབ། ། མགོ་བོར་ཆུ་ལས་དོན་གྲུབ་བོ། ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང་དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་དུ་གསོལ།
མགོ་ཐོག་ཏུ་རྡོ་རྗེ་དྲིལ་བུ་མཉམ་པོར་བཟུང་ལ། སངས་རྒྱས་ཀུན་གྱི་མིང་གི་དབང༌། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། མིང་གི་དབང་ནི་ཁྱོད་ལ་བསྐུར། ། ཀྱཻ་དཔལ་སྣང་མཛད་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཇི་ལྟར་བལྟམས་པ་སོགས། ཤྲཱི་ཧཱུྃ་བར་བརྗོད། གྲི་གུག་ལག་ཏུ་གཏད་ལ། སངས་རྒྱས་མཁའ་འགྲོ་གཏི་མུག་རྣམ་དག་པ། །
གཟུགས་ཕུང་གནས་གྱུར་ཆོས་དབྱིངས་ཡེ་ཤེས་ཀྱི། ། རང་བཞྀན་མི་གཡོ་མཆོག་གི་དབང་བསྐུར་བས། ། བདེ་གཤེགས་ཀུན་གྱི་སྐུར་ནི་འགྲུབ་གྱུར་ཅིག ། ཧྲཱི་ཨོཾ་བཛྲ་བཻ་རོ་ཙ་ནཱི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུག ། དྲི་མ་ཕུང་པོ་ཉོན་མོངས་དག ། སྐུ་དང་ཡེ་ཤེས་དབང་རྣམས་ཐོབ། མགོ་བོར་ཆུ་ལས་རྣམ་སྣང་ངོ༌། ། དེ་ལྟར་རྡུལ་ཚོན་ནམ་རས་བྲིས་སམ་མེ་ལོང་གི་དཀྱིལ་འཁོར་ལ་བརྟེན་ནས་རིག་པའི་དབང་ལྔ་སྟེ།
ལུས་ལ་བུམ་པའི་དབང་བསྐུར་བས་ལུས་ཀྱི་སྒྲིབ་པ་དག་ནས་ལམ་བསྐྱེད་པའི་རིམ་པ་སྣང་སྟོང་དབྱེར་མེད་བསྒོམ་པ་ལ་དབང་ཞིང༌། འབྲས་བུ་སྤྲུལ་པའི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། ། བླ་མ་རྡོ་རྗེ་རྣལ་འབྱོར་མ་དང་དཔལ་འཁོར་ལོ་སྡོམ་པའི་སྙོམས་འཇུག་གི་སྒྲས། སངས་རྒྱས་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཞལ་ནས་ཞུགས། ཐུགས་ཀར་ཞུ། སྦྱོར་མཚམས་ནས་བབས་པའི་བདུད་རྩི་དང༌། སྔར་ནས་དཔའ་བོ་མཁའ་འགྲོའི་བྱང་སེམས་ཐོད་པར་གནས་པས་སྤྱི་བོར་དབང་བསྐུར་ཞིང༌། ཐོད་པ་སྤྱི་བོར་དང་མགྲིན་པར་བཞག་ལ། སངས་རྒྱས་ཀུན་གྱི་ཐོད་པའི་དབང༌། །
དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། གསང་བའི་དབང་ནི་ཁྱོད་ལ་བསྐུར། ། ཨོཾ་ཧྲཱིཿཧ་ཧ་ཧུཾ་ཧཱུྃ་ཕཊ། ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ་སྭཱཧཱ། ཐོད་པའི་བདུད་རྩི་འཐུང་དུ་གཞུག ། བྱང་ཆུབ་སེམས་ཀྱི་བདུད་རྩི་དེ་རྩ་འཁོར་ལོ་བཞི་ལ་བརྒྱུད། ལུས་ཀྱི་རྩ་གནས་ཐམས་ཅད་དུ་བདེ་བ་ཆེན་པོས་ཁྱབ་པར་སྒོམས་ཤིག ། དེ་ལྟར་བླ་མ་ཡབ་ཡུམ་གྱི་ལུས་དཀྱིལ་ལ་བརྟེན་ནས་ངག་ལ་གསང་བའི་དབང་བསྐུར་བས་ངག་གི་སྒྲིབ་པ་དག་ནས། ལམ་རྩ་རླུང་ཐིག་ལེ་རྫོགས་པའི་རིམ་པ་སྒྱུ་ལུས་གསལ་སྟོང་དབྱེར་མེད་སྒོམ་པ་ལ་དབང༌།
འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། ། དེ་ནས་སིན་དྷཱུ་རའི་མེ་ལོང་སློབ་མའི་ལྟེ་བར་བཞག་ཅིང༌། སངས་རྒྱས་ཀུན་གྱི་མེ་ལོང་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། ཤེས་རབ་ཡེ་ཤེས་དབང་ནི་ཁྱོད་ལ་བསྐུར། ། ཨོཾོཾ་བཛྲ་བཻ་རོ་ཙ་ནཱི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། མེ་ལོང་གི་དཀྱིལ་འཁོར་ལས་རྡོ་རྗེ་རྣལ་འབྱོར་མ་འཕྲོས། སློབ་མའི་ལྟེ་བར་ཞུགས། རླུང་གཟུང་བས།
དཀྱིལ་འཁོར་དེ་ལས་དམར་ཆ་ཤེས་རབ་ཡེ་ཤེས་ཀྱི་མེ་འབར་བས་སྤྱི་བོའི་ཧཾ་ཡིག་ཞུ་ནས་རྩ་འཁོར་ལོ་བཞི་ལ་བརྒྱུད། ལྷན་ཅིག་སྐྱེས་དགའི་ཡེ་ཤེས་ཉམས་སུ་མྱོང་བའི་མོས་པ་མཛོད། དེ་ལྟར་སིན་དྷཱུ་རའི་དཀྱིལ་འཁོར་ལ་བརྟེན་ནས་སེམས་ལ་ཤེས་རབ་ཡེ་ཤེས་ཀྱི་དབང་བསྐུར་བས་སེམས་ཀྱི་སྒྲིབ་པ་དག་ནས་ལམ་དགའ་བཞིའི་ཡེ་ཤེས་འོད་གསལ་བདེ་སྟོང་དབྱེར་མེད་བསྒོམ་པ་ལ་དབང༌། འབྲས་བུ་ཆོས་ཀྱི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། ། ཕྱག་རྒྱ་ཆེན་པོའི་གནས་མཆོག་ན། བྱང་ཆུབ་སེམས་དཔའ་སྤྱོད་པའི་བློ་གྲོས་བཞུགས། དེ་ནི་མིང་ཙམ་བརྡའ་ཙམ་བཏགས་པ་ཙམ། དེ་ལྟར་ཆོས་ཐམས་ཅད་དངོས་པོ་དེ་ཉིད་དུ་མ་གྲུབ། ཁྱེད་རང་གི་སེམས་ཉིད་གཞི་མེད་རྩ་བྲལ་སྤྲོས་པའི་མཐའ་དང་བྲལ་བའོ། ། སྣ་ཚོགས་སུ་སྣང་ཡང་སྣང་སེམས་གཉིས་མེད་ཆོས་ཀྱི་སྐུ་ངོས་གཟུང་མེད་པར་ངོ་ཤེས་པར་གྱིས་ཤིག །
དེ་ལྟར་སྣང་སྲིད་ཕྱག་རྒྱ་ཆེན་པོའི་དཀྱིལ་འཁོར་ལ་བརྟེན་ནས་ལུས་ངག་ཡིད་གསུམ་ལ་བཞི་པའི་དབང་བསྐུར་བས་སྒོ་གསུམ་གྱི་སྒྲིབ་པ་མཐའ་དག་དག ། ལམ་འོད་གསལ་ཟུང་འཇུག་རིག་སྟོང་དབྱེར་མེད་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་སྐུ་གསུམ་དབྱེར་མེད་དམ་ངོ་བོ་ཉིད་ཀྱི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། ། བྱིན་བརླབས་བསྡུས་པ་དེ་ཙམ་མམ། ཡང་སྤྲོ་ན་སློབ་མས། བླ་མ་རྡོ་རྗེ་འཛིན་པ་ཆེན་པོས་བདག་ལ་རྡོ་རྗེ་སློབ་དཔོན་གྱི་དབང་དང་རྗེས་གནང་སྩལ་དུ་གསོལ། ཞེས་གསོལ་བ་བཏབ་ནས། སློབ་མ་རྣམས་པད་ཉི་ལ་ཧཱུྃ་དང་རྡོ་རྗེ་ལས་རྡོ་རྗེ་འཆང་དང་རྡོ་རྗེ་སྙེམས་མ་སྐུ་མདོག་སྔོན་མོ་རྡོ་རྗེ་དང་དྲིལ་བུ་འཛིན་པར་གྱུར། བུམ་པའི་དབང་བསྐུར་ཏེ། དབང་བསྐུར་རྡོ་རྗེ་ཆེན་པོ་ནི། །
ཁམས་གསུམ་ཀུན་གྱིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། དབང་གི་ལྷ་རྣམས་ཡེ་ཤེས་པའི་ཚུལ་དུ་ཞུགས་ཤིང་སྤྱི་བོར་མི་བསྐྱོད་པས་དབུ་བརྒྱན། མེ་ཏོག་གཏོར་ཞིང༌། ཨོཾ་སུ་པྲ་ཏིཥྛ་བཛྲ་སྭཱཧཱ། རྡོ་རྗེ་ལག་པ་གཡས་སུ་གཏད་ལ། ཧཱུྃ་ལས་སྐྱེས་པའི་རྡོ་རྗེ་ཐབས་དེ་ཁོ་ན་ཉིད་ཀྱི་རྡོ་རྗེ་ཐུགས་ཀྱི་དམ་ཚིག་ཟུངས་ཤིག ། དྲིལ་བུ་གཡོན་དུ་སྦྱིན་ལ།
ཨཱཿལས་བྱུང་བའི་དྲིལ་བུ་ཤེས་རབ་དེ་ཁོ་ན་ཉིད་ཀྱི་དྲིལ་བུ་གསུང་གི་དམ་ཚིག་ཟུངས་ཤིག ། འཁྱུད་པའི་ཚུལ་བྱེད་དུ་བཅུག་ལ། འཁྱུད་པས་ཡུམ་དང་བཅས་པ་སྦྱོར་བ་ཁ་སྦྱོར་གྱི་རིམ་པས་ཕྱག་རྒྱ་སྐུའི་དམ་ཚིག་ཟུངས་ཤིག ། ཡང་རྡོ་རྗེ་དྲིལ་བུ་གཏད་དེ། རྡོ་རྗེ་དང་ནི་དྲིལ་བུ་ལོངས། ། ཤེས་རབ་ལག་པས་ཡང་དག་འཁྱུད། ། རྡོ་རྗེ་དྲིལ་བུ་མཉམ་པར་སྦྱོར། ། དེ་རིང་རྡོ་རྗེ་སློབ་དཔོན་གྱུར། ། འཇིག་རྟེན་དང་འཇིག་རྟེན་ལས་འདས་པའི་རྡོ་རྗེ་སློབ་དཔོན་གྱི་དབང་ཐོབ་པ་ཡིན་ནོ། ། དབང་བསྐུར་བ་དང་རབ་ཏུ་གནས་པ་དང་སློབ་མ་བསྡུ་བར་གྱིས་ཤིག །
དམ་ཚིག་གསུམ་སྔོན་དུ་འགྲོ་བ་རྡོ་རྗེ་སློབ་དཔོན་གྱི་དབང་ངོ༌། ། སྤྱི་བོར་སིན་དྷཱུ་ར་བྱུགས་ལ། བླ་མ་རྡོ་རྗེ་འཆང་སྤྱི་གཙུག་ཏུ་མི་འབྲལ་བར་སྒོམས་ཤིག ། ལྟེ་བར་བྱུགས་ཤིང༌། ཁྱོད་ཀྱི་ལྷ་རྡོ་རྗེ་རྣལ་འབྱོར་མ་ཡིན་པས་རྟག་ཏུ་མི་འབྲལ་བར་ལུས་སེམས་རྡོ་རྗེ་རྣལ་འབྱོར་མར་སྒོམས་ཤིག ། ཕྲེང་བ་གཏད་ལ། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། སྔགས་རྣམས་རྗེས་ཟློས་བྱེད་དུ་གཞུག ། མགྲིན་པར་བྱུགས་ལ། བཟླས་པའི་རིམ་པ་རྣམས་དང་མ་བྲལ་བར་གྱིས་ཤིག །
སྐུ་གསུང་ཐུགས་ཀྱི་རྗེས་སུ་གནང་བའོ། ། དམ་ཚིག་དང་མཆོད་པ་དང༌། བརྟུལ་ཞུགས་དང༌། ལས་བཞིའི་རྗེས་སུ་གནང་བ་ཡང་སྦྱིན་ཏེ། རིགས་ལྔ་མཁའ་འགྲོའི་ཕྱི་ནང་གི ། རྩ་བ་ཡན་ལག་དམ་ཚིག་རྣམས། ། ཁྱོད་ཀྱིས་ལེགས་པར་བསྲུང་བར་གྱིས། ། ཞེས་པ་ཙམ་མམ། སངས་རྒྱས་མཁའ་འགྲོའི་དམ་ཚིག་ཏུ། ། བླ་མ་ལ་གུས་སྤྱི་བོར་བཀུར། །
སེམས་ཅན་རྣམས་ལ་བྱམས་པ་བསྒོམ། ། རྡོ་རྗེ་མཁའ་འགྲོའི་དམ་ཚིག་ཏུ། ། ཤ་ལྔ་བདུད་རྩི་ལྔ་ལ་སྤྱད། ། རྣམ་པར་མི་རྟོག་ཏིང་འཛིན་བསྒོམ། ། པདྨ་མཁའ་འགྲོའི་དམ་ཚིག་ཏུ། ། ཕྱག་རྒྱ་བསྟེན་ཞིང་བདེ་བ་བསྒོམ། ། མེ་མཆོད་འབུལ་ཞིང་གླུ་གར་བྱ། ། ལས་ཀྱི་མཁའ་འགྲོའི་དམ་ཚིག་ཏུ། ། རྒྱུད་ལ་གང་སྐྱེས་ཤེས་པ་རྣམས། ། མི་དགག་ཐད་ཀར་སྤྱོད་པར་བྱ། །
རིན་ཆེན་མཁའ་འགྲོའི་དམ་ཚིག་ཏུ། ། ཚོགས་དང་གཏོར་མ་རྒྱ་ཆེན་བྱ། ། ཆགས་ཞེན་སྤངས་ལ་རི་ཁྲོད་འགྲིམ། ། ཕྱི་ནང་གསང་བ་དེ་ཁོ་ནའི། ། མཆོད་པ་དུ་མས་ཡང་དག་མཆོད། ། ཡ་ང་མི་བྱ་ཚད་གཟུང་མེད། ། རིག་པ་ངར་དང་བཅས་པ་ཡིས། ། མི་ཕོད་བརྫི་ཞིང་ཞེན་པ་ཟློག ། འཁྲི་བ་བཙན་ཐབས་དག་ཏུ་བཅད། ། བརྟུལ་ཞུགས་ཐུག་ཕྲད་ལམ་དུ་ཁྱེར། །
གཅེར་བུ་སྟག་གི་ཤམ་ཐབས་བྱ། ། ཕྱག་རྒྱ་ལྔས་བརྒྱན་ཅང་ཏེའུ་དང༌། ། དྲིལ་བུ་སིལ་སིལ་ཚངས་སྐུད་དང༌། ། ཐོད་པ་དང་ནི་ཁ་ཊྭཱཾ་ཐོགས། ། དུར་ཁྲོད་ཀུན་ཏུ་རྒྱུ་བྱ་སྟེ། ། རིག་པ་བརྟུལ་ཞུགས་སྤྱོད་པ་གྱིས། ། བསྲུང་བ་སྦྱིན་སྲེག་ཕྱིར་ཟློག་སོགས། ། ཕྲིན་ལས་རབ་འབྱམས་སྒྲུབ་པར་བྱོས། ། གཙོ་བོས་ཇི་ལྟར་སོགས། ཞེས་བསྒོས་ལ།
སློབ་མས་བཀའ་དྲིན་གྱི་ཡོན་དུ། ས་གཞི་སྤོས་ཆུས་སོགས་མཎྜལ་འབུལ་ལོ། ། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ཀྱི། ། ཁྱེད་ཀྱིས་སློབ་མར་བཟུང་བ་དང༌། ། ཆ་ཤས་ཀྱང་ནི་སྤྱད་དུ་གསོལ། ། སློབ་མ་རྗེས་སུ་འཛིན་པའི་ཆོ་གའོ།། ༈ །།ཚོགས་རྫས་བྱིན་གྱིས་བརླབ་པ་ནི། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷ་ཝ་ཤུདྡྷོཉཧཾ།
སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཆང་ཟུང་ལ་ཡཾ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་བུ་ལྟག་པ་ནང་དུ་བསྟན་པ་གསུམ་གྱི་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ། དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻཌཱུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ།
ལྷོར་ར་ལས་རཀྟ་གསེར་བཙོ་མ་ལྟ་བུ། ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ། སླར་ཡང་དབུས་སུ་ན་ལས་མིའི་ཤ ། ཤར་ལྷོར་གོ་ལས་བ་ལང་གི་ཤ ། ལྷོ་ནུབ་ཏུ་ཀུ་ལས་ཁྱིའི་ཤ ། ནུབ་བྱང་དུ་ད་ལས་གླང་པོ་ཆེའི་ཤ ། བྱང་ཤར་དུ་ཧ་ལས་རྟའི་ཤ ། དེ་རྣམས་སླར་ཡང་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས།
རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས་མེ་སྦར་ཐོད་པ་དྲོས། རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧྃའུ། ལན་གསུམ་བརྗོད་པས་བྱིན་གྱིས་བརླབས་ཏེ།
ན་མོ་ཐབས་དང་ཤེས་རབ་གཉིས་སུ་མེད་པའི་ཚོགས་ཀྱི་འཁོར་ལོ་རྒྱ་ཆེན་པོ་འདི། རང་བཞིན་གྱིས་རྣམ་པར་དག་པ་སྐྱེ་བ་མེད་པ། ངོ་བོ་རྣམ་པར་དག་པ་ཨཱ་ལི་ཀཱ་ལི། མཚན་ཉིད་རྣམ་པར་དག་པ་ཤ་ལྔ་བདུད་རྩི་ལྔས་རྒྱས་བཏབ་པ་འདི། བསྔོ་ཞིང་འབུལ་བའི་གནས་སུ་གྱུར་པ་ནི། བྱིན་རླབས་ཀྱི་རྩ་བ་བཀའ་བརྒྱུད་བླ་མ་རྣམས་ཀྱི་ཞལ་དུ་ཁཱ་ཧི། དངོས་གྲུབ་ཀྱི་རྩ་བ་ཡི་དམ་ལྷ་ཚོགས་རྣམས་ཀྱི་ཞལ་དུ་ཁཱ་ཧི། ཕྲིན་ལས་ཀྱི་རྩ་བ་ཆོས་སྐྱོང་སྲུང་མ་རྣམས་ཀྱི་ཞལ་དུ་ཁཱ་ཧི། པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི།
ཧཱུྃ་བཞེངས་ཤིག་བླ་མ་རྣམས་བཞེངས་ཤིག ། བཀའ་བརྒྱུད་བླ་མ་སྐུ་བསྐྱོད་འཚལ། ། རིག་འཛིན་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་རྒྱན་གྱིས་བརྒྱན། གསེར་གྱི་ཅོད་པན་ལྡེམས་སེ་ལྡེམས། ། རིན་ཆེན་སྙན་ཆ་ཁྲ་ལ་ལ། ། ཕྱག་གདུབ་ཞབས་གདུབ་སི་ལི་ལི། ། དར་གྱི་ཅོད་པན་པུ་རུ་རུ། ། གླུ་ལེན་གར་བྱེད་ཁྱུགས་སེ་ཁྱུགས། །
སིལ་སྙན་མང་པོ་དཀྲོལ་ཞིང་བྱོན། ། འདིར་གཤེགས་ཚོགས་ཀྱི་མཆོད་པ་བཞེས། ། གནས་ཁང་འདི་ལ་བྱིན་གྱིས་རློབས། ། ཚོགས་གཏོར་འདི་ལ་བཅུད་ཅིག་ཕོབ། ། འདིར་ཚོགས་རྣལ་འབྱོར་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩོལ། ། ཨོཾ་ན་མོ་གུ་རུ་ཨ་དྷིཥྛ་ན་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་ཡི་དམ་རྣམས་བཞེངས་ཤིག ། རྡོ་རྗེ་ཕག་མོ་སྐུ་བསྐྱོད་འཚལ། །
ཨོ་རྒྱན་གནས་ནས་གཤེགས་སུ་གསོལ། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་སོགས་གོང་བཞིན་འགྲེའོ། ། ཨོཾ་ཤྲཱི་བཛྲ་ཝཱར་ཧི་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག ། རྡོ་རྗེ་མཁའ་འགྲོ་སྐུ་བསྐྱོད་འཚལ། ། མི་འགྱུར་གནས་ནས་གཤེགས་སུ་གསོལ། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་སོགས།
ཨོཾ་བཛྲ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག ། སངས་རྒྱས་མཁའ་འགྲོ་སྐུ་བསྐྱོད་འཚལ། ། བདེ་ཆེན་གནས་ནས་གཤེགས་སུ་གསོལ། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་སོགས། ཨོཾ་བུདྡྷཱ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག །
རིན་ཆེན་མཁའ་འགྲོ་སྐུ་བསྐྱོད་འཚལ། ། གཏེར་འབྱུང་ཡིད་བཞིན་གནས་ནས་བཞེངས། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་སོགས། ཨོཾ་རཏྣ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག ། པདྨ་མཁའ་འགྲོ་སྐུ་བསྐྱོད་འཚལ། ། རང་བྱུང་བདེ་ཆེན་གནས་ནས་བཞེངས། ། འདིར་གཤེགས་ཚོགས་ཀྱི་མཆོད་པ་བཞེས། །
དབུ་ལ་ཐོར་ཚུགས་སོགས། ཨོཾ་པདྨ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག ། སྣ་ཚོགས་མཁའ་འགྲོ་སྐུ་བསྐྱོད་འཚལ། ། མཆོད་རྟེན་དཀར་པོ་གནས་ནས་བཞེངས། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་སོགས། ཨོཾ་བི་ཤྭ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི།
ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག ། ལས་ཀྱི་མཁའ་འགྲོ་སྐུ་བསྐྱོད་འཚལ། ། དུར་ཁྲོད་གནས་ནས་གཤེགས་སུ་གསོལ། ། འདིར་གཤེགས་ཚོགས་ཀྱི་མཆོད་པ་བཞེས། ། དབུ་ལ་ཐོར་ཚུགས་སོགས། ཨོཾ་ཀརྨ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ཧཱུྃ་བཞེངས་ཤིག་མཁའ་འགྲོ་རྣམས་བཞེངས་ཤིག ། འཇིག་རྟེན་མཁའ་འགྲོ་སྐུ་བསྐྱོད་འཚལ། ། དམ་ཚིག་གནས་ནས་གཤེགས་སུ་གསོལ། །
འདིར་གཤེགས་ཚོགས་ཀྱི་མཆོད་པ་བཞེས། ། གཟི་བརྗིད་བསྐལ་པའི་མེ་ལྟར་འབར། ། རྒྱན་དང་ཆ་ལུགས་ལྡན་པ་ཡི། ། སོ་སོའི་རིགས་ཀྱི་འཁོར་གྱིས་བསྐོར། ། དུར་ཁྲོད་ཉུལ་ཞིང་རྣལ་འབྱོར་སྐྱོང༌། ། འདིར་གཤེགས་ཚོགས་ཀྱི་མཆོད་པ་བཞེས། ། ཕྱི་ནང་བར་ཆད་ཞི་བ་དང༌། ། ཕྲིན་ལས་རྣམ་བཞི་སྒྲུབ་ཏུ་གསོལ། ། ཨོཾ་ལོ་ཀ་ཌཱ་ཀི་ནཱི་ཡེ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི།
ཧཱུྃ་བཞེངས་ཤིག་ཆོས་སྐྱོང་རྣམས་བཞེངས་ཤིག ། མ་མགོན་ལྕམ་དྲལ་སྐུ་བསྐྱོད་འཚལ། ། ཕྱོགས་མཚམས་ཀུན་ནས་གཤེགས་སུ་གསོལ། ། འཇིགས་པའི་གད་མོ་ཧཱུྃ་སྒྲ་ཅན། ། བསྟན་པ་བསྲུང་ཞིང་རྣལ་འབྱོར་སྐྱོང༌། ། འདིར་གཤེགས་ཚོགས་ཀྱི་མཆོད་པ་བཞེས། ། སྒྲུབ་ལ་བར་དུ་གཅོད་པ་ཡི། ། དགྲ་བགེགས་མ་ལུས་ཞི་བར་མཛོད། ། ཨོཾ་མ་ཧཱ་ཀཱ་ལཱ་ཡ་པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི།
ཧཱུྃ་བཞེངས་ཤིག་ཞིང་སྐྱོང་རྣམས་བཞེངས་ཤིག ། ག་ཡ་དྷ་ར་སྐུ་བསྐྱོད་འཚལ། ། ཕོ་བྲང་མཁའ་སྤྱོད་ཙ་རི་ནས། ། བདུད་མགོན་སེང་གདོང་ཡབ་ཡུམ་ལ། ། ནག་པོ་སྟོང་དང་ཤ་ཟ་འབུམ། ། མ་མོ་བྱེ་བའི་ཚོགས་ཀྱིས་བསྐོར། ། འདིར་གཤེགས་ཚོགས་ཀྱི་མཆོད་པ་བཞེས། ། སྒྲུབ་ལ་བར་དུ་གཅོད་པ་ཡི། ། དགྲ་བགེགས་མ་ལུས་ཞི་བར་མཛོད། ། ཨོཾ་མ་ཧཱ་ཀཱ་ལ་སིངྷ་མུ་ཁ་པཉྩ་ཨ་མྲྀ་ཏ་ལ་ཁཱ་ཧི།
ག་ཎ་ཙཀྲ་ལ་ཁཱ་ཧི། ཞེས་ཚོགས་བསྟབ་ཅིང༌། ཕུད་གཏོར་ལ་ཚོགས་ཀྱི་ཕུད་གཏོར་མའི་ནང་དུ་བླུག་ནས། དཀྱིལ་འཁོར་གྱི་ལྷ་ལ་འབུལ་བ་ནི། གཏོར་མ་ལྔ་པོ། ཨོཾ་ཨཱཿབིགྷྣཱནྟ་ཀྲྀ་ཏ་སོགས་ནས། ཨོཾ་ཨཱཿཧཱུྃ་གྱི་བར་སྔར་ལྟ་བུས་བྱིན་གྱིས་བརླབས་ལ། ཕེཾ་ཕེཾ་ཕེཾ། ཞེས་གཏོར་མགྲོན་སྤྱན་དྲངས། པད་སྐོར་རྡོ་རྗེ་ཐལ་མོ་ཁ་ཕྱེ་བས།
ཨོཾ་བཛྲ་ཨཱ་ར་ལི་ཧོཿ ཛཿཧཱུྃ་བྃ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ལན་གསུམ། ན་མོ་རཏྣ་གུ་རུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ལན་གསུམ་བརྗོད། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག ། དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི།
ཆོས་སྐུ་དྲུག་པ་རྡོ་རྗེ་འཆང་ཆེན་པོ། ཏཻ་ལོ་ཤེས་རབ་བཟང་པོ། ནཱ་རོ་ཛྙཱ་ན་སིདྡྷི། མར་པ་ཆོས་ཀྱི་བློ་གྲོས། མི་ལ་བཞད་པ་རྡོ་རྗེ། དྭགས་པོ་ཟླ་འོད་གཞོན་ནུ། དཔལ་ལྡན་དུས་གསུམ་མཁྱེན་པ། འགྲོ་མགོན་རས་པ་ཆེན་པོ། རྒྱལ་སྲས་སྤོམ་བྲག་པ། གྲུབ་ཆེན་ཀརྨ་པཀྴི།
མཁས་གྲུབ་ཨོ་རྒྱན་པ། སེམས་དཔའ་རང་བྱུང་རྡོ་རྗེ། རྒྱལ་བ་གཡུང་སྟོན་ཆེན་པོ། འཛམ་གླིང་ཆོས་ཀྱི་གྲགས་པ། རྟོགས་ལྡན་མཁའ་སྤྱོད་དབང་པོ། ཆོས་རྗེ་དེ་བཞིན་གཤེགས་པ། རྗེ་བཙུན་རཏྣ་བྷ་དྲ། སྤྲུལ་སྐུ་མཐོང་བ་དོན་ལྡན། ཀུན་མཁྱེན་འཇམ་དཔལ་བཟང་པོ། བྱང་སེམས་དཔལ་འབྱོར་དོན་གྲུབ།
རྒྱལ་དབང་ཆོས་གྲགས་རྒྱ་མཚོ། གྲུབ་ཆེན་བཀྲ་ཤིས་དཔལ་འབྱོར། མཚུངས་མེད་མི་བསྐྱོད་རྡོ་རྗེ། རྒྱལ་བ་དཀོན་མཆོག་ཡན་ལག རྗེ་བཙུན་དབང་ཕྱུག་རྡོ་རྗེ། གར་དབང་ཆོས་ཀྱི་དབང་ཕྱུག རྒྱལ་མཆོག་ཆོས་དབྱིངས་རྡོ་རྗེ། དཔལ་ལྡན་ཡེ་ཤེས་སྙིང་པོ། མཚུངས་མེད་ཡེ་ཤེས་རྡོ་རྗེ། དཔལ་ཆེན་ཆོས་ཀྱི་དོན་གྲུབ།
རྒྱལ་དབང་བྱང་ཆུབ་རྡོ་རྗེ། སི་ཏུ་ཆོས་ཀྱི་འབྱུང་གནས། རྗེ་བཙུན་བདུད་འདུལ་རྡོ་རྗེ། མི་ཕམ་ཆོས་གྲུབ་རྒྱ་མཚོ། པདྨ་ཉིན་བྱེད་དབང་པོ། ཐེག་པ་མཆོག་གི་རྡོ་རྗེ། རྒྱལ་སྲས་བློ་གྲོས་མཐའ་ཡས། ཀུན་བཟང་མཁའ་ཁྱབ་རྡོ་རྗེ། པདྨ་དབང་མཆོག་རྒྱལ་པོ། དཔལ་ལྡན་མཁྱེན་བརྩེའི་འོད་ཟེར།
རང་བྱུང་རིག་པའི་རྡོ་རྗེ་ལ་སོགས་པ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། དེའི་རྗེས་སུ། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཨི་དམྦ་ལིཾ་པཱུ་ཛ་ཁཱ་ཧི་ཁཱ་ཧི་གྲྀ་ཧྣ་མ་མ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། བཛྲ་ཌཱ་ཀི་ནཱི། བུདྡྷ་ཌཱ་ཀི་ནཱི། རཏྣ་ཌཱ་ཀི་ནཱི། པདྨ་ཌཱ་ཀི་ནཱི། ཀརྨ་ཌཱ་ཀི་ནཱི། བི་ཤྭ་ཌཱ་ཀི་ནཱི། ལོ་ཀ་ཌཱ་ཀི་ནཱི།
ཨི་དམྦ་ལིཾ་པཱུ་ཛ་ཁཱ་ཧི་ཁཱ་ཧི་གྲྀ་ཧྣ་མ་མ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། གསུམ་མམ། བདུན་ལ་སོགས་པས་གཙོ་འཁོར་དཔའ་བོ་རྣལ་འབྱོར་མ་རྣམས་ལ་ཕུལ་ཏེ། ལྷ་ཚོགས་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་དམར་པོའི་འོད་ཀྱི་སྦུ་གུས་བདུད་རྩི་གཏོར་མ་གསོལ་བས་སྐུ་གསུང་ཐུགས་ཤིན་ཏུ་མཉེས་པར་གྱུར་ཏོ། ། ཨོཾ་བཛྲ་བཻ་རོ་ཙ་ནི་ཡེ་ཧ་རི་ནི་ས་ཤྲཱི་བཛྲ་ཡོ་གི་ནི་བཛྲ་ཨརྒྷཾ་ཨཱཿཧཱུྃ་སྭཱཧཱ། ཞེས་འདོན་པ་བསྒྱུར་ཏེ། པུཥྤེ། དྷཱུ་པེ། ཨཱ་ལོ་ཀེ། གནྡྷེ།
ནཻ་ཝི་དྱེ། ཤབྡ། ཞེས་དང༌། པཉྩ་ཨ་མྲྀ་ཏ། མཱ་ཏངྒི་ལ་སོགས་པས་མཆོད་དེ། ཨོཾ་བཅོམ་ལྡན་རྣམ་ཀུན་རྡོ་རྗེ་ཕག་མོ་ཆེ། ། འཇིག་རྟེན་གསུམ་གཞན་རྒོལ་བས་མི་ཚུགས་ཤིང༌། ། འབྱུང་པོའི་འཇིགས་པ་མ་ལུས་རྡོ་རྗེ་ཕག་མོས་འཇོམས། ། རྡོ་རྗེ་གདན་བཞུགས་ཚངས་པ་ལས་རྒྱལ་ཞིང༌། ། བདུད་ཀྱི་འཇིགས་པ་མ་ལུས་སྐེམས་ཤིང་ཕམ་མཛད་མ། །
སྐྱེས་གནས་འབྱུང་བ་ཀུན་གྱི་རང་བཞིན་གཟུགས། ། ས་གསུམ་དབང་ཕྱུག་ཆོས་རྣམས་ཡོངས་རྫོགས་མཛད། ། རྣལ་འབྱོར་འདོད་པའི་དབང་ཕྱུག་མ་ལ་འདུད། ། ཞེས་པས་བསྟོད། ཕྱོགས་སྐྱོང་ལ་སོགས་པའི་འབྱུང་པོ་རྣམས། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷཱུ་ཏ་པྲེ་ཏ་པི་ཤ་ཙ་ཨུནྨ་ད་ཨ་པ་སྨ་ར་ཌཱ་ཀ་ཌཱ་ཀི་ནྱཱ་དཱ་ཡ། ཨི་དམ་བ་ལིཾ་གྲྀཧྣནྟུ་ས་མ་ཡ་རཀྵནྟུ་མ་མ་སརྦ་སིདྡྷི་མྨེ་པྲ་ཡ་ཙྪནྟུ་ཡ་ཐཻ་བཾ་ཡ་ཐཻཥྚཾཿབྷཱུཉྫ་ཐ་ཛི་གྷྲ་ཐ་པི་བ་ཐ་མཱ་ཏི་ཀྲ་མ་ཐ། མ་མ་སརྦ་ཀཱ་ར་ཏ་ཡ་ས་ཏ་སུ་ཁཾ་བི་ཤུདྡྷ་ཡེ། སཱ་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱཧཱ།
ལན་བཞིར་བརྗོད། ཨོཾ་ཧྲིཾ་ཧྲིཾ་ཧཾ་ཧཾ་ཧེ་ཧེ་ཧི་ཧི་ཕེཾ་ཕེཾ། ཞེས་པ་གསུམ་སོགས་ཀྱིས་མཁའ་འགྲོ་མ་རྣམས་ལ་འབུལ་ལོ། ། དེ་ནས། ཞིང་སྐྱོང་ཆེན་པོ་བརྒྱད་རྣམས་དང༌། ། མཁའ་འགྲོ་སུམ་ཅུ་སོ་གཉིས་སོགས། ། མ་ལུས་འཁོར་བཅས་འདིར་བྱོན་ཞིང༌། ། མཆོད་སྦྱིན་གཏོར་མ་འདི་བཞེས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་མཛོད། །
ཅེས་པའི་བར་གྱིས་ཕྲིན་ལས་བཅོལ་ལོ། ། གཏོར་ཆོག་གཞན་ནས་བསྣན་པ་ལྟ་བུས་ཡི་དམ་ཆོས་སྐྱོང་རྣམས་ལ་འབུལ། ཧཱུྃ་ཆོས་དབྱིངས་རྣམ་དག་ངང་ཉིད་ལས། ། འགྲོ་བའི་དོན་མཛད་གཞན་དོན་དུ། ། ཡེ་ཤེས་སྤྲུལ་པ་ཕྱོགས་བཅུར་འགྱེད། ། རྗེ་བཙུན་མ་ཡི་ཐུགས་དམ་བསྐང༌། ། ཕག་མོ་ལྷ་ལྔའི་ཐུགས་དམ་བསྐང༌། ། གནས་དང་ཉེ་བའི་གནས་ལ་སོགས། ། པུལླི་ར་མ་ལ་སོགས་པའི། ། ཡུལ་ཆེན་ཉི་ཤུ་རྩ་བཞི་ཡི། །
དཔའ་བོ་དཔའ་མོ་མཁའ་འགྲོའི་ཚོགས། ། བསྐང་ངོ་བསྐལ་པས་ཐུགས་དམ་བསྐང༌། ། རྣལ་འབྱོར་བདག་ཅག་འཁོར་བཅས་ཀྱི། ། དམ་ཚིག་ཉམས་ཆགས་ཚོགས་ཀྱིས་བསྐང༌། ། ལྟ་བ་ལོག་པ་གཏོར་མས་བསྐང༌། ། སྲུང་མ་གཡེལ་ན་གཏོར་མས་བསྐང༌། ། འདིར་བྱོན་དམ་བསྐང་ཕྲིན་ལས་མཛོད། ། འདོད་པའི་དངོས་གྲུབ་བདག་ལ་སྩོལ། ། ཐོག་མེད་དུས་ནས་ད་ལྟའི་བར། ། རྩ་བ་ཡན་ལག་དམ་ཚིག་ལ། །
ཉམས་ཆགས་འགལ་འཁྲུལ་ཅི་མཆིས་ཀུན། ། མཐོལ་བཤགས་བཟོད་བཞེས་ཚངས་པར་སྩོལ། ། ཨོཾ་ས་མ་ཡ། ཨཱཿས་མ་ཡ། ཧཱུྃ་ས་མ་ཡ། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱཧཱ། ཡིག་བརྒྱ་བརྗོད། གྲུབ་ཆེན་ཀརྨ་པའི་གསར་བསྐོང་བཀྲ་ཤིས་སྒོ་མང་ལས་ཁོལ་དུ་ཕྱུང་བའོ། ། ཨོཾ་མ་དག་སྣོད་བཅུད་སྟོང་པར་སྦྱངས། ། སྟོང་པའི་ངང་ལས་ཡེ་ཤེས་ཀྱི། །
རླུང་མེ་ཐོད་སྒྱེད་སྟེང་ཉིད་དུ། ། ཐོད་པར་ཤ་ལྔ་བདུད་རྩི་ལྔ། ། རླུང་མེས་བསྐོལ་བའི་དམ་ཚིག་པའི། ། བདུད་རྩི་རབ་འབར་འོད་ཉིད་དེས། ། ཡེ་ཤེས་བདུད་རྩི་སྤྱན་དྲངས་ནས། ། དབྱེར་མེད་ཨོཾ་དང་ཨཱཿཧཱུྂ་གིས། ། བྱིན་བརླབས་དྲི་རོ་མཚུངས་མེད་གྱུར། ། རྩ་བརྒྱུད་བླ་མ་ཡི་དམ་ལྷ་ཚོགས་དང༌། ། དཔའ་བོ་མཁའ་འགྲོ་ཆོས་སྐྱོང་ཚོགས་སྤྱན་དྲངས། ། མདུན་གྱི་ནམ་མཁར་སྤྲིན་བཞིན་གཏིབས་པར་གྱུར། །
ཡི་དམ་ཀུན་འདུས་རྩ་བའི་བླ་མ་མཆོད། ། དཀོན་མཆོག་ཀུན་འདུས་རྩ་བའི་བླ་མ་མཆོད། ། ཆོས་སྐྱོང་ཀུན་འདུས་རྩ་བའི་བླ་མ་མཆོད། ། ཁྱད་པར་ཆོས་སྐྱཽང་བེར་གྱི་ན་བཟའ་ཅན། ། དཔལ་ལྡན་ལྷ་མོ་རང་བྱུང་རྒྱལ་མོ་ནི། ། མཆེད་ལྕམ་འཁོར་དང་བཅས་ལ་མཆོད་པར་བགྱི། ། རྒྱལ་པོ་རྣམ་མང་ཐོས་སྲས་སྔགས་ཀྱི་བདག ། རྡོ་རྗེ་ལེགས་པ་སྲིན་མགོན་ཞིང་སྐྱོང་དང༌། ། མཁར་ནག་རྡོ་རྗེ་རྒྱལ་པོ་ལ་སོགས་པའི། ། ཀརྨ་པ་ཡི་བསྟན་པ་སྐྱོང་རྣམས་ལ། །
ཟག་མེད་ཤ་ལྔ་བདུད་རྩི་ལྔ་མཆོག་གི ། གཏོར་མ་རྩ་བརྒྱད་པཉྩ་ཨ་མྲྀ་ཏ། ། ཛ་གད་རཀྟའི་ཡོན་ཆབ་མཆོད་པར་བཞེས། ། འདོད་ཡོན་ལྔ་དང་གསང་བའི་མཆོད་པ་དང༌། ། དེ་ཁོ་ན་ཡི་ཀུན་བཟང་མཆོད་པས་མཆོད། ། ཁྱོད་ཀྱི་སྐྱོན་དག་ཡོན་ཏན་རྫོགས་པ་དེའི། ། གནས་ཚུལ་ཇི་བཞིན་རྟོགས་པའི་སྒོ་གསུམ་གྱི། ། བསྟོད་པ་མ་ལུས་པ་ཡིས་བསྟོད་པར་བགྱི། ། ཁྱོད་ལ་འདོད་དོན་གསོལ་བ་བཏབ་པ་ནི། ། བདག་སོགས་ཀུན་ལ་མཆོག་དང་ཐུན་མོང་གི །
དངོས་གྲུབ་སྟན་ཐོག་འདི་ལ་སྩོལ་བ་དང༌། ། ཁྱད་པར་ཚེ་རིང་ནད་མེད་དཔའ་འབྱོར་རྒྱས། ། ཡིད་ལ་བསམ་ཚད་སྐད་ཅིག་ཙམ་ཉིད་ལ། ། གྲུབ་ནས་ཀརྨ་པ་ཡི་བཞེད་པ་ཀུན། ། བདག་གིས་མ་ལུས་མྱུར་དུ་འགྲུབ་པ་དང༌། ། ཀརྨ་པ་ཡི་བསྟན་ལ་གནོད་བྱེད་རྣམས། ། བདག་གིས་ཐལ་བ་བཞིན་དུ་རློག་པ་ཡི། ། ནུས་པ་ད་ལྟ་ཉིད་དུ་བསྩལ་དུ་གསོལ། ། དེ་ལྟར་མཆོད་བསྟོད་དད་པའི་དགེ་བ་དེས། ། མ་གྱུར་འགྲོ་བ་སེམས་ཅན་ཐམས་ཅད་ཀུན། །
རྫོགས་པའི་སངས་རྒྱས་གོ་འཕང་འཐོབ་ཕྱིར་བསྔོ། ། ཞེས་པ་འདི་ནི་རིན་ཆེན་དཔལ་མོས་གསོལ་བ་བཏབ་པའི་ངོར། རྗེ་བཙུན་ཀརྨ་པ་མི་བསྐྱོད་རྡོ་རྗེས་གསུངས་པའོ། ། ལས་ཀྱི་རྡོ་རྗེས་གཡས་སུ་ཐབས་ཀྱི་རྫས་ཤ་ལྔ་ལ་སོགས་པ་བཟའ་བ་དང༌། གཡོན་པར་ཤེས་རབ་ཀྱི་རྫས་ཆང་སྣ་བཞི་ལ་སོགས་པ་བཏུང་བ་དག་བཟུང་སྟེ། སློབ་དཔོན་ནས་བཟུང་སྟེ་རིམ་པ་ལྟར་དྲང་ཞིང༌། གཟིགས་ཤིག་མཛེས་ལྡན་དམ་པའི་ཆོས། ། འདི་ལ་ཐེ་ཚོམ་བྱར་མི་རུང༌། ། བྲམ་ཟེ་ཁྱི་དང་གདོལ་པ་གསུམ། ། རང་བཞིན་གཅིག་པར་དགོངས་ཏེ་རོལ། །
ལེན་པ་པོས་ཀྱང༌། བདེ་བར་གཤེགས་པ་ཆོས་ཀྱི་སྐུ། ། འདོད་ཆགས་དྲི་མ་དང་བྲལ་བས། ། གཟུང་དང་འཛིན་པ་རྣམ་པར་སྤངས། ། དེ་བཞིན་ཉིད་ལ་བདག་ཕྱག་འཚལ། ། ཨ་ལ་ལ་ཧོཿ ཞེས་བརྗོད་ཅིང་བླངས་ལ་ཕུད་བཅད་ནས། ཨོཾ་ཨཱགྲ་པིཎྜ་ཨ་ཤི་བྷྱ་སྭཱཧཱ། ཞེས་ཕུད་ལ་དབང་བའི་འབྱུང་པོ་ལ་སྦྱིན་ནོ། ། ཏིང་འཛིན་གསལ་བས་དམ་ཚིག་དང་མི་འགལ་བར་བཟའ་བཏུང་ལ་ལོངས་སྤྱོད་དེ།
དེ་ནས་ཕུད་དང་ལྷག་མ་རྣམས་ཕྱོགས་གཅིག་ཏུ་བསྡུས་ཏེ། ཨོཾ་ཨཱ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏཱ་ཏྭ་ཨོཾ་ཨཱཿཧཱུྃ་ཕཊ་སྭཱཧཱ། ཕུད་དང་ལྷག་མའི་གཏོར་མ་བཟང་ཞིང་རྒྱ་ཆེ་ལ་ཟད་མི་ཤེས་པ་འདོད་པའི་ཡོན་ཏན་ལྔ་དང་ལྡན་པར་གྱུར། ཧཱུྃ་གཞན་ཡང་ལས་ཀྱི་མཁའ་འགྲོ་མ། ། ཤིན་ཏུ་འཇིགས་པའི་ཀེང་རུས་གཟུགས། ། ཡན་ལག་རུས་པའི་འཁོར་ལོས་བརྒྱན། ། སྙིང་ཁྲག་རྔུབ་ཅིང་རྐན་སྒྲ་སྒྲོགས། ། རྐང་མགྱོགས་བརྟུལ་ཞུགས་གདུག་རྩུབ་ཅན། ། དམ་ཚིག་ཅན་གྱི་ལས་མཁན་ཡིན། ། དམ་ཚིག་ཉམས་པའི་སྲོག་གཅོད་ཡིན། །
ཕུད་ལྷག་བཤལ་ཆུའི་གཏོར་མ་བཞེས། ། དཀོན་མཆོག་གསུམ་གྱི་བསྟན་པ་སྲུངས། ། ད་རེས་ཉུལ་ལ་མེལ་ཚེ་མཛོད། ། ཧཱུྃ་འཇིག་རྟེན་མཁའ་འགྲོ་རྫུ་འཕྲུལ་ཅན། ། སྲིན་པོའི་ལུས་ལ་ལྕེ་སྤྱང་གདོང༌། ། སྦྲུལ་ནག་ལྕེ་ལ་སྤྱན་མིག་གློག ། ཁ་རླངས་དུག་ལ་ང་རོ་འབྲུག ། མི་ལྤགས་གཡབ་མོ་ཕྱོགས་བཅུར་བརྡེབ། ། རྒྱུ་ཞགས་འདོམ་དགུས་དགྲ་བོ་འཆིང༌། ། ཁྲོས་པའི་སྨིན་ཕྲག་སེར་ཆེན་འབེབས། །
བྱེ་བ་དུང་ཕྱུར་ས་མ་ཡ། ། བསྤུ་མཚོན་ཆ་མེ་ལྟར་འབར། ། དམ་ཚིག་ཅན་གྱི་ལས་མཁན་ཡིན། ། དམ་ཚིག་ཉམས་པའི་སྲོག་གཅོད་ཡིན། ། ཕུད་ལྷག་བཤལ་ཆུའི་གཏོར་མ་བཞེས། ། དཀོན་མཆོག་གསུམ་གྱི་བསྟན་པ་སྲུངས། ། ད་རེས་ཉུལ་ལ་མེལ་ཚེ་མཛོད། ། ཧཱུྃ་ཤ་ཟའི་མཁའ་འགྲོ་ཡང་སྤྲུལ་ཚོགས། ། ཡི་དྭགས་ལུས་ལ་དུར་བྱའི་གདོང༌། ། ཆུ་སྲིན་རྐན་ལ་ཐོད་པས་བརྒྱན། །
ལུས་ལ་རྣག་ཁྲག་ཆུ་སེར་ལྷགས། ། སྨྲེ་སྔགས་ཚིག་ལ་ངུ་འབོད་དབྱངས། ། ཕྱི་ནས་འདྲེ་ཚུབས་སྤྲིན་བཞིན་ལྡང༌། ། བཀྲ་མི་ཤིས་ཤིང་རྗེས་ངན་གཏོང༌། ། རོ་ལངས་རྐང་པས་དུར་ཁྲོད་ཉུལ། ། ཕུང་སྲི་ལག་པས་སྲོག་རྩ་གཅོད། ། གཟའ་སྲིན་མིག་གིས་ཟླ་ཚེས་བལྟ། ། དམ་ཚིག་ཅན་གྱི་ལས་མཁན་ཡིན། ། དམ་ཚིག་ཉམས་པའི་སྲོག་གཅོད་ཡིན། ། ཕུད་ལྷག་བཤལ་ཆུའི་གཏོར་མ་བཞེས། །
དཀོན་མཆོག་གསུམ་གྱི་བསྟན་པ་སྲུངས། ། ད་རེས་ཉུལ་ལ་མེལ་ཚེ་མཛོད། ། ཧཱུྃ་གཞན་ཡང་མཁའ་འགྲོ་ཕོ་ཉའི་ཚོགས། ། ལས་ལ་མྱུར་ཞིང་བསྟན་པ་བསྲུང༌། ། ལྕེ་སྤྱང་མང་པོ་རོལ་དུ་ཁྲིད། ། བུ་ཆུང་ལུས་ལ་བྱ་རོག་གདོང༌། ། བཤུགས་གླུའི་དབྱངས་ལ་སྨྲེ་སྔགས་ཚིག ། རི་གསུམ་འགྲིམ་ཞིང་ལུང་གསུམ་བསྐོར། ། ཆུ་ལ་ཞོན་ནས་གྲིབ་སོ་འགྲིམ། ། དཀྱིལ་འཁོར་མཐའ་མ་བསྐོར་ཞིང་ཉུལ། །
དམ་ཚིག་ཅན་གྱི་ལས་མཁན་ཡིན། ། དམ་ཚིག་ཉམས་པའི་སྲོག་གཅོད་ཡིན། ། ཕུད་ལྷག་བཤལ་ཆུའི་གཏོར་མ་བཞེས། ། དཀོན་མཆོག་གསུམ་གྱི་བསྟན་པ་སྲུངས། ། ད་རེས་ཉུལ་ལ་མེས་ཚེ་མཛོད། ། ཨོཾ་ཨུ་ཙྪིཥྚ་བ་ལྱཱིང་བྷཀྵ་བྷཀྵ་སི་སྭཱཧཱ། ཞེས་རོལ་མོ་དང་བཅས་པས་ཕྱི་རོལ་དུ་དོར་རོ། ། དེ་ནས་རྒྱས་བསྡུས་གང་ཡང་རུང་བའི་མཆོད་པ་གསུམ་ཕུལ་ལ། ཨོཾ་ཤྲཱི་བཛྲ་ཝཱརཱ་ཧཱི་བཛྲ་ཨརྒྷཾ་ཨཱཿཧཱུྃ་སྭཱཧཱ། དེ་བཞིན་དུ་པུཥྤེ་སོགས་ནས།
ཤབྡའི་བར་དང༌། པཉྩ་ཨ་མྲྀ་ཏ་ཨཱཿཧཱུྃ། མཱ་ཏངྒི་ཨཱཿཧཱུྃ། ཧྲཱིཿཞལ་གཅིག་སྤྱན་གསུམ་ལྗགས་འདྲིལ་ཞིང༌། ། ཞལ་གདངས་མཆེ་བ་རྣམ་པར་གཙིགས། ། སྐུ་མདོག་རབ་དམར་འོད་ཟེར་འབར། ། སྣང་སྟོང་སྐྱེ་མེད་སྐུ་ལ་བསྟོད། ། འཛུམ་པའི་མདངས་ལྡན་བཞད་པའི་ཞལ། ། གསུང་དབྱངས་ཡན་ལག་དྲུག་ཅུ་ཡིས། ། ཧཱུྃ་ཕཊ་ལ་སོགས་སྒྲ་སྒྲོགས་མ། །
གྲག་སྟོང་དབྱེར་མེད་གསུང་ལ་བསྟོད། ། གཡས་བསྐུམ་གཡོན་བརྐྱང་འཇིགས་བྱེད་དང༌། ། དུས་མཚན་བསྒྱེལ་བའི་གདན་སྟེང་ན། ། སྣ་ཚོགས་མེ་འོད་བདུད་འདུལ་མ། ། རྟོག་མེད་མགོ་ཕྲེང་ཅན་ལ་བསྟོད། ། གཡས་ན་དམ་ཉམས་སྲོག་གཅོད་གྲི། ། གཡོན་ན་བདུད་རྩིའི་ཀ་པཱ་ལ། ། རིགས་སྟོང་རིགས་ལྔའི་དབུ་རྒྱན་ཅན། ། ལྷ་ཡི་ལྷ་ལ་ཕྱག་འཚལ་བསྟོད། ། བདེ་སྟོང་བླ་མ་ཡིད་བཞིན་གྱི། །
ནོར་བུ་གཙུག་གི་རྒྱན་ལྡན་མ། ། དུས་གསུམ་སངས་རྒྱས་ཐམས་ཅད་ཀྱི། ། ཡུམ་གྱུར་མ་ལ་ཕྱག་འཚལ་བསྟོད། ། ཅེས་བསྟོད་དོ། ། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་པ། ། དེ་ཀུན་མགོན་ལ་བཟོད་པར་གསོལ། ། གང་ཡང་བདག་བློ་རྨོངས་གྱུར་པས། ། ལེགས་སྤྱད་འདི་ལ་ཉེས་གྱུར་གང༌། །
གང་ཕྱིར་ལུས་ཅན་སྐྱབས་ཡིན་ཕྱིར། ། དེ་ཀུན་མགོན་ཁྱོད་བཟོད་པར་གསོལ། ། རྫོགས་སངས་རྒྱས་དང་ལྷ་རྣམས་དང༌། ། དེ་སྲས་རྣམས་དང་ཚངས་ལ་སོགས། ། འཇིག་རྟེན་སྐྱོང་རྣམས་ཆོ་ག་འདིའི། ། མ་ཚང་བ་དག་བཟོད་པར་མཛོད། ། ཅེས་དང༌། ཡི་གེ་བརྒྱ་པ་བརྗོད་པས་ལྷག་ཆད་ནོར་འཁྲུལ་ལ་སོགས་པ་རྣམས་བཟོད་པར་གསོལ་ཏེ། ཐལ་མོ་སྦྱར་བས་འདོད་པའི་དོན་ལ་གསོལ་བ་བཏབ་ཅིང༌། ལྷ་མོ་ཚད་མ་དམ་ཚིག་ཚད་མ་དང༌། །
དེས་གསུངས་ཚིག་ཀྱང་མཆོག་ཏུ་ཚད་མ་སྟེ། ། བདེན་པ་དེ་ཡིས་ལྷ་མོ་མཆོག་གིས་ནི། ། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་ཀྱཻ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེ་ལྡན། ། སྐྱེ་ཞིང་སྐྱེ་བར་འགྱུར་བར་ཤོག ། ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང༌། ། བཙུན་མོའི་ཤུ་ཀྲ་མཉམ་ཟས་ཅན། །
སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་སྡིག་མེད་ཅིང༌། ། སེམས་ཅན་ཐམས་ཅད་བདེ་གྱུར་ཅིག ། གང་གི་ལམ་ནས་འགྲོ་བ་ཡི། ། སངས་རྒྱས་ཉིད་དང་འཕྲད་པར་ཤོག ། མ་བརྒལ་བ་རྣམས་བསྒྲལ་བ་དང༌། ། མ་གྲོལ་བ་རྣམས་བདག་གིས་གྲོལ། ། ད་ལྟ་ཉིད་དུ་རྗེས་བརྩེ་བས། ། རྣལ་འབྱོར་བསྟན་བཅོས་གནས་ལ་འགོད། ། བདག་དང་འགྲོ་ལ་ཐུགས་བརྩེ་ཕྱིར། །
ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིས་པ། ། དེ་སྲིད་བཅོམ་ལྡན་བཞུགས་སུ་གསོལ། ། དགེ་བ་འདི་ཡིས་མྱུར་དུ་བདག ། ཡི་དམ་ལྷ་ཚོགས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་སྨོན་ལམ་བཏབ་བོ། ། བཀྲ་ཤིས་བརྗོད་པ་ནི། བཀའ་བརྒྱུད་བླ་མས་ལེགས་བྱིན་པའི། །
རྟག་ཏུ་ཡེ་ཤེས་ཐུགས་རྗེ་ཡིས། ། གཟིགས་ཤིང་ཆོས་སྐུ་ངོ་སྤྲོད་པའི། ། བྱིན་བརླབས་མཆོག་གི་བཀྲ་ཤིས་ཤོག ། རྡོ་རྗེ་ཕག་མོས་ལེགས་བྱིན་པའི། ། གསང་སྔགས་མཆོག་གི་ཆོ་ག་ལ། ། ལུས་ངག་ཡིད་གསུམ་མཐུ་གྲུབ་པའི། ། དངོས་གྲུབ་མཆོག་གི་བཀྲ་ཤིས་ཤོག ། རྡོ་རྗེ་མཁའ་འགྲོས་ལེགས་བྱིན་པའི། ། སེམས་ཉིད་འོད་གསལ་འདུས་མ་བྱས། ། གཉིས་མེད་དཔེ་བྲལ་དོན་རྟོགས་པའི། །
ཕྱག་རྒྱ་ཆེན་པོའི་བཀྲ་ཤིས་ཤོག ། སངས་རྒྱས་མཁའ་འགྲོས་ལེགས་བྱིན་པའི། ། ཆོས་རྣམས་རང་བཞིན་རང་གི་སེམས། ། རྒྱུད་འདི་ཆོས་ཀྱིས་མ་བཅིངས་པའི། ། ཆོས་ཀྱི་ཕྱག་རྒྱའི་བཀྲ་ཤིས་ཤོག ། རིན་ཆེན་མཁའ་འགྲོས་ལེགས་བྱིན་པའི། ། ཡོན་ཏན་དཔག་ཏུ་མེད་པས་བརྒྱན། ། ནད་དང་གདོན་ལས་ཐར་བ་ཡི། ། བསམ་པ་འགྲུབ་པའི་བཀྲ་ཤིས་ཤོག ། པདྨ་མཁའ་འགྲོས་ལེགས་བྱིན་པའི། །
ཐབས་དང་ཤེས་རབ་གཉིས་མེད་སྦྱོར། ། བདེ་ཆེན་ཡེ་ཤེས་ཐབས་ཀྱི་མཆོག ། གསང་བ་ཤེས་རབ་བཀྲ་ཤིས་ཤོག ། ལས་ཀྱི་མཁའ་འགྲོས་ལེགས་བྱིན་པའི། ། རྣལ་འབྱོར་དམ་ཚིག་ལྡན་པ་ལ། ། ཞི་དང་རྒྱས་ལ་སོགས་པ་ཡི། ། ལས་རྣམས་འགྲུབ་པའི་བཀྲ་ཤིས་ཤོག ། འཇིག་རྟེན་མཁའ་འགྲོས་ལེགས་བྱིན་པའི། ། འགྲོ་བའི་བསམ་པ་རབ་ཤེས་ནས། ། ཐབས་རྣམས་དུ་མས་འདུལ་མཛད་པ། །
མངོན་ཤེས་དྲུག་ལྡན་བཀྲ་ཤིས་ཤོག ། དཔའ་བོ་རྣམས་ཀྱིས་ལེགས་བྱིན་པའི། ། རྡོ་རྗེ་གསུམ་གྱི་འོད་ཟེར་གྱིས། ། བགེགས་རིགས་སྟོང་ཕྲག་ཞི་བ་དང༌། ། སྐུ་གསུང་ཐུགས་ཀྱི་བཀྲ་ཤིས་ཤོག ། ལྷ་མོ་རྣམས་ཀྱིས་ལེགས་བྱིན་པའི། ། འབྱུང་བ་ལྔ་ཡི་སྤྲོ་བསྡུ་ཡིས། ། བདེ་བར་གཤེགས་པ་མཉེས་མཛད་པའི། ། ཡང་དག་མཆོད་པའི་བཀྲ་ཤིས་ཤོག ། ཆོས་སྐྱོང་རྣམས་ཀྱིས་ལེགས་བྱིན་པའི། །
འཁོར་བཟང་ལོངས་སྤྱོད་ལྡན་པ་དང༌། ། ནད་དང་གདོན་ལས་ཐར་བ་ཡི། ། བར་ཆད་མེད་པའི་བཀྲ་ཤིས་ཤོག ། དེ་ནས་གཤེགས་སུ་གསོལ་བ་ནི། ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཞིང་དུ་གཤེགས་སུ་གསོལ། ། སངས་རྒྱས་ཞིང་དུ་གཤེགས་ནས་ཀྱང༌། ། སེམས་ཅན་རྣམས་ཀྱི་དོན་སླད་དུ། ། སླར་ཡང་འབྱོན་པར་མཛད་དུ་གསོལ། །
ཨོཾ་བཛྲ་ཝཱརཱ་ཧི་བཛྲ་མུཿ ཞེས་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས་ནས་དམ་ཚིག་པ་རྣམས་རང་གི་སྙིང་གའི་གནས་སུ། ཨོཾ་ཨཱཿཧཱུྃ་གྱིས་བསྡུ། བརྟན་བཞུགས་བྱེད་ན། བཀྲ་ཤིས་མ་བརྗོད་པའི་གོང་དུ། ཡེ་ཤེས་པ་རྣམས་སྐུ་གསུང་ཐུགས་ཀྱི་རྟེན་འདི་དག་ལ་འབྱུང་བ་ཆེན་པོ་བཞིའི་གནོད་པས་མ་ཞིག་གི་བར་དེ་སྲིད་དུ་བརྟན་པར་བཞུགས་སུ་གསོལ། ། ཨོཾ་སུ་པྲ་ཏིཥྛ་བཛྲ་སྭཱཧཱ། ཞེས་གཞུག་གོ ། མཆོད་སྦྱིན་གནས་འདིར་གང་ལྷག་པའི། ། འབྱུང་པོ་ས་འོག་རྒྱུ་བ་དང༌། །
གང་ཡང་ས་སྟེང་འཁོད་པ་དང༌། ། ས་བླར་རྒྱུ་བ་གང་ཡིན་པ། ། མགུ་བར་གྱིས་ལ་རང་གནས་སུ། ། ཐམས་ཅད་ཐ་དད་འགྲོ་བར་གྱིས། ། སརྦ་བྷཱུ་ཏ་གཙྪ། ཞེས་སེ་གོལ་བརྡབ་ཅིང༌། འཇིག་རྟེན་པ་རྣམས་གཤེགས་སུ་གསོལ། ཕྱི་རོལ་སྣོད་བཅུད་རྟེན་གཞལ་ཡས་ཁང་ཞེས་པ་ལ་སོགས་པས་རྫོགས་པའི་རིམ་པ་ལ་མཉམ་པར་བཞག་ཅིང་ཟུང་འཇུག་གི་སྐུར་ལངས་ཏེ། དཀོན་མཆོག་རིན་ཆེན་གསུམ་ལ་ཕྱག་འཚལ་ལོ། ། དགེ་བ་འདི་ཡིས་ཉེ་བར་མཚོན་ནས་ནི། །
སེམས་ཅན་རྣམས་ཀྱིས་དུས་གསུམ་བསགས་པ་ཡི། ། ཟག་བཅས་ཟག་མེད་ཟུང་འཇུག་དགེ་བ་རྣམས། ། བླ་མེད་བྱང་ཆུབ་ཆེན་པོར་བསྔོ་བར་བགྱི། ། འགྲོ་ཀུན་ཐམས་ཅད་མཁྱེན་པ་ཐོབ་པར་ཤོག ། ཆོས་དབྱིངས་བྱང་ཆུབ་སེམས་ཀྱི་དཀྱིལ་འཁོར་དུ། ། བདག་སོགས་སེམས་ཅན་ཐམས་ཅད་ཀྱིས། ། དུས་གསུམ་བསགས་དང་རྟོགས་པ་ཡིས། ། འགྲོ་དྲུག་སེམས་ཅན་མ་ལུས་པ། ། སྐུ་ལྔ་ཡོངས་རྫོགས་སངས་རྒྱས་ཐོབ་པར་ཤོག ། ཅེས་བསྔོ་བ་སྨོན་ལམ་བྱའོ། །
སྨྲ་བསམ་བརྗོད་སོགས་བློ་ཡི་ཡུལ་ལས་གྲོལ། ། སྐྱེ་སོགས་མཐའ་བྲལ་ཤེས་རབ་ཕ་རོལ་ཕྱིན། ། ལྷ་མོའི་ཚུལ་སྣང་སྒྱུ་མའི་ཕྱག་རྒྱ་ཆེ། ། བརྡའ་དོན་རྟགས་ཀྱི་ཕག་མོར་ཕྱག་འཚལ་ཏེ། ། དེ་ཡི་སྒྲུབ་ཐབས་དུས་བཟང་མཆོད་པར་བཅས། ། སློབ་མ་གཞུག་སོགས་ཆོ་གའི་རིམ་པ་ནི། ། ཁྲེགས་སུ་སྡེབས་གསལ་འཇུག་པར་བདེ་བ་ཞིག ། བཀོད་ན་དོན་ཆེར་འགྱུར་ཞེས་སློབ་མའི་ཚོགས། ། ལུང་རིགས་སྨྲ་བ་སངས་རྒྱས་རྒྱལ་མཚན་དང༌། ། མོས་འཛིན་དཔལ་འབྱོར་དོན་གྲུབ་གྲགས་པའི་འོད། །
དོན་གྲུབ་བཟང་པོ་ལ་སོགས་དོན་གཉེར་འགས། ། ཡང་ཡང་ནན་ཏུ་སྨྲས་པའི་བློ་ཚིམ་ཕྱིར། ། རང་བྱུང་དོན་ལྡན་མིང་འཛིན་ཕྱོགས་བཅུ་པས། ། གཞུང་དང་ཞལ་གདམས་ཕྱག་བཞེས་ལས་བྱུང་བ། ། གོ་རིམས་བསྡེབས་ནས་གསལ་བར་བཀོད་པའི་དགེས། ། འགྲོ་ཀུན་ལྷན་ཅིག་སྐྱེས་མའི་སྐུར་འགྲུབ་ཤོག ། དཔལ་ལྡན་ལྷན་ཅིག་སྐྱེས་མ་རྡོ་རྗེ་རྣལ་འབྱོར་མའི་མན་ངག་གི་སྒྲུབ་ཐབས་དཀྱིལ་འཁོར་གྱི་ཆོ་ག་གསང་ཆེན་མཆོག་གི་མྱུར་ལམ་གསལ་བའི་འདྲེན་པ་ཞེས་བྱ་བ། བློ་གྲོས་བཟང་པོས་ཡི་གེ་པ་བྱས་ཏེ། ཀརྨ་པས་ཁྲོ་བོའི་ལོ། སྨིན་དྲུག་གི་ཟླ་བའི་དཀར་ཕྱོགས་ཀྱི་ཚེས་བཅུའི་ཉིན་ལ་དཔལ་ཀརྨའི་གདན་ས་ཆེན་པོར་བྲིས་པ།
བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག། །། ༈ ཀརྨ་ལེགས་བཤད་གླིང་གི་བཤད་གྲྭ་རུ། ། བླ་མ་བསོད་ནམས་རབ་རྒྱས་ཞེས་བྱ་བས། ། གཞན་ཕན་ལྷག་བསམ་བཟང་པོའི་མཐུས་བསྐྱེད་ཀྱིས། ། སྤར་དུ་བསྒྲུབས་དགེས་འགྲོ་ཀུན་འཚང་རྒྱ་ཤོག ། སརྦ་མངྒ་ལཾ། དགེ་ལེགས་འཕེལ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
