ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༦༢
ས་པཎ་གྱིས་མཛད་པའི་ཞེན་པ་བཞི་བྲལ་གྱི་གདམས་ངག་བཞུགས་སཽ།
༄༅། །ས་པཎ་གྱིས་མཛད་པའི་ཞེན་པ་བཞི་བྲལ་གྱི་གདམས་ངག་བཞུགས་སཽ།།
༈ བླ་མ་དམ་པའི་ཞབས་ལ་ཕྱག་འཚལ་ལོ། སྤྱིར་དལ་འབྱོར་གྱི་ལུས་ཐོབ། སངས་རྒྱས་ཀྱི་བསྟན་པ་རིན་པོ་ཆེ་དང་འཕྲད། བཅོས་མ་མ་ཡིན་པའི་བློ་སྐྱེས་ནས་དམ་པའི་ཆོས་ཕྱིན་ཅི་མ་ལོག་པ་ཅིག་བྱེད་དགོས། དེ་ལ་ཞེན་པ་བཞི་དང་བྲལ་བ་ཅིག་ཉམས་སུ་ལེན་དགོས། དེ་གང་ཞེ་ན། ཚེ་འདི་ལ་མ་ཞེན་པ། ཁམས་གསུམ་འཁོར་བ་ལ་མ་ཞེན་པ། བདག་གི་དོན་ལ་མ་ཞེན་པ།
དངོས་པོ་དང་མཚན་མ་ལ་མ་ཞེན་པའོ། དེ་བཤད་ན། ཚེ་འདི་ཆུའི་ཆུ་བུར་དང་འདྲ་བས་ནམ་འཆི་ངེས་པ་མེད་པས་ཞེན་པ་བྱ་རིན་མི་ཆོག ཁམས་གསུམ་འཁོར་བ་འདི་དུག་གི་འབྲས་བུ་དང་འདྲ་བས་འཕྲལ་ཞིམ་ཡང་ཕུགས་སུ་གནོད་པ་སྐྱེལ། སུ་ཞེན་པར་བྱེད་པ་ཚོ་འཁྲུལ། རང་གི་དོན་ལ་ཞེན་ན་དགྲ་བོའི་བུ་གསོས་པ་དང་འདྲ། ། འཕྲལ་དགའ་དགའ་ལྟར་བྱེད་ཀྱང་ཕུགས་སུ་རང་ལ་གནོད་པ་སྐྱེལ་ངེས། དེས་ན་རང་དོན་ལ་ཞེན་ན་འཕྲལ་བདེ་ཡང་ཕུགས་ངན་སོང་དུ་འགྲོའོ། ། དངོས་པོ་དང་མཚན་མ་ལ་མངོན་པར་ཞེན་ན་སྨིག་རྒྱུ་ལ་ཆུར་འཛིན་པ་དང་འདྲ། འཕྲལ་ཆུར་སྣང་ཡང་ཁར་བཏུང་རྒྱུ་མེད།
འཁོར་བ་འདི་བློ་འཁྲུལ་པ་ལ་སྣང་ཡང་ཤེས་རབ་ཀྱིས་བརྟགས་ན་ངོ་བོར་གྲུབ་པ་ཅིའང་མེད། དེས་ན་འདས་པ་ལ་སེམས་མི་གཞུག མ་འོངས་པ་ལ་སེམས་མི་གཞུག ད་ལྟ་བ་ལ་རྣམ་པར་ཤེས་པ་མི་གཞུག་པ་ཅིག་གོ་བར་བྱས་ནས། ཆོས་ཐམས་ཅད་སྤྲོས་བྲལ་དུ་ཤེས་པར་བྱའོ། ། དེ་ལྟར་བྱས་པས་ཚེ་འདི་ཉིད་ལ་མ་ཞེན་པས་ངན་སོང་དུ་མི་སྐྱེ། ཁམས་གསུམ་ལ་མ་ཞེན་པས་འཁོར་བར་མི་སྐྱེ། བདག་གི་དོན་ལ་མ་ཞེན་པས་ཉན་རང་དུ་མི་སྐྱེ། དངོས་པོ་དང་མཚན་མ་ལ་མ་ཞེན་པས་མྱུར་དུ་མངོན་པར་རྫོགས་པར་འཚང་རྒྱའོ། ། ཞེན་པ་བཞི་བྲལ་གྱི་གདམས་ངག་ཕྱིན་ཅི་མ་ལོག་པ་དཔལ་ས་སྐྱ་པ་ཆེན་པོའི་ཐུགས་དགོངས་ས་སྐྱ་པཎྜི་ཏས་སྦྱར་བ་རྫོགས་སོ།། །།
༄༅། །འཇམ་མགོན་ས་སྐྱ་པཎྜི་ཏའི་བླ་མའི་རྣལ་འབྱོར་ཉམས་སུ་ལེན་ཚུལ་གྱི་བླ་མ་བརྒྱུད་པའི་གསོལ་འདེབས་བཞུགས་སོ།། ༈ ན་མོ་གུ་རུ་མཛྙུ་གྷོ་ཥ་ཡ། དཔལ་ལྡན་རྩ་བའི་བླ་མ་རིན་པོ་ཆེ། ། བདག་གི་སྤྱི་བོར་པདྨའི་གདན་བཞུགས་ནས། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། རྒྱལ་ཀུན་ཡབ་གཅིག་རྗེ་བཙུན་འཇམ་པའི་དབྱངས། ། དེ་དང་དབྱེར་མེད་ས་སྐྱ་པཎ་ཆེན་ཞབས། ། བྱམས་མགོན་རྣམ་འཕྲུལ་གཡག་སྟོན་སངས་རྒྱས་དཔལ། ། རོང་སྟོན་ཆེན་པོ་རྣམས་ལ་གསོལ་བ་འདེབས། །
རིག་པའི་དབང་ཕྱུག་དགེ་བ་རྒྱལ་མཚན་དཔལ། ། བསོད་ནམས་རྒྱལ་མཚན་ཞེས་གྲགས་འབྲས་མོ་བ། ། མཁས་པའི་དབང་ཕྱུག་ཡོན་ཏན་རྒྱ་མཚོ་དང༌། ། ཚེ་དབང་བཀྲ་ཤིས་རྣམས་ལ་གསོལ་བ་འདེབས། ། རྡོ་རྗེ་འཆང་དབང་བློ་གསལ་རྒྱ་མཚོ་དང༌། ། འཇམ་པའི་དབྱངས་དངོས་མཁྱེན་བརྩེའི་དབང་ཕྱུག་ཞབས། ། མཁས་ཤིང་གྲུབ་བརྙེས་དབང་ཕྱུག་རབ་བརྟན་དང༌། ། ངག་དབང་ཆོས་གྲགས་རྣམས་ལ་གསོལ་བ་འདེབས། ། སྔགས་འཆང་ངག་དབང་ཀུན་དགའ་བསོད་ནམས་དང༌། ། དེ་སྲས་ངག་དབང་བསོད་ནམས་དབང་ཕྱུག་ཞབས། །
རྨོར་ཆེན་ངག་དབང་ཀུན་དགའ་ལྷུན་གྲུབ་དང༌། ། ཀུན་དགའ་ལེགས་འབྱུང་རྣམས་ལ་གསོལ་བ་འདེབས། ། བསྟན་པའི་ཉི་མ་ཀུན་དགའ་བློ་གྲོས་དང༌། ། གང་དེས་རྗེས་བཟུང་ཀུན་དགའ་མཁས་གྲུབ་དབང༌། ། མཁས་པའི་རིགས་འཁྲུངས་ནམ་མཁའ་འཆི་མེད་ཞབས། ། ཀུན་དགའ་བསྟན་འཛིན་རྣམས་ལ་གསོལ་བ་འདེབས། ། འཇམ་དཔལ་དཔའ་བོ་མཁྱེན་བརྩེའི་དབང་པོ་དང༌། ། སྙིགས་དུས་བསྟན་པའི་སྒྲོན་མེ་བློ་གཏེར་དབང༌། ། རྒྱལ་ཀུན་སྤྱི་གཟུགས་བྲག་ར་རྡོ་རྗེ་འཆང༌། ། གཞན་ཕན་སྙིང་པོ་རྣམས་ལ་གསོལ་བ་འདེབས། །
དེ་ལྟར་རྩ་བརྒྱུད་བླ་མའི་ཚོགས་རྣམས་ཀྱི། ། བྱིན་རླབས་ཉི་ཟེར་བློ་མཚོར་འཆར་བ་ཡིས། ། མ་རིག་མུན་པའི་ཚོགས་ཀུན་དྲུང་ཕྱུང་ནས། ། ཤེས་བྱའི་གཟུགས་ཀུན་འགོགས་མེད་འཆར་བར་ཤོག ། ཁྱད་པར་བྱང་ཆུབ་སེམས་ཀྱི་རྒྱུད་ཕྱུག་ནས། ། རླབས་ཆེན་རྒྱལ་སྲས་སྤྱོད་པ་མཐར་ཕྱིན་ཏེ། ། རིགས་གསུམ་སེམས་དཔའི་རྣམ་ཐར་འཛིན་པ་ཡིས། ། ནམ་མཁའ་མཐའ་ཀླས་འགྲོ་འདི་སྐྱོང་བར་ཤོག ། ཅེས་པའང་ལམ་བཟང་འདི་ལ་མོས་ལྡན་སློབ་བུ་ལྷ་དབང་རྣམ་རྒྱལ་ནས་བསྐུལ་ངོར། གནུབས་རིགས་གཞན་ཕན་པས་གསོལ་བ་བཏབ་པའོ།། །།
༄༅། །འཇམ་མགོན་ས་སྐྱ་པཎྜི་ཏའི་བླ་མའི་རྣལ་འབྱོར་ཉམས་སུ་ལེན་ཚུལ་མཁྱེན་བརྩེ་ནུས་མཐུའི་ཆར་འབེབས་ཞེས་བྱ་བ་བཞུགས་སོ།། ༈ བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། ། འདིར་འཇམ་མགོན་ས་སྐྱ་པཎྜི་ཏའི་བླ་མའི་རྣལ་འབྱོར་ཉམས་སུ་ལེན་པར་འདོད་པས། བདེ་བའི་བསྟན་ལ་བསམ་གཏན་གྱི་སྤྱོད་ལམ་གྱིས་འདུག་ལ། མདུན་གྱི་ནམ་མཁར་པད་ཟླའི་གདན་ལ་ས་སྐྱ་པཎྜི་ཏའི་ངོ་བོར་གྱུར་པའི་འཇམ་དབྱངས་དམར་སེར་ཆོས་འཆད་ཨུཏྤལ་གླེགས་རལ་ཅན་དར་དང་རིན་པོ་ཆེས་བརྒྱན་པ་རྡོར་སྐྱིལ་གིས་བཞུགས་པའི་སྐུ་དགེ་འདུན། གསུང་དམ་ཆོས། ཐུགས་བླ་མ་དང་སངས་རྒྱས་སུ་མོས་པའི་དྲུང་དུ་བདག་དང་མར་གྱུར་སེམས་ཅན་ཐམས་ཅད་འཁོད་ནས་འཇིགས་དད་སྙིང་རྗེ་གསུམ་གྱིས་ཀུན་ནས་བསླངས་ཏེ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བའི་བསམ་པས། ངག་ཏུ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ།
ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་པ་གསུམ་སོགས་ཅི་ནུས་བརྗོད། ཐལ་མོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་པས།
སྐྱབས་ཡུལ་དེའི་ཐུགས་ཀ་ནས་འོད་ཟེར་འཕྲོས། སྐྱབས་སུ་འགྲོ་བ་པོ་རྣམས་ལ་ཕོག་པས་སྡིག་སྒྲིབ་དག་སངས་རྒྱས་སུ་གྱུར་ནས་རང་རང་གི་ཞིང་དུ་གཤེགས། སྐྱབས་ཡུལ་རང་ལ་ཐིམ་པའམ་མི་དམིགས་པའི་ངང་དུ་བཞག སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཇམ་དབྱངས་བླ་མའི་རྣལ་འབྱོར་ཉམས་སུ་བླང་བར་བགྱིའོ། ། ལན་གསུམ་སོགས་ཀྱིས་སེམས་བསྐྱེད། སེམས་ཅན་ཐམས་ཅད་བདེ་བ་དང་ སོགས་ཚད་མེད་བཞི་བསྒོམ། སྭ་བྷཱ་ཝ ས་ཆོས་ཐམས་ཅད་སྣང་སྟོང་སྒྱུ་མ་ལྟ་བུར་སྦྱང༌། སྟོང་པའི་ངང་ལས་རང་གི་སྤྱི་བོར་པདྨ་འདབ་མ་སྟོང་ལྡན་གྱི་ཟེའུ་འབྲུ་ལ། ཟླ་བའི་དཀྱིལ་འཁོར་ཉ་གང་བའི་སྟེང་དུ་ཆོས་རྗེ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དེ་ཉིད་ངོ་བོ་འཇམ་དབྱངས་ལ་རྣམ་པ་པཎྜི་ཏ་སྐུ་མདོག་དམར་སེར་ཞལ་གཅིག་ཕྱག་གཉིས་པ་ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ།
ཕྱག་གཉིས་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་ནས་ཨུཏྤ་ལའི་ཡུ་བ་ནས་བཟུང་བའི་མེ་ཏོག་སྙན་གཡས་གཡོན་གྱི་ཐད་ཀར་ཁ་བྱེ་བའི་གཡས་ཀྱི་སྟེང་ན་རལ་གྲི་མེ་འབར་བ་དང༌། གཡོན་གྱི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་པུ་སྟི་ཡོད་པ། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་པ། དབུ་ལ་ས་ཞུ་དང༌། སྐུ་ལ་ཆོས་གོས་རྣམ་གསུམ་ངུར་སྨྲིག་གསོལ་བ། དེའི་དཔྲལ་བར་ཟླ་བའི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་ཉན་ཐོས་རང་རྒྱལ་ཆོས་སྲུང་ནོར་ལྷའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ
རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། སྤྱི་བོ་ན་བཞུགས་པའི་ཆོས་རྗེ་ལ། ཛཿཧཱུྃ་བཾ་ཧོཿགཉིས་སུ་མེད་པར་ཐིམ་པས་དེ་ཉིད་སྐྱབས་གནས་ཀུན་འདུས་ཀྱི་ངོ་བོར་གྱུར་ པར་བསམ། དེ་ནས་ རང་གི་ལུས་ཀྱི་གསང་གནས་ནས་སྤྱི་བོའི་བར་རྩ་དབུ་མ་ཕྱི་དཀར་ལ་ནང་དམར་བ་སྦོམ་ཕྲ་སྦ་ལྕག་ཙམ་གྱི་ཁ་ཚངས་བུག་ཏུ་ཕྱེ་བའི་ནང་དུ་ཆོས་ཀྱི་རྗེའི་གདན་པདྨའི་ཡུ་བ་ཟུག་པ། རང་གི་དཔྲལ་བར་ཨོཾ་དཀར་པོ། མགྲིན་པར་ཨཱ་དམར་པོ། སྙིང་གར་ཧཱུྃ་སྔོན་པོ་རྣམས་གསལ་བར་གྱུར་ པར་བསམ་ལ་ངག་ཏུ་བརྗོད་ཅིང་གསལ་བཏབ། དེ་ནས་བདག་ལ་སྐྱིད་སྡུག་ལེགས་ཉེས་མཐོ་དམའ་ཅི་བྱུང་ཡང་ཆོས་རྗེ་ཉིད་ལས་རེ་ས་གཞན་ན་མེད་པས་ཐུགས་རྗེས་གཟིགས་ཤིག་སྙམ་པའི་མོས་གུས་དྲག་པོ་སྙིང་གི་དཀྱིལ་ནས་དུང་ལྷང་ལྷང་པ་དང་བཅས། ཤེས་བྱ་ཐམས་ཅད་གཟིགས་པའི་སྤྱན་ཡངས་པ། ། འགྲོ་ཀུན་དགེ་ལེགས་སྒྲུབ་པའི་ཐུགས་རྗེ་ཅན། །
བསམ་ཡས་ཕྲིན་ལས་མཛད་པའི་སྟོབས་མངའ་བ། ། འཇམ་མགོན་བླ་མའི་ཞབས་ལ་མགོས་ཕྱག་འཚལ། ། ཤླཽ་ཀ་གཅིག་བརྒྱ་སྟོང་ནས་བདུན་གྱི་བར་བརྗོད། ༈ །ཆོས་ཀྱི་རྒྱལ་པོ་འགྲོ་བ་དུ་མའི་མགོ ། གདུལ་བྱའི་དོན་དུ་དཔལ་ལྡན་ས་སྐྱ་རུ། ། ཆུ་ཕོ་དགེ་བྱེད་དཔྱིད་ཟླ་ར་བ་ཡི། ། ཉི་ཤུ་དྲུག་ལ་བལྟམས་པ་ནས་བཟུང་སྟེ། ། སྤྲུལ་པའི་གནས་སུ་ལྕགས་ཕག་སྨལ་པོ་ཡི། ། བཅུ་བཞིའི་ཐོ་རངས་ཞི་བར་གཤེགས་ཀྱི་བར། ། རབ་ཏུ་ངོ་མཚར་རྣམ་ཐར་དཔག་མེད་རྣམས། །
མདོར་བསྡུས་འཆད་ལ་གུས་པས་མཉན་པར་བགྱིས། ། བྱང་ཆུབ་སེམས་ཀྱི་ཀླུ་དབང་སྤྱི་བོའི་སྟེང༌། ། ཡོན་ཏན་དཔག་མེད་རིན་ཆེན་རྒྱན་གྱིས་མཛེས། ། ཤེས་རབ་ཟག་མེད་ཡུམ་གྱི་རྒྱ་མཚོར་ཞུགས། ། དབང་འབྱོར་ཁྱོད་ལ་སྤྱི་བོས་ཕྱག་འཚལ་ལོ། ། བལྟམས་པའི་དུས་ན་འོད་ཀྱིས་འཇིག་རྟེན་ཁྱབ། ། ཡུམ་ལ་མ་གནོད་བདེ་བའི་རྣམ་པ་རྒྱས། ། མཁའ་འགྲོའི་དབང་པོ་དཔག་ཡས་མཁའ་ལ་འདུས། ། མི་མཆོག་ཁྱོད་ལ་སྤྱི་བོས་ཕྱག་འཚལ་ལོ། ། ཆོས་ཀྱི་མ་མོ་མ་བསླབ་ཁོང་དུ་ཆུད། །
གཞོན་ནུའི་དུས་ན་ཡོན་ཏན་ཐམས་ཅད་རྫོགས། ། མཁས་པ་དུ་མས་ཚོགས་ཀྱི་དབུས་སུ་བསྟོད། ། བློ་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། མི་ནས་མིར་གྱུར་སྐྱེ་བ་ཉི་ཤུ་ལྔར། ། འཇམ་པའི་དབྱངས་ཀྱིས་རྗེས་སུ་བཟུང་གྱུར་པས། ། བཟོ་དང་གསོ་བ་སྒྲ་ཚད་ནང་དོན་རིག ། མཚུངས་བྲལ་ཁྱོད་ལ་སྤྱི་བོས་ཕྱག་འཚལ་ལོ། ། སྲིད་པ་ཀུན་ཏུ་ལེགས་པར་སྦྱངས་པས་ན། ། རྨི་ལམ་ན་ཡང་ཆོས་ཀྱི་སྒོ་རྣམས་ཀུན། ། དགེ་བའི་བཤེས་ཀྱིས་དངོས་སུ་གདམས་པར་མཛད། །
རྣམ་དག་ཁྱོད་ལ་སྤྱི་བོས་ཕྱག་འཚལ་ལོ། ། ཟབ་མོའི་ལམ་གྱི་བྱིན་གྱིས་བརླབས་པའི་ཚེ། ། རྗེ་བཙུན་བླ་མ་འཇམ་པའི་དབྱངས་སུ་གཟིགས། ། སྐད་ཅིག་གཅིག་ལ་ཆོས་རྣམས་ཐུགས་སུ་ཆུད། ། ཐུགས་གྲོལ་ཁྱོད་ལ་སྤྱི་བོས་ཕྱག་འཚལ་ལོ། ། ཐབས་ཀྱི་ལམ་གྱིས་འབྱུང་བཞི་རབ་ཏུ་སྦྱངས། ། ངག་གི་བཟླས་པས་ཁྲོ་རྒྱལ་དངོས་སུ་གཟིགས། ། བླ་མའི་དྲིན་གྱིས་རྟོགས་པ་མཆོག་ཏུ་གྱུར། ། སྐྱོན་བྲལ་ཁྱོད་ལ་སྤྱི་བོས་ཕྱག་འཚལ་ལོ། ། རྟོག་གེ་ངན་པའི་རྒོལ་བ་ཐམས་ཅད་བཟློག །
རློམས་པས་ཁེངས་པའི་རྟོག་གེ་ཟིལ་གྱིས་གནོན། ། མཁས་པའི་གྲགས་པས་ས་སྟེང་ཐམས་ཅད་ཁྱབ། ། འཇིགས་བྲལ་ཁྱོད་ལ་སྤྱི་བོས་ཕྱག་འཚལ་ལོ། ། ཡོངས་སུ་འཛིན་པའི་རྟོག་པ་ཀུན་ཏུ་སྤོང༌། ། ཆོས་ཀྱི་སྦྱིན་པ་རྟག་ཏུ་ལྷུག་པར་གཏོང༌། ། གཞན་གྱི་དོན་ལ་བསྙེལ་བ་མི་མངའ་བའི། ། བརྩེ་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། གདུལ་བྱའི་དོན་དུ་བསྙུང་བའི་ཚུལ་བསྟན་ཚེ། ། འཇམ་པའི་དབྱངས་དང་བྱམས་མགོན་བློ་ལྡན་དང༌། ། ཞི་བ་ལྷ་དང་འཕགས་པ་ཀླུ་སྒྲུབ་ཀྱིས། །
བསྙུང་གསོལ་ཁྱོད་ལ་སྤྱི་བོས་ཕྱག་འཚལ་ལོ། ། བསམ་པ་དག་པའི་གདུལ་བྱ་འགའ་ཞིག་གིས། ། འཇམ་པའི་དབྱངས་སུ་མིག་གིས་མཐོང་གྱུར་ཅིང༌། ། འཕགས་པའི་ཡུལ་ནའང་གཏམ་དུ་དེ་ལྟར་གྲགས། ། ལྷུན་གྲུབ་ཁྱོད་ལ་སྤྱི་བོས་ཕྱག་འཚལ་ལོ། ། ཤིང་མོ་སྦྲུལ་གྱི་དབྱར་ཟླ་འབྲིང་པོ་དང༌། ། ལྕགས་ཕོ་ཁྱི་ཡི་སྟོན་ཟླ་ཐ་ཆུང་ཚེ། ། ལྕགས་མོ་ཕག་ལ་གཞན་དོན་འགྲོ་ཞེས་གསུངས། ། དུས་མཁྱེན་ཁྱོད་ལ་སྤྱི་བོས་ཕྱག་འཚལ་ལོ། ། མིག་འཕྲུལ་ལྟ་བུའི་ཏིང་འཛིན་ལ་གནས་ནས། །
བསྙུང་མི་མངའ་ཡང་གདུལ་བྱ་འགའ་ཞིག་གི ། སྒྲིབ་པ་སྦྱང་ཕྱིར་བསྙུང་བའི་ཚུལ་བསྟན་པའི། ། བསམ་ཡས་ཁྱོད་ལ་སྤྱི་བོས་ཕྱག་འཚལ་ལོ། ། ལེ་ལོ་ཅན་རྣམས་བརྩོན་པ་བསྐྱེད་པ་དང༌། ། སྐལ་དམན་རྣམས་ལ་དགེ་བ་སྤེལ་བའི་ཕྱིར། ། སྐུ་ཚེའི་འདུ་བྱེད་ཡང་ཡང་བྱིན་གྱིས་བརླབས། ། མངའ་བརྙེས་ཁྱོད་ལ་སྤྱི་བོས་ཕྱག་འཚལ་ལོ། ། གཞན་དོན་གཤེགས་པ་ཐུགས་ལ་འཁྲུངས་པའི་ཚེ། ། སེམས་མེད་ས་ཡང་རྣམ་པ་དྲུག་ཏུ་གཡོས། ། བྱ་རྣམས་ཀུན་ཀྱང་ཅ་ཅོ་དུ་མ་སྒྲོགས། །
བྱམས་ཆེན་ཁྱོད་ལ་སྤྱི་བོས་ཕྱག་འཚལ་ལོ། ། དཀྱིལ་འཁོར་སྒྲུབས་པའི་ཆོ་ག་མཛད་པའི་ཚེ། ། བླ་མ་རྣམས་དང་ཀྱཻ་ཡི་རྡོ་རྗེ་ཡི། ། དཀྱིལ་འཁོར་ལྷ་རྣམས་མངོན་སུམ་གཟིགས་པར་གྱུར། ། དབང་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། སྤྱན་རས་གཟིགས་ཀྱི་ཕྱག་གིས་དབུ་ལ་བྱུག ། རྗེ་བཙུན་སྒྲོལ་མ་ནམ་མཁའི་མཐོངས་སུ་བྱོན། ། འཇམ་དབྱངས་མགོན་པོ་ཡང་དང་ཡང་དུ་གཟིགས། ། ཁྱུ་མཆོག་ཁྱོད་ལ་སྤྱི་བོས་ཕྱག་འཚལ་ལོ། ། སྒྲ་དབྱངས་མི་ཟད་སྒྲོགས་པའི་རྒྱལ་པོ་དང༌། །
ཤཱཀྱ་སེངྒེ་སློབ་མར་བཅས་པ་སོགས། ། སྤྲུལ་པའི་དཀྱིལ་འཁོར་དུ་མ་ཡང་ཡང་གཟིགས། ། མི་ཕུལ་ཁྱོད་ལ་སྤྱི་བོས་ཕྱག་འཚལ་ལོ། ། རྗེ་བཙུན་མཐུ་སྟོབས་ནག་པོའི་ཞལ་སྔ་ནས། ། ཁྱོད་ནི་ཉི་མ་རྒྱལ་པོའི་བུར་གྱུར་ཚེ། ། དྲི་མ་མེད་དཔལ་སངས་རྒྱས་ཉིད་འགྱུར་ཞེས། ། ལུང་བསྟན་ཁྱོད་ལ་སྤྱི་བོས་ཕྱག་འཚལ་ལོ། ། གསང་བའི་གནས་ནི་ལྟ་བས་མི་མངོན་ཞིང༌། ། དབུ་ཡི་གཙུག་ཏོར་མཆོག་ཏུ་གསལ་པོར་འཕགས། ། སྨིན་མཚམས་མཛོད་སྤུ་ཁ་བ་དུང་ལྟར་འཁྱིལ། །
མཚན་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། རོལ་མོའི་སྒྲ་རྣམས་མཁའ་ལས་ཡང་ཡང་གྲགས། ། འཇའ་འོད་རྣམ་པའི་གདུགས་དང་བ་དན་འཕྱར། ། ལྷ་རྣམས་ཤུགས་ཀྱིས་ས་ཡང་རབ་ཏུ་གཡོས། ། ཉེར་ཞི་ཁྱོད་ལ་སྤྱི་བོས་ཕྱག་འཚལ་ལོ། ། བྱམས་པའི་སྟོབས་ཀྱིས་སྐྱེ་བོ་དཔག་མེད་འདུས། ། ལྷ་མིའི་མཆོད་པ་ཕུལ་དུ་བྱུང་བ་བརྙེས། ། སྐུ་གདུང་རིང་བསྲེལ་དད་ལྡན་རྟེན་དུ་བཞག ། ཕན་དགོངས་ཁྱོད་ལ་སྤྱི་བོས་ཕྱག་འཚལ་ལོ། ། སྐྱེ་བ་སྐྱེ་བ་རྣམས་སུ་ཡང་དང་ཡང༌། །
མཁས་པ་མཁས་པའི་ཚོགས་ལ་སྔོན་སྦྱངས་པས། ། ཚེ་འདིར་ལན་རེ་ཟུང་རེ་ཐོས་ཙམ་གྱིས། ། གཞུང་ལུགས་ཀུན་ཤེས་ཀུན་དགའ་རྒྱལ་མཚན་དཔལ། ། བཟང་པོའི་ཞབས་ལ་སྤྱི་བོས་ཕྱག་འཚལ་ལོ། ། དཔལ་ལྡན་ས་སྐྱ་པཎྜི་ཏ་ཆེན་པོའི་རྣམ་པར་ཐར་བ་མདོར་བསྡུས་ཏེ། རིགས་པར་སྨྲ་བ་ཡར་ཀླུངས་པ་ཡིས་སྦྱར། ཚར་གསུམ་མམ་གཅིག་བརྗོད་ལ། བཟླས་པ་བྱ་བ་ནི། ཆོས་རྗེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་དྷཱིཿདམར་སེར་གྱི་མཐར་མདུན་ནས་བརྩམས་ཏེ་གཡས་སྐོར་དུ་ཨོཾ་ཨ་ར་པ་ཙ་ན་ཞེས་པ་ཁ་དོག་དམར་སེར་གྱིས་བསྐོར་བ། དེ་ལས་འོད་ཟེར་འཕྲོས།
སེམས་ཅན་ཐམས་ཅད་ཀྱི་སྡིག་སྒྲིབ་དང་སྡུག་བསྔལ་ཐམས་ཅད་སྦྱངས། སངས་རྒྱས་བྱང་སེམས་ཐམས་ཅད་ཀྱི་ཐུགས་རྒྱུད་བསྐུལ། མཁྱེན་བརྩེ་ནུས་གསུམ་གྱི་བྱིན་རླབས་ཐམས་ཅད་འོད་ཟེར་གྱི་རྣམ་པར་སྤྱན་དྲངས། ཆོས་རྗེའི་ཐུགས་ཀའི་དྷཱིཿཡིག་སྔགས་ཕྲེང་དང་བཅས་པ་ལ་ཐིམ། དེ་ལས་འོད་ཟེར་དམར་སེར་གྱི་ཚོགས་བསམ་གྱིས་མི་ཁྱབ་པ་འཕྲོས། རང་གི་ལུས་ཀྱི་སྤྱི་གཙུག་ནས་རྐང་མཐིལ་གྱི་བར་ཐམས་ཅད་གང་བས་ནད་གདོན་སྡིག་སྒྲིབ་མི་ཤེས་པའི་མུན་པ་ཐམས་ཅད་སྦྱངས། བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེས་པར་གྱུར། ཅེས་དང་སྤྲོ་བསྡུའི་དམིགས་པ་དེ་ཡང་ཡང་གསལ་འདེབས་པ་དང་མ་བྲལ་བའི་ངང་ནས། ཨོཾ་ཨ་ར་པ་ཙ་ན་དྷཱིཿ ཞེས་ཐུན་རེ་ལ་བརྒྱ་སྟོང་ཁྲི་སོགས་ཅི་འགྲུབ་དང༌།
བསྙེན་པ་བྱེད་ན་འབུམ་ཕྲག་བརྒྱད་བཅུ་ཙམ་བཟླའོ། ། གང་ལྟར་ཡང་ཐུན་གྱི་རྗེས་སུ་འཇམ་མགོན་བླ་མ་ཉིད་ལ་མོས་གུས་དུང་བ་དང་བཅས་ཕྱོགས་བཅུ་དུས་གསུམ་མ་ཚིག་ལྷུག་གི་སྒོ་ནས་གསོལ་བ་འདེབས་པའམ། བསྡུ་ན།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་མཁྱེན་རབ་ཀྱི་བདག་པོ་འཕགས་པ་འཇམ་དཔལ་དང་དབྱེར་མ་མཆིས་པའི་ཆོས་རྗེ་ས་སྐྱ་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་སོགས་ཀྱིས་གསོལ་བ་བཏབ་པས། ཆོས་རྗེའི་དཔྲལ་བའི་ཨོཾ་ལས་བདུད་རྩི་དཀར་པོ་བབས། སྐུའི་ནང་བརྒྱུད་གདན་པདྨའི་ཡུ་བ་ལ་འཁྲིལ་ནས་རང་གི་དཔྲལ་བའི་ཨོཾ་ལ་ཐིམ། བུམ་པའི་དབང་ཐོབ། ལུས་ཀྱི་དྲི་མ་དག
དུས་གསུམ་སངས་རྒྱས་ཐམས་ཅད་ཀྱི་སྐུའི་དངོས་གྲུབ་ཐོབ། ཆོས་རྗེའི་མགྲིན་པའི་ཨཱཿལས་བདུད་རྩི་དམར་པོ་བབས། རང་གི་མགྲིན་པའི་ཨཱཿལ་ཐིམ། གསང་བའི་དབང་ཐོབ། ངག་གི་དྲི་མ་དག དུས་གསུམ་སངས་རྒྱས་ཐམས་ཅད་ཀྱི་གསུང་གི་དངོས་གྲུབ་ཐོབ། ཆོས་རྗེའི་ཐུགས་ཀའི་ཧཱུྃ་ལས་བདུད་རྩི་སྔོན་པོ་བབས། རང་གི་སྙིང་གའི་ཧཱུྃ་ལ་ཐིམ། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག
དུས་གསུམ་སངས་རྒྱས་ཐམས་ཅད་ཀྱི་ཐུགས་ཀྱི་དངོས་གྲུབ་ཐོབ། ཆོས་རྗེའི་གནས་གསུམ་གྱི་ཨོཾ་ཨཱཿཧཱུྃ་གསུམ་ལས་བདུད་རྩི་དཀར་དམར་སྔོ་གསུམ་འདྲེས་པ་འཇའ་ཚོན་གྱི་རྣམ་པ་ལྟ་བུ་བབས། རང་གི་སྒོ་གསུམ་ལ་ཐིམ། ལུས་ཀྱི་ནང་གང༌། དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་དག དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་དངོས་གྲུབ་ཐོབ། ཆོས་རྗེ་དེ་རང་གི་སྤྱི་བོའི་རྩ་དབུ་མའི་ནང་ནས་ཞུགས། དེ་མ་ཐག་ཚངས་བུག་གི་སྒོ་འགྲིགས། ལུས་གཞལ་ཡས་ཁང་དུ་གྱུར་པའི་ནང་དུ་སྙིང་པདྨ་འདབ་མ་སྟོང་ལྡན་གྱི་ཟེའུ་འབྲུ་ལ་ཟླ་བའི་དཀྱིལ་འཁོར་ཉ་གང་བའི་སྟེང་དུ་འཇའ་འོད་ཁ་དོག་སྣ་ཚོགས་པའི་གུར་གྱི་ནང་ན་དུས་རྟག་ཏུ་འབྲལ་བ་མེད་པར་བཞུགས་པར་གྱུར།
ཅེས་དང༌། ནང་གི་མཆོད་པ་ཕུལ་བར་བསམས་ལ། ཐོས་པ་རྒྱ་མཚོའི་མཆོད་ཡོན་ཀུན་ནས་འཁྱིལ། ། ཡོན་ཏན་མེ་ཏོག་ཚུལ་ཁྲིམས་བདུག་སྤོས་སྤྲིན། ། ཤེས་རབ་སྒྲོན་མེ་དད་པ་སྤོས་ཆུའི་མཚོ། ། ཏིང་འཛིན་བདུད་རྩིའི་ཞལ་ཟས་དམ་པ་དང༌། ། བསྟོད་དབྱངས་སྙན་པའི་སིལ་སྙན་སྒྲ་འབྱིན་ཞིང༌། ། ཀུན་ནས་སྙིང་བརྩེ་རྣམ་དཔྱོད་སྤོབས་པ་ཡི། ། གདུགས་དང་རྒྱལ་མཚན་བ་དན་བསྒྲེང་བ་ཡིས། ། བདག་ལུས་གཞལ་མེད་ཁང་བརྩེགས་རབ་བརྒྱན་ནས། །
སྙིང་གའི་ཆུ་སྐྱེས་ཐིག་ལེ་ཟླ་རྒྱས་ལ། ། བརྟན་པར་བཞུགས་པའི་ཆོས་རྗེ་མཆོད་བགྱིད་ཅིང༌། ། ངེས་པར་འདུན་པའི་ཡིད་ཀྱིས་གསོལ་བཏབ་པས། ། འགྲོ་བའི་བླ་མ་རྟག་ཏུ་མཉེས་གྱུར་ཅིག ། ས་སྐྱ་པཎ་ཆེན་རྟག་ཏུ་མཉེས་གྱུར་ཅིག ། ཅེས་བརྗོད་ལ་ཡང་དག་པའི་དོན་ལ་བློ་བཞག་པ་ནི་ལུས་གནད་དང་ལྡན་པས་ཆོས་རྗེའི་ཐུགས་དྡྷིཿཡིག་ཉི་མའི་མདོག་ཅན་དེ་ལ་ཤེས་པ་གཏད་ནས། ཆོས་རྗེའི་ཐུགས་དང་རང་སེམས་དབྱེར་མེད་རོ་གཅིག་ཏུ་འདྲེས་པ་བདེ་སྟོང་ཟུང་འཇུག་ཕྱག་རྒྱ་ཆེན་པོའི་ངང་ལ་རྟོག་པའི་བསྲེ་ལྷད་ཅིའང་མི་བྱ་བར་ཇི་ཙམ་གནས་ཀྱི་བར་དུ་མཉམ་པར་བཞག ཐུན་ལས་ལྡང་བར་འདོད་ན། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། །
མྱུར་དུ་བསྒྲུབས་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་བགྲོད་པར་ཤོག ། དེ་བཞིན་གཤེགས་པ་མི་འཁྲུགས་རྒྱལ་པོའི་ཞིང༌། ། ས་སྐྱ་པཎ་ཆེན་བྱང་ཆུབ་བརྙེས་པའི་གནས། ། མངོན་དགའི་ཞིང་དུ་བདག་ཅག་དཔོན་སློབ་རྣམས། ། ཚེ་འདི་འཕོས་མ་ཐག་ཏུ་སྐྱེ་བར་ཤོག ། དེ་ནས་བདེ་བ་ཅན་སོགས་ས་སྐྱ་པའི། ། རྗེ་བཙུན་གོང་མ་བཞུགས་པ་དག་པའི་ཞིང༌། ། མང་དུ་བགྲོད་ནས་སྤང་རྟོགས་མྱུར་རྫོགས་ཏེ། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག །
སེམས་ཅན་ནད་པ་ཇི་སྙེད་པ། ། མྱུར་དུ་ནད་ལས་ཐར་གྱུར་ཅིག ། འགྲོ་བའི་ནད་ནི་མ་ལུས་པ། ། རྟག་ཏུ་འབྱུང་བ་མེད་པར་ཤོག ། ཕྱོགས་རྣམས་ཀུན་ན་ལུས་དང་སེམས། ། སྡུག་བསྔལ་ནད་པ་ཇི་སྙེད་པ། ། དེ་དག་བདག་གི་བསོད་ནམས་ཀྱིས། ། བདེ་དགའ་རྒྱ་མཚོ་ཐོབ་པར་ཤོག ། ཕྱོགས་བཅུའི་སེམས་ཅན་གང་རྣམས་ཇི་སྙེད་པ། ། དེ་དག་རྟག་ཏུ་ནད་མེད་བདེ་བར་གྱུར། །
འགྲོ་བ་ཀུན་གྱི་ཆོས་ཀྱི་དོན་རྣམས་ནི། ། མཐུན་པར་གྱུར་ཅིང་རེ་བའང་འགྲུབ་པར་ཤོག ། བྱང་ཕྱོགས་སྐྱོང་བའི་སྐྱོབ་པ་མཆོག་གྱུར་པ། ། མཁས་གྲུབ་རྒྱ་མཚོས་ཡོངས་སུ་གང་བའི་གནས། ། གངས་རིའི་ཁྲོད་འདིར་བསྟན་པ་གསལ་མཛད་པ། ། ས་སྐྱ་པ་ཡི་བསྟན་པ་རྒྱས་གྱུར་ཅིག ། གངས་ཅན་བོད་ཀྱི་ལྟེ་བ་རྡོ་རྗེ་གདན། ། དཔལ་ལྡན་ས་སྐྱའི་ཆོས་སྲིད་རྒྱས་གྱུར་ཅིག ། སྤྲུལ་པའི་གདུང་བརྒྱུད་རྒྱུན་ཆད་མེད་པ་དང༌། ། ཀུན་ཀྱང་ཕྲིན་ལས་ནམ་མཁའ་མཉམ་པར་ཤོག །
འགྲོ་བའི་བླ་མ་ཆོས་རྗེ་པཎྜི་ཏ། ། མཁྱེན་རབ་དབང་ཕྱུག་རྗེ་བཙུན་འཇམ་པའི་དབྱངས། ། རྒྱལ་བ་གཉིས་པ་དཔལ་ལྡན་ས་སྐྱ་པའི། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་སོགས་བཀྲ་ཤིས་བྱའོ། ། ཞེས་འཇམ་མགོན་ས་སྐྱ་པཎྜི་ཏ་ལ་བརྟེན་པའི་འཇམ་དབྱངས་བླ་མའི་རྣལ་འབྱོར་ཉམས་སུ་ལེན་པའི་ཚུལ་འདིའང༌། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བླ་མ་གོང་མ་རྣམས་ཀྱི་གསུང་རབ་ནས་བྱུང་བ་བཞིན་ལ། རང་གི་རྒྱུན་དུ་ཉམས་སུ་ལེན་ཚུལ་ཇི་ལྟ་བ་བཞིན་བཅོས་བསླད་མེད་པར་སྦྱར་བ་འདི་ཡི་གསོལ་འདེབས་དང༌། སྨོན་ལམ་རྣམས་འདི་དང་འབྲེལ་ཆགས་གང་ཡིན་རང་གི་བློས་དཔྱད་ནས་བྱ་བ་ཡིན་ལ་ངེས་སྦྱར་མི་དགོས་ཤིང༌། ཡིག་རྙིང་རྣམས་ནས་ཉིན་མོ་སྤྱི་བོ་དང་མཚན་མོ་སྙིང་གར་བསྒོམས་ནས་བཟླས་པ་བྱེད་མི་བྱེད་འདམ་ཀ་མཛད་ཀྱང་གོང་གི་དེས་མ་འཐུས་པ་ཅིའང་མེད་པས་འདི་བཞིན་ཉམས་སུ་བླངས་ན་གནས་སྐབས་སུ་ལས་བཞིའི་ཕྲིན་ལས་ཐོགས་མེད་དུ་འགྲུབ་ཅིང་མཐར་ཐུག་ཆོས་རྗེ་ཉིད་ཀྱི་གོ་འཕང་ཐོབ་པར་གདོན་མི་ཟའོ།། །།
སརྦ་དཱ་ཀ་ལྱཱ་ཎཾ་མངྒ་ལ་བྷ་བ་ཏུ།། །། ༄༅། །སྒྲོལ་དཀར་ཡིད་བཞིན་འཁོར་ལོའི་བླ་མ་བརྒྱུད་པའི་གསོལ་འདེབས་བཞུགས་སོ།། ༈ དཔལ་ལྡན་རྩ་བའི་བླ་མ་རིན་པོ་ཆེ། ། བདག་གི་སྤྱི་བོར་པདྨའི་གདན་ཞུགས་ནས། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། ཐུབ་པའི་དབང་པོ་རྗེ་བཙུན་སྒྲོལ་མའི་ཞབས། ། ངག་དབང་གྲགས་པ་རྡོ་རྗེ་གདན་པ་དང༌། ། བ་རི་ལོ་ཙཱ་གྲུབ་ཆེན་གླེ་ནག་པར། ། གསོལ་བ་འདེབས་སོ་ཚེ་ཡི་དངོས་གྲུབ་སྩོལ། །
བཤེས་གཉེན་སྒྲེ་པ་མཉམ་མེད་སྒམ་པོ་པ། ། སྒོམ་ཚུལ་ཤེས་རབ་བྱང་ཆུབ་འདུལ་འཛིན་ཞབས། ། འབྲི་གུང་གླིང་པ་དམ་ཆོས་གླིང་པ་ལ། ། གསོལ་བ་འདེབས་སོ༴ ། ཆོས་ཀྱི་ཚུལ་ཁྲིམས་མཉམ་མེད་ལྷ་ལུང་པ། ། ཐོག་གནས་པ་དང་ཆོས་ཀྱི་དབང་ཕྱུག་ཞབས། ། སྐྱེ་དགུའི་འདྲེན་མཆོག་བྱང་ཆུབ་བཟང་པོ་ལ། ། གསོལ་བ་འདེབས་སོ༴ ། ཐམས་ཅད་མཁྱེན་པ་བཀྲ་ཤིས་རྣམ་རྒྱལ་ཞབས། ། བསོད་ནམས་ལྷ་དབང་དཔལ་ལྡན་རྒྱལ་མཚན་དང༌། །
མཁས་གྲུབ་དབང་པོ་རྗེ་བཙུན་ཕྲིན་ལས་པར། ། གསོལ་བ་འདེབས་སོ༴ ། ཚར་ཆེན་རྗེ་དང་འཇམ་དབྱངས་མཁྱེན་བརྩེའི་ཞབས། ། བསླབ་གསུམ་རྒྱལ་མཚན་དབང་ཕྱུག་རབ་བརྟན་དང༌། ། བསོད་ནམས་མཆོག་ལྡན་བསོད་ནམས་མཆོག་གྲུབ་ལ། ། གསོལ་བ་འདེབས་སོ༴ ། ༼མཁྱེན་རབ་བྱམས་པ་རྨོར་ཆེན་གནས་གསར་བ། ། ཀུན་དགའ་བློ་གྲོས་ཀུན་དགའ་མཁས་གྲུབ་དབང༌། ། རིགས་ཀུན་ཁྱབ་བདག་ཀུན་དགའ་བསྟན་འཛིན་ལ། ། གསོལ་བ་འདེབས་སོ༴ །
ཡིད་བཞིན་འཁོར་ལོ་ངུར་སྨྲིག་གར་གྱི་རོལ། ། མཁྱེན་བརྩེའི་དབང་པོ་ཐུགས་སྲས་དྷྭ་ཛའི་མཚན། ། མཁན་ཆེན་དཔལ་ཆོས་ཤར་ཆེན་འཇམ་དབྱངས་རྗེ། ། གསོལ་བ་འདེབས་སོ༴ །༽ ༼ཀུན་དགའ་བསྟན་འཛིན་མཁྱེན་བརྩེའི་དབང་པོ་ལ། ། གསོལ་བ་འདེབས་སོ༴ ། བློ་གྲོས་རྒྱལ་མཚན་བློ་གཏེར་དབང་པོ་དང༌། ། ཀུན་སྤངས་ཆེན་པོ་ཆོས་ཀྱི་ཉི་མ་རྗེ། ། རིགས་ཀུན་ཁྱབ་བདག་གཞན་ཕན་སྙིང་པོ་ལ། ། གསོལ་བ་འདེབས་སོ་ཚེ་ཡི་དངོས་གྲུབ་སྩོལ། །༽
རྒྱལ་བའི་ཡུམ་མཆོག་རྗེ་བཙུན་བཅོམ་ལྡན་མ། ། ཡིད་བཞིན་འཁོར་ལོའི་སྐུ་ཡི་སྣང་བརྙན་ནི། ། བློ་མཚོར་ཤར་བའི་མོད་ནས་འཆི་བདག་བདུད། ། མིང་གི་མཐར་བྱས་འཆི་མེད་འགྲུབ་པར་ཤོག ། སྙིང་དབུས་ཟླ་བའི་འཁོར་ལོར་ཡིག་འབྲུར་བཅས། ། འཆི་མེད་བདུད་རྩིའི་ཟིལ་དངར་འབབས་པ་ཡིས། ། ལུས་ཀུན་ཕྱུར་བུར་གཏམས་པའི་དགའ་སྟོན་གྱིས། ། འཆི་མེད་ཚེ་ཡི་དངོས་གྲུབ་འགྲུབ་པར་ཤོག ། འོད་ཟེར་དྲུག་སྦྲགས་ལྡན་པའི་སྲུང་འཁོར་ནི། ། ཨུཏྤལ་གསར་པས་བར་མཚམས་ཀུན་ཁྱབ་པ། །
སྲ་བརྟན་རྡོ་རྗེའི་རང་བཞིན་བསྒོམས་པ་ཡིས། ། མི་མཐུན་ཕྱོགས་ལས་རྣམ་པར་རྒྱལ་བར་ཤོག ། ཅེས་པ་འདི་ཡང་བནྡེ་བློ་གསལ་གྱིས་སྦྱར་བ་བཀྲ་ཤིས་པར་གྱུར་ཅིག གོང་གི་བརྒྱུད་པའི་ཁ་སྐོང་ཚར་ཆེན་མན་མཉྫུ་གྷོ་ཥས་སྦྱར་བ་དགེའོ།། །། ༄༅། །སྒྲོལ་དཀར་ཡིད་བཞིན་འཁོར་ལོའི་ཚེ་ཁྲིད་ཟླ་བའི་ཆུ་རྒྱུན་གྱི་ཉམས་ལེན་སྙིང་པོར་བསྡུས་པ་ནག་འགྲོས་བཀླགས་ཆོག་ཏུ་བཀོད་པ་བཞུགས་སོ།། ༈ །ན་མོ་གུ་རུ་ཨཱརྻ་ཏཱ་ཡེ། ཟླ་ཤེལ་པདྨོ་བཞད་པའི་ལྟེ་བ་ལས། ། ཟླ་བ་ཞུན་མའི་ཡིད་འཕྲོག་ལང་ཚོ་ཅན། ། ཟླ་ཤེལ་མཐོང་བས་དགའ་བདེའི་དཔལ་སྟེར་མས། ། ཟླ་བའི་ཆུ་རྒྱུན་བདུད་རྩིས་རིང་དུ་སྐྱོངས། །
རྗེ་བཙུན་བཅོམ་ལྡན་འདས་མ་སྒྲོལ་དཀར་ཡིད་བཞིན་འཁོར་ལོའི་སྒོ་ནས་ཚེ་སྒྲུབ་པར་བྱེད་པའི་ཐབས་ཆེས་ཟབ་པ་ཚེ་ཁྲིད་ཟླ་བའི་ཆུ་རྒྱུན་དུ་གྲགས་པའི་ཉམས་ལེན་སྙིང་པོར་བསྡུས་ཏེ་རྒྱུན་དུ་ཉམས་སུ་ལེན་འདོད་པས། བདེ་བའི་སྟན་ལ་བསམ་གཏན་གྱི་འདུག་སྟངས་ཀྱིས་འདུག་སྟེ། སྐྱབས་ཡུལ་ཞིང་ཁམས་ཡོངས་སུ་དག་པའི་དབུས་སུ་ཡེ་ཤེས་ཀྱི་སྣང་བ་ལས་གྲུབ་པའི་དཔག་བསམ་གྱི་ཤིང་གི་སྡོང་པོའི་སྟེང་པདྨ་འདབ་མ་བཞི་པའི་དབུས་སུ་རྩ་བའི་བླ་མ་འོད་དཔག་མེད་ཀྱི་རྣམ་པ་ཅན་ལ་བརྒྱུད་པའི་བླ་མས་བསྐོར་བ། མདུན་གྱི་འདབ་མ་ལ་སྒྲོལ་དཀར་སོགས་ཡི་དམ། གཡས་སུ་སངས་རྒྱས་ཐུབ་པའི་དབང་པོ་སོགས་སྤྲུལ་སྐུའི་རྣམ་པ། རྒྱབ་ཏུ་གསུང་རབ་པུསྟི་བརྩེགས་པ། གཡོན་དུ་ཉེ་བའི་སྲས་བརྒྱད་སོགས་དགེ་འདུན། གཞན་ཡང་སྐྱབས་ཡུལ་རྣམས་ཀྱིས་དཔག་བསམ་ཤིང་གི་ཡལ་ག་ལོ་མ་མེ་ཏོག་གི་ཁྲོད་ཐམས་ཅད་གང་བ་ལ་དམིགས་ནས་བདག་གཞན་ཐམས་ཅད་ལུས་ངག་ཡིད་གསུམ་འཇུག་པ་གཅིག་ཏུ་དྲིལ་ནས། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ།
དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས༴ ། དམ་པའི་ཆོས༴ ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཉེར་གཅིག་སོགས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ལན་གཅིག སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཚེ་སྦྱིན་ཡིད་བཞིན་འཁོར་ལོའི་སྒོམ་བཟླས་ཉམས་སུ་བླང་བར་བགྱིའོ། །
ལན་གསུམ། རང་སྐད་ཅིག་གིས་རྗེ་བཙུན་མར་གསལ་བའི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཏཱྃ་ཡིག་དཀར་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་མ་ལ་བླ་མ་འོད་དཔག་མེད་ཀྱིས་དབུར་བརྒྱན་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ན་མོ་གུ་རུ་བྷྱཿ ན་མ་ཨཱརྻཱ་ཏཱ་རེ་ས་པ་རི་ཝཱ་རེ་བྷྱཿ ཞེས་པས་ཕྱག་བྱ། ཨོཾ་ཨཱརྻཱ་ཏཱ་རེ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ།
དྷཱུ་པེ། ཨཱ་ལོ་ཀེ ། གནྡྷེ། ནཻ་ཝི་དྱེ། ཤཔྡ་ཨཱཿཧཱུྃ། ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། བར་ལན་གསུམ་གྱིས་སྡོམ་པ་བཟུང༌།
སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷ་ཝ་ཤུདྡྷོ྅ཧཾ། སྟོང་པར་གྱུར། སྟོང་པའི་ངང་ལས་པྃ་ལས་པདྨ་དཀར་པོ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་རྣམ་ཤེས་ཀྱི་ངོ་བོ་ཏཱྃ་ཡིག་དཀར་པོ། དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་རྗེ་བཙུན་མ་སྒྲོལ་མ་ཡིད་བཞིན་གྱི་འཁོར་ལོ་སྐུ་མདོག་སྟོན་ཀའི་ཟླ་བ་ལྟར་དཀར་ཞིང་ནོར་བུ་ཆུ་ཤེལ་དྲི་མ་མེད་པ་ལྟར་དྭངས་ཤིང་འོད་འཕྲོ་བ། ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། ལང་ཚོ་བཅུ་དྲུག་ལོན་པའི་ན་ཚོད་ཅན། ཕྱག་གཡས་མཆོག་སྦྱིན་གྱི་ཕྱག་རྒྱ་མཛད་པ། གཡོན་པས་ཨུཏྤ་ལ་དཀར་པོའི་ཡུ་བ་མཐེབ་སྲིན་གྱིས་ཐུགས་ཀར་བཟུང་བའི་འདབ་མ་སྙན་གྱི་ཐད་ཀར་དུས་གསུམ་གྱི་སངས་རྒྱས་མཚོན་པའི་བརྡར་རྩ་བ་གཅིག་ལ་རྩེ་མོ་གསུམ་དུ་གྱེས་པའི་དབུས་ཀྱི་མེ་ཏོག་ཁ་ཕྱེ་བ། གཡས་འབྲས་བུ། གཡོན་གང་བུའི་རྣམ་པར་ཡོད་པ། དབུ་སྐྲ་མཐོན་མཐིང་རལ་པའི་ཟུར་ཕུད་ལྟག་པར་བཅིངས་ཤིང་ལན་བུ་རིང་དུ་འཕྱང་བ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ།
དར་སྣ་ཚོགས་ཀྱི་སྟོད་གཡོགས་དང་དར་དམར་པོའི་ཤམ་ཐབས་ཅན། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཕྱག་ཞབས་ཀྱི་མཐིལ་རྣམས་ལ་སྤྱན་རེ་རེ་སྟེ་ཡེ་ཤེས་ཀྱི་སྤྱན་བདུན་མངའ་བ། ཟླ་བའི་རྒྱབ་ཡོལ་དང་འོད་ཀོར་ཅན། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་མ་སྒྲོལ་མ་དཀར་མོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲང༌། ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་འཕྲོས། དབང་གི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་སྤྱན་དྲང༌། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག
ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན་པར་ བསམ། ཨོཾ་ཨཱརྻཱ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ་ ནས། ཤཔྡའི་ བར་གྱིས་མཆོད། འཁོར་བ་ལས་སྒྲོལ་ཏཱ་རེ་མ། ། ཏུཏྟཱ་རེ་ཡིས་འཇིགས་བརྒྱད་སྒྲོལ། ། ཏུ་རེས་ན་བ་རྣམས་ལས་སྒྲོལ། ། སྒྲོལ་མ་ཡུམ་ལ་ཕྱག་འཚལ་ལོ། ། པདྨ་དཀར་པོའི་དབུས་གནས་པའི། ། ཟླ་བའི་གཟུགས་ཀྱི་གདན་སྟེང་དུ། ། རྡོ་རྗེ་སྐྱིལ་ཀྲུང་བཅས་མཛད་མ། །
མཆོག་སྦྱིན་མ་ལ་ཕྱག་འཚལ་ལོ། ། སྟོན་ཀའི་ཟླ་བའི་མདངས་འདྲ་ཞིང༌། ། ཟླ་བ་ལ་ནི་རྒྱབ་བརྟེན་མ། ། རྒྱན་རྣམས་ཐམས་ཅད་ཡོངས་སུ་རྫོགས། ། ཨུཏྤལ་བསྣམས་ལ་ཕྱག་འཚལ་ལོ། ། བཅུ་དྲུག་ལོ་ལོན་ལུས་དང་ལྡན། ། རྫོགས་སངས་རྒྱས་ཀུན་དེ་ཡི་སྲས། ། འདོད་སྦྱིན་སྐུ་ནི་འཆང་བའི་ཡུམ། ། འཕགས་མ་སྒྲོལ་མར་ཕྱག་འཚལ་ལོ། ། འཁོར་ལོ་དཀར་པོ་འོད་ཟེར་དཀར། །
རྩིབས་བརྒྱད་ལ་ནི་ཡི་གེ་བརྒྱད། ། ཡོངས་སུ་བསྐོར་བའི་རྣམ་པ་ཅན། ། འཁོར་ལོ་ཅན་ལ་ཕྱག་འཚལ་ལོ། ། ཞེས་པས་བསྟོད། ལྷའི་སྐུ་སྣང་སྟོང་དབྱེར་མེད་ལ་སེམས་གཏད་དེ་ཇི་ཙམ་གནས་ཀྱི་བར་དུ་མཉམ་པར་བཞག དེ་ནས་བཟླས་པ་བྱ་བར་འདོད་པས། རང་གི་སྙིང་གར་ཟླ་བའི་རང་བཞིན་གྱི་འཁོར་ལོ་དཀར་པོ་རྩིབས་བརྒྱད་པ་མུ་ཁྱུད་ལྔ་དང་ལྡན་པའི་ལྟེ་བར་ཏཱྃ་ཡིག་དཀར་པོ། དེའི་མཐའ་སྐོར་དུ། མ་མ་ཨཱ་ཡུཿཔུཎྱེ་ཛྙཱ་ན་པུཥྚིཾ་ཀུ་རུ་ཞེས་པས་བསྐོར་བ། དེའི་མདུན་དུ་ཨོཾ།
རྒྱབ་ཏུ་ཧཱ། རྩིབས་བརྒྱད་ལ་མདུན་ནས་བརྩམས་ཏེ་གཡས་སྐོར་དུ། ཏཱ་རེ་ཏུཏྟཱ་རེ་ཏུ་རེ་སྭཱ། ཞེས་པའི་ཡིག་འབྲུ་རེ་ཡོད་པ། དེའི་ཕྱི་རོལ་གྱི་མུ་ཁྱུད་ནང་མ་ལ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཿ ཞེས་པ་གཡོན་སྐོར་དུ་ཡོད་པ། དེ་ཕྱི་རོལ་གྱི་མུ་ཁྱུད་ལ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵཿ ཞེས་པ་གཡས་སྐོར་དུ་ཡོད་པ། དེའི་ཕྱི་རོལ་གྱི་མུ་ཁྱུད་ལ། ཡེ་དྷརྨཱ་ཧེ་ཏུ་པྲ་བྷཱ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མཧཱ་ཤྲ་མ་ཎ། ཞེས་པ་གཡས་སྐོར་དུ་ཡོད་པ། དེའི་ཕྱི་རོལ་གྱི་མུ་ཁྱུད་ལ་རྡོ་རྗེ་སྔོན་པོའི་ཕྲེང་བས་བསྐོར་བ། དེའི་ཕྱི་རོལ་དུ་འོད་ཟེར་སྣ་ལྔའི་ཕྲེང་བ་གཡས་སྐོར་དུ་ཡོད་པར་བསམ། དེ་ནས།
སྤྱི་བོའི་བླ་མ་འོད་དཔག་མེད་ཡོངས་སུ་གྱུར་པ་ལས། མགོན་པོ་ཚེ་དང་ཡེ་ཤེས་དཔག་ཏུ་མེད་པ་སྐུ་མདོག་དཀར་ལ་དམར་བའི་མདངས་ཆགས་པ། ཞལ་གཅིག་ཕྱག་གཉིས་ཀྱིས་གསེར་གྱི་བུམ་པ་འཆི་མེད་བདུད་རྩིའི་ཆུ་རྒྱུན་གྱིས་གང་བ་མཉམ་གཞག་གི་སྟེང་ན་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རང་ཉིད་ཀྱི་ཕྱི་རོལ་ཏུ་འཁོར་ལོ་དཀར་པོ་རྩིབས་བརྒྱད་པ་སྦུབས་ཅན་ཞྭ་ཐེབ་ཁ་སྦྱར་བ་ལྟ་བུ་གཡས་སྐོར་དུ་འཁོར་བ་མེ་དཔུང་འབར་ཞིང་འཁྲུགས་པས་གདོན་བགེགས་གནོད་བྱེད་ཐམས་ཅད་བྱ་སྒྲོ་མགར་གྱི་སོལ་མལ་དུ་བབས་པ་ལྟར་གཞོབ་ཐུལ་ཐུལ་ཚིག་པར་གྱུར་པར་བསམ། ཡང་སྙིང་གའི་ཏཱྃ་ཡིག་སྔགས་ཕྲེང་དང་བཅས་པ་ལས་འོད་ཟེར་དཀར་པོ་ཟླ་བ་སྟོང་དུས་ཅིག་ཏུ་ཤར་བ་ལྟ་བུ་འཕྲོས། ལུས་ཀྱི་ནང་ཐམས་ཅད་གང༌། ནད་གདོན་སྡིག་སྒྲིབ་ཐམས་ཅད་བྱང་ཞིང་དག བ་སྤུའི་བུ་ག་ནས་ཕྱིར་འཕྲོས།
འཁོར་ལོའི་ཕྱི་རོལ་འདོམ་གང་ཙམ་དུ་འོད་དཀར་པོའི་གུར་ཁང་དུ་གྱུར། ཞི་བའི་ཕྲིན་ལས་ཐམས་ཅད་འགྲུབ་པར་གྱུར་ པར་བསམ། ཡང་སྙིང་གའི་སྔགས་ཕྲེང་ལས་འོད་ཟེར་སེར་པོ་གསེར་ཞུན་མ་ལྟ་བུ་འཕྲོས། ལུས་ཀྱི་ནང་ཐམས་ཅད་གང༌། ཚེ་དང་བསོད་ནམས་དང་ཡེ་ཤེས་ཐམས་ཅད་རྒྱས་པར་བྱས། བ་སྤུའི་བུ་ག་ནས་ཕྱིར་འཕྲོས། འོད་དཀར་པོའི་གུར་ཁང་གི་ཕྱི་རོལ་འདོམ་གང་ཙམ་དུ་འོད་སེར་པོའི་གུར་ཁང་དུ་གྱུར། རྒྱས་པའི་ཕྲིན་ལས་ཐམས་ཅད་འགྲུབ་པར་གྱུར་ པར་བསམ། ཡང་སྙིང་གའི་སྔགས་ཕྲེང་ལས་འོད་ཟེར་དམར་པོ་བྱི་རུའི་མདོག་ལྟ་བུ་འཕྲོས། ལུས་ཀྱི་ནང་ཐམས་ཅད་གང༌།
བརྟན་གཡོ་སྣོད་བཅུད་ཐམས་ཅད་དབང་དུ་བསྡུས། བ་སྤུའི་བུ་ག་ནས་ཕྱིར་འཕྲོས། འོད་སེར་པོའི་གུར་ཁང་གི་ཕྱི་རོལ་འདོམ་གང་ཙམ་དུ་འོད་དམར་པོའི་གུར་ཁང་དུ་གྱུར། དབང་གི་ཕྲིན་ལས་ཐམས་ཅད་འགྲུབ་པར་གྱུར་ པར་བསམ། ཡང་སྙིང་གའི་སྔགས་ཕྲེང་ལས་འོད་ཟེར་མཐིང་ག་འཕྲོས། ལུས་ཀྱི་ནང་ཐམས་ཅད་གང༌། མི་མཐུན་པའི་ཕྱོགས་ཐམས་ཅད་ཚར་བཅད། བ་སྤུའི་བུ་ག་ནས་ཕྱིར་འཕྲོས། འོད་དམར་པོའི་གུར་ཁང་གི་ཕྱི་རོལ་འདོམ་གང་ཙམ་དུ་འོད་མཐིང་གའི་གུར་ཁང་དུ་གྱུར། དྲག་པོའི་ཕྲིན་ལས་ཐམས་ཅད་འགྲུབ་པར་གྱུར་ པར་བསམ།
ཡང་སྙིང་གའི་སྔགས་ཕྲེང་ལས་འོད་ཟེར་ལྗང་གུ་མརྒད་ཞུན་མའི་མདོག་ལྟ་བུ་འཕྲོས། ལུས་ཀྱི་ནང་ཐམས་ཅད་གང༌། མཆོག་དང་ཐུན་མོང་གི་དངོས་གྲུབ་ཐམས་ཅད་གཅིག་ཆར་དུ་འགྲུབ་པར་བྱས། བ་སྤུའི་བུ་ག་ནས་ཕྱིར་འཕྲོས། འོད་མཐིང་གའི་གུར་ཁང་གི་ཕྱི་རོལ་འདོམ་གང་ཙམ་དུ་འོད་ལྗང་གུའི་གུར་ཁང་དུ་གྱུར། ཕྲིན་ལས་ཐམས་ཅད་འགྲུབ་པར་གྱུར་ པར་བསམ། ཡང་སྙིང་གའི་སྔགས་ཕྲེང་ལས་འོད་ཟེར་མཆིན་ཁ་འཕྲོས། ལུས་ཀྱི་ནང་ཐམས་ཅད་གང༌། དངོས་གྲུབ་ཐམས་ཅད་བརྟན་པར་བྱས། བ་སྤུའི་བུ་ག་ནས་ཕྱིར་འཕྲོས།
འོད་ལྗང་གུའི་གུར་ཁང་གི་ཕྱི་རོལ་འདོམ་གང་ཙམ་དུ་འོད་མཆིན་ཁའི་གུར་ཁང་དུ་གྱུར། བྱིན་རླབས་དང་ཕྲིན་ལས་ཐམས་ཅད་བརྟན་པར་གྱུར་ པར་བསམ། འོད་ཀྱི་གུར་ཁང་དྲུག་པོ་ཐམས་ཅད་ཀྱང་དབྱིབས་སྒོ་ངའི་རྣམ་པ་ལྟ་བུ་དུམ་བུ་གཅིག་ཏུ་གྱུར་པ་སྲ་ཞིང་མཁྲེགས་པ། བསྐལ་པའི་རླུང་གིས་ཀྱང་གཞིག་པར་མི་ནུས་པ། བར་མཚམས་ཐམས་ཅད་ཨུཏྤལ་སྔོན་པོ་མེ་ཏོག་ཁ་ཕྱེ་མ་ཐག་པ་གསར་ཞིང་མཉེན་ལྕུག་དང་ལྡན་པས་བུན་ལོང་གིས་གཏམས་པར་གྱུར་ པར་བསམ། རང་ཉིད་རྗེ་བཙུན་མར་གསལ་བ་ནས་བཟུང་འོད་ཟེར་མཆིན་ཁའི་གུར་ཁང་གི་བར་དུ་སེམས་འཛིན་ཅིང༌། སྣང་སྟོང་གི་ངང་དུ་མཉམ་པར་འཇོག དེ་བཞིན་དུ་ཕྱི་ནས་རིམ་བཞིན་དུ་ཐུགས་ཀའི་ཏཱཾ་ཡིག་གི་བར་དུ་སེམས་འཛིན་ཅིང་སྣང་སྟོང་དབྱེར་མེད་ཀྱི་ངང་དུ་མཉམ་པར་འཇོག དེ་ནས་སྤྱི་བོའི་ཚེ་དཔག་མེད་ཀྱི་ཐུགས་ཀའི་ཧྲཱིཿལས་འོད་ཟེར་ཕྱོགས་བཅུར་འཕྲོས་པས་སྣོད་བཅུད་འཁོར་འདས་ཀྱིས་བསྡུས་པའི་ཚེ་དང་བསོད་ནམས་ཐམས་ཅད་འོད་ཟེར་གྱི་རྣམ་པར་བསྡུས་ཏེ་བུམ་ནང་དུ་སོང་བས་འཆི་མེད་བདུད་རྩིའི་ཆུ་རྒྱུན་དུ་གྱུར། དེ་ཉིད་གྱེན་དུ་འཕྱུར་ཞིང་ཁ་ནས་ལུད་པས་རང་གི་སྤྱི་བོ་ཚངས་པའི་བུ་ག་ནས་ཞུགས་ལུས་ཀྱི་ནང་ཐམས་ཅད་གང་བས་ནད་གདོན་སྡིག་སྒྲིབ་དུས་མ་ཡིན་པའི་འཆི་བའི་འཇིགས་པ་ཐམས་ཅད་སྦྱངས་འཆི་མེད་ཚེ་ཡི་དངོས་གྲུབ་ཐོབ་པར་གྱུར་པར་བསམས་ལ།
རླུང་བུམ་པ་ཅན་ཉེར་གཅིག་གམ་བདུན་ནམ་གསུམ་གྱི་བར་དུ་འཛིན། དེ་ནས་ཐུགས་ཀའི་འཁོར་ལོ་སྔགས་ཕྲེང་དང་བཅས་པ་ལས་ཀྱང་འཆི་མེད་བདུད་རྩིའི་ཟིལ་དངར་གྱི་རྒྱུན་དང་འོད་ཟེར་དཀར་པོ་སྔགས་ཀྱི་སྒྲ་སྒྲོགས་པའི་ཚོགས་དཔག་ཏུ་མེད་པ་འཕྲོས། རང་གི་ལུས་ཀྱི་སྤྱི་གཙུག་ནས་རྐང་མཐིལ་གྱི་བར་ཐམས་ཅད་མེར་གྱིས་ཁེངས་པས་ནད་གདོན་སྡིག་སྒྲིབ་དུས་མ་ཡིན་པའི་འཆི་བའི་འཇིགས་པ་ཐམས་ཅད་བྱང་ཞིང་དག འཆི་མེད་ཚེའི་དངོས་གྲུབ་ཐོབ། ལུས་ཀྱི་བ་སྤུའི་བུ་ག་ཐམས་ཅད་ཀྱང་བདུད་རྩིའི་ཟིལ་པ་ཕྲམ་མེར་ཡོད་པར་གྱུར་པར་བསམས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུཿཔུཎྱེ་ཛྙཱ་ན་པུཥྚིཾ་ཀུ་རུ་སྭཱཧཱ། ཞེས་པ་ཅི་ནུས་བཟླ། དམིགས་པ་ནམ་མི་གསལ་བའི་དུས་སྙིང་གའི་འཁོར་ལོ་སྔགས་ཕྲེང་དང་བཅས་པ་ལས་བདུད་རྩི་འབེབས་ཤིང་འོད་ཟེར་སྤྲོ་བསྡུའི་ཚིག་གོང་བཞིན་བརྗོད་ལ། སྔགས་དང་དམིགས་པ་སྤྲད་དེ་ཡེ་མ་ཡེངས་པར་བཟླས་པའི་རྗེས་སུ་སྔར་ལྟར། ཨོཾ་ཨཱརྻཱ་ཏཱ་རེ་ས་པ་རི་ཝཱ་ར་ཨརྒྷཾ་ ནས།
ཤཔྡའི་ བར་གྱིས་མཆོད། འཁོར་བ་ལས་སྒྲོལ་ སོགས་ཀྱིས་བསྟོད། བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨཱ་ལི་ཀཱ་ལི་ཡེ་དྷརྨཱ་ཡིག་ བརྒྱ་རྣམས་ཚར་གསུམ་རེས་བྱིན་རླབས་བརྟན་ཞིང་ལྷག་ཆད་ཁ་བསྐང༌། དེ་ནས་ཐུགས་ཀའི་ཏཱྃ་ཡིག་ལས་འོད་ཟེར་འཕྲོས། སྣོད་བཅུད་ཐམས་ཅད་ལ་ཕོག་པས་དེ་རྣམས་འོད་དུ་ཞུ་ནས་འོད་མཆིན་ཁའི་གུར་ཁང་ལ་ཐིམ། དེ་འོད་ལྗང་གུའི་གུར་ཁང་ལ་ཐིམ། དེ་འོད་མཐིང་གའི་གུར་ཁང་ལ་ཐིམ། དེ་འོད་དམར་པོའི་གུར་ཁང་ལ་ཐིམ། དེ་འོད་སེར་པོའི་གུར་ཁང་ལ་ཐིམ།
དེ་འོད་དཀར་པོའི་གུར་ཁང་ལ་ཐིམ། དེ་འཁོར་ལོའི་གུར་ཁང་ལ་ཐིམ། དེ་རང་རྗེ་བཙུན་མར་གསལ་བ་ལ་ཐིམ། དེ་ཐུགས་ཀའི་འཁོར་ལོ་སྔགས་ཕྲེང་དང་བཅས་པ་ལ་ཐིམ། དེ་ཏཱྃ་ཡིག་ལ་ཐིམ། དེའི་ཁོག་པ་མགོ་བོ་ལ་ཐིམ། མགོ་བོ་ཟླ་ཚེས་ལ་ཐིམ། ཟླ་ཚེས་ཐིག་ལེ་ལ་ཐིམ། ཐིག་ལེ་ནཱ་ད་ལ་ཐིམ། ནཱ་ད་ཡང་མི་དམིགས་ཏེ་འོད་གསལ་སྟོང་པ་ཉིད་ཀྱི་ངང་དུ་གྱུར་པར་བསམ་ལ།
ཇི་ཙམ་གནས་ཀྱི་བར་དུ་མཉམ་པར་བཞག རྟོག་པ་འཕྲོ་ན ། རང་སྐད་ཅིག་གིས་རྗེ་བཙུན་མའི་སྐུར་གྱུར་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་གནས་གསུམ་བསྲུང་ལ། དགེ་བ་འདི་ཡིས་མྱུར་དུ་བདག ། ཡིད་བཞིན་འཁོར་ལོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། །
ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་བ་ཡི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། སོགས་ཀྱིས་སྨོན་ལམ་དང་བཀྲ་ཤིས་བརྗོད་དོ། ། དེ་ལྟར་སྒྲོལ་དཀར་ཡིད་བཞིན་འཁོར་ལོ་ལ། ཇོ་བོ་རྗེ་ནས་བརྒྱུད་པ། གཉན་ལོ་ཙཱ་བ་ནས་བརྒྱུད་པ། བ་རི་ལོ་ཙཱ་བ་ནས་བརྒྱུད་པ། ཁ་ཆེ་པཎྜི་ཏ་ཤཱཀྱ་ཤྲཱི་ནས་བརྒྱུད་པ་སྟེ། བོད་ཡུལ་དུ་བརྒྱུད་པའི་བཀའ་སྲོལ་མི་འདྲ་བ་བཞི་ཙམ་བྱོན་པའི་མན་ངག་གི་སྙིང་པོ་བསྡུས་པ།
གཙོ་ཆེ་བ་བ་རི་བའི་སློབ་བརྒྱུད་བླ་མ་གླེ་ནག་པས་དགེ་བའི་བཤེས་གཉེན་སྒྲེ་པ་ལ་གནང་བའི་ཉམས་ལེན་ངོ་མཚར་བའི་གཏམ་རྒྱུད་དང་བཅས་པ་འདི་ནི་ཚེ་སྒྲུབ་ཀྱི་མན་ངག་ལ་ཟབ་པའི་མཐར་ཐུག་པར་གྲགས་སོ། ། ཞེས་ཚེ་སྦྱིན་ཡིད་བཞིན་འཁོར་ལོའི་ཚེ་སྒྲུབ་ཁྱད་པར་ཅན་འོད་ཟེར་དྲུག་སྦྲགས་མ་རྒྱུན་དུ་ཉམས་སུ་ལེན་ཚུལ་ཚར་ཆེན་ཡབ་སྲས་ཀྱི་གསུང་ལྷན་ཅིག་ཏུ་བཀོད་ཅིང་སོགས་ཁོང་རྣམས་ཀྱང་ནག་འགྲོས་དཀྱུས་གཅིག་ཏུ་བྲིས་པ་འདི་ཡང་གཉེར་དཔོན་བསོད་ནམས་མཆོག་ལྡན་ནས་ངོས་ཀྱི་རིམ་གྲོར་དགོན་ཁག་སོགས་སུ་སྒྲོལ་དཀར་གྱི་ཚེ་སྒྲུབ་འཇུག་འདུན་ལ་ཡིག་ཆ་ཞལ་གསལ་ཅན་དགོས་ཞེས་བསྐུལ་ངོར་ས་སྐྱ་པ་ཀུན་བློས་མགྱོགས་པར་སྦྱར་བ་དགེའོ།། །། སརྦ་མངྒ་ལཾ།། །། ༄༅། །མཚན་མཆོག་གསུམ་ལྡན་༧སྐྱབས་མགོན་༧གོང་མ་བདག་ཁྲི་རྡོ་རྗེ་འཆང་ངག་དབང་ཀུན་དགའ་ཐེག་ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོའི་བརྟན་བཞུགས་འགྱུར་མེད་རྡོ་རྗེའི་སྒྲ་དབྱངས་ཞེས་བྱ་བ་བཞུགས་སོ།། འཆི་མེད་མི་ཤིགས་སྲུང་བའི་གུར་ཁང་ནང༌། ། འཆི་མེད་ཚེ་སྦྱིན་ལྷ་མོ་སྤྱན་བདུན་མ། ། འཆི་མེད་ཚེ་ལ་དབང་བའི་ཚོགས་རྣམས་ཀྱིས། ། འཆི་མེད་ཚེ་ཡི་དངོས་གྲུབ་སྩལ་དུ་གསོལ། ། རིགས་གསུམ་པདྨའི་ཐུགས་བསྐྱེད་ལྷ་ལམ་ནས། ། མཁྱེན་བརྩེ་ནུས་མཐུའི་རང་གཟུགས་ཉིན་མོར་བྱེད། །
ས་བསྟན་ལུང་རྟོགས་པད་ཚལ་རྒྱས་མཛད་ནས། ། གདུལ་བྱ་གླིང་བཞིའི་མགོན་དུ་རྟག་བརྟན་གསོལ། ། ངག་དབང་སྒྱུ་འཕྲུལ་ལྷ་རིགས་འཁོན་གྱི་གདུང༌། ། འགྲོ་ཀུན་དགའ་མཛད་ཐེག་ཆེན་མདོ་སྔགས་ལམ། ། ཕན་བདེའི་དཔལ་དུ་འབར་བའི་ཕྲིན་ལས་ཅན། ། བསམ་འཕེལ་དབང་གི་རྒྱལ་པོ་ཞབས་བརྟན་གསོལ། ། རྣམ་དག་ཁྲིམས་ལྡན་གསེར་གྱི་ས་གཞི་ལ། ། ཐོས་བསམ་སྒོམ་པའི་རིན་ཆེན་རྡུལ་མང་བརྩེགས། ། འཆད་རྩོད་རྩོམ་དང་རྗེས་བསྟན་བང་རིམ་རྒྱས། ། སྐྱབས་མཆོག་རི་དབང་ལྷུན་པོར་བརྟན་བཞུགས་གསོལ། །
རྒྱལ་བ་གཉིས་པ་རྗེ་བཙུན་གོང་མ་ལྔས། ། རྒྱལ་བསྟན་གཅིག་བསྡུས་སྙན་བརྒྱུད་ཚད་མ་བཞི། ། རྒྱལ་བའི་ལམ་བཟང་ཟབ་མོ་སློབ་བཤད་རྣམས། ། རྒྱལ་བ་ཇི་བཞིན་སྟོན་མཛད་ཞབས་བརྟན་གསོལ། ། ཕུན་ཚོགས་རྒྱལ་སྲིད་བདུན་གྱི་བཀྲ་ཤིས་དཔལ། ། དཔལ་ལྡན་ས་སྐྱའི་ཆོས་སྲིད་དཔལ་འབར་ནས། ། གནས་མཆོག་འཛམ་གླིང་མཛེས་པའི་རྒྱན་དུ་བྱོན། ། བྱོན་བཞིན་གསང་གསུམ་རྡོ་རྗེ་ལྟར་བརྟན་གསོལ། ། བསླུ་མེད་བླ་མ་མཆོག་གསུམ་ཐུགས་རྗེ་དང༌། ། ཡི་དམ་བསྟན་སྲུང་རྒྱ་མཚོའི་མཐུ་སྟོབས་དང༌། །
ཆོས་ཉིད་ཟབ་མོ་འགྱུར་མེད་བདེན་པའི་མཐུས། ། ཇི་ལྟར་གསོལ་བའི་འདོད་དོན་གྲུབ་གྱུར་ཅིག ། ཅེས་མཚན་མཆོག་གསུམ་ལྡན་གདུང་སྲས་ངག་དབང་ཀུན་དགའ་ཐེག་ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོའི་བརྟན་བཞུགས་འགྱུར་མེད་རྡོ་རྗེའི་སྒྲ་དབྱངས་ཞེས་བྱ་བ་འདི་ནི། ཡོན་ཏན་རིན་པོ་ཆེ་དུ་མའི་འབྱུང་གནས། དཔལ་ནཱ་ལེནྡྲའི་མཁན་མིང་ཤཱཀྱའི་དགེ་སློང་བྱམས་པ་ངག་དབང་བློ་གྲོས་རིན་ཆེན་ནམ། ཐ་སྙད་རིག་པའི་བཏགས་མིང་འཇམ་དབྱངས་དགའ་བའི་བློ་གྲོས་སུ་འབོད་པས་རྩེ་གཅིག་གསོལ་བ་བཏབ་པ་བཞིན་འབད་མེད་ལྷུན་གྱིས་གྲུབ་པར་གྱུར་ཅིག། །། ༄༅། །ཤར་ཆེན་ཀླུ་ལྡིང་མཁན་ཆེན་རྡོ་རྗེ་འཆང་གི་གསོལ་འདེབས་དྲང་སོང་བདེན་སྨོན་རྡོ་རྗེའི་གླུ་དབྱངས་ཞེས་བྱ་བ་བཞུགས་སོ།། འཇམ་དཔལ་དཔའ་བོའི་སྤོབས་པའི་གཏེར་ཆེན་ཚོགས། ། དབྱངས་ཅན་དགའ་མས་ཅིག་ཏུ་སྤུངས་པའི་དཔྱིད། ། བསྟན་པའི་སྤྱི་ནོར་སྲིད་མུན་དྲུང་འབྱིན་པའི། །
ཐེག་ཆེན་ཆོས་ཀྱི་ཉི་མ་འཚོ་བཞེས་གསོལ། ། བྱམས་པའི་དཔལ་གོས་བརྩེ་བའི་གེ་སར་ཅན། ། དམིགས་མེད་སྙིང་རྗེའི་ཡལ་འདབ་འབོལ་བའི་ཁྲོད། ། ཟབ་དགུའི་མཁྱེན་རྟོགས་འདབ་སྟོང་དགོད་པའི་ཕུལ། ། རྣམ་འདྲེན་བྱེ་བའི་གཙུག་རྒྱན་འཚོ་བཞེས་གསོལ། ། ཆོས་ཅན་ཀུན་རྟོགས་སྣང་ཆ་ཇི་སྙེད་ཚོགས། ། གཞན་དབང་གདན་གསུམ་དཀྱིལ་འཁོར་རོལ་མོར་འཆར། ། ཆོས་ཉིད་ཡོངས་གྲུབ་བདེ་ཆེན་ཡེ་ཤེས་ཀྱི། ། དོན་སྟོན་གསུང་གསང་འཛིན་པ་འཚོ་བཞེས་གསོལ། ། ཚོགས་གཉིས་ནོར་འཛིན་མ་མས་བསྐྱེད་བསྲིངས་པའི། །
རྣམ་གསུམ་ཁྲིམས་ཀྱི་ནོར་བུའི་རྐང་འཐུང་མཆོག ། དོན་གཉིས་འབྲས་བུའི་གཡུར་ཟ་ཁུར་ལྡན་སྐུ། ། མི་ཤིགས་རྡོ་རྗེའི་ཆོས་བདུན་གྲུབ་པར་སྨོན། ། རྩེ་གཅིག་གསོལ་བའི་མ་ལ་ཡ་རླུང་གིས། ། རྗེས་བརྩེའི་སྤྲིན་སྔོན་ཕུང་པོ་གཡོ་བ་ལས། ། གྲུབ་གཉིས་བདུད་རྩིའི་ཐིག་ཕྲེང་ཕེབས་པ་དང༌། ། སྐུ་བཞིའི་འབྲས་བཟང་མཆོག་གི་སྨིན་པ་སྩོལ། ། ཞེས་པའང་བསྟོད་ཡུལ་ཉིད་ལ་དད་པའི་སློབ་བུ་རྣམས་ཀྱི་རེ་སྐོང་ཕྱིར་ཤར་པ་མཁན་མཉྫུའི་མིང་ཅན་གྱིས་སྨྲས་པ་དོན་ཅན་དུ་གྱུར་ཅིག ། སརྦ་མངྒ་ལཾ།། །། ༈ ༧གོང་ས་མཆོག་གི་ཞབས་བརྟན་བཞུགས་སོ།།
གངས་རི་རྭ་བའི་བསྐོར་བའི་ཞིང་ཁམས་སུ། ། ཕན་དང་བདེ་བ་མ་ལུས་འབྱུང་བའི་གནས། ། སྤྱན་རས་གཟིགས་དབང་བསྟན་འཛིན་རྒྱ་མཚོ་ཡི། ། ཞབས་པད་སྲིད་མཐའི་བར་དུ་བརྟན་གྱུར་ཅིག། །། ༄༅། །༧སྐྱབས་མཆོག་ཛྙ་ན་བཛྲ་རིན་པོ་ཆེའི་༧ཞབས་བརྟན་རྡོ་རྗེའི་གླུ་དབྱངས་ཞེས་བྱ་བ་བཞུགས་སོ།། ༈ །ཨོཾ་སྭསྟི། འགྲོ་ལ་འཆི་མེད་མཆོག་སྦྱིན་ཚེ་ཡི་ལྷ། ། བླ་མ་དྲང་སྲོང་གྲུབ་རིགས་རྒྱ་མཚོ་ཡི། ། བྱིན་བརླབས་དངོས་གྲུབ་མཛད་པ་མེད་པའི་གཏེར། ། འགྱུར་མེད་རྟག་པ་དམ་པས་ཤིས་པ་སྩོལ། །
འགྲོ་ལ་ཀུན་དགའི་དཔལ་སྦྱིན་རིན་ཆེན་གསུམ། ། གཅིག་བསྡུས་རིགས་གསུམ་མཁྱེན་བརྩེ་ནུས་པའི་གར། ། འཁོན་གདུང་དྲི་མེད་ངོ་མཚར་སྤྲུལ་པའི་སྐུ། ། རྡོ་རྗེ་འཛིན་པའི་གཙུག་རྒྱན་ཞབས་བརྟན་གསོལ། ། ཇི་སྙེད་ཤེས་བྱ་ཐུགས་ཆུད་མཁས་པའི་རྩེ། ། ཇི་བཞིན་གནས་ལུགས་མངོན་གྱུར་གྲུབ་པའི་ཕུལ། ། འགྲོ་ཁམས་རྗེས་འཛིན་ཐུགས་བསྐྱེད་ཟླ་མེད་པ། ། བསྟན་པའི་སྲོག་ཤིང་ཆེན་པོར་ཞབས་བརྟན་གསོལ། ། སྲིད་ཞི་མཉམ་གཟིགས་འཇམ་མགོན་བརྩེ་བ་ཆེ། ། བརྟན་མཁས་ཤེས་བྱ་ཀུན་མཁྱེན་པཎྜི་ཏ། །
མཐུ་སྟོབས་བདག་ཉིད་འཁོན་སྟོན་རིམ་བྱོན་གྱི། ། རྒྱལ་ཚབ་དམ་པར་སྐལ་བརྒྱར་ཞབས་བརྟན་གསོལ། ། དེ་ལྟར་ལྷག་བསམ་དག་པས་གསོལ་བཏབ་དོན། ། ཆོས་ཉིད་བདེན་མཐུ་མཆོག་གསུམ་བླ་མ་ལྷས། ། བདེན་ཚིག་འགྲུབ་པའི་གྲོགས་དན་གཡེལ་མེད་ཀྱིས། ། ཞབས་བརྟན་ཕྲིན་ལས་འཕེལ་བའི་དགེ་ལེགས་སྩོལ། ། ཅེས་བསྟན་པའི་མངའ་བདག་དཔལ་ས་སྐྱ་པ་ཆེན་པོ་སྒྲོལ་ཕོའི་༧སྐྱབས་མཆོག་བདག་ཁྲི་རྡོ་རྗེ་འཆང་ཆེན་པོའི་གདུང་སྲས་གཉིས་པ་རིན་པོ་ཆེ་མཚན་དཔེ་གསར་བཞད་ལ་མཚན་གསོལ་དང་འབྲེལ་ཞབས་བརྟན་ཤླཽ་ཀ་ལྔ་ཞིག་གསར་རྩོམས་ཀྱི་འབུལ་དགོས་ཞེས་མཇལ་དར་ནང་མཛོད་དང་རྟེན་བཅས་བཀའ་ཕྲིན་གསེར་ལྟར་ལྕི་བ་དྭང་དུ་བླངས་ཏེ་དོན་གྲུབ་ཅེས་པ་ས་མོ་ལུག་གི་ལོ་ཧོར་ཟླ་༡༡ཚེས་༡༤འཇམ་མགོན་ས་སྐྱ་པཎྜི་ཏ་ཆེན་པོའི་དུས་ཆེན་ཉིན་བླ་མཆོད་རྒྱས་གཤོམས་ཐོག་མཚན་གསོལ་གྱིས་ཇི་ཕེབས་མཚན་བཀྲའི་ཞབས་བརྟན་ཚིགས་བཅད་དབང་པོའི་གྲངས་ལྡན་ལོ་ཟླ་དེ་གའི་ཚེས་༢༢འགྲོ་མགོན་ཆོས་རྒྱལ་འཕགས་པ་རིན་པོ་ཆེའི་དུས་ཆེན་ཉིན་བླ་མཆོད་མཆོད་སྤྲིན་དང་འབྲེལ་བཅོ་བརྒྱད་ཁྲི་མིང་ལྕེ་བཙུན་སུ་བྷ་ཥི་ཏས་ལུམྦི་ནིའི་གཙུག་ལག་ཁང་དུ་གང་དྲན་གསོལ་བ་བཏབ་པ་སརྦ་ཛ་ག་ཏམ།། །། ༄༅། །༧ཀླུ་ལྡིང་མཁན་རིན་པོ་ཆེ་མཆོག་གི་ཞབས་བརྟན་བཞུགས་སོ།། ༈ ངག་ལ་དབང་བསྒྱུར་འཇམ་དབྱངས་ས་སྐྱ་པའི། ། ཟབ་རྒྱས་ཆོས་ཀྱི་རྒྱལ་མཚན་སྲིད་ཞིའི་རྩེར། །
སྒྲེངས་སླད་མཁས་བཙུན་དཔལ་ཡོན་བཟང་པོ་ཅན། ། ཞབས་པད་བརྟན་ཅིང་ཕྲིན་ལས་རྒྱས་གྱུར་ཅིག། །། ཅེས་པ་འདི་ས་སྐྱ་ཁྲི་འཛིན་པས་སྦྱར་བའོ།། ༄༅། །མཁན་ཆེན་ཨ་པད་རིན་པོ་ཆེའི་ཞབས་བརྟན་བཞུགས་སོ།། ༈ མཁས་མང་གསེར་རིའི་དབུས་ན་ལྷུན་པོ་ལྟར། ། རབ་བརྗིད་གཞུང་རྒྱ་འཆད་ལ་ཟླ་མེད་པའི། ། ངག་གི་དབང་ཕྱུག་མཁས་མཆོག་ས་སྐྱ་པ། ། ཡོན་ཏན་བཟང་པོའི་ཞབས་པད་བརྟན་གྱུར་ཅིག ། གསུང་ངག་རིན་ཆེན་དབང་འབྱོར་བསླབ་གསུམ་གྱི། ། ཡོན་ཏན་ཉིན་མོར་བྱེད་པའི་དཀྱིལ་འཁོར་རྒྱས། །
མཁས་བཙུན་བཟང་པོའི་འོད་ཟེར་འབུམ་ཕྲག་ཅན། ། བསྟན་འགྲོའི་མགོན་དུ་ཞབས་པད་བརྟན་གྱུར་ཅིག ། དེ་ལྟར་གསོལ་བས་བཤེས་གཉེན་ངག་དབང་མཚན། ། སྐུ་ཚེ་མི་འགྱུར་རྡོ་རྗེའི་ཆོས་བདུན་གྱི། ། ཡོན་ཏན་ཀུན་རྫོགས་ཚེ་ཡི་རིག་འཛིན་བརྙེས། ། བཟང་པོའི་ཕྲིན་ལས་ས་གསུམ་ཁྱབ་པར་ཤོག། །། ཅེས་ཞབས་བརྟན་ཚེ་ཡི་རིག་འཛིན་གྲུབ་པའི་ཤིས་བརྗོད་ཅེས་བྱ་བ་འདི་ནི། མཁན་ཆེན་རིན་པོ་ཆེ་གང་གི་ཞལ་སློབ་དགེ་བཤེས་འཇམ་དབྱངས་ལེགས་བཤད་དང༌། རིན་ཆེན་ཡར་འཕེལ། ཐུབ་བསྟན་ཉི་མ།
དགེ་འདུན་རྒྱ་མཚོ། ངེས་དོན་དབང་པོ། འབྲི་རུ་དགོན་མཁན་ལུང་རིགས་སེངྒེ་རྣམ་པས་ལྷ་རེག་ཨ་ཤེ་དང་ཧིན་སྒོར་བརྒྱ་རྟེན་བཅས་བསྐུལ་ངོར། ཆོས་སྨྲའི་བཙུན་གཟུགས་ཀུན་དགའ་དབང་ཕྱུག་གིས། རབ་བྱུང་བཅུ་བདུན་ལྕགས་ལུག་ཁྲུམ་ཟླའི་དཀར་ཕྱོགས་ཀྱི་རྫོགས་པ་གསུམ་པའི་ཚེས་ལ། བྷིར་རྫོང་སློབ་ཏུ་བྲིས་པར། ཇི་ལྟར་སྨོན་པ་བཞིན་འགྲུབ་སྟེ་རྣམ་པར་རྒྱལ་གྱུར་ཅིག། །། ༄༅། །ཞབས་བརྟན་སྨོན་ཚིག་འཆི་མེད་བདུད་རྩིའི་གྲུ་ཆར་ཞེས་བྱ་བ་བཞུགས་སོ།། ༈ རབ་མཛེས་མཚན་དཔེའི་སྣང་བརྙན་ཡིད་ཀྱི་མཚོར། ། འཕོས་པའི་མོད་ལ་འཆི་མེད་མཆོག་སྩོལ་བའི། །
འཕགས་མ་ཚེ་སྦྱིན་ཡིད་བཞིན་འཁོར་ལོ་ཡིས། ། དེང་འདིར་འཆི་མེད་གྲུབ་པའི་དགའ་སྟོན་སྩོལ། ། རིགས་གསུམ་ཟློས་གར་རྗེ་བཙུན་ས་སྐྱ་པའི། ། འགྲོ་ཀུན་དགའ་མཛད་ཐབས་མཁས་འཕྲིན་ལས་ཀྱིས། ། སྲིད་ཞིའི་ཕན་བདེའི་འཛུམ་པའི་དཔལ་སྟེར་མ། ། མཁས་བཙུན་གྲུབ་པའི་དབང་མོ་ཞབས་བརྟན་གསོལ། ། སྐུ་ཚེའི་འདུ་བྱེད་བསྐལ་པ་རྒྱ་མཚོར་བརྟན། ། དམ་པའི་ཚུལ་དགུས་དཔལ་གྱིས་རབ་མཛེས་ཤིང༌། ། གཞན་ཕན་འཕྲིན་ལས་མཁའ་ལྟར་ཁྱབ་པ་ཡི། ། བསྟན་འགྲོའི་དོན་ཆེན་འགྲུབ་པའི་བཀྲ་ཤིས་ཤོག །
ཅེས་པ་འདི་ཡང་རང་རིགས་རྗེ་བཙུན་ཆུང་ངུའི་འཁྲུངས་སྐར་ཐེང་དང་པོའི་སྐབས་འདོན་རྒྱུ་དགོས་ཞེས་རྨོ་རྨོ་ལགས་ནས་བསྐུལ་མ་མཛད་པ་བཞིན་འཁོན་རིགས་ཁྲི་འཛིན་ངག་དབང་ཀུན་དགས་གནས་ཆེན་ལུམ་བྷི་ཚལ་བཀྲ་ཤིས་རབ་བརྟན་གླིང་དགོན་པར་སྦྱར་བ་དེ་དེ་བཞིན་དུ་འགྲུབ་པར་གྱུར་ཅིག། །། ༈ དཀོན་མཆོག་རིན་ཆེན་གསུམ་གྱི་བྱིན་རླབས་དང༌། ། དཀར་ཕྱོགས་དགའ་བའི་མཐུ་དང་ནུས་པ་ཡིས། ། རྒྱལ་བའི་བསྟན་འཛིན་འཇམ་དབྱངས་ཡབ་སྲས་སོགས། ། སྐུ་ཚེ་རིང་ཞིང་ཕྲིན་ལས་རྒྱས་གྱུར་ཅིག ། བླ་མ་སྐུ་ཁམས་བཟང་ལ་གསོལ་བ་འདེབས། ། མཆོག་ཏུ་སྐུ་ཚེ་རིང་ལ་གསོལ་བ་འདེབས། ། ཕྲིན་ལས་དར་ཞིང་རྒྱས་ལ་གསོལ་བ་འདེབས། ། བླ་མ་འབྲལ་བ་མེད་པར་བྱིན་གྱིས་རློབས། ། སྐུ་ཚེ་རི་བོ་བཞིན་དུ་བརྟན་པ་དང༌། །
བསྟན་འཛིན་ཉི་ཟླ་བཞིན་དུ་གསལ་བ་དང༌། ། སྙན་གྲགས་ནམ་མཁའ་ལྟ་བུར་ཁྱབ་པ་ཡིས། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ༈ །རྣམ་འདྲེན་ཐུབ་པའི་དབང་པོ་ཡི། ། ཡོངས་རྫོགས་ཆོས་ཀྱི་རྒྱལ་སྲིད་ལ། ། དབང་བསྒྱུར་དཔལ་ལྡན་ས་སྐྱ་པའི། ། བསྟན་པ་ཡུན་རིང་འབར་གྱུར་ཅིག ། ཐུབ་པའི་རྒྱལ་ཚབ་ས་སྐྱ་པའི། ། རིང་ལུགས་འཛིན་པ་ཀུན་གྱི་མཆོག ། རྒྱལ་བ་ཀུན་དགའ་བཟང་པོ་ཡི། །
བསྟན་པ་ཡུན་རིང་འབར་གྱུར་ཅིག ། ཆོས་ཀྱི་རྒྱལ་པོ་ཨེ་ཝྃ་པའི། ། ཐུན་མིན་སྙན་བརྒྱུད་གདམས་པའི་རྒྱུན། ། གཅིག་བསྡུས་ཚར་ཆེན་ཆོས་ཀྱི་རྗེའི། ། བསྟན་པ་ཡུན་རིང་འབར་གྱུར་ཅིག ། བརྩེ་ཆེན་རྒྱལ་བའི་དབང་པོ་ཡི། ། མདོ་རྒྱུད་མན་ངག་ཟབ་མོའི་མཛོད། ། འཛིན་མཁས་ཀུན་དགའ་རྣམ་རྒྱལ་གྱི། ། བསྟན་པ་ཡུན་རིང་འབར་གྱུར་ཅིག ། འཇམ་དབྱངས་མཁྱེན་བརྩེ་དབང་པོ་དང༌། །
གསང་བདག་བློ་གཏེར་དབང་པོ་ཡི། ། བཀའ་སྲོལ་གདམས་པ་ཇི་སྙེད་པ། ། ཕྱོགས་དུས་ཀུན་ཏུ་འབར་གྱུར་ཅིག ། ཅེས་པ་འདི་ཡང་རཱ་ཛ་པུར་ས་སྐྱའི་ཆོས་སྒར་གཙུག་ལག་ཁང་གསར་བཞེངས་ལེགས་གྲུབ་ཀྱི་ལྷུམས་བཞུགས་དུས་ཆེན་ཉིན་ཐོག་མའི་རྟེན་འབྲེལ་སྐབས་གསར་རྩོམས་བགྱིས་པའི་ཁར། ད་ལམ་ཤིང་བྱ་ལོའི་སྨོན་ལམ་སྟབས་བསྟུན་ཤོ་ལོ་ཀ་གཉིས་གསར་གནན་བཅས་འཁོན་རིགས་ཁྲི་འཛིན་སྒྲོལ་མ་ཕོ་བྲང་པ་ངག་དབང་ཀུན་དགས་སྦྱར་བ་དོན་དང་ལྡན་པར་གྱུར་ཅིག། །། སརྦ་མངྒ་ལཾ།། ༄༅། །གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པ་ཉུང་གསལ་བཞུགས་སོ།། སློབ་བཤད་བརྒྱུད་འདེབས། ༄༅། །རྣམ་དག་དཀྱིལ་འཁོར་བཞི་ཡི་འཛིན་མ་ལ། ། རྣམ་དཀར་དབང་བཞིའི་ཆར་རྒྱུན་ལེགས་ཕབ་ནས། །
རྣམ་གྲོལ་སྐུ་བཞིའི་ལོ་ཏོག་རྒྱས་མཛད་པ། ། རྣམ་མཁྱེན་བླ་མ་བཞི་ལ་གསོལ་བ་འདེབས། ། ཁྱབ་བདག་རྡོ་རྗེ་འཆང་དབང་བདག་མེད་མ། ། མཐུ་སྟོབས་དབང་ཕྱུག་གྲུབ་ཆེན་ནག་པོ་པ། ། ཌཱ་མ་རཱུ་པ་ཨ་ཝ་དྷཱུ་ཏཱི་པ། ། ག་ཡ་དྷ་ར་རྣམས་ལ་གསོལ་བ་འདེབས། ། བླ་ཆེན་འབྲོག་མི་སེ་སྟོན་ཀུན་རིག་དང༌། ། ཞང་སྟོན་ཆོས་འབར་དཔལ་ལྡན་ས་སྐྱ་པ། ། རྗེ་བཙུན་སྐུ་མཆེད་ཆོས་རྗེ་པཎྜི་ཏ། ། ཆོས་རྒྱལ་འཕགས་པ་རྣམས་ལ་གསོལ་བ་འདེབས། །
དཀོན་མཆོག་དཔལ་དང་ཆོས་རྗེ་བསོད་ནམས་དཔལ། ། བསོད་ནམས་རྒྱལ་མཚན་དཔལ་ལྡན་ཚུལ་ཁྲིམས་ཞབས། འདི་ནས་ཤླཽ་ཀ་ཕྱེད་བཞི་འཇམ་དབྱངས་མཁྱེན་བརྩེའི་དབང་པོས་མཛད་པའོ། ། བུདྡྷཱ་ཤྲཱི་དང་ངོར་ཆེན་རྡོ་རྗེ་འཆང༌། ། སེམས་དཔའ་ཆེན་པོ་རྣམས་ལ་གསོལ་བ་འདེབས། ། བརྒྱུད་གསོལ་ཀུན་བསྡུས་བདག་ཆེན་རྡོ་རྗེ་འཆང༌། ། ཀུན་སྤང་ཆོས་རྗེ་བློ་གསལ་རྒྱ་མཚོའི་ཞབས། ། མཁྱེན་བརྩེ་དབང་ཕྱུག་བསླབ་གསུམ་རྒྱལ་མཚན་ཞབས། ། དབང་ཕྱུག་རབ་བརྟན་རྣམས་ལ་གསོལ་བ་འདེབས། ། བསོད་ནམས་མཆོག་ལྡན་བསོད་ནམས་མཆོག་སྒྲུབ་དང༌། །
མཁྱེན་རབ་བྱམས་པ་རྨོར་ཆེན་གནས་གསར་རྗེ། ། ཀུན་དགའ་བློ་གྲོས་ནམ་མཁའ་འཆི་མེད་དང༌། ། ཀུན་དགའ་བསྟན་འཛིན་རྣམས་ལ་གསོལ་བ་འདེབས། ། བསྟན་པའི་རྒྱལ་མཚན་བསོད་ནམས་རྒྱལ་མཚན་དང༌། ། བློ་གྲོས་སྙིང་པོ་ཀུན་དགའ་འཇམ་དབྱངས་ཞབས། ། བློ་གཏེར་དབང་པོ་ཆོས་ཀྱི་ཉི་མའི་རྗེ། ། གཞན་ཕན་སྙིང་པོ་རྣམས་ལ་གསོལ་བ་འདེབས། ། འོག་མིན་ཆོས་དབྱིངས་རྡོ་རྗེའི་ཕོ་བྲང་དུ། ། ཟབ་གསང་སྙན་བརྒྱུད་དམ་པའི་མཛོད་བཟུང་ནས། ། སྐལ་ལྡན་འགྲོ་རྣམས་སྨིན་ཅིང་གྲོལ་མཛད་པའི། །
འདྲེན་མཆོག་དབང་གི་རྒྱལ་པོར་གསོལ་བ་འདེབས། ། ཤླཽ་ཀ་བསེ་རུ་ངོར་ཀླུ་ལྡིང་མཁན་ཆེན་རྡོ་རྗེ་འཆང་འཇམ་དབྱངས་བསྟན་པའི་ཉི་མས་མཛད༌། དེ་ལྟར་གསོལ་བ་བཏབ་པའི་བྱིན་བརླབས་ཀྱིས། ། ངེས་འབྱུང་བྱང་ཆུབ་སེམས་གཉིས་སྙིང་ལ་ཤར། ། འབྲས་བུའི་ཡོན་ཏན་ཐོས་པས་ཡིད་སྤྲོ་སྟེ། ། གསང་ཆེན་ལམ་ལ་འཇུག་པར་བྱིན་གྱིས་རློབས། ། བསྐྱེད་པ་ཕྱི་དབྱིབས་རྡུལ་ཚོན་དཀྱིལ་འཁོར་དུ། ། བུམ་པའི་དབང་བསྐུར་བསྐྱེད་རིམ་ལམ་བསྒོམས་པས། ། རྩ་ཡི་འགྲོས་ཀྱིས་ལུས་ཀྱི་སྒྲིབ་སྦྱངས་ནས། ། སྤྲུལ་སྐུའི་གོ་འཕང་ཐོབ་པར་བྱིན་གྱིས་རློབས། །
བྷ་ག་བྱང་སེམས་ནང་གི་དཀྱིལ་འཁོར་དུ། ། གསང་བའི་དབང་བསྐུར་གཏུམ་མོའི་ལམ་བསྒོམས་པས། ། ཡི་གེའི་འགྲོས་ཀྱིས་ངག་གི་སྒྲིབ་སྦྱངས་ནས། ། ལོངས་སྐུའི་གོ་འཕང་ཐོབ་པར་བྱིན་གྱིས་རློབས། ། ཀུན་རྫོབ་བྱང་སེམས་གསང་བའི་དཀྱིལ་འཁོར་དུ། ། གསུམ་པའི་དབང་བསྐུར་ཕོ་ཉའི་ལམ་བསྒོམས་པས། ། བདུད་རྩིའི་འགྲོས་ཀྱིས་ཡིད་ཀྱི་སྒྲིབ་སྦྱངས་ནས། ། ཆོས་སྐུའི་གོ་འཕང་ཐོབ་པར་བྱིན་གྱིས་རློབས། ། དོན་དམ་བྱང་སེམས་མཐར་ཐུག་དཀྱིལ་འཁོར་དུ། ། བཞི་པའི་དབང་བསྐུར་རྦ་རླབས་ལམ་བསྒོམས་པས། །
རླུང་གི་འགྲོས་ཀྱིས་སྒོ་གསུམ་སྒྲིབ་སྦྱངས་ནས། ། ངོ་བོ་ཉིད་སྐུ་ཐོབ་པར་བྱིན་གྱིས་རློབས། ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པའི་གཞུང་འདི་ནི་ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ།། །། དེ་མ་ཐོབ་པའི་ཚེ་རབས་ཐམས་ཅད་དུ། ། མཐུན་རྐྱེན་རྒྱལ་བས་བསྔགས་པ་ཀུན་ཚང་ནས། ། བསམ་དོན་ཆོས་དང་མཐུན་པ་ལེགས་འགྲུབ་སྟེ། ། སྲིད་ཞིའི་ཕུན་ཚོགས་རྒྱས་པའི་བཀྲ་ཤིས་ཤོག ། ཤླཽ་ཀ་འདིམཁན་ཆེན་སངས་རྒྱས་ཕུན་ཚོགས་ཀྱིས་མཛད་པའོ། ། ཐོས་པ་རྒྱ་མཚོའི་མཆོད་ཡོན་ཀུན་ནས་འཁྱིལ། ། ཡོན་ཏན་མེ་ཏོག་ཚུལ་ཁྲིམས་བདུག་སྤོས་སྤྲིན། །
ཤེས་རབ་སྒྲོན་མེ་དད་པ་སྤོས་ཆུའི་མཚོ། ། ཏིང་འཛིན་བདུད་རྩིའི་ཞལ་ཟས་དམ་པ་དང༌། ། བསྟོད་དབྱངས་སྙན་པའི་སིལ་སྙན་སྒྲ་འབྱིན་ཅིང༌། ། ཀུན་ནས་སྙིང་བརྩེ་རྣམ་དཔྱོད་སྤོབས་པ་ཡི། ། གདུགས་དང་རྒྱལ་མཚན་བ་དན་བསྒྲེང་བ་ཡིས། ། བདག་ལུས་གཞལ་མེད་ཁང་བརྩེགས་རབ་བརྒྱན་ཏེ། ། སྙིང་གའི་ཆུ་སྐྱེས་ཐིག་ལེ་ཟླ་རྒྱས་ལ། ། བརྟན་པར་བཞུགས་པའི་ཆོས་རྗེ་མཆོད་བྱེད་ཅིང༌། ། ངེས་པར་འདུན་པའི་ཡིད་ཀྱིས་གསོལ་འདེབས་ན། ། འགྲོ་བའི་བླ་མ་རྟག་ཏུ་མཉེས་གྱུར་ཅིག །
ཅེས་པ་འདི་ཆོས་རྒྱལ་འཕགས་པས་མཛད་པའོ། ། སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག ། སྐྱེ་ཞིང་སྐྱེ་བ་དག་ནི་ཐམས་ཅད་དུ། ། རིགས་བཟང་བློ་གསལ་ང་རྒྱལ་མེད་པ་དང༌། ། སྙིང་རྗེ་ཆེ་ཞིང་བླ་མ་ལ་གུས་ལྡན། ། དཔལ་ལྡན་བླ་མའི་དམ་ཚིག་ལ་གནས་ཤོག ། བདག་སོགས་གདུལ་བྱར་གྱུར་པ་ཐམས་ཅད་ཀྱང༌། །
ལས་འབྲས་ལྷུར་ལེན་གསུང་རབ་དོན་ལ་མཁས། ། ཚུལ་ཁྲིམས་དག་ཅིང་ཐོས་ལ་མངོན་བརྩོན་པས། ། ཐུབ་བསྟན་ཕྱོགས་བཅུར་རྒྱས་པར་མཛད་དུ་གསོལ། ། རྒྱལ་མཚན་རྩེ་མོར་དབང་གི་རྒྱལ་པོ་ལྟར། ། ལྷག་པ་ལྷ་ཡི་གཙུག་གི་རྒྱན་གཅིག་པུ། ། སྒྲུབ་པ་པོ་ལ་དངོས་གྲུབ་མཆོག་སྩོལ་མཛད། ། མཉམ་མེད་བླ་མ་མཆོག་གི་བཀྲ་ཤིས་ཤོག། །། དགེའོ།། །། ༄༅། །དཔལ་ཀྱེ་རྡོ་རྗེའི་མངོན་པར་རྟོགས་པ་འབྲིང་དུ་བྱ་བ་ཡན་ལག་དྲུག་པའི་མཛེས་རྒྱན་ཞེས་བྱ་བ་བཞུགས་སོ།། ན་མཿཤྲཱི་ཙཀྲ་ནཱ་ཐ་རཏྣ་ཝརྡྷཱ་ཡ།
ཀུན་ཁྱབ་ཐབས་ལ་མཁས་པའི་སྙིང་རྗེ་དང༌། ། རྣམ་ཀུན་མཆོག་ལྡན་འོད་གསལ་ཤེས་རབ་ཆེ། ། དབྱེར་མེད་དགེས་པ་རྡོ་རྗེ་ལ་བཏུད་དེ། ། རྒྱལ་བ་རིགས་དྲུག་སྒྲུབ་ཐབས་བཤད་ཀྱིས་ཉོན། ། འདིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པའི་སྒྲུབ་པ་པོས། ཡིད་དང་མཐུན་པའི་གནས་སུ་ནུབ་མོ་ཆོས་ཐམས་ཅད་བསམ་གྱིས་མི་ཁྱབ་པ་འོད་གསལ་སྟོང་པ་ཉིད་ཀྱི་ངང་དུ་ཉལ། ཐོ་རངས་ལྷ་སྐུ་བདེ་བ་ཆེན་པོའི་ང་རྒྱལ་གྱིས་ལངས། བསམ་གཏན་གྱི་གྲོགས་སུ་འགྲོ་ན་ཁྲུས་བྱ། མཆོད་གཏོར་གྱི་རྣལ་འབྱོར་སྔོན་དུ་འགྲོ་བས། སྣ་ཚོགས་རྡོ་རྗེའི་གདན་ལ།
བསམ་གཏན་གྱི་སྤྱོད་ལམ་དང་ལྡན་པས་ཁ་ཤར་ཕྱོགས་སུ་བལྟས་ཏེ་འདུག་ལ། སྐྱབས་ཡུལ་རྣམས་མངོན་སུམ་ལྟ་བུར་དམིགས་ཏེ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། །
འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་པདྨ་དང་ཟླ་བའི་སྟེང་དུ། སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང༌།
དེ་ནས་དབྱིབས་བརྒྱུད། ཡུམ་གྱི་སྐུ་གང༌། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ་་་་་ རྡོ་རྗེ་ཁྲག་འཐུང་དམ་ཚིག་རྗེས་སུ་སྐྱོང༌། ཧེ་རུ་ཀ་ཏྭེ་ནོ་པ་ཏིཥྛ། ་་་་་ ཁྲག་འཐུང་ཉིད་ཀྱིས་ཉེ་བར་གནས་པར་མཛོད། དྲྀ་ཌྷོ་མེ་བྷ་ཝ། ་་་་་ བདག་ལ་བརྟན་པར་མཛད་དུ་གསོལ།
སུ་ཏོ་ཥྱོ་མེ་བྷ་ཝ། ་་་་་ བདག་ལ་ཤིན་ཏུ་དགེས་པར་མཛོད། ཨ་ནུ་རཀྟོ་མེ་བྷ་ཝ། ་་་་་ བདག་ལ་རྗེས་སུ་ཆགས་པར་མཛོད། སུ་པོ་ཥྱོ་མེ་བྷ་ཝ། ་་་་་ བདག་ལ་ཤིན་ཏུ་རྒྱས་པར་མཛོད། སརྦ་སིདྡྷི་མྨེ་པྲ་ཡཙྪ། ་་་་་ བདག་ལ་དངོས་གྲུབ་ཐམས་ཅད་སྩོལ། སརྦ་ཀརྨ་སུ་ཙ་མེ། ་་་་་ ལས་ཀུན་ལ་ཡང་བདག་གི་ནི།
ཙིཏྟཾ་ཤྲི་ཡཿཀུ་རུ་ཧཱུྃ། ་་་་་ སེམས་ལ་དགེ་ལེགས་སུ་ནི་མཛོད། ཧ་ཧ་ཧ་ཧ་ཧོཿ བྷ་ག་ཝཱན་བཛྲ་ཧེ་རུ་ཀ ་་་་་ བཅོམ་ལྡན་རྡོ་རྗེ་ཁྲག་འཐུང་དུ། མཱ་མེ་མུཉྩ་ཧེ་རུ་ཀོ་བྷ་ཝ། ་་་་་ བདག་གྲོལ་ཁྲག་འཐུང་ཉིད་དུ་མཛོད། མཧཱ་ས་མ་ཡ་སཏྭ་ཨཱཿཧཱུྃ་ཕཊ། ་་་་་ དམ་ཚིག་སེམས་དཔའ་ཆེན་པོ་ཨཱཿ ཅེས་ཅི་ནུས་ཀྱི་མཐར།
བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ། སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟ་བུར་གྱུར།། །།
༄༅། །དུས་གསུམ་སངས་རྒྱས་ཐམས་ཅད་ཀྱི། ། བགྲོད་པ་གཅིག་པའི་ལམ་གྱི་མཆོག ། ཟབ་མོ་བླ་མའི་རྣལ་འབྱོར་གྱི། ། ཉམས་ལེན་གསང་བའི་ཉེ་ལམ་བཞུགས།། ་་་་་ སྡེ་གཞུང་མཆོག་སྤྲུལ་ཨ་འཇམ་ཞབས་ཀྱི་ཞལ་རྒྱུན་མན་ངག་མཆན་ཅན། ༈ རྒྱལ་བ་སྐུ་བཞིའི་བདག་ཉིད་རྡོ་རྗེ་འཆང༌། ། མཐུ་སྟོབས་རྫུ་འཕྲུལ་བསམ་ཡས་བིརྺ་པ། ། མཐའ་ཡས་རྒྱུད་སྡེའི་མངའ་བདག་ས་སྐྱ་པ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཤེས་བྱ་ཀུན་གཟིགས་རྗེ་བཙུན་བསོད་ནམས་རྩེ། །
བདག་ཉིད་ཆེན་པོ་རྗེ་བཙུན་རིན་པོ་ཆེ། ། བསྟན་པའི་སྒྲོན་མེ་ས་སྐྱ་པཎྜི་ཏ། ། གསོལ་བ་འདེབས་སོ༴ ། མཁས་གྲུབ་ཆེན་པོ་ཚོགས་སྒོམ་ཀུན་དགའ་དཔལ། ། དུས་གསུམ་གཟིགས་པའི་གཉེན་ཆེན་བསོད་ནམས་བརྟན། ། རླུང་སེམས་དབང་འབྱོར་ཆོས་རྗེ་བྲག་ཕུག་པ། ། གསོལ་བ༴ ། ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ། ། སྙན་བརྒྱུད་གདམས་པའི་བདག་པོ་དཔལ་ལྡན་པ། ། ཆོས་ཀྱི་རྒྱལ་པོ་རྗེ་བཙུན་བླ་མ་གཉིས། །
གསོལ་བ༴ ། རྒྱལ་བ་གཉིས་པ་ཀུན་དགའ་བཟང་པོ་དང༌། ། རྒྱལ་སྲས་ཐུ་བོ་དཀོན་མཆོག་རྒྱལ་མཚན་དཔལ། ། རྒྱལ་བའི་རྒྱལ་ཚབ་ཀུན་དགའ་དབང་ཕྱུག་ལ། ། གསོལ་བ༴ ། གྲུབ་པའི་དབང་ཕྱུག་ཡོངས་འཛིན་དཀོན་མཆོག་འཕེལ། ། ཆོས་ཀྱི་དབང་ཕྱུག་འཇམ་དབྱངས་ཀུན་དགའི་ཞབས། ། མཁས་པའི་དབང་ཕྱུག་དཀོན་མཆོག་ལྷུན་གྲུབ་ལ། ། གསོལ་བ༴ ། མཁས་པའི་རིགས་འཁྲུངས་ནམ་མཁའ་དཔལ་བཟང་དང༌། །
མཁས་པས་རྗེས་བཟུང་བླ་མ་དཔལ་ལྡན་པ། ། མཁས་པའི་རྒྱུད་འཛིན་ཤེས་རབ་འབྱུང་གནས་ལ། ། གསོལ་བ༴ ། སེམས་དཔའ་ཆེན་པོ་དཔལ་མཆོག་རྒྱལ་མཚན་དང༌། ། སྐྱབས་ཀུན་གཙོ་བོ་རྩ་བའི་བླ་མ་མཆོག ། རྩ་བརྒྱུད་བླ་མའི་ཚོགས་རྣམས་ཐམས་ཅད་ལ། ། གསོལ་བ་འདེབས་སོ༴ ། མི་བཟོད་ཕུང་ཁྲོལ་བསྐྱེད་པའི་རྒྱུར་གྱུར་པ། ། བདག་ཏུ་བཟུང་བའི་ཡོ་བྱད་ཅི་མཆིས་རྣམས། ། དཔལ་ལྡན་བླ་མའི་ཉེར་མཁོར་འབུལ་ལགས་ཀྱི། །
འཛིན་ཆགས་སེར་སྣ་ཞི་བར་བྱིན་གྱིས་རློབས། ། འཇིགས་རུང་འཁོར་བ་ཆགས་སྡང་འཕེལ་བའི་རྒྱུ། ། དགྲ་གཉེན་བར་མའི་འགྲོ་བ་ཅི་མཆིས་པ། ། རྗེ་བཙུན་བླ་མའི་བྲན་དུ་འབུལ་ལགས་ཀྱི། ། ཆགས་སྡང་རང་སར་དག་པར་བྱིན་གྱིས་རློབས། ། ཉེས་ཀུན་རྩ་བ་བདག་འཛིན་ཕུང་པོ་འདི། ། དགོས་འདོད་འབྱུང་བའི་བདུད་རྩིར་བྱིན་བརླབས་ནས། ། ཆོས་རྗེ་བླ་མ་མཉེས་ཕྱིར་འབུལ་ལགས་ཀྱི། ། བདག་འཛིན་རྩད་ནས་ཐོན་པར་བྱིན་གྱིས་རློབས། ། དུས་གསུམ་རྒྱལ་བའི་སྐུ་གསུམ་ངོ་བོ་ཉིད། །
གནས་གསུམ་ཡིག་འབྲུའི་ཚོགས་ལས་འོད་འཕྲོས་པས། ། ལུས་ངག་ཡིད་ལ་དབང་བཞི་བསྐུར་བྱས་ནས། ། ལྷན་སྐྱེས་ཡེ་ཤེས་སྐྱེ་བར་བྱིན་གྱིས་རློབས། ། ཅིར་སྣང་ཐམས་ཅད་རང་གི་སེམས་སུ་ཤེས། ། སེམས་ཀྱང་སྒྱུ་མ་ལྟ་བུར་ཐག་ཆོད་ལ། ། དེ་ཡང་སྤྲོས་ཀུན་བྲལ་བར་རབ་རྟོགས་ནས། ། གནས་ལུགས་བརྗོད་བྲལ་བསྒོམ་པར་བྱིན་གྱིས་རློབས། ། ཞེས་པ་ལམ་ཟབ་མོ་བླ་མའི་རྣལ་འབྱོར་གྱི་བླ་མ་བརྒྱུད་པ་ལ་གསོལ་བ་འདེབས་པ་འདི་ནི། ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ། ། སརྦ་མངྒ་ལཾ།།
༈ །།ན་མོ་གུ་རུ་པཱ་དཱ་ཡ། དབེན་པའི་གནས་སུ་བསམ་གཏན་གྱི་སྤྱོད་ལམ་གྱིས་འདུག་ལ། དལ་འབྱོར་གྱི་རྟེན་ལ་སྙིང་པོ་ལེན་པར་འདོད་པའི་འདུན་པས་ལུས་ངག་ཡིད་གསུམ་འཇུག་པ་རྩེ་གཅིག་ཏུ་བསྒྲིམས་ཏེ། བླ་མ་ལ་སངས་རྒྱས་སུ་ངེས་ཤེས་བསྐྱེད་པའི་ཕྱིར་དུ་སྙིང་ཐག་པ་ནས་འདི་ལྟར་བརྗོད་ཅིང་བསམ་མོ། ། བདག་དང་འགྲོ་བ་ཁམས་གསུམ་ནམ་མཁའ་ཡི། ། མཐའ་དང་མཉམ་པའི་སེམས་ཅན་མ་ལུས་པ། ། དུས་འདི་ནས་ནི་བྱང་ཆུབ་མ་ཐོབ་བར། ། ཕྱོགས་བཅུ་དུས་གསུམ་བདེ་གཤེགས་ཐམས་ཅད་ཀྱི། ། སྐུ་གསུང་ཐུགས་དང་ཡོན་ཏན་ཕྲིན་ལས་རྣམས། ། གཅིག་ཏུ་བསྡུས་པ་སངས་རྒྱས་ཀུན་གྱི་དངོས། །
ཆོས་ཕུང་བརྒྱད་ཁྲི་བཞི་སྟོང་འབྱུང་བའི་གནས། ། འཕགས་པའི་དགེ་འདུན་ཀུན་གྱི་མངའ་བདག་ཆེ། ། དཔལ་ལྡན་རྩ་བརྒྱུད་བླ་མའི་ཚོགས་རྣམས་ལ། ། སྒོ་གསུམ་གུས་པ་ཆེན་པོས་སྐྱབས་སུ་མཆི། ། སྤངས་རྟོགས་མཐར་ཕྱིན་སྟོན་པ་སངས་རྒྱས་ལ། ། སྒོ་གསུམ་གུས་པ༴ ། ལུང་རྟོགས་བདག་ཉིད་བསྟན་པ་དམ་ཆོས་ལ། ། སྒོ་གསུམ༴ ། རྒྱལ་སྲས་བསྟན་འཛིན་འཕགས་པའི་དགེ་འདུན་ལ། ། སྒོ་གསུམ༴ །
ཞེས་ལན་མང་དུ་བརྗོད། བླ་མ་མཆོག་དང་དཀོན་མཆོག་རིན་པོ་ཆེ། ། རྣམ་པ་གསུམ་ལ་ཕྱག་འཚལ་སྐྱབས་སུ་མཆི། ། ཁྱེད་ཀྱིས་བདག་དང་སེམས་ཅན་ཐམས་ཅད་ཀྱི། ། ལུས་ངག་ཡིད་གསུམ་བྱིན་གྱིས་བརླབ་ཏུ་གསོལ། ། བདག་བློ་ཆོས་སུ་འགྲོ་བར་བྱིན་གྱིས་རློབས། ། དམ་ཆོས་ལམ་དུ་ལོངས་པར༴ ། ལམ་གྱི་འཁྲུལ་པར་ཞི་བར༴ ། འཁྲུལ་སྣང་དབྱིངས་སུ་འཆར་བར༴ ། འདི་ནས་་་་་ །
ཆོས་མིན་རྣམ་རྟོག་འགག་པར༴ ༼།ལས་ངན་སྡིག་སྒྲིབ་འདག་པར༴ ། རྐྱེན་ངན་བར་ཆད་ཞི་བར༴༽ ། བྱམས་དང་སྙིང་རྗེ་སྐྱེ་བར༴ ། བྱང་ཆུབ་སེམས་གཉིས་འབྱོང་བར༴ ། མྱུར་དུ་སངས་རྒྱས་ཐོབ་པར་བྱིན་གྱིས་རློབས། ། ཞེས་ལན་གཅིག་དང༌། ༼སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག དང༌། སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག
ཅེས་པ་ལན་གསུམ་སོགས་གང་ཐུབ་བརྗོད། ༽ མ་གྱུར་འགྲོ་རྣམས་སྲིད་ལས་བསྒྲལ་བའི་ཕྱིར། ། བདག་གིས་རྫོགས་པའི་བྱང་ཆུབ་ཐོབ་པར་བྱ། ། དེ་ཡི་ཆེད་དུ་སངས་རྒྱས་ཀུན་གྱི་ལམ། ། ཟབ་མོའི་རྣལ་འབྱོར་ཉམས་སུ་བླང་བར་བགྱི། ། ཞེས་ལན་གསུམ་བརྗོད། ཆོས་དབྱིངས་འོད་གསལ་ཆེན་པོའི་དཀྱིལ་འཁོར་དུ། ། འཇིགས་མེད་སེངྒེས་བཏེགས་པའི་རིན་ཆེན་ཁྲི། ། སྣ་ཚོགས་ཆུ་སྐྱེས་ཉིན་བྱེད་དཀྱིལ་འཁོར་དབུས། ། ཚངས་དབང་ཁྱབ་འཇུག་དྲག་པོ་བརྩེགས་པའི་སྟེང༌། །
འཁོར་ལོའི་མགོན་པོ་དྲིན་ཆེན་ཆོས་ཀྱི་རྗེ། ། རྩ་བའི་བླ་མ་དགེས་པ་རྡོ་རྗེའི་སྐུ། ། ཞལ་བརྒྱད་བཅུ་དྲུག་ཕྱག་ཅན་ཞབས་བཞི་པ། ། བདག་མེད་ཡུམ་དང་རོལ་པའི་གར་གྱིས་བཞུགས། ། གང་དེའི་དཔྲལ་མགྲིན་སྙིང་གར་ཨོཾ་ཨཱཿཧཱུྃ། ། པད་ཉིའི་གདན་ལ་འོད་དང་གཟི་བརྗིད་འབར། ། གཟུགས་ཕུང་རྣམ་སྣང་ཚོར་ཕུང་རིན་ཆེན་འབྱུང༌། ། འདུ་ཤེས་སྣང་མཐའ་འདུ་བྱེད་དོན་ཡོད་གྲུབ། ། རྣམ་ཤེས་མི་བསྐྱོད་ཀུན་འདུས་རྡོ་རྗེ་འཆང༌། ། ས་ཁམས་སྤྱན་མ་ཆུ་ཁམས་མཱ་མ་ཀཱི། །
མེ་ཁམས་གོས་དཀར་རླུང་ཁམས་སྒྲོལ་མ་ཆེ། ། ནམ་མཁའ་རྡོ་རྗེ་དབྱིངས་ཀྱི་དབང་ཕྱུག་མ། ། འདྲེན་བྱེད་ས་སྙིང་སྒྲ་འཛིན་གསང་བའི་བདག ། དྲི་འཛིན་ནམ་སྙིང་རོ་འཛིན་སྤྱན་རས་གཟིགས། ། སྐུ་ལུས་སྒྲིབ་སེལ་ཡིད་དབང་འཇམ་པའི་དབྱངས། ། ཚིགས་མཚམས་ཀུན་བཟང་རྩ་རྒྱུས་བྱམས་པ་མགོན། ། ཕྱག་གཡས་དུས་དགྲ་གཡོན་པ་གཞན་མི་ཐུབ། ། ཞལ་སྒོ་རྟ་མགྲིན་རྡོ་རྗེ་བདུད་རྩི་འཁྱིལ། ། དཔུང་གཡས་མི་གཡོ་གཡོན་པ་འདོད་པའི་རྒྱལ། ། པུས་གཡས་དབྱུག་སྔོན་ཅན་དང་གཡོན་སྟོབས་ཆེན། །
སྤྱི་གཙུག་འཁོར་སྒྱུར་ཞབས་མཐིལ་གནོད་མཛེས་རྒྱལ། ། ཟག་མེད་ཡུལ་རྣམས་གཟུགས་སྒྲ་དྲི་རོ་དང༌། ། རེག་དང་ཆོས་ཁམས་རྡོ་རྗེ་ལྷ་མོ་ཡི། ། ངོ་བོར་བཞུགས་པ་རྩ་བའི་བླ་མ་མཆོག ། གཞན་ཡང་དེ་མཐར་བརྒྱུད་པའི་བླ་མ་དང༌། ། ཡི་དམ་ལྷ་ཚོགས་སངས་རྒྱས་བྱང་ཆུབ་སེམས། ། ཉན་ཐོས་རང་རྒྱལ་ཆོས་སྐྱོང་སྲུང་མ་དང༌། ། ནོར་ལྷའི་ཚོགས་རྣམས་དགེས་བཞིན་བཞུགས་པར་གྱུར། ། དེ་ནས་དད་གུས་ཀྱི་ཤུགས་དྲག་པོས་གང་དྲིན་མའམ། འདྲེན་མཆོག་བླ་མ་ཀུན་གྱི་ངོ་བོ་ཉིད། །
ཅེས་སོགས་སམ། ཡང་ན། སྐྱབས་གནས་ཀུན་འདུས་བླ་མ་རིན་པོ་ཆེ། ། དྲིན་ཆེན་ཆོས་ཀྱི་རྗེ་ལ་གསོལ་བ་འདེབས། ། མཉམ་མེད་བཀའ་དྲིན་ཅན་གྱི་ཐུགས་རྗེས་གཟིགས། ། འདི་ཕྱི་བར་དོ་ཀུན་ཏུ་བྱིན་གྱིས་རློབས། ། འདྲེན་པ་ཀུན་འདུས་བླ་མ་ སོགས་དང༌། ཚིག་རྐང་ཕྱི་མ་གསུམ་ཀུན་ལ་འགྲེ་སྟེ། ༴༴༴ ། ཡི་དམ་ཀུན་འདུས༴ ༴༴༴ ། སངས་རྒྱས་ཀུན་འདུས༴ ༴༴༴ །
དམ་ཆོས་ཀུན་འདུས༴ ༴༴༴ ། དགེ་འདུན་ཀུན་འདུས༴ ༴༴༴ ། བྱང་སེམས་ཀུན་འདུས༴ ༴༴༴ ། ཉན་རང་ཀུན་འདུས༴ ༴༴༴ ། ཆོས་སྐྱོང་ཀུན་འདུས༴ ༴༴༴ ། ནོར་ལྷ་ཀུན་འདུས༴ ༴༴༴ ། སྐུ་བཞིའི་བདག་ཉིད༴ ༴༴༴ ། ཡེ་ཤེས་ལྔ་ལྡན༴ ༴༴༴ ། ཚོགས་གཉིས་མཐར་ཕྱིན༴ ༴༴༴ ། དོན་གཉིས་ལྷུན་གྲུབ༴ ༴༴༴ །
མ་རིག་མུན་སེལ༴ ༴༴༴ ། ཐར་པའི་ལམ་སྟོན༴ ༴༴༴ ། དགོས་འདོད་ཀུན་འབྱུང༴ ༴༴༴ ། བསམ་འཕེལ་ནོར་བུ༴ ༴༴༴ ། ཡིད་བཞིན་རིན་ཆེན༴ ༴༴༴ ། དབང་གི་རྒྱལ་པོ༴ ༴༴༴ ། དྲན་པས་གདུང་སེལ༴ ༴༴༴ ། འགྲོ་བའི་འདྲེན་པ༴ ༴༴༴ །

གཅིག་ཆོག་རྒྱལ་པོ་བླ་མ་རིན་པོ་ཆེ། ། དྲིན་ཅན་ཆོས་ཀྱི་རྗེ་ལ་གསོལ་བ་འདེབས། ། མཉམ་མེད་བཀའ་དྲིན་ཅན་གྱི་ཐུགས་རྗེས་གཟིགས། ། འདི་ཕྱི་བར་དོ་ཀུན་ཏུ་བྱིན་གྱིས་རློབས། ། ཞེས་ཞེ་ཐག་པ་ནས་གསོལ་བ་གདབ་བོ། ། ཞེན་པ་སྤང་བ་ནི། གང་ལ་ཆགས་ན་ཉེས་ཀུན་འབྱུང་བའི་གཞི། ། ཉོན་མོངས་ཀྱིས་བསགས་ཟས་ནོར་ལོངས་སྤྱོད་ཀུན། ། རྗེ་བཙུན་བླ་མ་མཆོག་ལ་དབུལ་བར་བགྱི། ། རྒྱགས་དང་སེར་སྣ་ཞི་བར་བྱིན་གྱིས་རློབས། ། རང་གི་ཞེ་སྡང་རང་གཟུགས་ཤར་བ་ཡི། །
གནོད་བྱེད་དགྲ་འདྲེར་སྣང་བ་ཅི་མཆིས་པ། ། རྗེ་བཙུན་བླ་མའི་འཁོར་དུ་དབུལ་བར་བགྱི། ། ཞེ་སྡང་དབྱིངས་སུ་ཞི་བར་བྱིན་གྱིས་རློབས། ། ལྟར་སྣང་ཕན་པས་འཁོར་བར་འཆིང་བའི་གྲོགས། ། གཉེན་དང་མཛའ་བཤེས་འཁོར་གཡོག་ལ་སོགས་པ། ། དེ་ཀུན་བླ་མ་མཆོག་ལ་དབུལ་བར་བགྱི། ། འདོད་ཆགས་རྣམ་རྟོག་ཞི་བར་བྱིན་གྱིས་རློབས། ། ཚེ་རབས་དུ་མར་གྲངས་མེད་མར་བྱས་ཀྱང༌། ། ལས་ཉོན་དབང་གིས་གཉེན་ངོ་མ་ཤེས་པའི། ། བར་མའི་འགྲོ་རྣམས་ཁྱེད་ལ་དབུལ་བར་བགྱི། །
རྨོངས་དང་ཕྲག་དོག་ཞི་བར་བྱིན་གྱིས་རློབས། ། རང་ལུས་ཕལ་པར་སྣང་བའི་ལག་གཡས་སུ། ། ཤེས་རབ་རལ་གྲི་འབར་བ་ལེགས་ཐོགས་ཏེ། ། ཐ་མལ་ལུས་སུ་སྣང་བའི་མགོ་བོ་ཡི། ། ཡ་ཐོད་བཅད་ནས་མདུན་དུ་བཀན་ཏེ་བཞག ། གང་དེ་ཆེས་དཀར་ཡངས་པའི་སྣོད་གྱུར་པར། ། རྐང་གཡོན་གཡས་དང་ཁོག་སྨད་ནང་ཁྲོལ་དང༌། ། ཁོག་སྟོད་ལག་གཡོན་མགོ་བོའི་ལྷག་མ་དང༌། ། ལག་པ་རལ་གྲི་བཅས་པ་དེ་ནང་བསྐྱུར། ། དེ་ལ་བསང་སྦྱང་བྱིན་རླབས་རྒྱས་པར་བྱ་བའམ།
དེ་ཙམ་མི་ནུས་ན། ཨོཾ་ལས་ཆོས་དབྱིངས་སྟོང་པའི་ངང་ཉིད་ལས། ། ཨཱཿལས་ཡེ་ཤེས་ཐོད་པ་ཆེར་ཡངས་པར། ། ཧཱུྃ་ལས་ཤ་ལྔ་བདུད་རྩི་ཡེ་ཤེས་ལྔ། ། ཧོཿལས་དབྱེར་མེད་བདུད་རྩིའི་རྒྱ་མཚོར་གྱུར། ། ༼ཨོཾ་ཨཱཿཧཱུྃ་ཧོཿ ལན་གསུམ། ༽ སངས་རྒྱས་ཀུན་དངོས་བླ་མ་རིན་པོ་ཆེ། ། བདག་གིས་མངོན་པར་བཤམས་པའི་མཆོད་པ་འདི། ། བདག་ལ་བརྩེ་བའི་ཐུགས་ཀྱིས་ལེགས་དགོངས་ལ། །
དགྱེས་པ་ཆེན་པོས་བཞེས་པར་མཛད་དུ་གསོལ། ། རང་ལུས་ལྷ་སྐུར་གསལ་བའི་ཐུགས་ཀ་ནས། ། ཡིད་འཕྲོག་མཆོད་པའི་ལྷ་མོ་མང་སྤྲོས་པས། ། ཕྱག་གིས་ཐོད་པས་བདུད་རྩི་ལེགས་བླངས་ནས། ། མཆོད་ཡུལ་རྣམས་ལ་ཕུལ་ཏེ་མཆོད་པར་གྱུར། ། དྲིན་ཆེན་རྩ་བའི་བླ་མ་བཀའ་དྲིན་ཅན། ། འཁོར་ལོའི་མགོན་པོའི་ཞལ་དུ་ཨོཾ་ཨཱཿཧཱུྃ། ། སྐྱབས་གནས་ཀུན་འདུས་ཞལ་དུ༴ ། དགེས་པ་རྡོ་རྗེའི༴ ། བརྒྱུད་པའི་བླ་མའི༴ །
ཡི་དམ་ལྷ་ཚོགས༴ ། སངས་རྒྱས་བྱང་སེམས༴ ༼།དཔའ་བོ་མཁའ་འགྲོའི༴༽ ། ཉན་ཐོས་རང་རྒྱལ༴ ། ཆོས་སྲུང་ནོར་ལྷའི་ཞལ་དུ་ཨོཾ་ཨཱཿཧཱུྃ། ། ཡེ་ཤེས་བདུད་རྩིའི་རྒྱ་མཚོ་ཆེན་པོ་འདི། ། བཞེས་ནས་བདག་དང་སེམས་ཅན་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། མཆོད་པའི་ལྷ་རྣམས་རྩ་བའི་བླ་མ་ཡི། ། ཐུགས་ཀར་ཐིམ་པས་ཐུགས་རྒྱུད་ཟག་མེད་ཀྱི། །
བདེ་བ་ཆེན་པོས་ཡོངས་སུ་མཉེས་གྱུར་ཏེ། ། མཆོག་ཏུ་དགེས་པའི་ཉམས་དང་ལྡན་པར་གྱུར། ། བདུད་རྩིའི་ལྷག་མ་རིགས་དྲུག་སེམས་ཅན་རྣམས། ། ལྷ་རུ་གསལ་བའི་ཞལ་དུ་ཨོཾ་ཨཱཿཧཱུྃ། ། ཆགས་སྡང་རྨོངས་གསུམ་རྣམ་རྟོག་ཞི་བ་དང༌། ། བྱང་ཆུབ་སེམས་འབྱོངས་སངས་རྒྱས་ཐོབ་གྱུར་ཅིག ༼།ཁྱད་པར་བདག་ལ་གནོད་བྱེད་གདོན་བགེགས་དང༌། ། ལན་ཆགས་ཤ་འཁོན་མགྲོན་རྣམས་མ་ལུས་པ། ། ཚིམ་ནས་གདུག་པའི་བསམ་སྦྱོར་རབ་སྤང་སྟེ། ། སངས་རྒྱས་ཐོབ་པའི་སྐལ་བ་ལྡན་གྱུར་ཅིག༽ །
རྗེ་བཙུན་མཆོག་གི་མཐའ་སྐོར་བཞུགས་པ་ཡི། ། བླ་མ་ཡི་དམ་སངས་རྒྱས་བྱང་སེམས་དང༌། ། ཉན་ཐོས་རང་རྒྱལ་ཆོས་སྲུང་ནོར་ལྷ་རྣམས། ། དབྱིངས་ཀྱི་རོལ་པས་བླ་མའི་ཐུགས་ཀར་ཐིམ། ། དབང་དང་དངོས་གྲུབ་བླང་བ་ནི། བླ་མའི་དཔྲལ་བའི་ཨོཾ་ལས་འོད་དཀར་པོ། ། ཨོཾ་གྱི་གཟུགས་བྱུང་རང་གི་དཔྲལ་བར་ཐིམ། ། བུམ་པའི་དབང་ཐོབ་ལུས་ཀྱི་དྲི་མ་དག ། སྐུ་ཡིས་བྱིན་བརླབས་སྤྲུལ་སྐུའི་ས་བོན་བཞག ། བླ་མའི་མགྲིན་པའི་ཨཱཿལས་འོད་དམར་པོ། །
ཨཱཿཡི་གཟུགས་བྱུང་རང་གི་མགྲིན་པར་ཐིམ། ། གསང་བའི་དབང་ཐོབ་ངག་གི་དྲི་མ་དག ། གསུང་གིས་བྱིན་བརླབས་ལོངས་སྐུའི་ས་བོན་བཞག ། བླ་མའི་ཐུགས་ཀའི་ཧཱུྃ་ལས་འོད་སྔོན་པོ། ། ཧཱུྃ་གི་གཟུགས་བྱུང་རང་གི་སྙིང་གར་ཐིམ། ། གསུམ་པའི་དབང་ཐོབ་སེམས་ཀྱི་དྲི་མ་དག ། ཐུགས་ཀྱིས་བྱིན་བརླབས་ཆོས་སྐུའི་ས་བོན་བཞག ། བླ་མའི་ཡི་གེ་གསུམ་ལས་འོད་སྣ་ཚོགས། ། འབྲུ་གསུམ་གཟུགས་བྱུང་རང་གི་གནས་གསུམ་ཐིམ། ། བཞི་པའི་དབང་ཐོབ་སྒྲིབ་པའི་བག་ཆགས་དག །
ཀུན་གྱིས་བྱིན་བརླབས་ངོ་བོ་ཉིད་སྐུར་གྱུར། ༼།བཀའ་དྲིན་མཉམ་མེད་རྩ་བའི་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ལན་གསུམ། དེ་ཁོ་ན་ཉིད་ལ་བློ་བཞག་པ་ནི། ༽ བླ་མ་མཆོག་དང་རང་སེམས་དབྱེར་མེད་པའི། ། གཤིས་ལུགས་བརྗོད་བྲལ་གསལ་སྣང་མ་འགགས་པ། ། མོས་གུས་ལམ་ཁྱེར་ཕྱག་རྒྱ་ཆེན་པོའི་ངང༌། ། བསྒོམ་བྱ་སྒོམ་བྱེད་བྲལ་བའི་དབྱིངས་སུ་བཞག ། བླ་མ་དེ་རང་སེམས་དང་དབྱེར་མེད་དུ་གྱུར་པར་བསམས་ལ།
ལུས་བསམ་གཏན་གྱི་སྤྱོད་ལམ་བསྒྲིམ། ངག་རླུང་རང་སོར་བཞག མིག་མདུན་གྱི་ནམ་མཁར་ཕྱེད་བཙུམ་རན་པས་བལྟ། སེམས་ཁོང་ཀློད་ལ་དུས་གསུམ་གྱི་རྟོག་པའི་རྒྱུ་འགྲུལ་བཅད་དེ། སེམས་ཀྱི་གཤིས་ཅིར་ཡང་མ་ཡིན་པ། གདངས་གང་དུའང་མ་འགག་པ། རྩལ་མོས་གུས་སུ་དུང་ངེ་བ། བསྒོམ་བྱ་སྒོམ་བྱེད་དང་བྲལ་བའི་གསལ་ལེ། ཧྲིག་གེ་བ། སྟོང་སང་ངེ་བའི་ངང་དུ་ཅི་ནུས་ཤིག་བཞག་ལ།
སངས་རྒྱས་ཀུན་འདུས་ཕྱི་ཡི་བླ་མ་དང༌། ། སེམས་ཉིད་འོད་གསལ་ནང་གི་བླ་མ་དང༌། ། རང་བཞིན་སྤྲོས་བྲལ་དོན་གྱི་བླ་མ་གསུམ། ། དབྱེར་མེད་སྙིང་པོའི་བླ་མ་རྟོགས་པར་ཤོག ། དགེ་བ་འདི་ཡིས་བདག་སོགས་སེམས་ཅན་རྣམས། ། དངོས་གྲུབ་འབྱུང་གནས་དཔལ་ལྡན་བླ་མ་ཉིད། ། ལྷག་པའི་ལྷ་རུ་ཤེས་པའི་མོས་གུས་ཀྱིས། ། དབང་དང་དངོས་གྲུབ་རྟག་ཏུ་ལེན་པར་ཤོག ། ལུས་ངག་ཡིད་གསུམ་ལོངས་སྤྱོད་དང་བཅས་པའི། ། དོན་ཡོད་རྣམ་བཞིས་བླ་མ་མཉེས་བྱས་ནས། །
ཅི་མཛད་རྒྱལ་བའི་མཛད་པ་ལེགས་རྟོགས་ཏེ། ། རྨད་བྱུང་ཕྲིན་ལས་བསྒྲུབ་ལ་བརྩོན་པར་ཤོག ། ཅེས་བརྗོད་ཅིང་དོན་ཡིད་ལ་གཙོགས་པར་བྱའོ། ། དེ་ནས་བླ་མའི་ཡོན་ཏན་ཡིད་ལ་དྲན་པ་དང༌། མཛད་སྤྱོད་ཀྱི་རྗེས་སུ་སློབ་པར་འདོད་པ་དང་མ་བྲལ་བའི་སྒོ་ནས་དགེ་བའི་རྩ་བ་སངས་རྒྱས་ཀྱི་སར་བསྔོ་བ་སྨོན་ལམ་ཅི་ཤེས་པ་བཏབ་ལ། ཆོས་དང་མཐུན་པའི་སྤྱོད་ལམ་གྱིས་གནས་པར་བྱའོ། ། འདི་ནི་ཤིན་ཏུ་གསང་བའི་འོས་ཡིན་ཡང༌། ། དོན་གཉེར་སློབ་མས་ནན་གྱིས་བསྐུལ་བའི་ངོར། ། སྦྱར་བ་འདི་ལ་ཆོས་བདག་མཁའ་འགྲོ་ཡིས། ། བཟོད་པ་མཛད་དེ་བྱིན་གྱིས་བརླབ་ཏུ་གསོལ། །
དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་ཟབ་མོ་བླ་མའི་རྣལ་འབྱོར་གྱི་རིམ་པ་ཉམས་སུ་བླང་བདེ་བའི་ཕྱིར་ཚིགས་སུ་བཅད་པར་བྱས་པ་ཞིག་དགོས་སོ་ཞེས་རོང་པོ་ཀུན་དགའ་བཀྲ་ཤིས་ཀྱིས་ནན་ཆེན་པོས་བསྐུལ་བའི་ངོར། ཁྱབ་བདག་འཁོར་ལོའི་མགོན་པོ་རཏྣ་ཝརྡྷཱ་ཡབ་སྲས་ཀྱི་བཀའ་འབངས་སུ་བཙུན་པ་དཀོན་མཆོག་ལྷུན་གྲུབ་ཀྱིས་ལྕགས་གླང་ཟླ་བ་གསུམ་པའི་ཉེར་བརྒྱད་ཀྱི་ཉིན་ཨེ་ཝྃ་ཆོས་ལྡན་དུ་སྦྱར་བའི་དགེ་བས་སངས་རྒྱས་ཐོབ་པར་གྱུར་ཅིག ། ཤིན་ཏུ་གསང་བར་བྱའོ།། །། ༼ ༽་་་་་རྟགས་པ་འདི་རྣམས་མཆོག་སྤྲུལ་རིན་པོ་ཆེའི་ཞལ་རྒྱུན་ལྟར་བཅུག་པ་ཡིན་ནོ། ། དེས་ནི་འདྲེན་མཆོག་དཔལ་ལྡན་བླ་མ་ལ། ། མ་དད་མ་གུས་ལོག་པར་སྒྲུབ་པའི་ལས། ། མ་ལུས་སྦྱངས་ནས་བཀའ་བཞིན་ལྷུར་ལེན་པའི། ། རྒྱལ་སྲས་རྟག་ཏུ་ངུ་དང་མཚུངས་པར་ཤོག ། དེང་ནས་བརྩམས་ཏེ་སྲིད་པ་ཐམས་ཅད་དུ། ། བཤེས་གཉེན་དམ་པའི་ཞབས་པད་གུས་བསྟེན་ཅིང༌། །
རྣམ་མང་ཡོན་ཏན་ཚོགས་ཀྱིས་མཉེས་བྱེད་པའི། ། ནོར་བཟང་གཞོན་ནུ་ཇི་བཞིན་བདག་གྱུར་ཅིག ། ཚར་ཆེན་གྱི་གསུང་ཡིན།། །། ༈ །རང་སྐད་ཅིག་གིས་དཔལ་ཀྱེ་རྡོ་རྗེར་གསལ་བའི་ཐུགས་ཀར་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་སེམས་གཟུང་འཛིན་གཉིས་དང་བྲལ་བའི་ངོ་བོ་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཀྱེ་རྡོ་རྗེ་ལྷ་དགུའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པས་གཙོ་བོའི་དབུ་ལ་བརྒྱན་པ་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཐལ་མོ་སྦྱར་ཏེ། ན་མོ་གུ་རུ་བྷྱཿ ན་མཿཤྲཱི་ཧེ་བཛྲ་མཎྜ་ལེ་བྷྱཿ སྙིང་གའི་ཧཱུྃ་ལས་སྤྲོས་པའི་ལྷ་མོ་རྣམས་ཀྱིས་མཆོད་པར་བསམས་ཏེ།
དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། །
ཅེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །
སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ། སྲས་བཅས་སངས་རྒྱས་ཐམས་ཅད་དང༌། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། རིག་པ་འཛིན་པ་བདག་གི་ནི། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། །
ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། །
སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང༌། ། རྡོ་རྗེའི་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། །
བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང༌། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། །
སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང༌། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་དགོད། ། ཅེས་ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག
ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ། ཅེས་བརྗོད།། ༄༅། །རྗེ་བཙུན་ས་སྐྱ་པའི་ཟབ་ཆོས་མན་ངག་ཀུན་གྱི་ཉིང་ཁུ་ཐུགས་དམ་ཉམས་བཞེས་ཆག་མེད་རྣམ་བཞིར་གྲགས་པ་ལས་བིར་སྲུང་ཕྱི་མ་བཞུགས།། ན་མོ་གུ་རུ་བི་རཱུ་པ་པཱ་དཱ་ཡ། བིར་སྲུང་ཐུན་མོང་བའི་ཉམས་ལེན་ནི། སྐྱབས་སེམས་སྤྱི་དང་འདྲ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སོགས་ཚད་མེད་བཞི་བསྒོམས་ནས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། བདག་དང་སྣང་བ་ཐམས་ཅད་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་མདུན་གྱི་ནམ་མཁར་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ་པདྨ་དང་ཟླ་བ་རི་དྭགས་ཀྲྀཥྞ་ས་རའི་པགས་པའི་གདན་ལ་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་སྐུ་མདོག་སྔོ་ནག་ཞལ་གཅིག་ཕྱག་གཉིས་པ། ཕྱག་གཡས་པའི་མཐིལ་གདན་ལ་བརྟེན་ཅིང༌། གཡོན་སྡིགས་མཛུབ་གྱེན་དུ་བསྟན་པ། སྐུ་འགྱིང་བག་དང་ལྡན་པ། མེ་ཏོག་སྣ་ཚོགས་ཀྱིས་དབུ་རྒྱན་དང་དོ་ཤལ་བྱས་ཤིང༌། པུས་འཁྱུད་དང་བཅས་པའི་ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པ། དེའི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་ལ་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། གུས་འདུད་དྲག་པོ་དང་ལྡན་པས། དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་འདུས་པའི་ངོ་བོ། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྒྱུད་བྱིན་གྱིས་བརླབས་པར་བསམ་ལ་སྔགས་ཀྱི་སྒྲ་གྲག་སྟོང་ལ་སེམས་གཏད་ནས། ངག་ཏུ། ཨོཾ་བཛྲ་ཨཾ་གུ་ལི། བཛྲ་ཀ་པཱ་ལི། བཛྲ་དྷི་ན། བནྡྷུ་ཧཱ་ར།
བཛྲ་པི་ཨཾ། ཧུ་ཙང་གེ ས་ར་བྷེ་ཏ་ན། ཁ་གེ་ཨེ། ཨཾ་གེ་མི་ལི། ལེ་ག་པར་ཏ། ཏ་ཨུ་ལ། ཏི་པཱ་ཊ། ཨོཾ་བི་རཱུ་ཝ་པ་ར། ན་མོ་བྷེ་ཏ་ནི།
ཝ་ར་ཎ། ཞེས་པ་ཚིག་གཞན་གྱིས་བར་མ་ཆོད་པར་ཉི་ཤུ་རྩ་གཅིག་གམ། དམ་བཅའ་བཞིན་དུ་བཟླ། མཐར། དུས་གསུམ་སངས་རྒྱས་ཀུན་གྱི་སྐུ་གསུང་ཐུགས། ། ཡོན་ཏན་ཕྲིན་ལས་གཅིག་ཏུ་བསྡུས་པའི་དངོས། ། བླ་མ་རྣམས་དང་དཔལ་ལྡན་བིརྺ་པ། ། གཉིས་སུ་མེད་ལ་བདག་ནི་སྐྱབས་སུ་མཆི། ། མགོན་པོ་ཁྱེད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་གཅིག་ཏུ་འདྲེས་གྱུར་ནས། །
ཕྱོགས་ལས་རྣམ་པར་རྒྱལ་བ་ཁྱེད་ཅི་འདྲ། ། བདག་ཀྱང་དེ་འདྲར་འགྱུར་བར་བྱིན་གྱིས་རློབས། ། ཞེས་གསོལ་བ་དྲག་ཏུ་བཏབ་པས། བླ་མ་བིརྺ་པ་དེ་ཉིད་རང་ལ་ཐིམ་པའི་རྐྱེན་གྱིས་པདྨ་དང་ཟླ་བ་རི་དྭགས་ཀྲྀཥྞ་ས་རའི་པགས་པའི་གདན་ལ་རང་ཉིད་རྗེ་བཙུན་བིརྺ་པ་སྐུ་མདོག་སྔོ་ནག་ཞལ་གཅིག་ཕྱག་གཉིས་པ། ཕྱག་གཡས་པའི་མཐིལ་གདན་ལ་བརྟེན་ཅིང༌། གཡོན་སྡིགས་མཛུབ་གྱེན་དུ་བསྟན་པ། སྐུ་འགྱིང་བག་དང་ལྡན་པ། མེ་ཏོག་སྣ་ཚོགས་ཀྱིས་དབུ་རྒྱན་དང་དོ་ཤལ་བྱས་ཤིང༌། པུས་འཁྱུད་དང་བཅས་པའི་ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་གོང་བཞིན་བསྐྱེད།
རང་རྣལ་འབྱོར་དབང་ཕྱུག་གི་བསྐྱེད་རིམ་གསལ་ཞིང་ང་རྒྱལ་བརྟན་པར། རང་གི་ལུས་ཀྱི་འདུག་སྟངས་ཀྱང་བི་རཱུ་པ་བསྒོམས་པ་དང་འདྲ་བར་བྱས་ཏེ་མིག་གཉིས་སྡིགས་མཛུབ་ཀྱི་རྩེ་ལ་གཏད་ནས། ངག་གིས་རླུང་ལན་གཅིག་བུས་ཤིང་ཕྱིར་མནན། སེམས་ཀྱིས་ནད་གདོན་སྡིག་སྒྲིབ་གསང་སྤྱོད་བལྟ་བར་མི་དབང་བའི་འབྱུང་པོ་མི་དང་མི་མ་ཡིན་པའི་བར་ཆད་མི་མཐུན་པའི་ཕྱོགས་ཐམས་ཅད་མཐའི་རྒྱ་མཚོའི་ཕ་རོལ་དུ་བསྐྲད་པར་བསམ། རླུང་མི་ཐུབ་པ་དང་ནང་དུ་དལ་བུས་བསྡུས་ནས། བུམ་པ་ཅན་འཛིན་དུས་ཕྱི་རོལ་དུ་མེ་རི་དམར་ནག་གིས་ཡོངས་སུ་བསྐོར་ནས་བར་ཆད་གང་གིས་ཀྱང་མི་ཚུགས་པར་བསྒོམ། ཡང་གོང་བཞིན་རླུང་བུས་ཤིང་ཕྱིར་མནན། ཉོན་མོངས་པ་དང་ཤེས་བྱའི་སྒྲིབ་པ་སྟེ། སྒྲིབ་གཉིས་བག་ཆགས་དང་བཅས་པ་ཐམས་ཅད་རྒྱང་རིང་དུ་བསྐྲད་པར་མོས། རླུང་ནང་དུ་བསྡུས་ནས་བུམ་པ་ཅན་འཛིན་དུས།
འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། དྲྭ་བ། གུར་བླ་བྲེ་དང་བཅས་པའི་ཐུན་མོང་བའི་སྲུང་བའི་འཁོར་ལོའི་ཕྱི་རོལ་དུ་ཡེ་ཤེས་ཀྱི་མེ་དཔུང་རབ་ཏུ་འབར་བས་བསྐོར་བའི་ནང་དུ། རང་རྣལ་འབྱོར་དབང་ཕྱུག་དངོས་ཡིན་སྙམ་པའི་ང་རྒྱལ་བརྟན་པོས་གང་ལའང་ཉམ་ང་བ་དང༌། བག་ཚ་བ་ཅུང་ཟད་ཙམ་ཡང་མེད་སྙམ་པའི་བསྐྱེད་རིམ་རྣམ་པ་གསལ་ཞིང་ཤིན་ཏུ་བརྟེན་པར་བསྐྱེད། དེ་ནས་སྲུང་བ་གཉིས་བསྒོམ་པའི་དང་པོ་རྡོ་རྗེ་རྩེ་གསུམ་གྱིས་བསྲུང་བ་ནི། ལག་པ་གཡོན་པའི་མཐེ་བོས་མཐེའུ་ཆུང་མནན་ལ། སོར་མོ་གཞན་གསུམ་བརྐྱངས་པ་དཔྲལ་བར་རེག་སྟེ། ཨཀྵེ་བྷི་མ།
ཁར་རེག་ལ། པ་ཚེ་ཨུ་པ་མ། སྙིང་གར་རེག་ལ། ཤི་ལ་པ་ཐ་ར། ལྟེ་བར་རེག་ལ། ཧ་ཨུ་ཨ་ཚེ་ཨུ། ལིངྒར་རེག་ལ། ཝ་པ། ཞེས་ཡར་རིམ་དང༌། ཡང་ལིངྒར་རེག་ལ།
བིརྺ། ལྟེ་བར་རེག་ལ། པ། སྙིང་གར་རེག་ལ། པྲ། ཁར་རེག་ལ། ས་དྷེཾ། དཔྲལ་བར་རེག་ལ། སྭཱ་ཧཱ། སྔགས་འདི་རྣམས་རླུང་གཟུང་བའི་བར་དུ་བརྗོད་ཅིང༌།
སྭཱ་ཧཱའི་རྗེས་ལ་ཕྱག་རྒྱ་བཀྲོལ་ཏེ། གཡོན་པས་སེ་གོལ་བརྡབ། གཉིས་པ་རྣལ་འབྱོར་བསྲུང་བ་ལ། ལུས་ཀྱི་འདུག་སྟངས་འཕགས་པའི་ལྟར། རྐང་པ་གཉིས་ཀྱི་བྲང་ས་ལ་བཙུགས། རྟིང་པ་གཉིས་འཕོངས་ལ་གཏད། པུས་མོ་གཉིས་ཕྱིར་དགྱེལ། ལག་པ་གཉིས་རྡོ་རྗེ་ཕྱིར་བསྡོམས་པ་ལས་མཐེ་བོང་གཉིས། གུང་མོ་གཉིས། མཐེའུ་ཆུང་གཉིས་རྣམས་རྩེ་སྤྲད་པའི་ཕྱག་རྒྱ་བཅས་ཏེ།
རླུང་བུམ་པ་ཅན་གྱི་ངང་ནས་སྔགས་རྣམས་ཡིད་ཀྱིས་ཟློས་ཤིང་མཐེ་བོང་གཉིས་སྙིང་གར་རེག་ལ། ཨཀྵེ་བྷི་མ། གུང་མོ་གཉིས་ཁར་རེག་ལ། པ་ཚེ་ཨུ་པ་མ། མཐེའུ་ཆུང་གཉིས་ལྟེ་བར་རེག་ལ། ཤི་ལ་པ་ཐ་ར། གུང་མོ་གཉིས་ལིངྒར་རེག་ལ། ཧ་ཨུ་ཨ་ཚེ་ཨུ། མཐེའུ་ཆུང་གཉིས་བཤང་སྒོར་རེག་ལ། ཝ་པ།
ཞེས་ཡས་རིམ་དང༌། ཡང་མཐེའུ་ཆུང་གཉིས་སླར་བཤང་སྒོར་རེག་ལ། བིརྺ། གུང་མོ་གཉིས་ལིངྒར་རེག་ལ། པ། མཐེའུ་ཆུང་གཉིས་ལྟེ་བར་རེག་ལ། པྲ། མཐེ་བོང་གཉིས་སྙིང་གར་རེག་ལ། ས་དྷེཾ། གུང་མོ་གཉིས་ཁར་རེག་ལ།
སྭཱ་ཧཱ། ཞེས་མས་རིམ་དང༌། ཡང་གོང་བཞིན་སྙིང་ག་ནས་བཤང་སྒོའི་བར་ཕྱག་རྒྱས་རེག་ལ། ཨཀྵེ་བྷི་མ་ ནས། ཝ་པ འི་བར་གྱི་སྔགས་ཡིད་ཀྱིས་ཟློས་ཤིང་རླུང་བཏང་ལ། ལག་པ་གཉིས་ཀྱིས་སེ་གོལ་གཏོག་པར་བྱའོ། ། དེ་ལྟར་རྫོགས་ནས། དགེ་བ་འདི་ཡིས་མྱུར་དུ་བདག ། རྣལ་འབྱོར་དབང་ཕྱུག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། །
དེ་ཡི་ས་ལ་འགོད་པར་ཤོག ། ཅེས་བིར་སྲུང་ཕྱི་མའི་ཉམས་ལེན་ས་སྐྱ་པ་ངག་དབང་ཀུན་དགའ་བཀྲ་ཤིས་ཀྱི་བློ་མཚོ་ལས་སོ།། །། བཀྲ་ཤིས།། །། ༄༅། །བིར་སྲུང་ཐུན་མོང་མ་ཡིན་པའི་ཉམས་ལེན་བྱ་ཚུལ་བར་ཆད་གཡུལ་རྒྱལ་བཞུགས་སོ།། ཨོཾ་སྭ་སྟི། གྲུབ་བརྒྱའི་གཙུག་རྒྱན་དཔལ་ལྡན་ཆོས་སྐྱོང་དང༌། ། གཉིས་མིན་རིགས་ཀུན་ཁྱབ་བདག་དྲིན་ཅན་རྗེར། ། གུས་བཏུད་བིརྺའི་ཐུན་མིན་སྲུང་བའི་ལམ། ། ཟབ་མོའི་ངག་འདོན་མོས་ལྡན་བསྐུལ་ངོར་སྤེལ། ། འདིར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་ཡོངས་རྫོགས་ཐོབ་ནས་ལམ་ལ་སློབ་པར་འོས་པའི་གང་ཟག་གིས་སྲོད་དང་ཐོ་རངས་གང་རིགས་སུ་སྐྱབས་ཡུལ་རྣམས་གསལ་བཏབ་ལ།
བདག་དང་འགྲོ་བ་ སོགས་ཀྱི་སྐྱབས་འགྲོ་རྒྱས་པའམ། བསྡུ་ན། བླ་མ་མཆོག་གསུམ་ཡི་དམ་ལྷར། ། གུས་པས་སྐྱབས་གསོལ་ཡིད་ཅན་རྣམས། ། བྱང་ཆུབ་ཐོབ་པར་སེམས་བསྐྱེད་ནས། ། འཁོར་མཚོའི་དབྱིངས་ལས་མྱུར་སྒྲོལ་ཤོག ། ཅེས་དང༌། ཚད་མེད་བཞི་སོགས་སྔོན་དུ་བཏང་ནས། སྭ་བྷཱ་ཝ ས་སྟོང་པར་བསམ། སྟོང་པའི་ངང་ལས་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ།
རི་དྭགས་ཀྲྀཥྞ་ས་རའི་པགས་པའི་གདན་གྱི་སྟེང་དུ་པདྨ་དང་ཟླ་བ་ཉི་མའི་དཀྱིལ་འཁོར་ལ་རང་སྐད་ཅིག་གིས་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་སྐུ་མདོག་དམར་ནག་ཞལ་གཅིག་ཕྱག་གཉིས་པ། གཡས་སྡིགས་མཛུབ་གྱེན་དུ་བསྟན་པའི་རྩེ་མོ་ཅུང་ཟད་བཀུག་པས་ཉི་མ་མནན་པ། གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ། རྒྱབ་ཏུ་དཔག་བསམ་གྱི་ཤིང་བཟང་པོ་ལ་སྐུ་རྒྱབ་བརྟེན་པ། ཞབས་གཉིས་རྒྱལ་པོ་རོལ་པའི་འདུག་སྟངས་ཀྱིས་བཞུགས་པ། སྐུ་ཤིན་ཏུ་གྲིམས་པ། ཞལ་དང་སྤྱན་བགྲད་ཅིང་ལྗགས་འདྲིལ་བ། རུས་པའི་རྒྱན་དྲུག་གིས་བརྒྱན་ཅིང་མེ་ཏོག་སྣ་ཚོགས་ཀྱིས་ཐོད་བཅིངས་པ། དེའི་རྒྱབ་ཏུ་དཔག་བསམ་གྱི་ཤིང་བཟང་པོ། མདུན་དུ་ཏྲི་ཤུ་ལ་གྱེན་དུ་བགྲེངས་བ་ལ་ཌཱ་མ་རུ་དཔྱངས་པ།
གཡས་སུ་བུམ་པ་བདུད་རྩིས་གང་བའི་སྟེང་དུ་ཐོད་པ་བདུད་རྩིས་གང་བས་བརྒྱན་པ། གཡོན་དུ་རིག་མ་མཚན་ཉིད་དང་ལྡན་པས་གདུགས་འཛིན་པ། སྨིན་མཚམས་ཀྱི་ཐད་ཀར་སྲུང་འཁོར་གཞལ་ཡས་ཁང་དང་བཅས་པའི་དབུས་སུ་བཅོམ་ལྡན་འདས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་དང་བཅས་པ། རང་གི་ལུས་ཀྱི་དབུས་སུ་རྩ་དབུ་མ་ཆོས་བཞི་ལྡན། གཡས་སུ་རོ་མ། གཡོན་དུ་རྐྱང་མ་སྟེ་རྩ་གསུམ་ བསམ་པའི་ སྤྱི་བོར་ཧྃ། མགྲིན་པར་ཨོཾ། སྙིང་གར་ཧཱུྃ། ལྟེ་བར་ཨྃ། གསང་གནས་སུ་ཧཱ་རྣམས་གསལ་བར་གྱུར།
ཅེས་པ། ཕོ་བྲང་ལྔ་ཡི་ལྷ་གསལ་གདབ། དཀྱིལ་འཁོར་ལྔ་ལ་བཏུད་དེ་བསྐྲུན། ། ཅེས་པའི་དོན་རྣམས་སོ། ། དེ་ནས་རླུང་ཁ་སྦྱོར་དུ་བྱ་བ་ནི། སྲོག་རྩོལ་འགོག་པའི་སྦྱོར་བ་ཡིས། ། ཞེས་པའི་དོན་ཏེ། དེ་ནས་རླུང་བུམ་པ་ཅན་བཟུང་ནས། རང་བཞིན་གྱིས་གནས་པའི་བཤང་སྒོའི་རླུང་གིས་ལྟེ་བའི་མེ་སྦར། གཡས་རོ་མའི་ནང་ནས་ཞུགས།
འཁོར་ལོ་རྣམས་མས་རིམ་གྱིས་གསལ་བཏབ། མེ་དེ་སྤྱི་བོའི་ཧྃ་ལ་རེག་པས། དེ་ལས་བྱང་ཆུབ་ཀྱི་སེམས་གཡོན་རྐྱང་མ་ནས་བབས། འཁོར་ལོ་རྣམས་ཡས་རིམ་གྱིས་གསལ་བཏབ་པའི་མཐར། རོ་རྐྱང་གཉིས་ཀྱི་རླུང་དང་བྱང་ཆུབ་ཀྱི་སེམས་རྣམས་དབུ་མའི་མས་སྣ་ནས་ཞུགས་ཏེ། རླུང་སེམས་ཐིག་ལེ་ཐམས་ཅད་དབུ་མར་ཐིམ་པར་བསྒོམས་ལ་བུམ་ཅན་ཐུབ་ཚད་དུ་བྱ་སྟེ། འབར་གཡོ་བརྟན་པ་ལ་བརྟེན་ནས། ། ཞེས་པའི་དོན་ཏོ། ། དེ་ལྟར་རླུང་སེམས་དབུ་མར་ཞུགས་པས། བདེ་སྟོང་ཟུང་འཇུག་གི་ཉམས་སྐྱེ་བར་འགྱུར་ཏེ།
བདེ་ཆེན་ཆོས་སྐུའི་ནམ་མཁའ་མཐོང༌། ། ཞེས་པའི་དོན་ཏོ། ། དེ་ལྟར་རླུང་སྦྱོར་མང་དུ་བྱས་པའི་མཐར། ལུས་ཀྱི་འདུག་སྟངས་ཀྱང་བིརྺ་པ་བཞིན་བྱ་སྟེ། ལག་པ་གཡས་པ་སྡིགས་མཛུབ་བྱས་པའི་རྩེ་མོ་ཅུང་ཟད་བཀུག་ལ། གཡོན་ཐོད་པ་འཛིན་ཚུལ་ཐུགས་ཀར་ཁུ་ཚུར་ཁ་གྱེན་བསྟན། ཞབས་གཉིས་རྒྱལ་པོ་རོལ་པའི་འདུག་སྟངས་བྱས་ལ། ངག་གིས་རླུང་ལན་གཅིག་བུས་ཤིང་ཕྱིར་མནན། རང་གི་ནད་གདོན་སྡིག་སྒྲིབ་དང༌། ། གསང་སྤྱོད་བལྟ་བར་མི་དབང་བའི། །
འབྱུང་པོ་མི་དང་མི་མིན་ཀུན། ། རྒྱ་མཚོའི་ཕར་མཐར་བསྐྲད་པར་གྱུར། ། ཅེས་བརྗོད་ལ། རླུང་མི་ཐུབ་པ་དང་ནང་དུ་དལ་བུས་བསྡུས་ནས། བུམ་པ་ཅན་འཛིན་དུས། དེ་ཕྱིར་མེ་རི་རབ་འབར་བས། ། བར་ཆད་གཡུལ་ལས་རྒྱལ་བར་འགྱུར། ། ཞེས་བརྗོད་ལ། གོང་བཞིན་རླུང་བུས་ཤིང་ཕྱིར་མནན། ཉོན་ཤེས་སྡིག་སྒྲིབ་བག་ཆགས་ཀུན། །
མ་ལུས་བྱང་ཞིང་དག་པར་གྱུར། ། ཞེས་བརྗོད་ལ། རླུང་ནང་དུ་བསྡུས་ནས་བུམ་པ་ཅན་འཛིན་དུས། རྡོ་རྗེའི་ས་གཞི་རྭ་དྲྭ་ལ། ། གུར་དང་བླ་བྲེ་སྲུང་འཁོར་ཕྱིར། ། མེ་དཔུང་རབ་འབར་དེ་དབུས་སུ། ། རང་ཉིད་རྣལ་འབྱོར་དབང་ཕྱུག་གྱུར། ། དེ་ནས་སྲུང་བ་གཉིས་བསྒོམ་པའི་དང་པོ་རྡོ་རྗེ་རྩེ་གསུམ་གྱིས་བསྲུང་བ་ནི། ལག་པ་གཡོན་པའི་མཐེ་བོས་མཐེའུ་ཆུང་མནན་ལ། སོར་མོ་གཞན་གསུམ་བརྐྱང་པ་དཔྲལ་བར་རེག་སྟེ།
ཨཀྵེ་བྷི་མ། ཁར་རེག་ལ། པ་ཚེ་ཨུ་པ་མ། སྙིང་གར་རེག་ལ། ཤི་པ་ལ་ཐ་ར། ལྟེ་བར་རེག་ལ། ཧ་ཨུ་ཨ་ཚེ་ཨུ། ལིངྒར་རེག་ལ། ཝ་པ། ཞེས་ཡས་རིམ་དང༌།
ཡང་ལིངྒར་རེག་ལ། བིརྺ། ལྟེ་བར་རེག་ལ། པ། སྙིང་གར་རེག་ལ། པྲ། ཁར་རེག་ལ། ས་དྷེཾ། དཔྲལ་བར་རེག་ལ། སྭཱ་ཧཱ།
སྔགས་འདི་རྣམས་རླུང་བཟུང་བའི་བར་དུ་བརྗོད་ཅིང༌། སྭཱ་ཧཱའི་རྗེས་ལ་ཕྱག་རྒྱ་བཀྲོལ་ཏེ། གཡོན་པས་སེ་གོལ་བརྡབ། གཉིས་པ་རྣལ་འབྱོར་བསྲུང་བ་ལ། ལུས་ཀྱི་འདུག་སྟངས་འཕགས་པ་ལྟར། རྐང་པ་གཉིས་ཀྱི་བྲང་ས་ལ་བཙུགས། རྟིང་པ་གཉིས་འཕོངས་ལ་གཏད། པུས་མོ་གཉིས་ཕྱིར་དགྱེལ། ལག་པ་གཉིས་རྡོ་རྗེ་ཕྱིར་བསྡམས་པ་ལས་མཐེ་བོང་གཉིས། གུང་མོ་གཉིས།
མཐེའུ་ཆུང་གཉིས་རྣམས་རྩེ་སྤྲད་པའི་ཕྱག་རྒྱ་བཅས་ཏེ། རླུང་བུམ་པ་ཅན་གྱི་ངང་ནས་སྔགས་རྣམས་ཡིད་ཀྱིས་ཟློས་ཤིང༌། མཐེ་བོང་གཉིས་སྙིང་གར་རེག་ལ། ཨཀྵེ་བྷི་མ། གུང་མོ་གཉིས་ཁར་རེག་ལ། པ་ཚེ་ཨུ་པ་མ། མཐེའུ་ཆུང་གཉིས་ལྟེ་བར་རེག་ལ། ཤི་ལ་པ་ཐ་ར། གུང་མོ་གཉིས་ལིངྒར་རེག་པ། ཧ་ཨུ་ཨ་ཚེ་ཨུ།
མཐེའུ་ཆུང་གཉིས་བཤང་སྒོར་རེག་ལ། ཝ་པ། ཞེས་ཡས་རིམ་དང༌། ཡང་མཐེའུ་ཆུང་གཉིས་སླར་བཤང་སྒོར་རེག་ལ། བིརྺ། གུང་མོ་གཉིས་ལིངྒར་རེག་ལ། པ། མཐེའུ་ཆུང་གཉིས་ལྟེ་བར་རེག་ལ། པྲ། མཐེ་བོང་གཉིས་སྙིང་གར་རེག་ལ།
ས་དྷེཾ། གུང་མོ་གཉིས་ཁར་རེག་ལ། སྭཱ་ཧཱ། ཞེས་མས་རིམ་དང༌། ཡང་གོང་བཞིན་སྙིང་ག་ནས་བཤང་སྒོའི་བར་ཕྱག་རྒྱས་རེག་ལ། ཨཀྵེ་བྷི་མ། ནས། ཝ་པ འི་བར་གྱི་སྔགས་ཡིད་ཀྱིས་ཟློས་ཤིང་རླུང་བཏང་ལ། ལག་པ་གཉིས་ཀྱིས་སེ་གོལ་གཏོག་པར་བྱའོ། ། དེ་ལྟར་རྫོགས་ནས་བིར་བསྟོད་རྒྱས་བསྡུས་གང་རིགས་བརྗོད།
དགེ་བ་འདི་ཡིས་མྱུར་དུ་བདག ། རྣལ་འབྱོར་དབང་ཕྱུག་འགྲུབ་གྱུར་ནས། ། སོགས་བརྗོད། ཅེས་བིར་སྲུང་ཐུན་མོང་མ་ཡིན་པའི་ཉམས་ལེན་ནག་འགྲོས་འདི་ལྟ་བུ་ཞིག་དགོས་ཞེས་ཀེ་ལ་ངག་བློ་ནས་ལྷ་རྫས་བཅས་བསྐུལ་ངོར། ལྷ་བཙུན་མཁྱེན་དབང་པས་དམ་པའི་གསུང་བཞིན་བྲིས་པ་དགེ་ལེགས་འཕེལ།། །། གྲུབ་ཆེན་རྣལ་འབྱོར་ཀྱི་དབང་ཕྱུག་བིརྺ་པ་ལ་བསྟོད་པ་སེངྒེའི་སྒྲ་དབྱངས་ཞེས་བྱ་བ་བཞུགས་སོ།། ༄། །བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྒྱལ་བ་ཀུན་གྱི་ངོ་བོ་གཅིག་གྱུར་པ། ། ཕྲིན་ལས་བཞི་ཡིས་རིགས་བཞིའི་དོན་མཛད་ཅིང༌། ། འཇིགས་པའི་གཟུགས་ཀྱིས་བདུད་དཔུང་སྐྲག་མཛད་པའི། །
དཔལ་ལྡན་བི་རཱུ་པ་ལ་ཕྱག་འཚལ་ལོ། ། ཕྱོགས་ལས་རྣམ་པར་རྒྱལ་བའི་རྫུ་འཕྲུལ་གྱིས། ། ས་ཡི་ཁྱོན་འདིར་མི་འཇིགས་སེངྒེའི་སྒྲ། ། རབ་ཏུ་བསྒྲགས་པས་ཀུན་ལས་རྣམ་རྒྱལ་གྱིས། ། དཔལ་ཆེན་བི་རཱུ་པ་ལ་ཕྱག་འཚལ་ལོ། ། འཆི་བདག་བཅོམ་ནས་འཆི་མེད་དངོས་གྲུབ་བརྙེས། ། བདུད་རྩིའི་རྒྱ་མཚོ་རྫོགས་པའི་ལྟོ་བ་ཅན། ། འོད་སྟོང་འབར་བའི་ཉིན་བྱེད་དབང་པོ་ཡང༌། ། སྡིག་མཛུབ་སྟོབས་ཀྱིས་གནོན་པའི་མཐུ་དང་ལྡན། ། གྲུབ་བརྙེས་དམ་པ་གཙུག་གི་ནོར་བུ་ཡིས། །
གུས་པས་རབ་མཆོད་སེངྒེའི་རོལ་པའི་གནས། ། ཐུགས་ཀྱི་དཀྱིལ་འཁོར་ཉི་འོད་ལྟ་བུ་ཡིས། ། ནགས་ཕྱོགས་ཀུ་མུད་བཞིན་རས་ཟུམ་པར་མཛད། ། ཕྱི་རོལ་མངོན་ཕྱོགས་མཆོག་ཏུ་འཛིན་པའི་ལྷ། ། རིག་པ་ཙམ་གྱིས་རབ་ཏུ་འགས་མཛད་ཅིང༌། ། འགྲན་ཟླ་བྲལ་བའི་གྲུབ་ཆེན་མཆོག་གྱུར་ཅེས། ། དད་པའི་བློ་ཐོབ་བསྟོད་དབྱངས་རྒྱ་ཆེར་སྒྲོག ། གསུང་གི་འོད་ཀྱིས་མ་རིག་མུན་བསལ་ནས། ། འགྲོ་བ་ཐར་པའི་ལམ་དུ་འདྲེན་པ་ཡི། ། དཔག་ཡས་ཡོན་ཏན་འོད་ཀྱི་དྲྭ་བ་ཅན། །
གང་ལ་བསྟོད་ཚིག་མེ་ཏོག་སྙེམ་པས་འབུལ། ། དགེ་བ་གང་ཐོབ་དེ་ཡིས་སྲིད་ཞི་ལ། ། མི་གནས་བླ་མེད་གོ་འཕང་ཐོབ་གྱུར་ཅིག ། ཅེས་སླར་ཡང་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།། །། ༈ ཆོས་ཐམས་ཅད་རང་གི་སེམས་ཀྱི་སྣང་བ། དེ་ཡང་རང་རིག་སྒྱུ་མ་ལྟ་བུ། དེ་ཡང་རང་བཞིན་གྱིས་མི་དམིགས་པའི་སྟོང་པ་ཉིད་དུ་ཤེས་པར་བྱས་ལ།
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ། ཤར་དཀར།
ལྷོ་སེར། ནུབ་དམར། བྱང་ལྗང༌། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བས་གང་བར་གྱུར། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ།
ཞེས་ལན་གསུམ། སྣ་ཚོགས་རྡོ་རྗེའི་ལྟེ་བར་པྃ་ལས་པདྨ་དང༌། རྃ་ལས་ཉི་མའི་སྟེང་དུ། བྷྲཱུྃ་སེར་པོ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ། ཡངས་ཤིང་རྒྱ་ཆེ་བ་གོ་སྐབས་མེད་པར་གྱུར། ཨོཾ་བཛྲ་ཙཀྲ་རཀྵ་ཧཱུྃ་བྷྲཱུྃ་ཧཱུྃ། ཞེས་ལན་གསུམ། འཁོར་ལོའི་ནང་གི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ།
དབུས་ཀྱི་ཉི་མའི་སྟེང་དུ་བྷྲཱུྃ་སེར་པོ། ཕྱོགས་བཅུར་ཉི་མའི་སྟེང་དུ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། དེ་ཡང་ལྷོའི་དཀར་པོ། ནུབ་ཀྱི་དམར་པོ། གཞན་ཐམས་ཅད་སྔོན་པོ། དེ་ཐམས་ཅད་སོ་སོའི་གནས་སུ་ཡོངས་སུ་གྱུར་པ་ལས་དབུས་སུ་རང་ཉིད་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། ཤར་དུ་གཤིན་རྗེའི་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་སྔོན་པོ་རྡོ་རྗེ་འཛིན་པ།
བྱང་ཤར་དུ་མི་གཡོ་བ་སྔོན་པོ་རལ་གྲི་འཛིན་པ། ཤར་ལྷོར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། ལྷོ་ནུབ་ཏུ་དབྱུག་སྔོན་ཅན་སྔོན་པོ་དབྱུག་པ་འཛིན་པ། ནུབ་བྱང་དུ་སྟོབས་པོ་ཆེ་སྔོན་པོ་རྩེ་གསུམ་འཛིན་པ། སྟེང་དུ་ཧཱུྃ་མཛད་སྔོན་པོ་རྡོ་རྗེ་དང་དྲིལ་བུ་རང་གི་ཕྱག་རྒྱས་ཐུགས་ཀར་བསྣོལ་ནས་འཛིན་པ། འོག་ཏུ་གནོད་མཛེས་སྔོན་པོ་གཏུན་ཤིང་འཛིན་པ། ཧཱུྃ་མཛད་མ་ཡིན་པ་གཞན་ཐམས་ཅད་ཕྱག་གཡས་པས་རང་རང་གི་ཕྱག་མཚན་འཕྱར་བའི་ཚུལ་གྱིས་འཛིན་ཅིང༌། གཡོན་པས་ཐུགས་ཀར་སྡིགས་མཛུབ་མཛད་པ། དབུས་དང་ཕྱོགས་བཞིའི་ཁྲོ་བོ་རྣམས་བརྗིད་པའི་ཁྲོ་བོ་སྟེ། སྤྱན་གསུམ་དམར་ལ་ཟླུམ་ཞིང་བགྲད་པ།
སྐུ་སྦོམ་ཞིང་ཐུང་བ། གསུས་ཁྱིམ་ཆེ་བ། སྟག་གི་པགས་པའི་ཤམ་ཐབས་ཅན། སྦྲུལ་གྱིས་བརྒྱན་པ། སྨ་ར་དང་སྨིན་མ་དང༌། དབུ་སྐྲ་སེར་པོ་གྱེན་དུ་བརྫེས་པ། ཁྲོ་བོ་གཞན་རྣམས་ནི་མཛེས་པའི་ཁྲོ་བོ་སྟེ། ཅུང་ཟད་སྒེག་ཅིང་ཡིད་ཙམ་ཁྲོས་པ། སྐུ་སྐེམས་ཤིང་གྲིམ་པ། དབུ་སྐྲ་ནག་པོ།
དར་སྣ་ཚོགས་ཀྱི་ཤམ་ཐབས་ཅན། རིན་པོ་ཆེའི་རྒྱན་གྱིས་བརྒྱན་པ། ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་ཞབས་གཡོན་བརྐྱང་གི་སྟབས་ཀྱིས་བཞུགས་པའོ། ། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ།
མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་ཁྲོ་བོ་བཅུ་གཅིག་སྲུང་བའི་འཁོར་ལོ་དང་བཅས་པ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། །
འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། ཁུ་ཚུར་གཡོན་གྱི་མཐེའུ་ཆུང་དང་གཡས་པའི་མཛུབ་མོ་སྦྲེལ་ཏེ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་དང༌། གཽ་རཱི་ནག་མོ་ལྕགས་ཀྱུ་ཐོགས་པས་སྲུང་འཁོར་གྱི་ནང་དུ་སྤྱན་དྲངས། ཁུ་ཚུར་གཉིས་རྒྱབ་སྤྲད་དེ་ཞགས་མིག་ལྟར་བྱས་ལ། ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ།
ཞེས་ཙཽ་རཱི་དམར་མོ་ཞགས་པ་ཐོགས་པས་མགྲིན་པ་ལ་རེག་པས་ཡེ་ཤེས་པ་རྣམས་སྨིན་མཚམས་ནས་ཐིམ། མཐེའུ་ཆུང་དང་མཛུབ་མོ་ཕན་ཚུན་སྦྲེལ་ཏེ། ཨོཾ་བཛྲ་བེ་ཏཱ་ལཱི་བནྡྷ་བཾ། ཞེས་བེ་ཏཱ་ལཱི་སེར་མོ་ལྕགས་སྒྲོག་ཐོགས་པས་ཞབས་ལ་རེག་པས་དམ་ཚིག་པ་ལ་ཡེ་ཤེས་པ་འདྲེས། ཁུ་ཚུར་གཉིས་བཅངས་པའི་མཁྲིག་མ་གཉིས་བསྣོལ་ཏེ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་གྷསྨ་རཱི་ལྗང་གུ་དྲིལ་བུ་ཐོགས་པས་ཕྱི་ནང་ཀུན་ཏུ་དྲིལ་བུའི་སྒྲ་ཕྱུང་བས། དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ། བསྡུ་ན། ཛཿཧཱུྃ་བཾ་ཧོཿ
ཞེས་པས་བསྟིམ། སླར་ཡང་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། །
འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཞེས་པས་མཆོད། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱི། ། ཁྱེད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། །
ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་གཤིན་རྗེའི་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད། གཞན་ཐམས་ཅད་ལ་མི་བསྐྱོད་པས་དབུར་བརྒྱན། རང་གི་སྙིང་གའི་ཧཱུྃ་ལས་འོད་འཕྲོས་པས། བ་སྤུའི་བུ་ག་ཐམས་ཅད་རྡོ་རྗེ་ཕྲ་མོ་དཔག་ཏུ་མེད་པས་གཏམས་པར་བསམ།
ཧཱུྃ་དེ་ཉིད་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པ་ཅིག་ཏུ་གྱུར་ཏེ། དེའི་ལྟེ་བ་སྟོང་པར་ཡོད་པའི་ནང་དུ་རང་གི་སེམས་ཧཱུྃ་གཅིག་ཏུ་བསམ། དེའི་སྟེང་ལ་སོགས་པར་གང་བསྲུང་བར་འདོད་པ་དེའི་མིང་གི་ཡི་གེ་དང་པོ་བསམས་ཏེ། དེ་ཡང་བླ་མ་བསྲུང་བར་འདོད་ན་སྟེང་དུ། རང་ཉིད་ནང་དུ། སྤུན་ཟླ་གཡོན་དུ། ཕ་མ་མདུན་དུ། བུ་དང་ཆུང་མ་གཡས་སུ། འཁོར་གཡོག་རྒྱབ་ཏུ། ནོར་རྫས་རྣམས་འོག་ཏུ་བསམ།
གང་མི་བསྲུང་བའི་ས་སྟོང་པར་བཞག་གོ ། དེ་ནས་འཁོར་ལོའི་ཕྱོགས་མཚམས་བརྒྱད་ཀྱི་རྩིབས་མེད་པའི་བར་དུ། ཡྃ་ལས་རླུང་གི་དཀྱིལ་འཁོར། དེའི་སྟེང་དུ་རྃ་ལས་མེའི་དཀྱིལ་འཁོར་གྱི་སྟེང་དུ། གནོད་བྱེད་ལུས་རིད་པ། སྐྲ་འཛིངས་པ། ཁ་ནས་ཁྲག་སྐྱུག་པ། སྤྱིའུ་ཚུགས་སུ་འདུག་པར་བསམ། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས། གནོད་བྱེད་ཀྱི་ཤེས་པ་བཀུག་སྟེ་དེ་ལ་ཐིམ་པར་བསམས་ལ།
རང་གཙུག་ཏོར་འཁོར་ལོས་སྒྱུར་བས་ཧཱུྃ་ཞེས་བརྗོད་པས་ཕྱོགས་མཚམས་ཀྱི་ཁྲོ་བོ་རྣམས་ཞལ་ཕྱིར་གཟིགས། དབུས་དང་སྟེང་འོག་གི་ཁྲོ་བོ་རྣམས་ཞབས་གཡས་བརྐྱང༌། འཁོར་ལོ་གཡོན་དུ་མྱུར་དུ་འཁོར་བས། གནོད་བྱེད་ཀྱི་ལུས་རླུང་གིས་བསྐྱོད། མེས་བསྲེག་ཅིང་འཁོར་ལོའི་རྩེ་མོས་གཏུབས་པས། ཁོའི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས་ནས། རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསམས་ཤིང་སྔགས་བཟླའོ། ། ན་མཿས་མནྟ་བུདྡྷཱ་ནཱཾ། ་་་་་ ཕྱག་འཚལ་ལོ་ཀུན་ནས་སངས་རྒྱས་ལ། ན་མཿས་མནྟ་དྷརྨཱ་ཎཱཾ། ་་་་་
ཕྱག་འཚལ་ལོ་ཀུན་ནས་ཆོས་ལ། ན་མཿས་མནྟ་སཾ་གྷཱ་ནཱཾ། ་་་་་ ཕྱག་འཚལ་ལོ་ཀུན་ནས་དགེ་འདུན་ལ། ཨོཾ་སི་ཏཱ་ཏ་པ་ཏྲ། ་་་་་ གདུགས་དཀར་པོ། ཨོཾ་བི་མ་ལ། ་་་་་ དྲི་མ་དང་བྲལ་བ། ཨོཾ་ཤངྐ་ར། ་་་་་ བདེ་བར་བྱེད་པ། ཨོཾ་པྲ་ཏྱཾ་གིར། ་་་་་
ཕྱིར་བཟློག་པ། བཛྲ་ཨུཥྞཱི་ཥ་ཙཀྲ་ཝརྟི། ་་་་་ རྡོ་རྗེ་གཙུག་ཏོར་འཁོར་ལོས་སྒྱུར་བ། སརྦ་ཡནྟྲ། ་་་་་ ཐམས་ཅད་འཁྲུལ་འཁོར། མནྟྲ། ་་་་་ སྔགས། མཱུ་ལ་ཀརྨ། ་་་་་ རྩ་བའི་ལས། བནྡྷ་ནཾ། ་་་་་
བཅིངས་པ་དང༌། ཏཱ་ཌ་ནཾ། ་་་་་ བརྡེག་པ་དང༌། ཀཱི་ལ་ནཱཾ་ཝཱ། ་་་་་ ཕུར་བུ་བཏབ་ཀྱང་རུང༌། མ་མ་ཀྲྀ་ཏེ། ་་་་་ བདག་ལ་བྱེད་བ་དང༌། ཡེ་ན་ཀེན་ཙི་ཏ། ་་་་་ གང་ཅི་ཡང་རུང་བ། ཀྲྀ་ཏནྟ་ཏ། ་་་་་
བྱེད་མ་དེ། སརྦཱནྟུ། ་་་་་ ཐམས་ཅད། ཙྪིནྡཙྪིནྡ། ་་་་་ ཆོད་ཆོད། བྷིནྡ་བྷིནྡ། ་་་་་ ཕུག་ཕུག ཙི་རི་ཙི་རི། ་་་་་ ཕྱེ་མར་གྱིས་ཕྱེ་མར་གྱིས། གི་རི་གི་རི། ་་་་་
གནོན་གནོན། མ་ར་མ་ར། ་་་་་ སོད་སོད། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། ཅེས་ཅི་ནུས་དང༌། སྤྲོ་ན། ཨོཾ་བྷ་ཡ་ནཱ་ས་ནི། ་་་་་ འཇིགས་པ་ཉམས་པར་བྱེད། ཏྲཱ་ས་ནི། ་་་་་
སྐྲག་པར་བྱེད། སརྦ་མཱ་ར་པྲ་ཏྱཾ་གིར། ་་་་་ བདུད་ཐམས་ཅད་ཕྱིར་ཟློག་པར་བྱེད། བི་ནཱ་ས་ནི། ་་་་་ རྣམ་པར་ཉམས་པར་བྱེད། ཡི་གེ་ཙི་ཏ། ་་་་་ གང་ཅི་ཡང་རུང་བ། དུཥྚཱན་སཏྭ། ་་་་་ གདུག་པའི་སེམས་ཅན། མ་མ་བི་རཱུ་པ་ཀཾ་ཀུརྦན། ་་་་་
བདག་ལ་ངན་པ་བྱེད་པ། ཏི་ཏཱ་ནི། ་་་་་ དེ་དག་དང༌། སརྦ་མཱ་ར་ཎི་པྲ་ཏྱཾ་ཀཱ་རི་ཎི་པ་ཏ་ཏུ་ཧཱུྃ་ཕཊ་སྭཱ་ཧཱ། ་་་་་ བདུད་ཐམས་ཅད་ཀྱི་ཕྱིར་བཟློག་པར་གྱིས་ཤིག ཞེས་པའང་ཅི་རིགས་བཟླས་ལ། རྡོ་རྗེ་ཐལ་མོ་སྦྱར་ཏེ། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང༌། བདག་ཅག་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌།
དྲག་ཤུལ་གྱི་སེམས་དང་ལྡན་པ་རྣམས་དང༌། བསམ་པ་དང་སྦྱོར་བ་ངན་པར་བྱེད་པའི་དགྲ་བགེགས་ཐམས་ཅད་ཀྱི་བསམ་སྦྱོར་ངན་པ་ཐམས་ཅད་ཞི་བར་གྱུར་ཅིག གལ་ཏེ་ཞི་བར་མ་གྱུར་ན་དེའི་ཚེ་དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེས་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག
ཅེས་བརྗོད་ཅིང་ལག་མཐིལ་གཉིས་སུ་ཧཱུྃ་ལས་སྣ་ཚོགས་རྡོ་རྗེ་དང་སོར་མོ་རྣམས་རྡོ་རྗེ་རྩེ་གཅིག་པར་བསམས་ཏེ། གནོད་བྱེད་རྣམས་དེའི་བར་དུ་བཙིར་བར་བསམས་ལ་ཐལ་མོ་བརྡབ། རང་གི་ཐུགས་ཀ་ནས་རང་འདྲའི་ཁྲོ་བོ་མཚོན་ཆ་ཐོགས་པ་དུ་མ་སྤྲོས་ཏེ་གནོད་བྱེད་ཀྱི་ལུས་དང་དབང་པོ་ཐམས་ཅད་རྡུལ་ཕྲ་རབ་ཏུ་བྱས། མེས་བསྲེག རླུང་གིས་གཏོར་བར་བསམ། སྤྲོ་ན། ཁྲོ་བོ་འབར་བའི་ཚོགས་རྣམས་ཀྱིས། ། དགྲ་བགེགས་རྣམས་ནི་ཐམས་ཅད་ཀྱི། ། ལུས་ངག་ཐལ་བ་རྡུལ་དུ་རློགས། ། རྣམ་ཤེས་ཆོས་ཀྱི་དབྱིངས་སུ་སྒྲོལ། །
ཞེས་བརྗོད། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ལན་གསུམ། རང་ཉིད་གཙུག་ཏོར་འཁོར་ལོས་སྒྱུར་བ་ཞུ་བ་ལས་ཆོས་ཀྱི་འབྱུང་གནས་གྲུ་གསུམ་པ། ཕྱི་དཀར་ལ་ནང་དམར་བ། གདེངས་ཁ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པ། དེའི་ནང་དུ་ཡྃ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ། ཆང་ཟུང་དང་མཆོག་མ་ལ་ཡྃ་དང་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་རྃ་གྱིས་མཚན་པ།
དེའི་སྟེང་དུ་ཝྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེང་དུ་ལྃ་ལས་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་ཕྱེད་པ་དང་ལྟེ་བ་ལ་ལྃ་གྱིས་མཚན་པ། དེའི་སྟེང་དུ་བྷཱུྃ་ལས་འཁོར་ལོ་སེར་པོ་རྩིབས་བཅུ་པ་བྷྲཱུྃ་གྱིས་མཚན་པ། དེའི་སྟེང་གི་བར་སྣང་དུ་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་མཐའ་བརྟེན་པའི་བར་དོའི་རྣམ་པར་ཤེས་པ་དེ་རྣམས་འབྱུང་བཞི་འཁོར་ལོ་དང་བཅས་པ་ལ་ཐིམ་སྟེ། ཐམས་ཅད་རོ་གཅིག་ཏུ་འདྲེས་པ་ལས། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་བཞི་པ། ནང་ནས་རིམ་པ་བཞིན་ནག་པོ། ལྗང་གུ། དམར་པོ།
སེར་པོ། དཀར་པོའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་དུ་རིན་པོ་ཆེའི་མདའ་ཡབ་དང་པུ་ཤུས་བརྒྱན་པ། རྩིག་པའི་ཕྱི་རོལ་དུ་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པ། ནང་ཀ་བ་བརྒྱད་དང་ལྡན་པ། སྟེང་རྡོ་རྗེའི་གདུང་བཞིས་མིག་མངས་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་དང་རིན་པོ་ཆེའི་ཏོག་གིས་བརྒྱན་པ། སྒོ་བཞིའི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང༌། གདུགས་དང་རི་དྭགས་དང་བཅས་པ།
གཞན་ཡང་གོས་དང་འཕན་དང༌། མེ་ཏོག་གི་ཕྲེང་བ་དང༌། ཟླ་བ་རླུང་གིས་བསྐྱོད་པ་དང༌། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པའི་གཞལ་ཡས་ཁང་དུ་གྱུར། དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད་ནི། ཤར་དུ་གཏུམ་དྲག་གི་དུར་ཁྲོད། ལྷོར་འཇིགས་བྱེད་ཐོད་པ་ཅན། ནུབ་ཏུ་འབར་བའི་ཕྲེང་བས་བརྒྱན་པ། བྱང་དུ་ཚང་ཚིང་འཁྲིགས་པ། བྱང་ཤར་དུ་དྲག་ཏུ་དགོད་པ།
ཤར་ལྷོར་དབང་ཕྱུག་ནགས་ཚལ། ལྷོ་ནུབ་ཏུ་འཇིགས་བྱེད་མུན་པ། ནུབ་བྱང་དུ་ཀི་ལི་ཀི་ལའི་སྒྲ་སྒྲོག་པ། དེ་དག་ལ་གནས་པའི་ཤིང་ཆེན་པོ་བརྒྱད་ནི། ཤར་དུ་ཤི་རཱི་ཤ། ལྷོར་ཙུ་ཏ། ནུབ་ཏུ་ཀཾ་ཀ་ལ། བྱང་དུ་ཨ་ཤྭཏྠ། བྱང་ཤར་དུ་ཤིང་ཆེན་པོ། ཤར་ལྷོར་ཀ་རཉྫ།
ལྷོ་ནུབ་ཏུ་འཁྲིལ་ཤིང་ཅན། ནུབ་བྱང་དུ་ཨརྫུན་རྣམས་སོ། ། ཤིང་དེ་དག་གི་རྩ་བ་ན་གནས་པའི་ཕྱོགས་སྐྱོང་བ་བརྒྱད་ནི། ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ། ཕྱག་གཡོན་ན་རྡོ་རྗེས་མཚན་པའི་ཐོད་པ་འཛིན་པ། ལྷོར་གཤིན་རྗེ་སྔོན་པོ་མ་ཧེ་ལ་ཞོན་པ། གཡོན་ཐོད་པ་དང་བེ་ཅོན་འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ། གཡོན་ཐོད་པ་དང་ཞགས་པ་འཛིན་པ། བྱང་དུ་གནོད་སྦྱིན་སེར་པོ་རྟ་ལ་ཞོན་པ།
གཡོན་ཐོད་པ་དང་དབྱུག་པ་འཛིན་པ། བྱང་ཤར་དུ་དབང་ལྡན་དཀར་པོ་གླང་ལ་ཞོན་པ། གཡོན་ཐོད་པ་དང་མདུང་འཛིན་པ། ཤར་ལྷོར་མེ་ལྷ་དམར་པོ་ར་སྐྱེས་ལ་ཞོན་པ། ཞལ་གཅིག་ཕྱག་བཞིའི་གཡས་གཉིས་ན་དབྱུ་གུ་དང་ཐོད་པ། གཡོན་གཉིས་ན་སྤྱི་བླུགས་དང་ཕྲེང་བ་འཛིན་པ། ལྷོ་ནུབ་ཏུ་སྲིན་པོ་ནག་པོ་རོ་ལངས་ལ་ཞོན་པ་གཡོན་ཐོད་པ་དང་རལ་གྲི་འཛིན་པ། ནུབ་བྱང་དུ་རླུང་ལྷ་སྔོན་པོ་རི་དྭགས་ལ་ཞོན་པ་གཡོན་ཐོད་པ་དང་བ་དན་འཛིན་པ། ཐམས་ཅད་ཀྱང་ཕྱག་གཡས་ཀྱིས་བཅོམ་ལྡན་འདས་ལ་ཕྱག་འཚལ་བའོ། ། དེ་དག་གི་ནམ་མཁའ་ལ་གནས་པའི་སྤྲིན་ཆེན་པོ་བརྒྱད་ནི།
ཤར་དུ་སྒྲོགས་བྱེད་སེར་པོ། ལྷོར་ལྡོག་བྱེད་སྔོན་པོ། ནུབ་ཏུ་འཇིགས་བྱེད་དཀར་པོ། བྱང་དུ་འཁོར་བྱེད་སེར་པོ། བྱང་ཤར་དུ་འཐུག་པོ་དཀར་པོ། ཤར་ལྷོར་འགེངས་བྱེད་དམར་པོ། ལྷོ་ནུབ་ཏུ་ཆར་འབེབས་སྔོན་པོ། ནུབ་བྱང་དུ་གཏུམ་པོ་སྔོན་པོའོ། ། དེ་དག་ལ་གནས་པའི་ཀླུ་ཆེན་པོ་བརྒྱད་ནི། ཤར་དུ་ནོར་རྒྱས་སེར་པོ།
ལྷོར་པདྨ་དཀར་པོ། ནུབ་ཏུ་ཀརྐོ་ཊ་ནག་པོ། བྱང་དུ་འཇོག་པོ་དམར་པོ། བྱང་ཤར་དུ་པདྨ་ཆེན་པོ་དཀར་པོ། ཤར་ལྷོར་ཧུ་ལུནྟ་སྔོན་པོ། ལྷོ་ནུབ་ཏུ་རིགས་ལྡན་ལྗང་གུ། ནུབ་བྱང་དུ་དུང་སྐྱོང་སེར་པོ་ཐམས་ཅད་ཀྱང་སྦྲུལ་མགོའི་གདེངས་ཀ་བདུན་བདུན་དང་ལྡན་ཞིང་སྨད་སྦྲུལ་མཇུག་འཁྱིལ་བ། སྟོད་ལྷའི་ལུས་ཅན་ཐལ་མོ་སྦྱར་བའོ། ། ཤིང་གི་ཡལ་ག་ལ་གནས་པའི་ཞིང་སྐྱོང་བ་བརྒྱད་ནི། ཤར་དུ་ལྷའི་དགེ་འདུན་དཀར་པོ་གླང་པོ་ཆེའི་གདོང་པ་ཅན།
ལྷོར་གཤིན་རྗེ་སྔོན་པོ་མ་ཧེའི་གདོང་པ་ཅན། ནུབ་ཏུ་སྤྲིན་གྱི་རྒྱལ་པོ་དམར་པོ་ཆུ་སྲིན་གྱི་གདོང་པ་ཅན། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟའི་གདོང་པ་ཅན། བྱང་ཤར་དུ་ཡི་དྭགས་འདུས་པ་དུད་ཀ་གླང་གི་གདོང་པ་ཅན། ཤར་ལྷོར་དྲང་སྲོང་འདུས་པ་དམར་པོ་ར་སྐྱེས་ཀྱི་གདོང་པ་ཅན། ལྷོ་ནུབ་ཏུ་སྲིན་པོའི་ཚོགས་ཅན་ནག་པོ་རོ་ལངས་ཀྱི་གདོང་པ་ཅན། ནུབ་བྱང་དུ་རླུང་གི་རྒྱལ་པོ་ལྗང་གུ་རི་དྭགས་ཀྱི་གདོང་པ་ཅན། ཐམས་ཅད་ཀྱང་ཤིང་ལོའི་གསེབ་ནས་སྙིང་ག་ཡན་ཆད་འཐོན་པ། གྲི་གུག་དང་ཐོད་པ་འཛིན་པའོ། ། གཞན་ཡང་རོ་མགོ་བོ་བཅད་པ་དང༌།
དཔྱངས་པ་དང༌། བསྙལ་བ་དང༌། གསལ་ཤིང་གིས་ཕུག་པ་དང༌། མགོ་བོ་དང༌། ཀེང་རུས་དང༌། ཅེ་སྤྱང་དང༌། ཁྭ་དང༌། འུག་པ་དང༌། བྱ་རྒོད་དང༌། རོ་ལངས་རྣམས་ཕཻཾ་ཞེས་བྱ་བའི་སྒྲ་སྒྲོགས་པར་བྱེད་པ།
མ་ལུས་པ་རྣམས་ཀྱང་སྔོན་གྱི་གྲུབ་པ་ཐོབ་པ་རྣམས་ཀྱི་མངོན་པར་རྟོགས་པ་སྟེ། གནོད་སྦྱིན་དང༌། སྲིན་པོ་དང༌། ཡི་དྭགས་དང༌། ཤ་ཟ་དང༌། སྨྱོ་བྱེད་དང༌། བརྗེད་བྱེད་དང༌། མཁའ་འགྲོ་དང༌། མཁའ་འགྲོ་མ་རྣམས་དང༌། ཆུ་དང༌།
མེ་དང༌། མཆོད་རྟེན་དང༌། སྒྲུབ་པ་པོ་རྣམས་དང་བཅས་པའི་དུར་ཁྲོད་ཀྱིས་ཡོངས་སུ་བསྐོར་བའི་གཞལ་ཡས་ཁང་གི་ནང་གི་ལྷ་སྣམ། ཤར་དཀར། ལྷོ་སེར། ནུབ་དམར། བྱང་ལྗང༌། དབུས་སྔོན་པོའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། ཉོན་མོངས་པ་ལ་སོགས་པ་བདུད་བཞིའི་ངོ་བོ། ཚངས་པ་སེར་པོ།
དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་རྣམས་སྟེང་ནས་སྟེང་དུ་བརྩེགས་པ། འདབ་མ་བརྒྱད་ལ་ཟླ་བའི་དཀྱིལ་འཁོར་གྱི་སྟེང་དུ། ཤར་དུ་ཚངས་པ་སེར་པོ། ལྷོར་དབང་པོ་དཀར་པོ། ནུབ་ཏུ་ཉེ་དབང་སྔོན་པོ། བྱང་དུ་དྲག་པོ་ནག་པོ། བྱང་ཤར་དུ་གཤིན་རྗེ་སྔོན་པོ། ཤར་ལྷོར་ནོར་བདག་སེར་པོ།
ལྷོ་ནུབ་ཏུ་སྲིན་པོ་ནག་པོ། ནུབ་བྱང་དུ་ཐགས་ཟངས་རིས་དུད་ཀ་རྣམས་འགྱེལ་ཞིང་གདོང་གྱེན་དུ་ཕྱོགས་པའི་གདན་དང་བཅས་པར་གྱུར། ཨོཾ་སརྦ་ཏ་ཐཱ་ཏ་ནི་ལ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་རྣམ་པ་ལྟ་བུའི། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ།
ཨོ་ཨཽ། ཨཾ་ཨཿ ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་ཕྲེང་བ་ལྟ་བུའི། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ། ཕྲག་གཉིས་བརྗོད། ཞུ་བ་ལས་བྱུང་བའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བར་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ། དེའི་གཡོན་དུ་ཨྃ་ལས་གྲི་གུག་སྔོ་ནག་ཡུ་བ་ལ་ཨྃ་གིས་མཚན་པ་སོ་སོར་རྟོག་པའི་ཡེ་ཤེས། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ། བདག་ཉིད་བཅོམ་ལྡན་འདས་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞལ་བརྒྱད།
ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་དཀར་པོ། གཡས་སྔོ། གཡོན་དམར། སྟེང་ཞལ་དུད་ཀ ཞལ་ལྷག་མ་གཉིས་གཉིས་གནག་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་མཆེ་བ་བཞི་བཞི་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་སྣ་ཚོགས་རྡོ་རྗེས་མཚན་པ།
ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་ཀྱི་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་སའི་ལྷ་སེར་པོ། དེ་གཉིས་ཀྱིས་ཡུམ་ལ་འཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་སེར་པོ། ལྔ་པ་ན་རྔ་མོང་ཐལ་ཀ དྲུག་པ་ན་མི་དམར་པོ། བདུན་པ་ན་ཤ་ར་བྷ་སྔོན་པོ། བརྒྱད་པ་ན་བྱི་ལ་གྭ་པ།
གཡོན་གྱི་གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ། བཞི་པ་ན་རླུང་གི་ལྷ་ལྗང་གུ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་འཛིན་སེར་པོ། དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཅིང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། ཞབས་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམ་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ།
སྒེག་ཅིང་དཔའ་བ་མི་སྡུག་པ། ། དགོད་ཅིང་དྲག་ཤུལ་འཇིགས་སུ་རུང༌། ། སྙིང་རྗེ་ངམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ། ཞལ་གཅིག་ཕྱག་གཉིས་སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ། གཡས་གྲི་གུག གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང༌།
སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། ཞབས་གཡོན་བརྐྱངས་ཤིང་གཡས་བསྐུམ་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨཱཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱཿས་མཚན་པ། ཨོཾ་པདྨ་སུ་ཁ་དྷཱ་ར། ་་་་་ པདྨ་བདེ་བ་འཛིན་པ་ནི། མཧཱ་རཱ་ག་སུ་ཁནྡ་ད། ་་་་་ འདོད་ཆགས་ཆེན་པོའི་བདེ་བ་སྟེར། ཙ་ཏུ་རཱ་ནནྡ་བྷ་ག་བི་ཤྭ། ་་་་་
དགའ་བཞིའི་སྐལ་བ་སྣ་ཚོགས་པ། ཧཱུྃ་ཧཱུྃ་ཧཱུྃ། ཀཱརྻཾ་ཀུ་རུ་ཥྭ་མེ། ་་་་་ བྱ་བ་མཛོད་ཅིག་བདག་ལའོ། ། ཡབ་ཀྱི་གསང་བའི་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བར་ལ་ཧཱུྃ་གིས་མཚན་པ། ཨོཾ་བཛྲ་མ་ཧཱ་དྭེ་ཥ། ་་་་་ རྡོ་རྗེ་ཞེ་སྡང་ཆེན་པོ་ནི། ཙ་ཏུ་རཱ་ནནྡ་དཱ་ཡ་ཀཿ ་་་་་ དགའ་བ་བཞི་ནི་སྟེར་བར་བྱེད། ཁ་ག་མུ་ཁ་ཨེ་ཀཱ་ར་སོ་ནཱ་ཐ། ་་་་་
མཁའ་འགྲོའི་གདོང་པ་རོ་གཅིག་མགོན། ཧཱུྃ་ཧཱུྃ་ཧཱུྃ། ཀཱརྻཾ་ཀུ་རུ་ཥྭ་མེ། ་་་་་ བྱ་བ་མཛོད་ཅིག་བདག་ལའོ། ། ཡབ་ཡུམ་སྙོམས་པར་ཞུགས་པའི་བདེ་བ་ཆེན་པོའི་སྒྲ་ཧ་ཧ་སི་སི་ཀུན་དུརྷ་བཛྲ་དྷྲིཀ་ཅེས་གསང་བའི་གནས་སུ་གྲག་པའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབ་པས་ཐིག་ལེ་བརྒྱད་དུ་གྱུར། དེ་རྣམས་གྃ་ཙྃ་བྃ་གྷྃ་པྃ་ཤྃ་ལྃ་ཌྃ་ཞེས་པའི་ས་བོན་བརྒྱད་དུ་གྱུར། དེ་རྣམས་འོད་དུ་ཞུ་ལྷ་མོ་བརྒྱད་དུ་གྱུར་ནས།
ཡུམ་གྱི་མཁའ་ནང་ནས་ཕྱིར་འཐོན་ཏེ། གདན་སོ་སོའི་སྟེང་དུ་རིམ་པ་བཞིན་འཁོད་པ་ནི། ཤར་དུ་གཽ་རཱི་ནག་མོ་གཡས་གྲི་གུག གཡོན་ཉ་རོ་ཧི་ཏ་འཛིན་པ། ལྷོར་ཙཽ་རཱི་དམར་མོ་གཡས་ཅང་ཏེའུ། གཡོན་ཕག་པ་འཛིན་པ། ནུབ་ཏུ་བེ་ཏཱ་ལཱི་སེར་མོ་གཡས་རུས་སྦལ། གཡོན་ཐོད་པ་འཛིན་པ། བྱང་དུ་གྷསྨ་རཱི་ལྗང་གུ་གཡས་སྦྲུལ། གཡོན་ཐོད་པ་འཛིན་པ།
བྱང་ཤར་དུ་པུཀྐ་སཱི་སྔོན་མོ་གཡས་སེང་གེ གཡོན་དགྲ་སྟྭ་འཛིན་པ། ཤར་ལྷོར་རི་ཁྲོད་མ་དཀར་མོ་གཡས་དགེ་སློང༌། གཡོན་གསིལ་བྱེད་འཛིན་པ། ལྷོ་ནུབ་ཏུ་གདོལ་པ་མོ་སྔོ་དམར་གཡས་འཁོར་ལོ། གཡོན་ཐོང་གཤོལ་འཛིན་པ། ནུབ་བྱང་དུ་གཡུང་མོ་ཁ་དོག་སྣ་ཚོགས་པ་གཡས་རྡོ་རྗེ། གཡོན་སྡིགས་མཛུབ་མཛད་པ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ།
གཅེར་བུ་རུས་པའི་རྒྱན་ལྔས་བརྒྱན་པ། མི་མགོ་སྐམ་པོ་ལྔས་དབུར་བརྒྱན་ཅིང༌། སྐམ་པོ་ལྔ་བཅུའི་དོ་ཤལ་བྱས་པ། ཞབས་གཡོན་བརྐྱངས་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། སླར་ཡང་ཡབ་ཡུམ་སྙོམས་པར་ཞུགས་པས་བར་སྣང་ནས་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་མཐའ་བརྟེན་པའི་བར་དོའི་རྣམ་པར་ཤེས་པ་ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་ཡི་གེས་སླེབས་པའི་རྐྱེན་གྱི་ཡབ་ཡུམ་གཉིས་རྗེས་སུ་ཆགས་པའི་མེས་འོད་དུ་ཞུ་ནས། བདུད་བཞིའི་སྟེང་དུ་བདེ་བ་ཆེན་པོའི་ངོ་བོ་རྡོ་རྗེ་སེམས་དཔའི་རང་བཞིན་གྱི་ཐིག་ལེར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རང་གི་ཤེས་པ་མཚམས་ཀྱི་ལྷ་མོ་བཞིར་འཕོས་ཏེ་གླུས་བསྐུལ་བར་བསམས་ཤིང༌། རྗེ་བཙུན་སྙིང་རྗེའི་ཡིད་བཞེངས་ཤིག །
པུཀྐ་སཱི་ནི་བདག་ལ་སྐྱོབས། ། སྟོང་པའི་རང་བཞིན་ཉིད་སྤོངས་ལ། ། བདག་ལ་བདེ་ཆེན་སྦྱོར་བཞེད་མཛོད། ། ཁྱོད་མེད་ན་ནི་བདག་འགུམ་པས། ། ཀྱེ་ཡི་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་ཉིད་སྤོངས་ལ། ། རི་ཁྲོད་མ་འབྲས་གྲུབ་པར་མཛོད། ། དགའ་གཙོ་འཇིག་རྟེན་མགྲོན་གཉེར་བ། ། སྟོང་པ་ཉིད་ལ་བཞུགས་སམ་ཅི། ། ཁྱོད་མེད་ཕྱོགས་ནི་མི་འཚལ་བས། །
གདོལ་པ་མོ་བདག་ཞུ་བ་བགྱིད། ། བདག་གིས་ཁྱོད་ཀྱི་ཐུགས་འཚལ་གྱི། ། མིག་འཕྲུལ་མངའ་བ་ཁྱོད་བཞེངས་ཤིག ། གཡུང་མོ་བདག་ཉིད་དྲན་ཉམས་པས། ། སྙིང་རྗེ་རྒྱུན་ཆད་མ་མཛད་ཅིག ། ཅེས་བསྐུལ་བས། ཐིག་ལེ་དེ་ཉིད་ཧཱུྃ་དང་ཨྃ་སྔོན་པོ་འོད་འབར་ཞིང་འཇིགས་པར་གྱུར། དེ་ཞུ་བ་ལས་བདག་ཉིད་འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་སྔོན་པོ།
གཡས་དཀར། གཡོན་དམར། སྟེང་ཞལ་དུད་ཀ ཞལ་ལྷག་མ་གཉིས་གཉིས་གནག་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་མཆེ་བ་བཞི་བཞི་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་ཀྱི་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་སའི་ལྷ་སེར་པོ། དེ་གཉིས་ཀྱིས་ཡུམ་ལ་འཁྱུད་པ།
གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་སེར་པོ། ལྔ་པ་ན་རྔ་མོང་ཐལ་ཀ དྲུག་པ་ན་མི་དམར་པོ། བདུན་པ་ན་ཤ་ར་བྷ་སྔོན་པོ། བརྒྱད་པ་ན་བྱི་ལ་གྭ་པ། གཡོན་གྱི་གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ། བཞི་པ་ན་རླུང་གི་ལྷ་ལྗང་གུ།
ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་འཛིན་སེར་པོ། དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཅིང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། ཞབས་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམ་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། སྒེག་ཅིང་དཔའ་བ་མི་སྡུག་པ། ། དགོད་ཅིང་དྲག་ཤུལ་འཇིགས་སུ་རུང༌། ། སྙིང་རྗེ་ངམ་དང་ཞི་བ་ཡི། །
གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ། ཞལ་གཅིག་ཕྱག་གཉིས་སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ། གཡས་གྲི་གུག གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། ཞབས་གཡོན་བརྐྱངས་ཤིང་གཡས་བསྐུམ་པས་ཡབ་ལ་འཁྱུད་པ།
གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ལྷ་ཐམས་ཅད་ཀྱི་ཐུགས་ཀར་པདྨ་དང་ཉི་མའི་སྟེང་དུ་རང་རང་གི་ས་བོན་ཧཱུྃ་ཨྃ་གྃ་ཙྃ་བྃ་གྷྃ་པྃ་ཤྃ་ལྃ་ཌྃ་དེ་རྣམས་ལས་འོད་འཕྲོས་སྣོད་ཀྱི་འཇིག་རྟེན་ལ་ཕོག་གཞལ་ཡས་ཁང་དང༌། བཅུད་ཀྱི་སེམས་ཅན་ལ་ཕོག་ལྷ་དགུའི་ངོ་བོར་གྱུར། ཐམས་ཅད་ཀྱི་མིག་ཏུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བར་དྃ་ལས་ཞེ་སྡང་རྡོ་རྗེ་མ་སྔོན་མོ། སྣར་པྃ་ལས་སེར་སྣ་རྡོ་རྗེ་མ་སེར་མོ། ཁར་རྃ་ལས་འདོད་ཆགས་རྡོ་རྗེ་མ་དམར་མོ། དཔྲལ་བར་ཨྃ་ལས་ཕྲག་དོག་རྡོ་རྗེ་མ་ལྗང་གུ། སྙིང་ཁར་ནྃ་ལས་བདག་མེད་རྣལ་འབྱོར་མ་ནག་མོ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ།
མགྲིན་པར་ཨཱཿལས་གསུང་རྡོ་རྗེ་མ་དམར་མོ། ཐུགས་ཀར་ཧཱུྃ་ལས་ཐུགས་རྡོ་རྗེ་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་ཁ་ཊྭཱྃ་ག་འཛིན་པ། གཅེར་བུ་རུས་པའི་རྒྱན་ལྔ་དང་མི་མགོ་སྐམ་པོའི་ཕྲེང་བས་བརྒྱན། རོའི་གདན་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། རང་གི་ཐུགས་ཀའི་ཧཱུྃ་ལས་འོད་འཕྲོས་པས། རང་བཞིན་གྱི་གནས་ནས་ཀྱེ་རྡོ་རྗེ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་དང༌། རྡོ་རྗེ་བསྡུ་བའི་ཕྱག་རྒྱས་སྤྱན་དྲངས།
ཐལ་མོ་སྦྱར་ཏེ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། །
གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། སྤྲོ་ན། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགེས། ། ཞེས་པས་བསྟོད།
ཁུ་ཚུར་གཡོན་གྱི་མཐེའུ་ཆུང་དང་གཡས་པའི་མཛུབ་མོ་སྦྲེལ་ཏེ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་དང༌། གཽ་རཱི་ནག་མོ་ལྕགས་ཀྱུ་ཐོགས་པས་སྲུང་འཁོར་གྱི་ནང་དུ་སྤྱན་དྲངས། ཁུ་ཚུར་གཉིས་རྒྱབ་སྤྲད་དེ་ཞགས་མིག་ལྟར་བྱས་ལ། ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། ཞེས་དང༌། ཙཽ་རཱི་དམར་མོ་ཞགས་པ་ཐོགས་པས་མགྲིན་པར་རེག་པས་ཡེ་ཤེས་པ་རྣམས་སྨིན་མཚམས་ནས་ཐིམ། མཐེའུ་ཆུང་དང་མཛུབ་མོ་ཕན་ཚུན་སྦྲེལ་ཏེ། ཨོཾ་བཛྲ་བེ་ཏཱ་ལཱི་བནྡྷ་བཾ།
ཞེས་དང༌། བེ་ཏཱ་ལཱི་སེར་མོ་ལྕགས་སྒྲོག་ཐོགས་པས་ཞབས་ལ་རེག་པས་དམ་ཚིག་པ་ལ་ཡེ་ཤེས་པ་འདྲེས། ཁུ་ཚུར་བཅངས་པའི་མཁྲིག་མ་གཉིས་བསྣོལ་ཏེ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་དང༌། གྷསྨ་རཱི་ལྗང་གུ་དྲིལ་བུ་ཐོགས་པས་ཕྱི་ནང་ཀུན་ཏུ་དྲིལ་བུའི་སྒྲ་བྱུང་བས། དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ།། ༈ །།ཟབ་མོ་ལུས་དཀྱིལ་ནི། གཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གི་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི། སྤྱི་བོ་སྣ་ཚོགས་རྡོ་རྗེ།
རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སེན་མོ་མེ་རི་འབར་བ་སྟེ་སྲུང་བའི་འཁོར་ལོ་དང༌། རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ག་ས། སྒལ་ཚིག་རི་རབ།
མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ག་ནས་འབྱུང་བ་བཞིའི་རླུང་རྒྱུ་བའི་བུ་ག་བཞི་སྒོ་བཞི། མིག་པཉྩ་རེ་ཁཱ། སྣ་རིན་པོ་ཆེའི་ཕ་གུ། སོ་དྲྭ་བ་དང་དྲྭ་བ་ཕྱེད་པ། ལྕེ་དང་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་དང༌། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བའི་ཨཱྃ།
ང་རྒྱལ་དང་སེར་སྣ་དང་ཚོར་བའི་ཕུང་པོ་རྣམ་པར་དག་པ་བཅོམ་ལྡན་འདས་ཡོན་ཏན་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་གཡས་རིན་པོ་ཆེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ས་རྣམ་པར་དག་པ་སངས་རྒྱས་སྤྱན་མ་སེར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་དྲུག་ཅུ་རྩ་བཞིས་བསྐོར་བ་མཉམ་པ་ཉིད་ཀྱི་ཡེ་ཤེས། གསང་གནས་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བའི་ཧཱ། ཕྲག་དོག་དང་འདུ་བྱེད་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་ཕྲིན་ལས་དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་གཡས་རལ་གྲི་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རླུང་རྣམ་པར་དག་པ་དམ་ཚིག་སྒྲོལ་མ་ལྗང་གུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སོ་གཉིས་ཀྱིས་བསྐོར་བ་བྱ་བ་གྲུབ་པའི་ཡེ་ཤེས། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བའི་ཧཱུྃ།
ཞེ་སྡང་དང་རྣམ་པར་ཤེས་པའི་ཕུང་པོ་རྣམ་པར་དག་པ་བཅོམ་ལྡན་འདས་ཐུགས་རྡོ་རྗེ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ཆུ་རྣམ་པར་དག་པ་མཱ་མ་ཀཱི་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བརྒྱད་ཀྱིས་བསྐོར་བ་མེ་ལོང་ལྟ་བུའི་ཡེ་ཤེས། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བའི་ཨོཾ། འདོད་ཆགས་དང་འདུ་ཤེས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་གསུང་རྡོ་རྗེ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་པདྨ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མེ་རྣམ་པར་དག་པ་གོས་དཀར་མོ་དམར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བཅུ་དྲུག་གིས་བསྐོར་བ་སོ་སོར་རྟོག་པའི་ཡེ་ཤེས། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བའི་ཧྃ།
གཏི་མུག་དང་གཟུགས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་སྐུ་རྡོ་རྗེ་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་འཁོར་ལོ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ནམ་མཁའི་ཁམས་རྣམ་པར་དག་པ་རྡོ་རྗེ་དབྱིངས་ཀྱི་དབང་ཕྱུག་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སོ་གཉིས་ཀྱིས་བསྐོར་བ་ཆོས་ཀྱི་དབྱིངས་ཀྱི་ཡེ་ཤེས་གཙོ་བོ་ལྔ་པོ་ཐམས་ཅད་དབུའི་གཙུག་ཏོར་བལྟ་བར་མི་མངོན་པ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དང༌། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བཟང་པོ་བརྒྱད་ཅུས་བརྒྱན་པ། གཞན་ཡང་མིག་ཏུ་གཏི་མུག་རྡོ་རྗེ་མ་དཀར་མོ། རྣ་བར་ཞེ་སྡང་རྡོ་རྗེ་མ་སྔོན་མོ། སྣར་སེར་སྣ་རྡོ་རྗེ་མ་སེར་མོ། ལྕེར་འདོད་ཆགས་རྡོ་རྗེ་མ་དམར་མོ། དཔྲལ་བར་ཕྲག་དོག་རྡོ་རྗེ་མ་ལྗང་གུ།
སྙིང་གར་བདག་མེད་རྣལ་འབྱོར་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་ཐོད་པ་ཁ་ཊྭཱཾ་ག་འཛིན་པ། རུས་པའི་རྒྱན་གྱིས་བརྒྱན་པ། དེ་དག་གི་མདུན་དུ་ཞལ་ནང་ལ་ཕྱོགས་པའི་ཚུལ་གྱིས་མིག་ཏུ་གཟུགས་གཽ་རཱི། རྣ་བར་སྒྲ་ཙཽ་རཱི། སྣར་དྲི་བེ་ཏཱ་ལཱི། ལྕེར་རོ་གྷསྨ་རཱི། དཔྲལ་བར་རེག་ས་སྤྱོད་མ། སྙིང་གར་ཆོས་ཁམས་མཁའ་སྤྱོད་མ་སྟེ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་མ།
གྲི་གུག་ཐོད་པ་ཁ་ཊྭཱཾ་ག་འཛིན་པ། རུས་པའི་རྒྱན་གྱིས་བརྒྱན་པ། ལག་པ་གཡས་པར་གཤིན་རྗེའི་གཤེད་སྔོན་པོ་ཐོ་བ་འཛིན་པ། གཡོན་པར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ལྕེར་པདྨ་མཐར་བྱེད་དམར་པོ་པདྨ་འཛིན་པ། གསང་གནས་སུ་བགེགས་མཐར་བྱེད་སྔོན་པོ་རྡོ་རྗེ་འཛིན་པ། དཔུང་པ་གཡས་པར་མི་གཡོ་བ་སྔོན་པོ་རལ་གྲི་འཛིན་པ། གཡོན་པར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། པུས་མོ་གཡས་པར་དབྱུག་སྔོན་ཅན་སྔོན་པོ་དབྱུག་པ་འཛིན་པ། གཡོན་པར་སྟོབས་པོ་ཆེ་སྔོན་པོ་རྩེ་གསུམ་འཛིན་པ།
སྤྱི་གཙུག་ཏུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། རྐང་མཐིལ་གཉིས་སུ་གནོད་མཛེས་རྒྱལ་པོ་སྔོན་པོ་གཏུན་ཤིང་འཛིན་པ། ཐམས་ཅད་ཀྱང་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ལྷ་དེ་ཐམས་ཅད་ཀྱང་སྐུ་དབྱིབས། རྣམ་པ་བདེ་བ། རང་བཞིན་སྟོང་གསལ། ངོ་བོ་ཟུང་འཇུག གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ།
སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུ་སྟེ། ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར།། །། ༄༅། །ལམ་ཟབ་ནང་གི་བླ་མའི་རྣལ་འབྱོར་བཞུགས་སོ།། ཨོཾ་སྭ་སྟི། གང་གི་དྲིན་གྱིས་ལྷན་སྐྱེས་བདེ་བ་ཆེ། ། སྐད་ཅིག་ཉིད་ལ་འཆར་བར་མཛད་པ་ཡི། ། རྗེ་བཙུན་རྩ་བའི་བླ་མ་ལ་བཏུད་ནས། ། ལམ་ཟབ་ནང་གི་བླ་མའི་རྣལ་འབྱོར་བཤད། ། འདིར་རྗེ་བཙུན་མཐུ་སྟོབས་ཀྱི་དབང་ཕྱུག་དཔལ་བིརྺ་པས། རྣལ་འབྱོར་གྱི་དབང་ཕྱུག་དཔལ་ས་སྐྱ་པ་ལ་དངོས་སུ་གནང་བའི་གདམས་ངག་ཟབ་མོ་ནང་གི་བླ་མའི་རྣལ་འབྱོར་ཉམས་སུ་ལེན་པར་འདོད་ན།
སྟན་བདེ་བ་ལ་བསམ་གཏན་གྱི་ཡན་ལག་གིས་འདུག་ལ། སྐྱབས་འགྲོ་སེམས་བསྐྱེད་སྔོན་དུ་འགྲོ་བས།
རང་སྐད་ཅིག་གིས་ཀྱཻ་རྡོ་རྗེར་གསལ་བའི་ཐུགས་ཀ་ནས་འོད་འཕྲོས་པས། དཔལ་ཧེ་རུ་ཀ་དང་བླ་མ་ཐ་མི་དད་པ་མདུན་དུ་ སྤྱན་དྲངས་ལ། ཨོཾ་བཛྲ་ས་མཱ་ཛཿ ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད།་་་་་ དཀར་མོ་རི་དྭགས་ སོགས། གུས་འདུད་དྲག་པོ་བྱས་ཏེ།་་་་་ ཛཿཧཱུྃ་བཾ་ཧོཿ བདག་ཉིད་ལ་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི་སྤྱི་བོར་སྣ་ཚོགས་རྡོ་རྗེ་ སོགས་ནས།
ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར། ཅེས་པའི་བར་བརྗོད། རང་གི་ལུས་སྐད་ཅིག་གིས་དཀྱིལ་འཁོར་ལུས་དཀྱིལ་ལས་འབྱུང་བ་ལྟར། སྤྱི་བོར་སྣ་ཚོགས་རྡོ་རྗེ་ བསྒོམ་པ་ནས། རྐང་མཐིལ་གནོད་མཛེས་སུ་ བསམ་པའི་བར་ཤིན་ཏུ་གསལ་བར་བསྒོམས་ནས། རང་གི་སྤྱི་བོར་རྩ་བའི་བླ་མ་ནས་རྡོ་རྗེ་འཆང་གི་བར་གྱི་བླ་མ་བརྒྱུད་པ་རྣམས་ཀྱཻ་རྡོ་རྗེ་ཡབ་ཡུམ་གྱི་རྣམ་པ་ཅན། ནང་ཟབ་མོ་ལུས་དཀྱིལ་གྱི་ལྷ་དང་བཅས་པ། འོག་མའི་སྤྱི་བོར་གོང་མ་བཞུགས་པ་ཐོ་བརྩེགས་ཀྱི་ཚུལ་དུ་བཞུགས་པར་གྱུར་ པར་བསམས་ལ། དེ་རྣམས་ལ་མོས་གུས་དྲག་ཏུ་བྱ་ཞིང༌། རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་གསོལ་པ་བཏབ་པས་ བླ་མ་རྣམས་ཀྱི་ཐུགས་ཀ་ནས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་མ་ལུས་པ་བསྡུས་ནས་བླ་མ་རྣམས་ལ་ཐིམ་པར་ བསྒོམ། དེ་ནས་ རྡོ་རྗེ་འཆང་བདག་མེད་མ་ལ་ཐིམ། དེ་བིརྺ་པ་ལ། དེ་རྗེ་བཙུན་ས་སྐྱ་པ་ཆེན་པོ་ལ་ཐིམ། དེ་སློབ་དཔོན་བསོད་ནམས་རྩེ་མོ་ལ། དེ་རྗེ་བཙུན་གྲགས་པ་རྒྱལ་མཚན་ལ། དེ་ཆོས་རྗེ་ས་སྐྱ་པཎ་ཆེན་ལ། དེ་ཚོགས་སྒོམ་ཀུན་དགའ་དཔལ་བ་ལ། དེ་ཉན་ཆེན་བསོད་ནམས་བརྟན་པ་ལ།
དེ་གྲུབ་ཆེན་བྲག་ཕུག་པ་ཆེན་པོ་ལ། དེ་བླ་མ་དམ་པ་བསོད་ནམས་རྒྱལ་མཚན་ལ། དེ་བླ་མ་དཔལ་ལྡན་ཚུལ་ཁྲིམས་ལ། དེ་གྲུབ་ཆེན་བུདྡྷ་ཤྲཱི་ལ། དེ་རྡོ་རྗེ་འཆང་ཀུན་དགའ་བཟང་པོ་ལ། དེ་སེམས་དཔའ་ཆེན་པོ་དཀོན་མཆོག་རྒྱལ་མཚན་ལ། དེ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ལ། དེ་རྗེ་བཙུན་རྡོ་རིང་པ་ཆེན་པོ་ཀུན་བཟང་ཆོས་ཀྱི་ཉི་མ་ལ། དེ་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་ལ། དེ་འཇམ་དབྱངས་མཁྱེན་བརྩེའི་དབང་ཕྱུག་ལ།
དེ་མཁན་ཆེན་བསླབ་གསུམ་རྒྱལ་མཚན་ལ། དེ་ཁྱབ་བདག་དབང་ཕྱུག་རབ་བརྟན་ལ། དེ་མགོན་པོ་བསོད་ནམས་མཆོག་ལྡན་ལ། དེ་རིན་ཆེན་བསོད་ནམས་མཆོག་གྲུབ་ལ། དེ་མཁྱེན་རབ་བྱམས་པ་ངག་དབང་ལྷུན་གྲུབ་ལ། དེ་ངག་དབང་ཀུན་དགའ་ལྷུན་གྲུབ་ལ། དེ་ངག་དབང་ཀུན་དགའ་ལེགས་པའི་འབྱུང་གནས་ལ། དེ་ངག་དབང་ཀུན་དགའ་བློ་གྲོས་ལ། དེ་བྱམས་པ་ནམ་མཁའ་འཆི་མེད་ལ། དེ་བྱམས་པ་ཀུན་དགའ་བསྟན་འཛིན་ལ།
དེ་བྱམས་པ་ཀུན་དགའ་བསྟན་པའི་རྒྱལ་མཚན་ལ། དེ་བསོད་ནམས་རྒྱལ་མཚན་ལ། དེ་བློ་གྲོས་སྙིང་པོ་ལ། དེ་ངག་དབང་བློ་གྲོས་གཞན་ཕན་སྙིང་པོ་ལ། དེ་དྲིན་ཅན་རྩ་བའི་བླ་མ་ངག་དབང་ཀུན་དགའ་ཐེག་ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོ་ལ་ཐིམ། རང་གི་རྩ་བའི་བླ་མ་ལ་ཐིམ་པའི་བར་བྱས་ནས། རྩ་བའི་བླ་མ་ལ། བླ་མ་དམ་པས་བདག་ལ་བུམ་པའི་དབང་བསྐུར་དུ་གསོལ། ཞེས་གསོལ་བ་བཏབ་པས། བླ་མ་ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་རང་གི་སྤྱི་བོ་ནས་ཞུགས།
བདེ་ཆེན་གྱི་འཁོར་ལོའི་དབུས་ན་རྣམ་པར་སྣང་མཛད་ཡབ་ཡུམ་དང༌། རྩ་འདབ་རྣམས་ལ་ལྷ་མོ་སོ་གཉིས་ཡོད་པ་ལ་ཐིམ་པར་ བསམས་ལ། ལྷ་རྣམས་གསལ་གདབ། རླུང་བུམ་པ་ཅན་བཟུང་ལ། བྱང་སེམས་དེས་སྨིན་མཚམས་ཡན་ཆད་གང༌། བུམ་པའི་དབང་ཐོབ། ལུས་ཀྱི་དྲི་མ་དག ལུས་རྩ་གནས་གྱུར། སྤྲུལ་སྐུ་ཐོབ་པར་གྱུར་ པར་བསམ་མོ། ། ཡང་སྤྱི་བོའི་རྩ་བའི་བླ་མ་ལ།
བླ་མ་དམ་པས་བདག་ལ་གསང་བའི་དབང་བསྐུར་དུ་གསོལ། ཞེས་གསོལ་བ་བཏབ་པས། སྦྱོར་མཚམས་ནས་བྱང་སེམས་ཀྱི་ཆུ་རྒྱུན་བྱུང༌། མགྲིན་པའི་འཁོར་ལོའི་ལྷ་རྣམས་ལ་ཐིམ་པར་གྱུར་ པར་བསམས་ལ། ལྷ་རྣམས་གསལ་གདབ། བུམ་པ་ཅན་བཟུང་ལ། བྱང་སེམས་ཀྱིས་མགྲིན་པ་ཡན་ཆད་གང༌། གསང་བའི་དབང་ཐོབ། ངག་གི་དྲི་མ་དག ངག་ཡི་གེ་གནས་གྱུར།
ལོངས་སྐུ་ཐོབ་པར་གྱུར་ པར་བསམ་མོ། ། དེ་བཞིན་དུ་བླ་མ་དམ་པས་བདག་ལ་ཤེས་རབ་ཡེ་ཤེས་ཀྱི་དབང་བསྐུར་དུ་གསོལ། ཞེས་གསོལ་བ་བཏབ་པས། ཡང་སྦྱོར་མཚམས་ནས་བྱང་སེམས་ཀྱི་ཆུ་རྒྱུན་བྱུང༌། སྙིང་གའི་འཁོར་ལོའི་ལྷ་རྣམས་ལ་ཐིམ་པར་གྱུར་ པར་བསམས་ལ། ལྷ་རྣམས་གསལ་གདབ། བུམ་པ་ཅན་བཟུང་ལ། བྱང་སེམས་ཀྱིས་སྙིང་ག་ཡན་ཆད་གང༌། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག
ཡིད་བདུད་རྩི་གནས་གྱུར། ཆོས་སྐུ་ཐོབ་པར་གྱུར་ པར་བསམ་མོ། ། དེ་བཞིན་དུ་ བླ་མ་དམ་པས་བདག་ལ་དབང་བཞི་པ་བསྐུར་དུ་གསོལ། ཞེས་གསོལ་བ་བཏབ་པས། བླ་མ་ཡབ་ཡུམ་བདེ་བ་ཆེན་པོའི་རང་བཞིན་དུ་ཞུ་ནས། ལྟེ་བ་དང༌། གསང་གནས་དང༌། དབང་པོ་དང༌། ཡན་ལག་གི་ལྷ་རྣམས་ལ་ཐིམ་པར་གྱུར་ པར་བསམས་ལ། ལྷ་རྣམས་གསལ་གདབ།
བུམ་པ་ཅན་བྱས་ལ། བྱང་སེམས་དེས་སྤྱི་བོ་ནས་རྐང་མཐིལ་ཡན་ཆད་གང༌། དབང་བཞི་པ་ཐོབ། སྒོ་གསུམ་གྱི་དྲི་མ་དག སྒོ་གསུམ་ཡོན་ཏན་བྱ་བྱེད་དང་བཅས་པ་རླུང་གནས་གྱུར་ངོ་བོ་ཉིད་ཀྱི་སྐུ་ཐོབ་པར་གྱུར་ པར་བསམ་མོ། ། དེ་ནས་ལྟ་བ་ཅི་ནུས་སུ་བསྐྱངས་ལ་དགེ་བ་བསྔོ་བ་སོགས་བྱའོ། ། དེ་ལྟར་ན་དབང་བཞི་པོ་རེ་རེ་ལའང་ལམ་བཞི་ཆར་ཚང་བ་ཡིན་ཏེ། ལྷའི་རྣམ་པ་ལ་སེམས་འཛིན་པ་བུམ་དབང་གི་ལམ། རླུང་བུམ་པ་ཅན་དུ་བྱ་བ་གསང་དབང་གི་ལམ། རང་རང་གི་འཁོར་ལོ་རྣམས་བྱང་སེམས་ཀྱིས་ཁྱབ་པར་བྱས་པ་གསུམ་པའི་ལམ།
དེ་དག་ལས་ལྷན་ཅིག་སྐྱེས་པའི་ཡེ་ཤེས་སྐྱེས་པ་ནི་བཞི་པའི་ལམ་ཡིན་པའི་ཕྱིར་རོ།། །། ཟབ་མོ་ནང་གི་བླ་མ་སྒྲུབ་པའི་ཐབས། ། སྙན་བརྒྱུད་ཡི་གེར་བྲིས་ལ་ཉེས་པ་གང༌། ། བླ་མ་མཁའ་འགྲོའི་སྤྱན་སྔར་བདག་འཆགས་ཤིང༌། ། དགེ་བས་དཔལ་ལྡན་བླ་མ་མཉེས་བྱེད་ཤོག ། ནང་གི་བླ་མའི་རྣལ་འབྱོར་གྱི་གདམས་ངག་ལམ་འབྲས་ཀྱི་བཅུད་བསྡུས་པ་ལྟ་བུ་འདི་ནི། བླ་མ་དམ་པ་རྣམས་ཀྱི་བྲན་དུ་གྱུར་པ་ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ། ། མཆན་འདི་རྣམས་མཁན་ཆེན་ངག་དབང་ཆོས་གྲགས་ཀྱིས་མཛད་པའི་བྱིན་རླབས་མཚམས་སྦྱོར་སོགས་ལས་བཏུས་ཏེ་རང་གི་རྒྱུན་གྱི་ཉམས་ལེན་ལྟར་འདུ་གསུམ་པ་ངག་དབང་ལེགས་པས་བྲིས་པའོ།། །། དགེ་འོ།། །། ༈ རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་བླ་མ་དང་གཙོ་བོ་ཐ་མི་དད་པའི་དབང་གི་ལྷ་རིགས་ལྔ།
ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿ

དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཞེས་དང༌།
ཞེ་སྡང་རྡོ་རྗེར་ཕྱག་འཚལ་བསྟོད། ། གཏི་མུག་རྡོ་རྗེར་ཕྱག་འཚལ་བསྟོད། ། སེར་སྣ་རྡོ་རྗེ་བདག་ལ་གསོལ། ། འདོད་ཆགས་རྡོ་རྗེ་བདག་ལ་སྐྱོབས། ། ཡིད་དང་ཕྲག་དོག་ཆེན་པོ་ཀུན། ། རྡོ་རྗེ་ཀུན་གྱི་དམ་ཚིག་མཆོག ། ལས་རྣམས་ཐམས་ཅད་སྒྲུབ་བྱེད་པ། ། རྡོ་རྗེ་ཅན་ཀུན་བདག་དགེས་མཛོད། ། དབང་ལྷའི་མདུན་དུ་པད་ཟླའི་གདན་ལ་དབང་རྫས་རྣམས་ཀྱང་ཡོད་པར་བསམ། ཆོ་ག་རྣམས་བླ་མས་མཛད་ཅིང༌།
དབང་རྫས་རྣམས་དེའི་ཐུགས་ཀ་ནས་བྱེ་བའི་ཧེ་རུ་ཀ་ཞིག་གིས་གཏོད་པར་བསམ་མོ། ། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ། དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད།
བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་རྡོ་རྗེ་སློབ་མའི་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་དང༌། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། །
ནམ་མཁའི་རྡོ་རྗེ་དེང་བདག་སྩོལ། ། ལན་གསུམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀཱི་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ།
ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ།
ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་སྩོལ། །
ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད།
ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་བུམ་པའི་དབང་ཐོབ། མགྲིན་པ་ཡན་ཆད་གང་གསང་བའི་དབང་ཐོབ། སྙིང་ག་ཡན་ཆད་གང་ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ།
ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་རྒྱུད་ལ་བཞག ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པའི་ངང་ལས། པདྨ་དང་ཉི་མའི་སྟེང་དུ།
ཨཱྃ་ལས་རིན་པོ་ཆེ་ཨཱྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་གཡས་རིན་པོ་ཆེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ།
མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཨཱྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཡབ་ཡུམ་གྱི་རྣམ་པར་ཨོཾ་བཛྲ་ས་མ་ཛཿ ཛཿཧཱུྃ་བཾ་ཧོཿ ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན།
དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རིན་ཆེན་དབང་བསྐུར་ཆེན་པོ་སྦྱིན། ། ཨོཾ་བཛྲ་རཏྣ་མུ་ཀུ་ཊ། ཨ་བྷི་ཥིཉྩཱ་མི།
བཛྲ་རཱ་ག་ཏ་བཛྲ་ཤ་ལི་ཧོཿ ཞེས་གསུང་ཞིང་ཅོད་པན་བཅིངས་ཏེ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ།
ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་ཐོབ། ང་རྒྱལ་དང་སེར་སྣ་དག་ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་རྒྱུད་ལ་བཞག ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས། པདྨ་དང་ཉི་མའི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་པདྨ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཛྲཱིཾ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་དུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོང༌། ། ཨོཾ་མ་ཧཱ་བཛྲ་ཧཱུྃ། ཞེས་གསུང་ཞིང་རྡོ་རྗེ་བྱིན་ཏེ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག
ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས།
འོད་དཔག་མེད་ཀྱི་ས་བོན་རྒྱུད་ལ་བཞག ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་ཁྃ་ལས་རལ་གྲི་ཁྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་གཡས་རལ་གྲི་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་གུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ།
ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཁྃ་ལས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུར་བརྒྱན། དབང་རྫས་ཀྱི་དོན་ཡོད་གྲུབ་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་ཨ་དྷི་པ་ཏི་ཏྭཾ། ཨ་བྷི་ཥིཉྩཱ་མི་ཏིཥྛ་བཛྲ་ས་མ་ཡ་སྟྭཾ། ཞེས་གསུང་ཞིང་དྲིལ་བུ་བྱིན་ཏེ།
ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ།
ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་རྒྱུད་ལ་བཞག ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་གཟུགས་ཀྱི་ཕུང་པོ་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་འཁོར་ལོ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ།
སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་བྷྲཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། ཨོཾ་བཛྲ་སཏྭ་ཏྭཾ་ཨ་བྷི་ཥིཉྩཱ་མི་བཛྲ་ནཱ་མ་ཨ་བྷི་ཥེ་ཀ་ཏ་ཀྱེ། དཔལ་འདིར་རང་གི་གསང་མཚན་དྲན་ཆེ་གེ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཞེས་གསུང་ཞིང་མིང་བཏགས་ཏེ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ།
ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག་གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་ས་བོན་རྒྱུད་ལ་བཞག དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་དག །
སངས་རྒྱས་ཡེ་ཤེས་བལྟ་བར་གྱིས། ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སྟོང་པའི་ངང་ལས། པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ།
ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་ཏྭཾ་དྷཱ་ར་ཡཱ་མི་བཛྲ་སཏྭ་ཧཱི་ཧི་ཧི་ཧི་ཧི་ཧཱུྃ། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ།
བཞེས་ནས་བྱིན་གྱིས་བརླབ་ཏུ་གསོལ། ཞེས་དང༌། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང༌། ། འཁོར་ལོ་ལྷ་ཡི་དེ་ཉིད་དང༌། ། སློབ་དཔོན་ཕྲིན་ལས་ཡོངས་སུ་གསུངས། ། སངས་རྒྱས་ཀུན་གྱི་དམ་ཚིག་དང༌། ། སྡོམ་པའང་བླ་ན་མེད་པ་སྩོལ། ། ལན་གསུམ། འདི་དེ་སངས་རྒྱས་ཐམས་ཅད་དེ། །
རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཥ་སྟྭཾ་དྷཱ་ར་ཡཱ་མི་བཛྲ་སཏྭ་ཧཱིཿཧི་ཧི་ཧི་ཧི་ཧཱུྃ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཨོཾ་མཧཱ་བཛྲ་ཧཱུྃ།
ཞེས་རང་གི་སེམས་ངེས་དོན་གྱི་རྡོ་རྗེ་ཡིན་ནོ་སྙམ་དུ་བསམ། འདི་ནི་རྣལ་འབྱོར་མ་ཀུན་གྱི། ། དྲིལ་བུའི་སྒྲ་ཀུན་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། བྱང་ཆུབ་མཆོག་ཏུ་རྒྱལ་བས་བཞེད། ། ཨཿ སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པ་བྱེད་པར་འགྱུར། །
ཨོཾ་བཛྲ་གྷཎྜེ་ཨཿ རང་གི་ངག་ངེས་དོན་གྱི་དྲིལ་བུ་ཡིན་ནོ་སྙམ་དུ་བསམ། རང་ཉིད་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ།
སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་བརྗོད། ། རྡོ་རྗེ་ཆེ་དང་དྲིལ་བུ་ཆེ། །
ཟུངས་ཤིང་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། སྲིད་པའི་བདེ་བ་ཤིན་ཏུ་ཆུང༌། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་ཁྱོད་ཀྱིས་ལོང༌། ། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པ་ནི་བསྟེན་བཞིན་དུ། ། རང་གི་ལྷག་པའི་ལྷ་སྦྱོར་བས། །
བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཅེས་སུ་གྲགས། ། ཡིད་ཀྱི་ལུས་ནི་བརྟན་ཕྱིར་རོ། ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་བུམ་པའི་དབང་ཐོབ། མགྲིན་པ་ཡན་ཆད་གང་གསང་བའི་དབང་ཐོབ། སྙིང་ག་ཡན་ཆད་གང་ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག
ཆུའི་ལྷག་མ་ཡར་ལུད་པ་ལས་རྡོ་རྗེ་འཆང་ཆེན་པོས་དབུར་བརྒྱན། ཨོཾ་སུ་པྲ་ཏིཥྛ་བཛྲ་ཡ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་ན་བླ་མའི་སྐུའི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག་ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། །
མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་གསང་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགེས། །
ཞེས་བསྟོད། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང༌། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ།
ཨོཾ་ཨཱཿཧཱུྃ་གིས་མིག་རས་བཅིང་བར་བསམ། བླ་མ་ཧེ་རུ་ཀ་ལུས་དཀྱིལ་གྱི་ལྷ་དང་བཅས་པ་ཡབ་ཡུམ་སྙོམས་པར་ཞུགས་པའི་ཐིག་ལེ་བདག་གི་ལྕེ་ཐོག་ཏུ་བཞག ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གིས་གསང་བའི་དབང་གི་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། ཨོཾ་ཨཱཿཧཱུྃ་ཧོཿ ཐིག་ལེ་མགྲིན་པ་ནས་འཕེལ་ཏེ་ལུས་ཐམས་ཅད་གང་བས་གསལ་སྟོང་གི་ཏིང་ངེ་འཛིན་རྒྱུད་ལ་སྐྱེས་པར་གྱུར། ཨོཾ་ཨཱཿཧཱུྃ་གིས་མིག་རས་ཕྱེ་བར་བསམ། དེ་ལྟར་ན་རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ།
ངག་གི་དྲི་མ་དག ལམ་ཙཎྜ་ལཱི་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུའི་ས་བོན་རྒྱུད་ལ་བཞག མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། །
སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགེས། ། ཞེས་བསྟོད། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང༌། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། །
འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ། ཨོཾ་ཨཱཿཧཱུྃ་གིས་མིག་རས་བཅིང་བར་བསམ། བླ་མས། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་གསུང་ཞིང་ཕྱག་རྒྱ་མ་ཞིག་བདག་ལ་གཏད་དེ།
དེས་བདག་ལ། བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོ་འམ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་འོ་བྱེད་པར། ། བུ་ཁྱོད་ཅི་དགར་སྤྲོ་གྱུར་ཏམ། ། ཞེས་འདྲི་བ་ལ། བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། །
ཤ་ཆེན་བསྟེན་པར་ཅིས་མི་སྤྲོ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་འོ་བྱེད་པར། ། བདག་ཉིད་ཅི་གར་སྤྲོ་གྱུར་ཏོ། ། ཞེས་ལན་བཏབ་པས་ཕྱག་རྒྱ་དེས། ཨེ་མ་ང་ཡི་པདྨ་འདི། ། བདེ་བ་ཐམས་ཅད་འབྱུང་བའི་གནས། ། གལ་ཏེ་ཆོ་ག་བཞིན་བསྟེན་ན། ། དེ་ཡི་མདུན་ན་བདག་འདུག་སྟེ། ། སངས་རྒྱས་བསྙེན་པ་ལ་སོགས་པ། །
པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་བཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། སྟྭཾ་པདྨ་བྷཉྫ་མོཀྵ་ཧོཿ ཞེས་གསུང་ཞིང་བདག་གི་པང་དུ་བྱོན་པར་གྱུར། རིག་མ་བདག་མེད་མར་གསལ་བའི་མཁའ་ཨཱཿལས་པདྨ་ཨཱཿས་མཚན་པ་དང་རང་ཉིད་ཀྱེ་རྡོ་རྗེ་ལུས་དཀྱིལ་གྱི་ལྷ་དང་བཅས་པར་གསལ་བའི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པ། སྙོམས་པར་ཞུགས་པའི་རྗེས་ཆགས་ཀྱི་མེས་སྤྱི་བོའི་ཧྃ་བཞུ་བའི་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་བྱོན་པས་དགའ་བ། སྙིང་གར་བྱོན་པས་མཆོག་དགའ།
ལྟེ་བར་བྱོན་པས་དགའ་བྲལ། མཁའ་གསང་གི་རྩེར་བྱང་སེམས་དཀར་དམར་འཛོམས་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། སླར་རླུང་གི་ནུས་པས་བྱང་སེམས་ཡར་དྲངས་ཏེ། ལྟེ་བར་བྱོན་པས་དགའ་བ། སྙིང་གར་བྱོན་པས་མཆོག་དགའ། མགྲིན་པར་བྱོན་པས་དགའ་བྲལ། སྤྱི་བོར་བྱོན་པས་ལྷན་སྐྱེས་མངོན་དུ་བྱས་པར་བསམ། ཨོཾ་ཨཱཿཧཱུྃ་གིས་མིག་རས་ཕྱེ། དེ་ལྟར་ན་ཕྱག་རྒྱའི་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག
ཕོ་ཉའི་ལམ་བསྒོམ་པ་ལ་དབང༌། འབྲས་བུ་ཆོས་སྐུའི་ས་བོན་རྒྱུད་ལ་བཞག མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་དབང་བཞི་པ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། མགོན་པོ་ཐུགས་རྗེ་ཆེ་ལྡན་པ། ། དབང་བསྐུར་གསུམ་པོ་བདག་ལ་གནང༌། ། རྣམ་པ་ཀུན་གྱི་མཆོག་ལྡན་པའི། ། བཞི་པ་ཡང་ནི་བྱིན་གྱིས་རློབས། །
ལན་གསུམ། ཨོཾ་ཨཱཿཧཱུྃ་གིས་མིག་རས་བཅིང་པར་བསམ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་གསུངས་པར་བསམས་ཏེ། དེའི་དོན། རང་ཉིད་ལུས་དཀྱིལ་གྱི་ལྷ་དང་བཅས་པ། སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་སྐུ།
སེམས་རྒྱུད་ཕྱག་རྒྱ་དང་མཉམ་པར་སྦྱར་བ་ལས་བྱུང་བའི་བདེ་ཆེན་གྱི་རྣམ་པར་ཤར་བ་ལོངས་སྐུ། ལྷ་སྐུ་བདེ་ཆེན་གྱི་རྣམ་པར་སྣང་ཙམ་དེ་ཉིད་སྐྱེ་འགག་གནས་གསུམ་ཐམས་ཅད་དང་བྲལ་བ་ཆོས་སྐུ། དེ་གསུམ་ངོ་བོ་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་སྟེ། མདོར་ན་སེམས་ཀྱི་གཤིས་ཅིར་ཡང་མ་ཡིན་པ། གདངས་བདེ་ཆེན་དུ་མ་འགགས་པ། རྩལ་ལྷ་སྐུར་འཆར་བ། བསྒོམ་བྱ་སྒོམ་བྱེད་ལས་འདས་པ་ནམ་མཁའ་ལྟ་བུར་ཤེས་པར་བྱས་ལ་འཛིན་མེད་དུ་བཞག ཨོཾ་ཨཱཿཧཱུྃ་གིས་མིག་རས་ཕྱེ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག
ལམ་རྡོ་རྗེ་རྦ་རླབས་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུའི་ས་བོན་རྒྱུད་ལ་བཞག གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ལན་གསུམ། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ། དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ།
རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་དབང་ཡོངས་སུ་རྫོགས་པར་ཐོག་པའི་གཏང་རག་ཏུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ།
ཞེས་བརྗོད། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱོད་ཀྱི་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ། དེ་ལྟར་ན་དབང་གི་ཆུ་རྒྱུན་དེས་ལུས་ཐམས་ཅད་གང༌། དྲི་མ་ཐམས་ཅད་དག དབང་ཐམས་ཅད་ཐོབ། ཆུའི་ལྷག་མ་ཡར་ལུད་པ་ལས་གཙོ་བོ་ཡབ་ཡུམ་གཉིས་གོ་རཱི་དང་པུཀྐ་སཱི་ལ་མི་བསྐྱོད་པ།
ཙཽ་རཱི་དང་ཤཱ་ཝ་རཱི་ལ་རྣམ་པར་སྣང་མཛད། བཻ་ཏཱ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན། གྷསྨ་རཱི་དང་ཌོཾ་བི་ནཱི་ལ་འོད་དཔག་མེད། ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། བདུད་རྩི་དངོས་སུ་འབྱོར་རམ་བསམས་ཀྱང་རུང་སྟེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ།
དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཤར་དུ་གོ་ལས་བ་ལང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་རྟའི་ཤ། བྱང་དུ་ཧ་ལས་གླང་པོ་ཆེའི་ཤ། དབུས་སུ་ན་ལས་མིའི་ཤ། ཤ་དེ་རྣམས་རེའི་སྟེང་དུ་ཡང༌། ཤར་དུ་བྷྲཱུྃ་ལས་དྲི་ཆེན། ལྷོར་ཨཱྃ་ལས་རཀྟ།
ནུབ་ཏུ་ཛྲཱིཾ་ལས་བྱང་སེམས། བྱང་དུ་ཁྃ་ལས་ཤ་ཆེན་གྱི་དྭངས་མ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་ཤར་དུ་བྷྲཱུྃ་མེ་ལོང་ལྟ་བུའི་ཡེ་ཤེས། ལྷོར་ཨཱྃ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲཱིཾ་སོ་སོར་རྟོག་པའི་ཡེ་ཤེས། བྱང་དུ་ཁྃ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཟླ་བའི་མཐར་གཡོན་སྐོར་གྱིས་ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ གཡས་སྐོར་གྱིས་ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན།
པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧཀྵ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བལྟས་པ། དེའི་སྟེང་དུ་རྃ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། རྡོ་རྗེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པ་རླུང་གི་བ་དན་ལ་ཕོག་པས་རླུང་གཡོས་མེ་སྦར་བས་ཤ་ལྔ་བདུད་རྩི་ལྔ་རྣམས་སྐོལ་ཞིང་འོད་དུ་ཞུ་བའི་རླངས་པ་གྱེན་ལ་སོང་བས། ཨོཾ་དང་རྡོ་རྗེ་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ། རྡོ་རྗེ་ལྟེ་བའི་ཧཱུྃ་ལ་ཐིམ་པས་རྡོ་རྗེ་ལྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་བརྗོད་པས་བྱིན་གྱིས་བརླབས་པ་གཡོན་པའི་སྲིན་ལག་གིས་བླངས་ཏེ་མྱངས་ལ། ལྷ་རྣམས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་གསོལ་བས་བདེ་བས་ཚིམ་པར་བསམས་ཏེ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རང་གི་སྙིང་ག་ནས་སྤྲུལ་པའི་ལྷ་མོ་རྣམས་ཀྱིས་མཆོད་པར་བསམས་ཤིང༌། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག །
དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ལྷ་མོ་དེ་རྣམས་ཀྱིས་བསྟོད་པར་བསམས་ལ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། །
སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགེས། ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་དེ་ཡན་ཆད་རྣམ་རྟོག་གཞན་གྱིས་བར་མ་ཆོད་པར་བསྒོམས་ལ། རྟེན་དང་བརྟེན་པ་སྣང་ལ་རང་བཞིན་མེད་པ་སྒྱུ་མ་ལྟ་བུ་ལ་སེམས་གཟུང༌། དེ་ལ་བརྟན་པ་ན་རྫོགས་པའི་རིམ་པ་བླ་མ་ལས་ཇི་ལྟར་ཐོབ་པ་ལྟར་ཉམས་སུ་བླང་ངོ༌། ། ཞེས་གསུངས་པའི་རྫོགས་པའི་རིམ་པ་ནི། འཁོར་ལོ་བཞི་ལ་བརྟེན་པའི་གཏུམ་མོའི་རྣལ་འབྱོར་བསྟེན་པའི་ཕྱིར། ལྟེ་བར་ཞེས་སོགས་སྨོས་ཏེ།
རང་དཀྱིལ་འཁོར་གྱི་གཙོ་བོར་བསྒོམས་པའི་ལུས་ཀྱི་དབུས་སུ། སྤྱི་གཙུག་ནས་ལྟེ་བའི་བར་རྩ་ཨ་བ་དྷཱུ་ཏཱི་ཤིན་ཏུ་ཕྲ་ཞིང་གསལ་བ་ཐིག་ལེ་དྭངས་མས་གང་བ། དེའི་གཡས་སུ་རོ་མ་མེའི་རང་བཞིན་རཀྟས་གང་བ་དམར་པོ། གཡོན་དུ་རྐྱང་མ་ཆུའི་རང་བཞིན་བྱང་ཆུབ་ཀྱི་སེམས་ཀྱིས་གང་བ་དཀར་པོ་སྟེ། རྩ་གསུམ་གསལ་བཏབ། དེ་ནས་ཨ་བ་དྷཱུ་ཏཱི་ལ་བསྟེན་པའི་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞིའི་ལྟེ་བར་ཨྃ་དམར་པོ་མེའི་རང་བཞིན་མགོ་གྱེན་ལ་བལྟ་བ། ནང་སྐོར་གྱི་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ། ཕྱྀ་འདབ་མ་ལ་ཨཱ་ལི་ཕྲག་གཉིས། ཀཱ་ལི་ཕྲག་གཅིག་ལ་ཧ་དང་ཀྵ་སྤངས་པ།
སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བར་ཧཱུྃ་ནག་པོ་མགོ་ཐུར་དུ་བལྟ་བ། ཕྱོགས་བཞིར། བྷྲཱུྃ་ཨྃ་ཛྲིྃ་ཁྃ། མཚམས་བཞིར། ལྃ་མྃ་པཱྃ་ཏཱྃ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བར་ཨོཾ་དམར་པོ་མགོ་གྱེན་དུ་བལྟ་བ། འདབ་མ་ལ་ཨཱ་ལི་ཕྲག་གཅིག སྤྱི་བོར་བདེ་བ་ཆེན་པོའི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བར་ཧྃ་དཀར་པོ་མགོ་མཐུར་དུ་བལྟ་བ། འདབ་མ་ལ་ཨཱ་ལི་ཕྲག་གཉིས་བསམ། བཤང་སྒོར་རླུང་གི་དཀྱིལ་འཁོར་དང༌།
སུམ་མདོར་མེའི་དཀྱིལ་འཁོར་ཡང་བསྒོམས་ནས། འོག་སྒོ་འབྱེད་འཛུམས་ཀྱི་སྦྱོར་བ་བྱས་པས་འོག་གི་རླུང་ལྟེ་བར་གཏུམ་མོའི་ངོ་བོ་ཨྃ་ཡིག་ལ་ཕོག་པས། དེ་མེ་སྦར་བའི་སྦྱོར་བ་ཡིས་གཡས་རོ་མའི་མེ་དང་འགྲོགས་ཏེ་གྱེན་དུ་འབར་བས་སྙིང་གར་དེ་བཞིན་གཤེགས་པ་ལྔའི་ངོ་བོ་ཡིག་འབྲུ་ལྔ་བསྲེགས་ཏེ་ཡང་ཡར་འབར་བས། མགྲིན་པའི་འཁོར་ལོ་སྤྱན་མ་ལ་སོགས་པ་ལྷ་མོ་བཞིའི་ངོ་བོ་ཡིག་འབྲུ་བཞི་ཡང་བསྲེགས་པའི་རྗེས་སུ་མེ་དེས་སྤྱི་བོའི་འཁོར་ལོ་བསྲེགས་པས། དེའི་དབུས་ཀྱི་ཧྃ་དེ་ལས་རི་བོང་ཅན་བྱང་སེམས་བདུད་རྩིའི་རྒྱུན་གཡོན་རྐྱང་མའི་བྱང་སེམས་དང་བསྡོངས་ནས་རིམ་གྱིས་འཛག་པ་སྟེ་འབབ་པས་མགྲིན་པ་དང་སྙིང་གའི་འཁོར་ལོ་རྣམས་སྔར་བས་ཀྱང་གསལ་བར་གསོས་བཏབ་ནས། ཐིགས་པ་གཅིག་ལྟེ་བའི་ཨྃ་ལ་ཕོག་པས། ཨྃ་ལས་མེའི་ཟེར་ཤིན་ཏུ་ཕྲ་བ་ཨ་བ་དྷཱུ་ཏཱིའི་ནང་ནས་མྱུར་དུ་སོང་བས། སྙིང་གའི་ཧཱུྃ་དང་མགྲིན་པའི་ཨོཾ་བཅོམ་སྤྱི་བོའི་ཧྃ་ལ་ཕོག་པས་ཧྃ་ལས་བྱང་སེམས་དྭངས་མ་ཤིན་ཏུ་ཕྲ་བའི་རྒྱུན་དབུ་མའི་ལམ་ནས་འཛག སྙིང་གའི་ཧཱུྃ་དང་མགྲིན་པའི་ཨོཾ་གསལ་བཏབ་ནས། དེའི་ནུས་པས་ལྟེ་བའི་མེ་ཆེར་འབར།
འབར་བ་དང་འཛག་པ་དབུ་མར་ཐིམ་པས་འབར་བའི་ནུས་པས་ལུས་དྲོད་ཀྱིས་གང་ཞིང་ནད་དང་རྟོག་པ་བསྲེགས། འཛག་པའི་སྟོབས་ཀྱིས་རྩ་སྦུབས་ཐམས་ཅད་ཐིག་ལེས་ཁེངས་ནས་བདེ་བས་ལུས་རྒྱས། སེམས་ལ་ཡེ་ཤེས་སྐྱེས་པར་བསམ་ཞིང༌། རླུང་ཁ་སྦྱོར་བསྒོམ་པར་བྱའོ། ། རྒྱུན་དུ་བསྒོམས་ན་དྲོད་འབར་ཞིང་གསལ་སྟོང་གི་ཏིང་ངེ་འཛིན་སྐྱེ་ལ། གོམས་ནས་རང་བྱུང་གི་ཡེ་ཤེས་སྐྱེ་བར་འགྱུར་རོ། ། ཡེ་ཤེས་དེས་ལྷ་དང་ཕྱི་རོལ་གྱི་དངོས་པོ་རྣམས་ལ་རྒྱས་བཏབ་ནས་བསྒོམས་པས། བསྐྱེད་རིམ་གྱི་མཚན་མར་འཛིན་པའི་དུག་སྦྱངས་ནས་ཟུང་འཇུག་གི་ཏིང་ངེ་འཛིན་སྐྱེ་བར་འགྱུར་རོ། ། འདིར་ནི་བསྒོམ་བྱའི་ངོ་བོ་ཙམ་ཞིག་དང༌། གཞུང་གི་འབྲུ་འཇོམས་པ་ཙམ་སྟེ།
རྒྱས་པར་ནི་གྲུབ་ཆེན་ཌོམྦྷི་པས་མཛད་པའི་རྫོགས་རིམ་གྱི་གཞུང་ལྷན་ཅིག་སྐྱེས་གྲུབ་ཀྱི་བཤད་པ། བླ་མ་མཁས་པ་ལས་ཉན་ཅིང༌། དོན་བསྒོམས་པ་ལས་རྟོགས་པར་འགྱུར་རོ། ། ཞེས་ཀུན་མཁྱེན་ཀུན་དགའ་བཟང་པོའི་གསུང་གནད་ཀྱི་ཟླ་ཟེར་ལས་ཟུར་དུ་ཕྱུང་པའོ།། ༈ །།དེ་ནས་དག་པ་དྲན་པ་ནི། སྙིང་རྗེའི་སྤྱན་མི་དམར་པོ་ལ། ། བྱམས་པའི་ཐུགས་ལ་ཡན་ལག་གནག ། བསྡུ་བའི་དངོས་པོ་བཞི་ཡིས་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། །
ཕྱག་ནི་སྟོང་པ་བཅུ་དྲུག་ཉིད། ། གུག་སྐྱེད་ཀྱིས་ནི་སངས་རྒྱས་ལྔ། ། གདུག་པ་འདུལ་ཕྱིར་ཁྲོ་བོ་ཉིད། ། དེ་ཉིད་གསུམ་ནི་སྤྱན་གསུམ་པོ། ། ཤ་ནི་པུཀྐ་སཱི་རུ་བརྗོད། ། དེ་བཞིན་ཁྲག་ནི་རི་ཁྲོད་མ། ། གདོལ་པ་མོ་ནི་ཁུ་བར་བརྗོད། ། གཡུང་མོ་རྐང་དང་ཚིལ་བུ་དག ། པགས་པ་བྱང་ཆུབ་ཡན་ལག་བདུན། ། རུས་པ་བདེན་པ་བཞི་པོ་ཉིད། །
ཅེས་བརྗོད། རྒྱས་པ་ལ་སྤྲོ་ན། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་བིར་ཛི་ཀ ། མཆིན་པ་མཚེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ས་ནི་དང་པོ་ནོར་འཛིན་མཐར། ། དབང་ཕྱུག་བརྒྱད་ནི་སྩོལ་བར་མཛད། ། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། །
མགུལ་གྱི་ཕྲེང་བ་རིན་ཆེན་བདག ། ལག་པ་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོར་འཛིན་མགོན། ། བཅོམ་ལྡན་འདས་ནི་ཆོས་ཀྱི་དབྱིངས་ཀྱི་ཡེ་ཤེས། གཽ་རཱི་ནི་མེ་ལོང་ལྟ་བུའི་ཡེ་ཤེས། ཙཽ་རཱི་ནི་མཉམ་པ་ཉིད་ཀྱི་ཡེ་ཤེས། བཻ་ཏཱ་ལཱི་ནི་སོ་སོར་རྟོག་པའི་ཡེ་ཤེས། གྷསྨ་རཱི་ནི་བྱ་བ་གྲུབ་པའི་ཡེ་ཤེས། པུཀྐ་སཱི་ནི་བྱམས་པ་ཚད་མེད་པ།
ཤ་ཝ་རཱི་ནི་སྙིང་རྗེ་ཚད་མེད་པ། གདོལ་བ་མོ་ནི་དགའ་བ་ཚད་མེད་པ། གཡུང་མོ་ནི་བཏང་སྙོམས་ཚད་མེད་པ། གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རྣམ་པར་དག་པ། དུར་ཁྲོད་བརྒྱད་ནི་སྣ་བུག་གཅིག་ཏུ་བསྡམས་པའི་ལུས་ཀྱི་བུ་ག་རྣམ་པར་དག་པའོ། ། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ནི་དཀར་མོར་བཤད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། །
བདག་མེད་རྣལ་འབྱོར་མ་གནས་སོ། ། ས་ནི་པུཀྐ་སཱི་ཞེས་བརྗོད། ། ཆུ་ཁམས་རྔོན་པ་མ་ཞེས་བརྗོད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། ཞེས་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། ། གཏི་མུག་དེ་བཞིན་རྡོ་རྗེར་བཤད། །
མིག་ལ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། ། གཟུགས་ལ་དཀར་མོར་རྟག་ཏུ་བཤད། ། སྒྲ་ལ་ཆོམ་རྐུན་མར་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་རབ་གྲགས། །
རེག་ལ་ས་སྤྱོད་མ་ཞེས་བརྗོད། ། ཆོས་ཀྱི་དབྱིངས་ལ་མཁའ་སྤྱོད་མ། ། ཞེས་བརྗོད་ཅིང་དོན་ཡིད་ལ་དྲན་པར་བྱའོ། ། དག་པ་དྲན་པ་འདི་འོག་སྤྱོད་ལམ་གྱི་རྣལ་འབྱོར་གྱི་ཐོག་མར་བྱས་ཀྱང་ཉེས་པ་མེད་དོ།། ༈ །།བཟླས་པའི་རྣལ་འབྱོར་ནི། དུས་རྒྱུན་དུ་དཀྱིལ་འཁོར་བསྡུས་ནས་གཙོ་བོ་ཡབ་ཡུམ་གྱི་ང་རྒྱལ་གྱིས་བྱས་ཀྱང་བཏུབ། བསྙེན་པ་ལ་སོགས་པའི་ཚེ་སྐབས་འདི་ཁོ་ནར་བྱ་སྟེ། དེ་ཡང༌། ཡུམ་གྱི་ཐུགས་ཀའི་ཨྃ་ལས་སྔགས་ཀྱི་ཕྲེང་བ་བྱུང་ཞལ་ནས་འཐོན་ཡབ་ཀྱི་ཞལ་དུ་ཞུགས་སྐུའི་དབྱིབས་བརྒྱུད་རྡོ་རྗེའི་ལམ་ནས་བྱུང་སྟེ་ཡུམ་གྱི་པདྨར་ཞུགས། སྐུའི་དབྱིབས་བརྒྱུད་དེ་ཡུམ་གྱི་ཞལ་ནས་ཡབ་ཀྱི་ཞལ་དུ་ཞུགས་ཏེ་རྒྱུན་མི་ཆད་པར་འཁོར་བ་ལས།
ལས་དང་མཐུན་པའི་འོད་ཟེར་འཕྲོས་པས་ལྷ་རྣམས་དབང་དུ་འདུས་པར་བསམས་ལ། བྱིན་གྱིས་བརླབས་པའི་ཕྲེང་བ་བཟུང་སྟེ། ཨོཾ་ཨཥྚཱ་ན་ནཱ་ཡ། ་་་་་ རབ་བསྔགས་བརྒྱད་པའི་ཞལ་ཅན་ལ། པིངྒ་ལོརྡྷཱ་ཀེ་ཤ་ཝརྟ་མ་ནེ། ་་་་་ དམར་སེར་དབུ་སྐྲ་གྱེན་བརྫེས་ལ། ཙ་ཏུརྦིངྴ་ཏི་ནེ་ཏྲཱ་ཡ། ་་་་་ ཉི་ཤུ་རྩ་བཞིའི་སྤྱན་ལྡན་ལ། ཥོ་ཌ་ཤ་བྷུ་ཛཱ་ཡ། ་་་་་ བཅུ་དྲུག་པ་ཡི་ཕྱག་ཅན་ལ།
ཀྲྀཥྞ་ཛཱི་མཱུ་ཏ་ཝ་པུ་ཥེ། ་་་་་ ཆར་སྤྲིན་ལྟར་གནག་སྐུ་ཅན་ལ། ཀ་པཱ་ལ་མཱ་ལཱ་ནི་ཀཱ་དྷཱ་རི་ཎེ། ་་་་་ ཐོད་ཕྲེང་དུ་མ་འཛིན་པ་ལ། ཨདྷྨཱ་ཏ་ཀྲཱུ་ར་ཙིཏྟཱ་ཡ། ་་་་་ ཁོང་ནས་འཁྲུགས་པའི་ཐུགས་ཅན་ལ། ཨརྡྷེནྡུ་དཾཥྚྲཱི་ཎེ། ་་་་་ ཟླ་ཕྱེད་ལྟ་བུའི་མཆེ་གཙིགས་ལ། མཱ་ར་ཡ་མཱ་ར་ཡ། ་་་་་ གསོད་ཅིག་གསོད་ཅིག
ཀཱ་ར་ཡ་ཀཱ་ར་ཡ། ་་་་་ གྱིས་ཤིག་གྱིས་ཤིག གརྫ་ཡ་གརྫ་ཡ། ་་་་་ སྒྲོགས་ཤིག་སྒྲགས་ཤིག ཏརྫ་ཡ་ཏརྫ་ཡ། ་་་་་ རྟོགས་ཤིག་རྟོགས་ཤིག ཤོ་ཥ་ཡ་ཤོ་ཥ་ཡ། ་་་་་ སྐོམས་ཤིག་སྐོམས་ཤིག སཔྟ་སཱ་ག་རཱ་ན། ་་་་་ མཚོ་བདུན་རྣམས།
བནྡྷ་བནྡྷ་ ་་་་་ཆིངས་ཤིག་ཆིངས་ཤིག ནཱ་གཱ་ཥྚ་ཀཱན། ་་་་་ ཀླུ་བརྒྱད་རྣམས། གྲྀཧྞ་གྲྀཧྞ། ་་་་་ ཟུང་ཤིག་ཟུང་ཤིག ཤ་ཏྲཱུན། ་་་་་ དགྲ་བོ་རྣམས། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿཕཊ་སྭཱ་ཧཱ། ་་་་་ ཁོས་ཤིག་ལེགས་པ་སྦྱིན། ཨོཾ་དེ་ཝ་པི་ཙུ་བཛྲ་ ་་་་་ལྷ་འཇམ་པའི་རྡོ་རྗེ།
ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཨོཾ་བཛྲ་ཀརྟཱ་རི་ ་་་་་རྡོ་རྗེ་གྲི་གུག ཧེ་བཛྲཱ་ཡ་ ་་་་་ཀྱེ་རྡོ་རྗེ། ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཡབ་ཀྱི་རྩ་སྔགས་སྙིང་པོ་ཉེ་སྙིང་ངོ༌། ། ཨོཾ་ཨཱཿ ཨ་ཨཱ། ཨི་ཨཱི། ཨུ་ཨཱུ། རྀ་རཱྀ།
ལི་ལཱི། ཨེ་ཨཻ། ཨོ་ཨཽ། ཨཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཨྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿནཾ་བཛྲ་ནི་རཱཏྨཱ་ཡ་ཧཱུྃ་ཕཊ་སྭཱ་ཧཱ། ་་་་་ རྡོ་རྗེ་བདག་མེད་མ་ཡི་ཆེད། རྣལ་འབྱོར་མ་རྣམས་དང་ཡུམ་གྱིའོ། ། ཨོཾ་ཨཱཿགྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿགྃ་བཛྲ་གཽ་རི་ཧཱུྃ་ཕཊ་སྭཱ་ཧཱ།
ཨོཾ་ཨཱཿཙྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿཙྃ་བཛྲ་ཙཽ་རཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿབྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿབྃ་བཛྲ་བཻ་ཏཱ་ལཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿགྷྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿགྷྃ་བཛྲ་གྷསྨ་རཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿཔྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿཔྃ་བཛྲ་པུཀྐ་སཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿཤྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿཤྃ་བཛྲ་ཤ་ཝ་རཱི་ཧཱུྃ་ཕཊ་སྭཱ་ཧཱ།
ཨོཾ་ཨཱཿལྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿལྃ་བཛྲ་ཙཎྜ་ལཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿཌྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿཌྃ་བཛྲ་ཌོཾ་བི་ནཱི་ཧཱུྃ་ཕཊ་སྭཱ་ཧཱ། འཁོར་གྱི་སྟེ་ཡབ་ཡུམ་ལ་ཇི་ཙམ་ཟློས་པའི་བཅུ་ཆ་བཟླ། ཡིག་བརྒྱ་གསུམ་མཐར། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་སྙིང་པོ་ཀྱེ་རྡོ་རྗེའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད། གོང་དུ་དཀྱིལ་འཁོར་མ་བསྡུས་ན།
རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། སྲུང་བའི་འཁོར་ལོ་དུར་ཁྲོད་བརྒྱད་ལ། དུར་ཁྲོད་བརྒྱད་གཞལ་ཡས་ཁང་ལ། གཞལ་ཡས་ཁང་ལྷ་མོ་བརྒྱད་ལ། ལྷ་མོ་བརྒྱད་ཞལ་བརྒྱད་ལ་ཐིམ་པར་བསམས་ལ། ཐོ་རངས་ཀྱི་ཐུན་མ་ཡིན་པའི་ཐུན་གཞན་གསུམ་གྱི་རྗེས་སམ། གཏོར་མ་དང་འབྲེལ་ན་དེའི་རྗེས་སུ། ཀོལླ་ཨེ་རེའི་གནས་རྡོ་རྗེ་དང༌། ཀོལླ་ཨི་རེཊ་ཋི་ཨ་བོ་ལཱ། མུམྨུ་ཎི་རེ་ཀཀྐོ་ལཱ། ་་་་་
མུམྨུ་ནིར་གནས་པདྨའོ། ། གྷ་ཎེ་ཀྲྀ་བི་ཊ་ཧོ་བཱཛྫ་ཨི། ་་་་་ ཀྱེ་ཧོ་ཚོགས་སུ་ཅང་ཏེའུ་དཀྲོལ། ཀ་རུ་ཎེ་ཀི་ཨ་ཨི་ན་རོ་ལཱ། ་་་་་ སྙིང་རྗེས་ཀུ་ཅོ་མི་བྱའོ། ། ཏ་ཧིཾ་བ་ལ་ཁཱཛྫ་ཨི། ་་་་་ དེ་རུ་ཤ་ནི་བཟའ་བར་བྱ། གཱ་ཌྷེཾ་མ་ཨ་ཎཱ་པིཛྫ་ཨི། ་་་་་ འབད་པས་ཆང་ནི་བཏུང་བར་བྱ། ཧ་ལེ་ཀཱ་ལིཉྫ་ར་པ་ཎི་ཨ་ཨི། ་་་་་
ཀྱེ་ཧོ་སྐལ་ལྡན་གཞུག་པར་བྱ། དུནྡུ་ར་བཱཛྫི་ཨ་ཨི། ་་་་་ སྐལ་མེད་རྣམས་ནི་སྤང་བར་བྱ། ཙ་ཨུ་ས་མ་ཀཙྪུ་རཱི་སིཧླཱ། ་་་་་ བཞི་ཉམ་གླ་རྩི་ཏུ་རུཥྐ། ཀཱཔྤུ་ར་ལཱ་ཨི་ཨ་ཨི། ་་་་་ ག་བུར་རྣམས་ནི་བྱུག་པར་བྱ། མཱ་ལ་ཨིནྡྷ་ཎ་སཱ་ལིཉྫ། ་་་་་ ཚོད་མ་དང་ནི་ཤ་ཆེན་པོ། ཏ་ཧིཾ་བྷ་རུ་ཁཱ་ཨི་ཨ་ཨི། ་་་་་
དེར་ནི་མང་དུ་བཟའ་བར་བྱ། ཕྲེཾ་ཁ་ཎ་ཁ་ཊ་ཀ་རནྟེ། ་་་་་ འོང་བ་དང་ནི་འགྲོ་བར་བྱ། ཤུདྡྷ་ཨ་ཤུདྡྷ་ན་མུ་ཎི་ཨ་ཨི། ་་་་་ དག་དང་མ་དག་དམིགས་མི་བྱ། ནི་རཾ་སུ་ཨཾ་གེ་ཙ་ཌཱ་ཝི། ་་་་་ རུས་པའི་རྒྱན་ནི་ལུས་ལ་གདགས། ཏ་ཧིཾ་ཛ་ས་རཱ་ཝ་པ་ཎི་ཨ་ཨི། ་་་་་ དེར་ནི་སྐྱེས་པའི་རོ་གཞུག་བྱ། མ་ལ་ཨ་ཛེ་ཀུན་དུ་རུ་པཱ་ཊ་ཨི། ་་་་་
འདུ་བར་འཁྲིག་ལ་འཇུག་པར་བྱ། ཌིཎྜི་མ་ཏ་ཧིནྣ་བཱཛྫི་ཨ་ཨི། ་་་་་ དེར་ནི་རེག་མིན་སྤང་མི་བྱ། ཞེས་རྡོ་རྗེའི་གླུ་བླང༌། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། ། དེ་ནི་འཇིག་རྟེན་དགེ་བའི་བཀྲ་ཤིས་དང་པོ་ཡིན། ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །
ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། དེ་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། མི་དང་ལྷ་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། དེ་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། ཞེས་བཀྲ་ཤིས་བརྗོད། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་ཀྱེ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེར་ལྡན། །
སྐྱེ་ཞིང་སྐྱེ་བར་འགྱུར་བར་ཤོག ། ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང༌། ། བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་འགྱུར་བ། ། དེ་ཡིས་སངས་རྒྱས་མྱུར་ཐོབ་ཤོག ། ཅེས་སྨོན་ལམ་བཏབ།
རང་ཉིད་ཀྱཻ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་པས་སྲུང་བ་བྱས་ལ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱིས་བསོད་ནམས་ཡེ་ཤེས་ཚོགས། ། མྱུར་དུ་བསྒྲུབ་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག ། བདག་གིས་དུས་གསུམ་དགེ་བ་ཅི་བསགས་པ། ། ནམ་མཁའི་མཐས་གཏུགས་གྱུར་པའི་སེམས་ཅན་ཀུན། ། བླ་མེད་ཐེག་པ་ཆེན་པོའི་སྣོད་གྱུར་ཏེ། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། བདག་ཀྱང་སངས་རྒྱས་མ་ཐོབ་བར། །
སྐྱེ་དང་སྐྱེ་བར་གནས་བཟང་པོ། ། རིགས་བཟང་སྤྱོད་པ་བཟང་བ་དང༌། ། གྲོགས་བཟང་བླ་མས་རྗེས་འཛིན་ཤོག ། ཚུལ་ཁྲིམས་དག་ཅིང་མཁས་ལ་སྒྲིན། ། རྣམ་པར་དག་ཅིང་རྒྱུ་གཅིག་པ། ། བསྐལ་བཟང་སྤྱོད་པས་རྣམ་བརྒྱན་ཏེ། ། ཐོས་ནས་གཞན་ལ་སྟོན་པར་ཤོག ། མགོ་བོར་བླ་མའི་ཅོད་པན་འཆང༌། ། ལག་པས་ཐབས་ཤེས་རྡོར་དྲིལ་འཛིན། ། ངག་ཏུ་གསང་སྔགས་རྒྱལ་པོ་བཟླས། །
ཡིད་ཀྱིས་ཟུང་འཇུག་བསྒོམ་པར་ཤོག ། འདི་ནས་བྱང་ཆུབ་སྙིང་པོའི་བར། ། བླ་མ་ལྷ་དང་མི་འབྲལ་ཞིང༌། ། བསྒྲུབ་ལ་བར་ཆད་མེད་པ་དང༌། ། བསྟན་ལ་བྱ་བ་བྱེད་པར་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པ། ། གང་གི་ལམ་གྱིས་གྲོལ་འགྱུར་བ། ། དེ་ཡིས་སངས་རྒྱས་མྱུར་ཐོབ་ཤོག ། བཀྲ་ཤིས་ནི།
མཚུངས་མེད་བླ་མ་དཔལ་ལྡན་རྡོ་རྗེ་འཆང༌། ། མཐུ་སྟོབས་དབང་ཕྱུག་བླ་མ་བརྒྱུད་པར་བཅས། ། མཚན་ནས་བརྗོད་དམ་ཅུང་ཟད་དྲན་ཡང་རུང༌། ། བཀྲ་ཤིས་འཕེལ་ཕྱིར་རྟག་ཏུ་དྲན་པར་འགྱུར། ། པདྨའི་ལྟེ་བར་བདུད་བཞིའི་སྟེང་ན་བརྗིད། ། ཡོན་ཏན་མཐའ་ཡས་ཡེ་ཤེས་ལྔ་ཡི་དངོས། ། ཧེ་རུ་ཀ་དཔལ་བདག་མེད་རྣལ་འབྱོར་མ། ། བཀྲ་ཤིས་དེས་ནི་སྐྱེ་དགུ་བདེ་ལེགས་ཤོག ། སྔོན་ཚེ་རྡོ་རྗེ་འཆང་གི་སྤྱན་སྔ་རུ། སོགས་དང༌།
ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། ། སོགས་དང༌། ཚངས་དང་བརྒྱ་བྱིན་རྒྱལ་པོ་ཆེན་པོ་བཞི། ། རང་རང་སྡེར་བཅས་མཐུ་དང་དཔལ་ལྡན་པ། ། སྟོན་པའི་དམ་ཆོས་སྐྱོང་བར་མཛད་པ་ཡི། ། ལྷ་ཡི་དགེ་བསྙེན་རྣམས་ཀྱི་བཀྲ་ཤིས་ཤོག ། གདེངས་ཀ་ནོར་བུ་འབར་བའི་འོད་ཀྱིས་ནི། ། ས་འོག་མུན་པའི་ཚོགས་རྣམས་རབ་བཅོམ་ནས། ། བསྟན་ལ་རབ་དགའ་མཐུ་སྟོབས་བསམ་མི་ཁྱབ། ། ཀླུ་རྒྱལ་འཁོར་དང་བཅས་པའི་བཀྲ་ཤིས་ཤོག །
མི་འགྱུར་ལྷུན་པོ་སོགས། བསྟན་པའི་དཔལ་གྱུར་བླ་མའི་ཞབས་པད་བརྟན། ། སོགས། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་བཀྲ་ཤིས་ཤོག ། ཅེས་བརྗོད།། ༈ །།སྤྱོད་ལམ་ལ་འཇུག་པའི་ཚེ་རང་གཙོ་བོ་ཡབ་ཡུམ་གྱི་ང་རྒྱལ་གྱིས་ཡུལ་དང་ཡུལ་ཅན་ཐམས་ཅད་ལྷའི་འཁོར་ལོར་ཤེས་པར་བྱས་ལ་སྡང་ཞེན་མེད་པར་ལོངས་སྤྱད། ཁ་ཟས་ཟ་བའི་ཚེ་ཁ་ཟས་ལ་ལག་པ་གཡོན་པའི་མཐེབ་སྲིན་གྱིས་རེག་སྟེ།
ཨོཾ་ཨཱཿཧཱུྃ་ཞེས་པས་བཟའ་བཏུང་བདུད་རྩིར་བསམས་ལ། སྙིང་གའི་ཧཱུྃ་ལྷ་ཐམས་ཅད་ཀྱི་ངོ་བོར་མཆོད་པར་མོས་ཤིང་ཆགས་ཞེན་མེད་པར་བཟའ། ལྷག་མ། ཨོཾ་ཨུཙྪིཥྚ་བ་ལིཾ་ཏ་བྷཀྵ་སི་སྭཱ་ཧཱ། ཞེས་སེ་གོལ་གྱི་སྒྲ་དང་བཅས་ཏེ་ལྷག་མ་ལ་དབང་བའི་འབྱུང་པོ་ལ་སྦྱིན། ཁྱིམ་པ་ཡིན་ན་འདུ་ཤེས་གསུམ་ལྡན་གྱི་སྒོ་ནས་རྗེས་ཆགས་ཀྱི་རྣལ་འབྱོར་བྱ། ཉལ་བའི་ཚེ། ཡུམ་ཡབ་ལ། ཡབ་ཀྱི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ། དེ་ཐུགས་ཀའི་ཧཱུྃ་ལ།
ཧཱུྃ་གི་ཞབས་ཀྱུ་ཁོག་པ་ལ། ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ། ཐིག་ལེ་ནཱ་ད་ལ། མཐར་ནཱ་ད་ཡང་མི་དམིགས་པར་བསམས་ལ་འོད་གསལ་ལྷན་ཅིག་སྐྱེས་པ་འཛིན་པ་དང་བྲལ་བའི་ངང་དུ་ཉལ། ཐོ་རངས་གཉིད་སད་པ་ན་ཆུ་ལས་ཉ་འཕར་བའི་ཚུལ་གྱིས་ལྷའི་ང་རྒྱལ་གྱིས་ལངས་ལ། སྲོད་ཐུན་གྱི་རྗེས་ཀྱི་རྡོ་རྗེའི་གླུ་དང་བཀྲ་ཤིས་སྨོན་ལམ་རྣམས་བྱ། ཁྲུས་བྱེད་ན་དབང་གི་སྐབས་ཇི་ལྟ་བ་བཞིན་ནམ། རྣལ་འབྱོར་རྒྱས་བསྡུས་གང་རིགས་ཀྱིས་ངག་ཏུ་ཡི་གེ་བརྒྱ་པ་བཟླ་ཞིང་བཀྲུས་ལ།
མཆོད་གཏོར་གྱི་རྣལ་འབྱོར་ལོགས་ནས་འབྱུང་བ་ལྟར་བྱས་ཏེ་ཐོ་རངས་ཀྱི་ཐུན་ལ་འཇུག་པ་སོགས་གོང་བཞིན་དུ་བྱའོ།། ༈ །།དབང་འབྲིང་པོ་ལེན་ན། མཆོད་བསྟོད་གསོལ་བཏབ་བྱས་མཐར། འདི་དེ་སངས་རྒྱས་དམས་ཅད་དེ། ། སོགས་ནས། འབྲས་བུ་སྤྲུལ་སྐུའི་ས་བོན་རྒྱུད་ལ་བཞག་པ་ཡིན་ནོ། ། ཞེས་གསུང་ཞིང་རིག་པའི་དབང་ལྔ། བརྟུལ་ཞུགས་དམ་ཚིག་གསུམ་དང་བཅས་པར་བསྐུར་བར་བསམས་ལ། ཇི་ལྟར་འདས་པའི་སོགས་ནས། དབང་བསྐུར་རོ། །
དེ་ལྟར་ན་རྫས་གསང་སོགས་ནས། ལོངས་སྐུའི་ས་བོན་རྒྱུད་ལ་བཞག དགའ་སྟེར་གནས་སྟེར་སོགས་ནས། མཆོད་པ་དག་ཏུ་གྱིས། དེ་ལྟར་ན་ཕྱག་རྒྱའི་སོགས་ནས། ཆོས་སྐུའི་ས་བོན་རྒྱུད་ལ་བཞག ཡེ་ཤེས་འདི་ནི་སོགས་ནས། དེ་ཡི་ཕ་ཞེས་གསུངས་པས་གོང་དུ་སྨོས་པ་ལྟ་བུའི་དབང་བཞི་པའི་རྟོགས་པ་སྐྱེས་པར་བསམས་ལ། དེ་ལྟར་ན་དོན་དམ་སོགས་ནས། ངོ་བོ་ཉིད་སྐུའི་ས་བོན་རྒྱུད་ལ་བཞག
ཅེས་པའི་མཐར། དེ་ལྟར་ན་དབང་གི་ཆུ་རྒྱུན་དེས་ཞེས་སོགས་གོང་བཞིན་བརྗོད་དོ།། ༈ །།དབང་བསྡུས་པ་ནི། གོང་གི་གྷསྨ་རཱི་ཝ་ཤཾ་ཀུ་རུ་ཧོཿས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པའི་བར་སྔར་བཞིན་ལ། དེ་ནས། སླར་ཡང་རང་གི་སྙིང་གའི་ཧཱུྃ་ལས་འོད་འཕྲོས་པས། དབང་གི་ལྷ་དེ་བཞིན་གཤེགས་པ་རིགས་ལྔ་ཡུམ་བཞི། སོགས་ནས། ས་མཱ་ཛཱཿ དཀར་མོ་རི་དྭགས་སོགས་མཆོད།
སྤྲོ་ན། ཞེ་སྡང་རྡོ་རྗེར་ཕྱག་འཚལ་བསྟོད། ། སོགས་ནས། བདག་དགེས་མཛོད། ། ཅེས་བསྟོད། བཅོམ་ལྡན་དེ་བཞིན་གཤེགས་པ། སོགས་ནས། དབང་བསྐུར་སྩོལ། ། ཞེས་གསོལ་བ་བཏབ་པས། དེ་བཞིན་གཤེགས་པ་དེ་རྣམས་ཧེ་རུ་ཀའི་གཟུགས་སུ་གྱུར་ནས་རིན་པོ་ཆེའི་བུམ་པ་བདུད་རྩིའི་གང་བ་ཐོགས་ཏེ།
སངས་རྒྱས་རྣམས་ནི་ཐམས་ཅད་ཀྱི། ། སོགས་ནས། ཆེན་པོ་སྦྱིན། ཨོཾ་བཛྲཱི་ནས་ཧཱུྃ། ཞེས་གསུང་ཞིང་དེ་བཞིན་གཤེགས་པ་རྣམས་ཀྱི་དབང་བསྐུར། རིག་མ་རྣམས་སོགས་ནས། ཆུ་རྒྱུན་དེས་སྨིན་མཚམས་ཡན་ཆད་གང༌། བུམ་པའི་དབང་ཐོབ། ལུས་ཀྱི་དྲི་མ་དག སྤྱི་བོའི་འཁོར་ལོ་མི་བསྐྱོད་པ།
སོགས་ནས། ཡན་ལག་ཀུན་ལ་རྡོར་འཛིན་མགོན། དབང་གི་ཆུ་རྒྱུན་དེས་མགྲིན་པ་ཡན་ཆད་གང༌། གསང་བའི་དབང་ཐོབ། ངག་གི་དྲི་མ་དག ལྟེ་བ་སྤྲུལ་པའི་འཁོར་ལོ་ཨྃ་ལས་ཀྱི་ཕྱག་རྒྱ། སྙིང་ག་ཆོས་ཀྱི་འཁོར་ལོ་ཧཱུྃ་ཆོས་ཀྱི་ཕྱག་རྒྱ། མགྲིན་པ་ལོངས་སྤྱོད་ཀྱི་འཁོར་ལོ་ཨོཾ་ཕྱག་རྒྱ་ཆེན་པོ། སྤྱི་བོར་བདེ་ཆེན་གྱི་འཁོར་ལོ་ཧྃ་དམ་ཚིག་གི་ཕྱག་རྒྱ། དབང་གི་ཆུ་རྒྱུན་དེས་སྙིང་ག་ཡན་ཆད་གང༌།
ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག མིག་ཏུ་གཏི་མུག་རྡོ་རྗེ་མ། སོགས་ནས། ཐུགས་རྡོ་རྗེ་མ། དབང་གི་ཆུ་རྒྱུན་དེས་རྐང་མཐིལ་ཡན་ཆད་གང༌། དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་དག་ཆུའི་ལྷག་མ་ཡར་ལུད་པ་ལས། གཙོ་བོ་ཡབ་ཡུམ་གཉིས་གཽ་རཱི་དང་པུཀྐ་སཱི་ལ་མི་བསྐྱོད་པ། སོགས་ནས།
ཌོམྦྷི་ནཱི་ལ་འོད་དཔག་མེད་ཀྱིས་དབུར་བརྒྱན། ཨོཾ་སརྦ་ནས། ཀོ྅ཧཾ། བདུད་རྩི་བྱིན་རླབས་མན་སྔར་དང་འདྲའོ། ། དེ་ལྟར་ན་རྣལ་འབྱོར་རྣམ་པ་བཅུ་བར་མ་ཆད་པར་ཉམས་སུ་བླངས་ན་གནས་སྐབས་སུ་གྲུབ་མཐའ་རྣམས་རིམ་པས་སྙོགས་ཤིང༌། མཐར་ཐུག་རྡོ་རྗེ་འཛིན་པའི་ས་མངོན་དུ་འགྱུར་བ་ནི་ངེས་པའོ། ། ཁམས་དྲུག་ཡུལ་དྲུག་འགྲོ་དྲུག་དབང་པོ་དྲུག ། ཁ་དོག་དྲུག་དང་ཕུང་པོ་དབྱིངས་བཅས་དྲུག ། སྦྱངས་ནས་རྒྱལ་བ་རིགས་དྲུག་ཐོབ་བྱེད་པའི། ། སྒྲུབ་ཐབས་འདི་ནི་ཡན་ལག་དྲུག་པ་ཡིན། །
དེ་ཡི་ངག་འདོན་མངོན་རྟོགས་མཛེས་རྒྱན་འདི། ། བློ་ལྡན་སློབ་མ་མང་པོས་བསྐུལ་བའི་ངོར། ། རྗེ་བཙུན་གོང་མའི་གསུང་རབ་ལ་གཏུགས་ཏེ། ། འདྲེན་མཆོག་བླ་མའི་དགོངས་པ་ཇི་བཞིན་བཀོད། ། སྔགས་རྣམས་ཕལ་ཆེར་རྒྱ་དཔེ་དུ་མ་ལ། ། གཏུགས་ཏེ་ཤིན་ཏུ་དག་པར་བགྱིས་པས་ན། ། རིང་ཐུང་གཅོད་མཚམས་འདི་བཞིན་ཤེས་གྱིས་ལ། ། དཔྱོད་ལྡན་རྣམས་ཀྱིས་དག་པར་ཉམས་སུ་ལོང༌། ། བདག་གིས་འབད་དེ་ལེགས་པར་དཔྱད་ན་ཡང༌། ། ཟབ་དོན་འབྱེད་ལ་བྱིས་བློ་མཐུ་ཆུང་བས། །
ནོངས་པ་མཆིས་ན་བླ་མ་ལྷར་བཅས་ཀྱིས། ། བཟོད་པ་མཛད་དེ་སྡིག་ཀུན་སྦྱང་དུ་གསོལ། ། འདིར་འབད་དགེ་དང་དགེ་གཞན་ཅི་མཆིས་དེས། ། འདྲེན་མཆོག་བླ་མའི་ཐུགས་དགོངས་རྫོགས་པ་དང༌། ། མཁའ་མཉམ་སེམས་ཅན་ཀུན་གྱི་དོན་བསྒྲུབ་ཕྱིར། ། བདག་གིས་བླ་མེད་བྱང་ཆུབ་མྱུར་ཐོབ་ཤོག ། དཔལ་ཀྱེ་རྡོ་རྗེའི་མངོན་པར་རྟོགས་པ་འབྲིང་དུ་བྱ་བ་ཡན་ལག་དྲུག་པའི་མཛེས་རྒྱན་ཞེས་བྱ་བ་འདི་ནི། ཁྱབ་བདག་རྡོ་རྗེ་སེམས་དཔའི་ངོ་བོར་གྱུར་པ་འདྲེན་མཆོག་ཆོས་ཀྱི་རྒྱལ་པོ་རཏྣ་ཝརྡྷའི་ཞལ་སྔ་ནས་དང༌། ཚད་མེད་ཐུགས་རྗེའི་མངའ་བདག་མུས་ཆེན་སངས་རྒྱས་རིན་ཆེན་དང༌། མཁྱེན་རབ་ཀྱི་དབང་ཕྱུག་ས་ལོ་ཙཱ་བ་འཇམ་པའི་དབྱངས་ཆེན་པོ་ལ་སོགས་པ་ཡོངས་འཛིན་དམ་པ་སྤྲུལ་པའི་སྐུ་དུ་མའི་ཞབས་ཀྱི་རྡུལ་ཕྲེང་རྙོག་པ་མེད་པའི་གཙུག་གིས་བླངས་པ་ལ་བརྟེན་ནས།
འཛམ་གླིང་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཀྱི་གསུང་རབ་རིན་པོ་ཆེ་རྣམས་ཀྱི་ཚིག་དོན་ལ་ཤེས་ནས་དད་པ་ཐོབ་པ། མང་དུ་ཐོས་པའི་བཙུན་པ་དཀོན་མཆོག་ལྷུན་གྲུབ་ཀྱིས་ལས་དང་པོ་པ་རྣམས་འཇུག་པ་བདེ་བའི་ཆེད་དུ། མུས་ཆེན་སེམས་དཔའ་ཆེན་པོས་མཛད་པའི་སྒྲུབ་ཐབས་ཀྱི་ཡི་གེ་ལ་གཞི་བྱས། རྗེ་བཙུན་གོང་མ་ཡབ་སྲས་ཀྱི་གསུང་རབ་རྣམས་ལ་ཞུས་དག་གི་ཚུལ་དུ་གཏུགས་ཤིང༌། བླ་མ་མཁས་པ་རྣམས་ཀྱི་གསུང་སྒྲོས་ཀྱིས་ཀྱང་བརྒྱན་ཏེ། ལྕགས་མོ་ཕག་གི་ལོ་སྟོན་ཟླ་འབྲིང་པོའི་ཡར་ཚེས་བཅུའི་ཉིན། རྗེ་བླ་མ་ཡབ་སྲས་གསུམ་གྱི་དུས་དྲན་གྱི་མཆོད་པར་དམིགས་ཏེ། དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་དུ་སྦྱར་བ་དགེ་ལེགས་མཆོག་ཏུ་གྱུར་ཅིག འདིའི་རྒྱབ་རྟེན་དུ་དཔལ་ས་སྐྱ་པ་ཡབ་སྲས་ཀྱི་གསུང་རབ་རྣམས་རྟོག་དཔྱོད་ཞིབ་མོས་བལྟ་བ་གལ་ཆེའོ།། །། སརྦ་མངྒ་ལཾ།། །།
༄༅། །ནཱ་རོ་མཁའ་སྤྱོད་མའི་སྒྲུབ་ཐབས་ཐུན་མོང་མ་ཡིན་པ་ཤིན་ཏུ་བསྡུས་པ་བཞུགས་སོ།། ན་མོ་གུ་རུ་བཛྲ་ཡོ་གི་ནཱེ་ཡེ། དེ་ལ་འདིར་དབང་ཐོབ་ཅིང་བྱིན་རླབས་ཟབ་མོའི་རྒྱུད་སྨིན་པའི་གང་ཟག་གིས། བསྡུས་པའི་ཚུལ་གྱིས་རྡོ་རྗེ་རྣལ་འབྱོར་མ་བསྒོམ་པར་འདོད་པས། སྐྱབས་ཡུལ་གསལ་བཏབ་ནས། བདག་སོགས་འགྲོ་ཀུན་དེང་ནས་བྱང་ཆུབ་བར། ། བླ་མ་དཀོན་མཆོག་གསུམ་ལ་སྐྱབས་སུ་མཆི། ། རྫོགས་བྱང་གོ་འཕང་ལ་བརྟེན་སེམས་ཅན་ཀུན། ། བསྒྲལ་ཕྱིར་ཟབ་མོའི་རྣལ་འབྱོར་བསྒོམ་པར་བགྱི། ། ལན་གསུམ།
རྡོར་སེམས་བསྒོམ་བཟླས་ནི། རང་གི་སྤྱི་བོར་པད་ཟླར་རྡོ་རྗེ་སེམས། ། རབ་དཀར་རྡོར་རྗེ་དྲིལ་འཛིན་སྙེམས་མ་དཀར། ། གྲི་ཐོད་འཛིན་པའི་ཡུམ་དང་མཉམ་པར་སྦྱོར། ། དར་དང་རུས་པའི་རྒྱན་རྫོགས་སྐྱིལ་ཀྲུང་བཞུགས། ། ཡབ་ཀྱི་ཐུགས་ཀར་ཟླ་སྟེང་ཧཱུྃ་དཀར་པོ། ། དེ་ལས་འོད་འཕྲོས་དེ་བཞིན་གཤེགས་ཀུན་གྱི། ། བྱིན་རླབས་ཡེ་ཤེས་བདུད་རྩི་སྤྱན་དྲངས་ཐིམ། ། བླ་མ་བཅོམ་ལྡན་རྡོ་རྗེ་སེམས་དཔའ་ཡིས། ། བདག་སོགས་འགྲོ་ཀུན་སྡིག་ལྟུང་སྦྱང་མཛད་གསོལ། །
ཧཱུྃ་ལས་བདུད་རྩིའི་རྒྱུན་བབས་རང་ཉིད་ཀྱི། ། སྤྱི་གཙུག་ནས་ཞུགས་ནད་གདོན་སྡིག་སྒྲིབ་ཀུན། ། ཡོངས་སུ་སྦྱངས་ཏེ་ལུས་ཀུན་གང་བར་གྱུར། ། ཞེས་བརྗོད་སྟོབས་བཞིའི་གནད་དང་བཅས། ཡི་གེ་བརྒྱ་པ་ཅི་ནུས་མཐར། མགོན་པོ་བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། །
འགྲོ་བའི་གཙོ་ལ་བདག་སྐྱབས་མཆི། ། གསང་གསུམ་རྩ་བ་ཡན་ལག་གི ། དམ་ཚིག་ཉམས་ཆགས་མཐོལ་ཞིང་བཤགས། ། སྡིག་སྒྲིབ་ཉེས་ལྟུང་དྲི་མའི་ཚོགས། ། མ་ལུས་བྱང་ཞིང་དག་མཛད་གསོལ། ། རྡོར་སེམས་འོད་ཞུ་རང་ལ་ཐིམ། ། རང་ལུས་དག་པའི་ཤེལ་ལྟར་བསམ། ། གཉིས་པ་ཐུན་མོང་མ་ཡིན་པའི། བླ་མའི་རྣལ་འབྱོར་བསྒོམ་པ་ནི། མདུན་གྱི་ནམ་མཁར་ཡེ་ཤེས་གཞལ་མེད་ཁང༌། །
དེ་དབུས་སེང་ཁྲི་པད་ཟླ་ཉི་མའི་སྟེང༌། ། རྩ་བའི་བླ་མ་སངས་རྒྱས་རྡོ་རྗེ་ཆོས། ། དམར་གསལ་རྡོ་རྗེ་དྲིལ་འཛིན་ལོངས་སྐུའི་ཆས། ། མཐར་བསྐོར་པད་ཟླར་བརྒྱུད་པའི་བླ་མ་རྣམས། ། དཔའ་བོ་རྡོ་རྗེ་ཆོས་ཀྱི་རྣམ་པར་བཞུགས། ། གནས་གསུམ་ཨོཾ་ཨཱཿཧཱུྃ་གིས་མཚན་པ་ལས། ། འོད་འཕྲོས་སྐྱབས་ཡུལ་ཐམས་ཅད་སྤྱན་དྲངས་ཐིམ། ། སྐྱབས་གནས་མ་ལུས་འདུས་པའི་ངོ་བོར་གྱུར། ། སྐྱབས་ཀུན་འདུས་ཞལ་རྩ་བརྒྱུད་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། །
མོས་གུས་དྲག་པོས་གསོལ་བཏབ་ནས། རང་གི་སྙིང་ག་ནས་འཕྲོས་པའི། ལྷ་མོའི་ཚོགས་ཀྱིས་མཆོད་པར་བསམ། ཕྱི་མཆོད་ཉེར་སྤྱོད་ནང་མཆོད་བདུད་རྩིའི་སྤྲིན། ། གསང་བ་སྙོམས་འཇུག་བདེ་སྟོང་དེ་ཁོ་ན། ། འཁོར་གསུམ་དམིགས་མེད་ཕྱག་རྒྱ་ཆེན་པོ་ཡིས། ། རྩ་བརྒྱུད་བླ་མའི་ཚོགས་རྣམས་མཆོད་པར་བགྱི། ། ཁྱད་པར་ནང་གི་ཚོགས་མཆོད་ནི། རང་སེམས་རྣལ་འབྱོར་མ་དཔལ་མཁའ་ལ་ཐོན། ། ཕྱག་གཡས་གྲི་གུག་ཕུང་པོའི་སྨིན་མཚམས་སུ། །
རེག་པ་ཙམ་གྱིས་ཐོད་པ་ལིང་གིས་གོག ། ཐོད་པའི་སྒྱེད་པུ་གསུམ་གྱི་ཁར་བཞག་ལ། ། སྟོང་གསུམ་དང་མཉམ་ཡངས་པའི་སྣོད་གྱུར་ནང༌། ། རྐང་གཡོན་ནས་བརྩམས་དུམ་བུར་གཏུབ་སྟེ་བླུགས། ། ཨོཾ་ཨཱཿཧཱུྃ་དང་ཧ་ཧོ་ཧྲཱིཿབརྗོད་པས། ། ཡེ་ཤེས་མེ་འབར་ཐོད་པའི་དམ་རྫས་ཀུན། ། ཞུ་ཞིང་ཁོལ་བས་ཡེ་ཤེས་བདུད་རྩིར་གྱུར། ། ཐུགས་ནས་སྤྲུལ་པའི་ལྷ་མོའི་ཚོགས་ཀྱིས་མཆོད། ། རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། ། ལན་བདུན།
བརྒྱུད་པའི་བླ་མའི་ཞལ་དུ། ཨོཾ་ཨཱཿཧཱུྃ། གཞན་ཡང་མཆོད་འོས་ཞལ་དུ། ཨོཾ་ཨཱཿཧཱུྃ། གདོན་བགེགས་རིགས་དྲུག་འགྲོ་བ་ཀུན་ལ་སྦྱིན། ། ཚོགས་རྫོགས་སྒྲིབ་བྱང་རྣམ་མཁྱེན་མྱུར་ཐོབ་ཤོག ། མཐར་ནི་ལྷ་མོ་རང་ལ་ཐིམ། མཆོད་པའི་རྫས་སོགས་མི་དམིགས་བཞག སྤྲོ་ན་མཎྜལ་ཅི་ནུས་འབུལ། མཇུག་ཏུ་དབང་བཞི་བླང་བ་ནི།
སངས་རྒྱས་ཀུན་དངོས་དཔལ་ལྡན་བླ་མ་ལ། ། གསོལ་བ་འདེབས་སོ་དབང་བཞི་བསྐུར་དུ་གསོལ། ། ཞེས་པས་གསོལ་བཏབ་བརྒྱུད་པའི་བླ་མ་རྣམས། ། འཁོར་ལོའི་མགོན་པོའི་ཐུགས་ཀར་དབྱེར་མེད་ཐིམ། ། དེ་ཡི་གནས་གསུམ་རྡོ་རྗེའི་འབྲུ་གསུམ་ལས། ། དཀར་དམར་མཐིང་ཁའི་འོད་ཟེར་རྣམ་པ་གསུམ། ། རིམ་དང་གཅིག་ཅར་བྱུང་ནས་རང་ཉིད་ཀྱི། ། གནས་གསུམ་ཐིམ་པས་དབང་བཞི་རྫོགས་པར་ཐོབ། ། སྒྲིབ་དག་ལམ་བཞི་བསྒོམ་པའི་སྣོད་དུ་གྱུར། ། བྱིན་རླབས་སྐུ་བཞིའི་ས་བོན་རྒྱུད་ལ་བཞག །
བླ་མ་འོད་ཞུ་སྙིང་དབུས་བྃ་ཡིག་དང༌། ། དབྱེར་མེད་སྤྲོས་བྲལ་འོད་གསལ་གཉུག་མའི་ངང༌། ། མཐར་ནི་བྃ་ཡིག་འཇའ་ཚོན་བཞིན་དུ་ཡལ། ། དེ་ཡི་ངང་ལས་སྙིང་གར་ཨེ་ཨེ་ལས། ། ཆོས་འབྱུང་ཟླ་དཀྱིལ་དབུས་སུ་བྃ་ཡིག་མཐར། ། སྔགས་འཕྲེང་འཁོར་བའི་ཟིལ་གྱིས་གཞི་ལུས་སྦྱངས། ། འོད་ཀྱི་ཕུང་པོར་གྱུར་ལས་སྐད་ཅིག་གིས། ། རང་ཉིད་པད་ཉིད་དུས་མཚན་འཇིགས་བྱེད་སྟེང༌། ། རྣམ་སྣང་རིགས་བདག་བཅས་པའི་རྣལ་འབྱོར་མ། ། དམར་གསལ་སྤྱན་གསུམ་ནམ་མཁའི་དབྱིངས་སུ་གཟིགས། །
ཕྱག་གཡས་གྲི་གུག་ཐུར་དུ་བརྐྱང་ནས་འཛིན། ། གཡོན་པས་ཐོག་ཁྲག་སྟེང་ཕྱོགས་བཟུང་བས་གསོལ། ། ཕྲག་པ་གཡོན་པར་རྡོ་རྗེའི་ཁ་ཊྭཱཾ་བསྟེན། ། ཐོད་སྐམ་དབུ་རྒྱན་དོ་ཤལ་ཕྱག་རྒྱས་སྤྲས། ། ཞབས་ཟུང་གཡས་བརྐྱང་གཡོན་བསྐུམ་དོར་ཐབས་བཞེང༌། ། བདེ་ཆེན་ཉམས་འབར་ཡེ་ཤེས་མེ་དབུས་རོལ། ། ཐུགས་སྲོག་འོད་ཀྱི་སྣོད་བཅུད་དངོས་འཛིན་སྦྱངས། ། རྡོ་རྗེ་བཙུན་མོའི་ཞིང་སྐུར་ལམ་གྱིས་གསལ། ། འབར་བའི་ཕྱག་རྒྱ་དང་བཅས། ཕཻཾ།
སླར་ཡང་ཐུགས་ཀའི་བྃ་ལས་འོད་འཕྲོས་པས། ། ལྷན་སྐྱེས་ཞིང་སྔགས་རྣལ་འབྱོར་མ་དཔལ་ཀུན། ། ཚུར་འདུས་ཛཿཧཱུྃ་བྃ་ཧོཿརང་ལ་ཐིམ། ། དམ་ཚིག་ཡེ་ཤེས་གཉིས་སུ་མེད་པར་གྱུར། ། ཡེ་ཤེས་གཞུག་པའི་རྐྱེན་གྱིས་སྙིང་གའི་བྃ། ། འོད་ཞུ་དབུས་སུ་མཁའ་སྤྱོད་དམར་པོ་དང༌། ། བྱང་ནས་གཡོན་བསྐོར་ལྗང་དམར་སེར་དང་དཀར། ། མཐའ་བསྐོར་སྔགས་ཀྱི་ཡིག་འབྲུ་སོ་གཉིས་ཀྱང༌། ། རྣལ་འབྱོར་མ་དཔལ་དམར་པོ་རེ་རེ་གྱུར། ། དེ་ནས།
ཨོཾ་ཡོ་ག་ཤུདྡྷཿསརྦ་དྷ་རྨཱ་ཡོ་ག་ཤུདྡྷཱ྅ཧཾཿ ལུས་གནས་སོ་སོར་ཟླ་བའི་དཀྱིལ་འཁོར་སྟེང༌། ། ངོ་བོ་ལྷ་ལ་རྣམ་པ་ཡི་གེའི་གཟུགས། ། ཨོཾ་བྃ་ཧྃ་ཡོཾ་ཧྲཱིཾ་མྃ་ཡོ་ག་ཤུདྡྷོ྅་ཧྃཿ ། ཧཱུྃ་ཧཱུྃ་ཕཊ་ཕཊ་རྣམས་ཀྱིས་མཚན་པ་ཡི། ། ལུས་དཀྱིལ་གཙོ་མོའི་ཐུགས་ཀར་ཆོས་འབྱུང་དབུས། ། ཟླ་སྟེང་བྃ་མཐར་སྔགས་ཀྱི་ཕྲེང་བས་བསྐོར། ། འཕྲོས་པའི་འོད་ཀྱིས་འཕགས་མཆོད་འགྲོ་སྒྲིབ་སྦྱངས། ། ཕོ་ཉ་གསུམ་གྱི་བྱིན་རླབས་ནུས་མཐུ་ཀུན། ། བསྡུས་ཐིམ་མཁའ་སྤྱོད་དངོས་གྲུབ་ཐོབ་པར་གྱུར། །
ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། དམ་བཅས་གྲངས་ལས་མ་ཉུང་བ་བཟླ། ཡིད་བཟླས་སྐབས་སུ་སྙིང་ག་ཡི། ། ལུས་དཀྱིལ་ལྟེ་བར་དྲངས་པ་དང༌། ། ལྷན་ཅིག་ལྷ་རྣམས་སྔགས་སུ་བསྒྱུར། ། སྔགས་ཕྲེང་ཀློག་པའི་ཚུལ་གྱིས་བཟླ། །
དེ་ནས། བླ་མ་རྗེ་བཙུན་རྡོ་རྗེ་རྣལ་འབྱོར་མས། ། འགྲོ་ཀུན་མཁའ་སྤྱོད་འཁྲིད་པར་མཛད་དུ་གསོལ། ། ཁམས་གསུམ་འོད་ཞུ་རང་དང་རང་ཉིད་ཀྱང༌། ། ནཱ་དའི་བར་ཐིམ་འོད་གསལ་དབྱིངས་སུ་ཡལ། ། སླར་ཡང་རྒྱན་དང་ཕྱག་མཚན་སྤངས་པ་ཡི། ། ལྷ་སྐུ་གོ་ཆས་མཚན་པར་གསལ་བའི་ངང༌། ། སྣང་གྲགས་རྟོག་ཚོགས་ལྷ་སྔགས་ཆོས་ཀྱི་སྐུ། ། དགའ་བ་གསུམ་དང་དབྱེར་མེད་འདྲེས་པར་གྱུར། ། དགེ་བའི་རྩ་བ་འདི་ཡིས་བདག་གཞན་ཀུན། །
མཁའ་སྤྱོད་ཆེན་པོའི་གོ་འཕང་འགྲུབ་གྱུར་ནས། ། སྲིད་དང་ཞི་བའི་རྒུད་པ་ཀུན་སེལ་ཞིང༌། ། དོན་གཉིས་ལྷུན་གྱིས་འགྲུབ་པའི་བཀྲ་ཤིས་ཤོག ། བཞི་པ་ཐུན་མོང་མ་ཡིན་པའི། བསམ་མི་ཁྱབ་པའི་རྣལ་འབྱོར་ནི། ཞར་བྱུང་རྫོགས་རིམ་བསྒོམས་པའི་མཐར། ། ལུས་གནས་བསྲང་ཞིང་རླུང་རོ་བསལ། ། རང་གི་ལུས་དབུས་རྩ་དབུ་མ། ། ཕྱི་དཀར་ནང་དམར་སྤྱི་གཙུག་ཟུག ། གཡས་གཡོན་རོ་རྐྱང་དཀར་དང་དམར། །
ཡར་སྣ་སྣ་བུག་གཉིས་སུ་གུག ། རྩ་གསུམ་མར་སྣ་ལྟེ་བའི་འོག ། སྦུབས་སྟོང་གཅིག་ཏུ་གྱུར་པའི་དབུས། ། བྃ་ཡིག་རང་སེམས་དབྱེར་མེད་པ། ། རྣལ་འབྱོར་མ་དཔལ་མཐེབ་སོར་ཚད། ། གསོལ་བཏབ་དེ་ལ་སེམས་གཏད་པས། ། རླུང་ཕྱིར་འགྲོ་དང་ལྷན་ཅིག་ཏུ། ། ཐུགས་ལས་རང་འདྲ་ཆུང་ངུ་འཕྲོས། ། རོ་མའི་ལམ་བརྒྱུད་སྣ་གཡས་སྒོར། ། བྱོན་ནས་དེ་ལས་སྤྲུལ་པའི་ཚོགས། །
དཔག་མེད་ཉི་ཟེར་རྡུལ་བཞིན་འཕྲོས། ། འཕགས་མཆོག་འགྲོ་ཀུན་སྒྲིབ་གཉིས་སྦྱངས། ། རྣལ་འབྱོར་མ་གྱུར་ཚུར་འདུས་པ། ། སྤྲུལ་པའི་རྣལ་འབྱོར་མ་ལ་ཐིམ། ། དེ་ཉིད་སྣ་བུག་གཡོན་ནས་རླུང༌། ། ནང་དུ་འཇུག་དང་ལྷན་ཅིག་པར། ། རྐྱང་མའི་ལམ་བརྒྱུད་ལྟེ་བ་ཡི། ། རྣལ་འབྱོར་མ་ལ་ཐིམ་པར་བསམ། ། དེ་ལྟར་ལན་བདུན་ལ་སོགས་པས། ། རྩ་ལམ་སྦྱངས་ནས་དངོས་གཞི་ནི། །
ལྟེ་བར་རང་སེམས་རྣལ་འབྱོར་མའི། ། ཐུགས་ལས་འོད་འཕྲོས་ལུས་ཀུན་གང༌། ། འོད་ཕུང་དམར་པོ་གཅིག་ཏུ་གྱུར། ། རྣལ་འབྱོར་མ་ཡང་མཁའ་སྤྱོད་ལ། ། འབྱོན་པར་རིང་པས་ཡར་བྱོན་ཏེ། ། དབུ་མ་དབུ་གཙུག་རོ་རྐྱང་གཉིས། ། ཞབས་མཐིལ་ལ་འབྱར་ཇེ་ཐུང་གྱུར། ། སྤྱི་བོར་བྱོན་ཚེ་རྩ་གསུམ་དང༌། ། ལུས་ཀུན་ལྷག་མ་མེད་པར་ཐིམ། ། རྣལ་འབྱོར་མ་དཔལ་མཁའ་སྤྱོད་གཤེགས། །
འོད་གསལ་དབྱིངས་སུ་ཐིམ་པར་བསམ། ། བསམ་གྱིས་མི་ཁྱབ་ངང་དུ་བཞག ། སླར་ཡང་རང་སེམས་རྣལ་འབྱོར་མ། ། མཁའ་ལས་སྤྲིན་ལྟར་བརྡོལ་ནས་ཀྱང༌། ། མར་བྱོན་གཞི་ལུས་སྔར་བཞིན་གྲུབ། ། སླར་ཡང་འཕོ་སོགས་ཅི་ནུས་སྦྱངས། ། མཐར་ནི་གོ་ཆ་འགོད་པ་སོགས། ། གཞུང་ལྟར་ཉམས་སུ་བླང་བར་བྱ། ། གསུངས་པ་གོང་གི་ཉེར་བསྡུའི་མཚམས། ། སླར་ཡང་རྒྱན་དང་ཕྱག་མཚན་སྤང་པ་ཡི། །
ལྷ་སྐུ་གོ་ཆས་མཚན་སོགས་གོང་ལྟར་བྱ། ། ཁྱད་པར་གདམས་པ་འདི་རྣམས་ནི། ། མན་ངག་ཐོབ་པའི་རྣལ་འབྱོར་པས། ། ཚུལ་བཞིན་ཉམས་སུ་བསྟར་བ་ན། ། མཁའ་སྤྱོད་གོ་འཕང་ཚེ་འདིར་འགྲུབ། ། དེ་ལྟར་རང་གིས་སྔོན་སྦྱར་བའི། ། སྒྲུབ་ཐབས་མཁའ་སྤྱོད་ལམ་བཟང་དང༌། ། རྗེས་སུ་འབྲེལ་བའི་གདམས་པ་འདི། ། མང་དུ་ཐོས་པའི་སྤོང་བ་པ། ། འཇམ་དབྱངས་མཁྱེན་བརྩེ་དབང་པོ་ཡི། །
དམ་པ་གོང་མའི་གསུང་བཞིན་དུ། ། མདོར་བསྡུས་ཚིགས་བཅད་ཕྲེང་བར་བསྟེབས། ། དགེ་བས་ཡིད་ཅན་རྒྱ་མཚོ་ཀུན། ། མཁའ་སྤྱོད་ཆེན་པོ་མྱུར་འགྲུབ་ཤོག ། སརྦ་མངྒ་ལཾ།། ༄༅། །རྡོ་རྗེ་གཞོན་ནུའི་སྒྲུབ་ཐབས་ངེས་དོན་ཐིག་ལེ་བཞུགས་སོ།། ༈ ན་མཿས་མནྟ་བྷ་དྲ་ཡ། དཔལ་ལྡན་རྩ་བའི་ སོགས། ཀུན་ཏུ་བཟང་པོ་རྡོ་རྗེ་སེམས་དཔའི་དཔལ། ། པདྨ་འབྱུང་གནས་ཀླུ་ཡི་དབང་པོ་དང༌། །
རྡོ་རྗེ་རིན་ཆེན་ཤེས་རབ་རིན་ཆེན་དང༌། ། ཚུལ་ཁྲིམས་རྒྱལ་པོ་རྣམས་ལ་གསོལ་བ་འདེབས། ། རྡོ་རྗེ་གཙུག་ཏོར་དགེ་སྐྱབས་དགེ་མཐོང་དང༌། ། འཁོན་སྟོན་བལ་པོ་ཤཀྱཱ་བློ་གྲོས་མཚན། ། ཤེས་རབ་ཚུལ་ཁྲིམས་དཀོན་མཆོག་རྒྱལ་པོའི་ཞབས། ། ཀུན་དགའ་སྙིང་པོ་རྣམས་ལ་གསོལ་བ་འདེབས། ། བསོད་ནམས་རྩེ་མོ་གྲགས་པ་རྒྱལ་མཚན་དང༌། ། ས་སྐྱ་པཎ་ཆེན་འཕགས་པ་རིན་པོ་ཆེ། ། འོད་ལྡན་དཔལ་དང་ཀུན་དགའ་རྡོ་རྗེ་དང༌། ། ལེགས་པའི་བློ་གྲོས་རྣམས་ལ་གསོལ་བ་འདེབས། །
ཀུན་དགའ་བསོད་ནམས་རིན་ཆེན་རྒྱལ་མཚན་དང༌། ། བླ་མ་དམ་པ་དཔལ་ལྡན་ཚུལ་ཁྲིམས་པ། ། ངོར་ཆེན་རྡོ་རྗེ་འཆང་དང་གྲགས་པའི་ཞབས། ། གློ་བོ་མཁན་ཆེན་རྣམས་ལ་གསོལ་བ་འདེབས། ། ས་སྐྱ་ལོ་ཙཱ་སྔགས་འཆང་ཆེན་པོ་དང༌། ། བསོད་ནམས་དབང་པོ་འཇམ་མགོན་ཨ་མེའི་ཞབས། ། བསོད་ནམས་དབང་ཕྱུག་ཀུན་དགའ་བཀྲིས་དང༌། ། བསོད་ནམས་རིན་ཆེན་རྣམས་ལ་གསོལ་བ་འདེབས། ། ས་ཆེན་ཀུན་བློ་དབང་སྡུད་སྙིང་པོ་དང༌། ། པདྨ་བདུད་འདུལ་དབང་ཕྱུག་མངྒ་ལ། །
ཀུན་དགའ་སྙིང་པོ་ཀརྨ་རཏྣ་དང༌། ། ཀུན་དགའ་རིན་ཆེན་རྣམས་ལ་གསོལ་བ་འདེབས། ། བློ་གྲོས་སྙིང་པོ་གཞན་ཕན་སྙིང་པོ་དང༌། ། ངག་དབང་ཀུན་དགའ་བསམ་འཕེལ་དབང་གི་རྒྱལ། ། བཀའ་དྲིན་མཉམ་མེད་རྩ་བའི་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། རྣམ་གསུམ་ཏིང་ངེ་འཛིན་ལ་ལེགས་གནས་ནས། ། དཀྱིལ་འཁོར་གསུམ་བསྒོམ་མཆོད་པ་གསུམ་གྱིས་མཆོད། ། དྲི་མ་གསུམ་སྦྱངས་སྐུ་གསུམ་མངོན་གྱུར་ཏེ། ། ས་གསུམ་སྐྱེ་དགུའི་དཔལ་དུ་བདག་གྱུར་ཅིག །
སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག། །། ༄༅། །ན་མོ་བཛྲ་ཀཱི་ལ་ཡ། འོད་གསལ་དབྱིངས་ལས་མ་གཡོས་ཀྱང༌། ། གདུག་པ་འདུལ་ཕྱིར་ཁྲོ་བོའི་སྐུ། ། བླ་མ་རྡོ་རྗེ་གཞོན་ནུ་ལ། ། བཏུད་ནས་དེ་ཡི་སྒྲུབ་ཐབས་བྲི། ། བཅོམ་ལྡན་རྡོ་རྗེ་གཞོན་ནུ་ཡི། །
སྒྲུབ་ཐབས་ཤིན་ཏུ་བསྡུས་པ་ནི། ། འཁྲུལ་ཟད་སྔགས་འཆང་ཡབ་སྲས་ཀྱི། ། ཕྱག་ལེན་མཛད་པ་འདི་ལྟར་རོ། ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གི་བསྙེན་སྒྲུབ་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ། སེམས་ཅན་བདེ་དང་ལྡན་གྱུར་ཅིག ་་་་་ བྱམས་པ། །
སྡུག་བསྔལ་དག་དང་བྲལ་བར་ཤོག ་་་་་ སྙིང་རྗེ། ། བདེ་དང་རྟག་ཏུ་མི་འབྲལ་ཞིང༌། ་་་་་

དགའ་བ། ། ཆོས་ཀུན་མཉམ་ཉིད་རྟོགས་པར་ཤོག ་་་་་ བཏང་སྙོམས། ། ཨོཾ་མཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ་་་་་ ཨོཾ་ནི་སྔགས་ཀྱི་མགོ་འདྲེན་པ། ཉེ་ཚེ་བ་མ་ཡིན་པའི་སྟོང་པ་ཆེན་པོ། ཡེ་ཤེས་རང་གི་སེམས། རྡོ་རྗེ་དེའི་ངང་དུ་གནས་པས་རང་བཞིན། བདག་ཉིད་ངའོ། ། དེ་བཞིན་ཉིད་ཀྱི་ཏིང་ངེ་འཛིན། ཨོཾ་དྷརྨཱ་དྷཱ་ཏུ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ་་་་་
ཆོས་རྣམས་ཀྱི་དབྱིངས་རྡོ་རྗེ་བདག་ཉིད་ཅན་གྱི་རང་བཞིན་དེ་ངའོ། ། རྡོ་རྗེ་ ་་་་་ཆོས་ཉིད་དོན་གྱི་རྡོ་རྗེ་དེ་བཞིན་ཉིད་ཀྱི་ཏིང་ངེ་འཛིན། ཁྲོ་བོས་ཞེ་སྡང་གཅོད། ་་་་་ མཚན་མ་དང་རྣམ་རྟོག་ལ་འཕྲོས་པས་ཞེ་སྡང་གཙོ་བོར་གྱུར་པའི་ཉོན་མོངས་གཅོད་པ་ཀུན་ཏུ་སྣང་བའི་ཏིང་ངེ་འཛིན། ། མཚོན་ཆེན་སྔོན་པོ་ཆེར་འབར་བ། ། ནམ་མཁའི་དཀྱིལ་དུ་ཐིག་ལེ་ཤར། ་་་་་ ཡེ་ཤེས་ལྔ་མཚོན་པའི་ཧཱུྃ་སྔོན་པོ་འོད་ཟེར་འབར་བ་རྒྱུའི་ཏིང་ངེ་འཛིན། ། སྲོག་གི་སྒོ་རུ་ཤར་བ་དང༌། ་་་་་ འབྱུང་བཞི་རི་རབ་དང་བཅས་པའི་བསྐྱེད་གཞིར་ཤར་བ། ། སྙིང་གི་དཀྱིལ་དུ་བསྒོམ་པར་བྱ། ་་་་་
ཧཱུྃ་རྗེས་སུ་མར་བབས་ནས་སྙིང་གར་སེམས་དཔའ་གསུམ་བརྩེག་བསྒོམ། ། ཧཱུྃ་རཾ་ཡཾ་ཁཾ་སྥ་ར་ཎ་ཕཊ྄། ། ཧཱུྃ་ལས་རཾ་ཆད་སྣོད་བཅུད་འཇིག་རྟེན་བསྲེག ། ཡཾ་སྤྲོས་པས་རླུང་གིས་གཏོར། ། ཁཾ་སྤྲོས་པས་ཆུས་བཀྲུས། ། སྐྱོན་ཐམས་ཅད་དག་པར་བྱས། ། ཨེ་ཡཾ་ཝཾ་རཾ་ལཾ་རཾ་ཀེཾ་ཨེ་སྥ་ར་ཕཊ྄། ། ཧཱུྃ་ལས་ཡི་གེ་དེ་དག་འཕྲོས་པས་རྟེན་གྱི་དཀྱིལ་འཁོར་དུ་འགྱུར། ། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ་་་་་ གྲུ་གསུམ་མཐིང་སྐྱ། །
ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན།་་་་་ ཟླུམ་པོ་ལྗང་གུ་ཟུར་ནས་བལྟས་ན་གཞུ་འདྲ་བ། ། དེ་སྟེང་ཝཾ་ལས་བྱུང་བའི་ཆུ་དཀྱིལ་དཀར།་་་་་ དཀར་པོ་ཟླུམ་པོ། ། རཾ་ལས་མེ་བྱུང་བསྐྱོད་པ་དེ་ཡི་ཕྱེད།་་་་་ གྲུ་གསུམ་དམར་པོ། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར།་་་་་ གྲུ་བཞི་སེར་པོ། ། དེ་སྟེང་རཀྟའི་རྒྱ་མཚོ་རྦ་ཀློང་འཁྲུག་་་་་རཾ་ལས་ཁྲག་གི་རྒྱ་མཚོ། ། དབུས་སུ་ཀེང་རུས་རི་རབ་བརྩེགས་པའི་སྟེང༌། ་་་་་
ཀེང་ལས་ཀེང་རུས་ཀྱི་རི་རབ། གྲུ་གསུམ་མཐིང་ནག་མུ་ཁྱུད་རྡོ་རྗེས་སྤྲས། ་་་་་ ཨེ་ལས་ཆོས་འབྱུང༌། ཛཿཔཾ་པདྨ་མཎྜ་ལ། མ་སཱུརྻ་མཎྜ་ལ། ཨ་ཙནྡྲ་མཎྜ་ལ། མཧཱ་དེ་ཝ་ཛཿ ཨུ་མ་དེ་ཝཱི་ཛཿ པདྨ་ཉི་མ་ཟླ་བ། དབང་ཕྱུག་ཕོ་མོ་བསྣོལ་བའི་གདན་ གྱི་གཡས་སུ་དབང་ཕྱུག་ཁ་སྦུབས།
གཡོན་དུ་ཨུ་མ་གན་རྒྱལ།་་་་་ གྱི་སྟེང་དུ། རྒྱུ་ཡི་ཏིང་ངེ་འཛིན་གྱི་ཧཱུྃ་དེ་བབས་པ་ལས་འོད་འཕྲོས་དོན་གཉིས་ ་་་་་སངས་རྒྱས་བྱང་སེམས་རྣམས་མཆོད་པ་དང༌། སེམས་ཅན་གྱི་སྒྲིབ་པ་སྦྱངས་པ་སོགས། བྱས་ཚུར་ ་་་་་གཞིའི་ཧཱུྃ་ལ། འདུས་ ཏེ་འོད་དུ་ཞུ་ནས་རང་རྡོ་རྗེ་གཞོན་ནུའི་སྐུར་གྱུར་པ་ནི། ཧཱུྃ་སྥ་ར་ཎ་ཕཊ྄། སཾ་ཧ་ར་ཎ་ཧཱུྃ། ཨོཾ་བཛྲ་ཀཱི་ལི་ཀཱི་ལི་ཡ་སརྦ་བིགྷྣཱན་བྷནྡྷ་ཧཱུྃ་ཕཊ྄། ལན་གསུམ།
ཧཱུྃ། གདན་སྟེང་བདག་ཉིད་ཁྲོ་བོའི་རྒྱལ། ། བཅོམ་ལྡན་རྡོ་རྗེ་་་་་་དབྱིངས་དང་ཡེ་ཤེས་གཉིས་སུ་མེད་པའི་རྡོ་རྗེའོ། ། སྐྱེ་འཆི་བགྲེས་རྒུད་མེད་པས་་་་་་ གཞོན་ནུའི་སྐུ། ། མཐིང་ནག་ཞལ་གསུམ་ ་་་་་སྐུ་གསུམ་མཚོན། ཕྱག་དྲུག་པ། ་་་་་ ཕར་ཕྱིན་དྲུག་མཚོན། ། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་རྩེ་དགུ་ ་་་་་ཡེ་ཤེས་དགུས་ས་དགུ་མན་གྱི་རྟོག་སྒྲིབ་སྦྱོང་བ། རྩེ་ལྔ་དང༌། ་་་་་
འགྲོ་བའི་སྒྲིབ་པ་སྦྱོང་ཞིང་སྐུ་ལྔ་ཡེ་ཤེས་ལྔ་ལ་སྦྱོར་བ། འཁོར་བའི་ཉོན་མོངས་བསྲེགས་པས་་་་་་ ། མེ་དཔུང་འབར་བ་ དུག་གསུམ་བཅད་ནས་སྐུ་གསུམ་ལ་སྦྱོར་བས། རྩེ་གསུམ་རྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། ཐབས་ཤེས་གཉིས་མེད་སྒོ་ནས་དགྲ་བགེགས་ལ་གཟིར་བས། མཐའ་གཉིས་ཕུར་འདྲིལ་སྐུ་ཆེ་རགས། ། སྐྱེ་གནས་བཞི་སྦྱང་ཕྱིར་་་་་་ ། མཆེ་ བ་བཞི་ གཙིགས་སྤྱན་གསུམ་ཟླུམ་ཞིང་དམར། ་་་་་ གཡས་ཀྱི་སྤྱན་གསུམ་ཆོས་དབྱིངས་ལ་གཟིགས་པ།
གཡོན་གྱི་སྤྱན་གསུམ་སེམས་ཅན་ལ་གཟིགས་པ། དབུས་ཀྱི་སྤྱན་གསུམ་འཁོར་འདས་མཉམ་ཉིད་ལ་གཟིགས་པའོ། ། ལོག་ལྟའི་འགྲོ་བ་དབྱིངས་སུ་འདྲེན་པས་་་་་་ ། རལ་པ་ཁམ་པ་གྱེན་དུ་བརྫེས། ། གཏི་མུག་ཅན་འདུལ་བ་དང་སྟོབས་བཅུ་རྫོགས་པའི་རྟགས་་་་་་ ། གླང་ལྤགས་ ་་་་་འདོད་ཆགས་ཅན་འདུལ་བ་དང་ཚུལ་ཁྲིམས་རྣམ་པར་དག་པའི་རྟགས་་་་་་ཞིང་ཆེན་གཡང་གཞི་གསོལ། ། ཞེ་སྡང་ཅན་སོགས་འདུལ་དཀའ་བ་འདུལ་བ་ལ་མཆོག་ཏུ་དཔའ་བའི་རྟགས་ སྟག་གི་པགས་པའི་འོག་པགས་ཅན། ། ཀླུ་རིགས་བཞི་དབང་དུ་སྡུད་པ་དང་འཕྲིན་ལས་བཞི་མཐར་ཕྱིན་པའི་རྟགས་སུ་སྦྲུལ་དཀར་ཁྲས་དབུ་རྒྱན། དམར་ཁྲས་མགུལ་རྒྱན། ལྗང་ཁྲས་རྐེད་བཅིང༌།
ནག་ཁྲས་ཕྱག་ཞབས་དཔུང་པ་རྣམས་བརྒྱན་པ་ དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་རྐེད་བཅིངས་དང༌། ། ཕྱག་དང་ཞབས་རྣམས་རྣམ་པར་སྤྲས། ། ཆོས་སྐུ་སྐྱོན་དང་བྲལ་བའི་རྟགས་་་་་་ ཐོད་སྐམ་ལྔ་ཡིས་དབུ་ལ་རྒྱན། ་་་་་ རིགས་ལྔ་མཚོན། ། དྲེགས་པ་ཟིལ་གྱིས་གནོན་པའི་རྟགས་་་་་་ རློན་པ་ལྔ་བཅུའི་དོ་ཤལ་བྱས། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུ་བྲིས། ་་་་་ པ་སྟེ། ཐུགས་རྗེས་སེམས་ཅན་ལ་ཆགས་པའི་རྟགས་མཁུར་ཚོས་གཡས་གཡོན་ལ།
རཀྟ་སྟེ་ཁྲག་གི་ཐིག་ལེ། དོན་དམ་བཅུད་ཀྱི་བརྒྱན་པའི་རྟགས་ནུ་མ་གཉིས་བར་ཞག་གི་ཟོ་རིས་ཟླ་བ་ཕྱེད་པ་དང་འདྲ་བ་དང༌། མཚན་མའི་སྤྲོས་པ་མེད་པའི་རྟགས་སུ་སྐྲ་མཚམས་སུ་ཐལ་ཆེན་གྱི་ཚོམ་བུ་བྲིས། ། སྣ་ཚོགས་རིན་ཆེན་རྒྱན་གྱིས་སྤྲས། ་་་་་ གསེར་ལ་སོགས་པ་རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། ཕྱག་ཞབས་མཛེས་པར་སྤྲས་པའོ། ། བསྡུ་དངོས་བཞི་མཚོན་པས་ཞབས་བཞི་་་་་་ ཞབས་བཞི་གཡས་བསྐུམ་གཡོན་བརྐྱངས་ནས། དབང་ཕྱུག་ཁ་སྦུབ་མགོ་བོ་དང༌། །
ཨུ་མའི་ནུ་མ་རབ་ཏུ་བརྫིས། ། ཡེ་ཤེས་མེ་དཔུང་དབུས་ན་བཞུགས། ་་་་་ ཞབས་གཡས་གཉིས་བསྐུམ་པས་དབང་ཕྱུག་ཁ་སྦུབ་ཏུ་ཡོད་པའི་མགོ་བོ་བརྫིས་པས་རྟག་པའི་མཐའ་མནན་པ། གཡོན་གཉིས་བརྐྱངས་ནས་ཆད་པའི་མཐའ་མནན་པའི་ཕྱིར་ཨུ་མ་གན་རྒྱལ་དུ་ཡོད་པའི་ནུ་མའི་སྟེང་བརྫིས་པ། སྤྲུལ་པ་དུ་མ་འགྱེད་པའི་རྟགས་སུ་སྨ་ར་ཨག་ཚོམ་མེ་ལྟར་འབར་བ། ལྗགས་དམར་པོ་གློག་ལྟར་འཁྱུག་པ། སྙན་དང་ཤངས་ནས་དུས་ཀྱི་འཐོར་རླུང་འབྲུག་སྟོང་དུས་གཅིག་ཏུ་ལྡིར་བ་ལྟར་སྒྲོག ཞལ་ནམ་མཁའ་ལྟར་གདངས་པ། ཐབས་ཤེས་རབ་ཀྱི་རང་བཞིན་རྡོ་རྗེ་ཁྱུང་གཤོག་ནམ་མཁའི་མཐའ་དང་མཉམ་པ། རང་གི་ཕུང་པོ་ཁམས་དང་སྐྱེ་མཆེད་སྐྲ། །
ཉི་ཁྲི་ཆིག་སྟོང་བ་སྤུ་བྱེ་བ་ཕྲག ། ཕྱེད་དང་བཞི་ལ་སོགས་པ་ཐམས་ཅད་ཀྱང༌། ། རྡོ་རྗེ་གཞོན་ནུ་རང་དང་འདྲ་བས་གོ་མཚམས་མེད་པས་གཏམས་པར་གྱུར། ། ཆོས་ལ་དམིགས་པའི་ སྙིང་རྗེས་ རང་ཐ་མལ་དུ་འཛིན་པའི་རྣམ་རྟོག་ལས་ བསྒྲལ་ ཏེ་བདག་དང་ལྷའི་སྐུར་བསྐྱེད། བའི་དམ་ཚིག་ནི། ་་་་་ ལྷ་བསྒོམ་པ་ལས་མི་འདའ་བའོ ། ། ང་རྒྱལ་གྱིས་ བསད ་ ཞེ་སྡང་གིས་་་་་་ བཅིངས ་ གཏི་མུག་གིས་་་་་་ མནན་པ་ཉིད་མིན་ཏེ། ། ཕུང་པོ་རྡོ་རྗེའི་བདག་ཉིད་དེ ་་་་་་ཕུང་ཁམས་སྐྱེ་མཆེད་ལྷའི་བདག་ཉིད་དུ་བསྒོམ ། ། རྣམ་པར་ཤེས་པ་རྡོ་རྗེར་བསྒོམ།་་་་་ ཐུགས་ཀར་ཡེ་ཤེས་སེམས་དཔའ་བསྒོམ་པ་སྟེ།
ཐུགས་ཀར་གཞལ་ཡས་ཁང་ཟླུམ་པོ་སྒོ་གཅིག་པ། སྒོ་སྲུང་རྟ་མགྲིན་ཡུམ་བཞི་དང་བཅས། ནང་དུ་ཉི་གདན་ལ་ཡེ་ཤེས་སེམས་དཔའ་རང་དང་འདྲ་བའི་ཚོགས་རྒྱལ་བའི་ཐུགས་ཏིང་ངེ་འཛིན་སེམས་དཔའ། རྡོ་རྗེ་རྩེ་ལྔ་པའི་ལྟེ་བར་ཧཱུྃ་མཐར་སྔགས་ཕྲེང་གིས་བསྐོར་བ་བསྒོམ།་་་་་ བྷྲཱུྃ་བི་མ་ན་མཧཱ་སཱུརྻ་ཛྙཱ་ན་ས་ཏྭ་ཀྲྀཥྞ་ཤུ་ཀ་པཉྩ་བཛྲ་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བྷནྡྷ་ཧཱུྃ་ཕཊ྄། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ྄། ཡུམ་ཆེན་འཁོར་ལོ་རྒྱས་འདེབས་སྔོ་ ་་་་་དབྱིངས་ལས་མ་གཡོས་པས་སྔོ་སང༌། ། ཆོས་ཀུན་རོ་གཅིག་པས་་་་་་ ཞལ་གཅིག་ བདེན་པ་གཉིས་མཚོན་པས་་་་་་ ཕྱག་གཉིས་གཡས་འཁོར་ལོ། ་་་་་ གསེར་གྱི་འཁོར་ལོ་རྩིབས་བཅུ་གཉིས། །
གཡོན་པས་ཐོད་ཁྲག་ཡབ་ལ་སྟོབས། ། ཐུགས་རྗེ་གློག་ལྟར་མྱུར་བའི་རྟགས་་་་་་ གཟིག་གི་པགས་པའི་ཤམ་ཐབས་ཅན། ། རུས་པའི་རྒྱན་ལྔས་དབུ་ལ་བརྒྱན། ། ཐོད་སྐམ་ལྔ་ཡིས་དབུ་ལ་བརྒྱན། ། སྐམ་པོ་ལྔ་བཅུས་དོ་ཤལ་བྱས། སྦྲུལ་དང་རིན་ཆེན་རྒྱན་གྱིས་བརྒྱན། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུར་བྱས། ། ཐབས་ཤེས་ཀྱི་རང་བཞིན་་་་་་ ཞབས་གཉིས་གཡས་ ་་་་་ཞབས་གཡས་ཐུགས་རྗེ་ཆེན་པོས་སེམས་ཅན་གྱི་དོན་མཛད་པའི་རྟགས་སུ་བརྐྱང་པ། གཡོན་བརྐྱངས་བསྐུམ་གྱིས།་་་་་
གཡོན་ཤེས་རབ་རྟོགས་པའི་བརྡར་བསྐུམ་པ། ། ཡབ་ཀྱི་གཡོན་ནས་འཁྱུད་པར་བཞུགས། ། རྡོ་རྗེ་གཞོན་ནུ་རིག་འཛིན་རྣམས། ། འཁོར་བ་རྡོ་རྗེ་གྲུབ་པར་མཛོད། ། ཨོཾ་སྥ་ར་ན་ཕཊ྄།་་་་་ འོད་ཟེར་ཕར་འཕྲོས། སཾ་ཧ་ར་ཎ་ཧཱུྃ། ་་་་་ ཚུར་བསྡུས་རང་ལ་ཐིམ་པས་སྣོད་བཅུད་ལྷ་དང་གཞལ་ཡས་ཁང་དུ་གྱུར། འཁོར་བ་རྡོ་རྗེ་ཕུར་པའི་ལྷ། ། ཡེ་ཤེས་ཁྲོ་བོ་གྲུབ་པར་མཛོད། །
ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཏ་ཐཱ་ག་ཏ་ས་པ་རི་ཝཱ་ར་ས་མ་ཛཿ ་་་་་ ས་ཡེ་ཤེས་སེམས་དཔའ་སྤྱན་དྲངས། ཨོཾ་བཛྲ་ཡཀྵི་ནི་ཧཱུྃ་ཛཿ ་་་་་ ས་གནོད་སྦྱིན་མོ་མདོག་དཀར་པུ་ཤུད་མགོ་ཅན་ལྕགས་སྐྱུ་དང་ཕུར་པ་ཐོགས་པས་ཡེ་ཤེས་པ་རྣམས་སྨིན་མཚམས་སུ་འགུགས། ཨོཾ་བཛྲ་བྷཻ་ར་བེ་ཧཱུྃ་ཧཱུྃ། ་་་་་ གིས་འཇིགས་བྱེད་མ་སེར་མོ་བྱ་རོག་མགོ་ཅན་ཞགས་པ་དང་ཕུར་བུ་ཐོགས་པས་ཡེ་ཤེས་པ་རྣམས་རང་ལ་ཞུགས། ཨོཾ་བཛྲ་ཨ་མྲྀ་ཏ་ཧཱུྃ་བཾ། ་་་་་ གྱིས་བདུད་རྩི་མ་མདོག་དམར་སྲིན་བྱའི་མགོ་ཅན་ལྕགས་སྒྲོགས་དང་ཕུར་བུ་ཐོགས་པས་དབྱེར་མེད་དུ་བྱས། ཨོཾ་བཛྲ་མ་ར་ཎི་ཧཱུྃ་ཧོཿ ་་་་་ ས་གསོད་བྱེད་མ་ལྗང་གུ་ཁྭའི་མགོ་ཅན་དྲིལ་བུ་དང་ཕུར་བུ་ཐོགས་པས་དམ་ཚིག་པ་རྣམས་ཡེ་ཤེས་པའི་ངོ་བོར་བྱས་པར་བསམ་མོ། །
རང་གི་གནས་གསུམ་དུ་ཨོཾ་ཨཱཿཧཱུྃ་བསམ་པ་དེ་ལ་སངས་རྒྱས་ཐམས་ཅད་ཀྱི་སྐུ་གསུང་ཐུགས་བསྟིམས་ནས་བྱིན་གྱིས་བརླབས་པར་བསམ་ལ།་་་་་ སངས་རྒྱས་ཀུན་གྱི་ཡེ་ཤེས་སྐུ། ། རྡོ་རྗེ་དེ་ཉིད་རང་བཞིན་ལས། ། ཆོས་ཀྱི་དབྱིངས་ཀྱི་ངོ་བོ་ཉིད། ། འབར་བའི་ཁྲོ་བོ་མི་བཟད་པ། ། སྐུ་ཡི་གཏེར་དུ་བདག་བསྐྱེད་ཅིག ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སངས་རྒྱས་ཀུན་གྱི་ཡེ་ཤེས་གསུང༌། ། རྡོ་རྗེ་དེ་ཉིད་རང་བཞིན་ལས། ། ཆོས་ཀྱི་དབྱིངས་ཀྱི་ངོ་བོ་ཉིད། །
འབར་བའི་ཁྲོ་བོ་མི་བཟད་པ། ། གསུང་གི་གཏེར་དུ་བདག་སྐྱེད་ཅིག ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷ་ཝ་ཨཱཏྨ་ཀོ྅ཧཾ། ། སངས་རྒྱས་ཀུན་གྱི་ཡེ་ཤེས་ཐུགས། ། རྡོ་རྗེ་དེ་ཉིད་རང་བཞིན་ལས། ། ཆོས་ཀྱི་དབྱིངས་ཀྱི་ངོ་བོ་ཉིད། ། འབར་བའི་ཁྲོ་བོ་མི་བཟད་པ། ། ཐུགས་ཀྱི་གཏེར་དུ་བདག་སྐྱེད་ཅིག ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཐུགས་ཀ་ནས་འོད་ཟེར་འཕྲོས་དབང་ལྷ་ཁྲོ་བོ་རིགས་ལྔ་སྤྱན་དྲངས།
ཐབས་ཀྱི་སྤྱོད་པས་སེམས་ཅན་དོན། ། བྱམས་དང་སྙིང་རྗེས་གང་འདུལ་བ། ། སངས་རྒྱས་ཕྲིན་ལས་རྫོགས་པར་མཛོད། ། དབང་དང་བྱིན་རླབས་འདིར་སྩོལ་ཅིག ། དབུ་གཙུག་ཏུ་རིགས་ལྔའི་ཁྲོ་བོས་དབུར་བརྒྱན། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷཱི་ཤྭ་རི་ཧཱུྃ། ཨོཾ་བུདྡྷ་ཤྲཱི་ཧེ་རུ་ཀ་བུདྡྷ་ཀྲོ་དྷཱི་ཤྭ་རི་ཨོཾ། ཨོཾ་རཏྣ་ཤྲཱི་ཧེ་རུ་ཀ་རཏྣ་ཀྲོ་དྷཱི་ཤྭ་རི་ཏྲཱྃ། ཨོཾ་པདྨ་ཤྲཱི་ཧེ་རུ་ཀ་པདྨ་ཀྲོ་དྷཱི་ཤྭ་རི་ཧྲཱིཿ ཨོཾ་ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷཱི་ཤྭ་རི་ཨཿ ་་་་་
དབང་བསྐུར་བས། ཧཱུྃ་བཛྲ་ཛྙཱ་ན་ཀཱི་ལི་ཀཱི་ལ་ཡ་ཛྙཱ་ན་ས་ཏྭ་ཨེ་ཏྲི་ཀྲོ་ནཱ་བི་མ་ནཿ པཾ་པདྨ་མཎྜ་ལ། མ་སཱུརྻ་མཎྜ་ལ། ཨ་ཙནྡྲ་མཎྜ་ལ། ཧཱུྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བྷནྡྷ་ཧཱུྃ་ཕཊ྄། གྲུ་གསུམ་མཐིང་ནག་འབར་བའི་དཀྱིལ་འཁོར་དུ། ། དབང་ཕྱུག་ཨུ་མ་བསྣོལ་བའི་གདན་སྟེང་ན། ། བཅོམ་ལྡན་དཔལ་ཆེན་རྡོ་རྗེ་གཞོན་ནུ་ནི། ། སྐུ་མདོག་མཐིང་ནག་འཇིགས་པའི་རྒྱན་གྱིས་བརྒྱན། །
ཡབ་ཡུམ་ཐབས་དང་ཤེས་རབ་གཉིས་སུ་མེད། ། འཁོར་གྱི་ཕྲ་མེན་ཕོ་ཉའི་ཚོགས་ལ་སོགས། ། ཡུན་རིང་དུས་ནས་བསྙེན་ཅིང་བསྒྲུབ་པའི་ལྷ། ། དྲག་པོ་རང་འབྱུང་དབང་དང་དངོས་གྲུབ་སྩོལ། ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷཱ་ནན་བྷནྡྷ་ཧཱུྃ་ཕཊ྄། ཇི་ལྟར་རིགས་པ་བཟླས་པའི་མཐར། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ྄། ཞེས་ཅི་རིགས་དང༌། མཧཱ་རཀྨོཿ ཡཀྨོཿ
ཀཱ་ལ་རུ་པ། སྙིང་རྩ་ལ་ཡཾ་ཡཾཿ སྲོག་རྩ་ལ་ཡཾ་ཡཾཿ སྙིང་ལ་ཁྲིལ་ཁྲིལཿ སྲོག་ལ་ཆུམ་ཆུམ། ཙིཏྟ་སྲོག་ལ་ཏུཾ་ཏུཾ། ཐུམ་རིལ་རིལ། སྙིང་ཁྲག་སྲོག་ལ་ཤན་ཤཱནཿ སྙིང་ཚེག་ཚེགཿ འུར་འུརཿ
ཤིག་ཤིགཿ གུལ་གུལཿ ཉག་ཉགཿ གསོད་གསོདཿ དྷ་ཏི་མ་མ་ཤྲཱི་གྷཾ་ཀརྨ་ཀ་ར་མ་ར་སེ་ན་པྲ་མར་དྷ་ནི་ཧཱུྃ་ཕཊ྄། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་སྒོ་ནས་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་ཆེན་རྡོ་རྗེ་གཞོན་ནུའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། མདུན་གྱི་ཡེ་ཤེས་སེམས་དཔའ་འོད་དུ་ཞུ་ནས་རང་ལ་ཐིམ་པས་རང་ཉིད་བཀྲག་མདངས་གཟི་བརྗིད་ནུས་མཐུ་ཕུན་སུམ་ཚོགས་པར་གྱུར། ལྷ་ཚོགས་འཁོར་བཅས་མ་ལུས་ཀུན། ། སྔོན་གྱི་དམ་ཚིག་རྗེས་དགོངས་ལ། །
གདུག་པའི་དགྲ་བགེགས་བསྒྲལ་བ་དང༌། ། ཀཱི་ལ་ཡ་ཡི་དངོས་གྲུབ་སྩོལ། ། ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། ། འཁོར་ལོ་རབ་བསྐོར་ཞི་ཁྲོའི་སྐུར་བསྟན་པ། ། ཐུགས་དམ་དབང་གིས་བདག་ལ་རྩེར་དགོངས་ནས། ། དྲག་པོའི་སྟོབས་ཀྱིས་དགྲ་བགེགས་བསྒྲལ་བ་དང༌། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཧེ་རུ་ཀའི་ཡིག་བརྒྱ་ཚར་གསུམ། ཨོཾ་ཤྲཱི་བཛྲ་ཀུ་མཱ་ར་ཀྲོ་དྷ་རཀྵ་ཧཱུྃ་ཕཊ྄།
ཨོཾ་བཛྲ་ཀ་ཝ་ཙི་ཧཱུྃ་ཕཊ྄། དགེ་བ་འདི་ཡིས་མཐའ་ཡས་སེམས་ཅན་ཀུན། ། བདུད་ལས་རྣམ་རྒྱལ་བར་ཆད་ཀུན་བཅོམ་ནས། ། རྡོ་རྗེ་གཞོན་ནུ་མྱ་ངན་འདས་པ་ཡི། ། འབྲས་བུ་བྱང་ཆུབ་ངེས་པར་འགྲུབ་གྱུར་ཅིག ། སྐྱེ་མེད་ཆོས་སྐུ་རང་བཞིན་རྣམ་དག་ལས། ། ཐུགས་དམ་དབང་གིས་གཟུགས་ཀྱི་སྐུར་སྤྲུལ་པ། ། བཅོམ་ལྡན་རྡོ་རྗེ་གཞོན་ནུ་ཡབ་ཡུམ་གྱི། ། སྐྱེ་འཆི་མེད་པ་དོན་གྱི་བཀྲ་ཤིས་ཤོག ། ཅེས་དཔལ་རྡོ་རྗེ་གཞོན་ནུའི་སྒྲུབ་ཐབས་ཤིན་ཏུ་བསྡུས་པ་ས་ལོ་སྔགས་འཆང་ཡབ་སྲས་ཀྱི་དགོངས་པ་འཁྲུལ་མེད་འདི་ས་སྐྱ་པ་ཀུན་བློས་ཡོན་ཏན་རྒྱ་མཚོའི་དོན་དུ་བྲིས་པ་དགེའོ།།
སརྦ་མངྒ་ལཾ་བྷ་ཝ་ཏུ།། །། ༄༅། །གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པ་ཞེས་བྱ་བ་བཞུགས་སོ།། ཚོགས་བཤད་བརྒྱུད་འདེབས།། ༈ རྣམ་དག་དཀྱིལ་འཁོར་བཞི་ཡི་འཛིན་མ་ལ། ། རྣམ་དཀར་དབང་བཞིའི་ཆར་རྒྱུན་ལེགས་ཕབ་ནས། ། རྣམ་གྲོལ་སྐུ་བཞིའི་ལོ་ཏོག་རྒྱས་མཛད་པ། ། རྣམ་མཁྱེན་བླ་མ་བཞི་ལ་གསོལ་བ་འདེབས། ། ཁྱབ་བདག་རྡོ་རྗེ་འཆང་དབང་བདག་མེད་མ། ། མཐུ་སྟོབས་དབང་ཕྱུག་གྲུབ་ཆེན་ནག་པོ་པ། ། ཌཱ་མ་རཱུ་པ་ཨ་ཝ་དྷཱུ་ཏཱི་པ། །
ག་ཡ་དྷ་ར་རྣམས་ལ་གསོལ་བ་འདེབས། ། བླ་ཆེན་འབྲོག་མི་སེ་སྟོན་ཀུན་རིག་དང༌། ། ཞང་སྟོན་ཆོས་འབར་དཔལ་ལྡན་ས་སྐྱ་པ། ། རྗེ་བཙུན་སྐུ་མཆེད་ཆོས་རྗེ་པཎྜི་ཏ། ། ཆོས་རྒྱལ་འཕགས་པ་རྣམས་ལ་གསོལ་བ་འདེབས། ། དཀོན་མཆོག་དཔལ་དང་ཆོས་རྗེ་བསོད་ནམས་དཔལ། ། བསོད་ནམས་རྒྱལ་མཚན་དཔལ་ལྡན་ཚུལ་ཁྲིམས་ཞབས། ། བུདྡྷཱ་ཤྲཱི་དང་ངོར་ཆེན་རྡོ་རྗེ་འཆང༌། ། སེམས་དཔའ་ཆེན་པོ་རྣམས་ལ་གསོལ་བ་འདེབས། ། ཀུན་དགའ་དབང་ཕྱུག་ཀུན་མཁྱེན་བསོད་ནམས་སེང༌། །
དཀོན་མཆོག་འཕེལ་དང་སངས་རྒྱས་རིན་ཆེན་ཞབས། ། ས་སྐྱ་ལོ་ཙཱ་དཀོན་མཆོག་ལྷུན་གྲུབ་དང༌། ། ཀུན་དགའ་རིན་ཆེན་རྣམས་ལ་གསོལ་བ་འདེབས། ། དཀོན་མཆོག་རྒྱ་མཚོ་བསོད་ནམས་དབང་པོ་དང༌། ། གྲགས་པ་བློ་གྲོས་སངས་རྒྱས་རྒྱལམཚན་ཞབས། ། ཀུན་དགའ་བསོད་ནམས་བསོད་ནམས་དབང་ཕྱུག་དང༌། ། ཀུན་དགའ་བཀྲ་ཤིས་རྣམས་ལ་གསོལ་བ་འདེབས། ། བསོད་ནམས་རིན་ཆེན་ས་ཆེན་ཀུན་བློའི་ཞབས། ། ཀུན་དགའ་བཀྲ་ཤིས་པདྨ་བདུད་འདུལ་དབང༌། ། ཀུན་དགའ་རྒྱལ་མཚན་བཀྲ་ཤིས་རིན་ཆེན་ཞབས། །
ཀུན་དགའ་སྙིང་པོ་རྣམས་ལ་གསོལ་བ་འདེབས། ། རྡོ་རྗེ་འཆང་དངོས་ཀརྨ་རཏྣ་དང༌། ། རིགས་ཀུན་ཁྱབ་བདག་གཞན་ཕན་སྙིང་པོའི་ཞབས། ། འཁོར་ལོའི་མགོན་པོ་འཇམ་དཔལ་བཟང་པོ་སོགས། ། དཔལ་ལྡན་བླ་མ་རྣམས་ལ་གསོལ་བ་འདེབས། ། འོག་མིན་ཆོས་དབྱིངས་རྡོ་རྗེའི་ཕོ་བྲང་དུ། ། ཟབ་གསང་སྙན་བརྒྱུད་དམ་པའི་མཛོད་བཟུང་ནས། ། སྐལ་ལྡན་འགྲོ་རྣམས་སྨིན་ཅིང་གྲོལ་མཛད་པའི། ། འདྲེན་མཆོག་དབང་གི་རྒྱལ་པོར་གསོལ་བ་འདེབས། ། ཤླཽ་ཀ་བསེ་རུ་ངོར་ཀླུ་ལྡིང་མཁན་ཆེན་རྡོ་རྗེ་འཆང་འཇམ་དབྱངས་བསྟན་པའི་ཉི་མས་མཛད་པའོ།།
དེ་ལྟར་གསོལ་བ་བཏབ་པའི་བྱིན་བརླབས་ཀྱིས། ། ངེས་འབྱུང་བྱང་ཆུབ་སེམས་གཉིས་སྙིང་ལ་ཤར། ། འབྲས་བུའི་ཡོན་ཏན་ཐོབ་པས་ཡིད་སྤྲོ་སྟེ། ། གསང་ཆེན་ལམ་ལ་འཇུག་པར་བྱིན་གྱིས་རློབས། ། བསྐྱེད་པ་ཕྱི་དབྱིབས་རྡུལ་ཚོན་དཀྱིལ་འཁོར་དུ། ། བུམ་པའི་དབང་བསྐུར་བསྐྱེད་རིམ་ལམ་བསྒོམས་པས། ། རྩ་ཡི་འགྲོས་ཀྱིས་ལུས་ཀྱི་སྒྲིབ་སྦྱངས་ནས། ། སྤྲུལ་སྐུའི་གོ་འཕང་ཐོབ་པར་བྱིན་གྱིས་རློབས། ། བྷ་ག་བྱང་སེམས་ནང་གི་དཀྱིལ་འཁོར་དུ། ། གསང་བའི་དབང་བསྐུར་གཏུམ་མོའི་ལམ་བསྒོམས་པས། །
ཡི་གེའི་འགྲོས་ཀྱིས་ངག་གི་སྒྲིབ་སྦྱངས་ནས། ། ལོངས་སྐུའི་གོ་འཕང་ཐོབ་པར་བྱིན་གྱིས་རློབས། ། ཀུན་རྫོབ་བྱང་སེམས་གསང་བའི་དཀྱིལ་འཁོར་དུ། ། གསུམ་པའི་དབང་བསྐུར་ཕོ་ཉའི་ལམ་བསྒོམས་པས། ། བདུད་རྩིའི་འགྲོས་ཀྱིས་ཡིད་ཀྱི་སྒྲིབ་སྦྱངས་ནས། ། ཆོས་སྐུའི་གོ་འཕང་ཐོབ་པར་བྱིན་གྱིས་རློབས། ། དོན་དམ་བྱང་སེམས་མཐར་ཐུག་དཀྱིལ་འཁོར་དུ། ། བཞི་པའི་དབང་བསྐུར་རྦ་རླབས་ལམ་བསྒོམས་པས། ། རླུང་གི་འགྲོས་ཀྱིས་སྒོ་གསུམ་སྒྲིབ་སྦྱངས་ནས། ། ངོ་བོ་ཉིད་སྐུ་ཐོབ་པར་བྱིན་གྱིས་རློབས། །
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པའི་གཞུང་འདི་ནི་ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ།།
དེ་མ་ཐོབ་པའི་ཚེ་རབས་ཐམས་ཅད་དུ། ། མཐུན་རྐྱེན་རྒྱལ་བས་བསྔགས་པ་ཀུན་ཚང་ནས། ། བསམ་དོན་ཆོས་དང་མཐུན་པ་ལེགས་འགྲུབ་སྟེ། ། སྲིད་ཞིའི་ཕུན་ཚོགས་རྒྱས་པའི་བཀྲ་ཤིས་ཤོག ། ཅེས་འཇམ་མགོན་སངས་རྒྱས་ཕུན་ཚོགས་ཀྱིས་མཛད་པ་འདིའང་སྦྲེལ་ན་ལེགས་སོ། ། ཐོས་པ་རྒྱ་མཚོའི་མཆོད་ཡོན་ཀུན་ནས་འཁྱིལ། ། ཡོན་ཏན་མེ་ཏོག་ཚུལ་ཁྲིམས་བདུག་སྤོས་སྤྲིན། ། ཤེས་རབ་སྒྲོན་མེ་དད་པ་སྤོས་ཆུའི་མཚོ། ། ཏིང་འཛིན་བདུད་རྩིའི་ཞལ་ཟས་དམ་པ་དང༌། །
བསྟོད་དབྱངས་སྙན་པའི་སིལ་སྙན་སྒྲ་འབྱིན་ཅིང༌། ། ཀུན་ནས་སྙིང་བརྩེ་རྣམ་དཔྱོད་སྤོབས་པ་ཡི། ། གདུགས་དང་རྒྱལ་མཚན་བ་དན་བསྒྲེང་བ་ཡིས། ། བདག་ལུས་གཞལ་མེད་ཁང་བརྩེགས་རབ་བརྒྱན་ནས། ། སྙིང་གའི་ཆུ་སྐྱེས་ཐིག་ལེ་ཟླ་རྒྱས་ལ། ། བརྟན་པར་བཞུགས་པའི་ཆོས་རྗེ་མཆོད་བགྱིད་ཅིང༌། ། ངེས་པར་འདུན་པའི་ཡིད་ཀྱིས་གསོལ་བཏབ་པས། ། འགྲོ་བའི་བླ་མ་རྟག་ཏུ་མཉེས་གྱུར་ཅིག ། ཅེས་པ་འདི་ནི་ཆོས་རྒྱལ་འཕགས་པས་མཛད་པའོ། ། སྐྱེ་བ་ཀུན་ཏུ་ཡང་དག་བླ་མ་དང༌། །
འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག། །། དགེའོ།། ༄༅། །ཀྱཻ་རྡོར་ལམ་དུས་མ་ནོར་དོན་གསལ་བཞུགས།། ༈ ན་མོ་གུ་རུ་ཝེ། དཔལ་ཀྱཻ་རྡོ་རྗེ་གཙོ་རྐྱང་གི་མངོན་རྟོགས་ལ་ལུས་དཀྱིལ་དང་ལམ་དུས་ཀྱི་དབང་སྦྱར་བའི་ངག་འདོན་ནི། སྐྱབས་ཡུལ་རྣམས་མངོན་སུམ་ལྟ་བུར་དམིགས་ཏེ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ།
ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པར་བསམ།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་ཟེར་འཕྲོས་པས།
དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང༌། དེ་ནས་དབྱིབས་བརྒྱུད། ཡུམ་གྱི་སྐུ་གང༌། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ།
དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོ་བྷ་ག་ཝཱན་བཛྲ་ཧེ་རུ་ཀ མཱ་མེ་མུཉྩ་ཧེ་རུ་ཀོ་བྷ་ཝ། མཧཱ་ས་མ་ཡ་ས་ཏྭ་ཨཱཿཧཱུྃ་ཕཊ྄།
ཅེས་ཅི་ནུས་ཀྱི་མཐར། བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ།
སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟ་བུར་གྱུར། རང་སྐད་ཅིག་གིས་དཔལ་ཀྱཻ་རྡོ་རྗེར་གསལ་བའི་ཐུགས་ཀར་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་སེམས་གཟུང་འཛིན་གཉིས་དང་བྲལ་བའི་ངོ་བོ་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པས་གཙོ་བོའི་དབུ་ལ་བརྒྱན་པ་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཐལ་མོ་སྦྱར་ཏེ། ན་མོ་གུ་རུ་བྷྱཿ ནམཿཤྲཱི་ཧེ་བཛྲ་མཎྜ་ལེ་བྷྱཿ སྙིང་གའི་ཧཱུྃ་ལས་སྤྲོས་པའི་ལྷ་མོ་རྣམས་ཀྱིས་མཆོད་པར་བསམས་ཏེ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། །
རོ་ལངས་མ་ནི་ཆུ་ལག་མ། ། གྷསྨ་རི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། །
སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །
འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ། སྲས་བཅས་སངས་རྒྱས་ཐམས་ཅད་དང༌། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། །
བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང༌། །
རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། །
ཕྱི་ནང་གསང་བའི་ཐེག་པ་གསུམ། ། དམ་པའི་ཆོས་ནི་མ་ལུས་གཟུང༌། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། །
མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་དགོད། ། ཅེས་ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་བརྗོད།
ཆོས་ཐམས་ཅད་རང་གི་སེམས་ཀྱི་སྣང་བ། དེའང་རང་རིག་པ་སྒྱུ་མ་ལྟ་བུ། དེའང་རང་བཞིན་གྱིས་མི་དམིགས་པའི་སྟོང་པ་ཉིད་དུ་ཤེས་པར་བྱས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་ཧཱུྃ་དང་ཨྃ་ལས་ཐོད་པ་དང་གྲི་གུ་ཧཱུྃ་དང་ཨྃ་གིས་མཚན་པ་ལས་རང་ཉིད་དཔལ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་སྔོན་པོ། གཡས་དཀར། གཡོན་དམར། སྟེང་ཞལ་དུད་ཀ
ཞལ་ལྷག་མ་གཉིས་གཉིས་གནག་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་མཆེ་བ་བཞི་བཞི་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་ཀྱི་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་སའི་ལྷ་སེར་པོ། དེ་གཉིས་ཀྱིས་ཡུམ་ལ་འཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་སེར་པོ།
ལྔ་པ་ན་རྔ་མོ་ཐལ་ཀ དྲུག་པ་ན་མི་དམར་པོ། བདུན་པ་ན་ཤ་ར་བྷ་སྔོན་པོ། བརྒྱད་པ་ན་བྱི་ལ་གྭ་པ། གཡོན་གྱི་གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ། བཞི་པ་ན་རླུང་གི་ལྷ་ལྗང་གུ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ།
བརྒྱད་པ་ན་ནོར་འཛིན་སེར་པོ། དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུར་བརྒྱན་ཅིང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། ཞབས་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམ་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། སྒེག་ཅིང་དཔའ་བ་མི་སྡུག་པ། ། དགོད་ཅིང་དྲག་ཤུལ་འཇིགས་སུ་རུང༌། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ། ཞལ་གཅིག་ཕྱག་གཉིས་སྤྱན་གསུམ་མ།
སྐྲ་སེར་པོ་གྱེན་དུ་བརྫེས་པ། གཡས་གྲི་གུག གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། ཞབས་གཡོན་བརྐྱངས་ཤིང་གཡས་བསྐུམས་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ།
སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱཻ་རྡོ་རྗེ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི།
སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སེན་མོ་མེ་རི་འབར་བ་སྟེ་སྲུང་བའི་འཁོར་ལོ་དང༌། རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ག་ས།
སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ག་ནས་འབྱུང་བ་བཞིའི་རླུང་རྒྱུ་བའི་བུ་ག་བཞི་སྒོ་བཞི། མིག་པཉྩ་རེ་ཁཱ། སྣ་རིན་པོ་ཆེའི་ཕ་གུ། སོ་དྲྭ་བ་དང་དྲྭ་བ་ཕྱེད་པ། ལྕེ་དང་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་དང༌།
ལྟེ་བ་སྤྲུལ་པའི་འཁོར་ལོ་རྩ་འདབས་དྲུག་ཅུ་རྩ་བཞི་པའི་ལྟེ་བའི་ཨཱྃ། ང་རྒྱལ་དང་སེར་སྣ་དང་ཚོར་བའི་ཕུང་པོ་རྣམ་པར་དག་པ་བཅོམ་ལྡན་འདས་ཡོན་ཏན་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་གཡས་རིན་པོ་ཆེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ས་རྣམ་པར་དག་པ་སངས་རྒྱས་སྤྱན་མ་སེར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་དྲུག་ཅུ་རྩ་བཞིས་བསྐོར་བ་མཉམ་པ་ཉིད་ཀྱི་ཡེ་ཤེས། གསང་གནས་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བའི་ཧཱ། ཕྲག་དོག་དང་འདུ་བྱེད་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་ཕྲིན་ལས་དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་གཡས་རལ་གྲི་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རླུང་རྣམ་པར་དག་པ་དམ་ཚིག་སྒྲོལ་མ་ལྗང་གུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སོ་གཉིས་ཀྱིས་བསྐོར་བ་བྱ་བ་གྲུབ་པའི་ཡེ་ཤེས།
སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བའི་ཧཱུྃ། ཞེ་སྡང་དང་རྣམ་པར་ཤེས་པའི་ཕུང་པོ་རྣམ་པར་དག་པ་བཅོམ་ལྡན་འདས་ཐུགས་རྡོ་རྗེ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ཆུ་རྣམ་པར་དག་པ་མཱ་མ་ཀཱི་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བརྒྱད་ཀྱིས་བསྐོར་བ་མེ་ལོང་ལྟ་བུའི་ཡེ་ཤེས། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བའི་ཨོཾ། འདོད་ཆགས་དང་འདུ་ཤེས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་གསུང་རྡོ་རྗེ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་པདྨ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མེ་རྣམ་པར་དག་པ་གོས་དཀར་མོ་དམར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བཅུ་དྲུག་གིས་བསྐོར་བ་སོ་སོར་རྟོག་པའི་ཡེ་ཤེས།
སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བའི་ཧཾ། གཏི་མུག་དང་གཟུགས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་སྐུ་རྡོ་རྗེ་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་འཁོར་ལོ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ནམ་མཁའི་ཁམས་རྣམ་པར་དག་པ་རྡོ་རྗེ་དབྱིངས་ཀྱི་དབང་ཕྱུག་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སོ་གཉིས་ཀྱིས་བསྐོར་བ་ཆོས་ཀྱི་དབྱིངས་ཀྱི་ཡེ་ཤེས། གཙོ་བོ་ལྔ་པོ་ཐམས་ཅད་དབུའི་གཙུག་ཏོར་བལྟ་བར་མི་མངོན་པ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དང༌། སེན་པོ་ཟངས་ཀྱི་མདོག་ལྟར་དམར་བ་ལ་སོགས་དཔེ་བྱད་བཟང་པོ་བརྒྱད་ཅུས་བརྒྱན་པ། གཞན་ཡང་མིག་ཏུ་གཏི་མུག་རྡོ་རྗེ་མ་དཀར་མོ། རྣ་བར་ཞེ་སྡང་རྡོ་རྗེ་མ་སྔོན་མོ། སྣར་སེར་སྣ་རྡོ་རྗེ་མ་སེར་མོ།
ལྕེར་འདོད་ཆགས་རྡོ་རྗེ་མ་དམར་མོ། དཔྲལ་བར་ཕྲག་དོག་རྡོ་རྗེ་མ་ལྗང་གུ། སྙིང་ཁར་བདག་མེད་རྣལ་འབྱོར་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་ཐོད་པ་ཁ་ཊྭཱཾ་ག་འཛིན་པ། རུས་པའི་རྒྱན་གྱིས་བརྒྱན་པ། དེ་དག་གི་མདུན་དུ་ཞལ་ནང་ལ་ཕྱོགས་པའི་ཚུལ་གྱིས་མིག་ཏུ་གཟུགས་གཽ་རི། རྣ་བར་སྒྲ་ཙཽ་རཱི། སྣར་དྲི་བེ་ཏ་ལཱི། ལྕེར་རོ་གྷསྨ་རཱི།
དཔྲལ་བར་རེག་ས་སྤྱོད་མ། སྙིང་གར་ཆོས་ཁམས་མཁའ་སྤྱོད་མ་སྟེ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་མ། གྲི་གུག་ཐོད་པ་ཁ་ཊྭཱཾ་ག་འཛིན་པ། རུས་པའི་རྒྱན་གྱིས་བརྒྱན་པ། ལག་པ་གཡས་པར་གཤིན་རྗེའི་གཤེད་སྔོན་པོ་ཐོ་བ་འཛིན་པ། གཡོན་པར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ལྕེར་པདྨ་མཐར་བྱེད་དམར་པོ་པདྨ་འཛིན་པ། གསང་གནས་སུ་བགེགས་མཐར་བྱེད་སྔོན་པོ་རྡོ་རྗེ་འཛིན་པ། དཔུང་པ་གཡས་པར་མི་གཡོ་བ་སྔོན་པོ་རལ་གྲི་འཛིན་པ། གཡོན་པར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ།
པུས་མོ་གཡས་པར་དབྱུག་སྔོན་ཅན་སྔོན་པོ་དབྱུག་པ་འཛིན་པ། གཡོན་པར་སྟོབས་པོ་ཆེ་སྔོན་པོ་རྩེ་གསུམ་འཛིན་པ། སྤྱི་གཙུག་ཏུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། རྐང་མཐིལ་གཉིས་སུ་གནོད་མཛེས་རྒྱལ་པོ་སྔོན་པོ་གཏུན་ཤིང་འཛིན་པ། ཐམས་ཅད་ཀྱང་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ལྷ་དེ་ཐམས་ཅད་ཀྱང་སྐུ་དབྱིབས། རྣམ་པ་བདེ་བ། རང་བཞིན་སྟོང་གསལ། ངོ་བོ་ཟུང་འཇུག་གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ།
ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུ་སྟེ། ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་བླ་མ་དང་གཙོ་བོ་ཐ་མི་དད་པའི་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿ དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། །
རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པ། ། གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། ཨོཾ་ཨ་བྷི་ཥིཉྩ་ཏུ་མཾ།
སརྦ་ཏ་ཐཱ་ག་ཏ། ཞེས་པས་གསོལ་བ་བཏབ་པས། དབང་ལྷ་རིགས་ལྔའི་ཕྱག་ན་བུམ་པ་བདུད་རྩིས་གང་བ་ཐོགས་ནས་དབང་བསྐུར་བར་བསམས་ལ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷ་ཝ་ཨ་བྷི་ཥྀཉྩ་ཧཱུྃ། ཞེས་གསུང་ཞིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན།
བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས་ལུས་ཐམས་ཅད་གང༌། དེས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་རྒྱུད་ལ་བཞག ཡང་དེ་དག་གིས་རིན་པོ་ཆེའི་ཅོད་པཎ་མགོ་ལ་བཅིང་ནས་དབང་བསྐུར་བར་མོས་ལ། ཨོཾ་བཛྲ་རཏྣ་མུ་ཀུ་ཊ།
ཨ་བྷི་ཥིཉྩ་མི། བཛྲ་རཱ་ག་ཏ་བཛྲ་ཤ་ལི་ཧོཿ དེས་ཅོད་པཎ་གྱི་དབང་ཐོབ། ང་རྒྱལ་དང་སེར་སྣ་དག་ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་རྒྱུད་ལ་བཞག ཡང་དེ་དག་གིས་ལག་པ་གཡས་སུ་རྡོ་རྗེ་བྱིན་ནས་དབང་བསྐུར་བར་མོས་ལ། སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། །
རྡོ་རྗེ་འདི་ནི་ཁྱོད་ཀྱིས་ལོངས། ། དེས་རྡོ་རྗེའི་དབང་ཐོབ། འདོད་ཆགས་དག་འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་རྒྱུད་ལ་བཞག ཡང་དེ་དག་གིས་ལག་པ་གཡོན་པར་དྲིལ་བུ་བྱིན་ནས་དབང་བསྐུར་བར་མོས་ལ། ཨོཾ་བཛྲ་ཨ་དྷི་པ་ཏི་ཏྭཾ། ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སྟྭཾ། དེས་དྲིལ་བུའི་དབང་ཐོབ། ཕྲག་དོག་དག
འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་རྒྱུད་ལ་བཞག ཡང་དེ་དག་གིས་མིང་གི་དབང་བསྐུར་བར་མོས་ལ། ཨོཾ་བཛྲ་ས་ཏྭ་ཏྭཾ་ཨ་བྷི་ཥིཉྩ་མི་བཛྲ་ནཱ་མ་ཨ་བྷི་ཥི་ཀ་ཏ་ཀྱེ། དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། དེས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས།
རྣམ་པར་སྣང་མཛད་ཀྱི་ས་བོན་རྒྱུད་ལ་བཞག ཡང་དེ་དག་གིས་ལག་པ་གཡས་སུ་རྡོ་རྗེ་བྱིན་ནས། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ལག་པ་གཡོན་དུ་དྲིལ་བུ་བྱིན་ནས། འདི་ནི་རྣལ་འབྱོར་མ་ཀུན་གྱི། ། དྲིལ་བུའི་སྒྲ་ཀུན་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུངས། །
བྱང་ཆུབ་མཆོག་ཏུ་རྒྱལ་བ་བཞེད། ། ལག་པ་གཉིས་ཀས་འཁྱུད་རྒྱ་བྱས་ལ། དབང་ལྷས། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་ནི་བསྡུ་བར་གྱིས། ། ཞེས་གསུངས་པས་དམ་ཚིག་གསུམ་ཐོབ་པར་བསམ། ཡང་དེ་དག་གིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བས། ལུས་ཐམས་ཅད་གང༌། དྲི་མ་ཐམས་ཅད་དག དབང་ཐམས་ཅད་ཐོབ་པར་བསམ། དེ་ལྟར་ན་བླ་མའི་སྐུའི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། ། གསང་དབང་ནི། དཀར་མོ་རི་དྭགས་མཚན་མ་འཛིན། །
ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་ལ།
བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང༌། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ་གྱིས་གསོལ་བ་བཏབ་པས་རིགས་ལྔ་པོ་མི་བསྐྱོད་པའི་རྣམ་པར་བསྡུས། མི་བསྐྱོད་པ་ཐབས་ཤེས་སྙོམས་པར་ཞུགས་པའི་བྱང་སེམས་མུ་ཏིག་གི་རྡོག་མ་ལྟ་བུ་བདག་གི་ལྕེ་ཐོག་ལ་བཞག་པར་བསམས་ལ།
ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གིས་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། ཐིག་ལེ་དེ་མགྲིན་པ་ནས་འཕེལ་ཏེ་ལུས་ཐམས་ཅད་གང་བས་རླུང་ནང་དུ་ལྡོག་ཅིང་རང་བཞིན་བརྒྱད་ཅུའི་རྟོག་པ་རགས་རིམ་འགག་པར་བསམ། དེ་ལྟར་ན་རྫས་གསང་བ་བྱང་ཆུབ་སེམས་ཀྱི་དཀྱིལ་དུ་གསང་བའི་དབང་ཐོབ། ངག་གི་དྲི་མ་དག ལམ་ཙཎྜ་ལི་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུའི་ས་བོན་རྒྱུད་ལ་བཞག ཤེར་དབང་ནི།
དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། །
ཅེས་མཆོད། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང༌། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ་གྱིས་གསོལ་བ་བཏབ།
མི་བསྐྱོད་པའི་ཡུམ་ལས་མཱ་མ་ཀཱི་གཅིག་བྱེ་བ། བདག་ལ་གཏད་ནས་དབང་ལྷས། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་གསུངས་པར་བསམ། རིག་མ་དེ་བདག་ཉིད་ཀྱི་ཡུམ་ལ་ཐིམ་ནས། དེ་དང་སྙོམས་པར་ཞུགས་པས་ཡས་འབབ་དང་མས་བརྟན་གྱི་དགའ་བ་བཞི་ཉམས་སུ་མྱོང་བར་བསམ། དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ།
སེམས་ཀྱི་དྲི་མ་དག ཕོ་ཉའི་ལམ་བསྒོམ་པ་ལ་དབང༌། འབྲས་བུ་ཆོས་སྐུའི་ས་བོན་རྒྱུད་ལ་བཞག དབང་བཞི་པ་ནི། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། །
གདོལ་བ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོ་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་མཆོད། མགོན་པོ་ཐུགས་རྗེ་ཆེ་ལྡན་པ། ། དབང་བསྐུར་གསུམ་པོ་བདག་ལ་གནང༌། ། རྣམ་པ་ཀུན་གྱི་མཆོག་ལྡན་པ། ། བཞི་པ་ཡང་ནི་བྱིན་གྱིས་རློབས། ། ལན་གསུམ་གྱིས་གསོལ་བ་བཏབ།
དབང་གི་ལྷས། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་གསུང་པར་བསམས་ལ། རང་གི་སེམས་ཀྱི་གཤིས་ཅི་ཡང་མ་ཡིན་པ། གདངས་བདེ་ཆེན་དུ་མ་འགགས་པ། རྩལ་ལྷ་སྐུར་འཆར་བ། བསྒོམ་བྱ་སྒོམ་བྱེད་དང་བྲལ་བ་ནམ་མཁའ་ལྟ་བུར་ཤེས་པར་བྱས་ལ་འཛིན་མེད་དུ་བཞག
དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ལམ་རྡོ་རྗེ་རྦ་རླབས་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུའི་ས་བོན་རྒྱུད་ལ་བཞག དེ་ལྟར་ན་དབང་གི་ཆུ་རྒྱུན་དེས་ལུས་ཐམས་ཅད་གང་དྲི་མ་ཐམས་ཅད་དག དབང་ཐམས་ཅད་ཐོབ། ཆུའི་ལྷག་མ་ཡར་ལུད་པ་ལས་ཕྱི་ཧེ་རུ་ཀ་ཡབ་ཡུམ་ལ་མི་བསྐྱོད་པ། ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན། ཞེས་བརྗོད་ཅིང་བསམས་ལ་ལྷའི་ང་རྒྱལ་དང་གསལ་སྣང་ལ་སེམས་བཟུང༌། དེ་ནས་བཟླས་པ་བྱེད་ན།
ཡུམ་གྱི་ཐུགས་ཀའི་ཨྃ་ལས་སྔགས་འཕྲེང་བྱུང་ཞལ་ནས་ཐོན། ཡབ་ཀྱི་ཞལ་དུ་ཞུགས་རྡོ་རྗེའི་ལམ་ནས་ཡུམ་གྱི་པདྨ་ནས་ཞུགས་ཏེ་མགལ་མེ་ལྟར་འཁོར་བའི་དམིགས་པ་གསལ་བཏབ་ལ། ཨོཾ་ཨཥྚཱ་ན་ནཱ་ཡ། པིངྒ་ལོརྔཧྭཀེ་ཤ་ཝརྟ མ ་ནེ། ཙ་ཏུརྦིངྴ་ཏི་ནི་ཏྲཱ་ཡ། ཥོ་ཌ་ཤ་བྷུ་ཛཱ་ཡ། ཀྲྀཥྞི་ཛཱི་མཱུ་ཏ་ཝ་པུ་ཥེ། ཀ་པཱ་ལ་མཱ་ལཱ་ནེ་དྷཱ་རི་ཎེ། ཨདྷྨཱ་ཏ་ཀྲཱུ་ར་ཙིཏྟཱ་ཡ། ཨརྡྷེནྡུ་དཾཥྚཱི་ཎེ།
མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫཛ་ཡ་གརྫཛ་ཡ། ཏརྫཛ་ཡ་ཏརྫཛ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱན། བྷནྡྷ་བྷནྡྷ། ནཱ་གཱ་ཥྚ་ཀཱན། གྲྀཧྞ་གྲྀཧྞ། ཤ་ཏྲཱུན།
ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿཕཊ྄་སྭཱཧཱ། ཞེས་ཉི་ཤུ་རྩ་གཅིག་སོགས་ཅི་ནུས་དང༌། སྤྲོ་ན། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཨོཾ་ཨཱཿཨྃ་ཧཱུྃ་ཕཊ྄་སྭཱཧཱ། ཞེས་པའང་ཅུང་ཟད་བཟླས་མཐར་ཐལ་མོ་སྦྱར་ཏེ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་སྙིང་པོ་ཀྱཻ་རྡོ་རྗེའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་རང་ལ་ཐིམ།
ཡུམ་ཡབ་ལ་ཐིམ། ཡབ་ཀྱི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ། ༄༅། །ཆོས་སྐྱོང་སྤྱིའི་གཏོར་བསྔོ་བཞུགས་སོ།། ཧཱུྃ་དག་པ་བདེ་སྟོང་ལྷུན་གྲུབ་གཞལ་ཡས་ནས། ། མཆོག་ཐུན་དངོས་གྲུབ་སྩོལ་མཛད་ཡི་དམ་ལྷ། ། ཀྱེ་རྡོར་ལྷ་དགུ་སྐུ་གསུང་ཐུགས་རྡོ་རྗེའི། ། ལྷ་ཚོགས་འཁོར་བཅས་འདིར་བྱོན་མཆོད་གཏོར་བཞེས། ། དུར་ཁྲོད་བརྒྱད་སོགས་རང་བཞིན་གནས་མཆོག་ནས། ། བཅོམ་ལྡན་འཁོར་ལོ་བདེ་མཆོག་ཡབ་ཡུམ་དང༌། ། བདེ་ཆེན་ཐུགས་གསུང་སྐུ་དང་དམ་ཚིག་གི །
ལྷ་ཚོགས་འཁོར་བཅས་འདིར་བྱོན་མཆོད་གཏོར་བཞེས། ། འོག་མིན་བདེ་ཆེན་དག་པའི་ཕོ་བྲང་ནས། ། རྣམ་སྣང་ཐུགས་ལས་སྤྲུལ་པའི་མཐུ་བོ་ཆེ། ། བསྟན་སྲུང་ཀུན་གྱི་གཙོ་བོ་རྡོ་རྗེ་གུར། ། དཔལ་ལྡན་མགོན་པོ་འདིར་བྱོན་མཆོད་གཏོར་བཞེས། ། ཡོངས་འདུའི་ཚལ་དང་གཤིན་རྗེའི་ཕོ་བྲང་དང༌། ། འཛམ་གླིང་དེ་ཝའི་ཀོ་ཌའི་གནས་མཆོག་ནས། ། འདོད་ཁམས་གཙོ་མོ་རྣམ་འཕྲུལ་རེ་མ་ཏི། ། དཔལ་ལྡན་ལྷ་མོ་འདིར་བྱོན་མཆོད་གཏོར་བཞེས། ། བསིལ་བའི་ཚལ་དང་ཧ་ཧ་རྒོད་པ་དང༌། །
སིངྒ་ལ་དང་ཏི་སི་གངས་རི་དང༌། ། དར་ལུང་གནས་དང་ཁའུ་བྲག་རྫོང་ནས། ། ཞིང་སྐྱོང་དབང་པོ་འདིར་བྱོན་མཆོད་གཏོར་བཞེས། ། ནུབ་ཕྱོགས་ཨོ་རྒྱན་མཁའ་འགྲོའི་ཕོ་བྲང་ནས། ། སྒྲུབ་ལ་བར་དུ་གཅོད་པའི་དགྲ་བགེགས་སྒྲོལ། ། ཅི་འདོད་དངོས་གྲུབ་ཆར་འབེབས་ནོར་གྱི་བདག ། གནས་སྲུང་ཡབ་ཡུམ་འདིར་བྱོན་མཆོད་གཏོར་བཞེས། ། གྲོམ་སྟོད་ས་སྐྱའི་བླ་བྲང་ཉི་ཟླ་ཕུག ། དཔལ་ཆེན་ཕོ་བྲང་ཕུ་རི་གླང་བྲག་སོགས། ། འཕགས་བོད་ཡང་ཕུར་གྲུབ་པའི་གནས་མཆོག་ནས། །
དཀར་བདུད་ཕུར་སྲུང་འདིར་བྱོན་མཆོད་གཏོར་བཞེས། ། ནུབ་ཕྱོགས་བཙན་ཡུལ་ཟངས་ཐང་དམར་པོ་དང༌། ། ཨོ་ཌཱི་ཡ་ན་བྱང་ཕྱོགས་ཤམ་བྷ་ལ། ། བོད་ཀྱི་བསམ་ཡས་སྤྲུལ་པའི་གཙུག་ལག་ནས། ། བཙན་རྒོད་སྤུན་བདུན་འདིར་བྱོན་མཆོད་གཏོར་བཞེས། ། སངས་རྒྱས་མཁའ་འགྲོ་རྡོ་རྗེ་མཁའ་འགྲོ་དང༌། ། རིན་ཆེན་མཁའ་འགྲོ་པདྨ་མཁའ་འགྲོ་དང༌། ། སྣ་ཚོགས་མཁའ་འགྲོ་ལ་སོགས་གནས་གསུམ་གྱི། ། དཔའ་བོ་མཁའ་འགྲོ་འདིར་བྱོན་མཆོད་གཏོར་བཞེས། ། རྡོ་རྗེ་གདན་སོགས་རང་རང་གནས་མཆོག་ནས། །
འཛམ་གླིང་གཞི་བདག་སྤྱི་དང་ཁྱད་པར་དུ། ། བོད་སྐྱོངས་བསྟན་མ་ཡང་སྒོས་ས་ཕྱོགས་འདིའི། ། ཡུལ་ལྷ་གཞི་བདག་འདིར་བྱོན་མཆོད་གཏོར་བཞེས། ༈ །གསོལ་ལོ་མཆོད་དོ་རྒྱལ་བའི་བསྟན་སྲུང་ཚོགས། ། སྒྲུབ་བོ་བསྟེན་ནོ་བླ་མའི་བཀའ་སྲུང་ཆེ། ། འབོད་དོ་བསྐུལ་ལོ་རྣལ་འབྱོར་དགྲ་ལྷ་མཆོག ། རིངས་པའི་ཚུལ་གྱིས་འདིར་བྱོན་མཆོད་གཏོར་བཞེས། ། ཤ་ཁྲག་དམར་གྱིས་བརྒྱན་པའི་གཏོར་མས་མཆོད། ། ཛ་གད་སྨན་ཕུད་རཀྟའི་བཏུང་བའི་མཆོད། ། རྔ་ཆེན་རྐང་གླིང་རོལ་མོའི་སྒྲ་ཡིས་མཆོད། །
དར་ནག་འཕན་ཆེན་སྤྲིན་ལྟར་གཏིབ་པས་མཆོད། ། ཡིད་འཕྲོག་སྤྱན་གཟིགས་ནམ་མཁའ་མཉམ་པས་མཆོད། ། རབ་བརྗིད་སྙན་པའི་དབྱངས་ཀྱི་ང་རོས་མཆོད། ། ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད། ། བདེ་སྟོང་དབྱེར་མེད་ཡེ་ཤེས་རོལ་པས་མཆོད། ། ཁྱེད་རྣམས་བདག་གི་ཕྲིན་ལས་ཞུ་བ་ནི། ། སངས་རྒྱས་བསྟན་པ་གཉེན་པོ་ཁྱེད་ཀྱིས་སྲུངས། ། དཀོན་མཆོག་དབུ་འཕང་གཉེན་པོ་ཁྱེད་ཀྱིས་བསྟོད། ། དཔལ་ལྡན་བླ་མའི་ཕྲིན་ལས་ཁྱེད་ཀྱིས་སྤེལ། ། རྣལ་འབྱོར་བཅོལ་བའི་འདོད་དོན་ཁྱེད་ཀྱིས་སྒྲུབས། །
སྲིད་ཞིའི་དཔལ་འབྱོར་མ་ལུས་འབྱུང་བའི་གནས། ། ཐུབ་པའི་བསྟན་པ་ཡུན་རིང་གནས་པ་དང༌། ། དེ་འཛིན་བྱེད་པའི་སྐྱེས་བུ་དམ་པ་རྣམས། ། དཔལ་འབྱོར་གྱིས་བརྒྱན་ཡུན་རིང་ཞབས་བརྟན་མཛོད། ། ཁྱད་པར་རྣལ་འབྱོར་བདག་ཅག་དཔོན་སློབ་རྣམས། ། ཚེ་རིང་གནད་མེད་བདེ་སྐྱིད་ཕུན་སུམ་ཚོགས། ། བསམ་པའི་དོན་རྣམས་ཆོས་བཞིན་འགྲུབ་པ་དང༌། ། འགྲོ་བའི་དོན་ལ་མཐུ་དང་ལྡན་པར་མཛོད། ། དཔལ་མཆོག་མ་ཧཱ་ཀཱ་ལའི་གཟི་བརྗིད་དང༌། ། ལྷ་ཆེན་ནག་པོ་གདོང་བཞིའི་མཐུ་རྩལ་དང༌། །
ལས་མགོན་ཕོ་ཉ་རྣམས་ཀྱི་ཕྲིན་ལས་ཀྱིས། ། གནས་མཆོག་འདིར་ཡང་བཀྲ་ཤིས་དེང་འདིར་སྩོལ།། །། རང་ཧེ་རུ་ཀ་ཞལ་གཅིག་ཕྱག་གཉིས་པའི་སྐུར་གྱུར་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ།
ཐུགས་ཀར་ཐུགས་རྡོ་རྗེ་མ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དགེ་བ་འདི་ཡིས་མྱུར་དུ་བདག ། དགེས་པ་རྡོ་རྗེ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་ཀྱཻ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེར་ལྡན། ། སྐྱེ་ཞིང་སྐྱེ་བར་འགྱུར་བར་ཤོག །
ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང༌། ། བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་འགྱུར་བ། ། དེ་ཡིས་སངས་རྒྱས་མྱུར་ཐོབ་ཤོག ། ཅེས་བསྔོ་སྨོན་གྱིས་མཚམས་སྦྱར་ཏེ་སྤྱོད་ལམ་ལ་འཇུག་པའི་རང་དང་སྣང་བ་ཐམས་ཅད་ལྷའི་འཁོར་ལོར་ཞེས་པས། ཟས་ཡེ་ཤེས་ཀྱི་བདུད་རྩི།
སྙིང་གའི་ཧཱུྃ་ལྷ་ཐམས་ཅད་ཀྱི་ངོ་བོར་མཆོད་པར་བསམ་པས་ལོངས་སྤྱད། ནུབ་མོར་ལྷར་སྣང་འོད་གསལ་གྱི་དབྱིངས་སུ་སྦྱངས་ཏེ་ཉལ། ཐོ་རངས་ལྷའི་རྣལ་འབྱོར་གྱིས་ལངས་ཏེ་ལམ་ཟབ་མོའི་རྣལ་འབྱོར་ལ་འཇུག་པར་བྱའོ། ། འདི་ནི་ཀྱཻ་རྡོར་གཙོ་རྐྱང་གི་མངོན་རྟོགས་ལ་ལུས་དཀྱིལ་སྦྱར། དབང་ནི་གཞུང་བཤད་སྲས་དོན་མ་ལས་ལམ་དུས་ཀྱི་དབང་བླང་ཚུལ་རྒྱས་འབྲིང་བསྡུས་གསུམ་གསུང་བ་ལས། འདིར་རྒྱས་པ་དེ་བླང༌། དེ་ལ་དབང་ཚིག་རྒྱུད་ནས་བསྟན་པ་རྣམས་ལ་འགྱུར་འདྲ་མིན་ཅུང་ཟད་འདུག་པ་རྣམས་ནི་འདོན་བརྗོད་བདེ་བའི་ཕྱིར་ལུས་དཀྱིལ་མཛེས་རྒྱན་ལྟར་བྲིས། དབང་བཞི་སོ་སོའི་སྔོན་གྱི་མཆོད་པ་སོགས་ལ་འདྲ་མིན་ཅུང་ཟད་འདུག་པ་རྣམས་ནི། དམ་པ་གཞན་གྱི་གསུང་རབ་དང་ཡང་ཅུང་ཟད་བསྟུན་ནས་བརྗོད་བདེ་དོན་འདུས་གཙོ་བོར་བྱས་མདོར་ན་ཁོ་བོས་རང་བཟོར་བྱས་ནས་བྲིས་པ་ཅུང་ཟད་ཀྱང་མེད་པས་དཔྱོད་ལྡན་རྣམས་ཀྱིས་དེ་བཞིན་དགོངས་པར་མཛོད་ཅིག ཅེས་པ་འདི་ནི་མཁས་བཙུན་བཟང་པོའི་ཡོན་ཏན་གྱིས་མངོན་པར་མཐོ་བ་སྤྲུལ་སྐུ་རིན་པོ་ཆེ་ཀུན་དགའ་རྒྱལ་མཚན་གྱིས་ཚུལ་འདི་ལྟ་བུ་ཞིག་དགོས་ཞེས་ཡང་ཡང་བསྐུལ་བའི་ངོར་ཤཱཀྱའི་དགེ་སློང་ངག་དབང་ལེགས་པས་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །།
༄༅། །མཚན་ཉིད་དང་ལྡན་པའི་ཕྲེང་བ་མདུན་དུ་འདུས་བྱས་ལ། རང་གི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་པ། ལག་པའི་མཐིལ་དུ་ཟླ་བའི་དཀྱིལ་འཁོར་གྱི་སྟེང་དུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཿ བར་ཚར་གཅིག་བརྗོད། གཡོན་སྐོར་དུ་གནས་པའི་ལྟེ་བར་ཨ། ལག་པ་གཡས་པའི་སོར་མོ་རྣམས་རྡོ་རྗེ་རྩེ་ལྔ་པ། ལག་པའི་མཐིལ་དུ་ཉི་མའི་དཀྱིལ་འཁོར་གྱི་སྟེང་དུ། ཀ་ཁ་ག་གྷ་ང༌། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས། ཧ་ཀྵཿའི་བར་ཚར་གཅིག གཡས་སྐོར་དུ་གནས་པའི་ལྟེ་བར་ཧཱུྃ་བསམ། དེ་ནས་པད་སྐོར་སྔོན་དུ་འགྲོ་བས་ཕྲེང་བ་བླང་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་བདུད་རྩིའི་ཡི་གེ་སུྃ་དཀར་པོ་དེ་ལས་འོད་ཟེར་འཕྲོས་པར་བསམ། ལག་པ་གཉིས་ཐལ་མོ་སྦྱར་བའི་བར་དུ་ཕྲེང་བ་བཟུང་ལ། ཐལ་མོ་ཕན་ཚུན་བསྲུབ་པའི་ཚུལ་བྱ་ཞིང༌།
རྡོ་རྗེ་དང་པདྨ་སྙོམས་པར་ཞུགས་བྱང་ཆུབ་ཀྱི་སེམས་སུྃ་ལ་ཁྱབ། དེ་ཨཱ་ལི་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར། ཞེས་བརྗོད་ལ། ཨོཾ་པ་དེ་པ་དེ་མཧཱ་ཛྙཱ་ན། སརྦ་བུདྡྷ་མ་ཡཾ་བྷ་ཝི་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཞེས་ཕྲེང་བ་གསར་པ་ལ་བརྒྱ་རྩ་བརྒྱད་བཟླས། དེ་ཕྱིན་སྔགས་འདི་ཉེར་གཅིག་གམ་བདུན་ནམ་གསུམ་བཟླ་བར་བྱའོ། ། ཞེས་རྒྱུད་དངོས་ལས་བྱུང་བའི་ཕྲེང་བ་བྱིན་རླབས་ཀྱི་ལེའུ་ཚན་ནོ།། །། ༄༅། །དཔལ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྒྲུབ་ཐབས་རྒྱུན་ཁྱེར་ཉུང་ངུ་རྣམ་གསལ་ཞེས་བྱ་བ་བཞུགས་སོ།།
སྐྱབས་མཆོག་འཁོར་ལོའི་མགོན་པོ་དང༌། ། གཉིས་མེད་ནག་པོ་ཆེར་བཏུད་ནས། ། མགོན་པོ་ཁྲོ་བོ་བཅུར་བཅས་པའི། ། སྒྲུབ་ཐབས་རྒྱུན་དུ་ཁྱེར་བདེ་འབྲི། ། དེ་ལ་སྐྱབས་འགྲོ་སེམས་བསྐྱེད་སྤྱི་ལྟར་རོ། ། མི་ནུས་ན། བདག་དང་འགྲོ་དྲུག་སེམས་ཅན་རྣམས། ། དཔལ་ལྡན་བླ་མ་རྫོགས་སངས་རྒྱས། ། ཆོས་དང་དགེ་འདུན་ཐམས་ཅད་ལ། ། བྱང་ཆུབ་བར་དུ་སྐྱབས་སུ་མཆི། །
ཅི་ནུས་དང༌། གཞན་དོན་སངས་རྒྱས་ཐོབ་བྱའི་ཕྱིར། ། ནག་པོ་ཆེན་པོ་བསྒོམ་པར་བགྱི། ། ལན་གསུམ། བླ་མའི་རྣལ་འབྱོར་དང་ཚོགས་ཞིང་ལྷན་གཅིག་པ་ནི། གནས་ཁང་དུར་ཁྲོད་རོལ་པའི་ནང༌། ། མདུན་མཁར་སེང་གེས་བཏེགས་པའི་ཁྲི། ། པདྨ་ཉི་མ་མི་རོའི་སྟེང༌། ། བརྒྱུད་པ་ཀུན་འདུས་དྲིན་ཆེན་རྗེ། ། བླ་མ་རྡོ་རྗེ་ནག་པོ་ཆེ། །
རྒྱན་དང་ཆ་ལུགས་ཡོངས་རྫོགས་སྐུ། ། བདག་ལ་མཁྱེན་བརྩེ་ནུས་པ་ཡིས། ། རྗེས་སུ་སྐྱོང་བཞིན་བཞུགས་པར་གྱུར། ། ཕྱོགས་བཅུའི་བླ་མ་རྒྱལ་བ་སྲས། ། བསྟན་སྲུང་ནོར་ལྷ་སྤྱན་དྲངས་བསྟིམ། ། སྐྱབས་གནས་ཀུན་འདུས་བདག་ཉིད་ལ། ། སྒོ་གསུམ་གུས་པས་སྐྱབས་སུ་མཆི། ། སྡིག་ལྟུང་མཐོལ་བཤགས་དགེ་ལ་དགའ། ། དོན་དམ་བྱང་ཆུབ་སེམས་མཆོག་གཟུང༌། ། སངས་རྒྱས་ཐོབ་ཕྱིར་ལམ་ལ་འཇུག །
དགེ་བ་གཞན་དོན་བྱང་ཆུབ་བསྔོ། ། ལྷན་སྐྱེས་ཡེ་ཤེས་སྐྱེ་བ་དང༌། ། བསྟན་སྲུང་འཁོར་བཅས་རང་དབང་འདུས། ། ལས་བཞིའི་ཕྲིན་ལས་ལྷུན་འགྲུབ་པར། ། གསོལ་བ་འདེབས་སོ་བྱིན་གྱིས་རློབས། ། སྐྱབས་གནས་ཐམས་ཅད་འདུས་པའི་ངོ་བོ་དྲིན་ཅན་རྩ་བའི་བླ་མ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་མཆིའོ། ། གདུང་བའི་དབྱངས་ཀྱིས་གསོལ་བ་འདེབས་སོ། ། དུས་སྐད་ཅིག་ད་ལྟ་ཉིད་དུ་བདག་གི་ལུས་ངག་ཡིད་གསུམ་བྱིན་གྱིས་བརླབ་ཏུ་གསོལ། གསོལ་བཏབ་ལ་དགོངས་དགྱེས་བཞིན་ཞུ། ། རང་གི་སྒོ་གསུམ་དབྱེར་མེད་འདྲེས། །
དེའི་ངང་ལ་ཅི་གནས་སུ་མཉམ་པར་འཇོག འགྲོ་ཀུན་བདེ་ལྡན་སྡུག་བསྔལ་བྲལ། ། བདེར་གནས་བཏང་སྙོམས་ལ་གནས་གྱུར། ། ཨོཾ་ཤུ་ནྱ་ཏ་སོགས། ཆོས་རྣམས་རང་བཞིན་དག་པའི་དབྱིངས། ། སུམ་སྐྱེས་རྡོ་རྗེ་བྲག་རྫོང་སྟེང༌། ། ཨེ་ལས་ཆོས་འབྱུང་ཁྲག་མཚོའི་ཀློང༌། ། ཧཱུྃ་བྱུང་རྡོ་རྗེའི་ས་གཞི་དང༌། ། རྭ་གུར་སྲུང་འཁོར་ཡངས་པ་འབར། ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
དེ་ནང་ཧཱུྃ་ལས་གནམ་ལྕགས་ཀྱི། ། འཁོར་ལོ་རྩིབས་བཅུ་སྦུབས་སྟོང་བརྟན། ། ཨོཾ་བཛྲ་ཙཀྲ་རཀྵ་ཧཱུྃ་བྷཱུྃ་ཧཱུྃ། དབུས་དང་ཕྱོགས་བཅུར་པད་ཉི་རོར། ། ཧཱུྃ་རེས་མཚན་པའི་འཕྲོ་འདུ་ལས། ། བདག་ཉིད་གུར་མགོན་ལྷ་བཅུ་གཅིག ། སྒྱུ་མ་ལྟར་སྣང་གཙོ་བོའི་ཕྱག ། གྲི་གུག་ཐོད་པ་གཎྜི་བསྣམས། ། ཡེ་ཤེས་མེ་ཀློང་ཟླུམ་སྟབས་བཞུགས། ། སྤྲུལ་པའི་ཕོ་ཉ་ལྔ་སྡེར་འཕྲོ། །
གཞན་རྣམས་བརྐྱང་བསྐུམ་གྲི་གུག་འཕྱར། ། ཀུན་ཀྱང་མཐིང་ནག་ཁྲོས་འཁྲུགས་རྔམ། ། སྤྱན་གསུམ་མཆེ་གཙིགས་མགོ་ཕྲེང་དང༌། ། རུས་རྒྱན་སྦྲུལ་སྟག་དར་གྱིས་བཀླུབས། ། མེ་དཔུང་ཀློང་བཞུགས་ཕྱི་རོལ་དུ། ། ཕྱོགས་སྐྱོང་ཞིང་སྐྱོང་ཀླུ་སྤྲིན་སོགས། ། དུར་ཁྲོད་བརྒྱད་ཀྱིས་ཡོངས་བསྐོར་བའི། ། གནས་གསུམ་འབྲུ་གསུམ་ཧཱུྃ་འོད་ཀྱིས། ། རང་བཞིན་གནས་ནས་རང་འདྲ་བྱོན། ། ཛཿཧཱུྃ་བྃ་ཧོཿ
རིག་ལྔ་ཡང༌། ཚུར་བྱོན་བདག་ལ་དབང་བསྐུར་གསོལ། ། དེས་ཀྱང་ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ་ཞེས་དབང་བསྐུར། དབང་ཐོབ་མི་བསྐྱོད་སྤྱི་བོར་བརྒྱན། ། བསྐྱེད་རིམ་མོ། ༈ །ཞར་བྱུང་ལྕེ་བྱིན་རླབས་ནི། རང་གི་གྲེ་ཕུག་རྃ་ཡིག་དམར་ནག་ལས། ། མེ་འབར་ཐ་མལ་རོ་འཛིན་གཞོབ་ཐུལ་བསྲེགས། ། ཧཱུྃ་ཡིག་ལས་བྱུང་རྡོ་རྗེ་དཀར་པོའི་ལྗགས། ། རྩེ་ལྔའི་ལྟེ་བར་ཧཱུྃ་དཀར་ཉལ་ཐབས་སུ། །
གནས་པའི་མགོ་བོ་གྲེ་ཕུག་ཕྱོགས་སུ་བསྟན། ། དེ་མཐར་དབྱངས་གསལ་དཀར་པོ་གཡས་སུ་བསྐོར། ། རྭ་རྣམས་ནང་དུ་སྔགས་མགོ་གྱེན་བསྟེན་པའི། ། ཨོཾ་ཤྲཱི་མ་ཧཱ་ཀ་ལ་ཡ་མ་མ་བཛྲ་ཛི་ཧྭ་རཀྵ་རཀྵ་ཀུ་རུ་ཀུ་རུ་སྭཱ་ཧཱ། སྔགས་ལས་མེ་འབར་མེ་སྟག་ཕྲམ་ཕྲམ་འཕྲོས། ། ངག་གི་ཉེས་སྐྱོན་ཐམས་ཅད་བསྲེགས་པར་གྱུར། ། གོང་གི་སྔགས་དེ་ཉེར་གཅིག་སོགས་བཟླ། རྡོ་རྗེ་རྩེ་ལྔ་འོད་དུ་ཞུ་བ་ལས། ། མ་ཧཱ་ཀ་ལའི་ལྗགས་ཀྱི་རྣམ་པར་གྱུར།། བྲག་རྫོང་རྒྱས་པ་ལས་བླང་བའོ།། །།
རང་གི་སྙིང་གར་རྡོ་རྗེའི་ལྟེར། ། ཧཱུྃ་ཡིག་བསྲུང་བྱ་སྔགས་ཀྱིས་བསྐོར། ། ལྷ་རྣམས་སྔགས་ཀྱི་འབྲུག་སྟོང་ལྡིར། ། འཁོར་ལོ་འབར་བས་གདོན་བགེགས་བསྲེགས། ། ཨོཾ་མ་ཧཱ་ཀ་ལ་ཧཱུྃ་ཕཊ། ཅེས་པ་ཅི་ནུས་དང༌། ཨོཾ་ཤྲཱི་མ་ཧཱ་ཀ་ལཱ་ཡ་ཧཱུྃ་ཧཱུྃ་ཕཊ་སྭཱ་ཧཱ། ཞེས་དང༌། ཤཱ་ས་ན་ཅི་ནུས་བཟླས་མཐར། ནག་པོ་ཆེན་པོའི་གསང་གསུམ་གྱིས། །
བདག་དང་སེམས་ཅན་བྱིན་གྱིས་རློབས། ། འཁོར་འདས་དྲེགས་པ་དབང་འདུས་ནས། ། བསྟན་འགྲོར་ཕན་པ་བསྒྲུབ་པར་ཤོག ། གཉིས་པ་བཟློག་པ་ནི། རྩིབས་བར་ནྲི་ཏྲི་སྲི་རྣམས་ལས། ། དགྲ་བོ་གནོད་བྱེད་དམིགས་ནས་བཀུག ། ཛཿཧཱུྃ་བྃ་ཧོཿཧཱུྃ་དྲག་པོས། ། ཁྲོ་བོ་ཕྱིར་གཟིགས་འཁོར་ལོ་ཡང༌། ། གཡོན་འཁོར་དགྲ་བགེགས་དུམ་བུར་གཏུབས། ། ཤཱ་ས་ན་སྤེལ་ཚིག་བཏགས་པ་མང་དུ་བཟླའོ། །
སྤེལ་ཚིག་ནི། ཨི་དཾ་དུཥྚན་གནོད་བྱེད་དགྲ་བགེགས་བྱད་མ་ཐམས་ཅད་ཁ་ཁ་ཁཱ་ཧི་ཁཱ་ཧི་མཱ་ར་མཱ་ར་སོགས་མན་ཆད་དཀྱུས་ལྟར་བརྗོད་པས་ཆོག་གོ ། ཨོཾ་བྷ་ཡ་ནཱ་སོགས་ཚར་གསུམ་མཐར། བླ་མའི་སྐུ་དགྲ་བསྟན་པའི་དགྲ། ། རྣལ་འབྱོར་བདག་ལ་སྡང་སེམས་དགྲ། ། ཀུན་གྱི་བསམ་སྦྱོར་ངན་པ་རྣམས། ། བྱད་མ་རང་གཤེད་བཟློག་ཅིང་བསྒྱུར། ། བསད་བསྒྲལ་རྣམ་ཤེས་ཆོས་དབྱིངས་སྦྱོར། ། འཁོར་གསུམ་དམིགས་མེད་ངང་དུ་མཉམ་པར་འཇོག་གོ ཧཱུྃ་ཧཱུྃ།
ལྷ་རྣམས་ནང་གཟིགས་འཁོར་གཡས་འཁོར། ། ཨོཾ་བཛྲ་ཙཀྲ་རཀྵ་ཧཱུྃ་བྷྲཱུྃ་ཧཱུྃ། ། སྙིང་གའི་ཧཱུྃ་གི་འོད་ཟེར་གྱིས། ། སྣོད་བཅུད་འོད་ཞུ་སྲུང་འཁོར་ཐིམ། ། སྲུང་འཁོར་དུར་ཁྲོད་གདན་བཅས་ཀྱང༌། ། འོད་དུ་ཞུ་ནས་རང་ལ་ཐིམ། ། རང་ཉིད་རྡོ་རྗེ་གུར་མགོན་གསལ། ། རང་གི་དཔྲལ་བར་སོགས། དགེ་བ་འདི་ཡིས་སོགས། བགེགས་དང་ལོག་པར་སོགས།
དེ་ལས་བྱུང་བའི་ ཞེས་སོགས་བརྗོད་དོ། ། སྨྲས་པ། ཀུན་མཐོང་ཆུང་ངུའི་སྣང་སྲིད་དངོས། ། མ་འགགས་འཆར་བའི་རྟེན་འབྲེལ་འདིས། ། བརྗོད་བྱེད་ཉུང་ངུས་བརྗོད་བྱའི་ལམ། ། ཀུན་ནས་རྫོགས་པའི་ངོ་མཚར་མཚོན། ། འདིར་འབད་བསོད་ནམས་མིག་གསུམ་མེས། ། བགེགས་དགྲའི་ཡིད་སྲུབས་ལུས་བཅོམ་ནས། ། མི་མཐུན་ལས་རྒྱལ་རྒྱལ་མཚན་ཆེ། ། བསྟན་པའི་མཐའ་དཀྱིལ་བསྒྲེང་ཕྱིར་བསྔོ། །
ཞེས་རྡོ་རྗེ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྒྲུབ་ཐབས་རྒྱུན་ཁྱེར་ཉུང་ངུ་རྣམ་གསལ་ཞེས་བྱ་བ་འདི་ནི་སྡེ་དགེ་བན་ཚངས་པ་མཁས་བཙུན་དཀོན་མཆོག་བཟང་པོས་བསྐུར་ངོར། བན་དེ་ཚུལ་ཁྲིམས་རིན་ཆེན་གྱིས་ཚིགས་སུ་བཅད་པར་བསྡེབས་པ་བི་ཛ་ཡནྟུ། དགེའོ།། །། ༄༅། །གསུང་ངག་ལམ་གྱི་རིམ་པའི་སྨོན་ལམ་དངོས་གྲུབ་ཉིན་བྱེད་འདྲེན་པའི་ཤིང་རྟ་ཞེས་བྱ་བ་བཞུགས་སོ།། ན་མོ་གུ་རུ་བྷྱཿ འགྲོ་བ་ཀུན་གྱི་འདྲེན་མཆོག་བླ་ན་མེད། ། སངས་རྒྱས་ཀུན་གྱི་ཐུགས་རྗེ་གཅིག་འདུས་པ། ། རྒྱལ་བ་ཀུན་ལས་ལྷག་པའི་བཀའ་དྲིན་ཅན། ། སྐྱབས་གནས་ཀུན་འདུས་བླ་མའི་ཞབས་ལ་འདུད། ། མཚུངས་མེད་བརྒྱུད་པའི་བཀའ་སྲོལ་ལས་འོངས་པའི། །
སྨིན་གྲོལ་གདམས་པའི་བདུད་རྩིའི་རྒྱུན་བཟང་གིས། ། སྐལ་ལྡན་གདུལ་བྱའི་རེ་བ་སྐོང་མཛད་པ། ། བློ་གྲོས་རྒྱལ་མཚན་ཞབས་ལ་གསོལ་བ་འདེབས། ། གསང་བདག་རྡོ་རྗེ་སྙིང་པོའི་སྤྲུལ་པའི་གར། ། ངུར་སྨྲིག་བླ་གོས་འཆང་བའི་བརྟུལ་ཞུགས་ཅན། ། རྒྱུད་སྡེ་རྒྱ་མཚོའི་མངའ་བདག་འཇམ་པའི་དབྱངས། ། བློ་གཏེར་དབང་པོའི་ཞབས་ལ་གསོལ་བ་འདེབས། ། གདོད་ནས་རྫོགས་པའི་སངས་རྒྱས་བརྙེས་ན་ཡང༌། ། བདག་སོགས་དུས་མཐའི་གདུལ་བྱའི་དོན་སླད་དུ། ། སུམ་ལྡན་རྡོ་རྗེ་འཛིན་པའི་སྐུར་བཞེངས་པ། །
ངག་དབང་ལེགས་པའི་ཞབས་ལ་གསོལ་བ་འདེབས། ། འཇམ་དབྱངས་བླ་མའི་རྣམ་འཕྲུལ་ཆོས་ཀྱི་རྗེ། ། མ་ལུས་ཤེས་བྱ་ཀུན་མཁྱེན་པཎྜི་ཏ། ། ཡོངས་རྫོགས་བསྟན་པའི་བདག་པོ་རྒྱལ་བའི་སྲས། ། གཞན་ཕན་སྣང་བའི་ཞབས་ལ་གསོལ་བ་འདེབས། ། རིག་འཛིན་ཆེན་པོ་པདྨའི་རྒྱལ་ཚབ་མཆོག ། སྣང་བཞིའི་ཡེ་ཤེས་མཐར་སོན་གྲུབ་པའི་རྗེ། ། སྣ་ཚོགས་རང་སར་གྲོལ་བའི་རྣལ་འབྱོར་པ། ། དཔའ་བོ་རྡོ་རྗེའི་ཞབས་ལ་གསོལ་བ་འདེབས། ། མ་ཉམས་ཚུལ་ཁྲིམས་མིག་འབྲས་བཞིན་དུ་བསྲུངས། །
གཞན་ཕན་བྱང་ཆུབ་སེམས་ཀྱི་ནོར་གྱིས་ཕྱུག ། ཡུན་རིང་དྲིན་གྱིས་སྐྱོང་མཛད་དགེ་བའི་བཤེས། ། བསྟན་འཛིན་དབང་གྲུབ་ཞབས་ལ་གསོལ་བ་འདེབས། ། ཆོས་བརྒྱད་ཚེ་འདིའི་ཞེན་པ་རིང་དུ་སྤངས། ། ཟབ་མོ་དབུ་མའི་དེ་ཉིད་ཐུགས་སུ་ཆུད། ། རླབས་ཆེན་གཞན་ཕན་སྤྱོད་པས་དུས་འདའ་བ། ། འཇམ་དབྱངས་སྙན་གྲགས་ཞབས་ལ་གསོལ་བ་འདེབས། ། འཇམ་དཔལ་དཔའ་བོའི་བྱིན་རླབས་སྙིང་ལ་ཞུགས། ། རྣམ་མང་རྒྱུད་སྡེའི་བསྙེན་སྒྲུབ་མཐའ་རུ་ཕྱིན། ། སྨིན་གྲོལ་གདམས་པའི་གཏེར་མཛོད་ཆོས་ཀྱི་རྗེ། །
མཁས་གྲུབ་རྒྱ་མཚོའི་ཞབས་ལ་གསོལ་བ་འདེབས། ། རབ་འབྱམས་རྒྱལ་བའི་ཡེ་ཤེས་འཇམ་པའི་དབྱངས། ། ངུར་སྨྲིག་གར་གྱིས་རོལ་པ་མཁྱེན་བརྩེའི་རྗེའི། ། གསང་གསུམ་ཡེ་ཤེས་སྒྱུ་མའི་རྣམ་འཕྲུལ་བ། ། ཆོས་ཀྱི་བློ་གྲོས་ཞབས་ལ་གསོལ་བ་འདེབས། ། མདོར་ན་འདྲེན་མཆོག་མ་ཏིའི་མཚན་ཅན་སོགས། ། ཟབ་མོའི་ཆོས་ཀྱི་བཀའ་དྲིན་ཐོབ་པ་ཡི། ། བཅུ་ཕྲག་གཉིས་ཀྱི་ཡོངས་འཛིན་དམ་པ་ལ། ། སྙིང་ནས་དད་པའི་ཡིད་ཀྱིས་གསོལ་བ་འདེབས། ། སྣ་ཚོགས་ཆབ་ཀྱི་རྐྱེན་ལས་ཟླ་གཟུགས་བཞིན། །
གདུལ་བྱའི་དབང་གིས་རྣམ་འགྱུར་ཐ་དད་ཀྱང༌། ། ངོ་བོ་སངས་རྒྱས་ཉིད་དུ་གཅིག་པ་ཡི། ། རྗེ་བཙུན་བླ་མ་རྣམས་ལ་གསོལ་བ་འདེབས། ། མཁས་གྲུབ་བརྒྱུད་པའི་བྱིན་རླབས་བདུད་རྩིའི་རྒྱུན། ། མ་ཉམས་གང་ཐུགས་རྒྱ་མཚོར་གནས་བཅས་པའི། ། འདྲེན་པ་ཀུན་འདུས་དཔལ་མགོན་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། མ་ལུས་རིགས་རྣམས་ཀུན་གྱི་ཁྱབ་བདག་ཆེ། ། རབ་འབྱམས་ཡི་དམ་དཀྱིལ་འཁོར་ཀུན་གྱི་གཙོ། ། དངོས་གྲུབ་འབྱུང་གནས་དཔལ་མགོན་བླ་མ་ལ། །
སྙིང་ནས་གསོལ་བ་འདེབས་སོ་བྱིན་གྱིས་རློབས། ། རང་དོན་ཆོས་སྐུའི་དགོངས་པ་མངོན་དུ་གྱུར། ། གཞན་དོན་གཟུགས་སྐུའི་སྣང་བ་འགྲོ་ལ་སྟོན། ། སངས་རྒྱས་ཀུན་དངོས་དཔལ་མགོན་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། མཐའ་ཡས་ཤེས་བྱའི་དེ་ཉིད་ཐུགས་སུ་ཆུད། ། ཟབ་རྒྱས་ཆོས་ཕུང་རྒྱ་མཚོ་འབྱུང་བའི་གནས། ། ལུང་རྟོགས་ཡོན་ཏན་དབང་ཕྱུག་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཉོན་མོངས་དགྲ་བཏུལ་སྲིད་ལ་རྒྱབ་ཀྱིས་ཕྱོགས། །
གཞན་ཕན་སེམས་འབྱོངས་འགྲོ་ལ་བུ་ལྟར་བརྩེ། ། གདན་གསུམ་ཚང་བའི་དཀྱིལ་འཁོར་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། བདུད་སྡེའི་མུན་འཇོམས་ཐུབ་བསྟན་པདྨོའི་ཚལ། ། སྐྱོང་མཁས་ཕྲིན་ལས་རྣམ་བཞིའི་ཚ་ཟེར་ཅན། ། དམ་ཅན་རྒྱ་མཚོའི་ངོ་བོ་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། གཡོ་མེད་དད་པའི་རྒྱལ་མཚན་རྩེར་མཆོད་ན། ། ཕུན་ཚོགས་འདོད་རྒུའི་ནོར་བུའི་གྲུ་ཆར་གྱིས། ། སྲིད་ཞིའི་ཕོངས་པ་སེལ་མཛད་བླ་མ་ལ། །
སྙིང་ནས་གསོལ་བ་འདེབས་སོ་བྱིན་གྱིས་རློབས། ། མཁའ་ཁྱབ་སྐྱབས་གནས་རྒྱ་མཚོ་སྤྲོ་བའི་བདག ། སངས་རྒྱས་ཀུན་གྱི་ངོ་བོ་རྡོ་རྗེ་འཆང༌། ། བརྟན་གཡོ་ཀུན་ཁྱབ་འཁོར་ལོའི་མགོན་པོ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། བདུད་དང་ཉོན་མོངས་སྡུག་བསྔལ་ལ་སོགས་པ། ། བཙལ་ན་རང་ལས་གཞན་དུ་མི་རྙེད་པས། ། སེམས་སྣང་འཁྲུལ་པའི་འཇིགས་པ་འདི་མཐོང་ནས། ། རྗེ་བཙུན་བླ་མ་འབོད་དོ་ཐུགས་རྗེས་གཟིགས། ། ཀུན་རྟོག་ཉོན་མོངས་རགས་ཤིང་དྲན་ཤེས་མེད། །
རང་སྐྱོན་སྤོང་བར་འདོད་ཀྱང་གཉེན་པོ་ཆུང༌། ། ལས་ངན་རང་གི་སྡུག་བསྔལ་མ་བཟོད་ནས། ། རྗེ་བཙུན་བླ་མར་སྙིང་ནས་གསོལ་བ་འདེབས། ། འདི་ཕྱི་བར་དོའི་གནས་སྐབས་ཐམས་ཅད་དུ། ། བླ་མ་མཆོག་ལས་སྐྱབས་གཞན་མ་མཆིས་པས། ། རྟག་ཏུ་མི་བརྗེད་དྲན་པའི་གདུང་ཤུགས་ཀྱིས། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། སྔོན་ཆད་རང་གིས་ཉེས་པ་སྤྱད་པ་ཡིས། ། རྒྱལ་བའི་ཕྲིན་ལས་སྣོད་དུ་མ་གྱུར་པའི། ། ལས་ངན་བདག་གི་བློ་སྣ་བསྟུང་ནས་ནི། །
སྒོ་གསུམ་ཆོས་ལ་འཇུག་པར་བྱིན་གྱིས་རློབས། ། སྔོན་གྱི་ལས་དང་རྐྱེན་ལས་བྱུང་བ་ཡི། ། མི་དང་མི་མིན་འབྱུང་པོའི་གནོད་པ་སོགས། ། ལུས་སྲོག་དགེ་ལ་བར་དུ་གཅོད་པ་ཡི། ། ཉེར་འཚེ་ཐམས་ཅད་ཞི་བར་བྱིན་གྱིས་རློབས། ། ལུང་རྟོགས་ཡོན་ཏན་རྒྱུད་ལ་སྐྱེ་བའི་གེགས། ། གནས་གྲོགས་ལོངས་སྤྱོད་ངན་པའི་རྐྱེན་དབང་སོགས། ། ཕྱི་ནང་གསང་བའི་བདུད་ལས་མ་ལུས་པ། ། ད་ལྟ་ཉིད་དུ་ཞི་བར་བྱིན་གྱིས་རློབས། ། ལུས་སེམས་ཟུག་རྔུའི་རྒྱུ་རུ་གྱུར་པ་ཡི། །
གནས་གོས་ཟས་དང་གནོད་བྱེད་གདོན་བགེགས་དང༌། ། དམ་ཚིག་ཉམས་པའི་གྲིབ་མ་ལ་སོགས་པས། ། ནམ་ཡང་གོས་པ་མེད་པར་བྱིན་གྱིས་རློབས། ། འཁྲུལ་སྣང་སྡུག་བསྔལ་ཀུན་གྱིས་མི་བརྫི་བའི། ། འཇིགས་མེད་དགོངས་པའི་བཙན་ས་མ་ཟིན་བར། ། དུས་མིན་འཆི་བའི་འཇིགས་པ་ཀུན་བསལ་ནས། ། ཚེ་སྲོག་རིང་དུ་འཚོ་བར་བྱིན་གྱིས་རློབས། ། རྨོངས་པས་བསླུས་པས་ཉོན་མོངས་ཡན་པར་ཤོར། ། བག་མེད་དབང་གིས་སྒོ་གསུམ་མ་བསྡམས་པས། ། ཐོག་མེད་དུས་ནས་བདག་གིས་བསགས་པ་ཡི། །
ལས་ངན་སྡིག་སྒྲིབ་དག་པར་བྱིན་གྱིས་རློབས། ། གཞི་མེད་བདག་ཏུ་བཟུང་བའི་མ་རིག་ལས། ། གཉིས་འཛིན་ཆགས་སྡང་འཁྲུལ་པའི་བློ་བྱུང་བ། ། མི་ཟད་སྲིད་པའི་ཕུང་ཁྲོལ་ཀུན་གྱི་རྒྱུ། ། ཉོན་མོངས་རང་མཚང་རིག་པར་བྱིན་གྱིས་རློབས། ། མེད་སྣང་སྨིག་རྒྱུའི་ཆུ་བོའི་རྗེས་བསྙེགས་པའི། ། ཀུན་རྟོག་འཁྲུལ་པའི་ངལ་ཁུར་མི་ལེན་པར། ། འགྲུབ་མེད་བསམ་པའི་མཐའ་རྒྱ་བསྐྱུངས་ནས་ནི། ། སེམས་ཉིད་ལས་སུ་རུང་བར་བྱིན་གྱིས་རློབས། ། འཛེམ་མེད་མུ་ཅོར་སྨྲ་བའི་ངང་ཚུལ་འདི། །
རྣམ་གཡེངས་ཉོན་མོངས་བསྐྱེད་པའི་རྒྱུར་ཤེས་ནས། ། རང་དང་གཞན་ལ་ཕན་ངེས་མ་གཏོགས་པའི། ། འབྲས་མེད་སྨྲ་བརྗོད་ཉུང་བར་བྱིན་གྱིས་རློབས། ། བག་མེད་ལང་ལ་ཤོར་བའི་སྒོ་གསུམ་པོ། ། རྒྱུན་དུ་ཡང་དག་ལམ་ལ་བསྐུལ་བྱེད་པའི། ། དྲན་ཤེས་བཟང་པོའི་སེམས་ཀྱི་སྲུང་མ་དང༌། ། ནམ་ཡང་འབྲལ་བ་མེད་པར་བྱིན་གྱིས་རློབས། ། རྐྱེན་ངན་བདུད་ཀྱིས་ཁྱེར་རམ་གཡེང་བས་བསླུས། ། ཆོས་མིན་རྟོག་པ་སྐྱེས་ཚེ་དེ་མ་ཐག ། བླ་མའི་སྣང་བ་ཤར་ནས་བདག་གི་བློ། །
ཡང་དག་ལམ་ལ་གནས་པར་བྱིན་གྱིས་རློབས། ། འདོད་ཡོན་སྒྱུ་མའི་ནོར་ལ་མི་ཆགས་ཤིང༌། ། ཆོག་ཤེས་འཕགས་པའི་འབྱོར་བ་དང་ལྡན་པས། ། ཐུབ་པ་དགྱེས་པའི་སྤྱོད་པ་ལ་གནས་ཏེ། ། ཚེ་འདིའི་བྱ་བ་སྤོང་བར་བྱིན་གྱིས་རློབས། ། རང་བཞིན་མགུ་དཀའ་བྱས་ལ་དྲིན་མི་གཟོ། ། བརྟེན་ན་བསླུ་བ་སྲིན་མོའི་ངང་ཚུལ་ཅན། ། བློ་གཏད་མེད་པའི་སྙིགས་མའི་གྲོགས་སྤངས་ནས། ། བསེ་རུའི་རྣམ་ཐར་འཛིན་པར་བྱིན་གྱིས་རློབས། ། གཞན་དབང་འདུ་འཛིའི་འཆིང་བ་ལས་ཐར་ནས། །
ཆགས་དང་སྡང་བའི་གཏམ་ཡང་མི་ཐོས་ཤིང༌། ། རང་བཞིན་ཉམས་དགའ་རྒྱལ་བས་བསྔགས་པ་ཡི། ། དབེན་པའི་རི་ཁྲོད་ཟིན་པར་བྱིན་གྱིས་རློབས། ། ཕྱི་དང་ནང་གི་དགེ་བའི་བཤེས་ཀྱིས་ཟིན། ། མཐའ་གཉིས་སྤངས་པའི་ཟས་གོས་ཡོ་བྱད་དང༌། ། དགེ་ལེགས་ཡོན་ཏན་སྐྱེད་པའི་གནས་གྲོགས་སོགས། ། མཐུན་རྐྱེན་འབད་མེད་རྙེད་པར་བྱིན་གྱིས་རློབས། ། སྐྱིད་འདོད་ཚེ་འདིར་ཞེན་པའི་བློ་ངན་དང༌། ། ལྟར་སྣང་གཞན་དོན་སྒྲུབ་པའི་རྣམ་གཡེངས་སོགས། ། ཆོས་བརྒྱད་ལམ་ཁའི་རོ་བཞིན་སྤངས་ནས་ནི། །
སྒྲུབ་པ་མཐའ་རུ་ཕྱིན་པར་བྱིན་གྱིས་རློབས། ། སྐྱབས་གསུམ་ངོ་བོ་དཔལ་མགོན་བླ་མ་ལ། ། སངས་རྒྱས་དངོས་སུ་མཐོང་བའི་མོས་གུས་ཀྱིས། ། ཁྱེད་ཤེས་བློ་གཏད་ནམ་ཡང་མི་འགྱུར་བས། ། སྙིང་ནས་སྐྱབས་སུ་འགྲོ་བར་བྱིན་གྱིས་རློབས། ། རྨོངས་པའི་བློ་ལ་རབ་དགའ་སྐྱེད་བྱེད་པའི། ། སྲིད་པའི་ཕུན་ཚོགས་གཤེད་མ་ལྟར་མཐོང་ནས། །

སྡུག་བསྔལ་རང་བཞིན་འཁོར་བའི་གྲོང་ཁྱེར་ལ། ། ཞེན་པ་གཏིང་ནས་ལོག་པར་བྱིན་གྱིས་རློབས། ། སྲིད་མཚོ་སྒྲོལ་བྱེད་དལ་འབྱོར་ལུས་ཀྱི་གྲུ། ། མི་རྟག་གཡོ་བའི་རང་བཞིན་དེ་ཤེས་ནས། ། སྐད་ཅིག་ཙམ་ཡང་དལ་བར་མི་སྡོད་པར། ། སྒྲུབ་ལ་སྙིང་རུས་ནུས་པར་བྱིན་གྱིས་རློབས། ། སྟོང་པའི་དབྱིངས་སུ་སྤྲོས་པ་ཀུན་ཞི་ཡང༌། ། སྣང་བ་རྟེན་འབྱུང་བསླུ་བ་མེད་པའི་ཕྱིར། ། ཀུན་རྫོབ་དགེ་སྡིག་རྒྱུ་འབྲས་ཆོས་རྣམས་ལ། ། བླང་དོར་ཚུལ་བཞིན་ནུས་པར་བྱིན་གྱིས་རློབས། ། ཚ་གྲང་བཀྲེས་སྐོམ་སྐྱོ་འཇིགས་ལ་སོགས་པ། །
ལུས་དང་སེམས་ཀྱི་སྡུག་བསྔལ་གང་བྱུང་ཀུན། ། ལས་ངན་སྒྲིབ་སྦྱོང་རྟོགས་པའི་བོགས་འདོན་དུ། ། རྐྱེན་ངན་ལམ་སློང་ནུས་པར་བྱིན་གྱིས་རློབས། ། ཕུལ་བྱུང་སྙིང་སྟོབས་མཆོག་གི་གོ་བགོས་ནས། ། རྒྱལ་སྲས་སྤྱོད་པའི་ཁུར་ཆེན་འཁྱེར་བ་ལ། ། བྱེ་བ་ཕྲག་བརྒྱའི་བདུད་སྡེ་དགྲར་ལངས་ཀྱང༌། ། མི་ལྡོག་བརྩོན་འགྲུས་བརྟན་པར་བྱིན་གྱིས་རློབས། ། འགྲོ་ཀུན་རང་གི་ཕ་མར་མཐོང་ནས་ནི། ། ཚད་མེད་བྱམས་དང་སྙིང་རྗེས་རྒྱུད་བསྐུལ་ཏེ། ། གཞན་གྱི་དོན་དུ་རྫོགས་པའི་བྱང་ཆུབ་མཆོག །
ཐོབ་འདོད་ལྷག་བསམ་སྐྱེ་བར་བྱིན་གྱིས་རློབས། ། ཕྲག་དོག་འགྲན་སེམས་ང་རྒྱལ་ཀུན་གྱི་རྒྱུ། ། རང་ཉིད་གཅེས་འཛིན་འགོང་པོ་བཏུལ་ནས་ནི། ། བདག་གཞན་མཉམ་བརྗེའི་སེམས་མཆོག་ལེགས་གོམས་པས། ། རང་དོན་ཡིད་བྱེད་ཟད་པར་བྱིན་གྱིས་རློབས། ། ལུས་སྲོག་ལོངས་སྤྱོད་གང་ལའང་མི་ཆགས་པར། ། ཐམས་ཅད་སྒྲོལ་དང་བྱམས་པའི་སྟོབས་བཞིན་དུ། ། ཉམས་ཐག་མ་རྒན་འགྲོ་བའི་ཚོགས་རྣམས་ལ། ། རྟག་ཏུ་ཕན་བདེ་སྒྲུབ་པར་བྱིན་གྱིས་རློབས། ། རྙེད་དཀའི་ལུས་རྟེན་སྦྱིན་པའི་ཕ་མ་དང༌། །
བརྩེ་གདུང་བྱམས་པས་སྐྱོང་བའི་གཉེན་བཤེས་སོགས། ། འཇིགས་རུང་སྲིད་པའི་སྡུག་བསྔལ་ཐམས་ཅད་ལས། ། མྱུར་དུ་བདག་གིས་སྐྱོབ་པར་བྱིན་གྱིས་རློབས། ། ཕངས་པའི་སྲོག་ལ་རྒོལ་བའི་དགྲ་བོ་ཡང༌། ། བྱང་ཆུབ་སྒྲུབ་པའི་གྲོགས་སུ་མཐོང་ནས་ནི། ། དེ་ཡི་རྐྱེན་གྱིས་འཁྲུགས་པར་མི་འགྱུར་བར། ། དགེ་ཚོགས་ལྷག་པར་འཕེལ་བར་བྱིན་གྱིས་རློབས། ། རྨོངས་པས་བསླུས་པ་བྱིས་པའི་སྐྱེ་བོ་ཡིས། ། ཉོན་མོངས་དབང་གིས་ལོག་སྒྲུབ་བྱེད་ན་ཡང༌། ། སྨྱོ་བའི་བུ་ལ་བྱམས་པའི་མ་བཞིན་དུ། །
སླར་ཡང་བརྩེ་བས་སྐྱོང་བར་བྱིན་གྱིས་རློབས། ། བདག་ལ་བརྟེན་ནས་གཞན་གྱི་སེམས་རྒྱུད་ལ། ། མི་དགེའི་རྟོག་པ་ནམ་ཡང་མི་སྐྱེ་ཞིང༌། ། མཐོང་ཐོས་ཙམ་གྱིས་འབྲེལ་བ་ཚུན་ཆོད་ཀྱང༌། ། བློ་ཁ་ཆོས་ལ་ཕྱོགས་པར་བྱིན་གྱིས་རློབས། ། གནོད་པའི་བསམ་སྦྱོར་རབ་ཏུ་གོམས་པ་ཡི། ། ཤིན་ཏུ་གདུག་ཅིང་གཏུམ་པའི་འགྲོ་བ་ཡང༌། ། བདག་ཉིད་མཐོང་ཐོས་དྲན་པའི་སྐད་ཅིག་ལ། ། བྱམས་པའི་སེམས་དང་ལྡན་པར་བྱིན་གྱིས་རློབས། ། མདོར་ན་གང་དུ་སུ་དང་འགྲོགས་ཀྱང་རུང༌། །
ཆགས་སྡང་ཉོན་མོངས་ནམ་ཡང་མི་འཕེལ་ཞིང༌། ། འཕྲལ་དང་ཡུན་གྱི་ཕན་བདེའི་རྒྱུར་འགྱུར་བའི། ། རྣམ་དཀར་དགེ་བ་རྒྱས་པར་བྱིན་གྱིས་རློབས། ། དགག་སྒྲུབ་གནང་བའི་བཅས་མཚམས་མ་ནོར་བར། ། འཕགས་པ་དགྱེས་པའི་ཚུལ་ཁྲིམས་ལ་གནས་ཤིང༌། ། རྨི་ལམ་ན་ཡང་ཉམས་པའི་དྲི་མ་ཡིས། ། ནམ་ཡང་གོས་པ་མེད་པར་བྱིན་གྱིས་རློབས། ། ཕྱི་དང་ནང་གི་དབེན་པ་ལ་བརྟེན་ནས། ། གཅིག་ཏུ་ཞི་བའི་ཡིད་ལ་མཉམ་བཞག་པས། ། གཡེང་བའི་རྐྱེན་གྱིས་བརྫི་བར་མི་ནུས་པའི། །
གཡོ་མེད་ཏིང་འཛིན་བརྟན་པར་བྱིན་གྱིས་རློབས། ། ཇི་སྙེད་ཤེས་བྱའི་གནས་ལ་མ་རྨོངས་པའི། ། མཚུངས་པ་མེད་པའི་བློ་གྲོས་ཐོབ་ནས་ནི། ། ཟང་ཟིང་མེད་པའི་ཆོས་ཀྱི་སྦྱིན་པ་ཡིས། ། བསྟན་ལ་བྱ་བ་བྱེད་པར་བྱིན་གྱིས་རློབས། ། མཐའ་བྲལ་ལྟ་བའི་ངང་ལས་མ་གཡོས་བཞིན། ། རིས་མེད་བརྩེ་བའི་གསལ་སྣང་མ་འགགས་པའི། ། ཆོས་ཀྱི་སྙིང་པོ་དོན་དམ་བྱང་ཆུབ་སེམས། ། ཚུལ་བཞིན་རྒྱུད་ལ་འབྱོར་པར་བྱིན་གྱིས་རློབས། ། ཆགས་པ་བདུན་སྤངས་ཁྱད་ཆོས་བཞི་ལྡན་པའི། །
རྒྱ་ཆེན་སྤྱོད་པའི་ཉམས་ལེན་ཕར་ཕྱིན་དྲུག ། ཆོས་སྤྱོད་གཅིག་ལའང་ཚང་བར་སྒྲུབ་ནུས་པའི། ། བློ་ཡི་ནུས་པ་རྙེད་པར་བྱིན་གྱིས་རློབས། ། སྤྱོད་པ་རྨད་བྱུང་བསྡུ་བའི་དངོས་པོ་བཞིས། ། སྔོན་གྱི་རྒྱལ་བ་རྣམས་ཀྱིས་མ་ཐུལ་བའི། ། ཤིན་ཏུ་གདུལ་དཀའ་སྙིགས་མའི་འགྲོ་བ་ལ། ། ཆོས་ཀྱི་སྣང་བ་སྐྱེད་པར་བྱིན་གྱིས་རློབས། ། ཚིག་དོན་མཐའ་དག་མི་བརྗེད་གཟུངས་ཀྱི་སྒོ། ། འཆད་རྩོད་རྩོམ་ལ་ཐོགས་མེད་སྤོབས་པའི་གཏེར། ། ངོ་མཚར་ཡོན་ཏན་འབྱུང་གནས་ཏིང་ངེ་འཛིན། །
མ་ལུས་མངོན་དུ་འགྱུར་བར་བྱིན་གྱིས་རློབས། ། ཐབས་ཤེས་ཟུང་འཇུག་སྨོན་པའི་མཐུ་ཆེན་གྱིས། ། སྐད་ཅིག་རེར་ཡང་བསྐལ་པའི་ཚོགས་འདུམ་ཞིང༌། ། ལྷན་ཅིག་རྫོགས་སྨིན་སྦྱང་བ་མཐར་ཕྱིན་པའི། ། ཀུན་བཟང་རྣམ་ཐར་སྐྱོང་བར་བྱིན་གྱིས་རློབས། ། སྣ་ཚོགས་རྒྱུ་ཡི་རྟེན་འབྲེལ་ལས་བྱུང་བའི། ། བཟང་ངན་ཉམས་ཀྱི་སྣང་བ་མ་ལུས་པ། ། ཞེན་མེད་རྩིས་གདབ་སྤངས་པའི་ལམ་ཁྱེར་གྱིས། ། གང་ཡང་གྲོགས་སུ་འཆར་བར་བྱིན་གྱིས་རློབས། ། གསང་གསུམ་ཡོན་ཏན་གཏེར་གྱིས་རབ་གང་བའི། །
རྒྱལ་བའི་མཛད་པ་རྒྱ་མཚོ་ལྟ་བུ་ལ། ། ཞུམ་མེད་སྤྲོ་བའི་ཡིད་ཀྱིས་ཞུགས་ནས་ནི། ། འཕྲིན་ལས་རོ་གཅིག་འགྱུར་བར་བྱིན་གྱིས་རློབས། ། མཚན་ཉིད་ཀུན་ལྡན་རྡོ་རྗེ་སློབ་དཔོན་མཆོག ། རྩེ་གཅིག་དད་པས་ཚུལ་བཞིན་ལེགས་བརྟེན་ནས། ། མ་ནོར་བརྒྱུད་པའི་བཀའ་སྲོལ་ལས་འོངས་པའི། ། རྣམ་དག་དབང་གིས་སྨིན་པར་བྱིན་གྱིས་རློབས། ། དབང་ལས་སྐྱེས་པའི་ཉམས་མྱོང་ཡེ་ཤེས་མཆོག ། མི་ཉམས་སྤེལ་བའི་ཐབས་ཚུལ་བཞི་ལྡན་གྱིས། ། མཉམ་བཞག་རྗེས་སྤྱོད་བཟའ་སྲུང་མི་འབྲལ་བའི། །
དམ་ཚིག་སྲོག་བཞིན་སྲུང་བར་བྱིན་གྱིས་རློབས། ། ཕྱི་ནང་དོན་གྱི་སྔགས་ཀྱི་ངོ་བོ་ཤེས། ། སྤྲོ་བསྡུ་ལ་སོགས་མན་ངག་གནད་ཀྱིས་ཟིན། ། ངག་ཡིད་རླུང་གི་ལམ་ལ་བརྟེན་པ་ཡི། ། བཟླས་བརྗོད་མཐའ་རུ་ཕྱིན་པར་བྱིན་གྱིས་རློབས། ། དངོས་གྲུབ་འགུགས་པའི་ཡོ་བྱད་དམ་རྫས་ཚང༌། ། སྦྱང་རྟོགས་སྦར་བའི་དམིགས་པ་རང་བྱན་ཚུད། ། འཁོར་གསུམ་ཡོངས་དག་གཏོར་མའི་རྣལ་འབྱོར་གྱིས། ། མཁའ་འགྲོ་དམ་ཅན་མཉེས་པར་བྱིན་གྱིས་རློབས། ། སྡང་མིག་ཙམ་གྱིས་བདུད་ཚོགས་མཐར་བྱེད་པའི། །
མྱུར་མགྱོགས་འཕྲིན་ལས་དབང་ཕྱུག་སྲུང་མའི་ཚོགས། ། རྣལ་འབྱོར་བདག་གི་ལུས་དང་གྲིབ་མ་བཞིན། ། མི་འབྲལ་རྒྱུན་དུ་འགྲོགས་པར་བྱིན་གྱིས་རློབས། ། ཏིང་འཛིན་སྔགས་དང་རྫས་ཀྱི་ནུས་པ་ཡིས། ། ཡེ་ཤེས་མེ་ལྷ་མཉེས་པའི་བརྟུལ་ཞུགས་ཀྱིས། ། གྲུབ་གཉིས་རིན་ཆེན་གཏེར་གྱི་སྒོ་ཕྱེས་ནས། ། སྒྲུབ་འབྲས་མྱུར་དུ་འབྱིན་པར་བྱིན་གྱིས་རློབས། ། ཤིན་ཏུ་གསང་བར་འོས་པ་ཡི། ། ཚིགས་བཅད་དྲུག་པོ་འདི་རུ་འཇུག ། དངོས་གྲུབ་རྩ་བ་བླ་མ་ལྷ་རུ་མཐོང༌། །
བྱིན་རླབས་རྩ་བ་མོས་གུས་ལམ་དུ་ལོངས། ། ཆོས་ཀུན་རྩ་བ་སེམས་ཀྱི་དེ་ཉིད་རིག ། ལམ་གྱི་སྲོག་རྩ་ཟིན་པར་བྱིན་གྱིས་རློབས། ། སྣོད་བཅུད་འཁོར་འདས་སྣང་བ་མ་ལུས་པ། ། ནང་གི་རྟེན་འབྲེལ་ཉིད་ལས་བྱུང་བའི་ཚུལ། ། རྟོགས་ནས་སྣ་ཚོགས་ཕྱི་ཡི་སྤྲོས་པ་ཡི། ། སྒྲོ་འདོགས་ནང་ནས་ཆོད་པར་བྱིན་གྱིས་རློབས། ། བློ་ངན་རྟོག་གེས་སྒྲོ་སྐུར་མ་ཡིན་པར། ། ནང་གི་དེ་ཉིད་རྟོགས་པའི་ཉམས་མྱོང་གིས། ། གཞི་ལམ་འབྲས་བུའི་རྒྱུད་དོན་འཆད་ནུས་པའི། །
སྦས་དོན་སྙིང་ལ་འཆར་བར་བྱིན་གྱིས་རློབས། ། ཚིག་ལ་བརྟེན་ནས་རྣམ་མང་ཆོས་ཚུལ་གྱི། ། ཕ་མཐའ་ཚོལ་བའི་ངལ་བ་མི་དགོས་པར། ། བདེ་བླག་ཉིད་དུ་ཀུན་མཁྱེན་སྒྲུབ་པ་ཡི། ། རྟེན་འབྲེལ་ནང་དུ་འགྲིགས་པར་བྱིན་གྱིས་རློབས། ། སྣ་ཚོགས་འགྲོ་བའི་ཁམས་དབང་མོས་པ་བཞིན། ། བགྲང་ཡས་ཆོས་ཚུལ་རྒྱ་མཚོ་སྤྲོ་མཁས་ཤིང༌། ། ཀུན་ཀྱང་རྒྱལ་བའི་ལམ་དུ་སྡུད་བཟོད་པའི། ། བདེ་གཤེགས་ཆོས་མཛོད་ལོན་པར་བྱིན་གྱིས་རློབས། ། རྟེན་འབྲེལ་ལྔ་ལྡན་གཞི་ལམ་འབྲས་བུའི་ཆོས། །
ཚད་མ་བཞི་ཡིས་གཏན་ལ་ལེགས་ཕབ་ནས། ། སྙན་བརྒྱུད་བཞི་ཡི་རྟེན་འབྲེལ་རང་རྒྱུད་ལ། ། ཚུལ་བཞིན་མྱུར་དུ་འགྲིགས་པར་བྱིན་གྱིས་རློབས། ། བོགས་འབྱིན་གདམས་པའི་བདུད་རྩི་རྐྱེན་དང་འཚམས། ། གེགས་སེལ་སྲུང་བའི་མན་ངག་དུས་དང་འབྱོར། ། འདུས་པ་གསུམ་གྱི་ལམ་འཕྲང་ཚུལ་བཞིན་བརྒལ། ། དྲོད་རྟགས་ཡོན་ཏན་སྐྱེ་བར་བྱིན་གྱིས་རློབས། ། རླུང་སེམས་ཡི་གེའི་ཁྲིད་ཚུལ་རྒྱུད་ལ་འབྱོར། ། ལས་འཕྲོ་མོས་གུས་བརྩོན་པས་བྱང་སེམས་བསྐུལ། ། གསལ་སྟོང་ཟུང་འཇུག་ཉམས་ཀྱི་སྣང་བ་འབར། །
ལམ་མཆོག་མྱུར་དུ་བགྲོད་པར་བྱིན་གྱིས་རློབས། ། སུམ་ཅུ་རྩ་བདུན་བྱང་ཆུབ་ཕྱོགས་མཐུན་ཆོས། ། ལུས་དང་སེམས་ཀྱི་སྟེང་དུ་བགྲོད་པའི་ཚུལ། ། རྟོགས་ནས་རྒྱུ་འབྲས་ཐེག་པའི་བརྗོད་བྱའི་གནད། ། མི་འགལ་གཅིག་ཏུ་མཐོང་བར་བྱིན་གྱིས་རློབས། ། རྒྱུ་ལམ་དབང་གི་ཡེ་ཤེས་ཆུ་བོའི་རྒྱུན། ། མ་ནུབ་ཐུན་བཞིའི་འཇུག་ངོགས་ལ་བརྟེན་ནས། ། མཐར་ཐུག་རྣམ་མཁྱེན་ཡེ་ཤེས་རྒྱ་མཚོ་རུ། ། གེགས་མེད་མྱུར་དུ་སྙོགས་པར་བྱིན་གྱིས་རློབས། ། རྒྱུད་གསུམ་ལྷན་སྐྱེས་དབྱེ་བ་མ་ལུས་པ། །
ལྷུན་གྲུབ་སེམས་ཀྱི་ཆོས་ཉིད་འདི་ཉིད་ལས། ། ནམ་ཡང་གཡོ་བ་མེད་པའི་ཚུལ་ཤེས་ནས། ། མ་རིག་འཁྲུལ་པ་སངས་པར་བྱིན་གྱིས་རློབས། ། ཅིར་ཡང་སྣང་བ་རང་སེམས་གསལ་བའི་གདངས། ། གང་དུའང་མ་གྲུབ་སྒྱུ་མའི་ངང་ཚུལ་ཅན། ། རྟེན་འབྱུང་སྣང་བ་སྤྲོས་པས་མ་བསླད་པར། ། བརྗོད་བྲལ་རང་ཞལ་མཇལ་བར་བྱིན་གྱིས་རློབས། ། ཀུན་ཉོན་རྒྱུ་འབྲས་མ་སྤངས་ལམ་དུ་ཁྱེར། ། སྐུ་དང་ཡེ་ཤེས་མ་བསྒྲུབས་ལྷུན་གྱིས་གྲུབ། ། རེ་དོགས་དགག་སྒྲུབ་སྤྲོས་པ་དབྱིངས་སུ་ཞི། །
འཁོར་འདས་དབྱེར་མེད་རྟོགས་པར་བྱིན་གྱིས་རློབས། ། སྐྱོན་ཉིད་ཡོན་ཏན་མཆོག་གི་རྒྱུར་མཐོང་ཞིང༌། ། བར་ཆད་བདུད་ལས་དངོས་གྲུབ་ལེན་ནུས་པའི། ། ཅིར་སྣང་དགེ་བའི་བཤེས་སུ་འཆར་བ་ཡི། ། འཇིགས་མེད་གདེང་དྲོད་རྙེད་པར་བྱིན་གྱིས་རློབས། ། རྣམ་མང་རྟོག་པའི་རྦ་རླབས་ཆེར་གཡོ་བས། ། བདེ་ཆེན་སེམས་ཀྱི་གནས་ཆ་མི་བསྒྲིབས་ཤིང༌། ། ཀུན་རྟོག་ཉོན་མོངས་འཁྲུགས་པས་ཡེ་ཤེས་ཀྱི། ། གསལ་སྣང་མཆོག་ཏུ་འདྲེན་པར་བྱིན་གྱིས་རློབས། ། འཁྲུལ་ངོར་སྣང་བའི་སྲིད་པའི་སྡུག་བསྔལ་འདི། །
འཁྲུལ་པར་ཤེས་ན་བདེ་ཆེན་ཡེ་ཤེས་ཏེ། ། སྣང་སྲིད་བདེ་བར་རོལ་པའི་ཏིང་འཛིན་གྱིས། ། སྡུག་བསྔལ་དབྱིངས་སུ་སངས་པར་བྱིན་གྱིས་རློབས། ། བྱིང་རྒོད་ཉོན་མོངས་དུག་ལྔའི་རྟོག་པ་དང༌། ། སྐྱོན་མེད་ཟུང་འཇུག་ཉམས་ཀྱི་ཏིང་འཛིན་གཉིས། ། བཟང་ངན་མེད་པར་ལམ་དུ་བསྲེལ་ནུས་པའི། ། གདམས་པ་ཉམས་སུ་ལོན་པར་བྱིན་གྱིས་རློབས། ། སྤངས་ཐོབ་དབྱེར་མེད་རྒྱུ་འབྲས་ལྷུན་གྲུབ་ཏུ། ། ཡང་དག་ཤེས་ནས་གཉིས་འཛིན་རེ་དོགས་ཀྱི། ། རྟོག་པའི་དྲྭ་བ་ནམ་ཡང་མི་སྤེལ་བར། །
འབྲས་བུའི་མཆོག་འཛིན་ཞིག་པར་བྱིན་གྱིས་རློབས། ། གཞི་སྣང་སྐྱེ་གནས་འཆི་བ་བར་དོ་བཞི། ། རིམ་དང་ཅིག་ཆར་སྦྱོང་བའི་ལམ་ཁྱེར་གྱིས། ། མྱུར་དུ་སྐུ་བཞིའི་ངོ་བོར་དག་བྱེད་པའི། ། བསྐྱེད་རིམ་ལམ་བཟང་གོམས་པར་བྱིན་གྱིས་རློབས། ། གདོས་བཅས་གཟུགས་ཀྱི་སྣང་བ་ལྷ་རུ་མཐོང༌། ། གྲགས་པ་སྒྲ་ཡི་རང་གདངས་སྔགས་སུ་ཤེས། ། དྲན་རྟོག་ཡིད་ཀྱི་འགྱུ་བ་ཆོས་སྐུར་དག ། རྡོ་རྗེ་གསུམ་མཆོག་འགྲུབ་པར་བྱིན་གྱིས་རློབས། ། རང་སེམས་ལྷ་བརྒྱའི་ངོ་བོ་རྡོ་རྗེ་སེམས། །
ཀུན་ཁྱབ་རིགས་ཀྱི་བདག་པོར་མཐོང་བའི་མོད། ། ཡི་དམ་རྒྱ་མཚོ་མཉེས་པའི་འཛུམ་ཞལ་མཆོག ། དུས་གཅིག་ཉིད་ལ་མཐོང་བར་བྱིན་གྱིས་རློབས། ། ཟབ་མོའི་ལམ་གྱིས་ལུས་ལ་གནད་དུ་བསྣུན། ། བྱིན་རླབས་སྟོབས་ཀྱིས་རྟོགས་པ་སེམས་ལ་ཤར། ། སྣང་སེམས་རོ་གཅིག་ཡེ་ཤེས་མངོན་དུ་གྱུར། ། རྫོགས་རིམ་ཕ་མཐར་སོན་པར་བྱིན་གྱིས་རློབས། ། ད་ལྟའི་རང་གི་སྣང་བ་འདི་ཉིད་ལས། ། ལམ་དང་འབྲས་བུ་ལོགས་ནས་མི་ཚོལ་བར། ། རྒྱུ་འབྲས་རྒྱས་གདབ་མན་ངག་ལ་བརྟེན་ནས། །
སྤྲོས་པའི་དྲྭ་བ་མཆོད་པར་བྱིན་གྱིས་རློབས། ། མཚན་རྟོག་འཆལ་བའི་དྲི་མས་མ་གོས་པའི། ། བདེ་ཆེན་ཡེ་ཤེས་སྡོམ་པའི་ངོ་བོ་རུ། ། སྨིན་གྲོལ་ལམ་གྱི་ཟབ་གནད་ཀུན་དྲིལ་ནས། ། དུས་གཅིག་ཉམས་སུ་ལོན་པར་བྱིན་གྱིས་རློབས། ། འཁོར་འདས་བསྲེ་བའི་གསང་གནད་ལ་བརྟེན་ནས། ། རྗེས་སྤྱོད་ལམ་གྱི་ཡན་ལག་གཅིག་ལ་ཡང༌། ། གཞི་ལམ་འབྲས་གསུམ་ཚང་བའི་ལམ་ཁྱེར་གྱིས། ། གྲུབ་གཉིས་མགྲོན་དུ་ཁུགས་པར་བྱིན་གྱིས་རློབས། ། ཚོགས་དྲུག་ཡུལ་གྱི་སྣང་བ་མ་ལུས་པ། །
ཟག་མེད་བདེ་བའི་ཉེ་རྒྱུར་མཐོང་ནས་ནི། ། གང་ཤར་བདེ་སྟོང་རོལ་པའི་རྣལ་འབྱོར་གྱིས། ། འདོད་ཡོན་རྒྱན་དུ་འཆར་བར་བྱིན་གྱིས་རློབས། ། གཙང་སྨེ་གཉིས་རྟོག་འཇོམས་པའི་དམ་རྫས་ལ། ། མཉམ་ཉིད་བརྟུལ་ཞུགས་སྤྱོད་པའི་རོལ་པ་ཡིས། ། མཁའ་འགྲོ་མཉེས་པའི་ཐབས་ཀྱི་དགའ་སྟོན་གྱིས། ། བདེ་སྟོང་ཡེ་ཤེས་འབར་བར་བྱིན་གྱིས་རློབས། ། རྨི་ལམ་ཉིང་འཁྲུལ་སྣང་བ་རང་ངོ་ཟིན། ། སྤྲུལ་བསྒྱུར་བརྟན་པ་ཐོབ་པའི་རྫུ་འཕྲུལ་གྱིས། ། རྒྱལ་བ་ཀུན་ལས་དམ་ཆོས་ཉན་པ་དང༌། །
ཉམས་རྟོགས་བོགས་འདོན་བྱེད་པར་བྱིན་གྱིས་རློབས། ། ཉིན་སྣང་འཁྲུལ་པ་སྒྱུ་མའི་རོལ་པར་ཤེས། ། མཚན་སྣང་མ་རིག་འོད་གསལ་དབྱིངས་སུ་དེངས། ། ཉིན་མཚན་བར་མེད་སྒྲིབ་བྲལ་ཡེ་ཤེས་ཀྱི། ། སྣང་བ་འགགས་པ་མེད་པར་བྱིན་གྱིས་རློབས། ། མདོར་ན་འཁྲུལ་སྣང་བློ་ཡི་རི་མོ་ཀུན། ། སྤྲོས་བྲལ་འོད་གསལ་དོན་དམ་ཆོས་ཀྱི་སྐུ། ། མངོན་སུམ་མཚོན་བྱེད་དཔེ་ཡི་ཡེ་ཤེས་སུ། ། རྩོལ་མེད་ངང་གིས་འཆར་བར་བྱིན་གྱིས་རློབས། ། མཐར་འཛིན་རྟོག་པའི་རྡུལ་གྱིས་མ་བསླད་ཅིང༌། །
གཟུང་འཛིན་སྣང་བའི་སྤྲིན་གྱིས་མ་བསྒྲིབས་པར། ། ལྷན་སྐྱེས་བདེ་ཆེན་རིག་སྟོང་གཉུག་མའི་གཤིས། ། རང་བྱུང་ཡེ་ཤེས་རྟོགས་པར་བྱིན་གྱིས་རློབས། ། སྲོག་རྩོལ་རླུང་གི་རྒྱུ་བ་དབང་དུ་འདུས། ། མཉེན་ལྕུག་བཞི་ཡི་ཡོན་ཏན་ལུས་ལ་ཤར། ། སྐྱེ་མཆེད་དྲུག་ཏུ་དྭངས་མའི་ནུས་པ་འཕེལ། ། ཏིང་འཛིན་མཐུ་ཆེན་རྙེད་པར་བྱིན་གྱིས་རློབས། ། ཐ་དད་གདུལ་བྱའི་ཁམས་དབང་བསམ་པ་བཞིན། ། ངོ་མཚར་རྫུ་འཕྲུལ་བཀོད་པའི་ལས་ལ་དབང༌། ། ཞི་སོགས་དངོས་གྲུབ་བདུད་རྩིའི་དགའ་སྟོན་གྱིས། །
འགྲོ་བའི་ཕན་བདེ་སྤེལ་བར་བྱིན་གྱིས་རློབས། ། ཕྱི་ནང་རྟེན་འབྲེལ་མཐུན་པའི་སྤྱོད་མཆོག་གིས། ། སོ་གཉིས་ཡུལ་གྱི་མཁའ་འགྲོ་དབང་དུ་བསྡུས། ། སུམ་ཕྲག་བཅུ་གཉིས་རྟགས་ཀྱི་ཡོན་ཏན་རྣམས། ། མ་ལུས་མངོན་དུ་འགྱུར་བར་བྱིན་གྱིས་རློབས། ། འགྲོས་བཞི་དབྱིངས་སུ་བསྡུ་བའི་རྒྱལ་ཐབས་ཀྱིས། ། གཟུང་འཛིན་འཁྲུལ་པའི་གཡུལ་ངོ་རབ་བཅོམ་ནས། ། ཆེ་བ་གསུམ་ལྡན་ཆོས་སྐུའི་རྒྱལ་སྲིད་ལ། ། དབང་བསྐུར་ཚེ་འདིར་ཐོབ་པར་བྱིན་གྱིས་རློབས། ། རྟེན་འབྲེལ་མཐར་ཐུག་སྐུ་ལྔའི་པད་ཚལ་དུ། །
དབང་ཕྱུག་བརྒྱད་ཀྱི་བུང་བའི་ཚོགས་འདུ་ཞིང༌། ། ལྷུན་གྲུབ་འཕྲིན་ལས་སྦྲང་རྩིའི་རོ་བཅུད་ཀྱིས། ། སྐལ་ལྡན་གདུལ་བྱ་ཚིམ་པར་བྱིན་གྱིས་རློབས། ། ཐོག་མར་ལྟ་སྒོམ་སྤྱོད་ལ་རིམ་གྱིས་ཞུགས། ། བར་དུ་གསུམ་པོ་གནད་ཐོག་གཅིག་ཏུ་དྲིལ། ། ཐ་མར་བསམ་བརྗོད་བྲལ་བའི་ཡེ་ཤེས་སུ། ། ཐམས་ཅད་རོ་མཉམ་རྟོགས་པར་བྱིན་གྱིས་རློབས། ། བགྲང་ཡས་མདོ་རྒྱུད་ཀུན་གྱི་སྙིང་པོའི་དོན། ། རིག་འཛིན་མཁའ་འགྲོ་བྱེ་བའི་ཐུགས་ཀྱི་བཅུད། ། ལམ་དུས་ཐུན་བཞིའི་ཉམས་ལེན་ལ་བརྟེན་ནས། །
ཉམས་རྟོགས་ཡོན་ཏན་འཕེལ་བར་བྱིན་གྱིས་རློབས། ། ཐ་མལ་སྣང་ཞེན་སྐྱབས་ཀྱི་ངོ་བོར་དག ། བསམ་ངན་སྦྱོར་རྩུབ་བྱང་ཆུབ་ལམ་དུ་བསྒྱུར། ། སྡིག་ལྟུང་ཡེ་ཤེས་བདུད་རྩིར་བྱིན་བརླབས་ནས། ། རང་རྒྱུད་ཤིན་ཏུ་དག་པར་བྱིན་གྱིས་རློབས། ། འཁྲུལ་སྣང་ལས་ཉོན་རྣམ་དག་ཚོགས་སུ་བསྒྱུར། ། བདུད་རིགས་བར་ཆད་སྲུང་བའི་འཁོར་ལོར་ཤར། ། ཐ་མལ་སྣོད་བཅུད་རྟེན་དང་བརྟེན་པ་ཡི། ། ལྷག་པའི་ལྷ་རུ་འཆར་བར་བྱིན་གྱིས་རློབས། ། ལུས་ལ་སྐུ་བཞི་ལྷུན་གྱིས་གྲུབ་པར་རྟོགས། །
སེམས་ལས་ལོགས་ན་ཡེ་ཤེས་མེད་པར་རིག ། སྐུ་དང་ཡེ་ཤེས་འདུ་འབྲལ་མེད་པར་མཐོང༌། ། ཟུང་འཇུག་ཏིང་འཛིན་སྐྱེ་བར་བྱིན་གྱིས་རློབས། ། ཕུང་པོ་སངས་རྒྱས་ཉོན་མོངས་ཡེ་ཤེས་དང༌། ། སྒོ་གསུམ་རྡོ་རྗེ་གསུམ་གྱི་ངོ་བོ་རུ། ། ཤེས་ནས་གོམས་པས་རྒྱུ་འབྲས་ལྷུན་གྲུབ་ཀྱི། ། སངས་རྒྱས་རང་ལས་རྙེད་པར་བྱིན་གྱིས་རློབས། ། རྩ་ཡིག་རླུང་སེམས་རྒྱལ་བའི་དཀྱིལ་འཁོར་རྣམས། ། སྨིན་གྲོལ་ཐབས་ཀྱི་མཆོད་པས་མཉེས་བྱས་ནས། ། རང་བྱུང་གཉིས་མེད་ཡེ་ཤེས་དོན་གྱི་ལྷའི། །
རང་ཞལ་མྱུར་དུ་མཇལ་བར་བྱིན་གྱིས་རློབས། ། དབང་དང་རིམ་གཉིས་ལས་བྱུང་ཡེ་ཤེས་ཀྱིས། ། རྗེས་ཐོབ་སྣང་བའི་ཆོས་ལ་རྒྱས་འདེབས་ཤིང༌། ། ཆུ་བོའི་རྒྱུན་གྱི་རྣལ་འབྱོར་ལ་བརྟེན་ནས། ། མཚན་རྟོག་འཁྲུལ་འཁོར་འཇིག་པར་བྱིན་གྱིས་རློབས། ། སྣང་སྲིད་དག་པ་ལྷ་ཡི་འཁོར་ལོར་རྫོགས། ། རྩ་ཐིག་རླུང་གི་དྭངས་མ་ཆོས་སྐུར་སྨིན། ། འཁོར་འདས་ཡེ་ཤེས་གཅིག་གི་ངོ་བོར་ཟླུམ། ། མཆོག་གི་དངོས་གྲུབ་ཐོབ་པར་བྱིན་གྱིས་རློབས། ། སྐུ་དྲིན་མཚུངས་མེད་ཡོན་ཏན་རྒྱ་མཚོའི་གཏེར། །
དཀོན་མཆོག་ཀུན་འདུས་རྩ་བའི་བླ་མ་ལ། ། སྙིང་ནས་ཡིད་ཆེས་བཅོས་མ་མ་ཡིན་པའི། ། མོས་གུས་རྒྱུད་ལ་སྐྱེ་བར་བྱིན་གྱིས་རློབས། ། སྒོ་གསུམ་ལོངས་སྤྱོད་དགེ་ཚོགས་རྒྱུར་བྱས་པའི། ། ཕྱི་ནང་གསང་བ་དེ་ཉིད་བཅས་པ་ཡི། ། ཀུན་བཟང་རྣམ་འཕྲུལ་ལྟ་བུའི་མཆོད་སྤྲིན་གྱིས། ། དཔལ་ལྡན་བླ་མ་མཆོད་པར་བྱིན་གྱིས་རློབས། ། སྐྱབས་གནས་ཀུན་འདུས་ཕྱི་ཡི་བླ་མ་མཆོག ། ཉིན་མོ་སྤྱི་བོར་མཚན་མོ་སྙིང་དབུས་སུ། ། རྟག་ཏུ་བསྒོམས་ཤིང་གསོལ་བ་བཏབ་པའི་མཐུས། །
འབྲལ་མེད་རྗེས་སུ་འཛིན་པར་བྱིན་གྱིས་རློབས། ། ཤིན་ཏུ་གསང་བ་ནང་གི་རྟེན་འབྲེལ་ལས། ། སྐུ་བཞིའི་བླ་མ་འབྱུང་བའི་ཚུལ་ཤེས་ནས། ། ནང་གི་བླ་མ་མཉེས་པའི་ཐབས་མཁས་ཀྱིས། ། བྱིན་རླབས་སེམས་ལ་འཆར་བར་བྱིན་གྱིས་རློབས། ། རང་བཞིན་འོད་གསལ་སེམས་ཀྱི་གནས་ལུགས་མཆོག ། དོན་གྱི་བླ་མའི་རང་ཞལ་མཇལ་བའི་མོད། ། གཉིས་སྣང་མཚན་མའི་འཁྲུལ་འཁོར་ཞིག་ནས་ནི། ། འཁོར་བའི་རྫུན་རིས་དག་པར་བྱིན་གྱིས་རློབས། ། སྐྱབས་གནས་ཐམས་ཅད་བླ་མའི་ངོ་བོར་མཐོང༌། །
དགེ་སྦྱོར་ཐམས་ཅད་བླ་མའི་ལམ་དུ་ཤར། ། འཁོར་འདས་ཐམས་ཅད་བླ་མའི་རོལ་པར་ཤེས། ། སྣང་སྲིད་བླ་མར་འཆར་བར་བྱིན་གྱིས་རློབས། ། སྐུ་བཞིའི་དབང་ཕྱུག་དཔལ་མགོན་བླ་མ་ལས། ། བྱིན་རླབས་དབང་བཞིའི་དངོས་གྲུབ་ལེགས་ཐོབ་ནས། ། ད་ལྟའི་འདུག་ས་སྟན་ཐོག་འདི་ཉིད་དུ། ། དགོངས་པ་དབྱེར་མེད་འགྱུར་བར་བྱིན་གྱིས་རློབས། ། རྒྱུ་རིགས་ཐབས་ཀྱི་རིམ་པས་ལེགས་སྦྱངས་ནས། ། འབད་པས་འབྲས་བུ་སྒྲུབ་ལ་མི་ལྟོས་པར། ། བླ་མའི་བྱིན་རླབས་ཞུགས་པའི་སྐད་ཅིག་ལ། །
རྟོགས་གྲོལ་དུས་མཉམ་འགྱུར་བར་བྱིན་གྱིས་རློབས། ། དབང་བཞིའི་ཆུ་བོ་དུས་གཅིག་ཉིད་ལ་ཐོབ། ། ལམ་བཞིའི་ངོ་བོ་རིག་ཐོག་གཅིག་ཏུ་རྫོགས། ། སྐུ་བཞི་གཉིས་མེད་རང་རིག་བདེ་བ་ཆེའི། ། ཡེ་ཤེས་གཅིག་ཏུ་མཐོང་བར་བྱིན་གྱིས་རློབས། ། དྲི་མེད་སེམས་ཀྱི་ཆོས་ཉིད་བྱང་ཆུབ་སེམས། ། བློ་དང་ཚིག་གིས་མ་བཅོས་གདོད་མའི་གཤིས། ། སྟོང་གསལ་ཕྱོགས་རིས་བྲལ་བའི་བླ་མ་ལས། ། ནམ་ཡང་གཡོ་བ་མེད་པར་བྱིན་གྱིས་རློབས། ། སེམས་ཅན་སངས་རྒྱས་དགོངས་པ་གཅིག་ཏུ་མཐོང༌། །
ལམ་དང་འབྲས་བུའི་ཐ་སྙད་དབྱིངས་སུ་ནུབ། ། གཉིས་ཆོས་ཐམས་ཅད་གཉིས་མེད་ཀློང་དུ་དག ། ཀུན་ཀྱང་ཚུལ་གཅིག་རྟོགས་པར་བྱིན་གྱིས་རློབས། ། ལྷུན་གྲུབ་གནས་འགྱུར་འགལ་མེད་དོན་རྟོགས་ནས། ། གཞི་འབྲས་དབྱེར་མེད་སྐྱོན་ཡོན་རོ་མཉམ་པའི། ། ཟུང་འཇུག་བླ་མ་རྡོ་རྗེ་འཛིན་པའི་ས། ། ལུས་རྟེན་འདི་ལ་ཐོབ་པར་བྱིན་གྱིས་རློབས། ། བདེ་ཆེན་དབྱིངས་ལས་གཡོ་བ་མེད་བཞིན་དུ། ། སྣ་ཚོགས་གཟུགས་སྐུའི་རོལ་པ་བསམ་ཡས་ཀྱིས། ། མཁའ་མཉམ་འཁོར་བ་མ་སྟོང་དེ་སྲིད་དུ། །
བླ་མའི་འཕྲིན་ལས་སྐྱོང་བར་བྱིན་གྱིས་རློབས། ། མདོར་ན་དུས་དང་གནས་སྐབས་ཐམས་ཅད་དུ། ། སྐྱིད་སྡུག་ལེགས་ཉེས་སྣང་བ་ཅི་ཤར་ཡང༌། ། དཔལ་མགོན་བླ་མ་དྲན་པའི་མོས་གུས་དང༌། ། ནམ་ཡང་འབྲལ་བ་མེད་པར་བྱིན་གྱིས་རློབས། ། གཡོ་མེད་དོན་ཡོད་རྣམ་བཞིའི་སྤྱོད་པ་ཡིས། ། འཁོར་ལོའི་མགོན་པོ་ལེགས་པར་མཉེས་བྱས་ནས། ། མྱུར་དུ་དྲིན་ཅན་རྩ་བའི་བླ་མ་དང༌། ། ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། ། སྐུ་བཞིའི་ས་བོན་སྨིན་གྲོལ་ཐབས་ཀྱིས་སྦྱངས། །
ལྟ་བའི་ཉམས་མྱོང་གྲུབ་མཐའི་ངོ་བོར་ཤར། ། ཉེ་རྒྱུ་ལ་བརྟེན་འབྲས་བུའི་དབུགས་དབྱུང་ཐོབ། ། རྡོ་རྗེ་འཆང་དབང་འགྲུབ་པར་བྱིན་གྱིས་རློབས། ། ནམ་ཞིག་ཚེ་འདིའི་སྣང་བ་ནུབ་པ་ན། ། ལུས་དང་སེམས་ལ་སྡུག་བསྔལ་མི་འབྱུང་ཞིང༌། ། ཟབ་ལམ་རྟོགས་པའི་གདེང་དྲོད་དང་ལྡན་པས། ། མི་འཇིགས་རབ་དགའ་རྒྱས་པར་བྱིན་གྱིས་རློབས། ། དེ་ཚེ་དྲིན་ཆེན་བླ་མ་རྡོ་རྗེ་འཆང༌། ། རིག་འཛིན་མཁའ་འགྲོའི་འཁོར་ཚོགས་དང་བཅས་པས། ། ཡིད་འཕྲོག་མཆོད་པའི་སྤྲིན་གྱིས་མདུན་བསུས་ཏེ། །
དག་པའི་ཞིང་དུ་ཁྲིད་པར་བྱིན་གྱིས་རློབས། ། དེར་ནི་ཚེ་ལ་དབང་བའི་རིག་པ་འཛིན། ། མཁའ་ལ་སྤྱོད་པའི་འོད་ལུས་གྲུབ་ནས་ནི། ། རྟེན་དེས་ས་ལམ་ལྷག་མ་ཀུན་བགྲོད་དེ། ། ཁ་སྦྱོར་བདུན་ལྡན་འགྲུབ་པར་བྱིན་གྱིས་རློབས། ། ཡོན་ཏན་རྒྱ་མཚོ་བདག་གིས་ཐོབ་ནས་ནི། ། འཁོར་བའི་རྒྱ་མཚོར་འཁྱམས་པའི་འགྲོ་ཁམས་ལ། ། དངོས་གྲུབ་རྒྱ་མཚོའི་གཏེར་གྱི་སྒོ་ཕྱེས་ནས། ། སྡུག་བསྔལ་རྒྱ་མཚོ་སྐེམ་པར་བྱིན་གྱིས་རློབས། ། མ་འོངས་སླད་མའི་སྐྱེ་བ་ཐམས་ཅད་དུ། །
རིགས་བཟང་བློ་གསལ་ཉོན་མོངས་ཆུང་བ་དང༌། ། མཆོག་ལ་གུས་ཤིང་དམན་ལ་ཤིན་ཏུ་བྱམས། ། རྟག་ཏུ་ཚེ་རབས་དྲན་པར་བྱིན་གྱིས་རློབས། ། དེར་ཡང་བླ་མ་དམ་པ་མཉེས་བྱེད་ཅིང༌། ། བསྟན་ལ་རབ་བྱུང་ཚུལ་ཁྲིམས་རྣམ་པར་དག ། ལུང་དང་རྟོགས་པའི་ཆོས་ཀྱི་མཛོད་བཟུང་ནས། ། འགྲོ་བའི་མགོན་སྐྱབས་བྱེད་པར་བྱིན་གྱིས་རློབས། ། དེང་ནས་བྱང་ཆུབ་སྙིང་པོ་མ་ཐོབ་བར། ། བླ་མ་མཆོག་དང་ནམ་ཡང་མི་འབྲལ་ཞིང༌། ། སྲས་བཅས་རྒྱལ་བའི་འཕྲིན་ལས་སྐྱོང་བ་ལ། །
འགལ་རྐྱེན་བར་ཆད་མེད་པར་བྱིན་གྱིས་རློབས། ། གཡོ་མེད་སྙིང་ནས་གསོལ་བ་བཏབ་པའི་དོན། ། བསླུ་མེད་རྟེན་འབྲེལ་ཟབ་མོའི་བདེན་པ་དང༌། ། མཚུངས་མེད་དྲིན་ཆེན་བླ་མའི་ཐུགས་རྗེ་ཡིས། ། གེགས་མེད་མྱུར་དུ་འགྲུབ་པར་བྱིན་གྱིས་རློབས། ། སླར་སྨྲས་པ། རྡོ་རྗེ་འཆང་དབང་ཐུགས་ཀྱི་གསང་བའི་མཛོད། ། ཤེས་རབ་བདག་མེད་མཁའ་འགྲོའི་ཞལ་གྱི་ཆབ། ། རྣལ་འབྱོར་དབང་ཕྱུག་མཆོག་གི་བཞེད་པའི་གཞུང༌། ། འཕགས་བོད་གྲུབ་པའི་དབང་ཕྱུག་མཆོག་རྣམས་ཀྱི།
སྙན་ནས་སྙན་དུ་བརྒྱུད་པའི་ཟབ་པའི་ཆོས། ། ཡོངས་རྫོགས་བསྟན་པའི་ཉམས་ལེན་ཀུན་ཚང་བ། ། རྒྱུད་དང་གྲུབ་པའི་མན་ངག་ལས་འོངས་པའི། ། དཔལ་ལྡན་དགྱེས་པ་རྡོ་རྗེའི་ལམ་གྱི་སྲོལ། ། རྒྱལ་བ་གཉིས་པ་དཔལ་ལྡན་ས་སྐྱ་པའི། ། དྲི་མེད་རིང་ལུགས་ཟབ་མོའི་ཆོས་འདི་ལ། ། ལམ་གྱི་ཁྲིད་ཚུལ་མང་དུ་བཞུགས་པ་ལས། ། ཟབ་འབྲིང་ཐ་གསུམ་ལམ་གྱི་རིམ་པ་ཡི། ། ཉམས་ལེན་སྙིང་པོ་ཕལ་ཆེར་བསྡུས་ནས་ནི། ། ཚུལ་བཞིན་རང་གི་རྒྱུད་ལ་འབྱོར་བའི་ཕྱིར། །
རྗེ་བཙུན་བླ་མའི་ཐུགས་རྗེ་བསྐུལ་བའི་ངག ། དངོས་གྲུབ་ཉིན་བྱེད་འདྲེན་པའི་ཤིང་རྟ་འདི། ། ཤཱཀྱའི་དགེ་སློང་ཀུན་དགའ་རྒྱལ་མཚན་གྱིས། ། མི་མེད་ལུང་སྟོང་ཉུལ་བའི་དུས་ཀྱི་ཚེ། ། བླུན་པོ་རང་གི་སྡུག་བསྔལ་མ་བཟོད་ནས། ། རྗེ་བཙུན་བླ་མར་གསོལ་བ་འདེབས་ཕྱིར་བྲིས། ། སྐྱེས་དང་སྦྱངས་པའི་བློ་གྲོས་ཤིན་ཏུ་དམན། ། ཟབ་མོའི་ལམ་ལ་འདྲིས་གོམས་མ་བགྱིས་ཤིང༌། ། ལས་ངན་ཁུར་གྱིས་ནོན་པའི་བྱིས་པ་བདག ། ཟབ་དོན་འཆད་ལ་དབང་བ་མ་ཡིན་པས། །
བདག་བློ་འཁྲུལ་པའི་དྲི་མས་སྦགས་པ་དང༌། ། སྦས་དོན་གསལ་བར་བཤད་པ་ལ་སོགས་པ། ། གལ་ཏེ་འདི་ལ་ནོངས་པའི་ཚོགས་མཆིས་ན། ། རྗེ་བཙུན་མཁའ་འགྲོའི་ཚོགས་ལ་བཟོད་པར་གསོལ། ། ཟབ་མོའི་ལམ་འདིའི་ཉམས་རྟོགས་མཐར་ཕྱིན་པའི། ། བརྒྱུད་འཛིན་དམ་པ་གོང་མས་མཛད་པ་ཡི། ། ཁྲིད་གཞུང་རྣམས་སུ་གསལ་བར་མ་གསུངས་པ། ། འགའ་ཞིག་འདི་ན་ཡོད་མོད་རང་བཟོ་མིན། ། དང་པོའི་ལས་ཅན་རིམ་གྱིས་བཀྲི་ཚུལ་དང༌། ། གདམས་པ་ཡོངས་རྫོགས་ཐོབ་པའི་རྣལ་འབྱོར་པས། །
སྟན་ཐོག་གཅིག་ཏུ་ཉམས་སུ་ལེན་ཚུལ་གྱི། ། རྣམ་དབྱེ་ལེགས་པར་ཁོང་དུ་ཆུད་པ་དང༌། ། དབང་བཞིའི་ལམ་གྱིས་སོ་སོར་བཀྲི་བ་དང༌། ། ལམ་བཞིའི་རྣལ་འབྱོར་རིམ་བཞིན་བསྒོམ་པ་དང༌། ། གཅིག་ཏུ་དྲིལ་ནས་ཉམས་སུ་ལེན་པ་སོགས། ། ལམ་གྱི་འཇུག་ལྡོག་ཚུལ་ལ་མ་རྨོངས་ཤིང༌། ། འཁོར་འདས་ཐུན་མོང་ཆོས་བདུན་སོ་སོ་དང༌། ། གཅིག་ཏུ་བསྲེས་ནས་ཉམས་སུ་ལེན་ཚུལ་ལ། ། རྨོངས་པ་མེད་པའི་བློ་གྲོས་ཐོབ་པ་ན། ། ཟབ་མོའི་དོན་ལ་ཡིད་ཆེས་སྐྱེ་བར་འགྱུར། །
དུས་གསུམ་རྒྱལ་བ་ཀུན་གྱི་ཡེ་ཤེས་སྐུ། ། འཇམ་དབྱངས་རྣམ་འཕྲུལ་རྗེ་བཙུན་ས་སྐྱ་པ། ། བརྩེ་ཆེན་ཡབ་སྲས་བརྒྱུད་པར་བཅས་པ་ལ། ། སྒོ་གསུམ་གུས་པས་སླར་ཡང་ཕྱག་བགྱིའོ། ། ལེགས་གསུང་མདོ་རྒྱུད་ཀུན་གྱི་སྙིང་པོའི་བཅུད། ། ཡེ་ཤེས་མཁའ་འགྲོའི་ཞལ་འོངས་བདུད་རྩིའི་རྒྱུན། ། ཚིག་ཙམ་ཐོས་ནའང་འཆི་མེད་མཆོག་སྦྱིན་པའི། ། དེ་ཡི་གསུང་རབ་ལ་ཡང་གུས་ཕྱག་འཚལ། ། རྒྱལ་དང་རྒྱལ་བའི་སྲས་པོ་ཐམས་ཅད་ཀྱི། ། ཆོས་ཚུལ་རྒྱ་མཚོའི་སྙིང་པོ་ཡོངས་བསྡུས་ནས། །
ཕྱི་རབས་གདུལ་བྱའི་སྐལ་པར་བཞག་པ་ཡི། ། གོང་མའི་གསུང་རབ་སྟོན་པའི་རྒྱལ་ཚབ་ཡིན། ། མཁའ་འགྲོའི་གསང་མཛོད་བདུད་རྩིའི་ཆུ་གཏེར་ལས། ། སྔོན་བྱོན་གྲུབ་པའི་དེད་དཔོན་གྱིས་བླངས་པའི། ། འདོད་འབྱུང་གཞུང་བཟང་ཡིད་བཞིན་ནོར་བུ་འདི། ། ས་སྐྱའི་རྗེས་འཇུག་ཡོངས་ཀྱི་སྤྱི་ནོར་ལགས། ། སྲིད་དང་ཞི་བའི་ཕོངས་པ་ཀུན་སེལ་བའི། ། གསང་ཆེན་གདམས་པའི་གཏེར་འདི་རྙེད་ནས་ནི། ། སྤྱོད་དང་གཞན་ལ་སྦྱིན་པར་མི་བྱེད་པར། ། ད་དུང་སློང་མོར་རྒྱུ་ན་སྨྱོའམ་ཅི། །
རྟོག་གེའི་བློ་ཡིས་འོལ་ཚོད་མ་ཡིན་པར། ། འཁོར་འདས་གཉིས་ཀྱིས་བསྡུས་པའི་ཆོས་རྣམས་ཀུན། ། ཚད་མ་བཞི་ཡིས་གཏན་ལ་འབེབས་ནུས་པའི། ། གཞུང་བཟང་འདི་འདྲ་འཇིག་རྟེན་དག་ན་དཀོན། ། སྡེ་སྣོད་གསུམ་གྱི་ཟབ་དོན་འདི་ན་བཞུགས། ། རྒྱུད་སྡེ་བཞི་ཡི་ཉམས་ལེན་འདི་ལ་ཚང༌། ། མན་ངག་ཀུན་གྱི་གཏེར་ཁ་འདི་ན་ཡོད། ། གཞུང་བཟང་འདི་ནི་རྒྱལ་བའི་ཆོས་མཛོད་ཡིན། ། ཡོན་ཏན་བསྐྱེད་པའི་ཐབས་ཀྱི་རྣམ་གྲངས་མང༌། ། སྤྲོས་པ་གཅོད་པའི་ཤེས་རབ་རལ་གྲི་རྣོ། །
ཟུང་འཇུག་ཉམས་སུ་ལེན་པའི་རིམ་པ་ཟབ། ། རྒྱལ་བ་དགྱེས་པའི་ལམ་བཟང་འདི་འདྲ་མེད། ། རྟག་ལྟས་མ་གོས་བདེན་མེད་སྒྱུ་མར་སྟོན། ། ཆད་ལྟ་མ་ཡིན་རྟེན་འབྲེལ་ལམ་དུ་བྱེད། ། རྟོག་གེས་མ་བསླད་མཁའ་འགྲོའི་ཐུགས་བཅུད་འདི། ། འདོར་བར་བྱེད་ན་སེམས་ཡོད་ཇི་ལྟར་ཡིན། ། ལྟ་བ་ཡངས་པས་གང་ལའང་ཞེན་པ་གཅོད། ། སྤྱོད་པ་ཞིབ་པས་བླང་དོར་ཚུལ་བཞིན་སྟོན། ། ཐབས་ལ་མཁས་པས་ལྟ་སྤྱོད་ཟུང་དུ་འཇུག ། ལམ་བཟང་འདི་ཤེས་སངས་རྒྱས་མི་རིང་ཉེ། །
ཐུན་ཚགས་མ་ཡིན་མདོ་རྒྱུད་ཀུན་གྱི་བཅུད། ། རང་བཟོས་མ་བསླད་འཁྲུལ་མེད་བརྒྱུད་པའི་སྲོལ། ། བྱིན་རླབས་མ་ཉམས་སྙན་བརྒྱུད་བཞི་ལྡན་པའི། ། ལམ་འདི་མཁས་གྲུབ་བྱེ་བའི་གཤེགས་ཤུལ་ཡིན། ། སྨིན་བྱེད་དབང་གི་ཆོ་ག་མ་འཁྲུགས་ཤིང༌། ། གྲོལ་བྱེད་ལམ་གྱི་རིམ་པ་ཟབ་ཅིང་རྒྱས། ། བོགས་འབྱིན་ལམ་གྱི་ཡན་ལག་ཀུན་ཚང་བའི། ། ཆོས་འདི་རིག་འཛིན་ཡོངས་ཀྱི་ཐུགས་དམ་ཡིན། ། རང་གི་ཉམས་ལེན་ཕྱོགས་སུ་མ་ལྷུང་ཞིང༌། ། གཞན་གྱི་ཆོས་ལ་སྒྲོ་སྐུར་མི་དགོས་པར། །
དག་སྣང་ངང་ནས་དགེ་སྦྱོར་འཕེལ་བ་ཞིག ། གཞུང་འདིར་ཐོས་བསམ་བྱས་པའི་ལག་རྗེས་ཡིན། ། བསྟན་པ་ཐམས་ཅད་འགལ་མེད་རྟོགས་པ་དང༌། ། གཞུང་ལུགས་ཐམས་ཅད་གདམས་པ་འཆར་བ་ཞིག ། ཉམས་མྱོང་ཚད་མས་གཏན་ལ་འབེབས་འདོད་ན། ། ཟབ་མོའི་དོན་འདི་སྒོམ་པས་ཉམས་སུ་ལོངས། ། ཡིད་འོངས་ས་འཛིན་མཐོན་པོའི་རྩེ་མོ་ནས། ། དམའ་བའི་ལྗོངས་སུ་ལྟད་མོ་ལྟ་བ་བཞིན། ། གྲུབ་མཐའ་ཀུན་གྱི་གནད་གསང་དུས་གཅིག་ཏུ། ། མཐོང་བ་འདི་ཡང་ལམ་འདིའི་ཆེ་བ་ལགས། །
གང་ཞིག་མཐོང་ན་སྲིད་པའི་མུན་འཇོམས་པ། ། ཐུབ་པའི་ཆོས་ཚུལ་རྟེན་འབྱུང་ཟབ་མོའི་དོན། ། བསྟན་པ་འདི་ལས་ཕྱི་རོལ་མ་གྱུར་པའི། ། གྲུབ་མཐའ་འཛིན་པ་ཀུན་ལ་གྲགས་ན་ཡང༌། ། ཤིན་ཏུ་གསང་བ་ནང་གི་རྟེན་འབྲེལ་གྱི། ། ཟབ་མོའི་དོན་ནི་མན་ངག་འདི་ཉིད་ལས། ། བཀའ་སྲོལ་གཞན་གྱིས་གསལ་བར་མ་མཛད་པས། ། ལུགས་འདི་གཞན་ལས་ཁྱད་པར་འཕགས་ཞེས་གསུངས། ། རྒྱུ་ལས་འབྲས་བུ་ལོགས་ནས་མི་ཚོལ་ཞིང༌། ། གཞི་འབྲས་དབྱེར་མེད་རྟོགས་པའི་ཉེ་ལམ་གྱིས། །
རང་བཞིན་ལྷུན་གྲུབ་སྐུ་བཞི་ངོ་སྤྲོད་པའི། ། ཟབ་མོའི་ལམ་འདི་མཚན་དོན་མཐུན་པ་ལགས། ། ཐ་སྙད་ཚིག་གི་ལམ་ལ་མ་བརྟེན་པར། ། ཟབ་མོ་ནང་གི་རྟེན་འབྲེལ་བསྒོམ་པའི་མཐུས། ། ཇི་སྙེད་ཤེས་བྱའི་གནས་ལ་མ་རྨོངས་པའི། ། ཤེས་རབ་ཀློང་རྡོལ་ལམ་འདིའི་ཁྱད་ཆོས་ཡིན། ། གྲངས་མེད་བསྐལ་པའི་ཡུན་ལ་མི་ལྟོས་པར། ། ཚེ་གཅིག་ཉིད་ལ་གདོས་བཅས་སྒྱུ་མའི་ལུས། ། འཇའ་ལུས་དྭངས་མའི་སྐུ་རུ་སྒྱུར་བྱེད་པའི། ། གདམས་ངག་འདི་ནི་གསེར་འགྱུར་རྩི་དང་འདྲ། །
གདུལ་བྱའི་བློ་དང་སྐལ་པའི་རིམ་པ་བཞིན། ། ཐབས་མཁས་ལམ་གྱི་བཀྲི་ཚུལ་མང་བའི་ཕྱིར། ། སྲིད་དང་ཞི་བའི་ཕུན་ཚོགས་ཀུན་སྟེར་བའི། ། གཞུང་བཟང་འདི་ནི་ཡིད་བཞིན་ནོར་བུ་བཞིན། ། གཞན་ངོར་སྐྱོན་དང་བར་ཆད་ལྟར་སྣང་ཡང༌། ། རང་སྣང་བདེ་བ་ཆེན་པོའི་ཡེ་ཤེས་སུ། ། མཐོང་ནས་འཁྲུལ་སྣང་གང་གིས་མི་རྫི་བའི། ། རྐྱེན་ངན་ལམ་སློང་གདམས་པ་འདི་འདྲ་མེད། ། སྐྱིད་ན་གོང་ནོན་འདོད་ཡོན་ལམ་དུ་བྱེད། ། སྡུག་ན་སྐྱོ་གྲོགས་གང་སྣང་གྲོགས་སུ་འཆར། །
ཉམས་ལེན་གེགས་སེལ་གདམས་ངག་བོགས་འདོན་པའི། ། གཞུང་བཟང་འདི་ནི་དགེ་བའི་བཤེས་གཉེན་ཡིན། ། འདི་དོན་ཤེས་ན་ཀུན་ལ་དག་སྣང་སྐྱེ། ། ཚུལ་བཞིན་བསྒོམས་ན་སྣང་བ་ལྷ་རུ་འཆར། ། མངོན་སུམ་རྟོགས་ན་སངས་རྒྱས་དངོས་ཡིན་པས། ། ལམ་བཟང་འདི་འདྲ་མཇལ་རྣམས་སྐལ་པ་བཟང༌། ། ལས་འཕྲོ་བཟང་ཞིང་མོས་གུས་མཆོག་ལྡན་པ། ། སྣ་ཚོགས་ལམ་གྱི་སྤྲོས་པ་མ་བརྟེན་ཀྱང༌། ། སྐད་ཅིག་ཉིད་ལ་སངས་རྒྱས་བྱེད་པ་ཡི། ། དབང་པོ་རབ་ཀྱི་ཆོས་ཀྱང་འདི་ནས་གསུངས། །
དབང་ལས་སྐྱེས་པའི་ཡེ་ཤེས་མ་ཉམས་པར། ། མན་ངག་ཚུལ་བཞིའི་སྲུང་བའི་ཐབས་མཁས་ཀྱིས། ། མི་རིང་མྱུར་དུ་སངས་རྒྱས་བྱེད་པ་ཡི། ། དབང་པོ་འབྲིང་གི་ཉམས་ལེན་འདི་ན་བཞུགས། ། རྣམ་ལྔའི་རྟེན་འབྲེལ་ལུས་ལ་བསྒྲིགས་ནས་ནི། ། འབད་རྩོལ་དྲག་པོས་རྒྱུན་དུ་གོམས་བྱས་པས། ། ཡེ་ཤེས་སྐྱེས་ནས་གྲོལ་བར་འགྱུར་བ་ཡི། ། དབང་པོ་ཐ་མའི་ཆོས་ཀྱང་འདི་ནས་གསུངས། ། གཞན་ཡང་བློ་དང་སྐལ་པའི་རིམ་པ་བཞིན། ། ཐབས་ཤེས་ཕྱོགས་སུ་ཞེན་པས་དབྱེ་བ་ཡི། །
དབང་པོ་རབ་འབྲིང་དྲུག་གི་བཀྲི་ཚུལ་སོགས། ། ལམ་གྱི་ཁྲིད་ཚུལ་ཉི་ཤུ་རྩ་བརྒྱད་བཞུགས། ། དེ་སླད་གང་དག་གཞུང་འདིར་དད་ན་ཡང༌། ། ལམ་འདི་ཧ་ཅང་སྤྲོས་པ་རྒྱ་ཆེ་བས། ། འདི་འདྲ་ཉམས་སུ་ལེན་པར་མི་ནུས་ཞེས། ། སྔངས་སྐྲག་སྐྱེ་བ་ཐུགས་རྒྱུས་ཆུང་བའི་རྟགས། ། བརྒྱུད་པ་མཆོག་འདིའི་བཀའ་སྲོལ་ལས་འོངས་པའི། ། རྣལ་འབྱོར་གསང་མཐའི་རྒྱུད་ཀྱི་མན་ངག་སོགས། ། རང་གི་ཉམས་ལེན་གང་ལ་བརྩོན་ཀྱང་རུང༌། ། ལམ་གྱི་སྤྱི་གཞུང་འདི་འདྲས་ཟིན་པ་དགོས། །
རྒྱལ་བ་ཀུན་གྱི་དགོངས་པ་འདི་ཡིན་ཞིང༌། ། གསང་འཛིན་མཁའ་འགྲོའི་ཐུགས་བཅུད་འདི་ལགས་མོད། ། འོན་ཀྱང་སྙིགས་མའི་དུས་ཀྱི་ཤུགས་བརྟས་པས། ། བསྟན་པའི་སྣང་བྱེད་འདི་ནི་ནུབ་ལ་ཉེ། ། ཐེག་གསུམ་ལམ་གྱི་རྟོགས་རིགས་མ་ལུས་པ། ། མཆོག་གསང་སྙིང་པོའི་ཐབས་མཁས་ལ་བརྟེན་ནས། ། རིག་ཐོག་གཅིག་ལ་ཉམས་སུ་ལེན་ནུས་པའི། ། ལམ་འདི་ཀུན་མཁྱེན་སྒྲུབ་པའི་མྱུར་ལམ་ཡིན། ། འདི་འདྲ་མངོན་སུམ་རྟོགས་ན་སྨོས་ཅི་དགོས། ། གོ་ཡུལ་ཙམ་དུ་ཉམས་སུ་མྱོང་བས་ཀྱང༌། །
སྲིད་པའི་སྣང་ཤེས་ཧྲུལ་པོར་བགྱིད་ནུས་ན། ། འདི་ལ་མི་སྤྲོ་བློ་ལྡན་སུ་ཞིག་ཡོད། ། འགལ་འདུ་སྡེབ་པ་རྟོག་གེའི་བློ་གྲོས་ཀྱིས། ། ཟབ་མོའི་དོན་འདི་རྟོགས་པར་མི་ནུས་པས། ། བླ་མའི་བཀའ་བཞིན་བྱིན་རླབས་བརྒྱུད་པའི་སྲོལ། ། མོས་གུས་ཁོ་ནས་ཉམས་སུ་ལེན་པར་རིགས། ། མཁས་གྲུབ་བླ་མའི་ཉིན་བྱེད་དཀྱིལ་འཁོར་རྒྱས། ། དྲི་མེད་གསུང་གི་འོད་སྣང་འབུམ་གཡོ་བ། ། བློ་གྲོས་པདྨོའི་གཉེན་དུ་འཐུང་ཤེས་ན། ། ཟབ་དོན་རྟོགས་པའི་པད་ཚལ་བཞད་པར་ངེས། །
རྟེན་འབྲེལ་འདི་འདྲ་ཕྱི་ནས་རྙེད་དཀའ་བས། ། བློ་གྲོས་ལུས་སྒྲིམ་མང་ཐོས་རལ་པས་བརྗིད། ། སྐལ་བཟང་སྡོམ་བརྩོན་མི་ཡི་སེང་གེ་དག ། སྙན་བརྒྱུད་གངས་རི་འཛིན་པའི་དུས་ལ་བབས། ། དྲི་མེད་རིང་ལུགས་ཆོས་ཀྱི་སྣང་བ་འདི། ། ཆོས་ཀྱི་དབང་ཕྱུག་བླ་མའི་འདུན་ས་རུ། ། ཉི་མའི་འོད་བཞིན་ཁྱབ་པར་བརྡལ་ན་ཡང༌། ། སྐལ་ངན་འུག་པའི་ཚོགས་ཀྱིས་རྣམ་པར་སྤངས། ། ངེས་དོན་གསུང་ངག་ཡན་ལག་བརྒྱད་པའི་ཆུས། ། ཆོས་འདོད་སྐོམ་པས་གདུང་བའི་རྗེས་བསྙེགས་ཀྱང༌། །
སྨིག་རྒྱུའི་ཆུ་བོ་ཚོལ་བའི་ངལ་བ་ཡིས། ། བློ་གསལ་འགའ་ཞིག་དུབ་པར་མ་གྱུར་ཏམ། ། བླ་མའི་ཐུགས་ཟིན་གསུང་ངག་གདམས་པའི་བཅུད། ། ལེགས་པར་མྱངས་ནས་དབེན་པའི་རི་ཁྲོད་དུ། ། རྩེ་གཅིག་སྒྲུབ་ལ་བརྩོན་པའི་རྣལ་འབྱོར་པ། ། སྐལ་བཟང་དེ་ལས་སྐྱིད་པ་སུ་ཞིག་ཡོད། ། དུག་ལྔ་འཁྲུགས་ཀྱང་ཡེ་ཤེས་སྐྱེ་བའི་རྒྱུ། ། བདུད་དཔུང་ལྷག་ཀྱང་དངོས་གྲུབ་སྩོལ་བའི་གྲོགས། ། འཁྲུལ་སྣང་ཤར་བ་ལྷ་དང་ཡེ་ཤེས་སུ། ། མཐོང་བ་དེ་ཡང་དེ་ལ་རིང་མི་འགྱུར། །
སྲིད་རྩ་དྲུང་འབྱིན་དགེ་སློང་དེ་ཡིན་ཏེ། ། འབྲེལ་ཚད་དོན་ལྡན་རྒྱལ་བའི་སྲས་པོའང་དེ། ། བདེ་ཆེན་བདུད་རྩིའི་ཆང་ལ་རྟག་རོལ་པའི། ། རིག་པ་འཛིན་པའི་དེད་དཔོན་དངོས་ཀྱང་དེ། ། མདོར་ན་ལྔ་བདོ་སྙིགས་མའི་དུས་སུ་ཡང༌། ། རྫོགས་པའི་སངས་རྒྱས་ལག་རྩེར་གཏོད་ནུས་པའི། ། བསྐལ་མང་རྙེད་དཀའི་ཟབ་ཆོས་རིན་པོ་ཆེའི། ། ཡོན་ཏན་མཐའ་དག་སུ་ཞིག་བརྗོད་པར་ནུས། ། བསྟན་པའི་བདག་པོ་བླ་ཆེན་ཕལ་མོ་ཆེས། ། སྟོབས་འབྱོར་མངའ་ཐང་སྒྲུབ་པའི་རྣམ་གཡེང་གིས། །
བརྒྱུད་པ་མཆོག་འདིའི་བཀའ་སྲོལ་ལས་འོངས་པའི། ། ཟབ་ཆོས་ཚོལ་ལ་ཐུགས་ལས་ཆུང་བར་མཛད། ། བསྟན་ལ་གསར་དུ་ཞུགས་པའི་བློ་གསལ་རྣམས། ། ལྟོ་ཆོས་ལག་ལེན་སྒྲུབ་པའི་ལྟད་མོ་ལ། ། དེ་དག་གིས་ཀྱང་བློ་མིག་གཡེངས་ནས་ནི། ། ཟབ་མོའི་ཆོས་འདི་ས་འོག་གཏེར་བཞིན་ལུས། ། སྒྲུབ་བརྩོན་དམ་པའི་སྐྱེས་བུ་ཕལ་ཆེར་ཡང༌། ། བཟླས་གྲངས་ཙམ་ལ་ཐུགས་རྩེ་གཏོད་པ་ལས། ། ཟབ་ཆོས་འདི་འདྲ་རང་ལ་ཡོད་པ་ཡང༌། ། གསན་པ་མེད་ན་ཉམས་སུ་ཇི་ལྟར་བཞེས། །
བརྒྱུད་ལྡན་བླ་མ་ཚུལ་བཞིན་མ་བསྟེན་པའི། ། སྐྱེས་སྦྱངས་བློ་གྲོས་གསལ་བའི་མཁས་པས་ཀྱང༌། ། གཞུང་འདི་བཤད་ཡམ་ཙམ་དུ་གཟིགས་ནས་ནི། ། སྙིང་པོའི་ཉམས་ལེན་གཞན་དུ་ཚོལ་བར་དགོངས། ། ཀྱེ་མ་འཇམ་མགོན་ས་སྐྱའི་བསྟན་པ་ནི། ། ལྟག་ཆུ་ཟད་པའི་རྫིང་བུའི་ངང་ཚུལ་བཞིན། ། ད་ནི་ཤིན་ཏུ་ཉམས་པར་མཐོང་ན་ཡང༌། ། སྙིགས་མའི་རང་མདངས་བཅོས་སུ་ཅི་ཞིག་ཡོད། ། བཟླས་གྲངས་སོང་བས་མགྲིན་པ་སྐྱ་བ་དང༌། ། ཟ་ཆོག་ཤེས་པས་ལྟོ་བ་སྐྱ་བ་དང༌། །
ཕྱོགས་འཛིན་བྱེད་པས་ཁ་སྐྱ་ཙམ་མིན་པར། ། སྙིང་ནས་ས་སྐྱའི་བསྟན་པ་འཛིན་བཞེད་ན། ། ཡིད་ཆེས་རྒྱལ་བའི་བཀའ་དང་ཁྱད་མེད་པའི། ། འཁྲུལ་ཟད་གོང་མའི་གསུང་རབ་འདི་དག་ལ། ། ཐོས་བསམ་བསྒོམ་པའི་སྒོ་ནས་འཇུག་ནུས་ན། ། དལ་འབྱོར་རིན་ཆེན་རྙེད་པ་དོན་བཅས་ཡིན། ། རྒྱལ་བའི་དགོངས་པ་གྲུབ་པའི་དབང་ཕྱུག་གིས། ། བཀྲལ་བའི་བོད་ཀྱི་གྲུབ་མཐའ་སུ་ལ་ཡང༌། ། རབ་གུས་དད་པས་ཡིད་ཆེས་བསྐྱེད་པ་ལས། ། མ་གུས་ཕྱོགས་འཛིན་བདག་གི་རྒྱུད་ལ་མེད། །
འོན་ཀྱང་ཕ་རྒོད་བླ་མའི་བཀའ་དྲིན་གྱིས། ། དཔལ་ལྡན་ས་སྐྱའི་ཆོས་འདིའི་རིགས་སུ་སྐྱེས། ། མེ་ཏོག་ཕོག་པའི་ལྷ་སྐལ་འདི་ཉིད་ཡིན། ། བརྒྱུད་པ་བཟང་པོའི་ཕ་ཆོས་འདི་ཉིད་ཡིན། ། དེ་སླད་བརྩོན་པས་ཉམས་སུ་མ་ལོན་ཀྱང༌། ། ཟབ་པའི་ཡང་རྩེ་ཆོས་ཚུལ་འདི་ཉིད་ལ། ། ཡིད་ཆེས་བསྐྱེད་ནས་མི་མེད་ལུང་སྟོང་དུ། ། སྤྲང་པོ་བདག་ནི་འཆི་བ་བསྒུག་སྙིང་འདོད། ། ཡང་གསང་མཁའ་འགྲོའི་ཞལ་རླངས་མ་ཡལ་བའི། ། ཆོས་འདི་བསྒོམ་པས་ཉམས་སུ་མ་ལོན་ཀྱང༌། །
ཕས་རྒོལ་འབུམ་གྱིས་འཕྲོག་པར་མི་ནུས་པའི། ། ཡིད་ཆེས་དད་པ་སྙིང་གི་དཀྱིལ་ན་ཡོད། ། ཆོས་འདིའི་གླེགས་བམ་སྔས་སུ་བཞག་ནས་ནི། ། དཔལ་མགོན་བླ་མ་ཡིད་ལ་དྲན་བཞིན་དུ། ། མི་རྟག་ལྔ་པའི་ལམ་དུ་སོང་ན་ཡང༌། ། འགྱོད་པ་མེད་དོ་ཆོས་མཐུན་གྲོགས་པོ་དག ། བླ་མའི་དྲིན་གྱིས་ལས་ངན་བདག་འདྲ་ཡང༌། ། ཆོས་འདིའི་རིགས་སུ་སྐྱེས་པར་ཁས་འཆེ་ན། ། སྐལ་བཟང་བློ་གསལ་དམ་པ་གཞན་དག་གིས། ། བརྩོན་པར་མཛད་ན་སྨོས་ཀྱང་ཅི་ཞིག་འཚལ། །
བླ་མ་མཇལ་ཡང་ཚུལ་བཞིན་མ་བསྟེན་ལ། ། གདམས་ངག་ཐོས་ཀྱང་ཉམས་སུ་མ་ལོན་ཞིང༌། ། དབེན་པ་བསྟེན་ཀྱང་བརྩོན་འགྲུས་མ་ནུས་པའི། ། སྡིག་ལྡན་བདག་གི་སྙིང་ལ་ཅི་ཞིག་ཞུགས། ། ལས་ངན་མཚོ་ཆེན་རྡོལ་བའི་རྨོངས་པ་བདག ། ལྷ་དང་བཅས་པའི་སྙིང་རྗེའི་ཡུལ་ཡིན་མོད། ། ཆོས་འདིའི་བདུད་རྩི་རྣ་བའི་བུ་ག་རུ། ། སོན་པ་འདི་ཙམ་ཕྱི་མའི་ལམ་རྒྱགས་ཡིན། ། ལས་ཉོན་ཁུར་ལྕི་གཤིས་ངན་བདག་འདྲ་ཡང༌། ། ཐུགས་བརྩེའི་ཐུགས་ཀྱིས་རྗེས་སུ་བཟུང་བ་ཡི། །
དཔལ་མགོན་བླ་མའི་བཀའ་དྲིན་དྲན་པའི་ཚེ། ། མཆི་མའི་རྒྱུན་གྱིས་འདྲེན་བྱེད་བརླན་པར་བྱས། ། མ་ལུས་མཁའ་ཁྱབ་འགྲོ་བ་ཡོངས་ཀྱི་མགོན། ། ཉམས་ཐག་བདག་གི་བྱང་ཆུབ་བར་གྱི་སྐྱབས། ། འཇམ་མགོན་བླ་མའི་བཀའ་ལུང་ཇི་བཞིན་དུ། ། བསྔགས་པའི་ཚིག་འདི་གུས་པའི་ཡིད་ཀྱིས་སྦྱར། ། ཆོས་ཚུལ་འདི་ཡི་ཡོན་ཏན་མཐའ་ཀླས་པ། ། ཆོས་མེད་བདག་གི་སྤྱོད་ཡུལ་མ་ཡིན་ཡང༌། ། ཆོས་རྗེ་བླ་མའི་གསུང་གིས་ཡུན་རིང་དུ། ། བསྐྱངས་པའི་གོ་ཡུལ་ཕྱོགས་ཙམ་བཤད་པ་ལགས། །
འདི་བགྱིས་པ་ལས་བྱུང་བའི་དགེ་བ་ཀུན། ། འདི་ཉིད་གོ་ཡུལ་ཙམ་དུ་མི་འཇོག་པར། ། འདི་བཞིན་རང་གིས་ཉམས་སུ་བླངས་པའི་མཐུས། ། འདི་དོན་རྒྱུད་ལ་འབྱོར་པའི་རྒྱུ་རུ་བསྔོ། ། ཚེ་རབས་ཀུན་ཏུ་རྒྱལ་བ་སྲས་བཅས་དང༌། ། འཇམ་མགོན་བླ་མ་བརྒྱུད་པར་བཅས་པ་ཡི། ། འབངས་སུ་གྱུར་ནས་མཁའ་མཐའི་རྗེས་འགྲོ་བའི། ། ལྷུན་གྲུབ་འཕྲིན་ལས་བདག་གིས་སྐྱོང་བར་ཤོག། །། དགེའོ།། དགེའོ།། །།
༄༅། །ཨོཾ་སྭ་སྟི། ཚེ་རབས་ཀུན་ཏུ་དེ་བཞིན་གཤེགས་པ་ལ། ། བཀུར་སྟི་རྙེད་དང་སྒྲུབ་པའི་མཆོད་པ་དང༌། ། རིམ་གྲོ་བྱ་བའི་རྣམ་པ་དཔག་མེད་པའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག ༡ ། རྒྱལ་བའི་དམ་ཆོས་ཀུན་གྱི་ཚིག་དོན་རྣམས། ། གཟུང་ཞིང་ཉམས་པ་མེད་པར་བསྲུང་བ་དང༌། ། ཆོས་ཚུལ་ཟབ་མོ་ཡང་དག་གཟུང་བ་ཡི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག
༢ ། དགའ་ལྡན་གནས་ན་བཞུགས་པ་ནས་བརྩམས་ཏེ། ། མྱང་འདས་བར་གྱི་མཛད་པ་ཀུན་སྟོན་པ། ། དྲུང་དུ་འགྲོ་ཞིང་ཆོས་ཀུན་སྡུད་བྱེད་པའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག ༣ ། གཞན་དོན་སྒྲུབ་བྱེད་བསྡུ་དངོས་རྣམ་བཞི་དང༌། ། སངས་རྒྱས་ཆོས་རྣམས་རྫོགས་བྱེད་ཕྱིན་དྲུག་སོགས། ། རྒྱལ་སྲས་སྤྱོད་པ་ཐམས་ཅད་ལེགས་སྤྱད་པའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག
༤ ། སེམས་ཅན་ཀུན་ལ་དམ་པའི་ཆོས་བསྟན་པས། ། དད་སོགས་དབང་པོས་སྨིན་ནས་འཕགས་པའི་ལམ། ། དངོས་སུ་སྐྱེ་ཞིང་སྒྲིབ་པ་སྤོང་རུང་བའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག ༥ ། བ་སྤུའི་ཁུང་བུར་ཞིང་གི་རྡུལ་སྙེད་ཀྱི། ། འཇིག་རྟེན་ཁམས་ཀུན་སྤྲུལ་ནས་དེ་དག་ཏུ། ། རྒྱལ་དང་རྒྱལ་སྲས་སྤྱོད་པ་ཀུན་སྟོན་པའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག
༦ ། སྣོད་བཅུད་ཞིང་གི་སྐྱོན་རྣམས་རབ་སྤངས་ནས། ། གསེར་གྱི་གཞི་དང་དགེ་བཅུ་སྤྱོད་པ་སོགས། ། སངས་རྒྱས་ཞིང་གི་ཡོན་ཏན་ཀུན་ལྡན་པའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག ༧ ། ཐེག་པ་མཆོག་ལ་འཇུག་ཕྱིར་བྱང་སེམས་དང༌། ། གཅིག་ཏུ་གཞན་ལ་ཕན་པའི་བསམ་སྦྱོར་ཀུན། ། རྣམ་པ་ཀུན་ཏུ་གཅིག་པར་བྱ་བ་ཡི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག
༨ ། ཐོག་མར་སེམས་མཆོག་བསྐྱེད་པ་ནས་བཟུང་སྟེ། ། བར་དུ་ཡང་དག་ལམ་གྱི་སྦྱོར་བ་ཀུན། ། ཐ་མར་འབྲས་བུ་མཆོག་གི་དོན་ཡོད་པའི། ། སྨོན་ལམ་ཆེན་མོ་མྱུར་དུ་འགྲུབ་པར་ཤོག ། ཚོགས་གཉིས་རྒྱ་མཚོའི་དཔལ་ལས་ལེགས་བྱུང་བའི། ། དོན་གཉིས་མཐར་ཕྱིན་བླ་མེད་རྫོགས་བྱང་ཆུབ། ། འགྲོ་བའི་དོན་དུ་མངོན་པར་འཚང་རྒྱ་བའི། ། སྨོན་ལམ་ཆེན་པོ་མྱུར་དུ་འགྲུབ་པར་ཤོག ༡༠ །
ཐེག་པ་ཆེན་པོའི་མདོ་སྡེ་ལས་ས་དང་པོ་ལ་གནས་པའི་བྱང་སེམས་ཀྱི་སྨོན་ལམ་འབུམ་ཕྲག་གྲངས་མེད་བཅུ་བཏབ་པ་ཐམས་ཅད་སྨོན་ལམ་ཆེན་པོ་བཅུར་འདུས་པར་གསུངས་པའི་དོན་བྱང་ས་དང༌། མདོ་སྡེ་རྒྱན་དང༌། འཇུག་འགྲེལ་གྱི་དགོངས་པ་ཇི་ལྟ་བ་བཞིན་དུ་གཞན་ཕན་གྱི་བསམ་པ་ཅུང་ཟད་དང་ལྡན་པ་བསོད་ནམས་སེང་གེས་ཆོ་འཕྲུལ་ཆེན་པོའི་རྒྱལ་ཕུར་འཛོམ་པའི་ཉི་མ་ལ་ཚིགས་བཅད་དུ་བསྡེབས་པ་འདི་ཀུན་གྱིས་འཛིན་པ་དང་ཁ་འདོན་དུ་མཛད་པར་ཞུ།། །། དགེའོ།། །། ༄༅། །བསྔོ་སྨོན་བཞུགས་སོ།། དམིགས་ཡུལ་ངན་སོང་སྡུག་བསྔལ་མི་མྱོང་ཞིང༌། ། བཀའ་བ་སྤྱོད་པ་མེད་པར་ཡང༌། ། ལྷ་བས་ལྷག་པའི་ལུས་ཀྱིས་ནི། ། དེ་དག་སངས་རྒྱས་མྱུར་གྲུབ་ཤོག ༈ འདི་ནས་ཉིང་མཚམས་སྦྱར་མ་ཐག །
དག་པའི་ཞིང་ཁམས་བདེ་བ་ཅན། ། པདྨའི་སྙིང་པོ་ཟེའུ་འབྲུ་ལས། ། རྫུས་ཏེ་སྐྱེ་བ་ལེན་པར་ཤོག ༈ པདྨ་འདམ་གྱིས་མ་གོས་ལྟར། ། སྲིད་གསུམ་དྲི་མས་མ་གོས་པ། ། སྲིད་པའི་པདྨོ་ལས་བྱུང་བའི། ། བདེ་བ་ཅན་དུ་སྐྱེ་བར་ཤོག ༈ བདེ་བ་ཅན་གྱི་ཞིང་ཁམས་ན། ། སངས་རྒྱས་འོད་དཔག་མེད་པ་བཞུགས། ། སྨོན་ལམ་དག་པའི་ཞིང་ས་ཡི། །
དེ་ཡི་དྲུང་དུ་སྐྱེ་བར་ཤོག ༈ ཟུང་འཇུག་ཆོས་སྐུ་མ་ཐོབ་དེ་སྲིད་དུ། ། དགའ་ལྡན་ཆོས་ཀྱི་རྒྱལ་བའི་ཁང་བཟང་ལ། ། མི་ཕམ་ཆོས་ཀྱི་བླ་མའི་ཞབས་དྲུང་དུ། ། ཐེག་ཆེན་ཆོས་ཀྱི་དགའ་སྟོན་རྒྱས་པར་ཤོག ༈ བདག་ལ་དམིགས་རྟེན་གྲངས་མེད་པ། ། བྱུང་བའི་ཚེ་འདས་ཐམས་ཅད་ཀྱི། ། སྡིག་པ་ཀུན་བཤགས་ཀུན་བྱང་ནས། ། ཀུན་ཀྱང་བདེ་བ་ཅན་བསྒྲོད་ཤོག ༈ བྱང་ཆུབ་སེམས་མཆོག་རིན་པོ་ཆེ། །
མ་སྐྱེས་པ་རྣམས་སྐྱེས་གྱུར་ཅིག ། སྐྱེས་པ་ཉམས་པ་མེད་པ་ཡང༌། ། གོང་ནས་གོང་དུ་འཕེལ་བར་ཤོག ༈ །དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། སྡིག་པ་གང་རྣམས་སྒྲིབ་པར་གྱུར་པ་དག ། དེ་དག་མ་ལུས་ཡོངས་སུ་བྱང་བར་ཤོག ༈ སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྟོང་པ་དང༌། ། བྱང་ཆུབ་སེམས་དཔའ་གང་དག་སར་ཞུགས་པ། །
དེ་དག་ཀུན་གྱི་སྨོན་ལམ་འགྲུབ་གྱུར་ཅིག ༈ འཇམ་དཔལ་དཔའ་བོའི་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཕྱིར། ། དགེ་བ་འདི་དག་ཐམས་ཅད་རབ་ཏུ་བསྔོ། ༈ དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། བསྔོ་བ་གང་ལ་མཆོག་ཏུ་བསྔགས་པ་དེར། ། བདག་གི་དགེ་བའི་རྩ་བ་འདི་ཀུན་ཀྱང༌། ། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། ༈ སྨོན་ལམ་རྒྱལ་པོ་འདི་དག་མཆོག་གི་གཙོ། །
མཐའ་ཡས་འགྲོ་བ་ཀུན་ལ་ཕན་བྱེད་ཅིང༌། ། ཀུན་ཏུ་བཟང་པོས་བརྒྱན་པའི་གཞུང་གྲུབ་སྟེ། ། ངན་སོང་གནས་རྣམས་མ་ལུས་སྟོང་པར་ཤོག ༈ རབ་དགའི་སར་གནས་རྒྱལ་བའི་སྲས་རྣམས་ཀྱིས། ། དགོངས་པ་གཅིག་ཏུ་བཏབ་པའི་སྨོན་ལམ་མཆོག ། བཟང་པོ་སྤྱོད་པའི་སྨོན་ལམ་ཇི་ལྟ་བར། ། བདག་དང་འགྲོ་བས་མྱུར་དུ་འགྲུབ་པར་ཤོག ༈ ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། །
ཐམས་ཅད་བདག་གིས་བྱང་ཆུབ་ཆེན་པོར་བསྔོ། ༈ བསམ་པ་རྣམ་པར་དག་པའི་སྨོན་ལམ་འདི། ། དཀོན་མཆོག་རྣམ་གསུམ་བདེན་པའི་བྱིན་རླབས་ཀྱིས། ། ལོག་པར་འདྲེན་པའི་ཕྱོགས་ལས་རྣམ་རྒྱལ་ནས། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ༈ བླ་མེད་བླ་མའི་ཐུགས་རྗེ་དང༌། ། རྒྱལ་དང་རྒྱལ་སྲས་རང་རྒྱལ་དང༌། ། དགྲ་བཅོམ་བདེན་པའི་བྱིན་རླབས་ཀྱིས། ། ཇི་ལྟར་བསྔོས་བཞིན་འགྲུབ་པར་ཤོག ༈ སངས་རྒྱས་སྐུ་གསུམ་བརྙེས་པའི་བྱིན་རླབས་དང༌། །
ཆོས་ཉིད་མི་འགྱུར་བདེན་པའི་བྱིན་རླབས་དང༌། ། དགེ་འདུན་མི་ཕྱེད་མཐུན་པའི་བྱིན་རླབས་ཀྱིས། ། བསྔོ་བ་སྨོན་ལམ་བཏབ་ཚད་འགྲུབ་པར་ཤོག། །། འཁོན་གདུང་རཏྣ་བཛྲ་རིན་པོ་ཆེའི་བཞེད་དགོངས་ལྟར་རྒྱལ་ཡོངས་ས་ཆེན་ཞེས་པ་ལས་པར་རྩ་ཞུས་པའོ།། །། སརྦ་མངྒ་ལཾ།། །། ༄༅། །དཀར་ཆག་བཞུགས་སོ།། ༡༽ས་པཎ་གྱིས་ཞེན་པ་བཞི་བྲལ། ༡ ་་་ ༢ ༢༽ས་འཇམ་སྦགས་སྒྲུབ་བརྒྱུད་འདེབས། ༢ ་་་ ༤ ༣༽ས་འཇམ་སྦགས་སྒྲུབ། ༤ ་་་ ༡༥ ༤༽སྒྲོལ་དཀར་བརྒྱུད་འདེབས།
༡༥ ་་་ ༡༧ ༥༽སྒྲོལ་དཀར་ཚེ་ཁྲིད་ཟླ་བའི་ཆུ་རྒྱུན། ༡༧ ་་་ ༢༧ ༦༽ས་སྐྱ་༧ཁྲི་འཛིན་རིན་པོ་ཆེའི་ཞབས་བརྟན། ༢༧ ་་་ ༢༨ ༧༽ཤར་ཆེན་ཀླུ་ལྡིང་མཁན་ཆེན་གྱི་ཞབས་བརྟན། ༢༨ ་་་ ༢༩ ༨༽༧གོང་ས་མཆོག་གི་ཞབས་བརྟན། ༢༩ ་་་ ༣༠ ༩༽འཁོན་གདུང་ཛྙཱ་ན་བཛྲ་རིན་པོ་ཆེའི་ཞབས་བརྟན། ༣༠ ་་་ ༣༡ ༡༠༽ཀླུ་ལྡིང་མཁན་རིན་པོ་ཆེའི་ཞབས་བརྟན། ༣༡ ་་་ ༣༡ ༡༡༽མཁན་ཆེན་ཨ་པད་རིན་པོ་ཆེའི་ཞབས་བརྟན། ༣༡ ་་་ ༣༢ ༡༢༽རྗེ་བཙུན་མའི་ཞབས་བརྟན། ༣༢ ་་་ ༣༣ ༡༣༽སྤྱི་སྨོན་དཀོན་མཆོག་རིན་ཆེན། ༣༣ ་་་ ༣༤ ༡༤༽སློབ་བཤད་བརྒྱུད་འདེབས།
༣༤ ་་་ ༣༨ ༡༥༽མངོན་རྟོགས་ཡན་ལག་དྲུག་པ། ༣༨ ་་་ ༡༢༧ ༡༦༽ལམ་ཟབ་ཕྱི་མ། ༤༡ ་་་ ༥༢ ༡༧༽བིར་སྲུང་ཕྱི་མ། ༥༤ ་་་ ༥༨ ༡༨༽བིར་སྲུང་ནང་མ། ༥༨ ་་་ ༦༣ ༡༩༽ལམ་ཟབ་ནང་མ། ༨༦ ་་་ ༩༠ ༢༠༽ནཱ་རོ་མཁའ་སྤྱོད་ཀྱི་སྒྲུབ་ཐབས། ༡༢༧ ་་་ ༡༣༤ ༢༡༽ཕུར་པའི་སྒྲུབ་ཐབས་ངེས་དོན་ཐིག་ལེ། ༡༣༤ ་་་ ༡༤༤ ༢༢༽ཚོགས་བཤད་བརྒྱུད་འདེབས། ༡༤༤ ་་་ ༡༤༧ ༢༣༽ལམ་དུས་མ་ནོར་དོན་གསལ། ༡༤༧ ་་་ ༡༧༠ ༢༤༽ཆོས་སྐྱོང་སྤྱིའི་གཏོར་བསྔོ།
༡༦༥ ་་་ ༡༦༨ ༢༥༽མགོན་པོ་ཁྲོ་བཅུའི་སྒྲུབ་ཐབས། ༡༧༡ ་་་ ༡༧༥ ༢༦༽ལམ་རིམ་སྨོན་ལམ་དངོས་གྲུབ་ཉིན་བྱེད། ༡༧༥ ་་་ ༢༠༥ ༢༧༽སྨོན་ལམ་འབུམ་ཕྲག་བཅུ་པ། ༢༠༥ ་་་ ༢༠༦ ༢༨༽བསྔོ་བ་སྨོན་ལམ། ༢༠༧ ་་་ ༢༠༩
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
