ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༦༠
གསུང་ངག་རིན་པོ་ཆེ་བརྒྱུད་པ་གསུམ་འདུས་ཀྱི་བླ་མ་ལ་གསོལ་བ་འདེབས་པ་ལམ་རིམ་སྨོན་ལམ་དང་བཅས་པ།་
༄༅། །གསུང་ངག་རིན་པོ་ཆེ་བརྒྱུད་པ་གསུམ་འདུས་ཀྱི་བླ་མ་ལ་གསོལ་བ་འདེབས་པ་ལམ་རིམ་སྨོན་ལམ་དང་བཅས་པ་བཞུགས་སོ།། ་་་་་ ནཱ་ལེནྡྲའི་བརྒྱུད་པ་ལྟར་ན། ༈ །ན་མོ་གུ་རུ་བྷྱཿ ཀུན་བཟང་དབང་བཞིའི་ཆར་རྒྱུན་འཁོར་ལོའི་མགོན། ། གསང་ཆེན་ལམ་བཞི་སྟོན་མཛད་ཆོས་ཀྱི་རྗེ། ། སྐུ་བཞི་མངོན་གྱུར་བསྟན་པའི་ཉི་མ་མཆོག ། རྗེ་བཙུན་བླ་མའི་ཞབས་ལ་གསོལ་བ་འདེབས། ། འོག་མིན་ཆོས་དབྱིངས་དག་པའི་ཞིང་ཁམས་སུ། ། ཁ་སྦྱོར་ཡན་ལག་བདུན་ལྡན་རྫོགས་སངས་རྒྱས། ། སྐུ་བཞི་ཡེ་ཤེས་ལྔ་ལྡན་རྒྱལ་བ་རྗེ། །
ཁྱབ་བདག་རྡོ་རྗེ་འཆང་ལ་གསོལ་བ་འདེབས། ། ཟག་མེད་བདེ་ཆེན་སྒྱུ་མའི་ཕོ་བྲང་དུ། ། མ་ལུས་རྒྱལ་བ་སྐྱེད་དང་རོལ་པའི་ཡུམ། ། གྲངས་མེད་མཁའ་འགྲོའི་གཙོ་མོ་རྗེ་བཙུན་མ། ། རྡོ་རྗེ་བདག་མེད་མ་ལ་གསོལ་བ་འདེབས། ། ལྷོ་ཕྱོགས་སཽ་ཝ་ནཱ་ཐའི་གནས་མཆོག་ཏུ། ། གནས་ལྔ་རིག་པའི་པཎ་ཆེན་ཆོས་སྐྱོང་ཞབས། ། མཁའ་འགྲོས་རྗེས་བཟུང་འཕགས་ཡུལ་གྲུབ་པའི་གཙོ། ། རྣལ་འབྱོར་དབང་ཕྱུག་ཞབས་ལ་གསོལ་བ་འདེབས། ། རི་བོ་ཨུ་ཙཱ་ཡ་ནའི་གནས་མཆོག་ཏུ། །
མུ་སྟེགས་རིགས་ལ་རྣལ་འབྱོར་དབང་ཕྱུག་གིས། ། རྗེས་སུ་བཟུང་ནས་མཁའ་འགྲོའི་ཞལ་གདམས་ཐོབ། ། ཤར་ཕྱོགས་ནག་པོ་པ་ལ་གསོལ་བ་འདེབས། ། རྒྱ་གར་ཀཱ་མ་རཱུ་པའི་གནས་མཆོག་ཏུ། ། རྒྱལ་རིགས་མཆོག་ལ་གྲུབ་དབང་གདམས་པས་གྲོལ། ། གསང་ཆེན་ཟབ་མོ་ཅང་ཏེའུའི་སྒྲ་སྒྲོགས་པ། ། ཌ་མ་རུ་པའི་ཞབས་ལ་གསོལ་བ་འདེབས། ། ཤར་ཕྱོགས་མཁའ་འགྲོ་མཉེས་པའི་ལྗོངས་ལུང་དུ། ། དམ་པའི་དྲིན་ལས་འཕགས་པའི་གོ་འཕང་ཐོབ། ། གཉིས་སྤངས་སྤྱོད་པས་བྱིས་པའི་ཚོགས་དབུས་རོལ། །
ཨ་ཝ་དྷཱུ་ཏཱི་པ་ལ་གསོལ་བ་འདེབས། ། རུ་མཚམས་ཁ་རེག་ཐོད་བུའི་གནས་མཆོག་ཏུ། ། འཕགས་ཡུལ་པཎ་གྲུབ་གངས་ཅན་སྐྱོང་བའི་དཔལ། ། འཕོ་བའི་ལམ་གྱིས་མཁའ་སྤྱོད་གནས་སུ་བྱོན། ། ག་ཡ་དྷ་རའི་ཞབས་ལ་གསོལ་བ་འདེབས། ། མང་མཁར་མུ་གུ་ལུང་གི་གནས་མཆོག་ཏུ། ། འཕགས་ཡུལ་གྲུབ་དབང་གདམས་པའི་བཅུད་བསྡུས་ནས། ། བོད་ཡུལ་རྡོ་རྗེ་འཛིན་པའི་གཙུག་རྒྱན་མཆོག ། བླ་ཆེན་འབྲོག་མིའི་ཞབས་ལ་གསོལ་བ་འདེབས། ། མཁར་ཆུང་ཆུ་ཁའི་གནས་མཆོག་དམ་པ་རུ། །
དུལ་བའི་སྤྱོད་པས་དམ་པའི་ཐུགས་ཟིན་ནས། ། ཡོངས་རྫོགས་གསུང་ངག་ཌཱ་ཀིའི་ཞལ་འོང་ཐོབ། ། སེ་སྟོན་ཀུན་རིག་ཞབས་ལ་གསོལ་བ་འདེབས། ། སག་ཐང་དིང་གི་གྲུབ་པའི་གནས་མཆོག་ཏུ། ། བིརྺའི་ཐུགས་བཅུད་གསུང་ངག་རབ་ཏུ་ཐོབ། ། རྫུ་འཕྲུལ་མངོན་ཤེས་ཐོགས་མེད་སྦས་པའི་རྗེ། ། ཞང་སྟོན་ཆོས་འབར་ཞབས་ལ་གསོལ་བ་འདེབས། ། བྱང་ཕྱོགས་སྐྱ་བོ་ཁ་གདང་སྒྲུབ་གནས་སུ། ། འཇམ་དབྱངས་རྣམ་འཕྲུལ་གསང་ཆེན་རྒྱུད་སྡེའི་བདག ། གསུང་ངག་ཟབ་མོའི་ཤིང་རྟའི་སྲོལ་འབྱེད་མཆོག །
རྗེ་བཙུན་ས་སྐྱ་པ་ལ་གསོལ་བ་འདེབས། ། གྲོམ་སྟོད་ཆུ་མིག་རྫིང་ཁའི་གནས་མཆོག་ཏུ། ། མི་ཐུབ་ཟླ་བའི་རྣམ་འཕྲུལ་གསང་ཆེན་ལ། ། མཁས་ཤིང་གྲུབ་པར་མཁའ་འགྲོས་རབ་བསྒྲགས་པའི། ། སློབ་དཔོན་རིན་པོ་ཆེ་ལ་གསོལ་བ་འདེབས། ། སྒོ་རུམ་གཟིམས་སྤྱིལ་དཀར་པོའི་གནས་མཆོག་ཏུ། ། རྡོ་རྗེ་འཛིན་པའི་རྗེ་བོ་གྲགས་པའི་ཞབས། ། མཁས་དང་གྲུབ་པའི་དབང་ཕྱུག་བླ་མ་རྗེ། ། རྗེ་བཙུན་རིན་པོ་ཆེ་ལ་གསོལ་བ་འདེབས། ། བྱང་ངོས་སྤྲུལ་པ་སྡེ་ཡི་ལྷ་ཁང་དུ། །
གནས་ལྔ་རིག་པའི་མཐར་སོན་འཇམ་དཔལ་དབྱངས། ། དྲེགས་ལྡན་རྒོལ་བ་འཇོམས་པའི་དཔའ་བོ་ཆེ། ། ས་སྐྱ་པཎ་ཆེན་ཞབས་ལ་གསོལ་བ་འདེབས། ། ལྷ་ཁང་བླ་བྲང་དམ་པའི་གཟིམས་ཁང་དུ། ། སྟོབས་ལྡན་གཙུག་གི་ནོར་བུའི་ཁྲིར་བཞུགས་ནས། ། ལུགས་གཉིས་དཔལ་གྱིས་གངས་ཅན་སྐྱོང་བའི་རྗེ། ། ཆོས་རྒྱལ་འཕགས་པའི་ཞབས་ལ་གསོལ་བ་འདེབས། ། དཔལ་ལྡན་ས་སྐྱའི་སྐྱེ་འཕྲང་བླ་བྲང་དུ། ། དཀའ་བ་ཁྱད་བསད་ཡོངས་རྫོགས་གསུང་ངག་ཐོབ། ། སྨིན་གྲོལ་གདམས་པས་སྐལ་ལྡན་སྐྱོང་བའི་དཔལ། །
ཞང་སྟོན་དཀོན་མཆོག་དཔལ་ལ་གསོལ་བ་འདེབས། ། དགེར་ཕུ་རྫི་ལུང་དབེན་པའི་གནས་མཆོག་ཏུ། ། ས་སྐྱ་པཎ་ཆེན་ཐུགས་སྲས་མཆོག་གྱུར་པ། ། རྟོགས་པའི་བརྒྱུད་འཛིན་ཚོགས་སྒོམ་རིན་པོ་ཆེ། ། ཀུན་དགའ་དཔལ་གྱི་ཞབས་ལ་གསོལ་བ་འདེབས། ། བྱང་ཕྱོགས་ཉན་པོ་དགོན་པའི་གནས་མཆོག་ཏུ། ། མཁས་དང་གྲུབ་པའི་དབང་ཕྱུག་རྡོ་རྗེ་འཛིན། ། སྙན་བརྒྱུད་ཟབ་མོའི་གཏེར་མཛོད་ཉན་ཆེན་པ། ། བསོད་ནམས་བརྟན་པའི་ཞབས་ལ་གསོལ་བ་འདེབས། ། དབེན་པའི་སྒྲུབ་གནས་ན་བཟའ་བྲག་ཕུག་ཏུ། །
རྩེ་གཅིག་བསྒྲུབས་པས་ཉམས་རྟོགས་མཐར་ཕྱིན་ནས། ། ཟབ་མོའི་ལམ་གྱི་གཏེར་མཛོད་གཅིག་གྱུར་པ། ། གྲུབ་ཆེན་བྲག་ཕུག་པ་ལ་གསོལ་བ་འདེབས། ། བསམ་ཡས་ལྷུན་གྱིས་གྲུབ་པའི་བླ་བྲང་དུ། ། མདོ་སྔགས་བསྟན་པའི་མངའ་བདག་ཆོས་ཀྱི་རྗེ། ། བྱང་ཕྱོགས་འདི་ན་ཐམས་ཅད་མཁྱེན་པར་གྲགས། ། དཔལ་ལྡན་བླ་མའི་ཞབས་ལ་གསོལ་བ་འདེབས། ། ཚ་རོང་བྱང་ཆུབ་རྫོང་གི་དབེན་གནས་སུ། ། ཆོས་རྗེ་བླ་མའི་ཐུགས་སྲས་མཆོག་གྱུར་པ། ། གསུང་ངག་བསྟན་པ་འཛིན་པའི་ཆོས་ཀྱི་རྗེ། །
དཔལ་ལྡན་ཚུལ་ཁྲིམས་ཞབས་ལ་གསོལ་བ་འདེབས། ། གྲུབ་པའི་གནས་མཆོག་ཞེ་དགོན་དབེན་པ་རུ། ། འོད་གསལ་བདེ་བ་ཆེན་པོའི་རོལ་རྩེད་ལས། ། སྦྱོར་ལམ་རྩེ་མོའི་ཏིང་འཛིན་དཔལ་ཐོབ་པ། ། གྲུབ་ཆེན་བུདྡྷ་ཤྲཱི་ལ་གསོལ་བ་འདེབས། ། ཨེ་ཝཾ་ཆོས་ལྡན་རྡོ་རྗེའི་ཕོ་བྲང་དུ། ། རྒྱལ་བས་ལུང་བསྟན་གསང་ཆེན་བསྟན་པའི་དཔལ། ། གངས་ཅན་མཁས་གྲུབ་ཀུན་གྱི་གཙུག་རྒྱན་མཆོག ། ངོར་ཆེན་རྡོ་རྗེ་འཆང་ལ་གསོལ་བ་འདེབས། ། སྟག་མོ་གླིང་ཁར་དབེན་པའི་རི་ཁྲོད་དུ། །
རྡོ་རྗེ་འཆང་དབང་ཐུགས་ཀྱི་མཛོད་བཟུང་ནས། ། གསང་ཆེན་གདམས་པས་སྐལ་ལྡན་སྐྱོང་བའི་དཔལ། ། སེམས་དཔའ་ཆེན་པོའི་ཞབས་ལ་གསོལ་བ་འདེབས། ། ཤབ་སྨད་དགེ་སྡིངས་རྡོ་རྗེའི་ཕོ་བྲང་དུ། ། ཐམས་ཅད་མཁྱེན་པ་བསོད་ནམས་རྒྱལ་མཚན་གྱི། ། རིགས་ཀྱི་དབོན་པོ་ཐུགས་སྲས་མཆོག་གྱུར་པ། ། བླ་ཆེན་ཀུན་རྒྱལ་ཞབས་ལ་གསོལ་བ་འདེབས། ། གྲོམ་སྟོད་དབུ་རྩེ་རྙིང་མའི་གཟིམས་ཁང་དུ། ། ཐེག་ཆེན་བསྟན་པའི་མངའ་བདག་རྡོ་རྗེ་འཆང༌། ། ཆོས་ཀྱི་རྒྱལ་པོ་བྱང་ཕྱོགས་སྐྱེ་རྒུའི་མགོན། །
ཐེག་ཆེན་ཆོས་རྒྱལ་ཞབས་ལ་གསོལ་བ་འདེབས། ། དཔལ་ལྡན་ས་སྐྱའི་གཞི་ཐོག་བླ་བྲང་དུ། ། པདྨའི་རྣམ་འཕྲུལ་མཐུ་སྟོབས་ནུས་པའི་བདག ། ཆིག་བརྒྱུད་གདམས་པའི་བཀའ་བབས་རྗེ་བཙུན་ཡབ། ། ནམ་མཁའ་རྒྱལ་མཚན་ཞབས་ལ་གསོལ་བ་འདེབས། ། ཕྱོགས་མེད་མཁས་པ་འདུ་བའི་གནས་མཆོག་ཏུ། ། མཁས་པའི་གཙུག་རྒྱན་ངེས་དོན་ཟབ་མོའི་གཏེར། ། བྱང་ཕྱོགས་འདི་ན་ཉ་དབོན་ཆེན་པོར་གྲགས། ། ཀུན་དགའ་དཔལ་གྱི་ཞབས་ལ་གསོལ་བ་འདེབས། ། ཉང་སྟོད་བརྩེ་ཆེན་ཆོས་སྡེའི་གཟིམས་ཁང་དུ། །
གསང་ཆེན་ཟབ་མོའི་གདམས་པའི་མཛོད་བཟུང་ནས། ། ཉམས་དང་རྟོགས་པའི་བདག་ཉིད་ཆོས་ཀྱི་རྗེ། ། གྲུབ་ཆེན་ཀུན་བློའི་ཞབས་ལ་གསོལ་བ་འདེབས། ། དཔལ་འཁོར་བདེ་ཆེན་མཁས་པའི་ཆོས་གྲྭ་རུ། ། ཕྱི་ནང་གཞན་གསུམ་རྟོགས་པའི་གྲུབ་དབང་རྗེ། ། ལུང་རིགས་སྨྲ་བའི་གཙུག་རྒྱན་འཇམ་པའི་དབྱངས། ། དཀོན་མཆོག་བཟང་པོའི་ཞབས་ལ་གསོལ་བ་འདེབས། ། དཔལ་ལྡན་ས་སྐྱའི་གཙུག་ལག་ཁང་ཆེན་དུ། ། ས་ཆེན་རྣམ་འཕྲུལ་སྙན་བརྒྱུད་གདམས་པའི་གཏེར། ། ཉམས་རྟོགས་མཐར་སོན་མཐུ་སྟོབས་ནུས་པའི་བདག །
བདག་ཆེན་རྡོ་རྗེ་འཆང་ལ་གསོལ་བ་འདེབས། ། ཁའུ་བྲང་རྫོང་ནག་པོའི་རི་ཁྲོད་དུ། ། རྡོར་འཛིན་བྱེ་བའི་གཙུག་རྒྱན་རྡོ་རྗེ་འཆང༌། ། གསང་ཆེན་བསྟན་པའི་མངའ་བདག་དྲིན་ཆེན་རྗེ། ། ཀུན་སྤངས་ཆེན་པོའི་ཞབས་ལ་གསོལ་བ་འདེབས། ། ཕུན་ཚོགས་རབ་བརྟན་རྒྱལ་པོའི་ཕོ་བྲང་དུ། ། རྒྱལ་བ་ཀུན་དངོས་ངེས་དོན་བསྟན་པའི་བདག ། ཟབ་མོའི་ལམ་གྱིས་སྐལ་ལྡན་རྗེས་འཛིན་པའི། ། རྗེ་བཙུན་རྡོ་རྗེ་འཆང་ལ་གསོལ་བ་འདེབས།། ༈ །།ཁ་སྐོང་ནི། །
རྒྱལ་ཁམས་ཕྱོགས་མེད་ཡངས་པའི་སྨན་ལྗོངས་སུ། ། ཤེས་ལྡན་གཟུར་གནས་ནམ་མཁའི་མཐའ་ཀླས་པར། ། ཀུན་སྤངས་ཆོས་རྗེའི་ཕྲིན་ལས་སྐྱོང་བའི་དཔལ། ། བློ་གསལ་རྒྱ་མཚོའི་ཞབས་ལ་གསོལ་བ་འདེབས། ། ཞྭ་ལུ་གསེར་ཁང་མཁས་པའི་ཆོས་གྲྭ་རུ། ། ཚར་པ་ཆོས་རྗེའི་སྙན་བརྒྱུད་མཛོད་བཟུང་ནས། ། རང་དོན་ཞེན་མེད་སྐལ་ལྡན་སྐྱོང་བའི་དཔལ། ། སྐལ་བཟང་མཁྱེན་བརྩེའི་དབང་པོར་གསོལ་བ་འདེབས། ། བཀྲ་ཤིས་དགེ་མཚན་དཔལ་གྱི་ཆོས་གྲྭ་རུ། ། འཇམ་དཔལ་དབྱངས་དངོས་བློ་གསལ་རྒྱ་མཚོ་ཡི། །
ཐུགས་སྲས་སྙན་བརྒྱུད་བསྟན་པའི་རྒྱལ་ཚབ་མཆོག ། གཞོན་ནུ་བློ་གྲོས་ཞབས་ལ་གསོལ་བ་འདེབས། ། དམ་པས་བྱིན་བརླབས་སྒྲུབ་སྡེའི་གནས་མཆོག་ཏུ། ། འཇམ་མགོན་མཁྱེན་བརྩེའི་ཐུགས་སྲས་རྒྱལ་ཚབ་མཆོག ། རྒྱལ་བ་ཀུན་དངོས་རྗེ་བཙུན་སྡིང་མ་བ། ། བསླབ་གསུམ་རྒྱལ་མཚན་ཞབས་ལ་གསོལ་བ་འདེབས། ། སྙན་བརྒྱུད་ཆོས་འཁོར་བསྐོར་བའི་སྨན་ལྗོངས་སུ། ། འཁྲུལ་མེད་སློབ་བཤད་གདམས་པའི་དགའ་སྟོན་གྱིས། ། སྐལ་ལྡན་གདུལ་བྱའི་རེ་བ་སྐོང་མཛད་པ། ། དབང་ཕྱུག་རབ་བརྟན་ཞབས་ལ་གསོལ་བ་འདེབས། །
དཔལ་ལྡན་རྡོ་རྗེ་གདན་གྱི་ཆོས་གྲྭ་རུ། ། མཐའ་ཡས་དམ་ཆོས་ནོར་བུའི་མཛོད་བཟུང་ནས། ། ཐུབ་བསྟན་ཉིན་མོར་བྱེད་པའི་དྲིན་ཅན་རྗེ། ། བསོད་ནམས་མཆོག་ལྡན་ཞབས་ལ་གསོལ་བ་འདེབས། ། གསང་ཆེན་འབྲུག་སྒྲ་སྒྲོགས་པའི་ལྷོ་མོས་སུ། ། སྙན་བརྒྱུད་སློབ་བཤད་ཀུན་གྱི་མཛོད་བཟུང་ནས། ། སྣོད་ལྡན་སྨིན་གྲོལ་ལམ་ལ་འགོད་མཛད་པའི། ། བསོད་ནམས་མཆོག་གྲུབ་ཞབས་ལ་གསོལ་བ་འདེབས། ། དཔལ་ལྡན་གནས་ཀྱི་དབང་པོའི་ཆོས་གྲྭ་རུ། ། སྐྱབས་གནས་ཀུན་འདུས་བླ་མས་རྗེས་བཟུང་ནས། །
འགྲོ་ལ་དམ་ཆོས་བདུད་རྩིའི་དགའ་སྟོན་འགྱེད། ། མཁྱེན་རབ་བྱམས་པའི་དཔལ་ལ་གསོལ་བ་འདེབས། ། སྙན་བརྒྱུད་ཆོས་ཀྱི་འབྱུང་གནས་འདུས་པའི་སྡེར། ། རྒྱལ་བ་ཀུན་དངོས་ཚར་ཆེན་བླ་མ་ཡི། ། ཟབ་ལམ་སྤེལ་མཁས་དྲིན་ཅན་རྡོ་རྗེ་འཆང༌། ། བློ་གསལ་མཆོག་ལྡན་ཞབས་ལ་གསོལ་བ་འདེབས། ། དམ་པས་བྱིན་རླབས་དབེན་པའི་བཞུགས་གནས་སུ། ། མཁྱེན་རབ་བླ་མའི་ཐུགས་སྲས་གདམས་པའི་གཏེར། ། ཚར་པ་ཆོས་རྗེའི་ཕྲིན་ལས་སྐྱོང་བའི་དཔལ། ། རྨོར་ཆེན་རྡོ་རྗེ་འཆང་ལ་གསོལ་བ་འདེབས། ། ་་་་་
ཚར་ཆེན་ནས་འདི་ཡན་བླ་མ་སྔ་མའི་བསྟོད་པ་ཕྱི་མས་ཞལ་སྐོང་དང༌། རྗེས་མ་གཉིས་ཞལ་གསུངས་མའོ།། ༧གསུང་ངག་རིན་པོ་ཆེ་བརྒྱུད་པ་གསུམ་འདུས་ཀྱི་གསོལ་འདེབས་ཚར་པ་རྡོ་རྗེ་འཆང་གིས་མཛད་པའི་ཁ་སྐོང་ནི། རྨོར་ཆེན་ཡན་སྤར་མ་བཞིན་ལ། དེ་ནས། རྒྱལ་ཁམས་རིས་མེད་སྐལ་ལྡན་གདུལ་བྱ་ལ། ། གསུང་ངག་དབང་བཞིའི་སྨིན་གྲོལ་ལེགས་བསྟན་ནས། ། གསང་ཆེན་བསྟན་པ་སྤེལ་བའི་རྡོ་རྗེ་འཆང༌། ། གནས་གསར་ཆོས་རྗེའི་ཞབས་ལ་གསོལ་བ་འདེབས། ། བོད་ཡུལ་རྡོ་རྗེ་གདན་གྱི་བཞི་ཐོག་ཏུ། །
དཔལ་ལྡན་ཆོས་སྐྱོང་རིང་ལུགས་སྤེལ་བའི་སླད། ། བསམ་བཞིན་རྡོ་རྗེ་འཛིན་པའི་སྐུར་བཞེངས་པ། ། ཀུན་དགའ་བློ་གྲོས་ཞབས་ལ་གསོལ་བ་འདེབས། ། དཔལ་ལྡན་རྩེ་གདོང་དགེ་བའི་ཆོས་གྲྭ་རུ། ། ལེགས་གདམས་ལྷ་ཡི་རྔ་སྒྲས་སྐལ་བཟང་རྣམས། ། གསང་ཆེན་ཟབ་མོའི་ལམ་ལ་འགོད་མཛད་པ། ། བསྟན་འཛིན་ལྷུན་གྲུབ་ཞབས་ལ་གསོལ་བ་འདེབས། ། ཆོས་རྫོང་ཤར་གྱི་དབེན་གནས་ཉམས་དགའ་རུ། ། སྦས་པའི་བརྟུལ་ཞུགས་ཞི་དུལ་བག་ཡོད་ཀྱིས། ། ཐུབ་བསྟན་ཉི་མོར་མཛད་པའི་བཤེས་གཉེན་ཆེ། །
བློ་གསལ་ཕུན་ཚོགས་ཞབས་ལ་གསོལ་བ་འདེབས། ། བཅོ་བརྒྱད་རྡོ་རྗེ་ཕོ་བྲང་དམ་པ་རུ། ངེས་གསང་སྙིང་པོའི་ཉམས་ལེན་མཐར་སོན་ནས། ། དོན་གཉིས་ལྷུན་གྱིས་གྲུབ་པ་ངག་གི་དབང༌། ། ཀུན་དགའ་མཁྱེན་རབ་ཞབས་ལ་གསོལ་བ་འདེབས། ། འབྲུག་གུར་དཔའ་བོ་མཁའ་འགྲོའི་བྲོ་ར་ནས། ། འཁོར་འདས་མཉམ་པར་གཟིགས་པའི་བདག་ཉིད་ཆེ། ། དྲན་པའི་གདུང་སེལ་སྐྱབས་མཆོག་འཁོར་ལོའི་མགོན། ། ཕྱོགས་ལས་རྣམ་རྒྱལ་ཞབས་ལ་གསོལ་བ་འདེབས། ། གཟིམས་འོག་མདོ་སྔགས་ཆོས་ཀྱི་ཕོ་བྲང་དུ། །
རྣམ་འདྲེན་ཟུང་གི་ཕྲིན་ལས་ཐུར་བརྒྱ་པ། ། དད་བརྩོན་དཔུང་པས་འདེགས་ལ་མི་ངལ་བའི། ། སྙན་གྲགས་མཚན་ཅན་ཞབས་ལ་གསོལ་བ་འདེབས། ། འདམ་བུའི་འབྱིན་གྱི་ཕོ་བྲང་དམ་པ་རུ། ། རྡོ་རྗེ་འཆང་དབང་ཡ་ཤའི་མཚན་ཅན་གྱི། ། རིགས་དབོན་ཐུགས་ཀྱི་སྲས་མཆོག་ཆོས་ཀྱི་རྗེ། ། ལྷ་བཙུན་མཁྱེན་བརྩེ་དབང་པོར་གསོལ་བ་འདེབས། ། དམ་པའི་གཟིམས་ཁང་འོག་མའི་གནས་མཆོག་ཏུ། ། སྐུ་བཞིའི་དབང་ཕྱུག་རྗེ་བཙུན་བླ་མ་ཡི། ། སྤྲུལ་པའི་སྐུ་མཆོག་ངུར་སྨྲིག་གར་རོལ་བ། །
ཀུན་དགའ་བསྟན་འཛིན་ཞབས་ལ་གསོལ་འདེབས། ངག་གི་དབང་པོའི་བྱིན་རླབས་ཐུགས་ལ་ཤར། ། བློ་གྲོས་ཆེན་པོས་རྒྱལ་བའི་དགོངས་པ་རྟོགས། ། གཞན་ཕན་ཕྲིན་ལས་ཕྱོགས་བཅུ་ཀུན་ཏུ་རྒྱས། ། སྙིང་པོའི་བསྟན་འཛིན་མཆོག་ལ་གསོལ་བ་འདེབས། ། སྙིང་དབུས་པདྨོ་འདབ་བརྒྱ་བཞད་པའི་དབུས། ། ཚུལ་མིན་ཡིད་བྱེད་མུན་པ་དྲུང་ཕྱུང་ནས། ། རང་བཞིན་འོད་གསལ་དོན་གྱི་གནས་ལུགས་མཆོག ། སྣང་མཛད་རྩ་བའི་བླ་མར་གསོལ་བ་འདེབས། ། ཅེས་པ་འདི་གཟིམས་འོག་སྤྲུལ་མིང་གིས་སྦྱར་བའོ།། །
དེ་ལྟར་རྩ་བརྒྱུད་བླ་མ་ཀུན་གྱི་དངོས། ། སྐྱབས་གསུམ་གཅིག་བསྡུས་རིགས་བརྒྱའི་ཁྱབ་བདག་ཆེ། ། དཀྱིལ་འཁོར་གཙོ་བོ་དྲིན་ཅན་ཆོས་ཀྱི་རྗེར། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཉིན་མོ་སྤྱི་གཙུག་པད་ཟླའི་གདན་སྟེང་དང༌། ། མཚན་མོ་སྙིང་དབུས་འོད་ལྔའི་གུར་ཁང་དུ། ། འབྲལ་མེད་བཞུགས་ནས་བརྩེ་ཆེན་ཐུགས་རྗེ་ཡིས། ། འདི་ཕྱི་བར་དོ་ཀུན་ཏུ་བྱིན་གྱིས་རློབས། ། རྩ་བརྒྱུད་བླ་མའི་རྣམ་ཐར་ཐོས་པའི་མོད། ། སྤྲིན་གྱི་རྔ་གསང་ཐོས་པའི་རྨ་བྱ་ལྟར། །
དད་དང་སྤྲོ་བའི་སྤུ་ལོང་ཆེར་གཡོས་ཏེ། ། བྱིན་རླབས་སྙིང་ལ་འཇུག་པར་བྱིན་གྱིས་རློབས། ། བསླུ་མེད་སྐྱབས་མགོན་བླ་མ་དཀོན་མཆོག་ལ། ། བདག་དང་མར་གྱུར་འགྲོ་བ་མ་ལུས་པ། ། བྱང་ཆུབ་བར་དུ་རེ་ལྟོས་རྩེ་གཅིག་པས། ། ཐུགས་རྗེའི་སྐྱབས་འོག་ཆུད་པར་བྱིན་གྱིས་རློབས། ། ཐོག་མེད་དུས་ནས་བདག་གཞན་འགྲོ་བ་རྣམས། ། མཐའ་མེད་འཁོར་བའི་རྒྱ་མཚོ་ཆེར་འཁྱམས་ཏེ། ། བཟོད་མེད་སྡུག་བསྔལ་གསུམ་གྱིས་གདུངས་པ་ལས། ། ངེས་འབྱུང་དྲག་པོ་སྐྱེ་བར་བྱིན་གྱིས་རློབས། །
རྙེད་དཀའ་དོན་དང་ལྡན་པའི་དལ་འབྱོར་ལུས། ། ཡུན་རིང་མི་སྡོད་འཆི་བའི་ཚུལ་ངེས་ཏེ། ། དགོས་མེད་ཚེ་འདིའི་བྱ་བ་ཀུན་དོར་ནས། ། རྩེ་གཅིག་སྙིང་པོ་ལོན་པར་བྱིན་གྱིས་རློབས། ། བདེ་སྡུག་ལས་ཀྱི་འབྲས་བུ་ཤེས་གྱུར་ནས། ། མི་དགེ་ཀུན་སྤངས་བཏང་སྙོམས་མ་ལུས་པར། ། རྟག་ཏུ་དགེ་བ་བསྒྲུབ་ལ་མི་གཡེལ་བའི། ། བླང་དོར་ཚུལ་བཞིན་བྱེད་པར་བྱིན་གྱིས་རློབས། ། མ་གྱུར་འགྲོ་བའི་སྡུག་བསྔལ་མ་བཟོད་ནས། ། བྱམས་དང་སྙིང་རྗེའི་ཤུགས་ཀྱིས་དྲངས་པ་ཡིས། །
དེ་དག་དོན་དུ་རྫོགས་པའི་སངས་རྒྱས་མཆོག ། ཐོབ་འདོད་སྨོན་སེམས་བསྐྱེད་པར་བྱིན་གྱིས་རློབས། ། ཐེག་ཆེན་ལམ་གྱི་གཞུང་ཤིང་ཚུལ་ཁྲིམས་གསུམ། ། བདག་གཞན་མཉམ་བརྗེ་ཕྱིན་དྲུག་བསྡུ་དངོས་བཞི། ། རླབས་ཆེན་རྒྱལ་སྲས་སྤྱོད་པ་མཐའ་དག་ལ། ། སྙིང་སྟོབས་ཆེན་པོས་སློབ་པར་བྱིན་གྱིས་རློབས། ། གནས་ལུགས་རང་ངོ་ཤེས་པའི་ལྷག་མཐོང་དང༌། ། གཡོ་མེད་ཏིང་འཛིན་བརྟན་པའི་ཞི་གནས་མཆོག ། ཟུང་འཇུག་བརྗོད་མེད་ངང་དུ་བསྒོམས་པ་ཡིས། གཉིས་འཛིན་འཁྲུལ་པ་ཞི་བར་བྱིན་གྱིས་རློབས། །
ཐུན་མོང་ལམ་གྱིས་རང་རྒྱུད་ལེགས་སྦྱངས་ཤིང༌། ། ཐུན་མོང་མིན་པའི་ལམ་ལ་ངེས་ཤེས་རྙེད། ། རྒྱལ་བའི་ཡོན་ཏན་ཀུན་གྱིས་ཡིད་འཕྲོག་སྟེ། ། མྱུར་དུ་ཐོབ་འདོད་སྐྱེ་བར་བྱིན་གྱིས་རློབས། ། མཚན་ཉིད་ཀུན་ལྡན་རྡོ་རྗེ་སློབ་དཔོན་ལས། ། གདན་གསུམ་ཚང་བའི་དཀྱིལ་འཁོར་ཆེན་པོ་རུ། ། རྣམ་དག་དབང་བཞིའི་ཆུ་བོ་ལེགས་ཐོབ་ནས། ། སྐུ་བཞིའི་རྟེན་འབྲེལ་འགྲིག་པར་བྱིན་གྱིས་རློབས། ། དཀྱིལ་འཁོར་གཙོ་བོ་རྗེ་བཙུན་ཧེ་རུ་ཀ ། དཔའ་བོ་མཁའ་འགྲོའི་ཚོགས་རྣམས་དཔང་བཙུགས་ཏེ། །
དམ་ཚིག་ཉི་ཤུ་བསྲུང་ཚུལ་རྣམ་པ་བཞི། ། སྲོག་དང་བསྡོས་ཏེ་བསྲུང་བར་བྱིན་གྱིས་རློབས། ། རང་སེམས་ལྷན་སྐྱེས་སྤྲོས་བྲལ་རྒྱུ་ཡི་རྒྱུད། ། གསལ་སྟོང་ཟུང་དུ་འཇུག་པ་གདོད་མའི་གཤིས། ། འཁོར་འདས་དབྱེར་མེད་བརྗོད་བྲལ་བདེ་ཆེན་དབྱིངས། ། གནས་ལུགས་རང་ངོ་ཤེས་པར་བྱིན་གྱིས་རློབས། ། འཁོར་འདས་ཆོས་ཀུན་རང་སེམས་སྣང་བའི་མདངས། ། སྣང་ཡང་རང་བཞིན་མེད་པ་སྒྱུ་མའི་གར། ། མེད་བཞིན་ཅི་ཡང་འཆར་བ་རྟེན་འབྲེལ་གཤིས། ། བརྗོད་བྲལ་ལམ་དུ་ལོངས་པར་བྱིན་གྱིས་རློབས། །
ཐ་མལ་སྣོད་བཅུད་སྣང་བ་ཇི་སྙེད་པ། ། ལམ་བྱེད་རྣམ་བཞིས་རྟེན་དང་བརྟེན་པ་ཡི། ། དཀྱིལ་འཁོར་ཆེན་པོར་བསྒོམ་པས་ཅིར་སྣང་ཀུན། ། ལྷག་པའི་ལྷ་རུ་འཆར་བར་བྱིན་གྱིས་རློབས། ། རང་བཞིན་ལྷུན་གྲུབ་དཀྱིལ་འཁོར་རྣམ་པ་བཞི། ། གདན་གསུམ་ཚང་བའི་རྒྱལ་བའི་དཀྱིལ་འཁོར་དུ། ། ཤེས་ནས་བསྒོམས་པས་སྣང་སྟོང་ཟུང་འཇུག་གིས། ། ཡེ་ཤེས་རྒྱུད་ལ་སྐྱེ་བར་བྱིན་གྱིས་རློབས། ། ལས་རླུང་སྦྱོར་བ་བདུན་གྱིས་རབ་བཅིངས་ཤིང༌། ། ཕྱོགས་དང་གདེངས་ཅན་འབར་བའི་ཙཎྜ་ལིས། །
ཧྃ་ཡིག་བདུད་རྩིར་ཞུ་བའི་རྣལ་འབྱོར་གྱིས། ། གསལ་སྟོང་ཡེ་ཤེས་སྐྱེ་བར་བྱིན་གྱིས་རློབས། ། དངོས་དང་ཡེ་ཤེས་མཚན་ལྡན་ཕྱག་རྒྱ་མར། ། སྐུ་གསུམ་ལམ་བྱེད་སྦྱོར་བས་སྙོམས་ཞུགས་པས། ། ཞུ་བའི་ཡས་བབས་དགའ་བའི་རོས་ཚིམས་ནས། ། བདེ་སྟོང་ཡེ་ཤེས་སྐྱེ་བར་བྱིན་གྱིས་རློབས། ། ལུས་ངག་རྦ་རླབས་སྦྱོར་བས་ལེགས་སྦྱངས་ནས། ། པདྨ་ཅན་དང་ལྷན་ཅིག་ཏིང་འཛིན་གྱིས། ། རྦ་རླབས་མཆོག་གིས་གཟུང་འཛིན་རྟོག་པ་བཅོམ། ། བདེ་སྟོང་མཆོག་ལ་རོལ་བར་བྱིན་གྱིས་རློབས། །
རྒྱལ་བའི་བཀའ་དང་རྣལ་འབྱོར་དབང་ཕྱུག་གཞུང༌། ། མཚན་ལྡན་བླ་མའི་གསུང་གི་གདམས་པའི་བཅུད། ། རྩེ་གཅིག་བསྒོམས་པས་ཉམས་རྟོགས་ནང་ནས་ཤར། ། ཚད་མ་བཞི་ལྡན་འགྱུར་བར་བྱིན་གྱིས་རློབས། ། དབང་དང་བྱིན་རླབས་བརྒྱུད་པ་མ་ཉམས་ཤིང༌། ། འཁྲུལ་མེད་གདམས་པ་གོ་རིམ་ཇི་བཞིན་དུ། ། ཉམས་སུ་བླངས་ནས་དྲོད་རྟགས་མངོན་དུ་གྱུར། ། མོས་གུས་བསམ་པ་ཚིམས་པར་བྱིན་གྱིས་རློབས། ། བོགས་འབྱིན་བརྒྱད་ཀྱིས་ཏིང་འཛིན་བོགས་དབྱུང་ཞིང༌། ། གདམས་ངག་དྲུག་དང་སྲུང་བ་སུམ་ཅུ་ཡིས། །
བར་ཆད་ཀུན་སེལ་རྟེན་འབྲེལ་རྣམ་པ་ལྔས། ། ལམ་གྱི་ས་མཚམས་ཤེས་པར་བྱིན་གྱིས་རློབས། ། འདུས་པ་གསུམ་ལ་སྣང་བ་དགྲར་ལངས་དང༌། ། སྟོང་པ་དགྲར་ལངས་བྱིང་བ་ཆེན་པོ་ཡི། ། འཕྲང་གསུམ་སྒྲོལ་བའི་སྤྱོད་པ་རྣམ་གསུམ་གྱིས། ། ཏིང་འཛིན་ལམ་དུ་ལོངས་པར་བྱིན་གྱིས་རློབས། ། ཟབ་མོ་དབང་བཞིའི་ལམ་ལ་གོམས་པའི་མཐུས། ། ཆུང་འབྲིང་ཆེན་པོའི་དྲོད་ཀྱི་རིམ་པ་ལྟར། ། གསང་བ་ཀུན་འདར་ཀུན་ཏུ་བཟང་པོ་ཡི། ། བརྟུལ་ཞུགས་སྤྱོད་པ་སྐྱོང་བར་བྱིན་གྱིས་རློབས། །
མི་ལྤགས་གོས་གྱོན་སྟག་ཤམ་རུས་རྒྱན་སྤྲས། ། ཅང་ཏེའུའི་སྒྲ་སྒྲོགས་མི་རྐང་གླིང་བུ་འབུད། ། ཁ་ཊྭཱྃ་ཐོགས་ནས་དུང་ཆེན་པད་ཕོར་དུ། ། བདུད་རྩི་ལྔ་ལ་རོལ་བར་བྱིན་གྱིས་རློབས། ། སྐུ་བཞི་མངའ་བའི་དཔལ་ལྡན་བླ་མ་ལས། ། དབང་བཞི་བླངས་པས་དཀྱིལ་འཁོར་རྣམ་པ་བཞི། ། མངོན་གྱུར་བཅུ་གཉིས་ས་ཡི་ཡོན་ཏན་ཐོབ། ། གྲུབ་མཐའ་རྣམ་བཞི་སྙོགས་པར་བྱིན་གྱིས་རློབས། ། བྷ་ག་མཆོག་གི་དཀྱིལ་འཁོར་ཉམས་དགའ་ན། ། བཞུགས་པའི་བདེ་གཤེགས་བཅུད་བསྡུས་སློབ་དཔོན་ལས། །
འབྲས་དུས་དབང་གི་ཆུ་བོ་ལེགས་ཐོབ་ནས། ། འགྲོས་བཞི་དབྱིངས་སུ་ཐིམ་པར་བྱིན་གྱིས་རློབས། ། ཆེ་བ་གསུམ་ལྡན་བཅུ་གསུམ་རྡོ་རྗེའི་ས། ། ཚེ་འདིའི་ལུས་ལ་བདེ་བླག་ཐོབ་གྱུར་ནས། ། ནམ་མཁའི་མཐའ་ཀླས་གྱུར་པའི་འགྲོ་བ་རྣམས། ། བྱང་ཆུབ་མཆོག་ལ་འགོད་པར་བྱིན་གྱིས་རློབས། ། ཚེ་འདིར་གྲུབ་མཐའ་སྙོགས་པར་མ་གྱུར་ན། ། འཆི་ཁར་རྣམ་གཡེང་གནད་གཅོད་མི་འབྱུང་ཞིང༌། ། ཟབ་ལམ་འཕོ་བའི་རྣལ་འབྱོར་རྩེ་གཅིག་པས། ། མཁའ་སྤྱོད་གནས་སུ་བགྲོད་པར་བྱིན་གྱིས་རློབས། །
བར་དོར་འཁྲུལ་སྣང་འཇིགས་སྐྲག་ཤར་བའི་ཚེ། ། བླ་མ་ལྷ་དང་གདམས་ངག་དྲན་གྱུར་ནས། ། བར་དོའི་སྣང་བ་ལྷ་དང་ཡེ་ཤེས་སུ། ། དེ་མ་ཐག་ཏུ་འཆར་བར་བྱིན་གྱིས་རློབས། ། མདོར་ན་སྐྱེ་དང་སྐྱེ་བ་ཐམས་ཅད་དུ། ། མཚན་ལྡན་བླ་མ་དམ་པས་རྗེས་བཟུང་ཞིང༌། ། ལམ་མཆོག་འདི་དང་ནམ་ཡང་མི་འབྲལ་བར། ། ཉམས་ལེན་རྒྱུན་ཆད་མེད་པར་བྱིན་གྱིས་རློབས། ། ལམ་གྱི་སྙིང་པོ་ཟབ་མོ་བླ་མའི་ལམ། ། དཀྱིལ་འཁོར་གཙོ་བོ་དྲིན་ཅན་ཆོས་ཀྱི་རྗེ། །
སྙིང་དབུས་པདྨོར་འབྲལ་མེད་རྟག་བཞུགས་ནས། ། ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། ། བིརྺའི་ཞབས་ཀྱིས་བདག་རྒྱུད་བྱིན་བརླབས་ཤིང༌། ། ས་སྐྱའི་རྗེ་བཙུན་ཞལ་འོང་བདུད་རྩིའི་རྒྱུན། ། ལེགས་པར་བཟུང་ནས་དྲིན་ཆེན་བླ་མ་ཡི། ། བསྟན་པ་ཕྱོགས་བཅུར་རྒྱས་པར་བྱིན་གྱིས་རློབས། ། ཞེས་གསུང་ངག་རིན་པོ་ཆེ་བརྒྱུད་པ་གསུམ་འདུས་ཀྱི་བླ་མ་ལ་གསོལ་བ་འདེབས་པ་ལམ་གྱི་རིམ་པའི་སྨོན་ལམ་དང་བཅས་པ་འདི་ནི། རྗེ་བཙུན་རྡོ་རྗེ་འཆང་རྡོ་རིངས་ཀུན་སྤངས་པ་ཆེན་པོའི་ཞབས་རྡུལ་གཙུག་གིས་བསྟེན་ཅིང༌། གསུང་ངག་གི་བདུད་རྩི་བློ་ཡི་བུམ་བཟང་ཡོངས་སུ་གཏམས་པའི་ལམ་འབྲས་པ་བློ་གསལ་གྱིས་གངས་ཅན་རི་བོའི་སྤོ་ལ་གནས་ཚེ། རང་གི་བསམ་གཏན་གྱི་ཁང་བུར་སྦྱར་བ་འདིས་ཀྱང་རྗེ་བླ་མའི་བསྟན་པ་དྲི་མ་མེད་པ་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག །
མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
