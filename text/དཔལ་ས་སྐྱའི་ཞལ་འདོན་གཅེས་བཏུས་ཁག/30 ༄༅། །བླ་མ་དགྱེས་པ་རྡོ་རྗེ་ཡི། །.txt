ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༣༠
༄༅། །བླ་མ་དགྱེས་པ་རྡོ་རྗེ་ཡི། །
༄༅། །བླ་མ་དགྱེས་པ་རྡོ་རྗེ་ཡི། ། སྒྲུབ་ཐབས་ཉུང་ངུ་རྣམ་གསལ་འདི། ། བློ་གསལ་ལམ་གྱི་ས་མཁན་ཏེ། ། ཡོན་ཏན་རྒྱ་མཚོའི་དཔལ་སྦྱིན་བཞུགས།། ༈ །ན་མོ་གུ་རུ་བྷྱཿ
དཔལ་ཀྱཻ་རྡོ་རྗེའི་མངོན་ལུས་ལམ་དུས་མདོར་བསྡུས་ནི། ཐོག་མར་སྐྱབས་ཡུལ་གསལ་བཏབ། བདག་དང་འགྲོ་བ་ཁམས་གསུམ་ནམ་མཁའ་ཡི། ། མཐའ་དང་མཉམ་པའི་སེམས་ཅན་མ་ལུས་པ། ། དུས་འདི་ནས་བཟུང་བྱང་ཆུབ་མ་ཐོབ་བར། །
ཕྱོགས་བཅུ་དུས་གསུམ་བདེ་གཤེགས་ཐམས་ཅད་ཀྱི། ། སྐུ་གསུང་ཐུགས་དང་ཡོན་ཏན་ཕྲིན་ལས་རྣམས། ། གཅིག་ཏུ་འདུས་པ་སངས་རྒྱས་ཀུན་གྱི་དངོས། ། ཆོས་ཕུང་བརྒྱད་ཁྲི་བཞི་སྟོང་འབྱུང་བའི་གནས། ། འཕགས་པའི་དགེ་འདུན་ཀུན་གྱི་མངའ་བདག་ཆེ། ། དཔལ་ལྡན་རྩ་བརྒྱུད་བླ་མའི་ཚོགས་རྣམས་དང༌། ། སྤང་རྟོགས་མཐར་ཕྱིན་སྟོན་པ་རྫོགས་སངས་རྒྱས། ། དེས་གསུངས་ཆོས་དང་ཚོགས་མཆོག་དགེ་འདུན་ཆེར། ། སྒོ་གསུམ་གུས་པ་ཆེན་པོས་སྐྱབས་སུ་མཆི། ། ཞེས་ཅི་ནུས་མཐར།
བླ་མ་མཆོག་དང་དཀོན་མཆོག་རིན་པོ་ཆེ། ། རྣམ་པ་གསུམ་ལ་ཕྱག་འཚལ་སྐྱབས་སུ་མཆི། ། ཁྱེད་ཀྱིས་བདག་དང་སེམས་ཅན་ཐམས་ཅད་ཀྱི། ། ལུས་ངག་ཡིད་གསུམ་བྱིན་གྱིས་བརླབ་ཏུ་གསོལ། ། སྐྱབས་ཡུལ་འོད་ཞུ་རང་ལ་ཐིམ་པར་གྱུར། ། སེམས་བསྐྱེད་ནི། མ་གྱུར་འགྲོ་རྣམས་སྲིད་ལས་བསྒྲལ་བའི་ཕྱིར། ། བདག་གིས་རྫོགས་པའི་བྱང་ཆུབ་ཐོབ་པར་བྱ། ། དེ་ཡི་ཆེད་དུ་སྙིང་པོ་ཀྱཻ་རྡོ་རྗེའི། ། ལམ་གྱི་རིམ་པ་ཉམས་སུ་བླངས་བར་བགྱི། །
ལན་གསུམ། དེ་ནས་རྡོ་རྗེ་སེམས་དཔའི་སྒོམ་བཟླས་ནི། རང་གི་སྤྱི་བོར་པད་ཟླའི་གདན་སྟེང་དུ། ། བླ་མ་རྡོ་སེམས་ཡབ་ཡུམ་གསལ་བ་ཡི། ། ཐུགས་ཀར་ཟླ་སྟེང་ཧཱུྃ་ལས་བདུད་རྩིའི་རྒྱུན། ། བབས་པས་སྡིག་སྒྲིབ་ཉེས་ལྟུང་ཀུན་སྦྱངས་གྱུར། ། ཨོཾ་ཤྲཱི་བཛྲ་ཧེ་རུ་ཀ་ས་མཱ་ཡ། མ་ནུ་ སོགས་ནས་ཅི་ནུས་བཟླས་མཐར་ཐལ་མོ་སྦྱར་ནས། བླ་མ་ཐོག་མཐའ་མེད་པའི་སེམས་དཔའ་ཡིས། ། བདག་གིས་སྔོན་བསགས་སྡིག་སྒྲིབ་ཉེས་ལྟུང་ཀུན། །
བྱང་ཞིང་དག་པར་བྱིན་གྱིས་བརླབ་ཏུ་གསོལ། ། སྤྱི་བོའི་རྡོར་སེམས་འོད་ཞུ་རང་ལ་ཐིམ། ། བླ་མའི་རྣལ་འབྱོར་འདིར་འདོན། བསྡུ་ན། རིན་ཆེན་མཁྱེན་བརྩེའི་གསུངས། གནས་ལུགས་བདེ་ཆེན་རང་རྩལ་དངོས་པོའི་གཤིས། ། མ་བཅོས་ལྷུན་གྲུབ་མཆོག་གསུམ་འདུས་པའི་དངོས། ། བླ་མ་རྡོ་རྗེ་འཛིན་མཆོད་གསོལ་བཏབ་པས། ། སྨིན་གྲོལ་ལྷན་སྐྱེས་སྐུ་བཞི་མངོན་གྱུར་ཤོག ། ཅེས་དང༌།
སྔོན་འགྲོ་ཚོགས་བསགས་ནི། རང་ཉིད་ཀྱཻ་རྡོར་ཐུགས་ཀའི་ཧཱུྃ་འོད་ཀྱིས། ། བླ་མ་ཡི་དམ་ལྷ་དགུ་ས་མཱ་ཛ། ། གུས་པས་ཕྱག་འཚལ་ཕྱི་ནང་གསང་གསུམ་མཆོད། ། སྡིག་ལྟུང་མཐོལ་བཤགས་དགེ་ལ་རྗེས་ཡི་རང༌། ། དོན་དམ་སེམས་བཟུང་སྐྱབས་གསུམ་མཆོག་ཏུ་བསྙེན། ། སངས་རྒྱས་ཐོབ་ཕྱིར་ལམ་འཇུག་དགེ་ཚོགས་བསྔོ། ། སྤྱི་དང་བྱེ་བྲག་སྡོམ་པ་མ་ལུས་བཟུང༌། ། འགྲོ་ཀུན་བདེ་ལྡན་སྡུག་བསྔལ་ཀུན་དང་བྲལ། ། བདེ་གནས་བཏང་སྙོམས་ངང་ལ་གནས་གྱུར་ཅིག །
ཨོཾ་ཤཱུ་ནྱ་ཏཱའི་སྔགས་ཀྱིས་སྟོང་པར་སྦྱངས། ། སྟོང་པའི་ངང་ལས་བསྲུང་འཁོར་དུར་ཁྲོད་ནང༌། ། ཙཀྲ་རྩིབས་བཅུ་ཁྲོ་བཅུ་དང་བཅས་དབུས། ། ཆོས་འབྱུང་ནང་ཚུད་གཞལ་མེད་ཡོངས་རྫོགས་ཀྱི། ། ལྷ་སྣམ་དབུས་སུ་སྣ་ཚོགས་འདབ་བརྒྱད་དབུས། ། བདུད་བཞིའི་སྟེང་དུ་མངོན་བྱང་ལྔས་བསྐྱེད་པའི། ། རྒྱུ་ཡི་རྡོ་འཛིན་ཧེ་རུ་ཀ་དཀར་པོ། ། ཞལ་བརྒྱད་བཅུ་དྲུག་ཕྱག་ཅན་ཞབས་བཞི་པ། ། བདག་མེད་ཡུམ་སྦྱོར་གར་དགུའི་ཉམས་ཀྱིས་རོལ། ། མཁའ་གསང་བྱིན་རླབས་སྙོམས་ཞུགས་བདེ་བའི་སྒྲས། །
དེ་བཞིན་གཤེགས་པ་སྤྱན་དྲངས་དབྱིབས་བརྒྱུད་དེ། ། ས་བོན་བརྒྱད་ཀྱི་རྣམ་པར་ཕྱིར་འཐོན་པས། ། འདབ་བརྒྱད་གདན་སྟེང་ལྷ་མོ་གཽ་རཱི། ། ཙཽ་རཱི་བཻ་ཏ་གྷསྨ་པུཀྐ་སཱི། ། རི་ཁྲོད་གདོལ་བ་གཡུང་མོ་རྣམས་སུ་གྱུར། ། སླར་ཡང་རྗེས་ཆགས་མེ་ཡིས་ཡབ་ཡུམ་ཞུ། ། བདེ་ཆེན་འོད་ཕུང་ལྷ་མོ་བཞིས་བསྐུལ་བས། ། ཧཱུྃ་དང་ཨཾ་ལས་འབྲས་བུ་རྡོ་རྗེ་འཛིན། ། དབང་སྔོན་མདོག་ཅན་ཞལ་བརྒྱད་རྩ་ཞལ་དང༌། ། གཡས་གཡོན་ཡང་ལྷག་རྣམ་བཞི་སྟེང་ཞལ་བཅས། །
སྔོ་དཀར་དམར་ནག་དུད་ཁའི་རང་མདངས་འཚེར། ། དབུ་སྐྲ་གྱེན་བརྫེས་སྣ་ཚོགས་རྡོ་རྗེས་སྤྲས། ། སྤྱན་གསུམ་རབ་བརྗིད་ཧི་ཧིའི་བཞད་སྒྲ་སྒྲོགས། ། རྩ་ཕྱག་གཉིས་བསྣོལ་ལྷག་མ་མཛེས་པར་བརྐྱངས། ། གཡས་བརྒྱད་ལག་ལྡན་རྟ་བོང་གླང་རྔ་མོང༌། ། མི་དང་རི་དྭགས་རྒྱལ་པོ་ཀུན་དུ་ལ། ། གཡོན་བརྒྱད་ས་ཆུ་མེ་རླུང་ཟླ་ཉིའི་ལྷ། ། གཤིན་རྗེ་ནོར་འཛིན་རྣམས་བཟུང་གར་དགུར་བསྒྱུར། ། ཞབས་བཞི་གཡས་གཡོན་གཉིས་གཉིས་བརྐྱངས་བསྐུམ་རོལ། ། སྐམ་རློན་མགོ་ཕྲེང་རུས་པའི་རྒྱན་དྲུག་འཆང༌། །
གྲི་ཐོད་ལེགས་འཛིན་ཤེས་རབ་བདག་མེད་མ། ། ཕྱག་རྒྱ་ལྔ་ཡིས་འཁྱུད་དང་མཉམ་པར་སྦྱོར། ། ལྷ་དགུ་སོ་སོའི་ཐུགས་ཀར་ས་བོན་སྟེང༌། ། སླད་ཀོར་དང་བཅས་སེམས་དཔའ་གསུམ་བརྩེགས་ལས། ། འོད་འཕྲོས་སྣོད་བཅུད་ལྷ་དང་གཞལ་ཡས་གསལ། ། དེ་རྣམས་ཕྱི་ནང་སྐྱེ་མཆེད་རྡོ་རྗེ་གསུམ། ། ལྷར་གསལ་ཐུགས་ཀའི་ཧཱུྃ་འོད་ཕོ་ཉ་ཡིས། ། རྒྱལ་བ་སྲས་བཅས་ཡི་དམ་ལྷའི་རྣམ་པར། ། སྤྱན་དྲངས་གཉིས་མེད་ཐིམ་པས་རང་གི་ལུས། ། རྟེན་དང་བརྟེན་པའི་དཀྱིལ་འཁོར་ལམ་གྱིས་གསལ། །
སྲུང་འཁོར་འབྱུང་བཞི་རི་རབ་གཞལ་ཡས་ཁང༌། ། ཕྱི་དཀྱིལ་མཚན་དཔེ་མ་ཞིག་ནང་གནས་སོར། ། མ་འདྲེས་འོད་ཀྱི་རང་བཞིན་བརྟེན་པ་ལྷ། ། ཕོ་བྲང་ལྔ་ཡི་གཙོ་བོ་འཁོར་བཅས་དང༌། ། ཞར་བྱུང་ལྷ་བཅས་བརྒྱ་དང་ལྔ་བཅུ་བདུན། ། ལམ་དང་སྐུ་བཞི་རང་ཆས་ལྷུན་གྲུབ་གྱུར། ། སླར་ཡང་ཐུགས་ཀའི་འོད་ཀྱི་དབང་གི་ལྷ། ། གདན་གསུམ་ཚང་བ་ནམ་མཁར་ས་མཱ་ཛཿ ། ས་གཞི་སྤོས་ཆུས ་སོགས་མཎྜལ། ཨོཾ་ཨ་བྷི་ཥིཉྩ་ཏུ་མཾ།
སརྦ་ཏ་ཐཱ་ག་ཏ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། དབང་ལྷས་དབང་བསྐུར་ཕུང་ལྔ་རྒྱལ་བ་ལྔ། ། འབྱུང་བ་ཡུམ་ལྔ་སྐྱེ་མཆེད་སེམས་མའི་གདན། ། ཚིགས་ཆེན་ཁྲོ་བོའི་རྣམ་པར་གནས་འགྱུར་ཏེ། ། དེ་དག་ཆོས་ཉིད་རྡོ་རྗེ་སེམས་དཔར་གྱུར། ། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཕྱག་ན་རྡོ་རྗེའི་བརྟུལ་ཞུགས་བརྟན། །
ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཥ་སྟྭཾ་དྷ་ར་ཡ་མི་བཛྲ་ས་ཏྭ་ཧིཿཧི་ཧི་ཧི་ཧི་ཧཱུྃ། བརྡ་ཡི་རྡོ་རྗེ་འདིས་མཚོན་རང་གི་སེམས། ། རིག་སྟོང་བློ་འདས་རྒྱལ་བའི་ཐུགས་སུ་གྱུར། ། འདི་ནི་རྣལ་འབྱོར་མ་ཀུན་གྱི། ། དྲིལ་བུའི་སྒྲ་ཀུན་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། བྱང་ཆུབ་མཆོག་ཏུ་རྒྱལ་བ་བཞེད། ། ཨཿ བརྡ་ཡི་དྲིལ་བུ་འདིས་མཚོན་རང་གི་ངག ། གྲགས་སྟོང་སྐྱེ་མེད་རྒྱལ་བའི་གསུང་དུ་གྱུར། །
རང་ལུས་སྣང་སྟོང་དབྱེར་མེད་རྡོ་རྗེ་འཆང༌། ། ཡབ་ཡུམ་འོད་ལུས་བདེ་ཆེན་མཉམ་སྦྱོར་ལ། ། དབང་ལྷས་དབང་བསྐུར་རང་ལུས་ལྷ་སྐུར་སྨིན། ། ངག་སྔགས་ཡིད་ནི་ཆོས་སྐུ་སྒོ་གསུམ་དང༌། ། བྱ་བྱེད་རླུང་བཅས་ངོ་བོ་ཉིད་སྐུར་སྨིན། ། རྒྱལ་ཚབ་རབ་གནས་འདོད་ཡོན་ལམ་ཁྱེར་གྱིས། ། རང་ལུས་རྩ་ལ་བུམ་པའི་དབང་བསྐུར་ཐོབ། ། བསྐྱེད་རིམ་ལ་དབང་སྤྲུལ་སྐུའི་ས་བོན་བཞག ། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། །
བདག་གིས་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། ཨོཾ་ཨཱཿཧཱུྃ་ཧོཿ མགྲིན་པའི་ལམ་མྱང་དུས་གསུམ་རྟོག་ཚོགས་འགགས། ། གསང་དབང་རླུང་བསྒོམ་ལོངས་སྐུའི་ས་བོན་བཞག ། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། སྙོམས་འཇུག་དགའ་བཞིའི་རྟོགས་པ་རྒྱུད་ལ་སྐྱེས། །
གསུམ་པའི་ལམ་དབང་ཆོས་སྐུའི་ས་བོན་བཞག ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། གཞི་ཡི་འོད་གསལ་ལམ་དུ་ཁྱེར་བ་ཡིས། ། བཞི་པའི་ལམ་དབང་ངོ་བོ་ཉིད་སྐུ་ཐོབ། ། དེ་ལྟར་ཕུང་ཁམས་སྐྱེ་མཆེད་ལྷ་དང་སྔགས། ། ཡེ་ཤེས་རོལ་བས་བསྐྱེད་རིམ་སྡོམ་པ་ཐོབ། ། དཀྱིལ་འཁོར་བཞི་དང་བརྟེན་པ་རང་རིག་བཅས། །
དབྱིངས་རིག་དབྱེར་མེད་རྫོགས་རིམ་སྡོམ་པ་ཐོབ། ། གཙོ་བོས་ཇི་ལྟར་བཀའ་སྩལ་བ། ། དེ་དག་ཐམས་ཅད་བདག་གིས་བགྱི། ། ལན་གསུམ། ས་གཞི་སྤོས་ཆུས ་སོགས། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱོད་ཀྱི་སློབ་མར་བཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། དཀྱིལ་འཁོར་བཞི་ལ་དབང་བཞི་ཐོབ་པ་ཡི། །
དབང་གི་ཆུ་རྒྱུན་ཡར་ལུད་རིགས་བདག་མཚན། ། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྲུང་འཁོར་ནས་གཙོ་བོ་ཡབ་ཡུམ་བར་སྤྱི་དང་བྱེ་བྲག་ལ་སེམས་བཟུང༌། རྫོགས་རིམ་བསྒོམ་ན་འདིར་བྱ། དག་དྲན་ནི། སྙིང་རྗེའི་སྤྱན་ནི་དམར་པོ་ལ། །
བྱམས་པའི་ཐུགས་ལ་ཡན་ལག་ནག ། བསྡུ་བའི་དངོས་པོ་བཞི་ཡིས་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་སྐྱེད་ཀྱིས་ནི་སངས་རྒྱས་ལྔ། ། གདུག་པ་འདུལ་ཕྱིར་ཁྲོ་བོ་ཉིད། ། དེ་ཉིད་གསུམ་ནི་སྤྱན་གསུམ་པོ། ། ཤ་ནི་པུཀྐ་སཱི་རུ་བརྗོད། ། དེ་བཞིན་ཁྲག་ནི་རི་ཁྲོད་མ། །
གདོལ་བ་མོ་ནི་ཁུ་བར་བརྗོད། ། གཡུང་མོ་རྐང་དང་ཚིལ་བུ་དག ། པགས་པ་བྱང་ཆུབ་ཡན་ལག་བདུན། ། རུས་པ་བདེན་པ་བཞི་པོ་ཉིད། ། ཕྲེང་སྔགས་ནི། ཨོཾ་པ་དེ་པ་དེ་མཧཱ་ཛྙཱ་ན། སརྦ་བུདྡྷ་མ་ཡཾ་བྷ་ཝི་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། བདུན་བཟླས། ཨོཾ་རུ་ཙི་ར་མ་ཎི་པྲ་ཝ་ར་དྷ་ན་ཡེ་སྭཱ་ཧཱ། ཚར་གསུམ།
མདུད་འཛིན་ལ་ཧ་བཏབ། བཟླས་པ་ནི། ཨོཾ་ཨཥྚ་ན་ནཱ་ཡ། པིངྒ་ལོརྡྷ་ཀེ་ཤ་ཝརྟ་མ་ནི། ཙ་ཏུརྦིངྴ་ཏེ་ནཻ་ཏྲཱ་ཡ། ཥཽ་ཌ་ཤ་བྷུ་ཛཱ་ཡ། ཀྲིཥྞ་ཛཱི་མུ་ཏ་ཝ་པུ་ཥེ། ཀ་པཱ་ལ་མཱ་ལཱ་ནེ་ཀཱཾ་དྷཱ་རི་ཎེ། ཨཱཏྨ་ཏ་ཀྲཱུ་ར་ཙིཏྟ་ཡ། ཨརྡྷེནྟུ་དཾ་ཥྚི་ཎེ།
ཨོཾ་མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫ་ཡ་གརྫ་ཡ། ཏརྫ་ཡ་ཏརྫ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱ་ན། བྷནྡྷ་བྷནྡྷ། ནཱ་ག་ཨཥྚ་ཀཱན། གྲིཧྞ་གྲིཧྞ་ཤ་ཏྲཱུན། ཧ་ཧཱ་ཧི་ཧཱི་ཧུ་ཧཱུ་ཧེ་ཧཱེ་ཧོ་ཧཽ་ཧྃ་ཧཿཕཊ་སྭཱ་ཧཱ།
ཞེས་རྩ་སྔགས་དང༌། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། སྙིང་པོ་དང༌། ཨོཾ་བཛྲ་ཀརྟཱ་རི་ཧེ་བཛྲ་ཡ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཉེ་སྙིང༌། ཨོཾ་ཨཱཿ ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ།
ལིཾ་ལཱིཾ། ཨེཾ་ཨཻཾ། ཨོཾ་ཨཽོཾ། ཨཾ་ཧཱུྃ་ཕཊ་སྭཱ་ཧཱ། ཕྲེང་སྔགས་སོ། ། ཨོཾ་ཨཱཿཨྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿནྃ་བཛྲ་ནཻ་རཱཏྨ་ཧཱུྃ་ཕཊ་སྭཱ་ཧཱ། ཡུམ་གྱིའོ། ། ཨོཾ་ཨཱཿགྃ་ཧཱུྃ་ཕཊ་སྭཱ་ཧཱ། ཧཱུྃ་ཕཊ྄་སྭཱ་ཧཱ།
ཞེས་པ་དེའང་གཞན་ལ་འགྲེལ་དགོས། ཨོཾ་ཨཱཿཙྃ༴ ཨོཾ་ཨཱཿབྃ༴ ཨོཾཨཱཿགྷྃ༴ ཨོཾ་ཨཱཿཔྃ༴ ཨོཾ་ཨཱཿཤྃ༴ ཨོཾ་ཨཱཿལྃ༴ ཨོཾ་ཨཱ་ཌྃ་ཧཱུྃ་སྭཱ་ཧཱ། ལྷ་མོ་བརྒྱད་ཀྱི་འོ། ། ཡིག་བརྒྱ་ལན་གསུམ་བཟླས།
བཅོམ་ལྡན་དགྱེས་པ་རྡོ་རྗེའི་དཀྱིལ་འཁོར་གྱི། ། གསང་བ་གསུམ་གྱིས་བདག་སོགས་བྱིན་རླབས་ཏེ། ། མྱུར་དུ་རྡོ་རྗེ་འཛིན་པ་མངོན་གྱུར་ཤོག ། སྣོད་བཅུད་སྲུང་འཁོར་གཞལ་ཡས་ལྷ་མོ་བཅས། ། འོད་ཞུ་རང་ཐིམ་གཙོ་བོ་ཡབ་ཡུམ་ཡང༌། ། འོད་གསལ་དབྱིངས་བསྡུས་མཁའ་ལས་འཇའ་ཚོན་ལྟར། ། ཐུན་མཚམས་ཡི་དམ་ལྷ་སྐུར་གསལ་བར་གྱུར། ། གཉིས་འཛིན་རྟོག་ཚོགས་རོ་སྙོམས་ངང་ལ་སྤྱོད། ། མཆོག་གསུམ་ཤིས་པའི་དོན་ཀུན་འགྲུབ་གྱུར་ཅིག ། སྐྱེ་མཆེད་ལྷ་དང་སྒོ་གསུམ་རྡོ་རྗེ་གསུམ། །
སྣང་གྲགས་ལྷ་སྔགས་ཡེ་ཤེས་རྒྱ་ཡིས་བཏབ། ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་སྒྲུབ་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག ། བླ་མ་དཀྱིལ་འཁོར་གཙོ་བོ་འཁོར་དང་བཅས། ། སྦྱང་གཞི་དག་བྱེད་ལམ་དང་འབྲས་བུ་བཅས། ། བརྗོད་དམ་དེ་དོན་རྟག་ཏུ་དྲན་ཡང་རུང༌། ། བཀྲ་ཤིས་འཕེལ་ཕྱིར་རྟག་ཏུ་དྲན་པར་འགྱུར། ། དབང་བཞིའི་སྣང་བ་བསྐྱེད་པ་ཡི། །
སྔོན་གསུངས་ཉི་ཟླ་རྒྱུ་སྐར་ཕྲེང༌། ། གསུང་ངག་མཁའ་ལ་མཛེས་བཞིན་དུ། ། འདི་ལྟའི་མེ་ཁྱེར་དགོས་པ་ཅི། ། འོན་ཀྱང་དཔེ་དབེན་ངལ་བསོ་དང༌། ། བློ་གསར་མོས་པའི་བག་ཆགས་ཆེད། ། བཤེས་གཉེན་བསྐུལ་ངོར་མྱུར་བྲིས་འདི། ། འགལ་དང་མ་འབྲེལ་དམ་པར་བཤགས། ། དགེ་ཚོགས་བདུད་རྩིའི་ཟླ་བ་ཡིས། ། དབང་བཞིའི་ཆུ་གཏེར་ཆེར་འཕེལ་ཏེ། ། དོན་གཉིས་བཅུད་དུ་སྨིན་པའི་ནོར། །
སྐལ་ལྡན་ལག་རྩེར་ཐོབ་གྱུར་ཅིག ། ཅེས་པ་འདི་ཡང་༡༩༦༡ ལྕགས་གླང་ལོར་ཆུ་མིག་བརྒྱ་རྩ་རྫོང་ཆོས་སྡེར་ལམ་འབྲས་འཆད་སྐབས། ངོར་ཨེ་ཝཾ་ཆོས་ལྡན་གྱི་རྒན་མཁྱེན་ཡོན་ཅན་ངག་དབང་ཀུན་དགའ་མཆོག་དང༌། རང་གི་མཆོད་དཔོན་དང་ཉེ་གནས་སོགས་ནས་ལྷག་བསམ་གྱིས་བསྐུལ་ངོར་བློ་གསལ་མོས་ལྡན་མང་པོར་རྣམ་གྲོལ་མཆོག་གི་བག་ཆགས་འཇོག་པའི་ཆ་རྐྱེན་དུ་བཅོ་བརྒྱད་ཁྲི་མིང་སུ་བྷ་ཥི་ཏས་ཆོས་དབར་ཡུད་ཙམ་ཞིག་ལ་སྦྱར་བ། བློ་མཆོག་དང་ལྡན་པ་དང༌། ལམ་དུས་ཀྱི་དཔེ་རྒྱས་འབྲིང་རྙེད་པ་རྣམས་ཀྱི་ལས་སླར་དགོངས་ཏེ་འདིས་གོ་ཆོད་པ་མི་མཛད་པ་གསོལ་བ་འདེབས་པ་ལགས་སོ།། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
