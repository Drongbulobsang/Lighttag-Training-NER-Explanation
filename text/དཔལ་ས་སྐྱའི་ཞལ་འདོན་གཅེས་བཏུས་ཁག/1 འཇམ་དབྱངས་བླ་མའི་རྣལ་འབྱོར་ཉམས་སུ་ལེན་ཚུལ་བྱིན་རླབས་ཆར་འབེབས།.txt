ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༡
འཇམ་དབྱངས་བླ་མའི་རྣལ་འབྱོར་ཉམས་སུ་ལེན་ཚུལ་བྱིན་རླབས་ཆར་འབེབས།
༄༅། །འཇམ་དབྱངས་བླ་མའི་རྣལ་འབྱོར་ཉམས་སུ་ལེན་ཚུལ་བྱིན་རླབས་ཆར་འབེབས་ཞེས་བྱ་བ་བཞུགས་སོ།། ༈ །ན་མོ་གུ་རུ་མཉྫུ་གྷོ་ཥ་ཡ། འདིར་འཇམ་དབྱངས་བླ་མའི་རྣལ་འབྱོར་བསྡུས་ཏེ་བསྒོམ་པའི་ཚུལ་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ཅི་ནུས་ཀྱིས་སྐྱབས་སེམས་སྔོན་དུ་བཏང་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག
སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་ཚད་མེད་བཞི་བསྒོམས། ཨོཾ་སྭ་བྷཱ་ཝ་ཤུདྡྷཿསརྦ་དྡྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་ཐམས་ཅད་སྟོང་པར་བསམ། རང་ལུས་སྣང་སྟོང་འཇའ་ཚོན་ལྟར་གསལ་བའི། ། གསང་བའི་གནས་ནས་ཚངས་པའི་བུ་གའི་བར། ། ཨ་ཝ་དྷཱུ་ཏི་ཕྱི་དཀར་ནང་དམར་བ། ། སྦ་ལྕགས་ཙམ་གྱི་ཡར་སྣེ་ལས་བྱུང་བའི། ། སྣ་ཚོགས་ཆུ་སྐྱེས་འདབ་སྟོང་བཞད་པའི་རྩེར། །
དྲི་མེད་མཚན་མོའི་མགོན་གྱི་གདན་སྟེང་དུ། ། དུས་གསུམ་རྒྱལ་བའི་ཡེ་ཤེས་སེམས་དཔའ་གང༌། ། གནས་ལྔ་རིག་པའི་པཎ་ཆེན་ཚུལ་བསྟན་པ། ། འཇམ་དབྱངས་བླ་མ་ཀུན་དགའ་རྒྱལ་མཚན་དཔལ། ། སྐུ་མདོག་གུར་གུམ་གཞོན་ནུའི་ལྷུན་པོ་ལ། ། ཉི་འོད་བྱེ་བས་འཁྱུད་པའི་གཟི་བྱིན་འབར། ། ངུར་སྨྲིག་མདངས་ལྡན་ཆོས་གོས་རྣམ་གསུམ་ཀླུབས། ། ཆོས་འཆད་ཕྱག་རྒྱས་འཛིན་པའི་ཨུཏྤ་ལའི། ། གེ་སར་ཤེས་རབ་རལ་གྲི་པུསྟིས་མཛེས། ། རཱ་གའི་མདོག་མཚུངས་ས་ཞུའི་ཅོད་པན་འཆང༌། །
ཞབས་ཟུང་རྡོ་རྗེའི་སྐྱིལ་ཀྲུང་དྲང་པོར་བཞུགས། ། བརྒྱད་གཉིས་ལང་ཚོ་མཚན་དཔེའི་རྒྱན་གྱིས་སྤྲས། ། འོད་ཕུང་དྲྭ་བ་དཀྲིགས་པའི་ཀློང་དཀྱིལ་དུ། ། བདག་ལ་དགྱེས་པའི་འཛུམ་མདངས་གསལ་བར་གྱུར། ། གནས་གསུམ་འབྲུ་གསུམ་མཚན་པའི་འོད་ཟེར་གྱིས། ། རྩ་བརྒྱུད་བླ་མ་ཡི་དམ་ལྷ་ཡི་ཚོགས། ། དཀོན་མཆོག་རྣམ་གསུམ་ཆོས་སྲུང་ནོར་ལྷ་བཅས། ། སྐད་ཅིག་ཉིད་ལ་བཛྲ་ས་མཱ་ཛཿ ཛཿཧཱུྃཿབཾ་ཧོཿགཉིས་སུ་མེད་པར་ཐིམ། ། རང་གི་སྤྱི་མགྲིན་སྙིང་གའི་གནས་རྣམས་སུ། །
རྡོ་རྗེ་གསུམ་གྱི་ཡི་གེས་མཚན་པར་གྱུར། ། དེ་ནས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སྐུ་ཡི་སྤྱོད་པ་རྣམ་དག་པ། ། སངས་རྒྱས་དགེས་པའི་ཚུལ་ཁྲིམས་ལྡན། ། གསུང་གི་ཕྲིན་ལས་ཕུན་སུམ་ཚོགས། ། ཤེས་བྱའི་དཀྱིལ་འཁོར་མ་ལུས་ཁྱབ། །
ཐུགས་ཀྱི་དགོངས་པ་རབ་ཟབ་པ། ། ཆོས་རྣམས་ཀུན་གྱི་དེ་ཉིད་མཁྱེན། ། མཁས་པ་ཐམས་ཅད་དགའ་མཛད་པའི། ། ཡོན་ཏན་རྒྱ་མཚོ་ཁྱོད་ལ་མངའ། ། སེམས་ཅན་ཐམས་ཅད་སྨིན་མཛད་པའི། ། ཕྲིན་ལས་མངའ་བ་ཆོས་ཀྱི་རྗེ། ། ཁྱོད་ལ་བསུ་བས་དཔལ་དུ་བྱེད། ། བསྟེན་པས་བློ་གྲོས་མཆོག་ཏུ་འགྱུར། ། བསྟེན་ན་འཇིགས་པ་མེད་པར་མཛད། ། བསྙེན་བཀུར་བགྱིས་པས་བདེ་བ་འབྱུང༌། །
དེ་འདྲའི་དཔལ་ལྡན་ཆོས་ཀྱི་རྗེ། ། བླ་མ་མཆོག་ལ་བདག་གསོལ་འདེབས། ། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་བྱའོ་ཞེས། ། སངས་རྒྱས་ཀུན་གྱིས་མཐུན་པར་གསུངས། ། དེ་བས་དངོས་པོ་ཐམས་ཅད་ཀྱིས། ། བླ་མ་མཉེས་པར་བྱེད་པར་ཤོག ། སྐྱེ་བ་འདི་དང་སྐྱེ་བ་གཞན། ། ཇི་སྲིད་སངས་རྒྱས་མ་ཐོབ་པར། ། དེ་སྲིད་བླ་མའི་ཞབས་དྲུང་དུ། །
འབྲལ་བ་མེད་པར་གནས་གྱུར་ཅིག ། མཆོད་པ་ཀུན་གྱིས་མཆོད་བྱེད་ཅིང༌། ། དམ་ཆོས་རྟག་ཏུ་ཉན་པ་དང༌། ། བཀའ་བཞིན་སྒྲུབ་པར་བྱེད་པར་ཤོག ། ཅེས་དང༌། ཆོས་རྒྱལ་མ་རྣམས་ཚིག་དོན་རྗེས་དྲན་གྱི་ངང་ནས་བཏོན་རྗེས། ཤེས་བྱ་ཐམས་ཅད་གཟིགས་པའི་སྤྱན་ཡངས་ཤིང༌། ། འགྲོ་ཀུན་དགེ་ལེགས་སྒྲུབ་པའི་ཐུགས་རྗེ་ཅན། ། བསམ་ཡས་ཕྲིན་ལས་མཛད་པའི་སྟོབས་མངའ་བ། ། འཇམ་མགོན་བླ་མའི་ཞབས་ལ་མགོས་ཕྱག་འཚལ། །
ཤླཽ་ཀ་གཅིག་པོ་བརྒྱ་སྟོང་སོགས་ཅི་འགྲུབ་འདོན། དེའི་ཚེ་འཇམ་མགོན་བླ་མའི་རྣམ་ཐར་ཡིད་ལ་དྲན་བཞིན་དུ་དད་གུས་མོས་པའི་གདུང་ཤུགས་དྲག་པོ་བསྐྱེད་པ་གལ་ཆེ། བཟླས་དམིགས་ནི། ཐུགས་ཀའི་ཟླ་སྟེང་དྷཱི་ཡིག་སྔགས་འཕྲེང་ལས། ། འཕྲོས་པའི་འོད་ཀྱིས་ཐོགས་མེད་ནས་བསགས་པའི། ། ནད་གདོན་སྡིག་སྒྲིབ་རྨོངས་མུན་ཀུན་བསལ་ནས། ། མཁྱེན་གཉིས་ཡེ་ཤེས་ཚད་མེད་རྒྱས་པར་གྱུར། ། ཨོཾ་ཨ་ར་པ་ཙ་ན་དྷཱིཿ ཅི་ནུས་བཟླས་མཐར། སྐྱབས་གནས་ཀུན་འདུས་འཇམ་དབྱངས་བླ་མ་ལ། །
གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ལན་གསུམ། ཆོས་རྗེའི་གནས་གསུམ་ཨོཾ་ཨཱཿཧཱུྃ་ལས་བདུད་རྩི་དཀར་དམར་སྔོ་བའི་རྒྱུན། ། རིམ་དང་གཅིག་ཅར་སྤྲོས་པ་རང་གི་གནས་གསུམ་ཡིག་འབྲུ་ལ་ཐིམ་ཞིང༌། ། ལུས་ཀུན་གང་བས་དབང་བཞི་ཐོབ་ཅིང་སྒོ་གསུམ་དྲི་མ་ཆ་བཅས་སྦྱངས། ། དུས་གསུམ་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་དངོས་གྲུབ་ཐོབ་པར་གྱུར། ། བླ་མ་དམ་པ་ཚངས་བུག་ནས་ཞུགས་ཏེ། ། བདག་ལུས་གཞལ་མེད་ཁང་དུ་གྱུར་པའི་དབུས། ། སྙིང་གའི་ཆུ་སྐྱེས་ཟླ་བའི་གདན་སྟེང་དུ། ། རྟག་ཏུ་དགྱེས་པའི་ཚུལ་གྱིས་བཞུགས་པར་གྱུར། །
ཅེས་བརྗོད་ཅིང་བསམ། དེ་ནས། ཐོས་པ་རྒྱ་མཚོའི་མཆོད་ཡོན་ཀུན་ནས་འཁྱིལ། ། ཡོན་ཏན་མེ་ཏོག་ཚུལ་ཁྲིམས་བདུག་སྤོས་སྤྲིན། ། ཤེས་རབ་སྒྲོན་མེ་དད་པ་སྤོས་ཆུའི་མཚོ། ། ཏིང་འཛིན་བདུད་རྩིའི་ཞལ་ཟས་དམ་པ་དང༌། ། བསྟོད་དབྱངས་སྙན་པའི་སིལ་སྙན་སྒྲ་འབྱིན་ཅིང༌། ། ཀུན་ནས་སྙིང་བརྩེ་རྣམ་དཔྱོད་སྤོབས་པ་ཡི། ། གདུགས་དང་རྒྱལ་མཚན་བ་དན་བསྒྲེང་བ་ཡིས། ། བདག་ལུས་གཞལ་མེད་ཁང་བརྩེགས་རབ་བརྒྱན་ནས། །
སྙིང་གའི་ཆུ་སྐྱེས་ཐིག་ལེ་ཟླ་གདན་ལ། ། བརྟན་པར་བཞུགས་པའི་ཆོས་རྗེ་མཆོད་བྱེད་ཅིང༌། ། ངེས་པར་འདུན་པའི་ཡིད་ཀྱིས་གསོལ་བཏབ་པས། ། འགྲོ་བའི་བླ་མ་རྟག་ཏུ་མཉེས་གྱུར་ཅིག ། ས་སྐྱ་པཎ་ཆེན་རྟག་ཏུ་མཉེས་གྱུར་ཅིག ། ཚིག་དོན་རྗེས་དྲན་གྱིས་མཆོད། དགེ་བསྔོ་བཀྲ་ཤིས་སོགས་ཇི་ལྟར་འོས་པས་མཐའ་བརྒྱན་པར་བྱའོ། ། ཞེས་པ་འདི་ནི་མཁས་བཙུན་བཟང་གསུམ་ཡོན་ཏན་རྒྱ་མཚོའི་མངའ་བདག་མཆོག་སྤྲུལ་རིན་པོ་ཆེ་ཀུན་དགའ་རྒྱལ་མཚན་གྱི་ཐུགས་བཞེད་སྐོང་བའི་སླད་དུ་ཤཱཀྱའི་དགེ་སློང་ངག་དབང་ལེགས་པས་ཀུན་མཁྱེན་གཡག་སྟོན་མི་ཕམ་ཆོས་ཀྱི་བླ་མའི་གསུང་རབ་ཀྱི་དགོངས་པ་སྙིང་པོར་དྲིལ་ཏེ་རྫོང་གསར་བཀྲ་ཤིས་ལྷ་རྩེའི་ཆོས་གྲྭ་ཆེན་པོར་བྲིས་སོ།། །། སརྦ་མངྒ་ལཾ།། །། དེ་བཞིན་གཤེགས་པ་མི་འཁྲུགས་རྒྱལ་པོའི་ཞིང༌། །
ས་སྐྱ་པཎ་ཆེན་བྱང་ཆུབ་བརྙེས་པའི་གནས། ། མངོན་དགའི་ཞིང་དུ་བདག་ཅག་དཔོན་སློབ་རྣམས། ། ཚེ་འདི་འཕོས་མ་ཐག་ཏུ་སྐྱེ་བར་ཤོག ། དེ་ནས་བདེ་བ་ཅན་སོགས་ས་སྐྱ་པའི། ། རྗེ་བཙུན་གོང་མ་བཞུགས་པ་དག་པའི་ཞིང༌། ། མང་དུ་བསྒྲོད་ནས་སྤངས་རྟོགས་མྱུར་རྫོགས་ནས། ། སྤྲུལ་པའི་ས་སྐྱའི་བསྟན་པ་རྒྱས་བྱེད་ཤོག ། བསྟན་པའི་བདག་པོ་དཔལ་ལྡན་ས་སྐྱ་པ། ། གངས་རིའི་ཁྲོད་དུ་ཐེག་ཆེན་ཆོས་སྒྲ་སྒྲོགས། ། འཁོར་ལོའི་སྒྱུར་རྒྱལ་ཀུན་དགའ་རྒྱལ་མཚན་དཔལ། །
བཟང་པོའི་ཞབས་ཀྱི་པདྨོའི་བཀྲ་ཤིས་ཤོག། །། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
