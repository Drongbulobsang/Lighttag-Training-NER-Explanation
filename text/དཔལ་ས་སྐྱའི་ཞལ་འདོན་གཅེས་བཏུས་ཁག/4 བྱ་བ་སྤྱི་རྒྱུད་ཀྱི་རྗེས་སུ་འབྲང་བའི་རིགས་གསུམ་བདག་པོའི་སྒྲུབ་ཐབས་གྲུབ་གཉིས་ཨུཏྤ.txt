ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༤
བྱ་བ་སྤྱི་རྒྱུད་ཀྱི་རྗེས་སུ་འབྲང་བའི་རིགས་གསུམ་བདག་པོའི་སྒྲུབ་ཐབས་གྲུབ་གཉིས་ཨུཏྤ་ལའི་ཕྲེང་བ།
༄༅། །བྱ་བ་སྤྱི་རྒྱུད་ཀྱི་རྗེས་སུ་འབྲང་བའི་རིགས་གསུམ་བདག་པོའི་སྒྲུབ་ཐབས་གྲུབ་གཉིས་ཨུཏྤ་ལའི་ཕྲེང་བ་ཞེས་བྱ་བ་བཞུགས་སོ།། ༈ །ན་མ་ས་དཱ་ཡ། རྒྱལ་ཀུན་མཁྱེན་བརྩེ་ནུས་པའི་གཏེར། ། རིགས་གསུམ་སེམས་དཔའི་ཐུགས་བསྐྱེད་སྟོབས། ། མི་ཡི་སྲིད་པ་འཕོས་པའི་གར། ། ཁྱབ་བདག་བླ་མ་སྲིད་ན་རྒྱལ། ། བསྒོམ་བཟླས་ཟབ་མོའི་ཐབས་མཁས་ལ། ། བརྟེན་ནས་གྲུབ་གཉིས་འབྱུང་ངེས་ཀྱང༌། ། སྣ་ཚོགས་སྤྲོས་པས་དུས་རྣམས་ལ། ། གཞུང་དོན་སྙིང་པོར་དྲིལ་ཏེ་འདོམས། །
དེ་ལ་རིགས་གསུམ་སྤྱིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་མ་ཉམས་པའི་གང་ཟག་གིས་བསྒོམ་བཟླས་ཉམས་སུ་བསྟར་བ་ལ་སྦྱོར་དངོས་རྗེས་གསུམ་ལས། དང་པོ་ཁྲུས་དང་གཙང་སྦྲའི་ཀུན་སྤྱོད་ཀྱིས་བདེ་བའི་སྟན་ལ་འཁོད་དེ་སྐྱབས་སེམས་སྤྱི་ལྟར་བྱས་ལ་བསོད་ནམས་ཀྱི་ཚོགས་བསགས་པའི་སླད་དུ། སེམས་ཅན་ཐམས་ཅད་བདེ་བ་དང༌། སོགས་ཀྱིས་ཚད་མེད་བཞི་བསྒོམ། ཡེ་ཤེས་ཀྱི་ཚོགས་བསགས་པ་ནི། སྭ་བྷཱ་ཝའི་སྔགས་ཀྱིས་ཆོས་ཀུན་སྟོང་པར་བསམས། གཉིས་པ་ནི། སྟོང་པའི་ངང་ལས་ཧཱུྃ་ཡིག་ལས་བྱུང་བའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་རྡོ་རྗེའི་སྟེགས་བུའི་སྟེང་དུ་བྷྲཱུཾ་ལས་ཐེག་པ་ཆེན་པོའི་གཞལ་མེད་ཁང་རྒྱུ་རིན་པོ་ཆེ་སྣ་ཚོགས་ལས་གྲུབ་པ་གྲུ་བཞི་རྟ་བབས་བཞིའི་མཛེས་ཤིང་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་ལྷ་སྣམ་ཤར་དཀར། ལྷོ་སྔོ།
ནུབ་དམར། བྱང་ལྗང༌། དབུས་སེར་བའི་སྟེང་དུ་པདྨ་འདབ་མ་བཞི་པའི་ལྟེ་བ་དང༌། ལྷོར་ཨཱ་ལས་ཟླ་བའི་གདན། བྱང་དུ་རཾ་ལས་ཉི་མའི་གདན། དབུས་ཀྱི་གདན་གྱི་སྟེང་དུ་རང་སེམས་དྷཱིཿལས་རལ་གྲི་དྷཱིཿས་མཚན་པའི་འཕྲོ་འདུ་ལས་རྗེ་བཙུན་འཇམ་དཔལ་དབྱངས་གུར་གུམ་གསར་པའི་མདངས་ཅན་ཞལ་གཅིག་ཕྱག་གཉིས་པ། གཡས་ཤེས་རབ་ཀྱི་རལ་གྲི་འཕྱར་ཞིང༌། གཡོན་ཨུཏྤ་ལར་གནས་པས་ཤེར་ཕྱིན་གྱིས་པུ་སྟི་བསྣམས་པ། རལ་པའི་ཟུར་ཕུད་ལྔ་གཡོན་དུ་འཕྱང་བ། རྡོ་རྗེའི་སྐྱིལ་ཀྲུང་གིས་བཞུགས་པ།
ལྷོར་ཧྲཱིཿལས་པདྨ་ཧྲཱིཿས་མཚན་པ་ལས་འཇིག་རྟེན་དབང་ཕྱུག་དཀར་པོ་གཡས་མཆོག་སྦྱིན་དང༌། གཡོན་པད་དཀར་བསྣམས་པ། ཞབས་གཡས་བརྐྱང༌། གཡོན་བསྐུམ་པའི་སྟབས་ཀྱིས་བཞུགས་པ། བྱང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་གསང་བདག་སྔོན་པོ་གཡས་རྡོ་རྗེ་ཐུགས་ཀར་དང༌། གཡོན་དྲིལ་བུ་དཀུར་བརྟེན་པ། སེམས་དཔའི་སྐྱིལ་ཀྲུང་གིས་བཞུགས་པ། གསུམ་ཀའང་བརྒྱད་གཉིས་ལོན་པའི་ན་ཚོད་ཅན་ཞི་འཛུམ་སྣ་ཚོགས་པའི་ཉམས་དང་ལྡན་པ། དར་དང་རིན་པོ་ཆེས་སྤྲས་ཤིང༌། མཚན་དཔེའི་གཟི་བྱིན་འབར་བ།
ཤར་ནུབ་ཏུ་རིན་པོ་ཆེའི་ཁྲིའི་སྟེང་དུ་ཤེར་ཕྱིན་གྱི་གླེགས་བམ་རེ་བཞུགས་པའོ། ། དེ་ནས་ཐལ་མོ་སྦྱར་བ་ལས་མཛུབ་མོ་གཉིས་བཀུག་པ་མགོ་བོར་རེག་ཅིང༌། ཨོཾ་སརྦ་ཏ་ཐཱ་ག་ཏོ་ཏ་བྷ་བཱ་ཡ་སྭཱ་ཧཱ། ཐལ་མོ་སྦྱར་ལ་པདྨ་ལྟར་ཁ་ཕྱེ་བ་མགྲིན་པར་རེག་ཅིང༌། ཨོཾ་པདྨོ་ཏ་བྷ་བཱ་ཡ་སྭཱ་ཧཱ། ཐལ་མོ་རྒྱབ་སྦྱར་ལ་མཐེ་བོང་དང་མཐེའུ་ཆུང་སོ་སོར་སྦྱར་བ་ལྟེ་བར་རེག་ཅིང༌། ཨོཾ་བཛྲོ་ཏ་བྷ་བཱ་ཡ་སྭཱ་ཧཱ། ཞེས་བརྗོད་ཅིང་ལྷ་གསུམ་ལ་རིམ་བཞིན་རྣམ་སྣང༌། འོད་དཔག་མེད། མི་བསྐྱོད་པ་རྣམས་ཀྱིས་དབུ་རྒྱན་རང་ཆས་སུ་བསམ་མོ། །
རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཡེ་ཤེས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཨོཾ་པདྨ་ཀ་མ་ལཱ་ཡ་སྟྭཾ། གྱིས་གདན་ཕུལ། སྙིང་གའི་འོད་ཟེར་ལས་སྤྲུལ་པའི་མཆོད་པ་རྣམས། ཨོཾ་སརྦ་ཏ་ཐཱ་ག་ཏ་ཏྲི་ཀུ་ལ་ནཱ་ཐ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས། ཤབྡའི་བར་གྱི་མཆོད། ཐལ་མོ་སྦྱར་ཏེ། བདེར་གཤེགས་ཀུན་གྱི་སྐུ་གསུང་ཐུགས་གསང་བ། ། བསམ་གྱིས་མི་ཁྱབ་མཁྱེན་བརྩེ་ནུས་པའི་གཏེར། །
འཇམ་དབྱངས་འཇིག་རྟེན་དབང་ཕྱུག་གསང་བའི་བདག ། འགྲོ་བའི་རེ་སྐོང་རིགས་སུ་མགོན་ལ་བསྟོད། ། ཅེས་པས་བསྟོད་ནས། བཟླས་པ་བྱ་བ་ནི། བདག་མདུན་གྱི་ལྷ་རྣམས་ཀྱི་ཐུགས་ཀར་ཟླ་བའི་སྟེང་དུ་རང་རང་གི་ས་བོན་སྔགས་ཕྲེང་དང་བཅས་པར་བསམས་ལ། མདུན་བསྐྱེད་ཀྱི་ཐུགས་ཀར་ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས། དོན་གཉིས་བྱས། རྒྱལ་བ་སྲས་དང་བཅས་པའི་མཁྱེན་བརྩེ་ནུས་པའི་དངོས་གྲུབ་ཐམས་ཅད་བསྡུས་ཏེ་རང་ལ་ཐིམ་པར་བསམ་ཞིང༌། ཨོཾ་ཨ་ར་པ་ཙ་ན་དྷཱིཿ ཨོཾ་མ་ཎི་པདྨེ་ཧཱུྃ།
ཨོཾ་བཛྲ་པཱ་ཎི་ཧཱུྃ། ཞེས་པ་རྣམས་སྤྱི་ནུས་བཟླའོ། ། གསུམ་པ་ནི། གོང་བཞིན་མཆོད་བསྟོད་བྱས་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཁྱེན་བརྩེ་ནུས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཨོཾ་བཛྲ་མུཿ མདུན་གྱི་ལྷ་རང་གནས་སུ་གཤེགས། རྟེན་དང་བརྟེན་པར་བཅས་པའི་དམ་ཚིག་པ་རང་ལ་ཐིམ་ཞེས་དང༌།
དགེ་བ་འདི་ཡི་མྱུར་དུ་བདག ། རིགས་གསུམ་མགོན་པོ་སོགས་བསྔོ་སྨོན་གྱིས་རྒྱས་གདབ་བོ། ། སླར་སྨྲས་པ། གོང་མའི་ཞལ་ལུང་ཐོར་བུའི་བརྒྱན། ། སྤྲོས་པ་མང་པོའི་ངལ་བ་ཡི། ། དོན་མཐུན་མགུར་པར་མ་འཚམས་ཚེ། ། དོན་བསྡུས་ཨུཏྤལ་ཕྲེང་འདི་བལྟར། ། འདིར་འབད་ལེགས་བྱས་བྱུང་སྔོན་སྐྱེས། ། ལུས་ཅན་སྙིང་ལ་ཞུགས་པའི་མོད། ། ནང་གི་མུན་ནག་མཐར་བྱས་ནས། །
མཁྱེན་བརྩེའི་ཉིན་བྱེད་འབར་གྱུར་ཅིག ། ཅེས་རིགས་གསུམ་བདག་པོའི་སྒྲུབ་ཐབས་གྲུབ་གཉིས་ཨུཏྤ་ལའི་སྙི་མ་ཞེས་པ་འདིའང་མ་ཧཱ་པཎྜི་ཏ་འཇམ་དབྱངས་མཁྱེན་བརྩེའི་ཞབས་ཀྱིས་བཀའ་ཡིས་བསྐུལ་བའི་ཞལ་ངོ་མ་ཅོག་པར་ཡོངས་འཛིན་དམ་པ་དུ་མའི་ཞབས་སེན་ལ་ཡན་ལག་མཆོག་གིས་རེག་པ་རྒྱལ་ཁམས་ཀྱི་སྤྲང་བན་ཝཱ་གཱིནྡྲ་སུ་སིདྷས་ཤྲཱི་ཨེ་ཝཾ་ཆོས་ལྡན་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
