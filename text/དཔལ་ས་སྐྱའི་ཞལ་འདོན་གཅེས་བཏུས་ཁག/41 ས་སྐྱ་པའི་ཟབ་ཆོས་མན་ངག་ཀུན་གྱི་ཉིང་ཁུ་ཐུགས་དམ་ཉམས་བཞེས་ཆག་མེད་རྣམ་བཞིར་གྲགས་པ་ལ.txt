ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༤༡
ས་སྐྱ་པའི་ཟབ་ཆོས་མན་ངག་ཀུན་གྱི་ཉིང་ཁུ་ཐུགས་དམ་ཉམས་བཞེས་ཆག་མེད་རྣམ་བཞིར་གྲགས་པ་ལས་བིར་སྲུང་ཕྱི་མ།
༄༅། །རྗེ་བཙུན་ས་སྐྱ་པའི་ཟབ་ཆོས་མན་ངག་ཀུན་གྱི་ཉིང་ཁུ་ཐུགས་དམ་ཉམས་བཞེས་ཆག་མེད་རྣམ་བཞིར་གྲགས་པ་ལས་བིར་སྲུང་ཕྱི་མ་བཞུགས།། ༈ །ན་མོ་གུ་རུ་བི་རཱུ་པ་པཱ་དཱ་ཡ།
བིར་སྲུང་ཐུན་མོང་བའི་ཉམས་ལེན་ནི། སྐྱབས་སེམས་སྤྱི་དང་འདྲ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སོགས་ཚད་མེད་བཞི་བསྒོམས་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། བདག་དང་སྣང་བ་ཐམས་ཅད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་མདུན་གྱི་ནམ་མཁར་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ་པདྨ་དང་ཟླ་བ་རི་དྭགས་ཀྲྀཥྞ་ས་རའི་པགས་པའི་གདན་ལ་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་སྐུ་མདོག་སྔོ་ནག་ཞལ་གཅིག་ཕྱག་གཉིས་པ། ཕྱག་གཡས་པའི་མཐིལ་གདན་ལ་བསྟེན་ཅིང༌།
གཡོན་སྡིགས་མཛུབ་གྱེན་དུ་བསྟན་པ། སྐུ་འགྱིང་བག་དང་ལྡན་པ། མེ་ཏོག་སྣ་ཚོགས་ཀྱིས་དབུ་རྒྱན་དང་དོ་ཤལ་བྱས་ཤིང༌། པུས་འཁྱུད་དང་བཅས་པའི་ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པ། དེའི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་ལ་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། གུས་འདུད་དྲག་པོ་དང་ལྡན་པས།
དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་འདུས་པའི་ངོ་བོ། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྒྱུད་བྱིན་གྱིས་བརླབས་པར་བསམ་ལ་སྔགས་ཀྱི་སྒྲ་གྲག་སྟོང་ལ་སེམས་གཏད་ནས། ངག་ཏུ། ཨོཾ་བཛྲ་ཨཾ་གུ་ལི། བཛྲ་ཀ་པཱ་ལི། བཛྲ་དྷི་ན། བནྡྷུ་ཧཱ་ར། བཛྲ་པི་ཨཾ། ཧུ་ཙང་གེ
པ་ར་བྷེ་ཏ་ན། ཁ་གེ་ཨེ། ཨཾ་གེ་མི་ལི། ལེ་ག་པར་ཏ། ཏ་ཨུ་ལ། ཏི་པཱ་ཊ། ཨོཾ་བི་རཱུ་ཝ་པ་ར། ན་མོ་བྷེ་ཏ་ནི། ཝ་ར་ཎ། ཞེས་པ་ཚིག་གཞན་གྱིས་བར་མ་ཆོད་པར་ཉི་ཤུ་རྩ་གཅིག་གམ།
དམ་བཅའ་བཞིན་དུ་བཟླ། མཐར། དུས་གསུམ་སངས་རྒྱས་ཀུན་གྱི་སྐུ་གསུང་ཐུགས། ། ཡོན་ཏན་ཕྲིན་ལས་གཅིག་དུ་བསྡུས་པའི་དངོས། ། བླ་མ་རྣམས་དང་དཔལ་ལྡན་བིརྺ་པ། ། གཉིས་སུ་མེད་ལ་བདག་ནི་སྐྱབས་སུ་མཆི། ། མགོན་པོ་ཁྱེད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་གཅིག་ཏུ་འདྲེས་གྱུར་ནས། ། ཕྱོགས་ལས་རྣམ་པར་རྒྱལ་བ་ཁྱེད་ཅི་འདྲ། ། བདག་ཀྱང་དེ་འདྲར་འགྱུར་བར་བྱིན་གྱིས་རློབས། །
ཞེས་གསོལ་བ་དྲག་ཏུ་བཏབ་པས། བླ་མ་བིརྺ་པ་དེ་ཉིད་རང་ལ་ཐིམ་པའི་རྐྱེན་གྱིས་པདྨ་དང་ཟླ་བ་རི་དྭགས་ཀྲྀཥྞ་ས་རའི་པགས་པའི་གདན་ལ་རང་ཉིད་རྗེ་བཙུན་བིརྺ་པ་སྐུ་མདོག་སྔོ་ནག་ཞལ་གཅིག་ཕྱག་གཉིས་པ། ཕྱག་གཡས་པའི་མཐིལ་གདན་ལ་བསྟེན་ཅིང༌། གཡོན་སྡིགས་མཛུབ་གྱེན་དུ་བསྟན་པ། སྐུ་འགྱིང་བག་དང་ལྡན་པ། མེ་ཏོག་སྣ་ཚོགས་ཀྱིས་དབུ་རྒྱན་དང་དོ་ཤལ་བྱས་ཤིང༌། པུས་འཁྱུད་དང་བཅས་པའི་ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་གོང་བཞིན་བསྐྱེད། རང་རྣལ་འབྱོར་དབང་ཕྱུག་གི་བསྐྱེད་རིམ་གསལ་ཞིང་ང་རྒྱལ་བརྟན་པར། རང་གི་ལུས་ཀྱི་འདུག་སྟངས་ཀྱང་བི་རཱུ་པ་བསྒོམས་པ་དང་འདྲ་བར་བྱས་ཏེ་མིག་གཉིས་སྡིགས་མཛུབ་ཀྱི་རྩེ་ལ་གཏད་ནས།
ངག་གིས་རླུང་ལན་གཅིག་བུས་ཤིང་ཕྱིར་མནན། སེམས་ཀྱིས་ནད་གདོན་སྡིག་སྒྲིབ་གསང་སྤྱོད་བལྟ་བར་མི་དབང་བའི་འབྱུང་པོ་མི་དང་མི་མ་ཡིན་པའི་བར་ཆད་མི་མཐུན་པའི་ཕྱོགས་ཐམས་ཅད་མཐའི་རྒྱ་མཚོའི་ཕ་རོལ་དུ་བསྐྲད་པར་བསམ། རླུང་མི་ཐུབ་པ་དང་ནང་དུ་དལ་བུས་བསྡུས་ནས། བུམ་པ་ཅན་འཛིན་དུས་ཕྱི་རོལ་དུ་མེ་རི་དམར་ནག་གིས་ཡོངས་སུ་བསྐོར་ནས་བར་ཆད་གང་གིས་ཀྱང་མི་ཚུགས་པར་བསྒོམ། ཡང་གོང་བཞིན་རླུང་བུས་ཤིང་ཕྱིར་མནན། ཉོན་མོངས་པ་དང་ཤེས་བྱའི་སྒྲིབ་པ་སྟེ། སྒྲིབ་གཉིས་བག་ཆགས་དང་བཅས་པ་ཐམས་ཅད་རྒྱང་རིང་དུ་བསྐྲད་པར་མོས། རླུང་ནང་དུ་བསྡུས་ནས་བུམ་པ་ཅན་འཛིན་དུས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ།
དྲྭ་བ། གུར་བླ་བྲེ་དང་བཅས་པའི་ཐུན་མོང་བའི་སྲུང་བའི་འཁོར་ལོའི་ཕྱི་རོལ་དུ་ཡེ་ཤེས་ཀྱི་མེ་དཔུང་རབ་ཏུ་འབར་བས་བསྐོར་བའི་ནང་དུ། རང་རྣལ་འབྱོར་དབང་ཕྱུག་དངོས་ཡིན་སྙམ་པའི་ང་རྒྱལ་བརྟན་པོས་གང་ལའང་ཉམ་ང་བ་དང༌། བག་ཚ་བ་ཅུང་ཟད་ཙམ་ཡང་མེད་སྙམ་པའི་བསྐྱེད་རིམ་རྣམ་པ་གསལ་ཞིང་ཤིན་ཏུ་བརྟེན་པར་བསྐྱེད། དེ་ནས་སྲུང་བ་གཉིས་བསྒོམ་པའི་དང་པོ་རྡོ་རྗེ་རྩེ་གསུམ་གྱིས་བསྲུང་བ་ནི། ལག་པ་གཡོན་པའི་མཐེ་བོས་མཐེའུ་ཆུང་མནན་ལ། སོར་མོ་གཞན་གསུམ་བརྐྱངས་པ་དཔྲལ་བར་རེག་སྟེ། ཨཀྵེ་བྷི་མ། ཁར་རེག་ལ། པ་ཚེ་ཨུ་པ་མ།
སྙིང་གར་རེག་ལ། ཤི་ལ་པ་ཐ་ར། ལྟེ་བར་རེག་ལ། ཧ་ཨུ་ཨ་ཚེ་ཨུ། ལིངྒར་རེག་ལ། ཝ་པ། ཞེས་ཡར་རིམ་དང༌། ཡང་ལིངྒར་རེག་ལ། བིརྺ། ལྟེ་བར་རེག་ལ།
པ། སྙིང་གར་རེག་ལ། པྲ། ཁར་རེག་ལ། ས་དྷེཾ། དཔྲལ་བར་རེག་ལ། སྭཱ་ཧཱ། སྔགས་འདི་རྣམས་རླུང་གཟུང་བའི་བར་དུ་བརྗོད་ཅིང༌། སྭཱ་ཧཱའི་རྗེས་ལ་ཕྱག་རྒྱ་བཀྲོལ་ཏེ། གཡོན་པས་སེ་གོལ་བརྡབ།
གཉིས་པ་རྣལ་འབྱོར་བསྲུང་བ་ལ། ལུས་ཀྱི་འདུག་སྟངས་འཕགས་པའི་ལྟར། རྐང་པ་གཉིས་ཀྱི་བྲང་ས་ལ་བཙུགས། རྟིང་པ་གཉིས་འཕོངས་ལ་གཏད། པུས་མོ་གཉིས་ཕྱིར་དགྱེལ། ལག་པ་གཉིས་རྡོ་རྗེ་ཕྱིར་བསྡོམས་པ་ལས་མཐེ་བོང་གཉིས། གུང་མོ་གཉིས། མཐེའུ་ཆུང་གཉིས་རྣམས་རྩེ་སྤྲད་པའི་ཕྱག་རྒྱ་བཅས་ཏེ། རླུང་བུམ་པ་ཅན་གྱི་ངང་ནས་སྔགས་རྣམས་ཡིད་ཀྱིས་ཟློས་ཤིང་མཐེ་བོང་གཉིས་སྙིང་གར་རེག་ལ། ཨཀྵེ་བྷི་མ།
གུང་མོ་གཉིས་ཁར་རེག་ལ། པ་ཚེ་ཨུ་པ་མ། མཐེའུ་ཆུང་གཉིས་ལྟེ་བར་རེག་ལ། ཤི་ལ་པ་ཐ་ར། གུང་མོ་གཉིས་ལིངྒར་རེག་ལ། ཧ་ཨུ་ཨ་ཚེ་ཨུ། མཐེའུ་ཆུང་གཉིས་བཤང་སྒོར་རེག་ལ། ཝ་པ། ཞེས་ཡས་རིམ་དང༌། ཡང་མཐེའུ་ཆུང་གཉིས་སླར་བཤང་སྒོར་རེག་ལ།
བིརྺ། གུང་མོ་གཉིས་ལིངྒར་རེག་ལ། པ། མཐེའུ་ཆུང་གཉིས་ལྟེ་བར་རེག་ལ། པྲ། མཐེ་བོང་གཉིས་སྙིང་གར་རེག་ལ། ས་དྷེཾ། གུང་མོ་གཉིས་ཁར་རེག་ལ། སྭཱ་ཧཱ། ཞེས་མས་རིམ་དང༌།
ཡང་གོང་བཞིན་སྙིང་ག་ནས་བཤང་སྒོའི་བར་ཕྱག་རྒྱས་རེག་ལ། ཨཀྵེ་བྷི་མ་ ནས། ཝ་པ འི་བར་གྱི་སྔགས་ཡིད་ཀྱིས་ཟློས་ཤིང་རླུང་བཏང་ལ། ལག་པ་གཉིས་ཀྱིས་སེ་གོལ་གཏོག་པར་བྱའོ། ། དེ་ལྟར་རྫོགས་ནས། དགེ་བ་འདི་ཡིས་མྱུར་དུ་བདག ། རྣལ་འབྱོར་དབང་ཕྱུག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་བིར་སྲུང་ཕྱི་མའི་ཉམས་ལེན་ས་སྐྱ་པ་ངག་དབང་ཀུན་དགའ་བཀྲ་ཤིས་ཀྱི་བློ་མཚོ་ལས་སོ།། །།
བཀྲ་ཤིས།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
