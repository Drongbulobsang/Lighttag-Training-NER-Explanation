ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༤༤
དཔལ་དུས་ཀྱི་འཁོར་ལོའི་དབང་ཁྲིད་ཀྱི་རྒྱུད་འདེབས།
༄༅། །དཔལ་དུས་ཀྱི་འཁོར་ལོའི་དབང་ཁྲིད་ཀྱི་རྒྱུད་འདེབས་བཞུགས་སོ།།
༈ །དུས་འཁོར་བླ་བརྒྱུད་ལ་གསོལ་བ་འདེབས་པ་བྱིན་རླབས་བདུད་རྩིའི་ཆར་འབེབས་ཞེས་བྱ་བ་བཞུགས་སོ།། ༈ །ན་མོ་གུ་རུ་ཀཱ་ལ་ཙཀྲཱ་ཡེ། དུས་ཀྱི་འཁོར་ལོ་ཟླ་བ་བཟང་པོ་དང༌། ། ལྷ་དབང་གཟི་བརྗིད་ཅན་དང་ཟླ་བས་བྱིན། ། ལྷ་དབང་སྣ་ཚོགས་གཟུང་དང་ལྷའི་དབང་ལྡན། ། འཇམ་དཔལ་གྲགས་པ་རྣམས་ལ་གསོལ་བ་འདེབས། ། པདྨ་དཀར་པོ་འཇམ་དབྱངས་སྤྲུལ་པ་དང༌། ། ཙི་ལུ་པཎ་ཆེན་པི་ཊོ་ཨ་ཙརྻ། ། དུས་ཞབས་ཆུང་བ་མཉྫུ་ཀིརྟའི་ཞབས། །
ས་མནྟ་ཤྲཱི་རྣམས་ལ༴ ། རྭ་ཆོས་ཡེ་ཤེས་སེངྒེ་འབུམ་སེང་དང༌། ། རྒ་ལོ་ཤེར་སེང་དཔལ་ལྡན་སེང་གེའི་ཞབས། ། ཡོན་ཏན་རྒྱ་མཚོ་བུ་སྟོན་རིན་ཆེན་གྲུབ། ། ཐུགས་སྲས་ལོ་ཙཱ་རྣམས་ལ༴ ། འཇམ་དབྱངས་གྲགས་པ་ཡེ་ཤེས་རྒྱ་མཚོ་དང༌། ། མཁྱེན་རབ་ཆོས་རྗེ་བསོད་ནམས་མཆོག་གྲུབ་ཞབས། ། དཀོན་མཆོག་དཔལ་བཟང་དོན་གྲུབ་རྒྱལ་མཚན་དང༌། ། རིན་ཆེན་བཀྲ་ཤིས་རྣམས་ལ༴ ། མཁྱེན་བརྩེ་དབང་ཕྱུག་དབང་ཕྱུག་རབ་བརྟན་དང༌། །
བསོད་ནམས་མཆོག་གྲུབ་ཀླུ་སྒྲུབ་རྒྱལ་མཚན་ཞབས། ། སྨོན་ལམ་ལྷུན་གྲུབ་བློ་བཟང་མཁས་བཙུན་དང༌། ། འཇམ་དཔལ་བཟང་པོ་རྣམས་ལ༴ ། སྨོན་ལམ་བསམ་གཏན་བྱམས་པ་ཆོས་འཕེལ་དང༌། ། ཡེ་ཤེས་དཔལ་འབྱོར་བློ་གསལ་བསྟན་སྐྱོང་བར། ། བུ་ལུགས་དབང་ཆེན་བརྒྱུད་པའི་བླ་མ་དང༌། ། ཡོན་ཏན་རྒྱ་མཚོ་ཀུན་མཁྱེན་དོལ་པོ་པ། ། སྒྲ་འགྱུར་སྐུ་མཆེད་ཕྱོགས་ལས་རྣམ་རྒྱལ་རྗེ། ། ཀུན་དགའ་དཔལ་བ་སྲེད་པ་ཀུན་བློའི་ཞབས། ། དཀོན་མཆོག་བཟང་པོ་རྣམས་ལ༴ །
ནམ་མཁའ་དཔལ་བཟང་རཏྣ་བྷ་དྲ་དང༌། ། འཇམ་མགོན་གྲོལ་མཆོག་རིན་ཆེན་རྒྱ་མཚོ་དང༌། ། ཏ་ར་ན་ཐ་ཐུགས་སྲས་རྒྱ་མཚོ་གཉིས། ། བློ་གྲོས་རྣམ་རྒྱལ་རྣམས་ལ༴ ། ངག་དབང་འཕྲིན་ལས་ཀུན་བཟང་དབང་པོ་དང༌། ། ཚེ་དབང་ནོར་བུ་བསྟན་པའི་ཉིན་འབྱེད་དང༌། ། འཕྲིན་རྣམ་པད་ཉི་བར་བྱོན་འཁྲིད་རྒྱུད་དང༌། ། ཇོ་ཞལ་དབང་ཁྲིད་ཀུན་འདུས་མཁྱེན་བརྩེ་རྗེ། ། མཛོད་ལྔའི་བདག་ཉིད་ཡོན་ཏན་རྒྱ་མཚོ་ཞབས། ། བློ་གཏེར་དབང་པོ་རྣམས་ལ༴ །
བསྟན་པའི་དབང་ཕྱུག་ཆོས་ཀྱི་ཉི་མ་དང༌། ། རིགས་ཀུན་ཁྱབ་བདག་མཁན་ཆེན་རྡོ་རྗེ་འཆང༌། ། ངག་དབང་བློ་གྲོས་གཞན་ཕན་སྙིང་པོ་ཡིས། ། རྗེས་བཟུང་རྩ་བའི་བླ་མར༴ ། བུ་ལུགས་དབང་རྒྱུན་ལ་ཤིན་ཏུ་ཉེ་བརྒྱུད་ནི།་་་་་ ༼རྒྱལ་བའི་ཡུམ་མཆོག་ཡེ་ཤེས་མཁའ་འགྲོ་མས། ། དུས་ཀྱི་འཁོར་ལོའི་དབང་བསྐུར་ཀུ་ཤཱའི་རྩྭ། ། མཁའ་སྤྱོད་ནས་བསྣམས་དབང་རྟགས་ཕྱིར་དུ་གནང༌། ། མཁྱེན་རབ་ཆོས་རྗེའི་ཞབས་ལ༴༽ ། དཔལ་ལྡན་བརྒྱུད་རིམ་རྩ་བརྒྱུད་བླ་མ་རྣམས། །
བདག་གི་སྤྱི་བོར་པདྨའི་གདན་བཞུགས་ལ། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། དེ་ལྟར་གསོལ་བ་བཏབ་པའི་བྱིན་རླབས་ཀྱིས། ། ཐུན་མོང་ཐུན་མིན་སྔོན་འགྲོས་རྒྱུད་སྦྱང་ནས། ། ལམ་གྱི་དངོས་གཞི་བསྐྱེད་པའི་རིམ་པ་ཡི། ། དག་པ་གསུམ་གྱི་འཁོར་ལོ་བརྟན་པར་ཤོག ། དེ་ཡང་གྱ་ནོམ་ཞེན་པའི་སྐྱོན་སྦྱང་ཕྱིར། ། རྟོགས་བྲལ་རྣམ་ཀུན་མཆོག་ལྡན་དབྱིངས་གཟིར་བས། ། འོད་གསལ་རྟགས་རྫོགས་སོར་སྡུད་འབྱོངས་པ་དང༌། །
གཡོ་བྲལ་དགའ་བདེའི་བསམ་གཏན་མཐར་ཕྱིན་ཤོག ། ཟུང་འཛིན་རྒྱུ་བ་དྷུ་ཏིར་ཚུད་པ་ཡིས། ། ཙན་ཊས་ཞུ་བདེའི་སྲོག་སྩོལ་ཚད་དུ་ཕྱིན། ། འཛག་མེད་འཛིན་པ་མཐར་ཕྱིན་ཁམས་རྒྱས་པས། ། ཕྱག་ཆེན་ལམ་གྱི་རྗེས་དྲན་འགྲུབ་པར་ཤོག ། ཟབ་ལམ་སྦྱོར་བས་དྭང་མ་གཙུག་ཏུ་བསྟི། ། སྤྲོས་མེད་ལམ་ལ་དབང་འབྱོར་ཏིང་འཛིན་བརྟན། ། དུས་གསུམ་རྒྱལ་ཀུན་བགྲོད་ལམ་སྦྱོར་དྲུག་གིས། ། དོན་གཉིས་མཐའ་རུ་ཕྱིན་པའི་དགེ་ལེགས་སྩོལ། ། ཅེས་པ་བླ་མཆོད་ནང་གི་བརྒྱུད་རིམ་ལ་ཁ་བསྐོང་དང་ལམ་རིམ་སྨོན་ལམ་གསར་དུ་མདོར་བསྡུས་ཞིག་དགོས་ཞེས་རྒྱལ་རོང་བི་ཤོའི་འཕྲུལ་ལྡན་གསུམ་ལྡན་དགེ་སློང་རྡོ་རྗེ་འཛིན་པ་མཁྱེན་རབ་མཆོག་སྦྱིན་ལགས་ནས་སྐྱེས་བཅས་བཀའ་སྩལ་མ་ལྡོག་ཙམ་དུ།
རྒྱུད་དང་ཁྲིད་གཞུང་སོགས་ལ་ཞིབ་བལྟ་མ་ཁོམ་ཡང་རང་བློས་གང་ཟིན་མདོར་བསྡུས་སུ་བཅོ་བརྒྱད་པ་ལྷ་བཙུན་སུ་བྷ་ཥི་ཏས་རང་ལོ་ཉེར་གསུམ་ལོར་མདོར་བསྡུས་སུ་བྲིས་པ། སླར་རང་ལོ་རེ་དགུ་ས་འབྲུག་ནག་ཟླའི་དུས་ཆེན་སྐབས་བལ་ཡུལ་བྱམས་ཆེན་ལྷ་ཁང་དུ་བུ་ལུགས་དབང་ཆེན་ཇོ་ལུགས་སྦྱོར་དྲུག་འཁྲིད་བཅས་འདོན་སྐབས་སྐད་འགྱུར་རང་གི་དྭང་སློབ་ཨ་རི་བ་ངག་དབང་བསམ་གཏན་༼སའི་རེ་སི༽ནས་རྒྱུད་འདེབས་མདོར་བསྡུས་འདིའི་ཐོག་སྦྱོར་དྲུག་འཁྲིད་ཀྱི་བརྒྱུད་རིམ་ཡོད་པ་དགོས་ཞེས་བསྐུལ་བ་ལྟར་སླར་ཡང་སུ་བྷ་ཥི་ཏས་བྱམས་ཆེན་ལྷ་ཁང་ཡིད་དགའ་ཆོས་འཛིན་གླིང་དུ་བྲིས་པའོ།། ༈ །བཅོམ་ལྡན་འདས་དཔལ་དུས་ཀྱི་འཁོར་ལོ་ལྷན་ཅིག་སྐྱེས་པའི་སྒྲུབ་ཐབས་ཀྱི་ཡི་གེ་སྙིང་པོ་གྲུབ་པ་ཞེས་བྱ་བ་བཞུགས་སོ།། ན་མོ་གུ་རུ། དཀྱིལ་འཁོར་དབང་ཕྱུག་རིང་མཆོག་དྲུག ། གཅིག་བསྡུས་ཁྱབ་བདག་རྡོ་རྗེ་སེམས། ། བླ་མ་དུས་ཀྱི་འཁོར་ལོའི་ཞབས། ། དད་བརྒྱའི་གཙུག་གི་ནོར་བུས་མཆོད། ། ཁྲོ་ཕུ་ལོ་ཙཱ་བ་ཆེན་པོ་ལས་རིམ་པར་བརྒྱུད་པའི་དུས་འཁོར་ལྷན་སྐྱེས་ཀྱི་སྒྲུབ་ཐབས་ལ་གསུམ་སྟེ། སྦྱོར་དངོས་རྗེས་ཀྱི་རིམ་པའོ། །
དང་པོ་སྐྱབས་སེམས་ནི། སངས་རྒྱས་ཆོས་ཚོགས་ ལན་གསུམ། སེམས་ཅན་ཐམས་ཅད་བདེ་བ་དང་ སོགས་ཚད་མེད་བཞི་བསྒོམ། གཉིས་པ་དངོས་གཞི་ནི། ཨོཾ་ཤུ་ནྱ་ཏཱ་ སོགས་ཀྱིས་སྟོང་པར་སྦྱངས། སྟོང་པའི་ངང་ལས་རང་སྐད་ཅིག་གིས་དུས་འཁོར་ལྷན་སྐྱེས་སུ་གྱུར་པ་ནི། རླུང་མེ་ཆུ་དང་ས་ཡི་དཀྱིལ་འཁོར་ལྷུན་པོ་པདྨ་དང༌། ། ཟླ་ཉི་དུས་མེའི་སྟེང་དུ་དབང་ཕྱུག་དང་ནི་བདུད་ཀྱི་མགོར། ། ཞབས་ནི་སྲིད་པའི་ཡུམ་གྱི་ཞབས་དང་ལྷན་ཅིག་བཀོད་གྱུར་པ། ། ལྷ་ཡི་དབང་པོས་བཏུད་པའི་གཙོ་ལ་སྤྱི་བོས་ཕྱག་འཚལ་ལོ། །
སྐུ་མདོག་སྔོན་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཞབས་གཡོན་པ་དཀར་པོ་བསྐུམ་པས་དབང་ཕྱུག་དཀར་པོ་དང༌། གཡས་པ་དམར་པོ་བསྐྱངས་པས་འདོད་ལྷ་དམར་པོའི་སྙིང་ག་མནན་པ། རལ་པའི་ཐོར་ཚུགས་དང༌། ཡིད་བཞིན་གྱི་ནོར་བུ་དང་ཟླ་བ་ཕྱེད་པས་དབུ་ལ་བརྒྱན་པ། རྡོ་རྗེའི་རྒྱན་དང་སྟག་གི་པགས་པའི་ཤམ་ཐབས་ཅན། མཐེ་བོང་སེར་པོ། མཛུབ་མོ་དཀར་པོ། གུང་མོ་དམར་པོ། སྲིན་ལག་ནག་པོ།
མཐེའུ་ཆུང་ལྗང་གུ། ཕྱག་སོར་རྣམས་ཀྱི་ཚིགས་ཀྱི་ཕྲེང་བ་དང་པོ་ནག་པོ། གཉིས་པ་དམར་པོ། གསུམ་པ་དཀར་པོའོ། ། རྡོ་རྗེ་སེམས་དཔས་དབུར་བརྒྱན་ཅིང༌། མེ་རི་ཁ་དོག་སྣ་ལྔ་པའི་དབུས་ན་བཞུགས་པའོ། ། དེ་ལ་འཁྱུད་པའི་སྣ་ཚོགས་ཡུམ་སྐུ་མདོག་སེར་མོ་ཞལ་གཅིག་ཕྱག་གཉིས་སྤྱན་གསུམ་མ། གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། ཞབས་གཡས་བསྐུམས་གཡོན་བརྐྱངས་པས་ཡབ་དང་སྦྱོར་བ། གཅེར་བུ་ཕྱག་རྒྱ་ལྔས་བརྒྱན་ཅིང་དབུ་སྐྲ་ཕྱེད་གྲོལ་བའོ། །
གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་ཧོཿསེར་པོ། གཙུག་ཏོར་དུ་ཧཾ་ལྗང་གུ། གསང་བར་ཀྵ་སྔོན་པོ་རྣམས་སུ་གྱུར། ཨོཾ་ཨཱཿཧཱུྃ་ཧོཿཧཾ་ཀྵཿ ཞེས་པའོ། ། སྙིང་གར་རྣམ་བཅུ་དབང་ལྡན་བརྩེགས་པར་གྱུར་ པར་བསམས་ནས། ཨོཾ་ཧཱ་སྭཱ་ཧཱ།
ཞེས་ཅི་ནུས་བཟླས་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་སོགས་ཀྱིས་གསོལ་བ་བཏབ་མཐར་མི་དམིགས་པར་བཞག གསུམ་པ་རྗེས་ཀྱི་བྱ་བ་ནི། དགེ་བ་འདི་ཡིས་ནམ་མཁའི་མཐའ་ཀླས་པའི། ། སོགས་བསྔོ་སྨོན་གང་ཤེས་ཀྱིས་མཐའ་བརྒྱན་པར་བྱའོ། ། དཔལ་མཆོག་དང་པོའི་སངས་རྒྱས་ཀྱི། ། སྒྲུབ་ཐབས་ཚངས་ལ་མ་ནོར་བ། ། གང་འདི་ཁྲོ་ཕུ་ལོ་ཙཱ་བའི། ། གསུང་བཞིན་བཀོད་འདིས་དགེ་གྱུར་ཅིག །
མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
