ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༥༤
རོང་སྟོན་ཆེན་པོའི་བླ་མའི་རྣལ་འབྱོར།
༄༅། །རོང་སྟོན་ཆེན་པོའི་བླ་མའི་རྣལ་འབྱོར་བཞུགས་སོ།། བླ་མ་ལ་ཕྱག་འཚལ་ལོ། ། རོང་སྟོན་ཆེན་པོའི་བླ་མའི་རྣལ་འབྱོར་ཉམས་སུ་བླང་བར་འདོད་པས། སྦྱོར་བ་སྐྱབས་སེམས་ནི། སངས་རྒྱས་ཆོས་ཚོགས་མས་སྐྱབས་སུ་འགྲོ་ཞིང་སེམས་བསྐྱེད་ལ། དངོས་གཞི་ཚོགས་ཞིང་གསལ་འདེབས་པ་ནི། ཆོས་ཉིད་མི་འགྱུར་བཻ་ཌཱུའི་ས་གཞིའི་སྟེང༌། ། རང་མདུན་ནམ་མཁར་མཆོད་སྤྲིན་རྒྱ་མཚོ་དང༌། ། རྣམ་བཀྲའི་དབང་པོའི་གཞུ་རིས་འཁྲུགས་པའི་དབུས། ། དངོས་གྲུབ་སྣ་ཚོགས་སྩོལ་བའི་རིན་ཆེན་ཁྲིར། །
འཁོར་བའི་སྐྱོན་གྱིས་མ་གོས་འདབ་སྟོང་རྩེར། ། ཐབས་ཤེས་རང་བཞིན་ཉི་ཟླའི་གདན་སྟེང་ན། ། རྒྱལ་དང་མི་གཉིས་རྒྱལ་བའི་སྲས་ཀྱི་ཚུལ། ། ས་བཅུའི་དབང་ཕྱུག་རྒྱལ་ཚབ་མ་ཕམ་པའི། ། རྣམ་འཕྲུལ་གངས་ཅན་འགྲོ་བ་ཡོངས་ཀྱི་མགོན། ། ཆོས་རྗེ་ཆོས་ཀྱི་རྒྱལ་པོ་རོང་སྟོན་རྗེ། ། དཀར་དམར་མདངས་ལྡན་མཚན་དཔེའི་དཔལ་གྱིས་བརྗིད། ། ཕྱག་གཡས་ས་གནོན་གཡོན་པས་མཉམ་བཞག་དང༌། ། ཞབས་ཟུང་རྡོ་རྗེ་སྐྱིལ་ཀྲུང་དྲང་པོར་བཞུགས། ། རྣམ་གསུམ་ངུར་སྨྲིག་མཛེས་པའི་ན་བཟའ་དང༌། །
དབུ་ལ་གསེར་མདོག་པཎ་ཞུའི་ཅོད་པཎ་འཆང༌། ། འོད་ཟེར་བྱེ་བའི་འཕྲོ་འདུས་བརྒྱན་པའི་སྐུ། ། འགག་མེད་དྲུག་ཅུའི་དབྱངས་དང་ལྡན་པའི་གསུང༌། མཁྱེན་བརྩེ་ཟུང་འཇུག་དཔག་པར་དཀའ་བའི་ཐུགས། ། གསང་གསུམ་ཡོན་ཏན་ཀུན་རྫོགས་མགོན་པོ་དེའི། ། མཐའ་སྐོར་ཀུན་ཏུ་བླ་མ་ཡི་དམ་དང༌། ། སངས་རྒྱས་བྱང་སེམས་ཉན་རང་འཕགས་པའི་ཚོགས། ། བསྟན་པའི་གསལ་བྱེད་གངས་ལྗོངས་མཛེས་པའི་རྒྱན། ། རྣམ་མང་འཁོར་གྱི་གཙོ་བོ་བཅུ་གཉིས་སོགས། ། སྲས་བཅས་རྒྱལ་བའི་འཁོར་ཚོགས་རྒྱ་མཚོར་བཅས། །
བདག་ལ་དགྱེས་བཞིན་མངོན་སུམ་བཞུགས་པ་ཡི། ། གནས་གསུམ་འབྲུ་གསུམ་མཚན་པའི་འོད་ཟེར་གྱིས། ། སྐྱབས་གནས་རྒྱ་མཚོ་སྤྱན་དྲངས་དབྱེར་མེད་གྱུར། ། དེ་ནས་ཕྱག་མཆོད་སོགས་བྱ་བ་ནི། མང་དུ་ཐོས་པའི་ནགས་ཀྱི་ཚལ་གནས་ཤིང༌། ། སྡེ་བདུན་རལ་ཚོགས་རྣམ་པར་གཡོ་བ་ཅན། ། སྒྲུབ་དང་སུན་འབྱིན་རིགས་པའི་སྟོབས་རྒྱས་པ། ། སྨྲ་བའི་སེང་གེ་རོང་སྟོན་ཞབས་ལ་འདུད། ། བྱིན་རླབས་གཏེར་ཆེན་རྩ་བརྒྱུད་བླ་མའི་ཚོགས། ། དངོས་གྲུབ་འབྱུང་གནས་ཡི་དམ་ཞི་ཁྲོའི་ལྷ། །
རྒྱལ་དང་རྒྱལ་སྲས་འཕགས་པའི་ཚོགས་རྣམས་ལ། ། སྒོ་གསུམ་གུས་པའི་ཡིད་ཀྱིས་ཕྱག་འཚལ་ལོ། ། ཕྱི་ནང་གསང་བ་བླ་ན་མེད་པ་ཡི། ། མཆོད་སྤྲིན་རྒྱ་མཚོས་རྟག་ཏུ་མཆོད་པར་བགྱི། ། སྒོ་གསུམ་བསགས་པའི་ཉེས་ཀུན་སོ་སོར་བཤགས། ། དུས་གསུམ་དགེ་བ་ཀུན་ལ་རྗེས་ཡི་རངས། ། ཟབ་ཡངས་ཆོས་ཀྱི་འཁོར་རོ་བསྐོར་བར་བསྐུལ། ། རྟག་ཏུ་མྱ་ངན་མི་འདའ་བཞུགས་སུ་གསོལ། ། བདག་དང་གཞན་གྱིས་དགེ་བ་ཅི་བསགས་པ། ། མཁའ་མཉམ་འགྲོ་བས་བྱང་ཆུབ་ཐོབ་ཕྱིར་བསྔོ། །
སྤྲོ་ན་མཎྜལ་ཕུལ། དེ་ནས་གསོལ་བ་འདེབས་པ་ནི། གསང་གསུམ་ཡོན་ཏན་གཏེར་ལ་དབང་འབྱོར་ཞིང༌། ། རྣམ་གསུམ་མཁས་པའི་བྱ་བས་དུས་འདའ་བས། ། དུས་གསུམ་རྒྱལ་བའི་བསྟན་པ་གསལ་མཛད་པ། ། རོང་སྟོན་ཆེན་པོའི་ཞབས་ལ་གསོལ་བ་འདེབས། ། མཁྱེན་པས་ཤེས་བྱ་ཀུན་གྱི་དེ་ཉིད་གཟིགས། ། བརྩེ་བས་རིས་བྲལ་འགྲོ་བའི་ཁམས་ཀུན་ཁྱབ། ། ནུས་པས་རྒྱལ་བ་རྒྱ་མཚོར་ཅོ་དྲི་བ། ། རོང་སྟོན་ཆེན་པོའི་ཞབས་ལ་གསོལ་བ་འདེབས། །
གསུང་རབ་རྒྱ་མཚོའི་དགོངས་དོན་ཆུ་བོའི་གཏེར། ། ལེགས་བཤད་རྒྱ་མཚོའི་འཇུག་ངོགས་ལ་བརྟེན་ནས། ། བློ་གསལ་རྒྱ་མཚོའི་ཞིང་སར་འབེབས་མཛད་པ། ། རོང་སྟོན་ཆེན་པོའི་ཞབས་ལ་གསོལ་བ་འདེབས། ། མགོན་པོ་ཁྱོད་ཀྱི་བྱང་ཆུབ་བརྙེས་པ་ན། ། འདུལ་བྱའི་ཚོགས་རྣམས་སྐྱོངས་བར་ཞལ་བཞེས་བཞིན། ། སྒྲིབ་བྲལ་ཡེ་ཤེས་གཟིགས་པའི་སྤྱན་རས་ཀྱིས། ། དུས་ཀུན་བདག་ཅག་སྐྱོངས་བར་མཛད་དུ་གསོལ། ། ལྔ་བདོ་སྙིགས་མའི་རྒུད་པས་མནར་བ་ཡི། ། ཉམས་ཐག་མགོན་མེད་གྱུར་པའི་འགྲོ་བ་རྣམས། །
བརྩེ་ཆེན་ཁྱེད་ཀྱི་ཐུགས་རྗེའི་ལྕགས་ཀྱུ་ཡིས། ། མྱུར་དུ་རྗེས་སུ་འཛིན་པར་མཛད་དུ་གསོལ། ། ཞེས་དང༌། བསྟོད་པ་ནི། གསུང་རབ་རྒྱ་མཚོའི་ཕ་རོལ་མཐར་སོན་ཅིང༌། ། མང་ཐོས་བློ་གྲོས་སྤྲིན་སྔོན་རོལ་པའི་མཁར། ། ལེགས་བཤད་ཉིན་མོར་བྱེད་པའི་འོད་སྟོང་གིས། ། སྨྲ་བའི་དབང་པོ་མཆོག་ལ་ཕྱག་འཚལ་ལོ། ། འཆད་པ་ངག་གི་འོད་ཟེར་སྟོང་འཕྲོ་ཞིང༌། ། རྩོམ་པ་སྐྱོན་མེད་མཁས་པའི་ཡིད་རབ་འཕྲོག །
རྩོད་པ་གླང་པོའི་དགྲ་ལ་མངོན་རོལ་ནས། ། ཕ་རོལ་རྒོལ་བ་བཟློག་ལ་ཕྱག་འཚལ་ལོ། ། བསྡུ་དངོས་དྲི་ཞིམ་གསལ་བའི་སྙིང་པོ་ཅན། ། ཚད་མེད་བཞི་ཡི་དྲི་བསུང་ཕུན་ཚོགས་ལྡན། ། སྐྱབས་གསུམ་དྲི་མེད་ཅོད་པཎ་གཙུག་ན་འཛིན། ། དགོས་འདོད་ལྷག་བསམ་ལྡན་ལ་ཕྱག་འཚལ་ལོ། ། གཅིག་ཏུ་ཆོས་ལ་ངེས་པའི་ཐུགས་གསལ་ཞིང༌། ། ཏིང་འཛིན་ཉི་མའི་དཀྱིལ་འཁོར་ཡོངས་སུ་འཛིན། ། དྲི་མེད་བསྟན་པའི་ཁུར་གྱི་མི་ངལ་བའི། ། བསྟན་པའི་ཁུར་ཆེན་བསྣམས་ལ་ཕྱག་འཚལ་ལོ། །
བློ་གྲོས་ཉིན་མོར་བྱེད་པའི་འོད་སྟོང་གིས། ། རྨོངས་པའི་རབ་རིབ་ཀུན་ནས་འཕྲོག་བྱེད་ཅིང༌། ། ཟབ་མོའི་དོན་གྱི་སྙིང་པོ་གསལ་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། ཀུན་ཏུ་ཞལ་ནས་བདུད་རྩིའི་རང་བཞིན་ཅན། ། ཚད་མེད་བྱིན་རླབས་འོད་སྟོང་འགྱེད་པར་མཛད། ། མཐའ་ཡས་འགྲོ་བའི་དབུས་ན་མངོན་མཐོ་བའི། ། དཔལ་ལྡན་བླ་མ་རོང་སྟོན་ཆེན་པོའི་ཞབས། ། གཙུག་གི་ནོར་བུ་གུས་པས་བསྟོད་པར་བགྱི། ། གང་ལ་གང་གིས་གུས་པས་བསྟོད་པ་ཡི། །
དགེ་ཚོགས་དྲི་མེད་གང་ཞིག་ཐོབ་པ་དེས། ། འགྲོ་ཀུན་སྲིད་པའི་རྒྱ་མཚོ་ལས་སྒྲོལ་ནས། ། བླ་མེད་རྫོགས་པའི་བྱང་ཆུབ་མྱུར་ཐོབ་ཤོག ། ཅེས་པ་འདི་ཉིད་ཀྱི་སློབ་མ་ཤཱཀྱ་མཆོག་ལྡན་གྱིས་མཛད་པའོ། ། ཞེས་པ་བསྟོད་པ་གང་ཤེས་འདོན། དེ་ནས། སྐྱབས་གནས་ཀུན་འདུས་ཆོས་རྗེ་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ལན་གསུམ། མཐའ་སྐོར་སྐྱབས་ཡུལ་རྩ་བའི་བླ་མར་འདུས། །
བླ་མའི་གནས་གསུམ་འབྲུ་གསུམ་འོད་ཟེར་རྣམས། ། རིམ་དང་གཅིག་ཆར་བྱུང་ནས་རང་ལ་ཐིམ། ། སྒྲིབ་དག་དབང་དང་བྱིན་རླབས་དངོས་གྲུབ་ཐོབ། ། མཐར་ནི་བླ་མ་འོད་ཞུ་རང་ལ་ཐིམ། ། ཐུགས་ཡིད་དབྱེར་མེད་འོད་གསལ་གཉུག་མའི་ངང༌། ། བློ་འདས་བརྗོད་བྲལ་ཕྱག་རྒྱ་ཆེན་པོ་ཡི། ། གནས་ལུགས་དོན་གྱི་བླ་མའི་རང་ཞལ་ལྟ། ། ཞེས་བརྗོད་ཅིང་ལྟ་བའི་ངང་ལ་མཉམ་པར་འཇོག དེ་ནས། སྐྱེ་བ་ཀུན་ཏུ་སོགས་བསྔོ་བ་སྨོན་ལམ་གྱིས་མཐའ་བརྒྱན་པར་བྱའོ། །
དེ་ལྟར་ཀུན་མཁྱེན་ཆེན་པོའི་བླ་མའི་རྣལ་འབྱོར་འདི་ནི་གཟིམ་འོག་མཆོག་གི་སྤྲུལ་པའི་སྐུ་རིན་པོ་ཆེས་བཀའི་གནང་ཞིང༌། ཞབས་རིམ་པ་མཆོད་ལས་ཀྱི་ཁུར་འཛིན་པ་མཁྱེན་རབ་ཆོས་རྗེའི་བཞེད་སྐོང་དུ། ཀུན་མཁྱེན་རོང་སྟོན་ཆེན་པོའི་གསུང་རབ་ལ་ཤེས་ནས་དད་པ་ཐོབ་པ། ཤཱཀྱའི་དགེ་སློང་ཀུན་དགའ་བསྟན་པའི་རྒྱལ་མཚན་གྱིས་ཆོས་ལུང་རི་ཁྲོད་དུ་སྦྱར་བ་དགེ་ཞིང་བཀྲ་ཤིས།། །། ༈ མ་དཔེ་འདི་ཉིད་ཐར་ལམ་མཁན་རིན་པོ་ཆེ་འཇམ་དབྱངས་ཤེས་རབ་མཆོག་ནས་ཐུགས་བརྩེ་བ་ཆེན་པོས་གནང་སོན་བྱུང་བ་བཞིན། གུས་པ་གུ་རུས་དད་སྤྲོའི་ངང་སྤེལ་བ་འབྲེལ་ཚད་དོན་ལྡན་དུ་བསྔོ་བ་ལགས་སོ།། །། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
