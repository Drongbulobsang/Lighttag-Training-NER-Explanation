ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༡༨
B བླ་མའི་རྣལ་འབྱོར་དང་འབྲེལ་བར་གསོལ་བ་འདེབས་པའི་རྡོ་རྗེའི་གླུ་བྱིན་རླབས་བདུད་རྩིའི་ཆར་འབེབས།
༄༅། །ཚར་ཆེན་ཆོས་ཀྱི་རྒྱལ་པོ་ལ་ལམ་ཟབ་བླ་མའི་རྣལ་འབྱོར་དང་འབྲེལ་བར་གསོལ་བ་འདེབས་པའི་རྡོ་རྗེའི་གླུ་བྱིན་རླབས་བདུད་རྩིའི་ཆར་འབེབས་ཞེས་བྱ་བ་བཞུགས་སོ།། ༈ །སྐྱབས་བླ་མ་མཆོག་གསུམ་ཡི་དམ་ལྷར། ། ཡིད་གུས་པས་སྐྱབས་གསོལ་ཡིད་ཅན་རྣམས། ། བདག་བྱང་ཆུབ་ཐོབ་པར་སེམས་བསྐྱེད་ནས། ། གནས་འཁོར་མཚོའི་དབྱིངས་ལས་མྱུར་སྒྲོལ་ཤོག ། དབྱིངས་སྟོང་ཉིད་སྤྲོས་བྲལ་ནམ་མཁའི་ཀློང༌། ། གདངས་གསལ་རིག་འགགས་མེད་འཇའ་གུར་དབུས། ། སེང་ཁྲི་དང་པདྨ་ཟླ་བའི་སྟེང༌། ། དཔལ་ཧེ་རུ་ཀཿདངོས་ཚར་པ་རྗེ། ། སྐུ་དམར་སྨུག་མཚན་དཔེའི་གཟི་བྱིན་འབར། །
སྤྱན་ལྟ་སྟངས་བར་སྣང་ཁམས་སུ་གཟིགས། ། ཕྱག་གཡས་པས་ཆོས་འཆད་གླེགས་བམ་དང༌། ། གཡོན་མཉམ་བཞག་བྷནྡྷ་ཚེ་བུམ་བསྣམས། ། ཞབས་རྡོ་རྗེ་སྐྱིལ་ཀྲུང་དྲང་པོར་བཞུགས། ། ཚུལ་རབ་མཛེས་ཆོས་གོས་རྣམ་གསུམ་དང༌། ། དབུ་པད་རག་མདངས་ཅན་ཞྭ་མོ་གསོལ། ། ཐུགས་བདེ་སྟོང་ཆེན་པོའི་རྣམ་རོལ་ལས། ། སྐྱབས་དཀོན་མཆོག་རྒྱ་མཚོ་སྤྲིན་བཞིན་གཏིབས། ། མགོན་དཔའ་བོ་མཁའ་འགྲོས་གླུ་གར་ལེན། ། དཔལ་ཆོས་སྲུང་ནོར་ལྷས་བཀའ་བཞིན་བསྒྲུབ། །
ཀུན་ཐ་མལ་ཤེས་པ་རང་འགགས་ངང༌། ། སྣོད་བཅུད་ཀུན་འོད་གསལ་ལྷ་སྐུར་གསལ། ། སྐྱབས་ཀུན་འདུས་ཚར་ཆེན་ཆོས་ཀྱི་རྗེ། ། མགོན་རིགས་བརྒྱའི་ཁྱབ་བདག་རྡོ་རྗེ་འཆང༌། ། མཚན་བློ་གསལ་རྒྱ་མཚོ་དཔལ་བཟང་པོར། ། བདག་སྙིང་ནས་གུས་པས་གསོལ་བ་འདེབས། ། སྒོ་གསུམ་པོ་མི་ཕྱེད་དད་ཕྱག་འཚལ། ། རབ་འབྱམས་ཀྱི་མཆོད་སྤྲིན་རྒྱ་མཚོས་མཆོད། ། སྟོབས་བཞི་ཡིས་སྡིག་ལྟུང་ཆོས་ཀུན་བཤགས། ། འཁོར་འདས་ཀྱི་དགེ་ལ་རྗེས་ཡི་རང༌། །
ཟབ་རྒྱས་ཀྱི་ཆོས་འཁོར་བསྐོར་བཞིན་དུ། ། དུས་རྟག་ཏུ་བཞུགས་པར་གསོལ་བ་འདེབས། ། ཚུལ་དེ་ལས་བྱུང་བའི་དགེ་ཚོགས་ཀུན། ། བྱང་ཆུབ་ཀྱི་སྙིང་པོར་བསྔོ་བར་བགྱི། ། དོན་བདེ་ཆེན་ཡེ་ཤེས་གཅིག་པུ་ལས། ། ཟུང་འཇུག་གི་རྣམ་རོལ་མཐའ་ཀླས་པ། ། མཆོག་གསུམ་དང་རྩ་གསུམ་རྒྱ་མཚོའི་དངོས། ། ཕ་བླ་མ་ཚར་ཆེན་རྡོ་རྗེ་འཆང༌། ། རྗེ་ཁྱེད་ཀྱི་ཐུགས་རྗེའི་ཡེ་ཤེས་ཀྱིས། ། མི་བདག་དང་ཁམས་གསུམ་སེམས་ཅན་ལ། །
དུས་མྱུར་བ་ཉིད་དུ་གཟིགས་ནས་ཀྱང༌། ། རྐྱེན་བར་ཆད་ཀུན་སེལ་དངོས་གྲུབ་སྩོལ། ། གཞི་མ་དག་སྣང་བར་ངེས་འབྱུང་གིས། ། རྟེན་དལ་འབྱོར་སྙིང་པོ་ལེན་འདོད་བློས། ། ལས་དཀར་ནག་དགེ་སྡིག་བླང་དོར་ལ། ། ཚུལ་བཞིན་དུ་བརྩོན་པར་བྱིན་གྱིས་རློབས། ། ལམ་ཐུན་མོང་ཉམས་ཀྱི་སྣང་བ་མཆོག ། བྱམས་སྙིང་རྗེ་བྱང་ཆུབ་སེམས་འབྱོངས་ཤིང༌། ། སྔགས་ཐུན་མོང་མིན་པའི་ཉམས་སྣང་ལ། ། གཏིང་ངེས་ཤེས་སྐྱེ་བར་བྱིན་གྱིས་རློབས། །
འབྲས་དག་པའི་སྣང་བ་རྒྱལ་ཀུན་གྱི། ། སྐུ་གསུང་ཐུགས་མི་ཟད་རྒྱན་འཁོར་ལོ། ། དུས་མྱུར་བ་ཉིད་དུ་ཐོབ་འདོད་པས། ། ལམ་ཟབ་མོར་འཇུག་པར་བྱིན་གྱིས་རློབས། ། གཞི་སྨིན་བྱེད་དབང་བཞིའི་ས་བོན་ཐེབས། ། དམ་ཚིག་དང་སྡོམ་པ་རྣམ་པར་དག ། འཁོར་འདས་གཉིས་དབྱེར་མེད་སེམས་ཉིད་ཀྱི། ། དོན་མངོན་སུམ་མཐོང་བར་བྱིན་གྱིས་རློབས། ། བསྐྱེད་རིམ་གྱི་ཕྱི་ནང་ལྷ་སྐུར་དག ། རླུང་གཏུམ་མོས་འབར་འཛག་དབུ་མར་ཐིམ། །
ཐུན་མོང་དང་ཁྱད་པར་ཕྱག་རྒྱ་ལས། ། དཔེ་དོན་གྱི་ཡེ་ཤེས་མཐོང་བྱིན་རློབས། ། འབྲས་རྟེན་དང་བརྟེན་པ་གནས་འགྱུར་བ། ། རང་གཞན་གྱི་ཆེ་བ་གསུམ་ལྡན་པའི། ། གོ་འཕང་དེ་ཚེ་འདིར་མངོན་གྱུར་ནས། ། དོན་ཡིད་བཞིན་འགྲུབ་པར་བྱིན་གྱིས་རློབས། ། དེ་ལྟ་བུའི་གོ་འཕང་མ་ཐོབ་བར། ། ཆོས་བསྒྲུབ་པའི་འགལ་རྐྱེན་ཀུན་ཞི་ཞིང༌། ། མགོན་རྒྱལ་བས་བསྔགས་པའི་མཐུན་རྐྱེན་རྣམས། ། འབད་མེད་དུ་འབྱུང་བར་བྱིན་གྱིས་རློབས། །
བསྟན་འཛིན་རྣམས་ཞབས་པད་བསྐལ་བརྒྱར་བརྟན། ། བཤད་སྒྲུབ་ཀྱི་བསྟན་པ་ཕྱོགས་བཅུར་སྤེལ། ། འགྲོ་བ་ཀུན་བདེ་སྐྱིད་རྫོགས་ལྡན་གྱི། ། དཔལ་འབྱོར་ལ་སྤྱོད་པར་བྱིན་གྱིས་རློབས། ། ཚུལ་དེ་ལྟར་རྩེ་གཅིག་གསོལ་བཏབ་པས། ། རྗེ་འཁོར་བཅས་འོད་ཞུ་རང་ལ་ཐིམ། ། མི་བདག་གི་སྒོ་གསུམ་ཀུན་གཞིར་བཅས། ། སྐྱབས་རྣམས་ཀྱི་གསང་གསུམ་ངོ་བོར་ཤར། ། དབང་བཞི་ཐོབ་སྒྲིབ་བཞིའི་བག་ཆགས་དག ། ལམ་རྣམ་བཞི་བསྒོམ་པའི་སྣོད་རུང་དང༌། །
འབྲས་སྐུ་བཞི་ཐོབ་པའི་ནུས་ལྡན་བྱས། ། དབྱིངས་འོད་གསལ་ཆེན་པོར་རོ་གཅིག་གྱུར། ། ཅེས་པ་འདི་ཡང་ཚར་ཆེན་ཆོས་ཀྱི་རྒྱ་མཚོས་བྱིན་གྱིས་བརླབས་པའི་གནས་མང་མཁར་ཐུབ་བསྟན་དགེ་འཕེལ་དུ་རྒྱལ་ཁམས་ཀྱི་བྱ་བྲལ་བ་འཇམ་དབྱངས་མཁྱེན་བརྩེའི་དབང་པོས་མི་བྱེད་དད་པའི་གདུང་ཤུགས་དྲག་པོས་གསོལ་བ་བཏབ་པ་ལས་གང་ཤར་གྱི་རྟོག་པ་ཡི་གེའི་གཟུགས་སུ་འདུ་བྱས་པ། སླད་ཀྱི་འདར་གྲོང་ཆེན་ཆོས་འཁོར་ཡང་རྩེའི་མཆོད་སྡོང་རིན་པོ་ཆེའི་མདུན་དུ་སྔོན་པར་ཤེས་བཞིན་གྱི་དད་པའི་གསོལ་བ་བཏབ་པའི་དགེ་བས། འབྲེལ་ཚད་རྣམས་ཀྱི་རྒྱུད་ལ་རྗེ་བཙུན་བླ་མའི་ཡེ་ཤེས་གཟིགས་པ་དམ་པའི་བྱིན་རླབས་འཇུག་པའི་རྒྱུར་གྱུར་ཅིག། །། བཀྲ་ཤིས་པར་ཤོག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
