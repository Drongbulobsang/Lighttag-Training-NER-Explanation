ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༡༤
དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས།
༄༅། །དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས་བཞུགས་སོ།། ༈ །ན་མོ་གུ་རུ་བྷྱཿ བླ་མ་རྗེ་བཙུན་མཆོག་ལ་ཕྱག་བཙལ་ནས། ། ཡང་སྙིང་རྡོ་རྗེ་ཐེག་པའི་རྣལ་འབྱོར་པས། ། དམ་ཚིག་ཉམས་ཆག་བསྐང་ཞིང་བཤགས་པའི་ཕྱིར། ། དམ་ཚིག་རྡོ་རྗེའི་བཟླས་བསྒོམ་བྲི་བར་བྱ། ། དེ་ལ་འདིར་རྡོ་རྗེ་ཐེག་པའི་རྣལ་འབྱོར་པ་རྣམས་ཀྱིས་དབང་དུས་སུ་ཐོབ་པའི་རྩ་བ་དང་ཡན་ལག་གི་དམ་ཚིག་ཉམས་ཆག་བསྐང་བའི་ཕྱིར་དམ་ཚིག་རྡོ་རྗེའི་བཟླས་བསྒོམ་བྱ་བ་ལ་དོན་གསུམ་སྟེ། སྦྱོར་དངོས་རྗེས་སོ། ། དེ་ལ་དང་པོ་སྦྱོར་བ་ནི། རང་ཉིད་དགེས་པ་རྡོ་རྗེ་ལ་སོགས་པ་ཐུན་མཚམས་ཀྱི་ཧེ་རུ་ཀའི་ང་རྒྱལ་དང་ལྡན་པས།
སྟན་བདེ་ལ་བསམ་གཏན་གྱི་སྤྱོད་ལམ་གྱིས་འདུག་ལ། སྐྱབས་འགྲོ་སེམས་བསྐྱེད་ནི། སངས་རྒྱས་ཆོས་དང་ཚོགས་ སོགས་ཚར་གསུམ་དང༌། ཚད་མེད་བཞི་བསྒོམ་པ་ནི་སྦྱོར་བའོ། ། དངོས་གཞི་ནི། རང་ཧེ་རུ་ཀར་གསལ་བའི་སྤྱི་བོར་པདྨ་དང་ཟླ་བའི་གདན་ལ་ཁཾ་ལས་རལ་གྲི་ཁཾ་གིས་མཚན་པ། དེ་ལས་འོད་ཟེར་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལས་སྐད་ཅིག་གིས་བཅོམ་ལྡན་འདས་དམ་ཚིག་རྡོ་རྗེ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ། གཡས་རལ་གྲི་འཕྱར་ཞིང་གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་དམ་ཚིག་སྒྲོལ་མ་ལྗང་གུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་ཅུང་ཟད་འཛུམ་ཞིང་ཁྲོ་བ། རུས་པ་དང་རིན་པོ་ཆེའི་རྒྱན་གྱིས་བརྒྱན་པ། དར་གྱི་ཤམ་ཐབས་ཅན། ཟླ་བའི་དཀྱིལ་འཁོར་ལ་རྒྱབ་བརྟེན་པ། དེ་གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་སྟོད་དུ་ཧཱུྃ་སྔོན་པོ། ཐུགས་ཀའི་ནང་དུ་ཟླ་བ་ལ་གནས་པའི་ཁཾ་ལས་རལ་གྲི་ཁཾ་ལྗང་གུས་མཚན་པ།
དེ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དམ་ཚིག་རྡོ་རྗེ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དེ་གཉིས་ཀྱི་སྤྱི་བོར་དོན་ཡོད་གྲུབ་པའི་དབུ་རྒྱན་རང་ཆས་སུ་བཞུགས་པར་གྱུར། དེའི་ཐུགས་ཀའི་ཁཾ་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་ཁ་དོག་དཀར་པོའི་རྣམ་པར་བབས། ཡབ་ཀྱི་སྐུ་གང་དབྱིབས་བརྒྱུད། ཡུམ་གྱི་སྐུ་གང༌། ཡབ་ཡུམ་གཉིས་ཀྱི་སྐུ་ཐམས་ཅད་ལས་བདུད་རྩིའི་རྒྱུན་བབས་པས་བདག་གི་སྤྱི་བོ་ནས་ཞུགས་པས་ཚེ་འཁོར་བ་ཐོག་མ་མེད་པ་ནས་བསགས་པའི་ལས་ངན་སྤྱི་དང༌། ཁྱད་པར་རྩ་བ་དང་ཡན་ལག་གི་དམ་ཚིག་དང་སྡོམ་པའི་ཚོགས་ལ་ཉེས་ལྟུང་གི་དྲི་མས་གོས་པ་ཐམས་ཅད་དུད་ཁུའི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ནས་ཤུལ་ཐམས་ཅད་བདུད་རྩི་དཀར་པོས་ཁེངས་པར་གྱུར། ཨོཾ་ཨཱཿཁཾ་ཧཱུྃ་ཕཊ་སྭཱཧཱ།
ཞེས་བརྒྱ་སྟོང་ལ་སོགས་པ་ཅི་ནུས་བཟླས་པའི་མཐར་ཕྲེང་བ་ཐལ་མོའི་བར་དུ་བཅུག་སྟེ། བླ་མ་བདག་ནི་མི་ཤེས་རྨོངས་པ་སྟེ། ། ཞེས་པ་ནས། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། གྱི་བར་སྤྱི་དང་མཐུན་པར་བྱས་ལ། ཞེས་གསོལ་བ་བཏབ་པས། དམ་ཚིག་རྡོ་རྗེ་ཡབ་ཡུམ་འོད་དུ་ཞུ། སྤྱི་བོ་ནས་རང་ལ་ཐིམ་པས་རང་གི་ལུས་ཤེལ་གོང་གཡའ་དག་པ་ལྟ་བུར་གྱུར། ཞེས་བརྗོད་པ་ནི་དངོས་གཞིའོ། ། རྗེས་ཀྱི་བྱ་བ་ནི།
དགེ་བ་འདི་ཡིས་མྱུར་དུ་བདག ། དམ་ཚིག་རྡོ་རྗེ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། དམ་ཚིག་རྡོ་རྗེ་ཁྱེད་སྐུ་ཅི་འདྲ་དང༌། ། སོགས་ཤླཽ་ཀ་གཅིག་བརྗོད། ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། ། རྣལ་འབྱོར་བདག་ཅག་མི་ཤེས་གཏི་མུག་པས། ། དམ་ཚིག་སྡོམ་པ་ཉམས་ཆག་ཅི་མཆིས་པ། ། བྱང་ཞིང་དག་ནས་སངས་རྒྱས་ས་ཐོབ་ཤོག །
རྒྱལ་བ་ཀུན་གྱི་ཕྲིན་ལས་བྱེ་བའི་གཏེར། ། མརྒད་མདངས་ལྡན་ལྷ་མཆོག་ཡབ་ཡུམ་གྱི། ། ཐུགས་རྗེའི་སྟོབས་ཀྱིས་སྡིག་སྒྲིབ་ཀུན་བྱང་ནས། ། ཁ་སྦྱོར་བདུན་ལྡན་ཐོབ་པའི་བཀྲ་ཤིས་ཤོག ། ཅེས་བརྗོད་པ་ནི་རྗེས་ཀྱི་བྱ་བའོ། ། དེ་ལྟ་བུའི་སྒོ་ནས་བསྙེན་པ་སོགས་བྱ་བར་འདོད་ན། ཞག་བདུན་ནམ་ཉི་ཤུ་རྩ་གཅིག་གམ་ཟླ་བ་གཅིག་ལ་སོགས་པ་ཇི་ལྟར་རིགས་པར་ཐུན་བཞིའི་སྒོ་ནས་བཞི་འབུམ་མམ་བདུན་འབུམ་ལ་སོགས་པ་མཚན་མ་མ་ཐོབ་ཀྱི་བར་དུ་བསྙེན་པ་བྱ་ཞིང༌། མཚན་མའི་རྟགས་སུ་རྨི་ལམ་དུ་ལུས་ལས་ངན་སྐྱུགས་ཐོན་པ། གོས་དཀར་པོ་གྱོན་པ། ཁྲུས་བྱས་པ།
ནམ་མཁའ་ལ་འཕུར་བ་སོགས་དང༌། དངོས་སུའང་ཤེས་པ་དྭངས་ཤིང་དགེ་སྦྱོར་ལ་བློ་འདུན་པ་དང༌། ཡི་དམ་ལྷའི་ཞལ་མཐོང་བ། སྒྲུབ་ཁང་ལ་དྲི་བཟང་ཆགས་པ། ཤེས་རྒྱུད་ལ་བྱང་ཆུབ་ཀྱི་སེམས་སྐྱེ་བ་སོགས་རྟགས་ངེས་པ་ཅན་ནམ་ཐོན་པའི་གང་ཟག་གིས་བསྙེན་མཚམས་གྲོལ་ནས་བཅུ་ཆའི་སྦྱིན་སྲེག་ལ་སོགས་པ་ཚུལ་བཞིན་དུ་བགྱིད་པ་དང༌། བསྙེན་པའི་སྐབས་རྣམས་སུའང་ཐུན་མཚམས་ཐམས་ཅད་དུ་མདོ་བཀླག་པ་དང༌། སཱཙྪ་གདབ་པ་དང༌། གཏོར་མ་གཏོང་བ་དང༌། བསྐོར་བ་བྱ་བ་དང༌། སྲོག་ཆགས་འཚེ་བ་ལས་བསྐྱབ་པ་སོགས་དགེ་བའི་བྱ་བ་ཁོ་ནས་དུས་འདའ་བ་གལ་ཆེ་ཞིང༌།
ཚུལ་དེ་ལྟར་ཉམས་སུ་བླང་བ་ན་སྐྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་དང་ཁྱད་པར་དམ་ཚིག་དང་སྡོམ་པའི་ཚོགས་ལ་ཉམས་ཆགས་ཅི་མཆིས་པ་བྱང་ཞིང་དག་ནས་ས་ལམ་མྱུར་དུ་བགྲོད་བའི་གེགས་སེལ་བོགས་འདོན་གྱི་མཆོག་དམ་པར་འགྱུར་བ་བླ་མ་རྣམས་ཀྱི་གསུང་ལས་འབྱུང་བ་ལྟར་དོན་ལའང་དེ་ལྟར་གྲུབ་པ་ལགས་སོ། ། ཞེས་པ་འདིའང་རང་གི་ཉེ་གནས་བསོད་ནམས་འོད་ཟེར་གྱིས་རྒྱུན་གྱི་ཁ་འདོན་དུ་དམ་ཚིག་རྡོ་རྗེའི་བཟླས་བསྒོམ་ཞིག་དགོས་ཞེས་བསྐུལ་བའི་ངོར་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་མགྱོགས་པར་སྦྱར་བ་དགེ་ལེགས་འཕེལ།། ༈ །གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་འབྲངས་གསུངས། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། དང་པོར་གྱུར་པ་མཐོལ་ལོ་བཤགས། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་གསུངས། ། གཉིས་པར་གྱུར་པ་མཐོལ་ཞིང་བཤགས། །
རྡོ་རྗེ་སྤུན་ལ་ཁྲོས་པ་ནི། ། ཉེས་པར་བརྗོད་པ་གསུམ་པ་ཡིན། ། གསུམ་པར་གྱུར་པ་མཐོལ་ཞིང་བཤགས། ། སེམས་ཅན་རྣམས་ལ་བྱམས་པ་སྤོང༌། ། བཞི་པ་ཡིན་པར་རྒྱལ་བས་གསུངས། ། བཞི་པར་གྱུར་པ་མཐོལ་ཞིང་བཤགས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ལྔ་པར་གྱུར་པ་མཐོལ་ཞིང་བཤགས། ། རང་ངམ་གཞན་གྱི་གྲུབ་པའི་མཐའ། །
ཆོས་ལ་སྨོད་པ་དྲུག་པ་ཡིན། ། དྲུག་པར་གྱུར་པ་མཐོལ་ཞིང་བཤགས། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། བདུན་པར་གྱུར་པ་མཐོལ་ཞིང་བཤགས། ། ཕུང་པོ་སངས་རྒྱས་མངའ་བདག་ཉིད། ། དེ་བརྙས་བྱེད་པ་བརྒྱད་པ་ཡིན། ། བརྒྱད་པར་གྱུར་པ་མཐོལ་ཞིང་བཤགས། ། རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། །
དགུ་པར་གྱུར་པ་མཐོལ་ཞིང་བཤགས། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། བཅུ་པར་གྱུར་པ་མཐོལ་ཞིང་བཤགས། ། མིང་སོགས་བྲལ་བའི་ཆོས་རྣམས་ལ། ། དེ་བརྟག་པ་ནི་བཅུ་གཅིག་པ། ། བཅུ་གཅིག་པར་གྱུར་མཐོལ་ཞིང་བཤགས། ། སེམས་ཅན་དད་དང་ལྡན་པ་ལ། ། སེམས་སུན་འབྱིན་པ་བཅུ་གཉིས་པ། ། བཅུ་གཉིས་གྱུར་པ་མཐོལ་ཞིང་བཤགས། །
དམ་ཚིག་རྫས་ནི་ཇི་བཞིན་རྙེད། ། མི་བསྟེན་པ་ནི་བཅུ་གསུམ་པ། ། བཅུ་གསུམ་པར་གྱུར་མཐོལ་ཞིང་བཤགས། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། བཅུ་བཞི་པར་གྱུར་མཐོལ་ཞིང་བཤགས། ། སྔགས་པས་འདི་དག་སྤངས་ན་ནི། ། དངོས་གྲུབ་མྱུར་དུ་ཐོབ་པར་འགྱུར། ། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་བཟུང་བར་འགྱུར། །
དེ་ནས་སྡུག་བསྔལ་མྱོང་འགྱུར་ཞིང༌། ། ཐུར་དུ་བལྟས་ཏེ་དམྱལ་བར་འགྲོ། ། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། མཉམ་པར་བཞག་པའི་བླ་མ་ལ། ། ཅི་འབྱོར་བ་ཡིས་མཆོད་བྱས་ནས། ། གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། ། གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་གཟུང་བར་བྱ། །
ཡན་ལག་དམ་ཚིག་ཅེས་བྱ་བ། ། དམ་ཚིག་དང་ནི་མི་ལྡན་པའི། ། རིག་མ་བསྟེན་པར་དགའ་བ་དང༌། ། ཚོགས་ཀྱི་འཁོར་ལོར་རྩོད་པ་དང༌། ། གསང་བའི་ཆོས་ནི་སྟོན་པ་དང༌། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། ། ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང༌། ། སྦྱོར་བ་ངེས་པར་མ་བྱས་པར། །
སྐལ་མེད་གསང་བ་སྟོན་པ་དང༌། ། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང༌། ། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་དང༌། ། ཁ་ན་མ་ཐོ་བཅས་འགྱུར་ཏེ། ། སྔགས་པ་དེ་ཡི་དམ་ཚིག་ཟད། ། ཟས་པས་འགྲུབ་པར་མི་འགྱུར་ཞིང༌། །
བདུད་དང་སྡུག་བསྔལ་མང་དུ་འཕེལ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ནི་བཟླ་བར་བྱ།། །། སརྦ་དཱ་ཀ་ལྱཱ་ཎ་བྷ་བ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
