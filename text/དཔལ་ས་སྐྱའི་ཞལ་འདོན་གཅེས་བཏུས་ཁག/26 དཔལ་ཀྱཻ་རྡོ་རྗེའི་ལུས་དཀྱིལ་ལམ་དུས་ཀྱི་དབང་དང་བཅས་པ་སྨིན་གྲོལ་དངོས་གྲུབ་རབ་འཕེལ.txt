ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༢༦
དཔལ་ཀྱཻ་རྡོ་རྗེའི་ལུས་དཀྱིལ་ལམ་དུས་ཀྱི་དབང་དང་བཅས་པ་སྨིན་གྲོལ་དངོས་གྲུབ་རབ་འཕེལ།
༄༅། །ཤྲཱིཧེབཛྲཀུམཎྜལརྟཀཱལགནྡྲིཝརེཔཙམུགཏསིདྡྷིབྲྀཏྟབིཛཧརསྨ།།
༄༅། །དཔལ་ཀྱཻ་རྡོ་རྗེའི་ལུས་དཀྱིལ་ལམ་དུས་ཀྱི་དབང་དང་བཅས་པ་སྨིན་གྲོལ་དངོས་གྲུབ་རབ་འཕེལ་ཞེས་བྱ་བ་བཞུགས་སོ།། ༈ །དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་ཕ་བླ་མ་རིགས་བརྒྱའི་ཁྱབ་བདག་ཚར་པ་ཆེན་པོ་གནས་གསར་རྡོ་རྗེ་འཆང་མཆོག་གི་སྤྲུལ་སྐུ་བྱམས་པ་ངག་དབང་ཀུན་དགའ་ནམ་མཁའ་ལེགས་པ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ་བཀའ་དྲིན་མཚུངས་ཟླ་མེད་པའི་ཞལ་སྔ་ནས་དང༌། ཀུན་མཁྱེན་རྒྱལ་བ་གཉིས་པ་རྒྱལ་བའི་ལུང་གིས་ཟིན་པའི་རྡོ་རྗེ་འཆང་ཆེན་པོ་ཀུན་དགའ་བཟང་པོའི་རྒྱལ་ཚབ་མཁན་ཆེན་ཐམས་ཅད་མཁྱེན་པ་ཐར་རྩེ་བ་ཆེན་པོ་བྱམས་པ་ནམ་མཁའ་འཆི་མེད་མཆོག་དཔོན་སློབ་བརྒྱུད་པ་དང་བཅས་པའི་ཞབས་ལ་རྟག་ཏུ་ཕྱག་འཚལ་ཞིང་སྐྱབས་སུ་མཆིའོ། ། རང་གཞན་སྨིན་ཅིང་གྲོལ་བར་བྱིན་གྱིས་བརླབ་ཏུ་གསོལ། འདིར་གསུང་ངག་ཉམས་ལེན་གྱི་སྙིང་པོ་དཔལ་ཀྱཻ་རྡོ་རྗེའི་བསྐྱེད་རྫོགས་ཀྱི་ཉམས་ལེན་ནག་འགྲོས་སུ་དགོད་པ་ལ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། འདིར་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པའི་གདམས་ངག་བཅོམ་ལྡན་འདས་ཀྱཻ་རྡོ་རྗེའི་ལུས་ཀྱི་དཀྱིལ་འཁོར་ལམ་དུས་ཀྱི་དབང་དང་བཅས་པ་ཉམས་སུ་བླང་བའི་རིམ་པ་ལས་དང་པོ་པས་ཕྱི་དཀྱིལ་དང་སྦྲགས་ཏེ་སྒོམ་པ་སྟོན་པ་ནི། ཕྱི་བསྐྱེད་པའི་རིམ་པ་རྒྱས་འབྲིང་གཉིས་གང་ཡང་རུང་བས་དམ་ཚིག་པ་བསྐྱེད་ཡེ་ཤེས་ཀྱི་འཁོར་ལོ་སྤྱན་དྲངས་པ་ལ་མཆོད་ཅིང་བསྟོད་ནས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ
ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། ཨོཾ་བཛྲ་བཻ་ཏཱ་ལཱི་བྷནྡྷ་བྃ། ཨོཾ་བཛྲ་གྷསྨ་རཱི་ཝ་ཤྃ་ཀུ་རུ་ཧོཿ གཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་བྲེ། བ་སྤུ་མདའི་དྲྭ་བ། སེན་མོ་མེ་རི་འབར་བ་སྟེ་སྲུང་བའི་འཁོར་ལོ་དང༌།
རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ག་ས། སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ག་ནས་འབྱུང་བ་བཞིའི་རླུང་རྒྱུ་བའི་བུ་ག་བཞི་སྒོ་བཞི། མིག་པཉྩ་རེ་ཁཱ་སྟེ་རྩིག་པ་ལྔ། སྣ་རིན་པོ་ཆེའི་ཕ་གུ།
སོ་དྲྭ་བ་དང་དྲྭ་བ་ཕྱེད་པ། ལྕེ་དང་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་དང༌། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བའི་ཨྃ། ང་རྒྱལ་དང་སེར་སྣ་དང་ཚོར་བའི་ཕུང་པོ་རྣམ་པར་དག་པ་བཅོམ་ལྡན་འདས་ཡོན་ཏན་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་པ་གཡས་རིན་པོ་ཆེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ས་རྣམ་པར་དག་པ་སངས་རྒྱས་སྤྱན་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ་ཡུམ་དང་འདྲ་བའི་ལྷ་མོ་དྲུག་ཅུ་རྩ་བཞིས་བསྐོར་བ་མཉམ་པ་ཉིད་ཀྱི་ཡེ་ཤེས། གསང་གནས་བདེ་བ་ཆེན་པོའི་འཁོར་ལོ་རྩ་འདབ་སོ་གཉིས་པའི་ལྟེ་བའི་ཧཱ། ཕྲག་དོག་དང་འདུ་བྱེད་ཀྱི་ཕུང་པོ་རྣམ་པར་དག་པ།
བཅོམ་ལྡན་འདས་ཕྲིན་ལས་དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ། གཡས་རལ་གྲི་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རླུང་རྣམ་པར་དག་པ་དམ་ཚིག་སྒྲོལ་མ་ལྗང་གུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སུམ་ཅུ་རྩ་གཉིས་ཀྱིས་བསྐོར་བ་བྱ་བ་གྲུབ་པའི་ཡེ་ཤེས། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བའི་ཧཱུྃ། ཞེ་སྡང་དང་རྣམ་པར་ཤེས་པའི་ཕུང་པོ་རྣམ་པར་དག་པ་བཅོམ་ལྡན་འདས་ཐུགས་རྡོ་རྗེ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ཆུ་རྣམ་པར་དག་པ་མཱ་མ་ཀཱི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བརྒྱད་ཀྱིས་བསྐོར་བ། མེ་ལོང་ལྟ་བུའི་ཡེ་ཤེས། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བའི་ཨོཾ། འདོད་ཆགས་དང་འདུ་ཤེས་ཀྱི་ཕུང་པོ་རྣམ་པར་དག་པ། བཅོམ་ལྡན་འདས་གསུང་རྡོ་རྗེ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་པདྨ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མེ་རྣམ་པར་དག་པ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བཅུ་དྲུག་གིས་བསྐོར་བ་སོ་སོར་རྟོག་པའི་ཡེ་ཤེས།
སྤྱི་བོ་བདེ་བ་ཆེན་པོའི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བའི་ཧྃ། གཏི་མུག་དང་གཟུགས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་སྐུ་རྡོ་རྗེ་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་འཁོར་ལོ་དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ནམ་མཁའི་ཁམས་རྣམ་པར་དག་པ་རྡོ་རྗེ་དབྱིངས་ཀྱི་དབང་ཕྱུག་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སུམ་ཅུ་རྩ་གཉིས་ཀྱིས་བསྐོར་བ། ཆོས་ཀྱི་དབྱིངས་ཀྱི་ཡེ་ཤེས། གཙོ་བོ་ལྔ་པོ་ཐམས་ཅད་དབུའི་གཙུག་ཏོར་ལྟ་བར་མི་མངོན་པ་ལ་སོགས་པའི་མཚན་བཟང་པོ་སུམ་ཅུ་རྩ་གཉིས་དང༌། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པའི་དཔེ་བྱད་བཟང་པོ་བརྒྱད་ཅུས་བརྒྱན་པ།
གཞན་ཡང་མིག་ཏུ་གཏི་མུག་རྡོ་རྗེ་མ་དཀར་མོ། རྣ་བར་ཞེ་སྡང་རྡོ་རྗེ་མ་སྔོན་མོ། སྣར་སེར་སྣ་རྡོ་རྗེ་མ་སེར་མོ། ལྕེར་འདོད་ཆགས་རྡོ་རྗེ་མ་དམར་མོ། དཔྲལ་བར་ཕྲག་དོག་རྡོ་རྗེ་མ་ལྗང་གུ། སྙིང་གར་བདག་མེད་རྣལ་འབྱོར་མ་ནག་མོ། དེ་ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་དང་གཡོན་ཐོད་པ་འཛིན་པ། རུས་པའི་རྒྱན་གྱིས་བརྒྱན་པ། དེ་དག་མདུན་དུ་ཞལ་ནང་ལ་ཕྱོགས་པའི་ཚུལ་གྱིས་མིག་ཏུ་གཟུགས་གཽ་རཱི། རྣ་བར་སྒྲ་ཙཽ་རཱི།
སྣར་དྲི་བཻ་ཏཱ་ལཱི། ལྕེར་རོ་གྷསྨ་རཱི། དཔྲལ་བར་རེག་ས་སྤྱོད་མ། སྙིང་གར་ཆོས་ཁམས་མཁའ་སྤྱོད་མ། དེ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་མ། གཡས་གྲི་གུག་དང་གཡོན་ཐོད་པ་འཛིན་པ་རུས་པའི་རྒྱན་གྱིས་བརྒྱན་པའོ། ། ལག་པ་གཡས་པར་གཤིན་རྗེའི་གཤེད་སྔོན་པོ་ཐོ་བ་འཛིན་ལ། ལག་པ་གཡོན་པར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ལྕེར་པདྨ་མཐར་བྱེད་དམར་པོ་པདྨ་འཛིན་པ། གསང་གནས་སུ་བགེགས་མཐར་བྱེད་སྔོན་པོ་རྡོ་རྗེ་འཛིན་པ།
དཔུང་པ་གཡས་པར་མི་གཡོ་བ་སྔོན་པོ་རལ་གྲི་འཛིན་པ། དཔུང་པ་གཡོན་པར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། པུས་མོ་གཡས་པར་དབྱུག་སྔོན་ཅན་སྔོན་པོ་དབྱུག་པ་འཛིན་པ། པུས་མོ་གཡོན་པར་སྟོབས་པོ་ཆེ་ནག་པོ་རྩེ་གསུམ་འཛིན་པ། སྤྱི་གཙུག་ཏུ་གཙུག་ཏོར་འཁོར་ལོས་བསྒྱུར་པ་སེར་པོ་འཁོར་ལོ་འཛིན་པ། རྐང་མཐིལ་གཉིས་སུ་གནོད་མཛེས་རྒྱལ་པོ་སྔོན་པོ་གཏུན་ཤིང་འཛིན་པ་ཐམས་ཅད་ཀྱང་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ལྷ་དེ་དག་ཐམས་ཅད་ཀྱང་སྐུའི་དབྱིབས། རྣམ་པ་བདེ་བ། རང་བཞིན་གསལ་སྟོང༌། ངོ་བོ་ཟུང་འཇུག
གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུར་གྱུར། ཞེས་བརྗོད་དོ། ། དེ་ནས་དབང་གི་ལྷ་རྣམས་སྤྱན་དྲངས་པར་བསམ་སྟེ། གཙོ་བོ་དེ་ཉིད་རང་ལ་རྒྱུ་དུས་ཀྱི་དབང་བསྐུར་བའི་བླ་མར་མོས་ཏེ། དེའི་མདུན་དུ་བུམ་པ་ལ་སོགས་པའི་དབང་རྫས་རྣམས་ཀྱང་པདྨ་དང་ཟླ་བའི་གདན་ལ་བཞུགས་པར་བསམ། ཆོ་ག་སྤོད་པ་རྣམས་ནི་བླ་མས་མཛད་ལ། དབང་རྫས་འགྲིམ་པ་རྣམས་ནི་དེའི་ཐུགས་ཀ་ནས་བྱེ་བའི་ལས་ཀྱི་རྡོ་རྗེ་ཕྱག་གཉིས་པས་མཛད་པར་བསམ་མོ། །
ངག་ཏུ། རང་གི་སྙིང་གའི་ས་བོན་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་ཧེ་བཛྲ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿ དཀར་མོ་རི་དྭགས་ཞེས་པ་ནས། གཡུང་མོས་སྐུ་ལ་འཁྱུད་པ་ཉིད། ། ཅེས་པའི་བར་ལྷ་མོ་བརྒྱད་ཀྱིས་མཆོད། ཞེ་སྡང་རྡོ་རྗེར་ཕྱག་འཚལ་བསྟོད། །
ཅེས་སོགས་ཀྱིས་བསྟོད། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ། དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད།
བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་དབང་བསྐུར་ཟབ་མོ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་དང༌། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། །
ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ་བརྗོད། དེ་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། བདག་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། ཞེས་དང༌། འདི་ལ་བདག་ཆེན་རྡོ་རྗེ་འཆང་ཆེན་པོའི་དབང་བསྐུར་བའི་ཆོ་ག་ལས། སྭ་བྷཱ་ཝས། བདག་གི་ལུས་ཀྱི་སྦྱང་གཞི་ཉོན་མོངས་པ་ཞེ་སྡང་དང་རྣམ་པར་ཤེས་པའི་ཕུང་པོས་གཙོར་བྱས་པའི་ཕུང་ཁམས་སྐྱེ་མཆེད་ཐམས་ཅད་དང༌། ཞེས་དང༌།
དེ་ལ་མཆན་འདི་ལྟར་མཛད་དེ། རིག་པའི་དབང་སོགས་ཀྱི་སྐབས་སུ་རང་གི་སྦྱང་གཞི་གཙོ་བོ་རྣམས་སྨོས་ནས་སྟོང་པར་སྦྱོང་བ་བདག་གི་བླ་མའི་གསུང་སྟེ་ཤིན་ཏུ་ཟབ་བོ། ། འདི་ལྟར་གསུངས་ཤིང༌། དེ་བཞིན་ཐམས་ཅད་མཁྱེན་པ་མཁྱེན་བརྩེའི་ཞབས་ཀྱི་གསུང་ངག་ནང་དཀྱིལ་ཟིན་དྲིས་ལས། མི་བསྐྱོད་པ་ཆུའི་དབང་གི་ཚེ་སྭ་བྷཱ་ཝས། བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་སྔོན་པོ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌།
དབང་རྫས་མི་བསྐྱོད་པ་ཞེས་སོགས་དཀྱུས་བཞིན་ཏེ་མདོར་ན་རིག་པའི་དབང་ལྔ་རྡོ་རྗེ་སློབ་དཔོན་དང་བཅས་པའི་བར་དུ་ལུས་དཀྱིལ་རྣམས་རིགས་ལྔ་རྡོ་རྗེ་སེམས་དཔའ། རྡོ་རྗེ་འཆང་རྣམས་རིམ་བཞིན་བསྐྱེད་ནས་དབང་ལེན་པ་ལམ་དུས་ཀྱི་ཟབ་གནད་ཤིན་ཏུ་གཅེས་པ་ཡིན་གསུངས། རྣམ་སྣང་རྡོར་སེམས་གཉིས་ལ་ཟླ་གདན་བྱེད་པ་དགྲ་ནག་སོགས་ཀྱི་བཞེད་པ་ཡིན་མོད། གཞུང་བཤད་རྣམས་སུ་ཉི་གདན་བཤད་པས་དེ་བཞིན་བྱ་ཞིང་རྡོ་རྗེ་འཆང་སྔོན་པོར་བྱེད་པ་འཕགས་པ་རིན་པོ་ཆེའི་བཞེད་པ་ཡིན་ནའང༌། འདིར་རྒྱུ་ལམ་གཉིས་ཀ་ལ་རྒྱུ་རྡོ་རྗེ་འཆང་ཡིན་པས་དཀར་པོ་བྱ། དེ་ལྟར་དབང་བཞི་དཀྱུས་བཞིན་རིགས་བདག་གིས་དབུར་བརྒྱན་པའི་བར་བླངས་རྗེས་མདུན་གྱི་དབང་ལྷ་རང་ལ་བསྟིམ། ཞེས་གསུངས་པའི་སློབ་བཤད་པའི་བླ་མ་གོང་མ་དེ་དག་གི་ཞལ་རྒྱུན་ནག་འགྲོས་སུ་བཀོད་པར་བདག་ཆེན་རིན་པོ་ཆེའི་གསུང་ཁག་བྲིས། ཀུན་མཁྱེན་མཁྱེན་བརྩེའི་གསུང་མཚལ་བྲིས་བྱས་པ་ལགས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཤུདྡྷོ྅ཧཾ། བདག་གི་ལུས་ཀྱི་སྦྱང་གཞི་ཉོན་མོངས་པ་ཞེ་སྡང་དང་རྣམ་པར་ཤེས་པའི་ཕུང་པོས་གཙོར་བྱས་པའི་ཕུང་ཁམས་སྐྱེ་མཆེད་ཐམས་ཅད་དང༌།
བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བ་ལ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང་དབང་རྫས་རྣམ་རྒྱལ་བུམ་པའི་ཆུ་གཉིས་ཀ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀཱི་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ།
ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ལན་གཉིས་གསུང་རྒྱུན། གཉིས་སུ་མེད་པར་ཐིམ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
དབང་རྫས་ལ་དབང་བསྐུར་སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཞེས་བརྗོད། དེ་ནས། བཅོམ་ལྡན་དེ་བཞིན་གཤེགས་པ་ཀུན་སོགས་དང༌། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ། སངས་རྒྱས་རྣམས་ནི་ཐམས་ཅད་ཀྱི། །
ཞེས་སོགས་བརྗོད་ཅིང༌། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད། དབང་གི་ཆུ་རྒྱུན་གྱིས་སྨིན་མཚམས་ཡན་ཆད་གང་བས་བུམ་པའི་དབང་ཐོབ། མགྲིན་པ་ཡན་ཆད་གང་བས་གསང་བའི་དབང་ཐོབ། སྙིང་ག་ཡན་ཆད་གང་བས་ཤེས་རབ་ཡེ་ཤེས་ཀྱི་དབང་ཐོབ།
ལུས་ཐམས་ཅད་གང་བས་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ་་་་་ འདི་བཞིན་དུ་འོག་མ་རྣམས་ལའང་བསམ་མོ། ། ལུས་ངག་ཡིད་གསུམ་གྱི་དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱཱ།
ཤབྡ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་མངོན་པར་དབང་བསྐུར་བ་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་བག་ཆགས་རྒྱུད་ལ་བཞག ཅེས་བརྗོད་དོ། ། དབང་རྫས་ཀྱི་ཡན་ལག་བཞི་རྫོགས་ནི་འོག་མ་རྣམས་ལའང་རིགས་འགྲེའོ། ། ཨོཾ་སྭ་བྷཱ་ཝ་སོགས། བདག་གི་ལུས་ཀྱི་སྦྱང་གཞི་ཉོན་མོངས་པ་ང་རྒྱལ་དང་སེར་སྣ་དང་ཚོར་བའི་ཕུང་པོས་གཙོར་བྱས་པའི་ཕུང་ཁམས་སྐྱེ་མཆེད་ཐམས་ཅད་དང༌།
བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཨྃ་ལས་རིན་པོ་ཆེ་སེར་པོ་ཨྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་དབུ་རྒྱན་གཉིས་ཀ་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་རིན་པོ་ཆེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་ནས། ཐུགས་ཀར་ཐུགས་རྡོ་རྗེ་མ།
ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿལན་གཉིས་གསུང་རྒྱུན། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། དབང་རྫས་ལ་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རིན་པོ་ཆེའི་དབུ་རྒྱན་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། ནས། རིན་ཆེན་དབང་བསྐུར་ཆེན་པོ་སྦྱིན། ། ཨོཾ་བཛྲ་རཏྣ་མུ་ཀུ་ཊ་ཨ་བྷི་ཥིཉྩ་ཧཱུྃ། ཞེས་དང༌། བཛྲ་ར་ག་ཏ་བཛྲ་ཤ་ལེ་ཧོཿ གསུང་རྒྱུན། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
བུམ་དབང་བདུན་པོ་རེ་རེ་ལའང་ཆུ་རྒྱུན་གཅིག་ལ་དབང་བཞི་བསྐུར་བ།
དགའ་སྟོན་ལ་གདམས་པར་གསུངས། འདི་ཕྱི་དཀྱིལ་དུ་དབང་བསྐུར་བ་ལས་ཟབ་པའི་ཕྱིར་རོ། ། ཞེས་བདག་ཆེན་རིན་པོ་ཆེས་གསུངས།་་་་་ ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨོཾ་བཛྲ་པུཥྤེ་ནས། ཤབྡ་ཨཱཿཧཱུྃ། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་བསྐུར་བ་ཐོབ།
ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་བག་ཆགས་རྒྱུད་ལ་བཞག ཅེས་བརྗོད། ཨོཾ་སྭ་བྷཱ་ཝ་སོགས། བདག་གི་ལུས་ཀྱི་སྦྱང་གཞི་ཉོན་མོངས་པ་འདོད་ཆགས་དང་འདུ་ཤེས་ཀྱི་ཕུང་པོས་གཙོར་བྱས་པའི་ཕུང་ཁམས་སྐྱེ་མཆེད་ཐམས་ཅད་དང༌། བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཛྲཱིཾ་ལས་པདྨ་དམར་པོ་ཛྲཱིཾ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས།
བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་རྡོ་རྗེ་གཉིས་ཀ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་པདྨ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་ནས། ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ལན་གཉིས་གསུང་རྒྱུན། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
དབང་རྫས་ལ་དབང་བསྐུར་སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། །
རྡོ་རྗེ་འདི་ནི་ཁྱོད་ཀྱིས་ལོངས། ། ཨོཾ་མཧཱ་བཛྲ་ཧཱུྃ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨོཾ་བཛྲ་པུཥྤེ་ཨཱཿཧཱུྃ་ནས། ཤབྡ་ཨཱཿཧཱུྃ། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ།
འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་བག་ཆགས་རྒྱུད་ལ་བཞག ཨོཾ་སྭ་བྷཱ་ཝ་སོགས། བདག་གི་ལུས་ཀྱི་སྦྱང་གཞི་ཉོན་མོངས་པ་ཕྲག་དོག་དང་འདུ་བྱེད་ཀྱི་ཕུང་པོས་གཙོར་བྱས་པའི་ཕུང་ཁམས་སྐྱེ་མཆེད་ཐམས་ཅད་དང༌། བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌། དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཁྃ་ལས་རལ་གྲི་ལྗང་གུ་ཁྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་ཉིད་ལུས་ཀྱི་དཀྱིལ་འཁོར་དང་བཅས་པ་དང༌།
དབང་རྫས་དྲིལ་བུ་གཉིས་ཀ་དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ། གཡས་རལ་གྲི་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་གུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་སོགས་ནས། ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ལན་གཉིས་གསུང་རྒྱུན། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། དབང་རྫས་ལ་དབང་བསྐུར།
སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུར་བརྒྱན། དབང་རྫས་ཀྱི་དོན་ཡོད་གྲུབ་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་ཨ་དྷི་པ་དྷི་སྟྭཾ། ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སྟྭཾ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་དོན་ཡོད་གྲུབ་པའི་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨོཾ་བཛྲ་པུཥྤེ་ཨཱཿཧཱུྃ། ནས། ཤབྡ་ཨཱཿཧཱུྃ། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར།
བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་བག་ཆགས་རྒྱུད་ལ་བཞག ཨོཾ་སྭ་བྷཱ་ཝ་སོགས། བདག་གི་ལུས་ཀྱི་སྦྱང་གཞི་ཉོན་མོངས་པ་གཏི་མུག་དང་གཟུགས་ཀྱི་ཕུང་པོས་གཙོར་བྱས་པའི་ཕུང་ཁམས་སྐྱེ་མཆེད་ཐམས་ཅད་དང༌། བདག་ཉིད་ལུས་ཀྱི་དཀྱིལ་འཁོར་དང་བཅས་པ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་ལས་འཁོར་ལོ་དཀར་པོ་བྷྲཱུྃ་གྱིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་ཉིད་ལུས་ཀྱི་དཀྱིལ་འཁོར་དང་བཅས་པ་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་འཁོར་ལོ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་ནས།
ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་སཏྭ་སྟྭཾ། ཨ་བྷི་ཥིཉྩ་མི། བཛྲ་ན་མ་ཨ་བྷི་ཥེ་ཀ་ཏ། ཀྱཻ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། །
ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨོཾ་བཛྲ་པུཥྤེ་ཨཿཧཱུྃ། ནས། ཤབྡ་ཨཱཿཧཱུྃ། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག
གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་བག་ཆགས་རྒྱུད་ལ་བཞག དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྣམ་པར་དག ། སངས་རྒྱས་ཡེ་ཤེས་བལྟ་བར་གྱིས། ། ཨོཾ་སྭ་བྷཱ་ཝ་སོགས། བདག་གི་སྦྱང་གཞི་ཆོས་ཅན་ཕུང་པོ་ལྔའི་ཆོས་ཉིད་དབྱིངས་ཀྱི་ཆ་འཇིག་རྟེན་པའི་དྲི་མ་དང་བདག་ཉིད་ལུས་ཀྱི་དཀྱིལ་འཁོར་དང་བཅས་པ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ།
དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་གི་ཆོས་ཅན་ཕུང་པོ་ལྔའི་ཆོས་ཉིད་དབྱིངས་ཀྱི་ཆ་ལུས་ཀྱི་དཀྱིལ་འཁོར་དང་བཅས་པ་རྡོ་རྗེ་སེམས་དཔའ་སྐུ་མདོག་དཀར་པོ་གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་ནས། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས།
ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། འདི་དེ་སངས་རྒྱས་ཐམས་ཅད་ཀྱི། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཀ་སྟྭཾ་དྷ་ར་ཡ་མི་བཛྲ་སཏྭ་ཧཱིཿཧི་ཧི་ཧི་ཧི་ཧཱུྃ།
ཞེས་བརྗོད། དེ་ནས་རྡོ་རྗེ་སློབ་དཔོན་གྱི་དབང་ཞུ་བའི་ཕྱིར། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། དཔལ་ལྡན་བླ་མ་དམ་པ་ལ་བུམ་པའི་དབང་བསྐུར་བ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད་དོ། ། དེ་ནས། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང༌། །
འཁོར་ལོ་ལྷ་ཡི་དེ་ཉིད་དང༌། ། སློབ་དཔོན་ཕྲིན་ལས་ཡོངས་སུ་གསུངས། ། སངས་རྒྱས་ཀུན་གྱི་དམ་ཚིག་དང༌། ། སྡོམ་པའང་བླ་ན་མེད་པ་སྩོལ། ། ཞེས་ལན་གསུམ་གྱིས་གསོལ་བར་བཏབ། དེ་ནས་རང་ཉིད་དབང་སྟེགས་ཀྱི་སྟེང་དུ་རྡོ་རྗེ་སེམས་དཔའ་གནས་པའི་ལག་པ་གཡས་སུ་རྡོ་རྗེ་བྱིན་པར་བསམས་ལ། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། ཕྱག་ན་རྡོ་རྗེའི་བརྟུལ་ཞུགས་བརྟན། །
ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཀ་སྟྭཾ་དྷཱ་ར་ཡ་མི་བཛྲ་སཏྭ་ཧཱིཿཧི་ཧི་ཧི་ཧི་ཧཱུྃ། ཞེས་བརྗོད། དེ་ནས་རྡོ་རྗེ་སྙིང་གར་བཟུང་བར་མོས་ཏེ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སངས་རྒྱས་ལའོ། ། ཨོཾ་མ་ཧཱ་བཛྲ་ཧཱུྃ། ཞེས་བརྗོད།
ལག་པ་གཡོན་པར་དྲིལ་བུ་སྦྱིན་པར་བསམས་ལ། ཀྱེ་དྲིལ་བུ་འདི་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བའི་སྒྲ་ཡིན་ནོ། ། འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱིངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། བྱང་ཆུབ་མཆོག་ཏུ་རྒྱལ་བས་བཞེད། ། ཨཱཿ སྲིད་པ་ངོ་བོ་ཉིད་ཀྱི་བདག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། །
སྲིད་པ་དམ་པ་བྱེད་པར་འགྱུར། ། ཨོཾ་བཛྲ་གྷནྜེ་ཨཱཿ བདག་ཉིད་ལུས་ཀྱི་དཀྱིལ་འཁོར་དང་བཅས་པ་རྡོ་རྗེ་འཆང་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་དང་གཡོན་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་ནས། ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཞེས་བརྗོད།
དེ་ནས། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེ་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བར། ། སློབ་དཔོན་གྱི་ནི་དབང་དུ་བརྗོད། ། སྲིད་པའི་བདེ་བ་ཤིན་ཏུ་ཆུང༌། །
སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་ཁྱོད་ཀྱིས་ལོང༌། ། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པར་བགྱི། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཅེས་སུ་བཤད། །
ཡིད་ཀྱི་ལུས་ནི་བརྟན་ཕྱིར་རོ། ། ཞེས་བརྗོད། དེ་ནས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་དང༌། གསུང་རྒྱུན།
ཞེས་གསུང་ཞིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར། དབང་གི་ཆུ་རྒྱུན་གྱིས་སྨིན་མཚམས་ཡན་ཆད་གང་བས་བུམ་པའི་དབང་ཐོབ། མགྲིན་པ་ཡན་ཆད་གང་བས་གསང་བའི་དབང་ཐོབ། སྙིང་ག་ཡན་ཆད་གང་བས་ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་བས་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་དག
ཆུའི་ལྷག་མ་ཡར་ལུད་པ་ལས་རྡོ་རྗེ་འཆང་ཆེན་པོས་དབུར་བརྒྱན། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་ཨོཾ་བཛྲ་པུཥྤེ་ནས། ཤབྡ་ཨཱཿཧཱུྃ། བར། དེ་ལྟར་ན་བདག་ཉིད་ལུས་དཀྱིལ་གྱི་ལྷ་དང་བཅས་པ་ཀུན་གྱིས། ་་་་་ ཞེས་བརྗོད་དགོས་པ་མཁན་ཆེན་ངག་དབང་ཆོས་གྲགས་ཀྱིས་གསུངས། བླ་མའི་སྐུའི་དཀྱིལ་འཁོར་དུ་བུམ་པའི་དབང་བསྐུར་བ་ཐོབ། ལུས་ཀྱི་དྲི་མ་དག བརྡ་ལྔ་བསྡུས་རྩེ་མོས་མནན་པ། ་་་་་
བརྡ་ཆིག་བརྒྱུད་ཐོབ་ནས་ལུས་ངག་ཡི་གེའི་བརྡ་རྣམས་འདིར་དྲན་གསོ་ཉམས་ལེན་དགོས་པའོ།། ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་སྐུའི་བག་ཆགས་རྒྱུད་ལ་བཞག ཅེས་བརྗོད་དེ་བུམ་པའི་དབང་ངོ༌། ། དེ་ནས་གསང་བའི་དབང་གི་དོན་དུ། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་གསང་བའི་དབང་བསྐུར་བ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། དེ་ནས།
ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་སྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་བརྗོད། དེ་ནས། བཅོམ་ལྡན་ཞི་བ་ཆེན་པོ་ཀྱཻ། །
རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང༌། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་པ་སྐྱབས་མེད་བདག་ལ་སྐྱོབས། ། ཞེས་ལན་གསུམ་གྱིས་གསོལ་བ་བཏབ། དེ་ནས། ཨོཾ་ཨཱཿཧཱུྃ་བརྗོད་དེ།
གདོང་རས་བཅིང་བར་བསམས་ལ། དེ་ནས། བླ་མ་ཧེ་རུ་ཀ་སྙོམས་པར་ཞུགས་པའི་དགའ་བའི་སྒྲས། དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་ཐིག་ལེ་དུང་དང་ཀུནྡ་ལྟར་དཀར་བ་བདག་གི་ལྕེ་ཐོག་ཏུ་བཞག ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། །
བདག་གི་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། ཨོཾ་ཨཱཿཧཱུྃ། ཞེས་བརྗོད། ཐིག་ལེ་མགྲིན་པར་ཐིམ་པས་བདེ་བ་ཆེན་པོའི་ཡེ་ཤེས་སྐྱེས་པར་བསམ། ཞེས་དང༌། དེ་ལྟར་བྱང་ཆུབ་ཀྱི་སེམས་ཕུང་ཁམས་སྐྱེ་མཆེད་ཀྱི་དྭངས་མ་གདན་གསུམ་ཚང་བའི་རང་བཞིན་དེ་ཉིད་མགྲིན་པར་མྱངས་པས། གཞིར་གནས་ཀྱི་བྱང་ཆུབ་ཀྱི་སེམས་དམ་ཚིག་པ་དང༌། ཡས་བྱོན་པའི་ཡེ་ཤེས་པ་རྣམས་གཉིས་སུ་མེད་པར་འདྲེས། ལུས་ཀྱི་ནང་ཐམས་ཅད་བྱང་ཆུབ་ཀྱི་སེམས་བདེ་བ་ཆེན་པོས་ཡོངས་སུ་གང་བས་རང་བཞིན་བརྒྱད་ཅུའི་རྣམ་པར་རྟོག་པ་ཐམས་ཅད་འགག
ཕྱི་ཧེ་རུ་ཀ་ལུས་དཀྱིལ་གྱི་ལྷ་ཚོགས་དང་བཅས་པའི་རྒྱུད་ལ་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་སྐྱེས། གསུང་རྣམ་པར་དག་པ་འོད་དཔག་མེད་ཀྱི་ངོ་བོར་གྱུར་པར་མོས་ལ། ཨ་ཧོ་མ་ཧཱ་སུ་ཁ། དེ་ནས། ཨོཾ་ཨཱཿཧཱུྃ། ཞེས་བརྗོད་དེ་གདོང་རས་བསལ་བར་བསམ་མོ། ། དེ་ལྟར་ན་བདག་ཉིད་ལུས་དཀྱིལ་གྱི་ལྷ་དང་བཅས་པ་ཀུན་གྱིས། ་་་་་ ཞེས་བརྗོད་དགོས་པ་མཁན་ཆེན་ངག་དབང་ཆོས་གྲགས་ཀྱིས་གསུངས། རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་བསྐུར་བ་ཐོབ། ངག་གི་དྲི་མ་དག
བརྡ་མཐེབ་སྲིན་གྱི་ཨེ་ལ་རེག་བྱེད་གཅིག ་་་་་ བརྡ་ཆིག་བརྒྱུད་ཐོབ་ནས་ལུས་ངག་ཡི་གེའི་བརྡ་རྣམས་འདིར་དྲན་གསོ་ཉམས་ལེན་དགོས་པའོ།། ལམ་ཙཎྜ་ལཱི་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུའི་བག་ཆགས་རྒྱུད་ལ་བཞག ཅེས་བརྗོད་དེ། གསང་བའི་དབང་ངོ༌། ། དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་ནས། ཤེས་རབ་ཡེ་ཤེས་ཀྱི་དབང་བསྐུར་བ་ནས། བརླབ་ཏུ་གསོལ།
བར་གོང་ལྟར། དེ་ནས་བསྟོད་པ་དང༌། གསོལ་བཏབ་གསང་དབང་ལྟར་བྱས་ལ། དེ་ནས། ཨོཾ་ཨཱཿཧཱུྃ། ཞེས་བརྗོད་དེ་གདོང་རས་བཅིང་བར་བསམ། དེ་ནས་བླ་མས། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། །
ཁྱེར་ལ་མཆོད་པ་རྟག་ཏུ་གྱིས། ། ཞེས་གསུངས་ནས་རིག་མ་སྦྱིན་པར་བསམས་ལ། དེ་ནས་རིག་མ་དེས། བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོ་འམ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨོར་འོ་བྱེད་པར། ། ཁྱོད་ནི་ཅི་དགར་སྤྲོ་གྱུར་ཏམ། ། ཞེས་དྲིས་པའི་ལན་དུ།
བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་ཅིས་མི་སྤྲོ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨོར་འོ་བྱེད་པ། ། བདག་ནི་ཅི་དགར་སྤྲོ་གྱུར་ཏོ། ། དེ་ནས་རིག་མ་དེས། ཨེ་མ་བདག་གི་པདྨ་འདི། ། བདེ་བ་ཐམས་ཅད་འབྱུང་བའི་གནས། ། གལ་ཏེ་ཆོ་ག་བཞིན་བསྟེན་ན། །
དེ་ཡི་མདུན་ན་ང་འདུག་སྟེ། ། སངས་རྒྱས་བསྙེན་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་བཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། སྟྭཾ་པདྨ་བྷཉྫ་མོཀྵ་ཧོཿ ཞེས་གསུངས་ནས་པང་དུ་བྱོན་པར་བསམ། དེ་ནས།
རིག་མ་དེ་བདག་མེད་མར་གསལ་བའི་མཁའ་ཨཱཿལས་པདྨ་དམར་པོ་འདབ་མ་བརྒྱད་པའི་ཟེའུ་འབྲུ་ལ་ཨཱཿས་མཚན་པ། བདག་ཉིད་ཀྱཻ་རྡོར་གསལ་བའི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པར་གྱུར་པར་བསམས་ནས། སྙོམས་པར་ཞུགས་པའི་གཏུམ་མོའི་མེས་སྤྱི་བོའི་ཧཾ་བཞུ་ནས། དེ་ལས་བྱུང་བའི་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་བྱོན་པས་དགའ་བ། སྙིང་གར་བྱོན་པས་མཆོག་དགའ། ལྟེ་བར་སླེབས་པས་དགའ་བྲལ་གྱི་དགའ་བ། རྡོ་རྗེ་ནོར་བུའི་རྩེ་མོར་མཐར་ཐུག་པར་སླེབས་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། སླར་ཡང་རླུང་གི་ནུས་པས་ཡར་དྲངས་ཏེ། གསང་གནས་ནས་ལྟེ་བར་བྱོན་པས་དགའ་བ། སྙིང་གར་བྱོན་པས་མཆོག་དགའ།
མགྲིན་པར་བྱོན་པས་དགའ་བྲལ་གྱི་དགའ་བ། སྤྱི་བོར་སླེབས་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། དེ་ནས། ཨོཾ་ཨཱཿཧཱུྃ་ཞེས་བརྗོད། གདོང་རས་ཕྱེ་བར་བསམ། དེ་ལྟར་ན་བདག་ཉིད་ལུས་དཀྱིལ་གྱི་ལྷ་དང་བཅས་པ་ཀུན་གྱིས། ་་་་་ ཞེས་བརྗོད་དགོས་པ་མཁན་ཆེན་ངག་དབང་ཆོས་གྲགས་ཀྱིས་གསུངས། ཕྱག་རྒྱ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་དབང་བསྐུར་བ་ཐོབ། ཡིད་ཀྱི་དྲི་མ་དག བརྡ་བྱང་ཆུབ་མཆོག་གི་ཕྱག་རྒྱ། ་་་་་
བརྡ་ཆིག་བརྒྱུད་ཐོབ་ནས་ལུས་ངག་ཡི་གེའི་བརྡ་རྣམས་འདིར་དྲན་གསོ་ཉམས་ལེན་དགོས་པའོ།། ལམ་ཕོ་ཉའི་ལམ་བསྒོམ་པ་ལ་དབང༌། འབྲས་བུ་ཆོས་སྐུའི་བག་ཆགས་རྒྱུད་ལ་བཞག ཅེས་བརྗོད། ཤེས་རབ་ཡེ་ཤེས་ཀྱི་དབང་ངཽ༌། ། དེ་ནས་དབང་བཞི་པའི་དོན་དུ། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ནས། དཔལ་ལྡན་བླ་མ་དམ་པ་ལ་དབང་བཞི་པ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེ་ནས། གསོལ།
དེ་ནས། མགོན་པོ་ཐུགས་རྗེ་ཆེ་ལྡན་པས། ། དབང་བསྐུར་གསུམ་པོ་བདག་ལ་གནང༌། ། རྣམ་པ་ཀུན་གྱི་མཆོག་ལྡན་པའི། ། བཞི་པ་ཡང་ནི་བྱིན་གྱིས་རློབས། ། ཞེས་ལན་གསུམ་གྱིས་གསོལ་བ་བཏབ། ཨོཾ་ཨཱཿཧཱུྃ་ཞེས་བརྗོད་དེ། གདོང་རས་བཅིང་པར་བསམ། དེ་ནས། ཡེ་ཤེས་འདི་ནི་ཆེས་ཕྲ་ཞིང༌། །
རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་བརྗོད་དེ་ཟུང་འཇུག་ཕྱག་རྒྱ་ཆེན་པོའི་ངང་ལ་ཅུང་ཟད་མཉམ་པར་བཞག་གོ ། ཞེས་སྣང༌། དེའི་དོན་ཡང་དངོས་པོའི་གནས་ལུགས་བདེ་ཆེན་ལྷན་ཅིག་སྐྱེས་པའི་ཡེ་ཤེས་འདི་མངོན་སུམ་དུ་མ་རྟོགས་པར་བླ་ན་མེད་པའི་བྱང་ཆུབ་མི་ཐོབ་པས། མངོན་སུམ་རྟོགས་པར་བྱ་དགོས་ལ། ཇི་ལྟར་རྟོགས་པའི་ཐབས་ཀྱང་ཕྱི་རོལ་གྱི་དཔེ་བརྟགས་དང༌། སློབ་དཔོན་གྱི་ངག་ཏུ་བརྗོད་པ་ལས་རྟོགས་པར་མི་ནུས་པས། རང་གི་སེམས་ལ་ཡེ་ཤེས་སྐྱེད་དགོས་ཤིང༌།
དེ་ཉིད་མངོན་དུ་བྱེད་པའི་ཚུལ་ཡང༌། དབང་གསུམ་པའི་བདེ་ཆེན་གྱི་ཡེ་ཤེས་ཉམས་སུ་མྱོང་བ་དང༌། སེམས་ཆོས་ཉིད་ནམ་མཁའ་ལྟ་བུར་དབྱེར་མེད་པ་སྟེ། བདེ་སྟོང་ཟུང་དུ་འཇུག་པ་སྤྲོས་པའི་མཐའ་ཐམས་ཅད་དང་བྲལ་བ་ལ་ཡིད་རྟོག་མེད་དུ་བཞག དེ་ནས། ཨོཾ་ཨཱཿཧཱུྃ། ཞེས་གདོང་གཡོགས་ཕྱེ་བར་བསམ་མོ། ། དེ་ལྟར་ན་བདག་ཉིད་ལུས་དཀྱིལ་གྱི་ལྷ་དང་བཅས་པ་ཀུན་གྱིས། ་་་་་ ཞེས་བརྗོད་དགོས་པ་མཁན་ཆེན་ངག་དབང་ཆོས་གྲགས་ཀྱིས་གསུངས། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ།
ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག བརྡ་མཛུབ་མོའི་ནམ་མཁའ་མཚོན་པ། ་་་་་ བརྡ་ཆིག་བརྒྱུད་ཐོབ་ནས་ལུས་ངག་ཡི་གེའི་བརྡ་རྣམས་འདིར་དྲན་གསོ་ཉམས་ལེན་དགོས་པའོ།། ལམ་རྡོ་རྗེའི་རྦ་རླབས་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུའི་བག་ཆགས་རྒྱུད་ལ་བཞག ཅེས་བརྗོད་དེ་དབང་བཞི་པའོ། ། དེ་ནས། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་བརྗོད་དེ།
དེ་ནས། མཎྜལ་གླིང་བཞི་སོགས་ནས། དཔལ་ལྡན་བླ་མ་དམ་པ་ལ་དབང་ཟབ་མོ་ཐོབ་པའི་གཏང་རག་གི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། དེ་ནས། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱི་སློབ་མར་བཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། །
ཞེས་ལན་གསུམ་བརྗོད་དོ། ། དེ་ལྟར་ན་དབང་གི་ཆུ་རྒྱུན་དེས་ལུས་ཐམས་ཅད་གང༌། དྲི་མ་ཐམས་ཅད་དག དབང་ཐམས་ཅད་ཐོབ། ཆུའི་ལྷག་མ་ཡར་ལུད་པ་ལས་གཙོ་བོ་ཡབ་ཡུམ་གཉིས། གཽ་རཱི་དང་པུཀྐ་སཱི་ལ་མི་བསྐྱོད་པ། ཙཽ་རཱི་དང་ཤ་ཝ་རཱི་ལ་རྣམ་པར་སྣང་མཛད། བཻ་ཏཱ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན། གྷསྨ་རཱི་དང་ཌོམྦྷི་ནཱི་ལ་འོད་དཔག་མེད། ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། ཛཿཧཱུྃ་བཾ་ཧོཿ ཞེས་པས་ནམ་མཁའི་དབང་ལྷ་རང་ལ་བསྟིམ། དེ་ནས་བདུད་རྩི་མྱོང་བ་སོགས་སྒྲུབ་ཐབས་བཞིན་བྱའོ།། ༈ །དབང་འབྲིང་དུ་ལེན་པར་འདོད་ན། མཆོད་ཅིང་གསོལ་བ་གདབ་པ་ཡན་ཆད་གོང་བཞིན་བྱས་ལ། དེ་ནས། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། །
དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་པས། བླ་མའི་སྐུའི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་པའི་སྐུའི་བག་ཆགས་རྒྱུད་ལ་བཞག ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གི་གསང་བའི་དབང་གིས་ནི། །
སེམས་ཀྱི་རྒྱུན་གྱིས་དབང་བསྐུར་རོ། ། ཞེས་པས། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཞེས་སོགས་གོང་ལྟར་རོ། ། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་རྟག་ཏུ་གྱིས། ། ཞེས་པས། ཕྱག་རྒྱ་བྷ་གའི་དཀྱིལ་འཁོར་དུ་ཞེས་སོགས་གོང་ལྟར་རོ། ། ཡེ་ཤེས་འདི་ནི་ཆེས་ཕྲ་ཞིང༌། །
རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་པས། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། ཞེས་སོགས་གོང་ལྟར་རོ།། ༈ །དབང་བསྡུས་པ་ལེན་པར་འདོད་ན་ཐོག་མར་གསོལ་གདབ། མཆོད་པ་སྔ་མ་དང་འདྲ་བར་བྱས་ལ་སྒྲུབ་ཐབས་སུ་བསྟན་པ་ལྟར། དབང་བཞི་ཆུ་རྒྱུན་གཅིག་ལ་ལེན་པར་བྱའོ། ། དེ་ལ་ཐུན་བཞིའི་རྣལ་འབྱོར་བྱེད་པར་འདོད་པས།
གྲུབ་ན་ཐུན་བཞི་ཀ་ལ་དབང་རྒྱས་པར་བླང༌། དེ་ཙམ་མི་གྲུབ་ན། ཐུན་ཐོག་མཐའ་གཉིས་རྒྱས་པར་བླང་ཞིང་བར་པ་གཉིས་འབྲིང་དུ་བླངས་པས་བཏུབ་བོ། ། བསྡུས་པ་འདི་ནི་ནད་པ་ལྟ་བུར་དབང་རྒྱས་པར་ལེན་པ་ཡེ་མ་ལྕོགས་ན་བྱ་བ་ཡིན་གྱི། གཞན་དུ་བྱ་བ་མ་ཡིན་ནོ། ། ཞེས་པ་འདི་ནི་ལམ་འདི་ལ་གཙོ་བོར་བྱེད་པའི་ལས་དང་པོ་པ་རྣམས་ཀྱི་དོན་དུ་རྡོ་རྗེ་འཆང་ཀུན་དགའ་བཟང་པོའི་ཞབས་རྡུལ་སྤྱི་བོས་གུས་པར་བླངས་པ་དཀོན་མཆོག་རྒྱལ་མཚན་གྱིས་ཨེ་ཝྃ་ཆོས་ལྡན་དུ་བྲིས་པའོ། ། འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོའི་ཚོགས་ལ་བཟོད་པར་གསོལ་གྱི། གང་ཟག་སོ་སོས་འདི་ལ་བྲི་བསྣན་མ་བྱེད་ཅིག མདོ་རྒྱུད་རིན་ཆེན་འབྱུང་ཁུངས་ལེགས་འོངས་པའི། ། སྙན་བརྒྱུད་གསུང་ངག་བསམ་འཕེལ་རིན་པོ་ཆེ། །
འཁྲུལ་མེད་དེད་དཔོན་རྣམས་ལས་བརྒྱུད་པ་འདི། ། གང་གི་རྙེད་ནས་སྙིང་གི་རྒྱལ་མཚན་རྩེར། ། ཐུན་བཞིའི་རྣལ་འབྱོར་མཆོག་གིས་གསོལ་འདེབས་པའི། ། སྐལ་བཟང་གང་ན་བཞུགས་པ་ཐམས་ཅད་ལ། ། སྤྱི་བོར་ཐལ་སྦྱོར་སྙིང་ནས་རྗེས་ཡི་རངས། ། མྱུར་དུ་འགྲོ་བའི་དཔལ་མགོན་མཛད་དུ་གསོལ། ། ཤུ་བྷཾ།། ༈ །གསུང་ངག་རིན་པོ་ཆེ་སྨིན་གྲོལ་ཡོངས་རྫོགས་ཐོབ་ཕྱིན་ཆད་ཕྱི་ནང་གི་མངོན་རྟོགས་ལམ་དུས་ཀྱི་དབང་རབ་ཐུན་བཞི། འབྲིང་ཐུན་གསུམ། ཐ་མ་ཐུན་གཉིས་རེའི་ཉམས་ལེན་མ་བྱས་ན་མི་རུང་བ།
རྒྱུད་དང༌། རྗེ་བཙུན་ས་སྐྱ་པའི་བླ་མ་གོང་མའི་ཕྱག་ལེན་ཐུན་མོང་མ་ཡིན་པ། ཁའུ་པའི་བླ་མ་གོང་མ་རྣམས་ཀྱི་གསུང་ལས། ངོར་ཆེན་རྡོ་རྗེ་འཆང་གིས། ལམ་འབྲས་ཁྲིད་ཀྱི་སྙིང་པོ་འདི། ། གཉིས་ལས་གསུམ་བྱུང་གདམས་ངག་ཡིན། ། ཀུན་གྱི་སྤྱོད་ཡུལ་མ་ཡིན་པའི། ། མན་ངག་ཤེས་པ་བླ་མའི་དྲིན། ། ཞེས་གསུང་པའི་ཡ་གྱལ་གཅིག་ནི་ཉེ་བརྒྱུད་རིང་བརྒྱུད་གཉིས་ལས་བྱུང་བའི་མངོན་རྟོགས་ཡན་ལག་བཞི་དྲུག བསྡུས་པ་སྟེ་གསུམ་དང༌།
དེ་བཞིན་གྱི་དབང་ལ་དངོས་འཛིན་མཛད་དེ་ལམ་འབྲས་ཀྱི་ཉམས་ལེན་སྙིང་པོ་ཡིན་པར་གསུངས་སོ།། ༈ །དེའང་སློབ་བཤད་ཀྱི་སྒྲུབ་པ་ལུང་སྦྱིན་གྱི་ཟིན་བྲིས་ལས་བྱུང་བའི། རྒྱས་འབྲིང་བསྡུས་གསུམ་ནི། མངོན་རྟོགས་རྒྱས་པ་ཡན་ལག་བཞི་པ། འབྲིང་དྲུག་པ། བསྡུས་པ་ནི་སྔོན་འགྲོ་སྐྱབས་སེམས་ཀྱི་རྗེས་སུ་གཞན་མེད་པར། ཚད་མེད་བཞི་བསྒོམས་ནས། ཡེ་ཤེས་ཚོགས་བསག་བྱས། སྟོང་པའི་ངང་ལས་ཡེ་ཤེས་ཀྱི་སྣང་བ་ལས་གྲུབ་པའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ལྷ་སོ་སོའི་གདན་དང་བཅས་པའི་དབུས་སུ་རང་ཉིད་རྒྱུ་རྡོ་རྗེ་འཛིན་པ་ཡབ་ཡུམ་དུ་གསལ་བའི། ཞེས་པའི་བར་ལམ་གྱིས་བསྒོམས་པས་ཆོག་གི
རེ་རེ་ནས་གསལ་འདེབས་མི་དགོས། མཁའ་གསང་བྱིན་རླབས་མན་ཆད་དཀྱུས་བཞིན་ལ། བདུད་རྩི་བྱིན་རླབས་དོན་དྲན་བཞིན་པས། ཨོཾ་ཨཱཿཧཱུྃ་ཧོཿལན་གསུམ་བརྗོད་པས་རུང་གསུང༌། དབང་རྒྱས་འབྲིང་བསྡུས་གསུམ་ནི་དཀྱུས་ལྟར། འབྲིང་པོའི་ཚེ་རིག་པའི་དབང་ལྔ་རྡོ་རྗེ་བརྟུལ་ཞུགས་དང་དྲུག་དམ་ཚིག་གསུམ་དང་བཅས་པ་ཐོབ་བྱུང་སྙམ་པའི་ངེས་ཤེས། གསང་དབང་གི་ཚེ་བདུད་རྩི་ལྕེ་ལ་མྱངས། ལུས་ཁེངས་པ་དང༌། གསུམ་པའི་ཚེ་དྲི་བ་དྲི་ལན་སྔོན་དུ་འགྲོ་བས་སྙོམས་པར་ཞུགས་དགའ་བཞི་ལུགས་འབྱུང་ལུགས་ལྡོག་ཏུ་སྐྱེས་བྱུང་སྙམ་པའི་ངེས་ཤེས་ཡིད་ཆེས་པ་རེ་སྐྱེ་དགོས་གསུང༌། བཞི་པའི་ཚེ་མཚོན་བྱ་དོན་གྱི་ཡེ་ཤེས་རྒྱུད་ལ་སྐྱེས་ཡོད་ན།
འདས་པའི་རྟོག་པ་འགགས། མ་འོངས་པ་མ་སྐྱེས། ད་ལྟར་གྱི་རིག་པ་སྐད་ཅིག་མ་ལ་དབང་བཞི་ཚང་བ་ཡིན། གསལ་བའི་ཆ་བུམ་དབང༌། སྟོང་པའི་ཆ་གསང་དབང༌། དབྱེར་མེད་པ་གསུམ་པ། དེའི་ངོ་བོ་བློ་འདས་བཞི་པ་སྟེ། མདོར་ན། ཆུ་ལ་སོགས་པས་རབ་བཀྲུས་བཞིན། ། ཞེས་གསུང་པ་བཞིན་དབང་གི་ཆུ་བོ་རབ་ཡེ་ཤེས།
འབྲིང་ངེས་ཤེས། ཐ་མ་ཚིག་ལ་བཞག་པ་ཡིན་པའི་ཕྱིར། ཡེ་ཤེས་རྒྱུད་ལ་སྐྱེས་ན་ལེགས། མ་སྐྱེས་ཀྱང་དབང་དེ་དང་དེ་ཐོབ། དྲི་མ་དེ་དང་དེ་དག ཐོབ་བྱ་དེ་དང་དེ་མངོན་དུ་བྱས་པ་ཡིན་སྙམ་པའི་ངེས་ཤེས་མ་སྐྱེས་ན། བཤར་སྦྱང་ཙམ་ངེས་དོན་གྱི་ཆུ་བོ་ནུབ་འགྲོ་བས་ནན་ཏན་ཆེར་བྱ་གསུང༌།། ༈ །ཡང་ཚོགས་སློབ་སྨྲ་བའི་ཉི་མ་པཎ་ཆེན་ངག་དབང་ཆོས་གྲགས་ཀྱི་གསུང་ལས་བྱུང་བའི་འབྲིང་པོ་ནི། མངོན་རྟོགས་འབྲིང་པོ་སྔོན་དུ་བཏང་ནས་དབང་ལེན་ན། སྐྱབས་སེམས་ནས་རིགས་ལྔའི་སྡོམ་གཟུང་གི་བར་རྒྱས་པའི་སྐབས་བཞིན་བྱ་བ་བླ་མ་གོང་མ་འགའ་ཞིག་གི་བཞེད་པ་དེ་བཞིན་དུ་བྱས་ན་ལེགས།
དེ་ནས། ཤཱུ་ནྱ་ཏས་སྟོང་པར་སྦྱངས། སྟོང་པའི་ངང་ལས་ཐུན་མོང་བའི་སྲུང་འཁོར་དཀྱུས་བཞིན་དང༌། དེའི་ནང་དུ་ཨེ་ལས་ཆོས་འབྱུང་གྲུ་གསུམ་ཡངས་པའི་ནང་དུ་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ་ནང་ནས་རིམ་པ་བཞིན་དུ་ཞེས་པ་ནས། རྒྱན་དུ་མས་བརྒྱན་པའི་གཞལ་ཡས་ཁང་དུ་གྱུར། ཞེས་པའི་བར་ངག་འདོན་དཀྱུས་བཞིན་བྱ། དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད། དེ་དག་ཏུ་ཤིང་ཆེན་པོ་བརྒྱད། ཅེས་པ་ནས། ཐགས་ཟངས་རིས་དུད་ཁ་རྣམས་འགྱེལ་ཞིང་གདོང་གྱེན་དུ་ཕྱོགས་པའི་གདན་དང་བཅས་པར་གྱུར་གྱི་བར་མཎྜལ་སྒྲུབ་མཆོད་སྐབས་དང་འདྲ།
ཨོཾ་སརྦ་ཏ་ཐཱ་ག་ཏ་ནཱི་ལ་ཡ་སོགས་བརྗོད། དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་ཞེས་པ་ནས། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་བཅོམ་ལྡན་འདས་རྒྱུ་རྡོ་རྗེ་འཛིན་པ་སྐུ་མདོག་དཀར་པོ། ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཡུམ་བདག་མེད་མ་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན། ཡུམ་གྱི་མཁའ་མི་དམིགས་ཏེ་སོགས་མཁའ་གསང་བྱིན་གྱིས་བརླབས། སྔགས་བརྗོད་མི་དགོས། ཡབ་ཡུམ་སྙོམས་པར་ཞུགས་པའི་དགའ་བ་སྒྱུ་མ་ལྟ་བུའི་སྒྲས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས།
ཡབ་ཀྱི་ཞལ་དུ་ཞུགས་པ་ནས། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་ཞེས་སོགས་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་དཀྱུས་བཞིན། སླར་ཡང་ཡབ་ཡུམ་སྙོམས་པར་ཞུགས་པའི་བར་སྣང་ནས་ཞེས་པ་ནས། བཅུད་ཀྱི་སེམས་ཅན་ལ་ཕོག་པས་ལྷ་དགུའི་ངོ་བོར་གྱུར་པའི་བར་རྒྱས་པའི་སྐབས་བཞིན་བརྗོད། ལྷ་དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ་ནས། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ལྷ་དགུའི་དཀྱིལ་འཁོར་སྤྱན་དྲངས། དཀར་མོ་རི་དྭགས་སོགས་ཀྱིས་མཆོད།
གཽ་རཱི་ལ་སོགས་སྔགས་རྒྱས་བསྟིམ། ལུས་དཀྱིལ་གསལ་གདབ། དབང་ལྷ་སྤྱན་དྲངས།། ༈ །དབང་འབྲིང་པོ་ནི། མཎྜལ་གསོལ་བཏབ་སྔར་བཞིན་དང༌། དབང་དངོས་ལ་རིགས་དབང་ལྔ། བརྟུལ་ཞུགས་དང་དྲུག་དོར་ནས། འདི་དེ་སངས་རྒྱས་ཐམས་ཅད་ཀྱི་སོགས་ནས། ཚིག་གསུམ་སྦྱིན་པ་ནས། བླ་མའི་སྐུའི་དཀྱིལ་འཁོར་དུ་དབང་ཞེས་སོགས།
རྟོགས་བསྐྱེད་བར་དཀྱུས་བཞིན། གསང་དབང་ནི། དབང་ལྷའི་གཙོ་བོ་བླ་མ་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་རང་དང་ལུས་དཀྱིལ་གྱི་ལྷ་ཐམས་ཅད་ཀྱི་ལྗགས་ཐོག་ཏུ་གནང་སྟེ། ཇི་ལྟར་འདས་པའི་ཚིགས་བཅད་གསུང་བར་བསམ་ཞིང༌། དངོས་སུ་རང་གིས་བརྗོད། བསྒོམ་དོན་ནི། བྱང་ཆུབ་ཀྱི་སེམས་རང་གི་མགྲིན་པ་ནས་སོང་སྟེ། ལུས་ཀྱི་རྩ་ཁམས་ཐམས་ཅད་ལ་ཁྱབ་པས་དུས་གསུམ་ལས་གྱུར་པའི་རྟོག་པ་ཐམས་ཅད་འགག་སྟེ། གསལ་སྟོང་གི་ཏིང་ངེ་འཛིན་རྒྱུད་ལ་སྐྱེས་པར་བསམ། རྟོགས་བསྐྱེད་ནི།
རང་ཉིད་ལུས་དཀྱིལ་གྱི་ལྷ་དང་བཅས་པས། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཞེས་སོགས་དཀྱུས་བཞིན་བྱ། ཤེར་དབང་ནི་བླ་མ་དང་གཙོ་བོ་ཐ་མི་དད་པའི་སྐུའི་ཆ་ལས། མཚན་ལྡན་གྱི་རྟེན་ཕུན་སུམ་ཚོགས་པ་རྒྱན་གྱིས་བརྒྱན་པ་གཅིག་རང་ལ་གནང་སྟེ། དགའ་སྟེར་གནས་སྟེར་ལྷ་མོ་ཚིགས་བཅད་གསུང་བར་བསམ་ཞིང་དངོས་སུ་རང་གིས་བརྗོད། བསྒོམ་དོན་ནི། རང་ཉིད་ཀྱཻ་རྡོ་རྗེ་དང༌། མཚན་ལྡན་རིག་མ་དེ་ཉིད་བདག་མེད་མར་བསྒོམ། མཁའ་གསང་བྱིན་རླབས་དཀྱུས་བཞིན་བྱ་ཞིང༌། ཡབ་ཡུམ་སྙོམས་པར་ཞུགས་པས་རང་ཉིད་ཀྱཻ་རྡོ་རྗེ་ཡབ་ཡུམ་དང་ལུས་དཀྱིལ་གྱི་ལྷ་ཐམས་ཅད་ཀྱི་རྒྱུད་ལ་དགའ་བ་བཞིའི་རྟོགས་པ་ཁྱད་པར་ཅན་རྒྱུད་ལ་སྐྱེས་པར་བསམ།
རྟོགས་བསྐྱེད་ནི། རང་ཉིད་ལུས་དཀྱིལ་གྱི་ལྷ་དང་བཅས་པ་ཀུན་གྱིས་ཕྱག་རྒྱ་བྷ་གའི་དཀྱིལ་འཁོར་དུ་ཞེས་པ་ནས། ཆོས་སྐུའི་ས་བོན་དང་བག་ཆགས་རྒྱུད་ལ་བཞག་པར་བརྗོད་དེ། དབང་བཞི་པ་ནི། གཙོ་བོའི་ཞལ་ནས། ཡེ་ཤེས་འདི་ནི་སོགས་ཚིགས་བཅད་གཅིག་གསུང་བར་བསམ་ཞིང༌། དངོས་སུ་རང་གིས་བརྗོད། བསྒོམ་དོན་ནི། དགའ་བཞིའི་རྟོགས་པ་སྐྱེས་པ་དེའི་ངོ་བོ་ལ་ཆེར་བལྟས་པས། གང་དུའང་མ་གྲུབ་ཅིང༌།
སྐྱེ་འགག་ལ་སོགས་པ་སྤྲོས་པའི་མཐའ་ཐམས་ཅད་དང་བྲལ་བ་ནམ་མཁའི་དབྱིངས་ལྟ་བུའི་ངང་དུ་ཅུང་ཟད་བཞག རྟོགས་བསྐྱེད་ནི། རང་ཉིད་ལུས་དཀྱིལ་གྱི་ལྷ་དང་བཅས་པ་ཀུན་གྱིས། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་ཞེས་པ་ནས། ངོ་བོ་ཉིད་སྐུའི་ས་བོན་དང་བག་ཆགས་རྒྱུད་ལ་བཞག་པ་ཡིན་ནོ། ། ཞེས་བརྗོད། དེ་ལྟར་དབང་བཞི་བླང་བའི་དུས་སུ་ཕུང་ཁམས་སྐྱེད་མཆེད་ལྷ་དང་ཡེ་ཤེས་སུ་ཤེས་པ་བསྐྱེད་རིམ་གྱི་སྡོམ་པ་ཐོབ། རྟེན་དཀྱིལ་འཁོར་བཞི་བརྟེན་པ་རང་རིག་པ་དབྱིངས་དང་རིག་པ་གཉིས་སུ་མེད་པ་བདེ་སྟོང་མཆོག་གི་ཡེ་ཤེས་སུ་ངོ་ཤེས་པ་རྫོགས་རིམ་གྱི་སྡོམ་པ་ཐོབ་སྙམ་དུ་དྲན་ནོ། ། གཙོ་བོས་ཇི་ལྟར་དང༌། མཎྜལ་སོགས་དཀྱུས་བཞིན་བྱའོ། །
དེ་ལྟར་ན་དབང་གི་ཆུ་རྒྱུན་དེས་སྨིན་མཚམས་ཡན་ཆད་ཅེས་པ་ནས། གཙོ་བོ་ཡབ་ཡུམ་ལ་མི་བསྐྱོད་པ་དང༌། ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་སོགས་བརྗོད། དབང་ལྷ་གདན་གསུམ་ཚང་བ་རྣམས་རང་ལ་ཐིམ་པར་བསམ། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་གྱིས་བདུད་རྩི་བྱིན་རླབས་བྱས་ནས། བདུད་རྩི་མྱོང་ཞིང་སྔགས་བརྗོད། མཆོད་པ་དོན་ཡོད་གྲུབ་པ་དང༌། བསྟོད་པ་རིན་ཆེན་འབྱུང་ལྡན་གྱི་ཡན་ལག་རྒྱས་པའི་སྐབས་བཞིན་བྱ། དེ་ནས་གཏུམ་མོ་ཡན་ལག་བཞི་ལྡན་གྱི་དམིགས་པ་བསྒོམ་པའམ།
འབྲིང་པོའི་སྐབས་ཡིན་པས་མ་བསྒོམ་ཀྱང་རུང༌། སྙིང་རྗེའི་སྤྱན་ནི་དམར་པོ་ལ། ། ཞེས་སོགས་དག་དྲན་དང༌། དེ་ནས་བཟླས་པ་ནས་བཟུང་བསྔོ་བ་སྨོན་ལམ་གྱི་བར་དཀྱུས་བཞིན་བྱ།། ༈ །ལུས་དཀྱིལ་ཤིན་ཏུ་བསྡུས་པ་ནི། གཉིས་སུ་མེད་པར་ཐིམ་པའི་རྐྱེན་གྱིས་ཞེས་སོགས་ལུས་དཀྱིལ་དཀྱུས་བཞིན་ནམ། ཡང་ན་རྟེན་གཞལ་ཡས་ཁང་ལ་འབྲི་བསྣན་མེད་ཀྱང༌། བརྟེན་པ་ལྷ་ལ་ལྟེ་བ་སྤྲུལ་པའི་འཁོར་ལོར་བཅོམ་ལྡན་འདས་ཡོན་ཏན་རིན་ཆེན་འབྱུང་ལྡན་ཡབ་ཡུམ། ལྷ་མོ་དྲུག་ཅུ་རྩ་བཞིས་བསྐོར་བ་ཐམས་ཅད་སེར་པོ། མཉམ་པ་ཉིད་ཀྱི་ཡེ་ཤེས།
གསང་གནས་བདེ་སྐྱོང་གི་འཁོར་ལོར་བཅོམ་ལྡན་འདས་ཕྲིན་ལས་དོན་ཡོད་གྲུབ་པའི་ལྷ་ཚོགས་སྐུ་མདོག་ལྗང་གུ། བྱ་བ་གྲུབ་པའི་ཡེ་ཤེས། སྙིང་གར་བཅོམ་ལྡན་འདས་ཐུགས་རྡོ་རྗེ་མི་བསྐྱོད་པའི་ལྷ་ཚོགས་སྐུ་མདོག་སྔོན་པོ། མེ་ལོང་ལྟ་བུའི་ཡེ་ཤེས། མགྲིན་པར་བཅོམ་ལྡན་འདས་གསུང་རྡོ་རྗེ་འོད་དཔག་མེད་ཀྱི་ལྷ་ཚོགས་སྐུ་མདོག་དམར་པོ། སོ་སོར་རྟོག་པའི་ཡེ་ཤེས། སྤྱི་བོར་བཅོམ་ལྡན་འདས་སྐུ་རྡོ་རྗེ་རྣམ་པར་སྣང་མཛད་ཀྱི་ལྷ་ཚོགས་སྐུ་མདོག་དཀར་པོ། ཆོས་ཀྱི་དབྱིངས་ཀྱི་ཡེ་ཤེས། མིག་ལ་སོགས་པའི་གནས་རྣམས་སུ་ཡུལ་དང་ཡུལ་ཅན་གྱི་ལྷ་མོ་བཅུ་གཉིས། ཚིགས་ཆེན་བཅུར་ཁྲོ་བོ་བཅུ་དང་བཅས་པའི་རྟེན་དཀྱིལ་འཁོར་བཞི་སྐུ་བཞི་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར།
ཅེས་བརྗོད། ལུས་དཀྱིལ་རྒྱས་པར་བསྒོམ་ཤེས་པ་གཅིག་གིས་བསྡུས་པ་འདི་ཙམ་གྱིས་ཀྱང་དོན་ཚང་བ་ཡིན་ནོ། ། དབང་བསྡུས་འབྲིང་གང་ལེན་ཀྱང་སྔོན་དུ་ལུས་དཀྱིལ་འདི་ཙམ་བསྒོམས་ཀྱང་ཆོག། ༈ །ཕྲེང་བ་བྱིན་རླབས་ཚར་ཆེན་རིན་པོ་ཆེའི་གསུང་ལས། སྭ་བྷཱ་ཝས་སྦྱངས། སྟོང་པའི་ངང་ལས་ལག་པ་གཡོན་པ་པདྨ་དམར་པོ་འདབ་མ་ལྔ་པའི་ཟེའུ་འབྲུ་ལ་ཟླ་བའི་དཀྱིལ་འཁོར་གྱི་དབུས་སུ་ཨ་ཡིག་གི་མཐར་དབྱངས་ཡིག་གཡོན་སྐོར་དུ་བསྐོར་བར་བསམ། ལག་པ་གཡས་པ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཉི་མའི་དཀྱིལ་འཁོར་གྱི་དབུས་སུ་ཧཱུྃ་ཡིག་གི་མཐར་གསལ་བྱེད་ཀཱ་ལི་གཡས་སྐོར་དུ་བསྐོར་བར་བསམ། དེ་གཉིས་ཀྱི་བར་དུ་བདུད་རྩིའི་རང་བཞིན་སུཾ་ཡིག་དཀར་པོའི་དབུས་སུ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་བསམ།
ཟླ་ཉི་ལ་སོགས་པའི་ཐབས་ཤེས་ཀྱི་ངོ་བོ་དེ་རྣམས་སྙོམས་པར་ཞུགས་ཤིང༌། ཡིག་འབྲུ་རྣམས་ལས་འོད་ཟེར་དཀར་པོ་གྲངས་མེད་པ་འཕྲོས་པས། ཕྱོགས་བཅུ་ན་བཞུགས་པའི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཨཱ་ལི་ཀཱ་ལིའི་རྣམ་པར་སྤྱན་དྲངས་ནས་སུཾ་ཡིག་འབྲུ་གསུམ་དང་བཅས་པ་ལ་ཐིམ། ཉི་ཟླ་ལ་སོགས་པ་ཐབས་ཤེས་ཀྱི་ངོ་བོ་དེ་རྣམས་རིམ་བཞིན་དུ་འོད་དུ་ཞུ་ནས་སུཾ་ཡིག་ལ་ཐིམ། དེ་འབྲུ་གསུམ་ལ་ཐིམ་པས་ཨོཾ་ལས་མདུད་འཛིན་ཆོས་སྐུའི་ངོ་བོ། ཨཱཿལས་ཕྲེང་རྡོག་རྣམས་དགྲ་བཅོམ་པའི་རང་བཞིན། ཧཱུྃ་ལས་ཕྲེང་ཐག་སངས་རྒྱས་དང་བྱང་ཆུབ་སེམས་དཔའི་ངོ་བོར་བགྲང་བ་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོགས་མེད་དུ་བསྒྲུབ་པའི་ནུས་ཅན་དུ་གྱུར། ཅེས་བརྗོད་ནས། ཨོཾ་པ་དེ་པ་དེ་མཧཱ་ཛྙཱ་ན་སརྦ་བུདྡྷ་མ་ཡཾ་བྷ་ཝེ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ཞེས་པ་འདི་བདུན་ཡན་ཆད་བཟླས་ན།
ཕྲེང་བ་དེ་ལ་གང་བཟླས་པའི་སྔགས་འབུམ་འགྱུར་དུ་འགྲོ་བར་གསུངས། ཞེས་དང༌། ཨོཾ་རུ་ཙི་ར་མ་ཎི་པྲ་ཝ་ར་དྷ་ན་ཡ་སྭཱ་ཧཱ། ཞེས་ལན་གསུམ་བཟླས། ཕྲེང་བའི་མདུད་འཛིན་ལ་ཧ་བཏབ་པས་བཟླས་པ་འབུམ་འགྱུར་དུ་འགྲོ་བར་བཤད། ཐལ་སྦྱར་བར་ཕྲེང་བ་བཅུག་གནས་གསུམ་ལྕེ་ལ་རེག ཧཱུྃ་ཨཱཿཨོཾ། ཨོཾ་བཛྲ་ཛཻ་ཧོ་ཞེས་བརྗོད། བདག་གི་བླ་མས་གསུངས་སོ། ། ད་ནི་དེ་དག་ལས་འཕྲོས་པའི་ཞལ་གྱི་འཕྲོས་དོན་ནི།
བདག་གིས་འདི་ལྟར་བསྒྲིགས་པ་བློ་བཟོ་དགོས་མེད་རང་མི་འགྲོ་སྙམ་སྟེ། གསུང་ངག་ཐོབ་ནས་ལམ་དུས་ཐུན་གྲངས་མ་བྱས་མི་འཐུས་ལ། དེ་ཡང་ཆོས་ལྡན་བྱ་བ་མང་པོ་སྣེ་འདོམས་ཚེ་རྒྱས་འབྲིང་གི་རྣམ་དབྱེ་ཡང་མཁོ་གལ་དང༌། ཆ་ལག་ཕྲེང་བ་བྱིན་རླབས། མངོན་རྟོགས་ལམ་དུས་རྒྱས་པའི་ཞལ་སྐོང་ནག་འགྲོས་བྱས་ཀྱང༌། སྤྱིར་སྔགས་ཀྱི་ཆོག་བསྒྲིག་སྐོར་ལ་དང་ཐོག་ནི། སྔགས་ཆོས་ཀྱི་རྩ་ཆེ་རིགས་ཞལ་ནས་སྙན་དུ་བརྒྱུད་པ་ལས་ཡི་གེ་མེད་ཅིང༌། རྗེས་སུ་རིམ་པར་བཀོད་པ་དག་ཀྱང༌། དོན་ཐོབ་གཙོ་བོར་སྟོན་པའི་དབང་གིས་བསྙེལ་གསོ་ལྟ་བུས་ཞིབ་གསལ་མེད་པ་ཡིག་རྙིང་ཐམས་ཅད་ཞལ་མི་གསལ་བ་ལྟ་བུར་བཞུགས་པ་ལྟར་མངོན་རྟོགས་ལམ་དུས་ཀྱི་རིགས་ཀྱང་རྗེ་ས་སྐྱ་པ་སྐུ་མཆེད་དང༌། ཆོས་རྗེ་བླ་མ་དམ་པ་སོགས་ཀྱིས་མཛད་པའི་སྟེང་ནས་མུས་ཆེན་ཡན་གནང་ཚོད་དང༌།
མུས་ཆེན་སེམས་དཔའ་ཆེན་པོས་དེ་ལས་ཅུང་ཟད་གསལ་ཙམ་བཀྲལ་བའི་གསུང་བྱ་བྲལ་མ་འདི་བཞིན་དང༌། དེ་ལ་ཡང་བསྐྱར་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཆེས་ཆེར་གསལ་བར་མཛད་པ་མཛེས་རྒྱན་རྣམས་ཏེ། དོན་དུ་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་དཔྱིས་ཕྱིན་པར་ཆོད་པའི་དམ་པ་རྣམས་ལ་ཚིག་རིས་མང་ཉུང་གསལ་མིན་ལ་མི་ལྟོས་པར་དོན་ཐོབ་གཙོ་བོར་གྱུར་པས། ཚོགས་བྱིངས་ཁྲིད་སོགས་མ་ཐོབ་པར་ཟབ་གནད་སྟོན་དུ་མི་བཏུབ་པའི་དབང་གིས་རང་རེ་བྱ་བྲལ་མ་དཀྱུས་ལྟར་སོར་བཞག་གནང་བའང༌། བླ་མ་དམ་པ་རྡོ་རྗེ་འཆང་དངོས་དེ་རྣམས་ནི་བསྒོམ་བྱར་སྒྲོ་འདོགས་ཆོད་ཅིང་བསྒོམ་དོན་དམིགས་ཐོག་ཏུ་ཁེལ་བས་ཚིག་རིས་ལ་མི་ལྟོས། སློབ་བུ་མཆོག་རྣམས་ཀྱང་ཟབ་ཁྲིད་ཀྱི་ཚེ་སྙན་བརྒྱུད་ཞལ་ཤེས་ཡིག་ཆ་ལས་གོང་སྨོས་བཞིན་གསལ་བར་ངེས་ཤེས་འཕྲོད་པས་དེ་དེ་བཞིན་གྱུར། ཚོགས་མང་དཀྱུས་ཁྲིད་མ་ཐོབ་པ་དག་ལ་ནི། ཟབ་གནད་སྦྱར་ནས་འདོན་རྒྱུ་མི་འོང་བ། གང་ཟག་ཐུན་མོང་ཚོགས་བྱིངས་ཀྱི་དབང་དུ་མཛད་མོད་ཀྱི། དེ་ཡང་སྔོན་གྱི་ཕྱག་རྒྱུན་བཞིན་གང་ཟག་ཐུན་མོང་ཐུན་མིན་གྱི་ངོ་སྐལ་ཞར་ལས་འབྱེད་འགྲོ་བ་ལས།
འདི་འདྲ་ཡོད་མེད་མི་འདུག་ཀྱང༌། རྨོངས་རྒན་བདག་ལྟ་བུའི་རིགས་ཀྱིས་དྲིན་ཆེན་རྡོ་རྗེ་འཆང་ལས་མན་ངག་ཐོབ་ཀྱང་འཁྲུལ་རྟོག་རྒོད་དྲགས་ཏིང་ངེ་འཛིན་རྣལ་མ་མི་སྐྱེ་བས་ན་རང་བཞིན་དམིགས་གནད་ཟམ་ལུས་གྱུར་ན། ཐམས་ཅད་མཁྱེན་པ་མཁྱེན་བརྩེའི་ཞབས་ཀྱིས་དབང་གི་ཆུ་བོ། རབ་ཡེ་ཤེས། འབྲིང་ངེས་ཤེས། ཐ་མ་ཚིག་ཙམ་ཞེས་གསུངས་པར་ཡེ་ཤེས་ག་ལ་སྐྱེ་ཡང༌། ངེས་ཤེས་ཤར་བའི་རྒྱུ་དང་ཚིག་དོན་ཆད་ལྷག་མི་འགྱུར་བའི་དགོས་ངེས་ཀྱང་འགྲོ་སྙམ་སྟེ། གནད་འདི་ལ་དགོངས་ཏེ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་པས་ལུས་དཀྱིལ་མཛེས་རྒྱན་སྦྱར་བྱང་ལས་ཀྱང༌། བློ་མཆོག་ཏུ་གྱུར་པ་རྣམས་ཀྱིས་རྗེ་མུས་ཆེན་གྱིས་མཛད་པའི་ལམ་དུས་ཀྱི་ཡི་གེ་ཉིད་ལ་གཟིགས་རྟོགས་མཛད་པ་ཞུ་ལགས། ཞེས་གསུངས་པ་གང་ཟག་ཏིང་ངེ་འཛིན་རྩལ་རྣོ་རྟུལ་ལ་དགོངས་པར་མངོན་ནོ། །
ལྷག་པར་དམིགས་བསལ་གྱི་རྐྱེན་བསྐང་སྐོར་གྱི་དཔེས་བཀྲས་ཆོས་སུ་ཕུལ་བ་དེ་སྐོར་ལམ་དུས་ཀྱི་ཐད་ལས་འཕྲོས་ཏེ་བླ་མཚན་ལགས་ནས་ཚོགས་སློབ་སྐོར་གྱི་བཀའ་འདྲི་ཁ་ཤས་ཕེབས་གྲས་དྲི་གཞི་ལམ་དུས་སྐོར་དང༌། ལམ་དུས་ད་ལྟ་ངོར་ལུགས་དང་ཚར་པའི་ངག་འདོན་དཀྱུས་ལ་ཡོངས་གྲགས་ལ། ཁྱད་ཆོས་བསྐྱེད་རྫོགས་ཀྱི་རྣམ་བཞག་བྱིངས་ཟབ་ཁྲིད་ལས་གཞུང་ནས་འབྱུང་བ་དང་ལམ་དུས་རང་གི་ངོ་སྐལ་དམིགས་བསལ་ཅུང་ཟད་ནི་འདི་བཞིན་འདུག་པའི་རྒྱུ་མཚན་ཞུ་བའི་ཆེད་དུ། ཆུ་ལུག་ནག་ཟླ་འདི་ལ་རྗེ་བཙུན་སྒྲོ་ལུང་པ་ཆེན་པོའི་སྤྲུལ་པའི་ཟློས་གར་འདྲེན་མཆོག་བླ་མ་དམ་པ་ངག་གི་དབང་ཕྱུག་གིས་ལྷུན་གྲུབ་སྟེང་གི་དགེ་སློང་རྡོ་རྗེ་འཛིན་པ་ཁ་ཤས་ལ་གསུང་ངག་སློབ་བཤད་ཀྱི་ཁྲིད་ཙམ་སྩལ་ཞིང༌། དེ་དག་གིས་ཀྱང་ཉམས་ཁྲིད་དོན་མཐོང་གནང་རྒྱུའི་ཞལ་བཞེས་ཡོད་ཀྱང༌། དེ་དག་གི་ཞལ་འདོན་ནི་ཆོས་གྲྭ་ཆེན་པོ་འདིར་མཛེས་རྒྱན་ཐོག་ནས་གནས་པ་འདི་ལ་ཚིག་ཚོགས་ཕྲ་མོའམ་འབོད་ཕྱོགས་ལས་དོན་དུ་མ་མཐུན་པ་ཚིག་རིགས་ཏིལ་ཙམ་མེད་ཅིང༌། དམིགས་བསལ་ཟབ་ཁྲིད་སྐབས་ཐོས་པ་བཞིན་དུ་ཐུགས་ངེས་པ་ལས་ཞལ་འདོན་ཡིག་ཆ་བརྗེ་ངེས་པར་མ་དགོས་མོད། འོན་ཀྱང་ཝཱ་གིནྡྲ་བྷ་དྲ་སོགས་ཚར་ལུགས་སྒོས་ཀྱི་ཕྱག་ལེན་ལ་མོས་པ་ཆེ་བའི་རེ་སྐོང་དང༌། དྲིན་ཆེན་རྡོ་རྗེ་འཆང་ཆེན་པོས་ཁོ་བོ་ལ་ལམ་དུས་བྱ་བྲལ་མའི་ཐོག་ནས་ངེས་པར་ཐོངས་ཞེས་བཀའ་རྗེས་གསལ་ཕེབས་ཀྱང་རྨོངས་རྒན་ཏིང་ངེ་འཛིན་གྱི་རྩལ་རྒྱུགས་པས་ཚིག་ཙམ་གྱིས་དབང་གི་ཆུ་བོ་མི་ཆད་པའི་དྲན་གསོས་བཅས་དྲིན་ཅན་རྡོ་རྗེ་འཆང་གི་ཞལ་རྒྱུན་གཙོས་རང་ལུགས་ཁའུ་པའི་བླ་མ་གོང་མའི་དགོངས་དོན་ལྟར་བཀླག་ཆོག་ཏུ་བཀོད་པ་ནི། ཕ་རྒན་རིགས་ཀུན་བདག་པོ་གནས་གསར་རྡོ་རྗེ་འཆང་གི་མཁྱེན་བརྩེ་ནུས་པ་ཆེན་པོའི་སྐྱེ་བའི་ཕྲེང་བར་རྗེས་སུ་བཟུང་བའི་བཀའ་དྲིན་ལས་སྙན་བརྒྱུད་སློབ་བཤད་ལ་བྱེད་པ་རྒྱུ་མཐུན་བག་ཆགས་རང་བྱུང་དུ་བརྟས་པ་ཐེག་པ་མཆོག་གི་རྣལ་འབྱོར་པ་རྒྱལ་རིགས་ཨཱཿམིང་གིས་རང་གཞན་གསུང་ངག་ཉམས་ཁྲིད་སྐྱོང་བ་རྣམས་ཀྱི་ཁ་ཏོན་ཉམས་ལེན་དུ་སྦྱར་བ་འདིས་ཀྱང་ཚར་ཆེན་ཆོས་ཀྱི་རྒྱལ་པོའི་བསྟན་རྒྱུན་སྲིད་མཐའི་བར་དུ་འཕེལ་རྒྱས་བརྟན་པའི་རྒྱུར་གྱུར་ཅིག། །།
ཤུ་བྷཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
