ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༢༠
ལམ་ཟབ་ཕྱི་མའི་ཉམས་ལེན་ཤིན་ཏུ་བསྡུས་པ་བྱིན་རླབས་མཆོག་སྩོལ།
༄༅། །ལམ་ཟབ་ཕྱི་མའི་ཉམས་ལེན་ཤིན་ཏུ་བསྡུས་པ་བྱིན་རླབས་མཆོག་སྩོལ་ཞེས་བྱ་བ་བཞུགས་སོ།། ༈ །ན་མོ་གུ་རུ་ཝེ།
གསུང་ངག་རིན་པོ་ཆེའི་ལམ་ཟབ་ཕྱི་མའི་བླ་མའི་རྣལ་འབྱོར་ཤིན་ཏུ་བསྡུས་པའི་ཚུལ་གྱིས་ཉམས་སུ་བླང་བར་འདོད་ན། སྦྱོར་བ་སྐྱབས་སེམས་ནི། བདག་སོགས་འགྲོ་ཀུན་དེང་ནས་བྱང་ཆུབ་བར། ། བླ་མ་དཀོན་མཆོག་གསུམ་ལ་སྐྱབས་སུ་མཆི། ། གཞན་དོན་རྫོགས་པའི་སངས་རྒྱས་ཐོབ་བྱའི་ཕྱིར། ། ཟབ་མོའི་རྣལ་འབྱོར་ཉམས་སུ་བླང་བར་བགྱི། ། ལན་གསུམ། དངོས་གཞི་ཚོགས་ཞིང་གསལ་གདབ་པ་ནི།
རང་མདུན་ནམ་མཁར་ཡིད་འཕྲོག་མཆོད་སྤྲིན་དབུས། ། སེང་ཁྲི་པད་ཉི་བདུད་བཞིའི་གདན་གྱི་སྟེང༌། ། རྩ་བའི་བླ་མ་དགེས་པ་རྡོ་རྗེའི་སྐུ། ། ཞལ་བརྒྱད་བཅུ་དྲུག་ཕྱག་ཅན་ཞབས་བཞི་པ། ། བདག་མེད་ཡུམ་འཁྱུད་གར་དགུའི་ཉམས་ཀྱིས་རོལ། ། གནས་གསུམ་རྡོ་རྗེའི་ཡི་གེ་འབྲུ་གསུམ་མཚན། ། ཕུང་པོ་རིགས་ལྔ་འབྱུང་བ་ཡུམ་མཆོག་ལྔ། ། དབང་པོ་ཚིགས་མཚམས་རྩ་རྒྱུས་སེམས་དཔའ་བརྒྱད། ། སྐུ་ཡི་གནས་བཅུ་ཁྲོ་བོའི་དབང་པོ་བཅུ། ། ཟག་མེད་ཡུལ་རྣམས་རྡོ་རྗེ་ལྷ་མོ་དངོས། །
མཐའ་སྐོར་སྐྱབས་ཡུལ་རྒྱ་མཚོའི་ཚོགས་དང་བཅས། ། སྣང་སྟོང་ཟུང་འཇུག་དགེས་བཞིན་བཞུགས་པར་གྱུར། ། གསོལ་བ་གདབ་པ་ནི། སྐྱབས་གནས་ཀུན་འདུས་བླ་མ་རིན་པོ་ཆེ། ། དྲིན་ཆེན་ཆོས་ཀྱི་རྗེ་ལ་གསོལ་བ་འདེབས། ། མཉམ་མེད་བཀའ་དྲིན་ཅན་གྱི་ཐུགས་རྗེས་གཟིགས། ། འདི་ཕྱི་བར་དོ་ཀུན་ཏུ་བྱིན་གྱིས་རློབས། ། ཅི་ནུས་སུ་བརྗོད། ཞེན་པ་སྤང་བ་ནི། བདག་གི་ཉོན་མོངས་རང་གཟུགས་ལུས་ལོངས་སྤྱོད། །
དགྲ་གཉེན་བར་མའི་སྣང་བ་ཇི་སྙེད་ཀུན། ། རྗེ་བཙུན་བླ་མ་མཆོག་ལ་དབུལ་བར་བགྱི། ། གཟུང་འཛིན་རྣམ་རྟོག་ཞི་བར་བྱིན་གྱིས་རློབས། ། མཆོད་པ་དབུལ་བ་ནི། ལག་གཡས་རལ་གྲིས་ཕུང་པོ་ཚོགས་སུ་སྤར། ། ཨོཾ་ཨཱཿཧཱུྃ་ཧོཿས་ཟག་མེད་བདུད་རྩིར་བསྒྱུར། ། རང་སེམས་ལྷར་གསལ་མཆོད་པའི་ལྷ་མོ་སྤྲོས། ། བླ་མ་སྐྱབས་གནས་རྒྱ་མཚོའི་ཚོགས་རྣམས་མཆོད། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། མཆོད་པའི་ལྷ་རྣམས་རྩ་བའི་བླ་མར་ཐིམ། །
ཟག་མེད་བདེ་ཆེན་དགྱེས་པའི་གཟི་བྱིན་འབར། ། ལྷག་མས་རིགས་དྲུག་མགྲོན་ཀུན་ཚིམ་པར་གྱུར། ། རྗེས་དབང་དང་དངོས་གྲུབ་བླང་ཞིང་དེ་ཁོ་ན་ཉིད་ལ་བློ་བཞག་པ་ནི། མཐའ་སྐོར་སྐྱབས་ཡུལ་རྩ་བའི་བླ་མར་འདུས། བླ་མའི་གནས་གསུམ་འབྲུ་གསུམ་འོད་ཟེར་བཅས། ། རིམ་དང་ཅིག་ཅར་བྱུང་ནས་རང་ལ་ཐིམ། ། སྒྲིབ་དག་དབང་དང་བྱིན་རླབས་དངོས་གྲུབ་ཐོབ། ། བླ་མ་མཆོག་དང་རང་སེམས་དབྱེར་མེད་པའི། ། གཤིས་ལུགས་བརྗོད་བྲལ་གསལ་མདངས་མ་འགགས་པ། ། མོས་གུས་ལམ་ཁྱེར་ཕྱག་རྒྱ་ཆེན་པོའི་ངང༌། །
བསྒོམ་བྱ་སྒོམ་བྱེད་བྲལ་བའི་དབྱིངས་སུ་བཞག ། ཅེས་བརྗོད་ཅིང་བསམ་ལ་མཉམ་པར་བཞག ཐུན་དེ་ལས་ལྡང་བ་ན། སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི་དཔལ་ལ་ལོངས་སྤྱད་དེ། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ཅེས་བསྔོ་སྨོན་ཇི་ལྟར་རིགས་པས་མཚམས་སྦྱར་ཏེ་སྤྱོད་ལམ་ལ་འཇུག་གོ ། ཞེས་པའང་རྗེ་བཙུན་བླ་མའི་བཀའ་དྲིན་གྱིས་བསྐྱངས་པ་འཇམ་དབྱངས་མཁྱེན་བརྩེའི་དབང་པོས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གསུང་རབ་ཇི་ལྟ་བ་ཤིན་ཏུ་བསྡུས་པའི་ཚུལ་གྱིས་སྦྱར་བའི་དགེ་བས་འགྲོ་ཀུན་བླ་མ་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པའི་རྒྱུར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
