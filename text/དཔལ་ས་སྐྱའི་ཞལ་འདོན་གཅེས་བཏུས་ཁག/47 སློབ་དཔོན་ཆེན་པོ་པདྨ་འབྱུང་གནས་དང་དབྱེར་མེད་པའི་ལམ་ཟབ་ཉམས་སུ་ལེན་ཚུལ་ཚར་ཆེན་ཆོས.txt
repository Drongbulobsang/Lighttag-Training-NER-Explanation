ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༤༧
སློབ་དཔོན་ཆེན་པོ་པདྨ་འབྱུང་གནས་དང་དབྱེར་མེད་པའི་ལམ་ཟབ་ཉམས་སུ་ལེན་ཚུལ་ཚར་ཆེན་ཆོས་ཀྱི་རྒྱལ་པོས་མཛད་པ།
༄༅། །སློབ་དཔོན་ཆེན་པོ་པདྨ་འབྱུང་གནས་དང་དབྱེར་མེད་པའི་ལམ་ཟབ་ཉམས་སུ་ལེན་ཚུལ་ཚར་ཆེན་ཆོས་ཀྱི་རྒྱལ་པོས་མཛད་པ་ཞུགས་སོ།། ༈ །ན་མོ་གུ་རུ་པདྨ་ཀཱ་ར་ཡེ།
འདིར་སློབ་དཔོན་ཆེན་པོ་པདྨ་འབྱུང་གནས་དང་དབྱེར་མེད་པའི་ལམ་ཟབ་ཉམས་སུ་ལེན་པར་འདོད་པས་བདེ་བའི་སྟན་ལ་བསམ་གཏན་གྱི་འདུག་སྟང་གིས་འདུག་སྟེ། ན་མོ། བླ་མ་བདེ་གཤེགས་འདུས་པའི་སྐུ། ། དཀོན་མཆོག་གསུམ་གྱི་རང་བཞིན་ལ། ། བདག་དང་འགྲོ་དྲུག་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། སེམས་བསྐྱེད་འགྲོ་བ་ཀུན་དོན་དུ། ། བླ་མ་སངས་རྒྱས་བསྒྲུབ་ནས་ནི། །
གང་ལ་གང་འདུལ་འཕྲིན་ལས་ཀྱིས། ། འགྲོ་བ་བསྒྲལ་བར་དམ་བཅའ་འོ། ། ལན་གསུམ་གྱིས་སྐྱབས་འགྲོ་སེམས་བསྐྱེད་བྱས། རང་ཉིད་གནས་པའི་ས་ཕྱོགས་དག་པའི་ཞིང་ཁམས་ཆེན་པོར་གསལ་བའི་མདུན་ཕྱོགས་སུ་ཡིད་བཞིན་གྱི་རྒྱ་མཚོ་ཆེན་པོ་སྔོ་ཞིང་དྭངས་ལ་ཡངས་ཤིང་དྲི་མ་མེད་པའི་དབུས་སུ། སྣ་ཚོགས་པདྨའི་སྡོང་པོ་ལོ་འདབ་མེ་ཏོག་འབྲས་བུ་སྣ་ཚོགས་ཀྱིས་སྤྲས་པའི་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་དཀར་བསིལ་ཉ་གང་བ། དེའི་དབུས་སུ་རང་གི་དྲིན་ཆེན་རྩ་བའི་བླ་མ་དང་དབྱེར་མེད་པའི་སློབ་དཔོན་ཆེན་པོ་པདྨ་འབྱུང་གནས་ཨཱ་ཙརྻ་གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། སྐུ་མདོག་དཀར་ལ་དམར་བའི་མདངས་ཆགས་པ་ཞལ་གཅིག་ཕྱག་གཉིས་པ། ཞི་ཞིང་ཁྲོ་ལ་འཛུམ་ཞིང་ཡིད་དུ་འོང་བ་སྤྱན་ཉི་ཟླ་འཁྱིལ་བ། ཞལ་ནས་གསང་སྔགས་ཟབ་མོའི་ཆོས་ཀྱི་སྒྲ་སྒྲོགས་པ།
ཕྱག་གཡས་གསེར་གྱི་རྡོ་རྗེ་རྩེ་ལྔ་པ་སྐྱབས་སྦྱིན་གྱི་ཕྱག་རྒྱས་ཐུགས་ཁར་འཛིན་པ། གཡོན་མཉམ་བཞག་གི་སྟེང་དུ་མཚན་ལྡན་གྱི་ཀ་པཱ་ལ་འཆི་མེད་ཀྱི་བདུད་རྩིས་གང་བ་འཛིན་པ། གཡོན་གྱི་གྲུ་མོ་ན་ཁ་ཊྭཱཾ་ག་ཡོད་པ། དབུ་སྐྲ་ནག་ཅིང་སྣུམ་པའི་ལྕང་ལོ་འཕྱང་བ། དབུ་ལ་ཤ་བའི་སྙན་ཞུ་གསོལ་བ། དེ་ལ་རྒོད་ཀྱི་རྩེ་རྒྱལ་བཙུགས་པ། དངུལ་དཀར་གྱི་མེ་ལོང་དང་གསེར་གྱི་ཉི་ཟླ་དང་རྡོ་རྗེའི་ཏོག་གིས་མཚན་པ། དར་ཆེན་སྣ་ལྔའི་ཕོད་ཀྱིས་བརྒྱན་པ། སྐུ་ལ་རྡོ་རྗེ་སེམས་དཔའི་གསང་གོས་མཐིང་ནག་དར་གྱི་ཕོད་ཁ་གསོལ་བ། དེའི་སྟེང་དུ་ཆོས་གོས་ངུར་སྨྲིག་གི་རྒྱལ་མཚན་དམར་པོ་ལ་གསེར་གྱི་པ་ཊ་རིས་ཡོད་པ་མནབས་པ།
དེའི་ཕྱིར་ཁམས་གསུམ་དབང་དུ་སྡུད་པའི་ཕྱིར་ཟབ་བེར་སྨུག་ཁྲ་གསོལ་བ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། འཁོར་དུ་རིག་འཛིན་བརྒྱུད་པ་དང༌། གྲུབ་ཆེན་བཀའ་བརྒྱད་ཀྱི་ལྷ་ཚོགས་དཔའ་བོ་མཁའ་འགྲོ་དམ་ཅན་སྲུང་མའི་ཚོགས་དང་བཅས་པ་སྤྲིན་ཕུང་འཐིབས་པ་ལྟར་བཞུགས་པ། མེ་ཏོག་གི་ཆར་འབབ་ཅིང་རོལ་མོའི་སྒྲ་སྒྲོགས་པ། སྣང་སྲིད་ཐམས་ཅད་བཀྲག་དང་མདངས་སུ་མེར་རེ་བ། འཇའ་དང་འོད་དུ་འཁྱིལ་བ་ཅིག་གྱུར། བླ་མ་དེའི་སྤྱིར་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ།
ཧཱུྃ་དེ་ལས་འོད་ཟེར་འཕྲོས་པས་ནུབ་ཕྱོགས་ཨོ་རྒྱན་མཁའ་འགྲོའི་ཕོ་བྲང་རྔ་ཡབ་དཔལ་རིའི་རྩེ་མོ། རིག་འཛིན་གྲུབ་པའི་གནས་མཆོག་དང་ཕྱོགས་བཅུའི་ཞིང་ཁམས་རབ་འབྱམས་ནས་སློབ་དཔོན་ཆེན་པོ་འཁོར་དང་བཅས་པ་ཁ་བ་བུ་ཡུག་འཚུབ་པ་ལྟར་བྱོན་ནས། ཛཿཧཱུྃ་བཾ་ཧོཿ མདུན་གྱི་དེ་ཉིད་ལ་ཐིམ་པས་དེ་དག་གིས་བདག་ལ་དགྱེས་པའི་སྤྱན་གྱིས་གཟིགས་པ་བརྩེ་བའི་ཐུགས་རྗེས་དགོངས། འཛུམ་པའི་ཞལ་ནས་རིགས་ཀྱི་བུ་དང༌། རིགས་ཀྱི་བུ་མོ་ཁྱེད་རྣམས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་ངས་སྒྲོལ། ཐར་པ་དང་ཐམས་ཅད་མཁྱེན་པའི་གོ་འཕང་ལ་ངས་བཀོད། འདི་ཕྱི་བར་དོའི་སྐྱབས་གནས་ངས་བྱེད། མཆོག་དང་ཐུན་མོང་གི་དངོས་གྲུབ་ཐམས་ཅད་ངས་བཙལ་ལོ། ། ཞེས་གསུང་ལྷང་ལྷང་ཡོད་པར་བསམ་ལ།
རང་གི་ལུས་དང་ལོངས་སྤྱོད་ཐམས་ཅད་ལྟོས་མེད་དུ་ཕུལ། སྙིང་གི་དཀྱིལ་རྐང་གི་ཁོང་ནས་མོས་གུས་ཀྱི་གདུང་ཤུག་དྲག་པོས་གློ་སྙིང་བྲང་གསུམ་སྤྱི་བོ་མཐིལ་བཞི་བཏང་ནས་ཁ་ཙམ་ཚིག་ཙམ་མ་ཡིན་པར་གསོལ་བ་འདི་ལྟར་བཏབ་སྟེ། ཨེ་མ་ཧོ། ནུབ་ཕྱོགས་བདེ་བ་ཅན་གྱི་ཞིང་ཁམས་ན། ། འོད་དཔག་མེད་པ་ཆོས་སྐུ་བདེ་བ་ཆེ། ། ལྷོ་ཕྱོགས་པོ་ཏ་ལ་ཡི་རི་བོའི་སྤོར། ། སྤྱན་རས་གཟིགས་དབང་ལོངས་སྐུ་ཐུགས་རྗེ་ཅན། ། ཨུ་རྒྱན་རྔ་ཡབ་དཔལ་རིའི་ཕོ་བྲང་རྩེར། ། པདྨ་འབྱུང་གནས་གྲུབ་དབང་སྤྲུལ་པའི་སྐུ། ། ད་ལྟར་བོད་ཡུལ་ཁ་བ་ཅན་ལྗོངས་ན། །
བཀའ་དྲིན་མཉམ་མེད་དྲིན་ཆེན་ཆོས་ཀྱི་རྗེ། ། སྐུ་གསུམ་དབྱེར་མེད་བླ་མ་རིན་པོ་ཆེར། ། གསོལ་བ་འདེབས་སོ་བདག་བརྒྱུད་བྱིན་གྱིས་རློབས། ། ནམ་མཁའ་མཉམ་པའི་སེམས་ཅན་ཐམས་ཅད་དང༌། ། སྙིགས་དུས་ཉམས་ཐག་བོད་ཡུལ་སྐྱེ་དགུའི་ཚོགས། ། ཁྱད་པར་བདག་དང་བདག་ལ་ལྟོས་པ་རྣམས། ། བརྩེ་ཆེན་ཐུགས་རྗེའི་སྤྱན་གྱིས་དབྱིངས་ནས་གཟིགས། ། རྒྱལ་དབང་ཁྱོད་ཀྱིས་བསླུ་མེད་རྡོ་རྗེའི་གསུང༌། ། དད་ལྡན་མི་རེའི་མདུན་ན་པད་འབྱུང་རེ། རྟག་པར་བཞུགས་ཤིང་བྱིན་གྱིས་བརླབས་པ་དང༌། །
ཁྱད་པར་ཡར་ངོའི་ཚེས་བཅུའི་དུས་ཀྱི་ཚེ། ། མངོན་གསུམ་བྱོན་ནས་རྗེས་སུ་འཛིན་ནོ་ཞེས། ། འགྱུར་མེད་བདེན་པའི་ཞལ་གྱིས་བཞེས་པ་ལྟར། ། སྙིང་ནས་དད་པས་གསོལ་བ་འདེབས་ལགས་ན། ། ད་ལྟ་ཉིད་དུ་རྗེས་སུ་བཟུང་དུ་གསོལ། ། འདི་ཕྱི་བར་དོ་རྣམ་པ་ཐམས་ཅད་དུ། ། ལེགས་ཉེས་སྐྱིད་སྡུག་མཐོ་དམན་ཅི་བྱུང་ཡང༌། ། སྐྱབས་མགོན་རེ་ས་གཞན་ནས་མི་ཚོལ་བས། ། འདུ་འབྲལ་མེད་པར་ཐུགས་རྗེས་རྟག་ཏུ་སྐྱོངས། ། འཁྲུལ་སྣང་མུན་པར་ཁྱམས་པའི་འཁོར་བ་འདིར། །
ཡེ་ཤེས་ཐུགས་རྗེས་ཉི་འོད་ཀྱིས་གསལ་ཏེ། ། ཀ་དག་བདེ་བ་ཆེན་པོའི་དབྱིངས་ཉིད་དུ། ། ད་ལྟ་རང་ངོ་ཤེས་པར་བྱིན་གྱིས་རློབས། ། ཞེས་པ་བླ་མ་སྐུ་གསུམ་གྱི་གསོལ་འདེབས་ལེའུ་བདུན་པ་ལ་སོགས་སྐབས་སུ་གང་བབ་ཀྱིས་གསོལ་བ་འདེབས་པ་དང༌། དེ་ནས་འཛབ་བཟླ་བར་འདོད་པས་སླར་ཡང་གུ་རུ་རིན་པོ་ཆེ་དེ་ཉིད་ཀྱི་ཐུགས་ཀར་ཡིད་མིག་རླུང་གསུམ་རྩེ་གཅིག་ཏུ་གཏད་ནས། བྱང་ཆུབ་མ་ཐོབ་བར་དུ་ཁྱེད་མཁྱེན་སྙམ་པའི་མོས་གུས་ཀྱི་གདུང་ཤུག་དྲག་པོ་བྱས་པས། དེའི་ཐུགས་ཀ་ནས་འོད་ཟེར་འཇའ་ཚོན་ཤར་བ་ལྟ་བུའི་སྣ་ལ་བཛྲ་གུ་རུའི་སྔགས་ཀྱི་ཕྲེང་བ་རང་སྒྲ་དྲག་པོ་འུ་རུ་རུ་སྒྲོགས་པ། ཉི་ཟེར་གྱི་རྡུལ་བཞིན་དུ་བུན་གྱིས་འཕྲོས། རང་གི་སྤྱི་བོ་དང་མགྲིན་པ་སྙིང་ཁ་ལ་སོགས་པའི་ལུས་ཀྱི་ཆ་ཤས་ཐམས་ཅད་ནས་མཚོ་ལ་ཆར་ཆེན་པོ་འབབ་པ་བཞིན་སིབ་སིབ་ཐིམ་པས། ནད་གདོན་སྡིག་སྒྲིབ་བར་དུ་གཅོད་པ་ཐམས་ཅད་སྐད་གཅིག་དེ་ཉིད་ལ་སངས་ཀྱིས་དག
བདེ་ཆེན་ལྷན་ཅིག་སྐྱེས་པའི་ཡེ་ཤེས་ཁྱད་པར་ཅན་རྒྱུད་ལ་སྐྱེས། གུ་རུའི་ཐུགས་དང་རང་སེམས་དབྱེར་མེད་དུ་འདྲེས་པར་བསམ་ ལ་སེམས་གཞན་དུ་མ་ཡེངས་པའི་ངང་ནས། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་པ་བརྒྱ་སྟོང་ལ་སོགས་པ་ཅི་ནུས་བཟླས་པར་བྱ། སྐབས་འགར་འཛབ་དབྱངས་དང་བཅས་ཅི་རིགས་པར་བསྐུལ་ལོ། ། ཐུན་གྲོལ་མཚམས། ཨོཾ་ཨཱཿཧཱུྃ། རྡོ་རྗེ་བླ་མ་དྲིན་ཆེན་ཆོས་ཀྱི་རྗེ། ། པདྨ་འབྱུང་གནས་རྒྱལ་བ་ཀུན་གྱི་དངོས། ། གསོལ་བ་འདེབས་སོ་མཆོག་དང་ཐུན་མོང་གི། །
དངོས་གྲུབ་ཐམས་ཅད་ད་ལྟ་ཉིད་དུ་སྩོལ། ། ཞེས་ལན་གསུམ་བརྗོད་པས། གུ་རུ་དེ་ཉིད་བརྩེ་བའི་ཐུགས་རྗེས་སྤྱན་ནམ་མཁའི་མཐོང་སུ་ཧྲིག་ཧྲིག་གཟིགས་པས་སྣང་སྲིད་ཐམས་ཅད་འཇའ་དང་འོད་ཀྱི་རང་བཞིན་དུ་མེར་གྱིས་ཞུ་ནས་གུ་རུ་ཉིད་ལ་ཐིམ། དེ་ཉིད་ཀྱང་འཇའ་དང་འོད་ཀྱི་རང་བཞིན་ཁྲ་མེར་གྱིས་རང་གི་སྤྱི་བོ་ནས་ཐིམ་པས་རང་དང་དབྱེར་མེད་རོ་གཅིག་ཏུ་གྱུར་ནས་གདངས་འགགས་པ་མེད་པ་འཇའ་དང་འོད་དུ་གསལ་ལེ་བ། གཤིས་སྟོང་ཉིད་ཆོས་སྐུ་རྗེན་ནེ་བ། ངོ་བོ་བདེ་ཆེན་རྩོལ་བསྒྲུབ་མེད་པའི་ངང་དུ་ཇི་ཙམ་གནས་ཀྱི་བར་དུ་མཉམ་པར་བཞག་གོ ། མཐར། སྐྱེ་བ་ཀུན་ཏུ་ སོགས། བསྔོ་བ་སྨོན་ལམ་བཀྲིས་སྤྱི་ལྟར་བྱའོ། ། ད་ལྟའི་དུས་འདིར་ཁ་བ་ཅན་ལྗོངས་ཀྱི། །
འགྲོ་བ་ཀུན་ལ་རྒྱལ་བ་ཐམས་ཅད་པས། ། ཆེས་ཆེར་བྱིན་རླབས་མྱུར་དུ་གྲུབ་པའི་རྗེ། ། པདྨ་འབྱུང་གནས་ཞབས་དང་བླ་མ་མཆོག ། དབྱེར་མེད་བསྒྲུབ་པའི་ཟབ་ལམ་སྙིང་ཁུ་འོ། ། སྔོན་ཚེ་ཐུབ་དབང་ཞབས་སེན་ནོར་བུ་འོད། ། གཙུག་གི་པད་མོར་གུས་མཆོད་མ་གྷ་དྷ། ། བཟང་མོ་ཞེས་གྲགས་བྱང་ཕྱོགས་འདིར་འོང་པ། ། བསྟན་དང་བླ་མ་གཙུག་རྒྱན་ནོར་བུའི་སྤོར། ། འདུ་འབྲལ་མེད་པར་གུས་མཆོད་མིའི་དབང་པོ། ། གང་དེའི་གསུང་གིས་བསྐུལ་ནས་ཉམས་བཞེས་སུ། །
པད་མས་རྗེས་བཟུང་བནྡེས་སྦྱར་བ་དགེ། ། བཀྲིས་ཞལ་བཟང༌།། །། རྡོ་རྗེ་འཆང་ཆེན་གྲུབ་ཆེན་བརྒྱད་ཅུ་བཞི། ། པདྨ་འབྱུང་གནས་རྗེ་འབངས་ཉེར་ལྔ་དང༌། ། རྩ་བརྒྱུད་བླ་མ་གྲུབ་ཐོབ་རྒྱ་མཚོ་ལ། ། ཕྱག་འཚལ་མཆོད་པས་སྐྱབས་པའི་གསོལ་བ་འདེབས། ། ཐུགས་རྗེ་ཆེན་པོ་རིགས་བཞིའི་སྤྱན་རས་གཟིགས། ། བསྐལ་བ་བཟང་པོའི་སངས་རྒྱས་སྟོང་རྩ་གཉིས། ། རྒྱ་མཚོ་ལྔ་ཡི་ལྷ་ཚོགས་ཐམས་ཅད་ལ། ། ཕྱག་འཚལ༴ །
མཀྩ་རྣམས་ཀྱི་སྟོན་པ་ཤཱཀྱ་ཐུབ། ། གནས་བརྟན་བཅུ་དྲུག་དགེ་བསྙེན་དྷརྨཱ་ཏཱ། ། བྱང་སེམས་ཉན་རང་འཕགས་པ་ཐམས་ཅད་ལ། ། ཕྱག་འཚལ༴ ། ཀུན་བཟང་རིགས་ལྔ་ཡབ་ཡུམ་ཐུབ་པ་དྲུག ། སེམས་དཔའ་སེམས་མ་སྒོ་བ་ཡབ་ཡུམ་བརྒྱད། ། ཞི་བ་བུདྡྷ་བཞི་བཅུ་རྩ་གཉིས་ལ། ། ཕྱག་འཚལ༴ ། ཆེ་མཆོག་རིགས་ལྔ་ཁྲག་འཐུང་ཡབ་དང་ཡུམ། ། ཀེ་སེང་སྒོ་བ་དབང་ཕྱུག་ཉི་ཤུ་བརྒྱད། །
ཁྲག་འཐུང་འབར་བ་ལྔ་བཅུ་རྩ་བརྒྱད་ལ། ། ཕྱག་འཚལ༴ ། དཀོན་མཆོག་གསུམ་གྱི་མཚན་སྔགས་ནས། ཕྱག་འཚལ་ལོ། ། མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
