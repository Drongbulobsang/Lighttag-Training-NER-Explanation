ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༢༤
མི་འདའ་བའི་གསེར་ཆོས་བཞིའི་ནང་ཚན་ལམ་ཟབ་ཕྱི་ནང་སྦྲགས་མའི་ཉམས་ལེན་ཐུན་མོང་མ་ཡིན་པ།
༄༅། །དཔལ་ལྡན་ས་སྐྱ་པའི་ལྕགས་རི་ལས་མི་འདའ་བའི་གསེར་ཆོས་བཞིའི་ནང་ཚན་ལམ་ཟབ་ཕྱི་ནང་སྦྲགས་མའི་ཉམས་ལེན་ཐུན་མོང་མ་ཡིན་པ་བཞུགས་སོ།། ༈ །ཧེ་རུ་ཀ་དཔལ་དགྱེས་མཛད་བདག་མེད་ཡུམ། ། ཌཱ་ཀིའི་ཞལ་འོང་བརྩེ་ཆེན་སྙིང་པོ་ལ། ། བིརྺས་རྗེས་གདམས་ཟབ་དོན་བླ་མའི་ལམ། ། ནང་མའི་ཉམས་ལེན་ངག་འདོན་ཉུང་ངུར་བྲི། ། འདིར་ལམ་ཟབ་ནང་མའི་ཉམས་ལེན་ནི། སློབ་བཤད་པ་རྣམས་ཀྱི་ཕྱག་བཞེས་སུ་ལམ་དུས་དང་སྦྲེལ་ནས་མཛད་པའི་རྡོར་སེམས་སོང་མཚམས་འདི་ག་རང་གི་སེམས་བསྐྱེད་ནས་འགོ་རྩམ་པ་ཡིན་པས་འདི་ལྟར་རོ། ། བདག་གིས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཟུང་འཇུག་བཅོམ་ལྡན་འདས་དཔལ་ཧེ་རུ་ཀའི་གོ་འཕང་ཐོབ་པར་བྱ། དེའི་ཆེད་དུ་ལམ་ཟབ་མོ་ནང་མའི་བླ་མའི་རྣལ་འབྱོར་བསྒོམ་པའི་རིམ་པ་ལ་འཇུག་པར་བགྱིའོ། ། ལན་གསུམ།
རང་སྐད་ཅིག་གིས་ཀྱཻ་རྡོ་རྗེ་གསལ་བའི་ཐུགས་ཀ་ནས་འོད་ཟེར་འཕྲོས་པས་དཔལ་ཧེ་རུ་ཀ་དང་བླ་མ་ཐ་མི་དད་པ་མདུན་གྱི་ནམ་མཁར་བཛྲ་ས་མཱ་ཛཿ ན་མོ་གུ་རུ་བྷྱཿ ན་མ་ཤྲཱི་ཧེ་རུ་ཀ་བྷྱཿ ཕྱི་མཆོད་ནི། འཇིག་རྟེན་གྱི་ཁམས་ན་ལྷ་དང་མི་ལ་སོགས་པ་བདག་པོས་ཡོངས་སུ་བཟུང་བ་དང་མ་བཟུང་བའི་མཆོད་པའི་ཡོ་བྱད་ཅི་མཆིས་པ་དང་བར་མའི་སེམས་ཅན་ཐམས་ཅད་རྩ་བའི་བླ་མ་བརྒྱུད་པར་བཅས་པ་རྣམས་ལ་འབུལ་ལོ། ། བདག་གཏི་མུག་དང་བྲལ་བར་བྱིན་གྱིས་བརླབ་ཏུ་གསོལ། ལན་གསུམ། བདག་ལ་སྡང་བར་བྱེད་པའི་དགྲ་བགེགས་གདོན་ཐམས་ཅད་རྩ་བའི་བླ་མ་སོགས། བདག་ཞེ་སྡང་དང་བྲལ་བར་བྱིན་གྱིས་སོགས་ལན་གསུམ། བདག་གི་ལྷ་དང་གཉེན་གྲོགས་འཁོར་འབང་ཐམས་ཅད་རྩ་བའི་བླ་མ་བརྒྱུད་སོགས།
བདག་འདོད་ཆགས་དང་བྲལ་བར་སོགས་ལན་གསུམ། བདག་གི་ལོངས་སྤྱོད་ཀྱི་དངོས་པོ་ཐམས་ཅད་རྩ་བའི་བླ་མ་བརྒྱུད་སོགས། བདག་སེར་སྣ་དང་བྲལ་བར་སོགས་ལན་གསུམ། ནང་མཆོད་ནི། མདུན་དུ་ཐོད་པའི་སྒྱེད་བུ་གསུམ་གྱི་སྟེང་དུ་ལག་པ་གཡས་པའི་རལ་གྲིས་རང་གི་ཐོད་པ་བཅད་དེ་སྒྱེད་བུའི་སྟེང་དུ་དཔྲལ་བ་རང་ལ་བསྟན་ནས་བཀལ་བའི་ནང་དུ་རལ་གྲིས་རྐང་པ་གཡས་གཡོན་ལག་པ་གཡོན་པ། མགོ་བོའི་ལྷག་མ་རོ་སྨད་རོ་སྟོད་སོགས་ལུས་ཀྱི་ཆ་ཤས་རྣམས་བཅད་ནས་བསྐྱུར་བའི་སྟེང་དུ་ལག་པ་གཡས་རལ་གྲི་དང་བཅས་པའང་འཕང༌། རང་རླུང་སེམས་ཙམ་ལས་གྲུབ་པའི་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་རླབས། གདན་གསུམ་ཚང་བའི་བདག་ཉིད་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གསང་མཆོད་ནི། རང་གི་སྙིང་ག་ནས་རིག་མ་ཡིད་དུ་འོང་བ་ཞིག་སྤྲོས་ཏེ། ཡུམ་ལ་ཐིམ་པས་ཧེ་རུ་ཀ་ཡབ་ཡུམ་སྙོམས་འཇུག་གི་བདེ་བས་མཉེས་ཤིང་ཚིམ་པར་གྱུར། དེ་ཁོ་ན་ཉིད་ཀྱི་མཆོད་པ་ནི། མཆོད་ཡུལ་མཆོད་མཁན་མཆོད་ཚུལ་ཐམས་ཅད་གང་དུའང་མ་གྲུབ་པ་སྤྲོས་བྲལ་དུ་གྱུར། དེ་ནས། དཀར་མོ་རི་དྭགས་སོགས་དང༌། ཁྱོད་ནི་རྣལ་འབྱོར་མ་ཚོགས་སོགས་བརྗོད། དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་བླ་མ་དང་དཔལ་ཧེ་རུ་ཀ་དབྱེར་མ་མཆིས་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་ཉེར་གཅིག་གམ་བདུན་ནམ་གསུམ་སོགས་སྐབས་ལྟར་སྦྱར། བླ་མ་ཧེ་རུ་ཀ་དེ་ཉིད་འོད་དུ་ཞུ། རང་གི་སྨིན་མཚམས་ནས་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པ་ཞེས་པ་ནས། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུ་སྟེ། ལུས་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དུ་གྱུར། ཞེས་པའི་བར་དང༌། དེ་ལྟར་ཕྱི་རང་ལུས་དཔལ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་མངོན་སུམ་ལྟ་བུར་གསལ་བའི་སྤྱི་བོར། དྲིན་ཅན་རྩ་བའི་བླ་མ་དམ་པ་རིགས་དང་དཀྱིལ་འཁོར་ཀུན་གྱི་བདག་ཉིད་ཁྱབ་བདག་དྲུག་པ་རྡོ་རྗེ་འཆང་ཆེན་པོ་བཅོ་བརྒྱད་ངག་དབང་མཁྱེན་རབ་ལེགས་བཤད་རྒྱ་མཚོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་དང༌། དཔལ་ས་སྐྱ་པ་ཆེན་པོ་ངག་དབང་ཀུན་དགའ་ཐེག་ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོའི་ཞལ་སྔ་ནས་ཀྱི་ཐ་མི་དད་པ་ཕྱི་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ། དེའི་དབུའི་གཙུག་ཏུ་ངག་དབང་ཀུན་དགའ་བསྟན་འཛིན་དང༌།
ངག་དབང་བློ་གྲོས་གཞན་ཕན་སྙིང་པོ་ཐ་མི་དད་པ་ཕྱི་ཀྱཻ་རྡོ་རྗེ་ཡབ་ཡུམ་ནང་ཟབ་མོ་སོགས་དང༌། དེའི་དབུའི་གཙུག་ཏུ་རིན་ཆེན་མཁྱེན་བརྩེ་དབང་པོ་དང༌། བློ་གྲོས་སྙིང་པོ་ཐ་མི་དད་པ་ཕྱི་ཀྱཻ་རྡོ་རྗེ་ཡབ་ཡུམ་ཞེས་སོགས་བརྒྱུད་པ་ཀུན་ལ། མགོར་དེའི་དབུའི་གཙུག་ཏུ་དང༌། མཇུག་ཏུ་ཕྱི་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་ཞེས་བཏགས་པ་རེ་རེ་བཞིན་སྦྱར་ནས། བྱམས་པ་བསྟན་འཛིན་སྙན་གྲགས་དང༌། བསོད་ནམས་རྒྱལ་མཚན་ཐ་མི་དད་པ། དགེ་འདུན་བཀྲ་ཤིས་དཔལ་འབྱོར་དང༌། བྱམས་པ་ཀུན་དགའ་བསྟན་པའི་རྒྱལ་མཚན་ཐ་མི་དད་པ། ཁྲི་ཆེན་མཁྱེན་བརྩེ་དབང་པོ་དང༌།
བྱམས་པ་ཀུན་དགའ་བསྟན་འཛིན་ཐ་མི་དད་པ། ངག་དབང་བློ་གསལ་ཕུན་ཚོགས་དང༌། བྱམས་པ་ནམ་མཁའ་འཆི་མེད་ཐ་མི་དད་པ། ཡབ་རྗེ་ཀུན་དགའ་བློ་གྲོས། ཁྱབ་བདག་གནས་གསར་བ་ཆེན་པོ། རྨོར་ཆེན་ཀུན་དགའ་ལྷུན་གྲུབ། རྡོ་རྗེ་འཆང་མཁྱེན་རབ་བྱམས་པ། རིན་ཆེན་བསོད་ནམས་མཆོག་གྲུབ། ཁྲི་ཆེན་བསོད་ནམས་དབང་ཕྱུག འཇམ་དབྱངས་ཀུན་དགའ་བསོད་ནམས།
པཎ་ཆེན་ངག་དབང་ཆོས་གྲགས། ཀུན་མཁྱེན་ཀླུ་སྒྲུབ་རྒྱ་མཚོ། རྡོ་རྗེ་འཆང་ཚར་པ་ཆོས་རྗེ། རྗེ་བཙུན་ཀུན་སྤངས་པ་ཆེན་པོ། བདག་ཆེན་བློ་གྲོས་རྒྱལ་མཚན། མུས་ཆེན་འཁོར་ལོ་སྡོམ་པ། ཁྱབ་བདག་ཀུན་དགའ་བཟང་པོ། གྲུབ་ཆེན་བུདྡྷ་ཤྲཱི། ཆོས་རྗེ་དཔལ་ལྡན་ཚུལ་ཁྲིམས། ཐམས་ཅད་མཁྱེན་པ་བསོད་ནམས་རྒྱལ་མཚན།
རྒྱལ་བ་བྲག་ཕུག་པ། ཉན་ཆེན་བསོད་ནམས་བསྟན་པ། ཚོགས་བསྒོམ་ཀུན་དགའ་དཔལ་བ། འཇམ་དབྱངས་ས་སྐྱ་པཎ་ཆེན། རྗེ་བཙུན་གྲགས་པ་རྒྱལ་མཚན། སློབ་དཔོན་བསོད་ནམས་རྩེ་མོ། འཇམ་མགོན་བརྩེ་ཆེན་སྙིང་པོ། རྣལ་འབྱོར་དབང་ཕྱུག་བིརྺ་པ། རྗེ་བཙུན་བདག་མེད་མ། དེའི་དབུའི་གཙུག་ཏུ་སངས་རྒྱས་རྡོ་རྗེ་འཆང་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་དེ་ཐམས་ཅད་ཀྱང་བདེ་སྟོང་ཟུང་འཇུག་གི་རང་བཞིན་མཐོ་བརྩེགས་ཀྱི་ཚུལ་དུ་བཞུགས་པར་གྱུར།
ཞེས་མས་རིམ་གྱིས་གསལ་བཏབ་ཅིང༌། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ལན་བདུན་ནམ་གསུམ་བརྗོད། བླ་མ་སོ་སོའི་ཐུགས་ཀ་ནས་འོད་ཟེར་འཕྲོས་སྐྱབས་ཡུལ་ཐམས་ཅད་ཀྱི་བྱིན་རླབས་བསྡུས་རྩ་བརྒྱུད་ཀྱི་བླ་མ་རྣམས་ལ་ཐིམ་པར་གྱུར་པར་བསམ། དེ་ནས། སངས་རྒྱས་རྡོ་རྗེ་འཆང་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་འོད་དུ་ཞུ་ནས་དབང་བཞི་བསྐུར་བའི་ཚུལ་གྱི་རྗེ་བཙུན་རྡོ་རྗེ་བདག་མེད་མ་ལ་ཐིམ། དེ་ཉིད་ཕྱི་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་འོད་དུ་ཞུ་ནས་དབང་བཞི་བསྐུར་བའི་ཚུལ་གྱིས་རྣལ་འབྱོར་གྱི་དབང་ཕྱུག་བིརྺ་པ་ལ་ཐིམ། དེ་བཞིན་དུ་བརྒྱུད་པའི་བླ་མའི་མཚན་གོང་བཞིན་ལ་ཡས་རིམ་གྱི་རེ་རེ་བཞིན་དུ་མགོར་དེ་ཉིད་ཕྱི་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་འོད་དུ་ཞུ་ནས་དབང་བཞི་བསྐུར་བའི་ཚུལ་གྱིས་ཞེས་དང༌། མཇུག་ཏུ་ལ་ཐིམ་ཞེས་པ་སྦྱར་ནས།
དེ་ཉིད་ཕྱི་ཀྱེ་རྡོ་རྗེ་སོགས་ནས། རིན་ཆེན་མཁྱེན་བརྩེ་དབང་པོ་དང༌། བྲག་ར་ཆོས་ཀྱི་ཉི་མ་ཐ་མི་དད་པ་ལ་ཐིམ། དེ་ཉིད་ཕྱི་ཀྱཻ་རྡོ་རྗེ་སོགས་ནས། དབང་བཞི་བསྐུར་བའི་ཚུལ་གྱིས་ངག་དབང་ཀུན་དགའ་བསྟན་འཛིན་དང༌། ངག་དབང་བློ་གྲོས་གཞན་ཕན་སྙིང་པོ་ཐ་མི་དད་པ་ལ་ཐིམ། དེ་ཉིད་ཕྱི་ཀྱཻ་རྡོ་རྗེ་སོགས་ནས། དབང་བཞི་བསྐུར་བའི་ཚུལ་གྱིས་དྲིན་ཅན་རྩ་བའི་བླ་མ་རིགས་བརྒྱའི་ཁྱབ་བདག་རྡོ་རྗེ་འཆང་ཆེན་པོ་བཅོ་བརྒྱད་ངག་དབང་མཁྱེན་རབ་ལེགས་བཤད་རྒྱ་མཚོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་དང༌། དཔལ་ས་སྐྱ་པ་ཆེན་པོ་ངག་དབང་ཀུན་དགའ་ཐེག་ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོའི་ཞལ་སྔ་ནས་ཀྱི་ཐ་མི་དད་པ་ཕྱི་ཀྱཻ་རྡོ་རྗེ་ཡབ་ཡུམ་ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པ་ལ་ཐིམ་པས་རྩ་བརྒྱུད་ཀྱི་བླ་མ་ཐམས་ཅད་ཀྱི་དབང་བཞིའི་ཆུ་བོ་གཅིག་ཏུ་འདུས་པའི་ངོ་བོར་གྱུར། པར་བསམ་ལ།
དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་དཔལ་ལྡན་བླ་མ་དམ་པས་བདག་ལ་དབང་དང་དངོས་གྲུབ་ཟབ་མོ་སྩལ་དུ་གསོལ། ཞེས་གསོལ་བ་བཏབ་པས་རྩ་བའི་བླ་མ་ཡབ་ཡུམ་སྙོམས་པར་གཞུག་པ་ལས་བྱུང་བའི་བྱང་ཆུབ་ཀྱི་སེམས་རང་གི་སྤྱི་བོ་ནས་བབ་པ་བདེ་ཆེན་འཁོར་ལོའི་ལྷ་ཚོགས་ལ་ཐིམ་པས་གསལ་བར་བྱས་པ་བུམ་དབང༌། བུམ་པ་ཅན་འཛིན་པ་གསང་དབང༌། སྨིན་མཚམས་ཡན་ཆད་བྱང་སེམས་ཀྱི་གང་བ་ཤེར་དབང༌། སྤྱི་བོའི་གནས་སུ་བདེ་དྲོད་འབར་བས་ཡུལ་སྣང་སྟོང་གི་ཏིང་ངེ་འཛིན། རྩལ་མོས་གུས་སུ་ཤར་བ། དགའ་བའི་ཡེ་ཤེས། དབང་བཞི་པའི་ལམ་མངོན་དུ་བྱས་པས་ལུས་ཀྱི་སྒྲིབ་པ་དག བུམ་དབང་ཐོབ། ལུས་རྩ་གནས་གྱུར།
འབྲས་བུ་སྤྲུལ་སྐུ་ཐོབ་པར་གྱུར། བླ་མ་ཡབ་ཡུམ་གྱི་སྦྱོར་མཚམས་ནས་བྱུང་བའི་བྱང་སེམས་ལོངས་སྤྱོད་འཁོར་ལོའི་ལྷ་ཚོགས་རྣམས་ལ་ཐིམ་པས་གསལ་བར་བྱས་པ་བུམ་དབང༌། བུམ་པ་ཅན་འཛིན་པ་གསང་དབང༌། མགྲིན་པ་ཡན་ཆད་བྱང་སེམས་ཀྱིས་གང་བ་ཤེར་དབང༌། མགྲིན་པར་བདེ་དྲོད་འབར་བས་ཤེས་པ་གསལ་སྟོང་གི་ཏིང་ངེ་འཛིན། གདངས་འགགས་མེད་དུ་ཤར་བ། མཆོག་དགའི་ཡེ་ཤེས། དབང་བཞི་པའི་ལམ་མངོན་དུ་བྱས་པས་ངག་གི་སྒྲིབ་པ་དག གསང་བའི་དབང་ཐོབ། ངག་གི་ཡི་གེ་གནས་གྱུར།
འབྲས་བུ་ལོངས་སྐུ་ཐོབ་པར་གྱུར། བླ་མ་ཡབ་ཡུམ་གྱི་སྦྱོར་མཚམས་ནས་བྱུང་བའི་བྱང་སེམས་ཆོས་ཀྱི་འཁོར་ལོའི་ལྷ་ཚོགས་རྣམས་ལ་ཐིམ་པས་གསལ་བར་བྱས་པ་བུམ་དབང༌། བུམ་པ་ཅན་འཛིན་པ་གསང་དབང༌། སྙིང་ག་ཡན་ཆད་བྱང་སེམས་ཀྱིས་གང་བ་ཤེར་དབང༌། སྙིང་གར་བདེ་དྲོད་འབར་བས་ལུས་བདེ་སྟོང་གི་ཏིང་ངེ་འཛིན། གཤིས་ཅིར་ཡང་མ་གྲུབ་པ། དགའ་བྲལ་གྱི་དགའ་བའི་ཡེ་ཤེས། དབང་བཞི་པའི་ལམ་མངོན་དུ་བྱས་པས་ཡིད་ཀྱི་སྒྲིབ་པ་དག ཤེས་རབ་ཡེ་ཤེས་ཀྱི་དབང་ཐོབ། ཡིད་བདུད་རྩི་གནས་གྱུར།
འབྲས་བུ་ཆོས་སྐུ་ཐོབ་པར་གྱུར། བླ་མ་ཡབ་ཡུམ་བདེ་བ་ཆེན་པོའི་རང་བཞིན་བྱང་ཆུབ་ཀྱི་སེམས་སུ་ཞུ་བ་སྤྲུལ་པའི་འཁོར་ལོ་དང༌། བདེ་སྐྱོང་གི་འཁོར་ལོ། དབང་པོ་དང་ཡན་ལག་གི་ལྷ་རྣམས་ལ་ཐིམ་པས་གསལ་བར་བྱས་པ་བུམ་དབང༌། བུམ་པ་ཅན་འཛིན་པ་གསང་དབང༌། ལྟེ་བ་ཡན་ཆད་བྱང་སེམས་ཀྱིས་གང་བ་ཤེར་དབང༌། ལྟེ་གསང་གཉིས་སུ་བདེ་དྲོད་འབར་བས་བདེ་སྟོང་མཆོག་གི་ཏིང་ངེ་འཛིན། བསྒོམ་བྱ་སྒོམ་བྱེད་དང་བྲལ་བ། ལྷན་སྐྱེས་ཀྱི་ཡེ་ཤེས། དབང་བཞི་པའི་ལམ་མངོན་དུ་བྱས་པས་སྒོ་གསུམ་གྱི་སྒྲིབ་པ་དག
དབང་བཞི་པ་ཐོབ། ལུས་ངག་ཡིད་གསུམ་བྱ་བྱེད་དང་བཅས་པ་རླུང་གནས་གྱུར། འབྲས་བུ་ངོ་བོ་ཉིད་སྐུ་ཐོབ་པར་གྱུར་པར་བསམ། ལྟ་བ་སྤྲོས་བྲལ་གྱི་ངང་དུ་ཅི་གནས་སུ་མཉམ་པར་བཞག་མཐར། སྐྱེ་བ་ཀུན་ཏུ་སོགས་བསྔོ་སྨོན་གྱིས་རྒྱས་གདབ་བོ། ། འདི་འབད་དགེ་ཚོགས་དྲི་མེད་གངྒཱའི་ཀླུང༌། ། འགྲོ་ཀུན་ཕན་བདེའི་རྒྱ་མཚོར་ཡོངས་འཁྱིལ་བས། ། དོན་གཉིས་བཅུད་དུ་སྨིན་པའི་ཡིད་བཞིན་ནོར། ། ལྷག་བསམ་གདེང་ཅན་གཙུག་ན་རྒྱལ་གྱུར་ཅིག ། ཅེས་ལམ་ཟབ་ཕྱི་ནང་སྦྲགས་ཏེ་ཉམས་སུ་ལེན་པའི་ངག་འདོན།
དམ་པའི་གསུང་བཞིན་མྱུར་དུ་བྲིས་པ་འདི་ནི་རྡོ་རྗེའི་སློབ་བུ་མང་ཐོས་འཕྲིན་ལས་ཡོན་ཏན་གྱིས་བསྐུལ་མ་མཛད་ངོར། ལྕེ་བཙུན་དགེ་འདུན་བཀྲ་ཤིས་དཔལ་འབྱོར་གྱིས་ཆུ་ལུག་གྲོ་བཞིན་ཟླ་བའི་དཀར་ཕྱོགས་ཀྱི་ཟླ་ཤེལ་དབང་པོ་ཉ་ཡོངས་སུ་གང་བའི་ཉིན་དཔལ་རྒྱུན་གྱི་དབང་པོའི་བླ་བྲང་ལྕང་ལོ་ཅན་དུ་བཀོད་པའི་ཡི་གེ་པའང་བསྐུལ་བ་པོ་ཉིད་ཀྱིས་གུས་པས་བགྱིས་པ་འདིས་ཀྱང་སྙན་རྒྱུད་ཟབ་མོའི་བསྟན་པ་ཕྱོགས་བརྒྱར་རྒྱས་པའི་རྒྱུར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
