ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༡༢
ལམ་འབྲས་ཨ་སེང་དོན་བསྡུས།
༄༅། །ལམ་འབྲས་ཨ་སེང་དོན་བསྡུས་ཞེས་བྱ་བ་བཞུགས་སོ།། ༈ །ན་མོ་གུ་རུ་བིརྺ་པཱ་ཡ། རྗེ་བཙུན་རིན་ཆེན་དམ་པའི་གསུང་གང་ཞིག ། མུན་བྲལ་ཟླ་ཤར་འོད་ཟེར་གང་ཞིག་གིས། ། བདག་ལྟ་བློ་ཡི་མུན་པ་བྲལ་གྱུར་ནས། ། རང་གི་སེམས་ལ་སྣང་བ་ཅུང་ཟད་ཐོབ། ། གྲོགས་མཆོག་དམ་པ་ཐོས་པའི་རྒྱུད་སྦྱངས་ཤིང༌། ། བྱང་ཆུབ་ཆེད་དུ་སྒྲུབ་པའི་གོ་བགོས་ནས། ། དམ་པའི་སྤྱན་སྔར་ལུང་མནོས་དམ་བཅས་པ། ། མི་མཆོག་ཁྱོད་ཀྱི་བཀའ་སྩལ་ལྕི་བར་གྱུར། །
ཐམས་ཅད་མཁྱེན་པའི་བཀའ་ནི་རྒྱ་མཚོ་བཞིན། ། ཟབ་ཅིང་གཏིང་དཔག་དཀའ་ལ་ཐུག་པ་མེད། ། རྡོ་རྗེ་ཐེག་པ་དགོངས་པ་དུ་མ་ཡིས། ། གསུངས་ཤིང་རྡོ་རྗེའི་ཚིག་གིས་རྒྱས་བཏབ་པས། ། ལུང་བསྟན་གྱུར་པ་ཀླུ་སྒྲུབ་ལ་སོགས་སམ། ། མཁའ་འགྲོས་བྱིན་རླབས་བིརྺ་པ་ལ་སོགས། ། གྲུབ་ཐོབ་རྣམས་ཀྱི་གདམས་ངག་ལ་བརྟེན་ནས། ། རྗེས་འཇུག་སྐྱེ་བོའི་བཀའ་རྣམས་རྟོགས་པར་འགྱུར། ། དོན་གྱི་གཙོ་བོ་བིརྺ་ལ་སོགས་པའི། ། ལམ་གྱི་གསུང་ངག་ཁྱེད་ཀྱི་ཐུགས་ལ་མངའ། །
འོན་ཀྱང་བཀའ་འཕྲིན་མི་འགོག་པ་ཡི་ཕྱིར། ། རང་བློ་ལས་བྱུང་འདི་ཙམ་ཡི་གེར་བཀོད། ། སྣང་བ་གསུམ་གྱི་ལམ་གྱིས་གཞི་བཅས་ཏེ། ། ཉམས་བླང་མ་ལུས་རྒྱུད་གསུམ་དག་གིས་ཤེས། ། ཚད་མ་སྙན་རྒྱུད་བཞི་ཡིས་སྤྲོས་པ་གཅོད། ། རྟེན་འབྲེལ་ལྔ་ཡིས་ལམ་གྱི་ས་མཚམས་གཅོད། ། འདུ་ལུགས་གསུམ་དང་ཕྱོགས་མེད་བདུན་དག་གིས། ། རྣམ་པར་ཕྱེ་བས་སྒྲོ་སྐུར་བྲལ་བར་མཛོད། ། སེམས་འཛིན་གནས་ལུགས་རྣམ་གསུམ་རྟོགས་པ་ཡིས། ། ཏིང་ངེ་འཛིན་གྱི་ཉེ་རྒྱུ་རྟོགས་པར་བྱ། །
རང་ལུས་དག་ལ་ཉམས་གསུམ་སྐྱེ་བ་ཡིས། ། གང་ཡང་ཏིང་ངེ་འཛིན་དུ་མཁྱེན་པར་མཛོད། ། དྲོད་གསུམ་རིམ་པ་ཡིན་མིན་སྐྱེ་བ་ཡིས། ། གང་ཡིན་བྱུང་རྒྱལ་དག་ཏུ་བཏང་བར་མཛོད། ། དེད་དཔོན་ལྟ་བུའི་ཁྲིད་ལུགས་རྣམ་གསུམ་གྱིས། ། ཏིང་འཛིན་ཉམས་ཀྱི་བྱེ་བྲག་རྟོགས་པར་མཛོད། ། འདུས་བ་གསུམ་ལ་དཔེ་གསུམ་སྦྱར་བ་ཡིས། ། ལམ་གྱི་ས་མཚམས་ཐེ་ཚོམ་མེད་པར་མཛོད། ། རྟེན་འབྲེལ་རྣམ་གསུམ་རང་ལ་འཛོམ་པ་ཡིས། ། རྒྱུ་རྐྱེན་གཞན་མེད་རེ་དོགས་བྲལ་བར་མཛོད། །
ཐབས་དང་ཤེས་རབ་ཟུང་འཇུག་རྣལ་འབྱོར་པ། ། གཉིས་ལ་བར་ཆད་འཇུག་སྟེ་གཅིག་ལ་མིན། ། བསྲུང་བ་བརྒྱད་བརྒྱད་བཅུ་དྲུག་དག་ཏུ་སྟེ། ། ཐབས་ལ་དད་པ་ལ་སོགས་རྣམ་པ་བརྒྱད། ། ཤེས་རབ་སད་པ་རྣམ་པ་བཞི་ཡིས་བསྲུང༌། ། ནང་གི་བདུད་ལ་དབང་བཞིའི་བརྡ་ཡིས་བཟློགས། ། གཉིས་ལ་ཐུན་མོང་བསྲུང་བ་བཅུ་བཞི་སྟེ། ། དང་པོ་ལམ་དུ་འཇུག་དང་ཞུགས་པ་དང༌། ། སེམས་འཛིན་ཅུང་ཟད་བརྟན་དང་ཆེར་བརྟན་པའི། ། བར་ཆད་རིམ་གྱིས་སེལ་བ་ཤེས་པར་བྱ། །
རྩ་ཡི་ཟུག་ལ་ལ་དོར་ཤིན་ཏུ་གཅེས། ། རླུང་གི་ཟུག་ལ་རྔན་དགས་བྱིན་ཏེ་བཟློག ། རླུང་རིད་པ་ལ་ལ་དོར་བྱིན་རླབས་དང༌། ། བདེ་བ་སྒོམ་དང་རྣམ་པ་གསུམ་དུ་གསུངས། ། ལྟ་སྒོམ་གཉིས་ལ་དུག་དབྱུང་བདུད་རྩི་བསྟེན། ། ལ་དོར་མན་ངག་དྲུག་ཏུ་ཤེས་པར་བྱ། ། ཐིག་ལེ་འབར་དང་གཡོ་དང་བརྟན་པ་དང༌། ། རྣམ་གསུམ་དག་གིས་བདེ་སྟོང་མཆོག་ཏུ་འགྱུར། ། འབར་བའི་ཚེ་ན་ཐིག་ལེའི་ཟུག་འབྱུང་སྟེ། ། ཁ་སྦྱར་དག་ལ་བརྟན་པར་འགྱུར་བ་དང༌། །
དུད་འགྲོའི་འགྱུར་བ་བཞི་ཡིས་བཟློག་པ་ཡིས། ། ལུས་ལས་ཐིག་ལེ་གཡོ་བ་མེད་པར་བྱ། ། ཀུན་ཏུ་ཁྱབ་ཅིང་བརྟེན་པར་བྱ་བའི་ཕྱིར། ། ལུས་ལ་བཏུན་ཤིང་འཁོར་ལོ་བསྐོར་བ་དང༌། ། ཡན་ལག་བཞི་ཡིས་རླུང་གི་ཞགས་པ་འཕང༌། ། བུ་ཆུང་སྤྱོད་ལམ་དག་གིས་བརྟན་པར་འགྱུར། ། རྗེ་བཙུན་དཔལ་ལྡན་བིརྺ་པ་ཡི་གཞུང༌། ། དབང་བཞིའི་ལམ་ལ་ལྟ་གྲུབ་བརྒྱད་ཀྱིས་བསྡུས། ། སྐྱོན་རྣམས་ཡོན་ཏན་དག་ཏུ་བླང་བ་དང༌། ། བར་ཆད་དངོས་གྲུབ་དག་ཏུ་བླང་བར་གྱིས། །
གང་ཡང་ཉམས་ཀྱི་སྣང་བར་མཁྱེན་བགྱིས་ན། ། བདུད་དང་གོལ་ས་རང་གྲོལ་དག་ཏུ་འགྱུར། ། ཐེ་ཚོམ་མེད་པར་བརྩོན་པ་ཆེར་མཛད་ན། ། གྲུབ་མཐའ་སྙོགས་པར་འགྱུར་རོ་མི་མཆོག་ཁྱོད། ། བདག་ལྟ་འདུ་བའི་ནང་ཞུགས་ནས། ། སྒྲུབ་ལ་དད་ཀྱང་ལྷོད་པར་གྱུར། ། རྗེ་བཙུན་བིརྺ་པ་ཡི་གཞུང༌། ། ཡི་གེར་བཀོད་པ་དག་ཀྱང་མེད། ། རང་གི་སེམས་ལ་སྣང་བ་ཙམ། ། བཀོད་ན་དམ་པའི་བཀའ་ལས་འདས། །
གྲོགས་ཀྱི་བཀའ་སྩལ་བཅག་གྱུར་ཀྱང༌། ། མཁའ་འགྲོས་དཔང་མཛོད་བཟོད་པར་གསོལ། ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ས་སྐྱ་པ་ཆེན་པོ་ལ། མདོ་སྨད་ཀྱི་དགེ་སློང་རྡོ་རྗེ་འཛིན་པ་བྱང་ཆུབ་སེམས་དཔའ་ཨ་སེང་གིས་ཞུས་ཏེ་དོན་བསྡུས་པ་འདི་མཛད་དོ།། །། ས་མཱཔྟ་ཨི་ཐཱི།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
