ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༢༣
ལམ་འབྲས་བརྒྱུད་པའི་གསོལ་འདེབས་བྲག་ཕུག་པས་མཛད་པ་ཁ་སྐོང་དང་བཅས་པ།
༄༅། །ལམ་འབྲས་བརྒྱུད་པའི་གསོལ་འདེབས་བྲག་ཕུག་པས་མཛད་པ་ཁ་སྐོང་དང་བཅས་པ་བཞུགས་སོ།། ༈ །ན་མོ་གུ་རུ་བྷྱཿ གནས་སྤྱི་གཙུག་ཉི་ཟླའི་གདན་སྟེང་དུ། ། དྲིན་ཅན་རྩ་བའི་བླ་མ་ལ་གསོལ་བ་འདེབས། ། གསོལ་བ་འདེབས་སོ་བདག་རྒྱུད་ལ་བྱིན་གྱིས་རློབས། ། གནས་འོག་མིན་ཆོས་དབྱིངས་ཕོ་བྲང་དུ། ། སངས་རྒྱས་རྡོ་རྗེ་འཆང་ཆེན་ལ་གསོལ་བ་འདེབས། ། གསོལ་བ༴ ། གནས་ཟག་མེད་སྒྱུ་མའི་ཕོ་བྲང་དུ། ། བདག་མེད་ལྷ་མོ་བཅོ་ལྔ་ལ་གསོལ༴ །
གསོལ་བ༴ ། གནས་སོ་ཝ་ན་ཐའི་གནས་མཆོག་ཏུ། ། གྲུབ་ཆེན་རྣལ་འབྱོར་དབང་ཕྱུག་ལ་གསོལ༴ ། གསོལ་བ༴ ། གནས་རི་བོ་ཨུ་ཙ་ཡ་ནའི་དུར་ཁྲོད་དུ། ། བརྟུལ་ཞུགས་ནག་པོ་སྤྱོད་པ་ལ་གསོལ༴ ། གསོལ་བ༴ ། གནས་རྒྱ་གར་ཀ་མ་རུ་པའི་གྲོང་ཁྱེར་དུ། ། རྒྱལ་རིགས་ཌཱ་མ་རུ་པ་ལ་གསོལ༴ ། གསོལ་བ༴ །
གནས་ཤར་ཕྱོགས་མཁའ་འགྲོ་མཉེས་པའི་ལྗོངས་ལུང་དུ། ། གཉིས་སྤངས་ཨཱ་ཝཱ་དྡྷུ་ཏི་ལ༴ ། གསོལ་བ༴ ། གནས་ཁ་རེག་ཐོད་ཕུའི་ཡང་དབེན་དུ། ། པཎ་གྲུབ་གྷ་ཡ་དྷ་ར་ལ༴ ། གསོལ་བ༴ ། གནས་མང་མཁར་མུ་ཁུ་ལུང་གི་གནས་མཆོག་ཏུ། ། སྒྲ་བསྒྱུར་འབྲོག་མི་ལོ་ཙཱ་ལ༴ ། གསོལ་བ༴ ། གནས་མཁར་ཆུང་ཆུ་ཁའི་གནས་མཆོག་ཏུ། །
བླ་མ་སེ་སྟོན་ཀུན་རིག་ལ༴ ། གསོལ་བ༴ ། གནས་སག་ཐང་དེང་གི་དགོན་པ་རུ། ། བླ་མ་ཞང་སྟོན་ཆོས་འབར་ལ༴ ། གསོལ་བ༴ ། གནས་སྐྱ་བོ་ཁ་གདངས་ཀྱི་གནས་མཆོག་ཏུ། ། ས་ཆེན་ཀུན་དགའ་སྙིང་པོ་ལ༴ ། གསོལ་བ༴ ། གནས་ཆུ་མིག་རྫིང་ཁའི་གནས་མཆོག་ཏུ། ། སློབ་དཔོན་བསོད་ནམས་རྩེ་མོ་ལ༴ །
གསོལ་བ༴ ། གནས་སྒོ་རུམ་བླ་མའི་གཟིམ་ཁང་དུ། ། རྗེ་བཙུན་གྲགས་པ་རྒྱལ་མཚན་ལ༴ ། གསོལ་བ༴ ། གནས་བྱང་ཕྱོགས་སྤྲུལ་པའི་ལྷ་ཁང་དུ། ། ཆོས་རྗེ་ས་སྐྱ་པཎ་ཆེན་ལ༴ ། གསོལ་བ༴ ། གནས་ལྷ་ཁང་བླ་བྲང་གི་གནས་མཆོག་ཏུ། ། འགྲོ་མགོན་ཆོས་རྒྱལ་འཕགས་པ་ལ༴ ། གསོལ་བ༴ །
གནས་སྐྱེ་ཕྲེང་བླ་མའི་གཟིམ་ཁང་དུ། ། ཞང་སྟོན་དཀོན་མཆོག་དཔལ་བ་ལ༴ ། གསོལ་བ༴ ། གནས་སྒེར་ཕུ་རྫིང་ལུང་གི་གནས་མཆོག་ཏུ། ། ཚོགས་སྒོམ་ཀུན་དགའ་དཔལ་བ་ལ༴ ། གསོལ་བ༴ ། གནས་ཉན་པོ་བླ་མའི་གཟིམ་ཁང་དུ། ། ཉན་ཆེན་བསོད་ནམས་བསྟན་པ་ལ༴ ། གསོལ་བ༴ ། གནས་ན་བཟའ་བྲག་ཕུག་གི་དབེན་གནས་སུ། །
གྲུབ་ཆེན་བྲག་ཕུག་པ་ཆེན་པོ་ལ༴ ། གསོལ་བ༴ ། གནས་བསམ་ཡས་བླ་བྲང་གི་གཟིམ་ཁང་དུ། ། ཆོས་རྗེ་བླ་མ་དམ་པ་ལ༴ ། གསོལ་བ༴ ། གནས་བྱང་ཆུབ་རྫོང་གི་གནས་མཆོག་ཏུ། ། ཆོས་རྗེ་དཔལ་ལྡན་ཚུལ་ཁྲིམས་ལ༴ ། གསོལ་བ༴ ། གནས་ཞི་དགོན་རྒྱལ་བའི་རི་ཁྲོད་དུ། ། གྲུབ་ཆེན་བུདྡྷ་ཤྲཱི་ལ༴ །
གསོལ་བ༴ ། གནས་ཨེ་ཝྃ་ཆོས་ལྡན་གྱི་དགོན་པ་རུ། ། ངོར་ཆེན་ཀུན་དགའ་བཟང་པོ་ལ༴ ། གསོལ་བ༴ ། མུས་བསམ་གཏན་གླིང་གི་དབེན་གནས་སུ། ། མུས་ཆེན་དཀོན་མཆོག་རྒྱལ་མཚན་ལ༴ ། གསོལ་བ༴ ། གནས་དཔལ་ལྡན་ས་སྐྱའི་གཙུག་ལག་ཏུ། ། བདག་ཆེན་རྡོ་རྗེ་འཆང་ཆེན་ལ༴ ། གསོལ་བ༴ །
གནས་ཁའུ་བྲག་རྫོང་གི་རི་ཁྲོད་དུ། ། རྗེ་བཙུན་ཀུན་སྤངས་པ་ཆེན་པོ་ལ༴ ། གསོལ་བ༴ ། གནས་བོ་དོང་ཕུན་ཚོགས་རབ་བརྟན་ཏུ། ། སྒོ་རུམ་ཀུན་དགའ་ལེགས་པ་ལ༴ ། གསོལ་བ༴ ། གནས་གྲང་ཆེན་ཁང་གསར་དབེན་གནས་སུ། ། ཚར་ཆེན་བློ་གསལ་རྒྱ་མཚོ་ལ༴ ། གསོལ་བ༴ ། གནས་བོ་དོང་ཕོ་བྲང་དཀར་པོ་རུ། །
འཇམ་དབྱངས་མཁྱེན་བརྩེའི་དབང་ཕྱུག་ལ༴ ། གསོལ་བ༴ ། གནས་སྒྲུབ་སྡེ་རྗེ་ཡི་ཡང་དགོན་དུ། ། རྗེ་བཙུན་སྡིང་མ་བ་ཆེན་པོ་ལ༴ ། གསོལ་བ༴ ། གནས་འདར་སྟོད་ཆོས་དབྱིངས་ཕོ་བྲང་དུ། ། གྲུབ་མཆོག་དབང་ཕྱུག་རབ་བརྟན་ལ༴ ། གསོལ་བ༴ ། གནས་བཀྲ་ཤིས་ཆོས་སྡེའི་ཕོ་བྲང་དུ། ། མགོན་པོ་བསོད་ནམས་མཆོག་ལྡན་ལ༴ །
གསོལ་བ༴ ། གནས་ཞྭ་ལུ་ཆོས་འཁོར་ཤར་ཆེན་དུ། ། རིན་ཆེན་བསོད་ནམས་མཆོག་གྲུབ་ལ༴ ། གསོལ་བ༴ ། གནས་བཅོ་བརྒྱད་རྡོ་རྗེའི་ཕོ་བྲང་དུ། ། མཁྱེན་རབ་ངག་གི་དབང་ཕྱུག་ལ༴ ། གསོལ་བ༴ ། གནས་སྨོན་དགའ་བསམ་གླིང་དབེན་གནས་སུ། ། རྨོར་ཆེན་ཀུན་དགའ་ལྷུན་གྲུབ་ལ༴ ། གསོལ་བ༴ །
གནས་རྒྱལ་ཁམས་ཕྱོགས་མེད་ཀྱི་ཕོ་བྲང་དུ། ། ཀུན་དགའ་ལེགས་པའི་འབྱུང་གནས་ལ༴ ། གསོལ་བ༴ ། གནས་འདོད་དགུ་གླིང་གི་བཞུགས་གནས་སུ། ། མཁྱེན་རབ་བསྟན་འཛིན་ལྷུན་གྲུབ་ལ༴ ། གསོལ་བ༴ ། གནས་ཆོས་རྫོང་ཤར་གྱི་ཡང་དབེན་དུ། ། ངག་དབང་བློ་གསལ་ཕུན་ཚོགས་ལ༴ ། གསོལ་བ༴ ། གནས་ངེས་གསང་སྙིང་པོའི་ཕོ་བྲང་དུ། །
ལྷ་བཙུན་འཁོར་ལོའི་མགོན་པོ་ལ༴ ། གསོལ་བ༴ ། གནས་འབྲུག་སྒུར་དབེན་པའི་རི་ཁྲོད་དུ། ། དགེ་འདུན་བཀྲ་ཤིས་དཔལ་འབྱོར་ལ༴ ། གསོལ་བ༴ ། གནས་གཟིམ་འོག་བཀྲ་ཤིས་མཐོང་སྨོན་དུ། ། ངག་དབང་བསྟན་འཛིན་སྙན་གྲགས་ལ༴ ། གསོལ་བ༴ ། གནས་བཅོ་བརྒྱད་ལྕང་ལོ་ཅན་ཉིད་དུ། ། རིན་ཆེན་མཁྱེན་བརྩེའི་དབང་པོ་ལ༴ །
གསོལ་བ༴ ། གནས་གཟིམ་འོག་སྲིད་གསུམ་དཔལ་འབྱོར་དུ། ། ངག་དབང་ཀུན་དགའ་བསྟན་འཛིན་ལ༴ ། གསོལ་བ༴ ། གནས་མོས་གུས་གཞོམ་མེད་ཀྱི་ཕོ་བྲང་དུ། ། དྲིན་ཅན་རྩ་བའི་བླ་མ་ལ༴ ། གསོལ་བ༴ ། གནས་སྙིང་ག་ཆོས་ཀྱི་ཕོ་བྲང་དུ། ། ཡི་དམ་དགྱེས་པ་རྡོ་རྗེ་ལ༴ ། གསོལ་བ༴ །
གནས་འཁོར་འདས་དབྱེར་མེད་ཀྱི་རང་བཞིན་དུ། ། དམ་ཆོས་གསུང་ངག་ལམ་འབྲས་ལ༴ ། གསོལ་བ༴ ། གནས་རང་སྣང་དག་པའི་ཞིང་ཁམས་སུ། ། མཆེད་གྲོགས་རྡོ་རྗེའི་སྤུན་གྲོགས་ལ༴ ། གསོལ་བ༴ ། གནས་སྒོ་རུམ་ཁའུའི་མགོན་ཁང་དུ། ། ཆོས་སྐྱོང་གུར་ཞལ་རྣམ་གཉིས་ལ༴ ། གསོལ་བ༴ ། ལུས་ལ་བདེ་དྲོད་འབར་བར་བྱིན་གྱིས་རློབས། །
ངག་ལ་སྐྱེ་འགགས་བྲལ་བར་བྱིན༴ ། སེམས་ལ་བདེ་སྟོང་སྐྱེ་བར་བྱིན༴ ། འཁོར་འདས་དབྱེར་མེད་རྟོགས་པར་བྱིན་གྱིས་རློབས། ། དེ་ལྟར་གསོལ་བ་བཏབ་པའི་བྱིན་རླབས་ཀྱིས། ། བདག་དང་བལྟོས་པར་བཅས་པའི་འགྲོ་བ་རྣམས། ། བར་ཆད་ལམ་དུ་ནམ་ཡང་མི་འགྲོ་ཞིང༌། ། བྱིན་རླབས་རྒྱུན་ཆད་མེད་པའི་བཀྲ་ཤིས་སྩོལ། ། ཅེས་པ་འདི་ནི་ཞང་དཀོན་མཆོག་དཔལ་ཡན་ཆད་གྲུབ་ཆེན་བྲག་ཕུག་པས་ཐོ་རེངས་ཞིག་ན་བཟའ་བྲག་ཕུག་ཏུ་གསུང་ངག་བླ་མ་བརྒྱུད་པ་མདུན་གྱི་ནམ་མཁའ་ལ་ཞལ་གཟིགས་དུས་ཉམས་འུར་གྱི་ངང་ནས་མཛད་པ་བྲག་ཕུག་པས་ཚོགས་གྲལ་ཏུ་རྒྱུན་པར་ཞལ་འདོན་མཛད་པ། འདི་མན་ཆད་བླ་མ་སོ་སོས་ཁ་སྐོང་སླར་མཛད། འདི་གཞན་ལས་འཁྲུལ་སྟོབས་ཆེ་བ་ཡིན་གསུངས་ནས།
བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོས་ཐུགས་རྩིས་ཆེ་བ་ཡིན་འདུག་པའི་ཉམས་རྟོག་འདོད་པའི་ལམ་འབྲས་པ་རྣམས་ཀྱི་ཁ་ཏོན་དུ་བྱའོ། ། ཞེས་པ་དོན་གཉེར་བ་རྣམས་ལ་མཁོ་བའི་བློས་ཉེ་བར་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
