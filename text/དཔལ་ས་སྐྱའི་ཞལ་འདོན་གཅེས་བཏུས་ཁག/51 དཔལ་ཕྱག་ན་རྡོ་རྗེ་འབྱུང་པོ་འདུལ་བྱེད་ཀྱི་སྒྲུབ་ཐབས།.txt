ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༥༡
དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་སྒྲུབ་ཐབས།
༄༅། ཤྲཱིབཛྲཔཱཎིབྷཱུཏཌམརསྱསཱདྷོཔཱཡབིཛཧརཾ། ༄༅། །དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་སྒྲུབ་ཐབས་བཞུགས་སོ།། ༈ །ན་མོ་གུ་ར་ཝེ། དཔལ་ལྡན་རྩ་བའི་བླ་མ་རིན་པོ་ཆེ། ། བདག་གི་སྤྱི་བོར་པདྨའི་གདན་བཞུགས་ནས། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། རྒྱལ་བ་ཀུན་དངོས་ཁྱབ་བདག་རྡོ་རྗེ་འཆང༌། ། གསང་བའི་བདག་པོ་ཡེ་ཤེས་མཁའ་འགྲོ་མ། ། མྱ་ངན་མེད་དཔལ་དོན་ཡོད་རྡོ་རྗེ་ལ། །
གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། རིན་ཆེན་གྲགས་དང་བརྩེ་ཆེན་སྙིང་པོའི་ཞབས། ། རྗེ་བཙུན་གྲགས་པ་ཆོས་ཀྱི་སེང་གེ་དང༌། ། ཤེས་རབ་འོད་ཟེར་རྣམ་རྒྱལ་རྡོ་རྗེ་ལ། ། གསོལ་བ་འདེབས་སོ༴ ། ཤེས་རབ་སེང་གེ་གཞོན་ནུ་ཚུལ་ཁྲིམས་ཞབས། ། ཚུལ་ཁྲིམས་རྒྱལ་མཚན་དཔལ་ལྡན་ཚུལ་ཁྲིམས་དང༌། ། ཡེ་ཤེས་རྒྱལ་མཚན་ཀུན་དགའ་བཟང་པོ་ལ། ། གསོལ་བ༴ ། ཀུན་དགའ་དབང་ཕྱུག་ཡོངས་འཛིན་དཀོན་མཆོག་འཕེལ། །
ལྷ་མཆོག་སེང་གེ་བུདྡྷ་སིཾ་ཧ་དང༌། ། ༼ ཡང་ན་ཚར་ལུགས་ལྟར་ན། ནམ་མཁའ་དཔལ་བཟང་གྲགས་པ་བློ་གྲོས་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། སྔགས་འཆང་ཀུན་བསོད་ཀུན་དགའ་བཀྲ་ཤིས་ཞབས། ། བསོད་ནམས་རིན་ཆེན་ཡབ་རྗེ་ཀུན་བློའི་མཚན། ། རྣམ་འདྲེན་མཚུངས་མེད་ཀུན་མཁྱེན་གཟིམ་འོག་རྗེ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། རིགས་བརྒྱའི་ཁྱབ་བདག་ཕྱོགས་ལས་རྣམ་རྒྱལ་དང༌། ། འདྲེན་མཆོག་ཟུང་གི་རྗེས་བཟུང་གུ་ཎའི་མཚན། །
རྡོ་རྗེ་འཆང་དབང་བསྟན་འཛིན་སྙན་གྲགས་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། འདི་མན་ཚིག་རྐང་དྲུག་མཁྱེན་བརྩེས་སོ། ། གང་ལ་སྒོ་གསུམ་རབ་དད་མཁྱེན་བརྩེའི་དབང༌། ། འཇམ་མགོན་ཐུགས་རྗེའི་ཟླ་གཞོན་ཀུན་དགའི་མཚན། ། བཀའ་དྲིན་མཉམ་མེད་རྩ་བའི་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས།༽ ། བྲང་ཏི་པ་དང་ནམ་མཁའ་སངས་རྒྱས་ལ། ། གསོལ་བ༴ ། ནམ་མཁའ་དཔལ་བཟང་སངས་རྒྱས་ཕུན་ཚོགས་ཞབས། །
བསྟན་འཛིན་ལྷུན་གྲུབ་དཔལ་ལྡན་ཆོས་སྐྱོང་རྗེ། ། རིན་ཆེན་མཆོག་གྲུབ་ནམ་མཁའ་འཆི་མེད་ལ། ། གསོལ་བ༴ ། ཀུན་དགའ་བསྟན་འཛིན་མཁྱེན་བརྩེའི་དབང་པོ་དང༌། ། བློ་གཏེར་དབང་པོ་ཆོས་ཀྱི་ཉི་མའི་ཞབས། ། རིགས་བརྒྱའི་ཁྱབ་བདག་གཞན་ཕན་སྙིང་པོ་ལ། ། གསོལ་བ༴ ། རྡོ་རྗེ་འཆང་དངོས་བསྟན་འཛིན་སྙིང་པོ་སོགས། ། རིམ་བཞིན་བརྒྱུད་དང་དངོས་སུ་གདམས་པ་ཡིས། ། བདག་བློ་ཚིམ་མཛད་བླ་མའི་ཚོགས་རྣམས་ལ། །
གསོལ་བ༴ ། རྩ་བརྒྱུད་བླ་མའི་ཚོགས་ལ་གསོལ་འདེབས་ཀྱིས། ། མཁྱེན་བརྩེ་ནུས་པ་ཆེན་པོའི་ལེགས་གཟིགས་ནས། ། མཐའ་ཡས་འགྲོ་བ་ཀུན་གྱི་དོན་བསྒྲུབ་ཕྱིར། ། བདག་གི་སྨོན་ལམ་འགྲུབ་པར་བྱིན་གྱིས་རློབས། ། སྔོན་འགྲོའི་ཆོས་ཀྱིས་བདག་རྒྱུད་ལེགས་སྦྱངས་ནས། ། སྲུང་འཁོར་དབུས་སུ་པད་ཟླར་ཧཱུྃ་ཡིག་གི ། འཕྲོ་འདུ་ལས་གྲུབ་གསང་བའི་བདག་པོ་ཡི། ། རྣལ་འབྱོར་བསྒོམ་ལ་གེགས་མེད་མཐར་ཕྱིན་ཤོག ། སྐུ་མཆོག་བསྒོམས་པས་ཕན་བདེ་འབྱུང་བའི་གནས། །
བསམ་གྱིས་མི་ཁྱབ་སྐུ་ཡི་གསང་བ་མཆོག ། བདག་གིས་ཐོབ་ནས་འཁོར་བའི་མཐར་ཐུག་པར། ། སྣ་ཚོགས་སྤྲུལ་པས་འགྲོ་བའི་དོན་བྱེད་ཤོག ། གསུང་མཆོག་བཟླས་པས་དོན་ཆེན་འགྲུབ་པའི་རྒྱུ། ། བསམ་གྱིས་མི་ཁྱབ་གསུང་གི་གསང་བ་མཆོག ། བདག་གིས་ཐོས་ནས་མཁའ་མཉམ་སེམས་ཅན་ལ། ། རང་རང་སྐད་ཀྱིས་དམ་ཆོས་སྟོན་པར་ཤོག ། ཐུགས་མཆོག་བསྒོམས་པས་སྲིད་ཞིའི་མཐའ་སྤངས་པ། ། བསམ་གྱིས་མི་ཁྱབ་ཐུགས་ཀྱི་གསང་བ་མཆོག ། བདག་གིས་ཐོབ་ནས་འགྲོ་བ་མ་ལུས་པ། །
སེམས་རྒྱུད་ཡེ་ཤེས་མཆོག་ཏུ་བསྒྱུར་བར་ཤོག ། དེ་ལྟའི་གསང་གསུམ་བསྒོམ་པའི་གནས་སྐབས་སུ། ། ཉམ་ཐག་གཞན་གྱི་ནད་གདོན་བར་ཆད་རྣམས། ། བདག་གིས་མཐོང་ཐོས་རེག་པས་ཀུན་ཞི་ནས། ། གནོད་བྱ་གནོད་བྱེད་བདེ་ལ་སྦྱོར་བར་ཤོག ། མདོར་ན་བདག་གི་ལས་ཉོན་དྲི་མའི་ཚོགས། ། ཐམས་ཅད་དག་ནས་གསང་བའི་བདག་པོའི་ཞལ། ། མངོན་སུམ་མཐོང་ནས་ལུས་རྟེན་འདི་ཉིད་ལ། ། ཟུང་འཇུག་རྡོ་རྗེ་འཛིན་པའི་ས་ཐོབ་ཤོག ། ཅེས་དོན་དྲན་བཞིན་པས་གསོལ་བ་གདབ་པར་བྱའོ། །
དེ་ལྟར་གསོལ་བ་གདབ་པའི་ཡུལ་བླ་མ་འདི་རྣམས་ནི། བཅོམ་ལྡན་འདས་གསང་བའི་བདག་པོའི་རྗེས་གནང་གི་བརྒྱུད་པ་ཐུན་མོང་མ་ཡིན་པའོ། ། ཐུན་མོང་བ་ནི་སྒྲུབ་ཐབས་རྒྱ་མཚོའི་བརྒྱུད་པ་ལྟར་ཡིན་ནོ། ། ཞེས་པ་འདི་ནི་ཡི་དམ་འདི་ལ་མོས་ཤིང་སྒྲུབ་པ་ལ་བརྩོན་པའི་རྣལ་འབྱོར་པ་ཤེས་རབ་དཔལ་ལྡན་གྱིས་བསྐུལ་བའི་ངོར། དཔལ་ལྡན་དོན་གྲུབ་ཀྱིས་ཨེ་ཝཾ་ཆོས་འཁོར་རྩེར་སྦྱར་བའོ།། ༈ །ན་མོ་གུ་རུ་རཏྣ་ཝརྡྷཱ་ཡ། འབྱུང་པོ་འདུལ་བྱེད་བསྒོམ་པར་འདོད་པས། སྐྱབས་འགྲོ་ནི། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ།
ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན༴ ། དམ་པའི་ཆོས༴ ། འཕགས་པའི་དགེ་འདུན༴ ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ཅི་ནུས་བརྗོད། སེམས་བསྐྱེད་ནི། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་ཁྲོ་བོའི་རྒྱལ་པོ་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་བརྗོད། རང་གི་ཐུགས་ཀར་ཟླ་བ་ལ་ཁམས་གསུམ་མ་ལུས་པ་གསལ་བར་ནུས་པའི་འོད་ཟེར་ཡང་དག་པར་འཁྲིགས་པའི་རྃ་ཡིག་དམར་པོ། དེ་ལས་འོད་ཟེར་ལྕགས་ཀྱུའི་རྣམ་པ་ཅན་འཕྲོས་པས་ཁྲོ་བོའི་དབང་པོ་འབྱུང་པོ་འདུལ་བྱེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་བྷཱུ་ཊ་ཌཱ་མ་ར་ས་པ་རི་ཝཱ་ར་ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ།
ཨོཾ་བཛྲ་གྷནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ། ཅེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་བཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། །
རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག
ཉེ་རིང་ཆགས་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་པས་ཚད་མེད་བཞི་བསྒོམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཅེས་བརྗོད་དེ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་ཉིད་འོད་གསལ་ནམ་མཁའ་ལྟ་བུར་གྱུར། སྟོང་པའི་ངང་ལས་དྲི་མ་མེད་པའི་ཧཱུྃ་ཡིག་ཡོངས་སུ་གྱུར་པ་ལས་བྱུང་བའི་རྡོ་རྗེའི་ཕོ་བྲང་ཆེས་ཤིན་ཏུ་ཡངས་ཤིང་རྒྱ་ཆེ་བའི་ནང་དུ་ཧྲཱིཿཡིག་ལས་བྱུང་བའི་སྣ་ཚོགས་པདྨ་འདབ་མ་བརྒྱད་པའི་སྟེང་དུ། ཨ་ཡིག་ལས་བྱུང་བའི་ཟླ་བའི་དཀྱིལ་འཁོར་དངས་ཤིང་གསལ་བའི་སྟེང་དུ། ཧཱུྃཡིག་མཐིང་ནག་ཡོངས་སུ་གྱུར་པ་ལས་བྱུང་བའི་རྡོ་རྗེ་ནག་པོ་རྩེ་ལྔ་པ་རྭ་གདེངས་པ་ལྟེ་བར་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཐམས་ཅད་སྦྱངས།
ཚུར་འདུས་རྡོ་རྗེ་ཧཱུྃ་དང་བཅས་པ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་ཁྲོ་བོའི་རྒྱལ་པོ་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་སྐུ་མདོག་མཐིང་ནག་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་རྡོ་རྗེ་སྔོན་པོ་རྭ་གདེངས་པ་ཕྱར་ཐབས་སུ་འཛིན་ཅིང༌། གཡོན་པས་སྡིགས་མཛུབ་དང་བཅས་པའི་རྡོ་རྗེ་ཞགས་པ་འཛིན་པ། རྩ་ཕྱག་གཉིས་ཀྱིས་ཐུགས་ཀར་འབྱུང་པོ་འདུལ་བྱེད་ཀྱི་ཕྱག་རྒྱ་མཛད་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་སྡང་མིག་ཏུ་གཟིགས་པ། སྨ་ར་དང་སྨིན་མ་དང་དབུ་སྐྲ་དམར་སེར་གྱེན་དུ་འབར་བ། ཐོད་པ་སྐམ་པོ་ལྔས་དབུར་བརྒྱན་ཅིང༌། རློན་པ་ལྔ་བཅུའི་དོ་ཤལ་ཅན།
ཀླུ་ཆེན་པོ་བརྒྱད་ཀྱིས་བརྒྱན་ཅིང་སྟག་གི་པགས་པའི་ཤམ་ཐབས་དང༌། དར་སྔོན་པོའི་སྟོད་གཡོགས་གསོལ་བ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་འབྱུང་པོ་གཞན་གྱིས་མི་ཐུབ་པ་དཀར་པོ་མིག་གསུམ་པ་ལག་པ་བཞི་པ། གཡས་ཌཱ་མ་རུ་དང་གྲི་གུག གཡོན་ཐོད་པ་དང་རྩེ་གསུམ་འཛིན་པ། སྟག་ལྤགས་ཀྱིས་སྨད་དཀྲིས་ཤིང་སྐྲ་སེར་པོ་ཐོར་ཚུགས་ཅན་ཁ་སྦུབ་ཏུ་མནན་པ། ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ།
ཧྃའུ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཁྲོ་བོའི་དབང་པོ་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་བྷཱུ་ཏ་ཌཱ་མ་ར་ས་པ་རི་ཝཱ་ར་ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཨོཾབཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གྷནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ།
ཅེས་པས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་པཉྩ་ཀུ་ལ་ས་རི་ཝཱ་ར་ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ།
ཨོཾ་བཛྲ་གྷནྡྷེ་ཨཱཿཧཱུྃ། ཨོཾ་བཛྲ་ནེ་ཝི་དྱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ། ཅེས་པས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲེ་ཡེ་ཧཱུྃ།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། མིང་མེད་གཉིས་པོ་བཅིངས་བྱས་ཏེ། ། མཛུབ་མོ་གཉིས་པོ་བསྐུམ་པར་བྱ། ། མཐེའུ་ཆུང་གུང་མོ་དེ་བཞིན་དུ། ། མཐེབ་ཆེན་གྱིས་ནི་གནན་པར་བྱ། ། ཞེས་པ་ལྟར་གྱི་རྩ་བའི་ཕྱག་རྒྱ་སྙིང་མགྲིན་དཔྲལ་སྤྱི་བཞིར་རེག་ཅིང༌། ཧཱུྃ་བཛྲ་ཕཊ། ཅེས་བརྗོད་པས་བྱིན་གྱིས་བརླབས་ཏེ་སྐུ་སྣང་ལ་རང་བཞིན་མེད་པ་ལ་སེམས་ཡུན་རིང་དུ་གཏད་ལ། ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་མཐར་སྔགས་ཀྱི་ཕྲེང་བས་ཡོངས་སུ་བསྐོར་བ་ལས་རབ་ཏུ་འབར་བའི་སྔགས་ཀྱི་འོད་ཟེར་མེའི་ཕྲེང་བ་ལྟ་བུ་དཔག་ཏུ་མེད་པ་འཕྲོས་པས།
ལུས་ཀྱི་ཕྱི་ནང་ཐམས་ཅད་ལ་ཁྱབ་ཅིང་སྣང་བར་བྱས་པས་ནད་རིམས་གདོན་བགེགས་བྱད་ཁ་རྦོད་གཏོང་མི་དང་མི་མ་ཡིན་པའི་གནོད་པ་ཐམས་ཅད་བསྲེགས་ཤིང་སྦྱངས། བ་སྤུའི་བུ་ག་ནས་རང་འདྲ་བའི་ཁྲོ་ཆུང་དཔག་ཏུ་མེད་པ་འཕྲོས་པས་གདུག་པ་ཅན་ཐམས་ཅད་ཚར་བཅད། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་བཅོམ་ལྡན་འདས་ཀྱི་སྐུ་དང་འོད་ཟེར་གྱི་རྣམ་པར་བསྡུས་ཏེ་རང་གི་ཐུགས་ཀའི་ཧཱུྃ་ལ་ཐིམ་པར་བསམ་ཞིང་ཁྲོ་བོ་བཟླས་པས། ཧཱུྃ་བཛྲ་ཕཊ། ཨོཾ་བྷཱུ་ཏ་ཌཱ་མ་ར་བྷཱུ་ཏ་ཨ་དྷི་པ་ཏི། ཨཀྴོ་བྷྱ་ཀི་རཱི་ཊི་ན། སརྦ་བྷཱུ་ཏ་པྲེ་ཏ་པི་ཤཱ་ཙཱ་ནི་སྭ་དྷ་ཡ་ཧཱུྃ་ཕཊ། ཅེས་བཟླས། མན་ངག་ཤེས་ན་རྡོ་རྗེའི་བཟླས་པ་ཅི་ནུས་བྱ། ཐུན་འཇོག་པ་ན།
ཐལ་མོ་སྦྱར་ཏེ། དཔལ་ཕྱག་ན་རྡོ་རྗེས་བདག་དང་སེམས་ཅན་ཐམས་ཅད་ལ་སྟེང་གདོན་གཟའ་དང་དྲང་སྲོང་གི་གནོད་པ། འོག་གདོན་ཀླུ་དང་ས་བདག་གི་གནོད་པ། བར་གདོན་འབྱུང་པོ་རྒྱལ་བཙན་གྱི་གནོད་པ་ལ་སོགས་པའི་འགལ་རྐྱེན་བར་ཆད་ཐམས་ཅད་ཞི་ཞིང་མི་འབྱུང་བ་དང༌། མྱུར་དུ་ཁྲོ་བོའི་རྒྱལ་པོ་འབྱུང་པོ་འདུལ་བྱེད་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་འདོད་པའི་དངོས་གྲུབ་ཞུས་ལ། རང་གི་སྙིང་ག་ནས་འོད་ཟེར་འཕྲོས་པས་པད་ཟླ་འབྱུང་པོ་དང་བཅས་པ། གདན་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ་པར་གྱུར་པར་བསམས་ལ། ར ང་ཉིད་ཀྱང་སྐུའི་སྟོད་སྨད་ནས་འོད་དུ་ཞུ་ནས་ཐུགས་ཀའི་སྔགས་ཕྲེང་ལ་ཐིམ། དེ་ཧཱུྃ་ལ་ཐིམ།
ཧཱུྃ་གི་ཞབས་ཀྱུ་ཁོག་པ་ལ་ཐིམ། ཁོག་པ་མགོ་བོ་ལ་ཐིམ། མགོ་བོ་ཟླ་ཚེས་ལ་ཐིམ། ཟླ་ཚེས་ཐིག་ལེ་ལ་ཐིམ། ཐིག་ལེ་ནཱ་དཱ་ལ་ཐིམ། ནཱ་དཱའང་མི་དམིགས་པ་འོད་གསལ་སྟོང་པ་ཉིད་ཀྱི་ངང་དུ་གྱུར། དེ་ལས་ལྡང་བ་ན། རང་གི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ།
གསལ་བཏབ་སྟེ། དགེ་བ་འདི་ཡིས་མྱུར་དུ་བདག ། ཕྱག་ན་རྡོ་རྗེ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་སོགས་ཀྱིས་བསྔོ་བ་དང་སྨོན་ལམ་བཏབ་ལ། རང་ཉིད་གནས་སྐབས་ཐམས་ཅད་དུ་རྡོ་རྗེའི་ཕོ་བྲང་ཤིན་ཏུ་ཡངས་པའི་ནང་དུ་ལྷའི་ང་རྒྱལ་གྱིས་གནས་པར་བསམ་མོ། ། བསྙེན་པ་བྱེད་ན་ཟླ་བ་གཅིག་ཏུ་ཐུན་གསུམ་གྱི་སྦྱོར་བས་སྔགས་ཐུང་འབུམ་ཕྲག་བཅུ་དང༌། སྔགས་རིང་ཁྲི་ཕྲག་བཅུ་བཟླའོ། ། ཞེས་པ་འདི་ནི་དམ་པ་ཐམས་ཅད་འདྲེན་པའི་འཇིག་རྟེན་གསུམ་གྱི་རྡོ་རྗེས་མཛད་པའི་གཞུང་ཆེ་ཆུང་གི་སྙིང་པོ་བསྡུས་ནས་ཉམས་སུ་བླངས་བདེ་བར་བཙུན་པ་དཀོན་མཆོག་ལྷུན་གྲུབ་ཀྱིས་སྦྱར་བའོ། །
བགེགས་དང་ལོག་པར་འདྲེན་པའི་ཚོགས། ། གདུལ་དཀའ་འདུལ་བྱེད་དཔའ་བོ་ཆེ། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུང་པ་རྣམས་ཚར་གཅོད་ཤོག ། དེ་ལས་བྱུང་བའི་དགེ་བ་ཡི། ། རྡོ་རྗེ་རབ་ཏུ་འབར་བའི་མཐུས། ། བདུད་ཀྱི་དཀྱིལ་འཁོར་ཀུན་བཅོམ་ནས། ། བདེ་བ་ཆེ་ལ་རོལ་པར་ཤོག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
