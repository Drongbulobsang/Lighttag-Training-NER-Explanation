ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༡༥
བླ་མ་རིན་ཆེན་འབྱུང་ལྡན་གྱི་ཉམས་ལེན།
༄༅། །བླ་མ་རིན་ཆེན་འབྱུང་ལྡན་གྱི་ཉམས་ལེན་བཞུགས་སོ།། ༈ །ན་མོ་གུ་རུ་བྷྱཿ
དཔལ་ལྡན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱི་རྣལ་འབྱོར་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་རིན་པོ་ཆེ་བཻ་ཌཱུརྻ་སྔོན་པོའི་ས་གཞི་འཛམ་བུ་ཆུ་བོའི་གསེར་གྱི་མིག་མངས་རིས་སུ་བྲིས་པའི་དབུས་སུ་རིན་པོ་ཆེའི་ཁྲི་ཡངས་ཤིང་རྒྱ་ཆེ་བ། དེའི་སྟེང་དུ་སྣ་ཚོགས་པདྨ་ཉི་མ་ཟླ་བའི་གདན་གྱི་སྟེང་དུ་རྗེ་བཙུན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་སྐུ་མདོག་གསེར་བཙོ་མའི་མདོག་ལྟ་བུ་ཞལ་གཅིག་ཕྱག་གཉིས་པ། ཕྱག་གཡས་པ་མཆོག་སྦྱིན་གྱི་ཕྱག་རྒྱ་ལས་འདོད་དགུའི་ཆར་འབེབས་པ། གཡོན་མཉམ་གཞག ཞབས་རྡོ་རྗེའི་སྐྱིལ་ཀྲུང་གིས་བཞུགས་པ།
རིན་པོ་ཆེའི་རྒྱན་དང་དར་གྱི་ན་བཟས་ཀླུབས་པ། མཚན་དང་དཔེ་བྱད་ཀྱིས་སྤྲས་པ། འོད་དང་འོད་ཟེར་གྱི་རང་བཞིན་ཅན། དེའི་མཐའ་སྐོར་རྩ་བརྒྱུད་ཀྱི་བླ་མ་སངས་རྒྱས་བྱང་སེམས་དཔའ་བོ་མཁའ་འགྲོ་གནོད་སྦྱིན་ནོར་ལྷ་གཏེར་བདག་གི་ཚོགས་བསམ་གྱིས་མི་ཁྱབ་པས་བསྐོར་བར་གྱུར། ཨོཾ་གུ་རུ་རཏྣ་སཾ་བྷ་ཝ་ས་པཱ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྡྷུ་པེ། ཨ་ལོ་ཀེ གྷནྡྷེ།
ནཻ་ཝི་དྱཱ། ཤབྡ། མཧཱ་སརྦ་ཨ་མྲྀ་ཏ་བོ་དྷི་ཙིཏྟ་ཨ་ཧོ་མཧཱ་སུ་ཁ་ཨཱཿཧཱུྃ། ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་བརྗོད། མཎྜལ་ལན་གསུམ་ལ་སོགས་པ་ཅི་མང་འབུལ། དཔལ་ལྡན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཚེ་འཁོར་བ་ཐོག་མ་མེད་པ་ནས་དབུལ་ཕོངས་བཀྲེས་སྐོམ་གྱི་སྡུག་བསྔལ་ཐམས་ཅད་བྱང་ཞིང་དག་པ་དང༌། ཚེ་དང་བསོད་ནམས་དཔལ་དང་འབྱོར་པ་དབང་ཕྱུག་སྙན་གྲགས་ལུང་རྟོགས་ཀྱི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ།
ཅེས་སོགས་ཀྱིས་ཡིད་ལ་གང་འདོད་ཀྱི་གསོལ་བ་ཕུར་ཚུགས་སུ་བཏབ། དེ་ནས། བླ་མའི་ཕྱག་གཡས་མཆོག་སྦྱིན་གྱི་ཕྱག་རྒྱ་ལས་འདོད་དགུའི་ཆར་བབ་པས། བདག་ཉིད་ཀྱི་རེ་བ་ཐམས་ཅད་ཡོངས་སུ་རྫོགས་ཤིང༌། བླ་མ་དམ་པ་འཁོར་དང་བཅས་པ་ཐམས་ཅད་འོད་དུ་ཞུ་ནས་བདག་ལ་ཐིམ་པས། བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་རང་གི་ལུས་ངག་ཡིད་གསུམ་བྱ་བྱེད་དང་བཅས་པ་རོ་གཅིག་ཏུ་འདྲེས་ཤིང༌། རང་ཉིད་ཀྱང་བླ་མ་རིན་ཆེན་འབྱུང་ལྡན་གྱི་སྐུར་གྱུར་པའི་ཕྱག་གི་མཆོག་སྦྱིན་ལས་འདོད་དགུའི་ཆར་བབ་པས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཚིམ་པར་བྱས། དེ་ཐམས་ཅད་བླ་མ་རིན་ཆེན་འབྱུང་ལྡན་དུ་གྱུར་ནས། སླར་ཡང་རང་ཉིད་ལ་འདོད་དགུའི་དངོས་གྲུབ་བྱིན་པར་གྱུར་ པར་བསམས། དེ་ལྟར་བསམ་པ་ཐམས་ཅད་ཀྱང་ལེགས་པར་བརྟག་ན་རང་གི་སེམས་ཉིད་ཁོ་ནའི་རྣམ་འཕྲུལ་ཡིན།
སེམས་ཀྱི་ངོ་བོ་གསལ་སྟོང་ཟུང་འཇུག་བརྗོད་པའི་མཐའ་དང་བྲལ་བར་བསམ་ནས། འཛིན་མེད་ཀྱི་ངང་དུ་ལུས་སེམས་ཁོང་གློད་ནས་ཇི་ཙམ་གནས་ཀྱི་བར་དུ་མཉམ་པར་འཇོག རྗེས་སུ། སྐྱེ་བ་ཀུན་ཏུ་ཡང་དག་བླ་མ་དང་ སོགས་བརྗོད། ཐམས་ཅད་ནམ་མཁའ་མཛོད་བཞིན་དུ། ། ལོངས་སྤྱོད་ཟད་པ་མེད་པ་དང༌། ། རྩོད་པ་མེད་ཅིང་འཚེ་མེད་པར། ། རང་དབང་དུ་ནི་སྤྱོད་པར་ཤོག ། སོགས་བསྔོ་བ་སྨོན་ལམ་ཤིས་བརྗོད་དང་བཅས་པ་བརྗོད། འདི་ནི་ཐུན་གཅིག་གི་ཉམས་ལེན་གྱི་རིམ་པ་ལ།
ཚུལ་འདི་ལྟ་བུས་ཐུན་བཞིར་བཅད། མཎྜལ་གསོལ་བཏབ་ནན་དུ་བྱས་ནས་ཞག་བདུན་ནམ་ཉེར་གཅིག་ལ་སོགས་པའི་འབད་རྩོལ་དུ་ཉམས་སུ་བླངས་པས། དངོས་སམ། ཉམས་སམ། རྨི་ལམ་ཅི་རིགས་པར་རྒྱས་པའི་ལས་འགྲུབ་པའི་རྟག་གསལ་པོར་འབྱུང་ཞིང༌། ཟླ་བ་མི་ཐོགས་པར་གྲུབ་མཐའ་སྙོག་པ་དང༌། རྡོ་རྗེ་འཛིན་པའི་གོ་འཕང་མྱུར་དུ་ཐོབ་པར་གསུངས་པས། ཉམས་ལེན་གྱི་རིམ་པ་ལ་བརྩོན་པར་བྱའོ། ། རྗེ་བཙུན་བླ་མ་རིན་ཆེན་འབྱུང་ལྡན་ལ། ། བརྟེན་ནས་ནུས་པའི་དངོས་གྲུབ་སྒྲུབ་པའི་ཐབས། །
ས་སྐྱའི་རྗེ་བཙུན་མཆོག་གི་ཐུགས་བཅུད་འདི། ། བླ་མའི་དྲན་གྱུར་བློ་གསལ་རྒྱ་མཚོས་སྦྱར། ། དེ་ལས་བྱུང་བའི་རབ་དཀར་དགེ་བའི་ལས། ། འཛམ་བུ་ཆུ་བོའི་གསེར་ཞུན་ལྟ་བུ་དེས། ། བསྟན་པའི་སྦྱིན་བདག་མི་དབང་འཁོར་བཅས་ཀྱི། ། ཆབ་སྲིད་ཡར་ངོའི་ཟླ་བ་ལྟར་རྒྱས་ཤོག ། ཅེས་པའི་ཡི་གེ་པ་ནི་བླ་མའི་བཀའ་འབངས་འ་ཞྭའི་བནྡེས་བགྱིས་པའོ། ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
