ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༤༣
བིར་སྲུང་ཐུན་མོང་མ་ཡིན་པའི་ཉམས་ལེན་བྱ་ཚུལ་བར་ཆད་གཡུལ་རྒྱལ།
༄༅། །བིར་སྲུང་ཐུན་མོང་མ་ཡིན་པའི་ཉམས་ལེན་བྱ་ཚུལ་བར་ཆད་གཡུལ་རྒྱལ་བཞུགས་སོ།། ༈ །ཨོཾ་སྭ་སྟི། གྲུབ་བརྒྱའི་གཙུག་རྒྱན་དཔལ་ལྡན་ཆོས་སྐྱོང་དང༌། ། གཉིས་མིན་རིགས་ཀུན་ཁྱབ་བདག་དྲིན་ཅན་རྗེར། ། གུས་བཏུད་བིརྺའི་ཐུན་མིན་སྲུང་བའི་ལམ། ། ཟབ་མོའི་ངག་འདོན་མོས་ལྡན་བསྐུལ་ངོར་སྤེལ། ། འདིར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་ཡོངས་རྫོགས་ཐོབ་ནས་ལམ་ལ་སློབ་པར་འོས་པའི་གང་ཟག་གིས་སྲོད་དང་ཐོ་རངས་གང་རིགས་སུ་སྐྱབས་ཡུལ་རྣམས་གསལ་བཏབ་ལ། བདག་དང་འགྲོ་བ་ སོགས་ཀྱི་སྐྱབས་འགྲོ་རྒྱས་པའམ། བསྡུ་ན། བླ་མ་མཆོག་གསུམ་ཡི་དམ་ལྷར། །
གུས་པས་སྐྱབས་གསོལ་ཡིད་ཅན་རྣམས། ། བྱང་ཆུབ་ཐོབ་པར་སེམས་བསྐྱེད་ནས། ། འཁོར་མཚོའི་དབྱིངས་ལས་མྱུར་སྒྲོལ་ཤོག ། ཅེས་དང༌། ཚད་མེད་བཞི་སོགས་སྔོན་དུ་བཏང་ནས། སྭ་བྷཱ་ཝ ས་སྟོང་པར་བསམ། སྟོང་པའི་ངང་ལས་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། རི་དྭགས་ཀྲྀཥྞ་ས་རའི་པགས་པའི་གདན་གྱི་སྟེང་དུ་པདྨ་དང་ཟླ་བ་ཉི་མའི་དཀྱིལ་འཁོར་ལ་རང་སྐད་ཅིག་གིས་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་སྐུ་མདོག་དམར་ནག་ཞལ་གཅིག་ཕྱག་གཉིས་པ། གཡས་སྡིགས་མཛུབ་གྱེན་དུ་བསྟན་པའི་རྩེ་མོ་ཅུང་ཟད་བཀུག་པས་ཉི་མ་མནན་པ། གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ།
རྒྱབ་ཏུ་དཔག་བསམ་གྱི་ཤིང་བཟང་པོ་ལ་སྐུ་རྒྱབ་བསྟེན་པ། ཞབས་གཉིས་རྒྱལ་པོ་རོལ་པའི་འདུག་སྟངས་ཀྱིས་བཞུགས་པ། སྐུ་ཤིན་ཏུ་གྲིམས་པ། ཞལ་དང་སྤྱན་བགྲད་ཅིང་ལྗགས་འདྲིལ་བ། རུས་པའི་རྒྱན་དྲུག་གིས་བརྒྱན་ཅིང་མེ་ཏོག་སྣ་ཚོགས་ཀྱིས་ཐོད་བཅིངས་པ། དེའི་རྒྱབ་ཏུ་དཔག་བསམ་གྱི་ཤིང་བཟང་པོ། མདུན་དུ་ཏྲི་ཤུ་ལ་གྱེན་དུ་བགྲེངས་བ་ལ་ཌཱ་མ་རུ་དཔྱངས་པ། གཡས་སུ་བུམ་པ་བདུད་རྩིས་གང་བའི་སྟེང་དུ་ཐོད་པ་བདུད་རྩིས་གང་བས་བརྒྱན་པ། གཡོན་དུ་རིག་མ་མཚན་ཉིད་དང་ལྡན་པས་གདུགས་འཛིན་པ། སྨིན་མཚམས་ཀྱི་ཐད་ཀར་སྲུང་འཁོར་གཞལ་ཡས་ཁང་དང་བཅས་པའི་དབུས་སུ་བཅོམ་ལྡན་འདས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་དང་བཅས་པ།
རང་གི་ལུས་ཀྱི་དབུས་སུ་རྩ་དབུ་མ་ཆོས་བཞི་ལྡན། གཡས་སུ་རོ་མ། གཡོན་དུ་རྐྱང་མ་སྟེ་རྩ་གསུམ་ བསམ་པའི་ སྤྱི་བོར་ཧྃ། མགྲིན་པར་ཨོཾ། སྙིང་གར་ཧཱུྃ། ལྟེ་བར་ཨྃ། གསང་གནས་སུ་ཧཱ་རྣམས་གསལ་བར་གྱུར། ཅེས་པ། ཕོ་བྲང་ལྔ་ཡི་ལྷ་གསལ་གདབ། དཀྱིལ་འཁོར་ལྔ་ལ་བཏུད་དེ་བསྐྲུན། །
ཅེས་པའི་དོན་རྣམས་སོ། ། དེ་ནས་རླུང་ཁ་སྦྱོར་དུ་བྱ་བ་ནི། སྲོག་རྩོལ་འགོག་པའི་སྦྱོར་བ་ཡིས། ། ཞེས་པའི་དོན་ཏེ། དེ་ནས་རླུང་བུམ་པ་ཅན་བཟུང་ནས། རང་བཞིན་གྱིས་གནས་པའི་བཤང་སྒོའི་རླུང་གིས་ལྟེ་བའི་མེ་སྦར། གཡས་རོ་མའི་ནང་ནས་ཞུགས། འཁོར་ལོ་རྣམས་མས་རིམ་གྱིས་གསལ་བཏབ། མེ་དེ་སྤྱི་བོའི་ཧྃ་ལ་རེག་པས། དེ་ལས་བྱང་ཆུབ་ཀྱི་སེམས་གཡོན་རྐྱང་མ་ནས་བབས།
འཁོར་ལོ་རྣམས་ཡས་རིམ་གྱིས་གསལ་བཏབ་པའི་མཐར། རོ་རྐྱང་གཉིས་ཀྱི་རླུང་དང་བྱང་ཆུབ་ཀྱི་སེམས་རྣམས་དབུ་མའི་མས་སྣ་ནས་ཞུགས་ཏེ། རླུང་སེམས་ཐིག་ལེ་ཐམས་ཅད་དབུ་མར་ཐིམ་པར་བསྒོམས་ལ་བུམ་ཅན་ཐུབ་ཚད་དུ་བྱ་སྟེ། འབར་གཡོ་བརྟན་པ་ལ་བརྟེན་ནས། ། ཞེས་པའི་དོན་ཏོ། ། དེ་ལྟར་རླུང་སེམས་དབུ་མར་ཞུགས་པས། བདེ་སྟོང་ཟུང་འཇུག་གི་ཉམས་སྐྱེ་བར་འགྱུར་ཏེ། བདེ་ཆེན་ཆོས་སྐུའི་ནམ་མཁའ་མཐོང༌། ། ཞེས་པའི་དོན་ཏོ། ། དེ་ལྟར་རླུང་སྦྱོར་མང་དུ་བྱས་པའི་མཐར།
ལུས་ཀྱི་འདུག་སྟངས་ཀྱང་བིརྺ་པ་བཞིན་བྱ་སྟེ། ལག་པ་གཡས་པ་སྡིགས་མཛུབ་བྱས་པའི་རྩེ་མོ་ཅུང་ཟད་བཀུག་ལ། གཡོན་ཐོད་པ་འཛིན་ཚུལ་ཐུགས་ཀར་ཁུ་ཚུར་ཁ་གྱེན་བསྟན། ཞབས་གཉིས་རྒྱལ་པོ་རོལ་པའི་འདུག་སྟངས་བྱས་ལ། ངག་གིས་རླུང་ལན་གཅིག་བུས་ཤིང་ཕྱིར་མནན། རང་གི་ནད་གདོན་སྡིག་སྒྲིབ་དང༌། ། གསང་སྤྱོད་བལྟ་བར་མི་དབང་བའི། ། འབྱུང་པོ་མི་དང་མི་མིན་ཀུན། ། རྒྱ་མཚོའི་ཕར་མཐར་བསྐྲད་པར་གྱུར། ། ཅེས་བརྗོད་ལ།
རླུང་མི་ཐུབ་པ་དང་ནང་དུ་དལ་བུས་བསྡུས་ནས། བུམ་པ་ཅན་འཛིན་དུས། དེ་ཕྱིར་མེ་རི་རབ་འབར་བས། ། བར་ཆད་གཡུལ་ལས་རྒྱལ་བར་འགྱུར། ། ཞེས་བརྗོད་ལ། གོང་བཞིན་རླུང་བུས་ཤིང་ཕྱིར་མནན། ཉོན་ཤེས་སྡིག་སྒྲིབ་བག་ཆགས་ཀུན། ། མ་ལུས་བྱང་ཞིང་དག་པར་གྱུར། ། ཞེས་བརྗོད་ལ། རླུང་ནང་དུ་བསྡུས་ནས་བུམ་པ་ཅན་འཛིན་དུས།
རྡོ་རྗེའི་ས་གཞི་རྭ་དྲྭ་ལ། ། གུར་དང་བླ་བྲེ་སྲུང་འཁོར་ཕྱིར། ། མེ་དཔུང་རབ་འབར་དེ་དབུས་སུ། ། རང་ཉིད་རྣལ་འབྱོར་དབང་ཕྱུག་གྱུར། ། དེ་ནས་སྲུང་བ་གཉིས་བསྒོམ་པའི་དང་པོ་རྡོ་རྗེ་རྩེ་གསུམ་གྱིས་བསྲུང་བ་ནི། ལག་པ་གཡོན་པའི་མཐེ་བོས་མཐེའུ་ཆུང་མནན་ལ། སོར་མོ་གཞན་གསུམ་བརྐྱང་པ་དཔྲལ་བར་རེག་སྟེ། ཨཀྵེ་བྷི་མ། ཁར་རེག་ལ། པ་ཚེ་ཨུ་པ་མ།
སྙིང་གར་རེག་ལ། ཤི་པ་ལ་ཐ་ར། ལྟེ་བར་རེག་ལ། ཧ་ཨུ་ཨ་ཚེ་ཨུ། ལིངྒར་རེག་ལ། ཝ་པ། ཞེས་ཡས་རིམ་དང༌། ཡང་ལིངྒར་རེག་ལ། བིརྺ། ལྟེ་བར་རེག་ལ།
པ། སྙིང་གར་རེག་ལ། པྲ། ཁར་རེག་ལ། ས་དྷེཾ། དཔྲལ་བར་རེག་ལ། སྭཱ་ཧཱ། སྔགས་འདི་རྣམས་རླུང་བཟུང་བའི་བར་དུ་བརྗོད་ཅིང༌། སྭཱ་ཧཱའི་རྗེས་ལ་ཕྱག་རྒྱ་བཀྲོལ་ཏེ། གཡོན་པས་སེ་གོལ་བརྡབ།
གཉིས་པ་རྣལ་འབྱོར་བསྲུང་བ་ལ། ལུས་ཀྱི་འདུག་སྟངས་འཕགས་པ་ལྟར། རྐང་པ་གཉིས་ཀྱི་བྲང་ས་ལ་བཙུགས། རྟིང་པ་གཉིས་འཕོངས་ལ་གཏད། པུས་མོ་གཉིས་ཕྱིར་དགྱེལ། ལག་པ་གཉིས་རྡོ་རྗེ་ཕྱིར་བསྡམས་པ་ལས་མཐེ་བོང་གཉིས། གུང་མོ་གཉིས། མཐེའུ་ཆུང་གཉིས་རྣམས་རྩེ་སྤྲད་པའི་ཕྱག་རྒྱ་བཅས་ཏེ། རླུང་བུམ་པ་ཅན་གྱི་ངང་ནས་སྔགས་རྣམས་ཡིད་ཀྱིས་ཟློས་ཤིང༌། མཐེ་བོང་གཉིས་སྙིང་གར་རེག་ལ།
ཨཀྵེ་བྷི་མ། གུང་མོ་གཉིས་ཁར་རེག་ལ། པ་ཚེ་ཨུ་པ་མ། མཐེའུ་ཆུང་གཉིས་ལྟེ་བར་རེག་ལ། ཤི་ལ་པ་ཐ་ར། གུང་མོ་གཉིས་ལིངྒར་རེག་པ། ཧ་ཨུ་ཨ་ཚེ་ཨུ། མཐེའུ་ཆུང་གཉིས་བཤང་སྒོར་རེག་ལ། ཝ་པ། ཞེས་ཡས་རིམ་དང༌།
ཡང་མཐེའུ་ཆུང་གཉིས་སླར་བཤང་སྒོར་རེག་ལ། བིརྺ། གུང་མོ་གཉིས་ལིངྒར་རེག་ལ། པ། མཐེའུ་ཆུང་གཉིས་ལྟེ་བར་རེག་ལ། པྲ། མཐེ་བོང་གཉིས་སྙིང་གར་རེག་ལ། ས་དྷེཾ། གུང་མོ་གཉིས་ཁར་རེག་ལ། སྭཱ་ཧཱ།
ཞེས་མས་རིམ་དང༌། ཡང་གོང་བཞིན་སྙིང་ག་ནས་བཤང་སྒོའི་བར་ཕྱག་རྒྱས་རེག་ལ། ཨཀྵེ་བྷི་མ། ནས། ཝ་ པའི་བར་གྱི་སྔགས་ཡིད་ཀྱིས་ཟློས་ཤིང་རླུང་བཏང་ལ། ལག་པ་གཉིས་ཀྱིས་སེ་གོལ་གཏོག་པར་བྱའོ། ། དེ་ལྟར་རྫོགས་ནས་བིར་བསྟོད་རྒྱས་བསྡུས་གང་རིགས་བརྗོད། དགེ་བ་འདི་ཡིས་མྱུར་དུ་བདག ། རྣལ་འབྱོར་དབང་ཕྱུག་འགྲུབ་གྱུར་ནས། ། སོགས་བརྗོད།
ཅེས་བིར་སྲུང་ཐུན་མོང་མ་ཡིན་པའི་ཉམས་ལེན་ནག་འགྲོས་འདི་ལྟ་བུ་ཞིག་དགོས་ཞེས་ཀེ་ལ་ངག་བློ་ནས་ལྷ་རྫས་བཅས་བསྐུལ་ངོར། ལྷ་བཙུན་མཁྱེན་དབང་པས་དམ་པའི་གསུང་བཞིན་བྲིས་པ་དགེ་ལེགས་འཕེལ།། །། གྲུབ་ཆེན་རྣལ་འབྱོར་ཀྱི་དབང་ཕྱུག་བིརྺ་པ་ལ་བསྟོད་པ་སེངྒེའི་སྒྲ་དབྱངས་ཞེས་བྱ་བ་བཞུགས་སོ།། ༄། །བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྒྱལ་བ་ཀུན་གྱི་ངོ་བོ་གཅིག་གྱུར་པ། ། ཕྲིན་ལས་བཞི་ཡིས་རིགས་བཞིའི་དོན་མཛད་ཅིང༌། ། འཇིགས་པའི་གཟུགས་ཀྱིས་བདུད་དཔུང་སྐྲག་མཛད་པའི། ། དཔལ་ལྡན་བི་རཱུ་པ་ལ་ཕྱག་འཚལ་ལོ། ། ཕྱོགས་ལས་རྣམ་པར་རྒྱལ་བའི་རྫུ་འཕྲུལ་གྱིས། ། ས་ཡི་ཁྱོན་འདིར་མི་འཇིགས་སེངྒེའི་སྒྲ། །
རབ་ཏུ་བསྒྲགས་པས་ཀུན་ལས་རྣམ་རྒྱལ་གྱིས། ། དཔལ་ཆེན་བི་རཱུ་པ་ལ་ཕྱག་འཚལ་ལོ། ། འཆི་བདག་བཅོམ་ནས་འཆི་མེད་དངོས་གྲུབ་བརྙེས། ། བདུད་རྩིའི་རྒྱ་མཚོ་རྫོགས་པའི་ལྟོ་བ་ཅན། ། འོད་སྟོང་འབར་བའི་ཉིན་བྱེད་དབང་པོ་ཡང༌། ། སྡིག་མཛུབ་སྟོབས་ཀྱིས་གནོན་པའི་མཐུ་དང་ལྡན། ། གྲུབ་བརྙེས་དམ་པ་གཙུག་གི་ནོར་བུ་ཡིས། ། གུས་པས་རབ་མཆོད་སེངྒེའི་རོལ་པའི་གནས། ། ཐུགས་ཀྱི་དཀྱིལ་འཁོར་ཉི་འོད་ལྟ་བུ་ཡིས། ། ནགས་ཕྱོགས་ཀུ་མུད་བཞིན་རས་ཟུམ་པར་མཛད། །
ཕྱི་རོལ་མངོན་ཕྱོགས་མཆོག་ཏུ་འཛིན་པའི་ལྷ། ། རིག་པ་ཙམ་གྱིས་རབ་ཏུ་འགས་མཛད་ཅིང༌། ། འགྲན་ཟླ་བྲལ་བའི་གྲུབ་ཆེན་མཆོག་གྱུར་ཅེས། ། དད་པའི་བློ་ཐོབ་བསྟོད་དབྱངས་རྒྱ་ཆེར་སྒྲོག ། གསུང་གི་འོད་ཀྱིས་མ་རིག་མུན་བསལ་ནས། ། འགྲོ་བ་ཐར་པའི་ལམ་དུ་འདྲེན་པ་ཡི། ། དཔག་ཡས་ཡོན་ཏན་འོད་ཀྱི་དྲྭ་བ་ཅན། ། གང་ལ་བསྟོད་ཚིག་མེ་ཏོག་སྙེམ་པས་འབུལ། ། དགེ་བ་གང་ཐོབ་དེ་ཡིས་སྲིད་ཞི་ལ། ། མི་གནས་བླ་མེད་གོ་འཕང་ཐོབ་གྱུར་ཅིག །
ཅེས་སླར་ཡང་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
