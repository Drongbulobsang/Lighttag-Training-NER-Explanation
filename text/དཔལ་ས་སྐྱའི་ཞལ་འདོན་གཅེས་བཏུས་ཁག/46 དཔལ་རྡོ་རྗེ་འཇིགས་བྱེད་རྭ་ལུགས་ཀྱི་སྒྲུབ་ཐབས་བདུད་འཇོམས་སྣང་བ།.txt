ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༤༦
དཔལ་རྡོ་རྗེ་འཇིགས་བྱེད་རྭ་ལུགས་ཀྱི་སྒྲུབ་ཐབས་བདུད་འཇོམས་སྣང་བ།
༄༅། །མཱརཔྲམརྡནིབྱཽནཱམཤྲཱིབཛྲབྷཻརཝཿཤྲྀངྒནཱིཏསྒཱདྷནམྦིཧརཏིསྨཿ ༄༅། །དཔལ་རྡོ་རྗེ་འཇིགས་བྱེད་རྭ་ལུགས་ཀྱི་སྒྲུབ་ཐབས་བདུད་འཇོམས་སྣང་བ་ཞེས་བྱ་བ་བཞུགས་སོ།། ༈ །ན་མོ་གུ་རུ་རཏྣ་ཝརྡྷཱ་ཡ། འཁོར་ལོའི་མགོན་པོ་བླ་མ་དང༌། ། རྡོ་རྗེ་འཇིགས་བྱེད་ལ་བཏུད་ནས། ། དེ་ཉིད་སྒྲུབ་པའི་རིམ་པ་མཆོག ། བདུད་འཇོམས་སྣང་བ་བཤད་ཀྱིས་ཉོན། ། དབང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པས་སྟན་བདེ་བ་ལ་ཁ་ལྷོ་ཕྱོགས་སུ་བལྟས་ཏེ་འདུག་ལ། སྐྱབས་འགྲོ་སེམས་བསྐྱེད་ཕ་རྒྱུད་སྤྱི་དང་མཐུན་པར་བྱས་ནས། རང་གི་སྤྱི་བོར་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ།
བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རལ་པའི་ཐོར་ཚུགས་ཅན་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ཞབས་སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་ཟེར་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ཏེ་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཧཱུྃ་ལས་བདུད་རྩི་བབས་ཏེ་ཡབ་ཀྱི་སྐུ་གང༌། དེ་ནས་དབྱིབས་བརྒྱུད་དེ་ཡུམ་གྱི་སྐུ་གང༌།
ཡབ་ཡུམ་གཉིས་ཀྱི་སྐུ་ལས་བདུད་རྩིའི་རྒྱུན་བབས་པས་བདག་གི་སྤྱི་བོ་ནས་རྐང་མཐིལ་གྱི་བར་ཐམས་ཅད་གང་བས། ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་ཐོན་ནས་ཤུལ་ཐམས་ཅད་བདུད་རྩིས་གང་བར་གྱུར་ པར་བསམས་ལ། ངག་ཏུ། ཨོཾ་བཛྲ་ས་ཏྭ་ས་མ་ཡ། མ་ནུ་པ་ལ་ཡ། བཛྲ་ས་ཏྭ་ཏེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ།
སརྦ་སིདྡྷིམྨེ་པྲ་ཡ་ཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲཱི་བྷ་ཝ་མཧཱ་ས་མ་ཡ་སཏྭ་ཨཿ ཞེས་ཅི་ནུས་བཟླས་པའི་མཐར་རྡོ་རྗེ་ཐལ་མོ་སྦྱར་ཏེ། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། །
རྡོ་རྗེ་སེམས་དཔའ་བདག་གྲུབ་མཛོད། ། སྐུ་གསུང་ཐུགས་རྩ་བ་དང་ཡན་ལག་གི་ ཞེས་སོགས་སྤྱི་དང་མཐུན། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ། སྤྱི་བོ་ནས་རང་ལ་ཐིམ་པས་རང་གི་ལུས་ཤེལ་སྒོང་དག་པ་ལྟར་གྱུར། རང་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པར་གསལ་བའི་ཐུགས་ཀར་པདྨ་དང་ཉི་མ་ལ་གནས་པའི་ཧཱུྃ་ཡིག་ལས་འོད་ཟེར་ལྔ་འཕྲོས་པས། བླ་མ་མི་བསྐྱོད་པའི་རྣམ་པ་ཅན་གྱིས་དབུར་བརྒྱན་པའི་དཔལ་རྡོ་རྗེ་འཇིགས་བྱེད་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་དང༌། རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ན་མོ་གུ་རུ་བྷྱཿ ན་མཿཤྲཱི་བཛྲ་བྷཻ་ར་ཝ་མཎྜ་ལེ་བྷྱཿ
ཞེས་པས་ཕྱག་བྱས་པར་བསམ། སྙིང་ག་ནས་སྤྲུལ་པའི་ལྷ་མོ་རྣམས་ཀྱིས་མཆོད་པར་བསམས་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ལ་སྱེ་ཧཱུྃ། དེ་བཞིན་དུ། མཱ་ལེ་ཏྲཱྃ། གཱི་ཏཱི་ཧྲཱིཿ ནྲྀ་ཏྱེ་ཨཿ དྷཱུ་པེ་ཧཱུྃ། པུཥྤེ་ཏྲཱྃ།
དཱི་པེ་ཧྲཱིཿ གནྡྷེ་ཨཿ ཞེས་བརྗོད། དེ་ཙམ་མི་ནུས་ན། ཨོཾ་སརྦ་ཏ་ཐཱ་ག་ཏ་མཧཱ་གུ་རུ་བཛྲ་བྷཻ་ར་ཝ་ཨོཾ་བཛྲ་པུཥྤེ་ཨཱཿཧཱུྃ། ཞེས་སོགས་ཉེར་སྤྱོད་ལྔས་མཆོད་ལ། མཆོད་པའི་ལྷ་མོ་རྣམས་དཔལ་ཆེན་པོའི་ཐུགས་ཀར་ཐིམ་པར་གྱུར། ཞེས་བརྗོད། ཐལ་མོ་སྦྱར་ཏེ། དཀོན་མཆོག་གསུམ་ལ་བདག་སྐྱབས་མཆི། །
ཞེས་སོགས་རྒྱུན་བཤགས་ལན་གསུམ་དང༌། སྲས་བཅས་སངས་རྒྱས་ཐམས་ཅད་དང༌། ། ཞེས་སོགས་སྡོམ་གཟུང་ལན་གསུམ་བརྗོད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ཅེས་སོགས་ཀྱིས་ཚད་མེད་བཞི་བསྒོམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་པ་ཉིད་དུ་བསྒོམ། སྟོང་པའི་ངང་ལས་པཾ་ལས་པདྨ་འདབ་མ་བརྒྱད་པར་སྔོན་གྱི་སྨོན་ལམ་གྱི་མཐུས་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་ཕྱོགས་ཀུན་དུ་འོད་ཟེར་འཕྲོས་པས། སྲ་ཞིང་བརྟན་པ་མི་ཕྱེད་ཅིང་རྒྱ་ཆེ་བའི་རྡོ་རྗེའི་ས་གཞི།
རྭ་བ། དྲྭ་བ། གུར། བླ་བྲེ། ཕྱི་རོལ་ཀུན་ཏུ་བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རི་འབར་བས་ཡོངས་སུ་བསྐོར་བའི་སྲུང་བའི་འཁོར་ལོར་གྱུར། ཞེས་དང༌། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ། ཅེས་ལན་གསུམ་བརྗོད། སྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་ཡངས་ཤིང་རྒྱ་ཆེ་བ་འབར་བས་བསྐོར་བའི་དཀྱིལ་འཁོར་གྱི་ནང་དུ། ཡཾ་ལས་རླུང་གི་དཀྱིལ་འཁོར་ལྗང་སྔོན་སྲ་ཞིང་བརྟན་པའི་ས་གཞི་ལ།
ཁྲག་ཞག་འཁྲུགས་པའི་རྒྱ་མཚོ་ཆེན་པོའི་ཀློང་དཀྱིལ་དུ། མི་མགོ་སྐམ་པོའི་རྭ་བ་ཟླུམ་པོ་སྒོ་གཅིག་དང་ལྡན་པ། སྟེང་ཀེང་རུས་ཀྱིས་གུར་ཕུབ་པ། གཡང་གཞིའི་བླ་བྲེ་དང༌། རྒྱུ་རློན་གྱི་ལྡ་ལྡི་དང༌། རུས་པའི་ཕྲེང་བ་ལ་སོགས་པས་བརྒྱན་པའི་ཞལ་ཡས་ཁང་གི་ཕྱི་རོལ་དུ་དུར་ཁྲོད་ཆེན་པོ་བརྒྱད། ཕྱོགས་སྐྱོང་བ་དང༌། ཞིང་སྐྱོང་བ་དང༌། ཤིང་དང༌། སྤྲིན་དང༌།
མེ་དང༌། ཆུ་དང༌། མཆོད་རྟེན་དང༌། ཀླུ་དང་བཅས་ཤིང༌། གྲུབ་པ་ཐོབ་པའི་དཔའ་བོ་དང༌། རྣལ་འབྱོར་མ་དང༌། འདྲེ་དང༌། སྲིན་པོ་དང༌། མཁའ་འགྲོ་དང༌། མཁའ་འགྲོ་མ་དང༌།
རོ་དང༌། རོ་ལངས་དང༌། ཤ་ཟ་དང༌། འབྱུང་པོའི་ཚོགས་ཀྱིས་ཡོངས་སུ་གང་བས་བསྐོར་བའི་ནང་དུ། པཾ་ལས་པདྨ་འདབ་མ་སྟོང་དང་ལྡན་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ། རང་གི་ཤེས་པ་དྷཱིཿཡིག་ཉི་མའི་མདོག་ཅན། དེ་ལས་ཚད་མེད་པའི་འོད་ཟེར་འཕྲོས་པས་གཞལ་དུ་མེད་པའི་སེམས་ཅན་གྱི་དོན་བྱས་ནས། སླར་འདུས་ཏེ་ཡོངས་སུ་གྱུར་པ་ལས། བདག་ཉིད་འཇམ་དབྱངས་སུ་གྱུར་པ་ནི། གསེར་བཙོ་མའི་མདོག་ཅན་ཞལ་གཅིག་ཕྱག་གཉིས་པ།
འགྱིང་བ་དང་བཅས་པའི་རྡོ་རྗེའི་སྐྱིལ་ཀྲུང་གིས་བཞུགས་ཤིང༌། གཡས་པའི་ཕྱག་གིས་རབ་ཏུ་འབར་བའི་རལ་གྲི། གཡོན་པའི་ཕྱག་གིས་ཨུཏྤ་ལར་གནས་པའི་ཤེས་རབ་ཀྱི་ཕ་རོལ་དུ་ཕྱིན་པའི་པུ་སྟི་འཛིན་པ། རལ་པའི་ཟུར་ཕུད་ལྔ་དང་ལྡན་ཞིང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་སྣ་ཚོགས་པའི་ན་བཟས་བཀླུབས་ཤིང་འོད་ཟེར་དཔག་ཏུ་མེད་པ་འཕྲོ་བ། ཞི་བ་དང༌། འཛུམ་པ་དང༌། སྒེག་པའི་ཉམས་དང་ལྡན་པ། དེའི་ཐུགས་ཀར་ཨཱཿཡིག་རིང་ཆ་ཚེག་དྲག་དང་བཅས་པ་ལས་ཉི་མའི་དཀྱིལ་འཁོར། དེ་ལས་འོད་ཟེར་ཕྱོགས་བཅུར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག་པས་དེ་རྣམས་ཀྱི་ཐུགས་ཀ་ནས།
གཤིན་རྗེའི་གཤེད་ཀྱི་ཁྲོ་བོ་དཔག་ཏུ་མེད་པ་སྤྱན་དྲངས་པ་བདག་ལ་ཐིམ་ཞིང་ཡོངས་སུ་གྱུར་པ་ལས་འབར་བ་དང་བཅས་པའི་འོད་ཀྱི་ཕུང་པོ་ཆེན་པོར་གྱུར། དེ་ལས་ཡང་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས། ཨཱ་ལི་དང་ཀཱ་ལི་དང༌། རྩ་སྔགས་དང༌། སྙིང་པོ་དང༌། ཉེ་བའི་སྙིང་པོ། རང་རང་གི་སྒྲ་འབྲུག་གི་དབྱངས་ལྟར་སྒྲོགས་བཞིན་པ་དཔག་ཏུ་མེད་པ་བཀུག་ལ་ཐིམ་པས་ཧཱུྃ་གི་ཡི་གེ་མཐིང་ནག་ཆེན་པོ་ཞིག་ཏུ་གྱུར། དེ་ལས་ཡང་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་ཀ་ནས། རྡོ་རྗེ་དང༌། གྲི་གུག་དང༌།
ཐོད་པ་ལ་སོགས་པ་ཕྱག་མཚན་དཔག་ཏུ་མེད་པ་བཀུག་ལ་ཐིམ་པས་རྡོ་རྗེ་ནག་པོ་རྩེ་ལྔ་པ་ཤིན་ཏུ་གདེངས་པ། ལྟེ་བར་ཧཱུྃ་གིས་མཚན་པ་ཅིག་ཏུ་གྱུར། ཧཱུྃ་དེ་ལས་འོད་ཟེར་དཔག་ཏུ་མེད་པ་འཕྲོས་པས། ནམ་མཁའི་ཁམས་ཀྱི་མཐའ་གཏུགས་པའི་སྣོད་ཐམས་ཅད་གཞལ་ཡས་ཁང་དང༌། བཅུད་ཐམས་ཅད་གཤིན་རྗེའི་གཤེད་ཀྱི་ཁྲོ་བོའི་ཚོགས་སུ་བྱས་ནས་སླར་འདུས་ཤིང་ཡོངས་སུ་གྱུར་པ་ལས། བདག་ཉིད་ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་དུ་གྱུར་པ་ནི། སངས་རྒྱས་ཀུན་གྱི་ཡེ་ཤེས་སྐུ། ། གཅིག་ཏུ་བསྡུས་པ་འཇམ་པའི་དབྱངས། ། ཐུགས་རྗེས་གདུག་པ་འདུལ་བའི་ཕྱིར། ། ཁྲོ་བོར་གྱུར་པ་གཤིན་རྗེའི་གཤེད། །
ཞལ་དགུ་སུམ་ཅུ་རྩ་བཞིའི་ཕྱག ། བཅུ་དྲུག་ཞབས་ཀྱི་གཡས་རྣམས་བསྐུམ། ། གཡོན་བརྐྱང་རྣམ་པར་འགྱིང་བས་བཞུགས། ། རྩ་ཞལ་མ་ཧེ་ཁྲོས་པའི་གདོང༌། ། ཧཱུྃ་དང་ཕཊ་ཀྱི་སྒྲ་ཆེན་སྒྲོགས། ། སྟེང་ཞལ་དམར་པོ་རྒྱ་ཆེར་བཞད། ། དེ་སྟེང་འཇམ་དཔལ་གཞོན་ནུའི་ཞལ། ། གསེར་གྱི་མདོག་ཅན་ཅུང་ཟད་ཁྲོ། ། གཡས་པའི་རྭ་ཡི་ཕྱོགས་ཀྱི་ཞལ། ། དང་པོ་སྔོན་པོ་མཆེ་བ་གཙིགས། །
གཉིས་པ་དམར་པོ་ལྗགས་འདྲིལ་ཞིང༌། ། གསུམ་པ་སེར་པོ་ཁྲོ་གཉེར་ཅན། ། གཡོན་པའི་རྭ་ཡི་ཕྱོགས་ཀྱི་ཞལ། ། དང་པོ་དཀར་པོས་རྨོངས་པར་བྱེད། ། གཉིས་པ་དུད་ཁས་རེངས་པར་བྱེད། ། གསུམ་པ་ནག་པོས་གསོད་པར་བྱེད། ། ཞལ་རྣམས་ཐམས་ཅད་སྤྱན་གསུམ་ལྡན། ། གཡས་པའི་ཕྱག་རྣམས་རིམ་པ་བཞིན། ། གྲི་གུག་འཕང་མདུང་གཏུན་ཤིང་དང༌། ། ཆུ་གྲི་རྡོ་རྗེ་རྩེ་གཅིག་པ། །
དགྲ་སྟྭ་མདུང་མདའ་ལྕགས་ཀྱུ་དང༌། ། དབྱུག་པ་ཁ་ཊྭཱཾ་འཁོར་ལོ་དང༌། ། རྡོ་རྗེ་རྩེ་ལྔ་ཐོ་བ་དང༌། ། རལ་གྲི་རྡེའུ་ཆུང་རིམ་བཞིན་འཛིན། ། གཡོན་པ་རྣམས་ཀྱིས་རིམ་བཞིན་དུ། ། ཁྲག་གིས་གང་བའི་ཐོད་པ་དང༌། ། མགོ་ཕུབ་རྐང་པ་ཞགས་པ་གཞུ། ། རྒྱུ་མ་དྲིལ་བུ་ལག་པ་དང༌། ། རོ་རས་སྐྱེས་བུ་གསལ་ཤིང་ཕུག ། མེ་ཐབ་ཐོད་ཚལ་སྡིགས་མཛུབ་དང༌། །
འཕན་རྩེ་གསུམ་པ་རླུང་རས་འཛིན། ། ཐ་མ་ཡི་ནི་ཕྱག་གཉིས་ཀྱིས། ། གླང་ཆེན་ཀོ་རློན་གོས་སུ་གྱོན། ། ཞབས་གཡས་རྣམས་ཀྱིས་རིམ་བཞིན་དུ། ། མི་དང་མ་ཧེ་གླང་བོང་བུ། ། རྔ་མོ་ཁྱི་ལུག་ཅེ་སྤྱང་མནན། ། གཡོན་རྣམས་རིམ་བཞིན་བྱ་རྒོད་དང༌། ། འུག་པ་ཁྭ་དང་བྱ་རོག་དང༌། ། ནེ་ཙོ་ཁྱུང་ཆེན་རི་སྐེག་བཞད། ། མནན་ཅིང་ཞབས་རྣམས་ཐམས་ཅད་ཀྱིས། །
ཚངས་པ་དབང་པོ་ཉེ་དབང་དང༌། ། དྲག་པོ་གཞོན་ནུ་གདོང་དྲུག་རྣམས། ། བསྒྱེལ་ནས་ཁ་བུབ་ཉིད་དུ་མནན། ། མི་མགོ་སྐམ་པོ་ལྔ་ལྔ་ཡིས། ། ཁྲོ་ཞལ་རྣམས་ཀྱི་དབུ་ལ་བརྒྱན། ། མི་མགོ་ཁྲག་འཛག་ལྔ་བཅུ་དང༌། ། སྦྲུལ་ནག་ཆུན་པོས་དོ་ཤལ་བྱས། ། དབུ་སྐྲ་སེར་པོ་གྱེན་དུ་འབར། ། སྤྱན་རྩ་དམར་པོ་གློག་ལྟར་འཁྱུག ། རུས་རྒྱན་དྲུག་གིས་སྐུ་ལ་བརྒྱན། །
ཐལ་ཆེན་མཆོག་གིས་ཚོམ་བུ་དང༌། ། ཁྲག་ཞག་དམར་པོའི་ཐིག་ལེ་དང༌། ། ཞག་ཆེན་ཟོ་རིས་རྣམས་ཀྱིས་མཚན། ། ལིངྒ་དམར་པོ་གྱེན་དུ་ལངས། ། སྐུ་ལས་སྤྲུལ་པའི་ཕོ་ཉ་འཕྲོ། ། སྒེག་པ་དཔའ་བ་མི་སྡུག་པ། ། དགོད་པ་དྲག་ཤུལ་འཇིགས་སུ་རུང༌། ། སྙིང་རྗེ་རྔམས་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། ཡེ་ཤེས་མེ་དཔུང་དབུས་ན་བཞུགས། །
དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ། མིག་བྱང་ཆུབ་སེམས་དཔའ་སའི་སྙིང་པོ། རྣ་བ་ཕྱག་ན་རྡོ་རྗེ། སྣ་ནམ་མཁའི་སྙིང་པོ། ལྕེ་འཇིག་རྟེན་དབང་ཕྱུག ལུས་སྒྲིབ་པ་རྣམ་སེལ། ཡིད་ཀུན་ཏུ་བཟང་པོ། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་འཇིགས་བྱེད་ལ་སངས་རྒྱས་དང་བྱང་ཆུབ་སེམས་དཔའ་ཁྲོ་བོ་དང་ཁྲོ་མོའི་ཚོགས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། གོང་ལྟར་མཆོད་ལ། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱི། ། ཁྱེད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། །
རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་སུ་ར་ཏི་སྟཾ་ཨ་ཧཾ། ཞེས་གསུང་ཞིང་དེ་བཞིན་གཤེགས་པ་ཐམས་ཅད་ཀྱིས་ཡེ་ཤེས་ཀྱི་བདུད་རྩིས་གང་བའི་བུམ་པས་སྤྱི་བོ་ནས་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ཐམས་ཅད་ཀྱིས་ཁྲོ་བོའི་ཕྱག་མཚན་དང་ཆས་རྣམས་ཀྱིས་དབང་བསྐུར་བས། དབང་གི་ཆུ་རྒྱུན་གྱིས་རྐང་མཐིལ་ཡན་ཆད་གང༌། དྲི་མ་དག དབང་བཞི་ཐོབ། ཁྱད་པར་དུ་ཁྲོ་བོའི་མཐུ་སྟོབས་དང་ཕྲིན་ལས་ཐམས་ཅད་ལ་དབང་བར་བྱས།
ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། རང་གི་སྙིང་ག་ནས་ལྕགས་ཀྱུ། ཞགས་པ། ལྕགས་སྒྲོགས། དྲིལ་བུ་རྣམས་སྤྲོས་པས། དབང་གི་ལྷ་རྣམས་ཡེ་ཤེས་པའི་ཚུལ་ དུ་དགུག་གཞུག་བཅིངས་མཉེས་པར་བྱས་པར་བསམས་ཤིང་སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ཨཾ་ཀུ་ཤ་ཛཿ དེ་བཞིན་དུ། པཱ་ཤ་ཧཱུྃ། སྥོ་ཊ་བཾ།
གྷཎྜེ་ཧོཿ ཞེས་བརྗོད། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཡེ་ཤེས་སེམས་དཔའ་འཇམ་དཔལ་གསེར་བཙོ་མའི་མདོག་ཅན་གྱི་ཐུགས་ཀར་ཏིང་ངེ་འཛིན་སེམས་དཔའ་ཟླ་བ་ལ་གནས་པའི་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་གིས་མཚན་པ་ བསམས་ལ། རྡོ་རྗེ་རྩེ་ལྔ་པའི་ཕྱག་རྒྱས་གནས་གསུམ་དུ་གཏུགས་ཏེ། ཧྲཱིཿཥྚིཿ ལན་རེ་རེ་བརྗོད་པས་བྱིན་གྱིས་བརླབ་བོ། ། དེ་ནས་ནང་མཆོད་ ཡ་མཱནྟ་ཀ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་ཀཾ་ལས་ཐོད་པའི་སྒྱེད་བུ་གསུམ་གྱི་དབུས་སུ་ཡཾ་ལས་རླུང་དང་རཾ་ལས་མེའི་དཀྱིལ་འཁོར་གྱི་དབུས་སུ་ཨ་ལས་སྒྱེད་བུ་གསུམ་ལ་གནས་པའི་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ་ཤར་དུ་གོ་ལས་བ་ལང་གི་ཤ།
ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་རྟའི་ཤ། བྱང་དུ་ཧ་ལས་གླང་པོ་ཆེའི་ཤ། དབུས་སུ་ན་ལས་མིའི་ཤ། དེ་རྣམས་ཀྱི་སྟེང་དུ། ཤར་དུ་བི་ལས་དྲི་ཆེན། དབུས་སུ་མུ་ལས་དྲི་ཆུ། ནུབ་ཏུ་ཤུ་ལས་བྱང་ཆུབ་ཀྱི་སེམས། བྱང་དུ་མ་ལས་ཤ་ཆེན་གྱི་དྭངས་མ། ལྷོར་ར་ལས་རཀྟ།
དེ་རྣམས་ཀྱི་སྟེང་དུ་དབུས་སུ་ཡ། ཤར་དུ་ཀྵེ། ལྷོར་མ། ནུབ་ཏུ་མེ། བྱང་དུ་ད། རང་གི་སྙིང་ག་ནས་འོད་ཟེར་འཕྲོས་པས་རླུང་གཡོས་མེ་སྦར། ཤ་ལྔ། བདུད་རྩི་ལྔ། ཡི་གེ་ལྔ་དང་བཅས་པ་ཞུ་ནས་སྤྲིས་མ་སྣ་ཚོགས་རྡོ་རྗེའི་ཚུལ་དུ་ཆགས་པའི་ལྟེ་བར་མི་བསྐྱོད་པ། ཤར་དུ་རྣམ་པར་སྣང་མཛད།
ལྷོར་རིན་ཆེན་འབྱུང་ལྡན། ནུབ་ཏུ་སྣང་བ་མཐའ་ཡས། བྱང་དུ་དོན་ཡོད་གྲུབ་པ་རྣམས་སོ་སོའི་ཡུམ་དང་བཅས་པ་དེ་རྣམས་སྙོམས་པར་ཞུགས་པའི་བདེ་བའི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། རིགས་ལྔའི་ཞལ་དུ་ཞུགས། ཐུགས་ཀར་འོད་དུ་ཞུ། དེ་ཉིད་ཀྱི་ཚེ་བདེ་བ་ཆེན་པོའི་མེས་ཡབ་ཡུམ་བཅུ་འོད་དུ་ཞུ་ནས་འདྲེས་པས་ཁ་དོག་དང༌། དྲི་དང༌། རོ་དང༌། བཅུད་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱ་ཧཱུྃ་ཧ་ཧོ་ཧྲཱིཿ
ཞེས་ཡང་ཡང་བརྗོད་པས་བྱིན་གྱིས་བརླབས་ཏེ་མྱངས་པས་ལུས་ཐམས་ཅད་བདེ་བས་ཁྱབ་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད། ཐུགས་ཀ་ནས་སྤྲུལ་བའི་ལྷ་མོ་རྣམས་ཀྱིས་བདག་ལ་མཆོད་པར་བསམ་ཞིང༌། གཟུགས་སྒྲ་ལ་སོགས་དྲུག་པོ་འདི། ། དངོས་མེད་ནམ་མཁའ་ལྟ་བུ་ལ། ། ལོངས་སྤྱོད་ཡུལ་དུ་དུ་མར་སྣང༌། ། ཤེལ་ལ་ཚོན་ནི་ཇི་བཞིན་ནོ། ། འདོད་པ་ལྔ་དང་ཆོས་རྣམས་ལ། ། རྣལ་འབྱོར་རྟག་ཏུ་སྤྱོད་པར་ཤོག །
ཨ་ལ་ལ་ཧོ་རོལ་དུ་གསོལ། གནས་པར་མཛོད། མི་འཛིན་སྒྱུ་མ་ལྟ་བུ་ལ། ། དགེས་པའི་གར་གྱིས་རོལ་པར་མཛོད། ། རེག་བྱ་འགག་པ་མེད་པ་ལ། ། མི་གཡོ་བཞིན་དུ་རོལ་པར་མཛོད། ། ཧོ་ཆགས་པ་མེད་བཞིན་ཆགས་པར་མཛོད། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ།
ཞེས་བརྗོད། ལྷ་མོ་དེ་རྣམས་ཀྱིས་བསྟོད་པར་བསམ་ཞིང༌།
དུར་ཁྲོད་རྒྱན་གྱིས་ལེགས་བརྒྱན་པའི། ། ཞེ་སྡང་གཤིན་རྗེའི་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཐུགས་རྗེ་སྤྲུལ་པའི་སྐུར་བསྟན་པའི། ། ཡེ་ཤེས་ཁྲོ་རྒྱལ་རབ་འཇིགས་པ། ། དུད་ཀ་མུན་ཆེན་ཁྱོད་ལ་བསྟོད། ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད། མཆོད་པའི་ལྷ་མོ་རྣམས་རང་གི་ཐུགས་ཀར་ཐིམ་པར་བསམས་ལ་དཀྱིལ་འཁོར་གྱི་འཁོར་ལོ་སྣང་ལ་རང་བཞིན་མེད་པ་ལ་ཡིད་རྩེ་གཅིག་ཏུ་མཉམ་པར་གཞག་གོ ། དེ་ནས་ཐུགས་ཀའི་འཁོར་ལོ་མན་ངག་བཞིན་གསལ་བཏབ་སྟེ།
སྔགས་ལས་འོད་ཟེར་འཕྲོས་པས་ཕྲིན་ལས་བཞི་འགྲུབ་ཅིང་སངས་རྒྱས་བྱང་སེམས་རྣམས་ཀྱི་བྱིན་རླབས་རྒྱུད་ལ་ཞུགས་པར་བསམས་ལ་བྱིན་གྱིས་བརླབས་པའི་ཕྲེང་བ་བཟུང་སྟེ། ཨོཾ་ཡ་མ་རཱ་ཛ། ས་དོ་མེ་ཡ། ཡ་མེ་དོ་རུ། ཎ་ཡོ་ད་ཡ། ཡ་དཱ་ཡོ་ནི། ར་ཡཀྵེ་ཡ། ཡཀྵེ་ཡཙྪ། ནི་རཱ་མ་ཡ་ཧཱུྃ་ཕཊ། ཅེས་རྩ་སྔགས་དང༌།
ཨོཾ་ཧྲཱིཿཥྚིཿཝི་ཀྲྀ་ཏཱ་ན་ན་ཧཱུྃ་ཕཊ། ཅེས་སྙིང་པོ་དང༌། ཨོཾ་ཡ་མཱནྟ་ཀ་ཧཱུྃ་ཕཊ། ཅེས་ཉེ་སྙིང་རྣམས་ཅི་ནུས་བཟླ། བསྙེན་པའི་ཚད་ནི་རྩ་སྔགས་འབུམ་ཕྲག་བཞི། སྙིང་པོ་འབུམ་ཕྲག་བཅུ། ཉེ་སྙིང་འབུམ་ཕྲག་བདུན་བཟླའོ། ། བཟླས་པའི་རྗེས་སུ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྡོ་རྗེ་འཇིགས་བྱེད་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ།
ཞེས་བརྗོད། རང་གི་སྙིང་གའི་ས་བོན་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་ཀྱི་རྣམ་པར་གྱུར་ནས་སྲུང་བའི་འཁོར་ལོ་ལ་ཐིམ། སྲུང་བའི་འཁོར་ལོ་དུར་ཁྲོད་བརྒྱད་ལ་ཐིམ། དུར་ཁྲོད་བརྒྱད་གཞལ་ཡས་ཁང་ལ་ཐིམ། གཞལ་ཡས་ཁང་གདན་དང་བཅས་པ་རང་ལ་ཐིམ་ པར་བསམས་ལ་དགེ་བ་བསྔོའོ། ། སྤྱོད་ལམ་ལ་འཇུག་པའི་ཚེ། ཨོཾ་ ཞེས་པས་སྣང་བ་ཐམས་ཅད་ལྷ། ཨཱཿ ཞེས་པས་གྲགས་པ་ཐམས་ཅད་སྔགས། ཧཱུྃ་ ཞེས་པས་སེམས་ཀྱི་འདུ་འཕྲོ་ཐམས་ཅད་ཡེ་ཤེས་སུ་ཤེས་པར་བྱས་ལ་ལྷ་ལ་ལྷས་མཆོད་པ།
སྒྱུ་མ་ལྟ་བུར་བློས་ཟིན་པར་བྱའོ། ། ཁ་ཟས་ཟ་བའི་ཚེ་བཟའ་བཏུང་ ཨོཾ་ཨཱཿཧཱུྃ་ གིས་བདུད་རྩིར་བྱིན་གྱིས་བརླབས་ནས་རང་ཉིད་རྡོ་རྗེ་འཇིགས་བྱེད་དུ་གསལ་བའི་ལྟེ་བ་ནས་གཏུམ་མོའི་མེ་སྦར་བའི་མེ་ལྕེ་སྙིང་གར་སླེབས་པའི་ཁྲོད་ན་བླ་མ་དང་བཅོམ་ལྡན་འདས་ལ་སངས་རྒྱས་བྱང་སེམས་ཐམས་ཅད་ཀྱིས་བསྐོར་བ་དང༌། ལྟོ་བར་ཕྱོགས་སྐྱོང་རྣམས་བཞུགས་པར་དམིགས་ཏེ། ཨོཾ་ཨཱཿཧཱུྃ་ ཞེས་དང༌། ལག་པ་གཉིས་དགང་བླུགས་ཀྱི་སྦྱོར་བས་ལྷ་མཆོད་པའི་བསམ་པས་བཟའོ། ། ཉལ་བའི་ཚེ་ཕྱིའི་དངོས་པོ་ཐམས་ཅད་ལུས་ལ་ཐིམ། ལུས་ཀྱང་སྙིང་གའི་ཧཱུྃ་ལ། ཧཱུྃ་ཡང་མི་དམིགས་ཏེ་སྟོང་པ་ཉིད་དུ་གྱུར་པར་བསམས་ལ་ཉལ་ལོ། ། ལྡང་བའི་ཚེ་སྐད་ཅིག་གིས་རང་དང་སྣང་བ་ཐམས་ཅད་རྟེན་དང་བརྟེན་པའི་དཀྱིལ་འཁོར་དུ་ཤེས་པའི་སྒོ་ནས་རྣལ་འབྱོར་གཞན་ལ་འཇུག་པར་བྱའོ། ། གཏོར་མའི་རྣལ་འབྱོར་ནི།
གཏོར་མ་ཅི་འབྱོར་བ་བཤམས་ལ། ནང་མཆོད་ཆུ་ཆང་གིས་སྦྱངས་ཏེ་ནང་མཆོད་ལྟར་བྱིན་གྱིས་བརླབ། མདུན་གྱི་ནམ་མཁར་པཾ་ལས་པདྨ་འདབ་མ་སྟོང་དང་ལྡན་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་དྷཱིཿཡིག་ཉི་མའི་མདོག་ཅན། ཞེས་སོགས་ཀྱིས་རྒྱུ་འབྲས་ལྷ་བསྐྱེད་པ་ནས། དམ་ཚིག་གི་ཕྱག་རྒྱས་བྱིན་གྱིས་བརླབ་པའི་བར་མདུན་བསྐྱེད་ཀྱི་ཚུལ་དུ་བསྐྱེད་ལ། འཁོར་དང་བཅས་པས་གཏོར་མ་གསོལ་བར་བསམ་ཞིང་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང་བཅས་ཏེ། སྔགས་གསུམ་གྱི་མཐར། སརྦ་བི་གྷྣན་ཤ་ཏྲཱུཾ་མཱ་ར་ཡ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་ཧཱུྃ་ཕཊ། ཅེས་གསུམ་མམ་བདུན་གྱིས་ཕུལ། མཆོད་པ་རྣམས་ཀྱིས་མཆོད་ལ།
ཨོཾ་བཛྲ་བྷཻ་ར་ཝ་ས་པ་རི་ཝཱ་ར་ཨོཾ་ཨཱཿཧཱུྃ་ ཞེས་པས་ནང་མཆོད་ཕུལ། གཟུགས་སྒྲ་ལ་སོགས་དྲུག་པོ་འདི། ། ཞེས་སོགས་ཀྱིས་མཆོད། དུར་ཁྲོད་རྒྱན་གྱིས་ ཞེས་སོགས་ཀྱིས་བསྟོད། གཤིན་རྗེའི་གཤེད་པོ་འཁོར་བཅས་རྣམས། ། ཞེས་སོགས་ཀྱིས་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་བརྗོད། ནག་པོ་ཆེན་པོ་སོགས་ལ་འབུལ་ན་སྐབས་འདིར་ཕུལ། ཕྱོགས་སྐྱོང་གི་གཏོར་མ་ལ་ལག་པ་གཡོན་གཡས་གཉིས་བྱ་ཁྱུང་གི་ཕྱག་རྒྱ་རྣམས་རིམ་པས་བསྟན་ཏེ།
ཨོཾ་ཨཱཿཧཱུྃ་ཧོཿ ཞེས་དང༌། ཨོཾ་ཨཱཿཧཱུྃ་ ཡང་ཡང་བརྗོད་པས་བྱིན་གྱིས་བརླབ། རང་གི་སྙིང་ག་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་དུ་མ་སྤྲོས་པས་ཕྱོགས་སྐྱོང་བ་རྣམས་བཀུག་པར་ བསམས་ལ་ལག་པ་གཡས་པའི་མཛུབ་མོ་ཕྱོགས་བཅུར་བསྐོར་བ་ལྕགས་ཀྱུ་ལྟར་བཀུག་ལ། ཧྲཱིཿཥྚཱིཿ དང༌། ཨིནྡྲཱ་དུཥྚཱཾ་ས་པ་རི་ཝ་ར་ཨཱ་ཀརྵ་ཡ་ཛཿ ཞེས་པས་སྤྱན་དྲངས། ཕྱོགས་སྐྱོང་རྣམས་མདུན་དུ་འཁོད་པ་ལ་སྤྱི་བོ་ནས་ཕུར་བུས་བཏབ་པས་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པར་གྱུར་པར་ བསམ། དེ་ལ་ཕྱག་རྒྱ་དང་བཅས་པས།
ཨོཾ་ཨིནྡྲཱ་ཡ་ཧྲཱིཿ ཡ་མཱ་ཡ་ཥྚིཿ ཝ་རུ་ཎཱ་ཡ་ཝི། ཀུ་ཝེ་རཱ་ཡ་ཀྲྀ། ཨཱི་ཤྭ་རཱ་ཡ་ཏ། ཨགྣ་ཡེ་ཨཱ། ནཻར་རྀ་ཏ་ཡེ་ན། ཝཱ་ཡ་ཝེ་ན། བྲཧྨ་ཎཱ་ཡེ་ཧཱུྃ། པྲྀ་ཐི་ཝི་བྷྱཿཕཊ྄།
ཧ་ཧ་ཧ། ཧི་ཧི་ཧི། ཧཱུྃ་ཧཱུྃ་ཧཱུྃ། ཕེཾ་ཕེཾ་ཕེཾ། ཕཊ་ཕཊ་ཕཊ། ཅེས་པ་ལྔའམ་བདུན་ལ་སོགས་པས་ཕུལ། ཨོཾ་ཨརྒྷཾ་ སོགས་ཀྱིས་མཆོད། ཕྱོགས་སྐྱོང་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། ཞེས་པས་ནང་མཆོད་ཕུལ། བདུད་བཞི་པོ་ནི་རྣམ་པར་འཇོམས། །
དཔའ་བོ་གདུག་པ་འདུལ་མཛད་པ། ། གཤིན་རྗེ་མཐར་བྱེད་ཕྱག་འཚལ་ཞིང༌། ། ཕྱོགས་སྐྱོང་བཅུ་ཡི་ཚོགས་ལ་འདུད། ། ཅེས་པའི་མཐར། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ཀྱིས་ཕྲིན་ལས་བཅོལ། ལས་གཤིན་གྱི་གཏོར་མ་གོང་ལྟར་བྱིན་གྱིས་བརླབས་ལ། བཅོམ་ལྡན་འདས་ཀྱི་མདུན་དུ་པདྨ་དང་ཉི་མ་དང་མ་ཧེའི་སྟེང་དུ་ཡ་ལས་ཐོད་དབྱུག་ཡས་མཚན་པ་ལས་ལས་ཀྱི་གཤིན་རྗེ་མདོག་ནག་པོ་མ་ཧེའི་གདོང་པ་ཅན། ཕྱག་གཡས་པས་ཐོད་དབྱུག གཡོན་པས་ཞགས་པ་འཛིན་པ།
དུར་ཁྲོད་ཀྱི་རྒྱན་ཐམས་ཅད་ཀྱིས་བརྒྱན་པ། ལིངྒ་དམར་པོ་གྱེན་དུ་ལངས་ཤིང༌། གཤིན་རྗེའི་ཚོགས་ཐམས་ཅད་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ག་ནས་འོད་ཟེར་འཕྲོས་པས། ལྷོ་ཕྱོགས་རིམ་པ་བདུན་གྱི་ས་འོག་ནས་ལས་ཀྱི་གཤིན་རྗེ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ ཞེས་པས་བསྟིམ།
སླར་ཡང་རང་གི་སྙིང་ག་ནས་འོད་ཟེར་འཕྲོས་པས་གཤིན་རྗེའི་གཤེད་རིགས་ལྔ་འཁོར་བཅས་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་བཛྲ་པུཥྤེ་ཨཱ་ཧཱུྃ། ཞེས་སོགས་ལྔས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་རྡོ་རྗེ་ནག་པོ་རྩེ་ལྔ་པས་དབུར་བརྒྱན་ པར་བསམ། གཡས་པའི་སྡིགས་མཛུབ་བསྒྲེང་བ་དབྱུག་པའི་ཕྱག་རྒྱ་བསྟན་ཏེ།
ཨོཾ་ཀཱ་ལ་རཱུ་པ་ས་མ་ཡ་སྟྭཾ་ གྱིས་དམ་ལ་བཞག ཨོཾ་ཀཱ་ལ་རཱུ་པ་གྲྀཧྣེ་དཾ། ཞེས་ཀུན་ལ་སྦྱར་བའི། ཨོཾ་ཨཱརྒྷཾ་སྭཱ་ཧཱ། དེ་བཞིན་དུ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ་སྭཱ་ཧཱ ས་མཆོད།
གཏོར་མ་གསོལ་བར་བསམ་ཞིང་ཕྱག་རྒྱ་དང་བཅས་ཏེ། ཨོཾ་ཀཱ་ལ་རཱུ་པ་སརྦ་བིགྷྣཱ་ན་ཤ་ཏྲཱུཾ་མཱ་ར་ཡ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་ཧཱུྃ་ཕཊ། ཞེས་ལྔ་ལ་སོགས་པས་ཕུལ། ཧཱུྃ་འཆི་བདག་ནག་པོ་ལྷོ་ཕྱོགས་ཀྱི། ། རིམ་པ་བདུན་གྱི་ས་འོག་ནས། ། སྲོག་ལ་རྔམས་པའི་གཤིན་རྗེ་ནི། ། ནག་པོ་མ་ཧེའི་གདན་སྟེང་དུ། ། ཡ་ལས་བྱུང་བའི་དབྱུག་པ་ནི། ། ཐོད་པས་མཚན་པ་ལས་བྱུང་བའི། ། གཏིང་ནས་ཁྲོས་པ་མ་ཧེའི་གདོང༌། །
ཟ་བྱེད་ཞལ་གདངས་མཆེ་བ་གཙིགས། ། ཁྲོས་པའི་སྤྱན་གསུམ་དམར་པོ་འཁྲུགས། ། སྐྲ་སེར་སྨ་ར་གྱེན་དུ་འཛིངས། ། ལག་གཡོན་ཞགས་པས་དགྲ་བགེགས་འཆིང༌། ། ལག་གཡས་དབྱུག་པས་རྡུལ་དུ་རློག ། ཆོས་ཀྱི་རྒྱལ་པོ་གཤིན་རྗེའི་ཚོགས། ། བྲན་དང་བཅས་པའི་དུས་ལ་བབ། ། ཤ་ཆེན་ཁྲག་ཞག་ཆེན་པོ་ཡི། ། གཏོར་མ་རྒྱ་མཚོ་མཆོད་པར་བཞེས། ། རྒྱལ་བས་བསྒོས་པའི་དམ་ཚིག་དང༌། །
སྙིང་རྗེས་དགྲ་བགེགས་མྱུར་དུ་སྒྲོལ། ། སྡང་བའི་དགྲ་དང་གནོད་པའི་བགེགས། ། ཟུངས་ཤིག་འཆིངས་ཤིག་རྣམ་པར་སྡོམས། ། ཁུག་ཅིག་དྲོངས་ཤིག་དབང་དུ་བསྡུས། ། གསོད་ཅིག་སྐྲོད་ཅིག་རེངས་པར་གྱིས། ། ཕྱེས་ཤིག་ནོན་ཅིག་རྨུགས་པར་གྱིས། ། ཐུལ་ཅིག་ཆོམས་ཤིག་རྣམ་པར་ཤིགས། ། རྡུལ་ཕྲན་ཙམ་ཡང་མེད་པར་གྱིས། ། ཞེས་བརྗོད། ཡི་དམ་གྱི་སྔགས་ཀྱིས་མགོ་དྲངས་ལ།
ཨོཾ་ཀཱ་ལ་རཱུ་པ་ཧཱུྃ་ཕཊ། ཞེས་དང༌། ཨོཾ་ཀཱ་ལ་རཱུ་པ་ཡ་མ་རཱ་ཛ་ཧཱུྃ་ཕཊ། ཞེས་ཅི་ནུས་བཟླས་པས་ཇི་ལྟར་བསྒོ་བ་ཁས་བླངས་པར་བསམ་མོ། ། འདི་ནི་དཔའ་བོ་གཅིག་པ་ཙམ་སྟེ་ལྷ་བཅུ་གསུམ་མ་ལ་མོས་ན་གཏོར་ཆོག་ལོགས་སུ་ཤེས་པར་བྱའོ། ། དེ་ནས། ཨོཾ་བཛྲ་བྷཻ་ར་ཝ་ས་པ་རི་ཝ་ར་ ཞེས་པ་སྔོན་དུ་འགྲོ་བའི་ཕྱི་ནང་ཡིད་བྱུང་གིས་མཆོད། དུར་ཁྲོད་རྒྱན་གྱིས་ སོགས་ཀྱིས་བསྟོད། ཡིག་བརྒྱས་ལྷག་ཆད་ཁ་བསྐང༌། རྟེན་ཡོད་ན་བརྟན་བཞུགས་བྱ།
མེད་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། ཅེས་སོགས་ཀྱི་མཐར་མཐེབ་སྲིན་གྱི་སེ་གོལ་དང༌། ཨོཾ་བཛྲ་བྷཻ་ར་ཝ་བཛྲ་མུཿ ལོ་ཀ་པཱ་ལ་ས་པ་རི་ཝཱ་ར་གཙྪ། ཀཱ་ལ་རཱུ་པ་ས་པ་རི་ཝ་ར་གཙྪ། ཡེ་ཤེས་པ་རྣམས་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ་ པར་བསམས་ལ་རང་གི་གནས་གསུམ་དང་སྐྱེ་མཆེད་དྲུག་བསྲུངས་ཏེ། དགེ་བ་འདི་ཡིས་མྱུར་དུ་བདག ། རྡོ་རྗེ་འཇིགས་བྱེད་འགྲུབ་གྱུར་ནས། །
ཞེས་སོགས་དང༌། སེམས་ཅན་ཐམས་ཅད་བདེ་གྱུར་ཅིག ། ཅེས་སོགས་དང༌། བསྔོ་བ་སྨོན་ལམ་བཀྲ་ཤིས་ཅི་རིགས་པར་བྱའོ། ། དེ་ལྟ་བུའི་ཚུལ་གྱིས་དུས་རྟག་ཏུ་རྣལ་འབྱོར་དུ་བྱས་ན་གནས་སྐབས་སུ་མི་མཐུན་ཕྱོགས་ཐམས་ཅད་ལས་རྒྱལ་ཞིང༌། མཐར་ཐུག་རྡོ་རྗེ་འཛིན་པའི་ས་མངོན་དུ་འགྱུར་བ་ནི་ངེས་པའོ། ། དེ་ལྟར་འཇམ་དབྱངས་ཁྲོ་ཆེན་གྱི། ། སྒྲུབ་ཐབས་བདུད་འཇོམས་སྣང་བ་འདི། ། སྦྱར་བའི་དགེ་བས་འགྲོ་བ་ཀུན། ། འཆི་བདག་དགྲ་ལས་རྒྱལ་རྒྱུར་ཅིག །
དཔལ་རྡོ་རྗེ་འཇིགས་བྱེད་རྭ་ལུགས་ཀྱི་སྒྲུབ་པའི་ཐབས་བདུད་འཇོམས་སྣང་བ་ཞེས་བྱ་བ་འདི་ནི། དགེ་བའི་བཤེས་གཉེན་རོང་སྟོན་བྱང་ཆུབ་བློ་གྲོས་ཞེས་བྱ་བས་རྒྱང་རིང་མོ་ནས་བསྐུལ་བའི་ངོར། ཁྱབ་བདག་འཁོར་ལོའི་མགོན་པོ་དང་དབྱེར་མ་མཆིས་པ་འདྲེན་མཆོག་ཆོས་ཀྱི་རྒྱལ་པོ་རཏྣ་ཝརྡྷ་ཡབ་སྲས་རྣམས་ཀྱི་བཀའ་དྲིན་གྱིས་བསྐྱངས་པའི་བཙུན་པ་དཀོན་མཆོག་ལྷུན་གྲུབ་ཀྱིས། ཆོས་རྒྱལ་འཕགས་པས་མཛད་པའི་སྒྲུབ་ཐབས་ལ་གཞི་བྱས། རྗེ་བཙུན་རྭ་ལོ་ཙྭ་བ་ཆེན་པོའི་གསུང་རབ་ལ་ཡང་གཏུགས་ཏེ་ཤིན་ཏུ་དག་པར་སྤྲེའུ་ཞེས་པ་མེ་མོ་ལུག་གི་ལོ་སྣོན་གྱི་ཟླ་བའི་ཡར་ཚེས་བཅུ་གཅིག་གི་ཉིན། དཔལ་ཨེ་ཝཾ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས་སུ་སྦྱར་བའི་ཡི་གེ་པ་ནི་བྱམས་པ་ཡོན་ཏན་ཞེས་པས་བགྱིས་པ་དགེའོ། ། འདིས་བསྟན་པ་རིན་པོ་ཆེ་དང་སེམས་ཅན་དུ་མ་ལ་ཕན་ཐོགས་པར་གྱུར་ཅིག། །། འཇིགས་བྱེད་དག་དྲན་ནི། དམ་པའི་དོན་དུ་རྣམ་དག་པ། ། དུས་ནི་དཔའ་བོ་ཆེན་པོའི་གཟུགས། །
ཞལ་བརྒྱད་ཐུན་ཚོད་སྤྱི་ཡིན་ནོ། ། ཕྱག་དང་རྭ་གཉིས་ཟླ་བ་དང༌། ། ཟླ་བ་ཕྱེད་དང་ཡང་དག་སྦྱོར། ། ཞོན་པ་བཅུ་དྲུག་དུས་དང་ནི། ། ཟླ་བ་ཡི་ནི་ཞག་ཏུ་ཤེས། ། ཞལ་ནི་གཟའ་དགུ་དག་ཏུ་ཤེས། ། ཕྱག་ནི་རྒྱུ་སྐར་དག་དང་སྦྱར། ། ཞབས་ནི་འཕོ་བ་བཅུ་གཉིས་དང༌། ། དུས་བཞི་ཡང་ནི་དེ་བཞིན་ནོ། ། མཚོན་ཆ་རྣམས་ནི་སྟོང་པ་དང༌། །
སྙིང་རྗེ་དག་ནི་བཅུ་དྲུག་གཉིས། ། གླང་ཆེན་ལྤགས་པས་བགེགས་ཆེན་སྟེ། ། དྲག་པོའི་གཟུགས་ནི་སྡུག་བསྔལ་ཆེ། ། སེལ་བར་བྱེད་པའི་གཙོ་བོ་འོ། ། ཁ་དོག་ནག་པོ་བྱམས་པ་ཆེ། ། ཐོད་པའི་རྒྱན་ནི་མི་འགྱུར་བའོ། ། དཀྱིལ་འཁོར་ལྷ་ནི་ཐམས་ཅད་དག ། རང་བཞིན་འབྱུང་བའི་དུས་དག་གོ ། སྔགས་གསུམ་དག་པ་སྐུ་གསུམ་མོ། ། ལྷ་རྣམས་ཉིད་ཀྱི་རང་མིང་ནི། །
དང་པོ་ཨོཾ་དང་ཧཱུྃ་ཕཊ་མཐའོ། ། ཐོད་པ་བཏུང་བའི་དུས་དག་གོ ། དཀྱིལ་འཁོར་བྱང་ཆུབ་ཕྱོགས་ཡིན་ནོ། ། ཞོན་པ་པ་རི་པིན་ཏི་ཉིད། ། མདོག་སོགས་དེ་བཞིན་གཤེགས་པ་སྟེ། ། དག་པ་ཐམས་ཅད་ཤེས་པ་འོ། ། དེ་ནས་ཐུགས་ཀའི་འཁོར་ལོ་གསལ་འདེབས་པ་ནི། རང་འཇིགས་བྱེད་དུ་བསྒོམས་པའི་སྙིང་གར་ ་་་་་འདི་སྙིང་གའི་ཐུགས་རྡོ་རྗེ་ཡིན། རྡོ་རྗེ་སེམས་དཔའི་ཐུགས་ཀར་རྒྱུའི་འཇམ་དཔལ། དེའི་ཐུགས་ཀར་ཁྲོ་བོའི་རྡོ་རྗེ་རྩེ་ལྔ་པ་སྔོན་པོ།
དེའི་ལྟེ་བར་འཁོར་ལོ་དཀར་པོ་རྩིབས་བརྒྱད་པ་གུར་ཐབས། དེའི་ནང་དུ་པདྨ་དམར་པོ་འདབ་བརྒྱད་དེ་གཉིས་ཀྱི་ལྟེ་བ་སྤྲད་ཅིང༌། པདྨའི་འདབ་མ་བརྒྱད་པོ་རྩིབས་ཀྱི་ནང་དུ་སོང༌། ལྟེ་བར་ཧཱུྃ་སྔོན་པོའི་མཐར་ཉེ་སྙིང་དང༌། དེའི་མཐར་སྙིང་པོ་གཉིས་གཡས་བསྐོར། འདབ་མའི་སྟེང་གི་བར་སྣང་ལ། ཤར་དུ་ཡ་མ་རཱ་ཛ། མེར་ས་དོ་མེ་ཡ། ལྷོར་ཡ་མེ་དོ་རུ། སྲིན་པོར་ཎ་ཡོ་ད་ཡ།
ནུབ་ཏུ་ཡ་དྭ་ཡོ་ནི། རླུང་དུ་ར་ཡཀྵེ་ཡ། བྱང་དུ་ཡཀྵེ་ཡ་ཙྪ། དབང་ལྡན་དུ་ནི་རཱ་མ་ཡ་རྣམས་ལང་སྟབས་སུ་ཡོད་པའི་སྟེང་དུ་ཨོཾ་དང༌། འོག་ཏུ་ཧཱུྃ་ཕཊ་རྣམས་ཁ་དོག་སྔོན་པོ། དེ་རྣམས་ལས་ལས་དང་མཐུན་པའི་འོད་ཟེར་འཕྲོས་པས་ཕྲིན་ལས་བཞི་འགྲུབ་ཅིང༌། སངས་རྒྱས་བྱང་སེམས་རྣམས་ཀྱི་ཐུགས་རྒྱུད་བསྐུལ་བས་བྱིན་རླབས་རྒྱུད་ལ་ཞུགས་པར་ བསམས་ལ། མཚན་ཉིད་དང་ལྡན་པའི་ཕྲེང་བ་ལ་རྡོ་རྗེས་ནང་མཆོད་གཏོར་ཏེ། བསང་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་པའི་ནང་དུ་ཕྲེང་རྡོག་རེ་རེ་ནས་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པ་གྲི་ཐོད་འཛིན་པའི་སྐུར་གྱུར་ པར་བསམས་ལ།
ཧྲཱིཿཥྚཱིཿ ཅི་རིགས་བཟླས་ཏེ་ཕྲེང་བ་ལ་ཧས་བཏབ་ལ་བཟླས་པ་བྱ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
