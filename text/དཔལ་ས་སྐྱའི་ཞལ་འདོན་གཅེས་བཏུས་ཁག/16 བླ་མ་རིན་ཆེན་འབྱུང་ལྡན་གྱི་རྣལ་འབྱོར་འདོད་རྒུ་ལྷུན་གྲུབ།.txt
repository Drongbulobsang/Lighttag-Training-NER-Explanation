ཆག་མེད་རྣམ་བཞི་གཙོས་པའི་དཔལ་ས་སྐྱའི་ཞལ་འདོན་གཅེས་བཏུས་ཁག
པོད ༡༦
བླ་མ་རིན་ཆེན་འབྱུང་ལྡན་གྱི་རྣལ་འབྱོར་འདོད་རྒུ་ལྷུན་གྲུབ།
༄༅། །བླ་མ་རིན་ཆེན་འབྱུང་ལྡན་གྱི་རྣལ་འབྱོར་འདོད་རྒུ་ལྷུན་གྲུབ་ཅེས་བྱ་བ་བཞུགས་སོ།། ༈ །ན་མོ་གུ་རུ་རཏྣ་སམྦྷ་ཝཱ་ཡ།
བླ་མ་རིན་འབྱུང་གི་རྣལ་འབྱོར་ཚིགས་བཅད་དུ་འདོན་པར་མོས་ན། སངས་རྒྱས་ཆོས་ ཚོགས་མས་སྐྱབས་སུ་འགྲོ་ཞིང་སེམས་བསྐྱེད་ལ། ཡུལ་གསལ་གདབ་པ་ནི། ཆོས་ཉིད་མི་འགྱུར་བཻ་ཌཱུརྻའི་ས་གཞིའི་དབུས། ། དངོས་གྲུབ་སྣ་ཚོགས་སྩོལ་བའི་རིན་ཆེན་ཁྲིར། ། འཁོར་བའི་སྐྱོན་གྱིས་མ་གོས་འདབ་སྟོང་རྩེར། ། ཤེས་རབ་ཐབས་ཀྱི་རང་བཞིན་ཉི་ཟླའི་སྟེང༌། ། ཡོན་ཏན་ངོ་བོ་རིན་ཆེན་འབྱུང་ལྡན་དང༌། །
དབྱེར་མེད་རྗེ་བཙུན་བླ་མ་དམ་པ་ནི། ། གསེར་བཟང་འབར་བའི་མདོག་ཅན་བརྗིད་པའི་སྐུ། ། ཞལ་གཅིག་ཕྱག་གཉིས་གཡས་པ་མཆོག་སྦྱིན་གྱིས། ། འགྲོ་བའི་རེ་འདོད་སྐོང་ཞིང་གཡོན་པ་ནི། ། མཉམ་གཞག་ཕྱག་རྒྱས་ཏིང་འཛིན་རྒྱས་པར་མཛད། ། ཐབས་ཤེས་ཟུང་འཇུག་ཞབས་གཉིས་སྐྱིལ་ཀྲུང་བཞུགས། ། དངོས་གྲུབ་མཆོག་སྩོལ་མཚན་དཔེ་བཟང་པོ་དང༌། ། གནས་སྐབས་དགོས་འདོད་སྩོལ་བའི་རིན་ཆེན་གྱི། ། རྒྱན་བཟང་དར་ཟབ་ན་བཟའ་ཟུང་གིས་མཛེས། ། འོད་ཟེར་བྱེ་བའི་འཕྲོ་འདུས་བརྒྱན་པའི་སྐུ། །
ཡན་ལག་དྲུག་ཅུའི་དབྱངས་དང་ལྡན་པའི་གསུང༌། ། དཔག་ཡས་མཁྱེན་བརྩེ་ཟུང་དུ་འཇུག་པའི་ཐུགས། ། གསང་གསུམ་ཡོན་ཏན་ཀུན་རྫོགས་མགོན་པོ་དེའི། ། མཐའ་སྐོར་ཀུན་ཏུ་བརྒྱུད་པའི་བླ་མ་དང༌། ། ཡི་དམ་ལྷ་ཚོགས་སངས་རྒྱས་བྱང་ཆུབ་སེམས། ཁྱད་པར་ནམ་མཁའི་མཛོད་ལ་མངའ་བསྒྱུར་ནས། ། འགྲོ་བའི་དབུལ་ཕོངས་སེལ་མཛད་སྙིང་རྗེ་ཅན། ། དཔག་ཡས་ནོར་ལྷའི་ཚོགས་ཀྱིས་བསྐོར་བར་བཅས། ། འདུལ་བྱའི་དཔལ་འབྱོར་སྤེལ་བའི་དགོངས་པས་བཞུགས། ། ཕྱག་མཆོད་སོགས་བྱ་བ་ནི།
གང་གི་དྲིན་ལས་ལྷན་སྐྱེས་བདེ་བ་ཆེ། ། སྐད་ཅིག་ཉིད་ལ་འཆར་མཛད་བླ་མ་མཆོག ། ནམ་ཡང་རྙེད་དཀའ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པདྨོར་ཕྱག་འཚལ་ལོ། ། རྣམ་གྲོལ་ལམ་སྟོན་བརྒྱུད་པའི་བླ་མ་དང༌། ། རྣམ་དག་ཆོས་དབྱིངས་ཀུན་ཁྱབ་ཡི་དམ་ལྷ། ། རྣམ་མང་འགྲོ་བའི་སྐྱབས་གནས་མཆོག་གསུམ་ལ། ། རྣམ་དག་དད་པའི་ཡིད་ཀྱིས་བདག་ཕྱག་འཚལ། ། ཕྱི་ནང་གསང་བ་བླ་ན་མེད་པ་ཡི། ། མཆོད་སྤྲིན་རྒྱ་མཚོས་རྟག་ཏུ་མཆོད་པར་བགྱི། །
སྒོ་གསུམ་བསགས་པའི་ཉེས་ཀུན་སོ་སོར་བཤགས། ། དུས་གསུམ་དགེ་བ་ཀུན་ལ་རྗེས་ཡི་རངས། ། ཟབ་ཡངས་ཆོས་ཀྱི་འཁོར་ལོ་བསྐོར་བར་བསྐུལ། ། རྟག་ཏུ་མྱ་ངན་མི་འདའ་བཞུགས་སུ་གསོལ། ། བདག་དང་གཞན་གྱིས་དགེ་བ་ཅི་བསགས་པ། ། མཁའ་མཉམ་འགྲོ་བས་བྱང་ཆུབ་ཐོབ་ཕྱིར་བསྔོ། ། མཎྜལ་དབུལ་བ་ནི། ཞིང་ཁམས་རྣམ་དག་གསེར་གྱི་ས་གཞི་འདིར། ། དབུས་ཀྱི་རི་རྒྱལ་རིན་ཆེན་བཞི་ལས་གྲུབ། ། གླིང་བཞི་གླིང་ཕྲན་རིན་ཆེན་རི་བོ་དང༌། །
དཔག་བསམ་ཤིང་དང་བ་མཆོག་མ་རྨོས་ལོ། ། རྒྱལ་སྲིད་སྣ་བདུན་གཏེར་གྱི་བུམ་པ་ཆེ། ། སྒེག་སོགས་ལྷ་མོ་མཆོད་རྫས་དུ་མས་མཛེས། ། ཉི་མ་ཟླ་བ་གདུགས་དང་རྒྱལ་མཚན་དང༌། ། བླ་རེ་བ་དན་རྣར་སྙན་རོལ་མོའི་ཚོགས། ། རིན་ཆེན་རྒྱན་དང་ཁང་བརྩེགས་གོས་བཟང་དང༌། ། སྣ་ཚོགས་འབྲུ་བཟང་བཟའ་བཏུང་སྦྱར་ལེགས་སོགས། ། ལྷ་མིའི་ཡོ་བྱད་ཕུན་ཚོགས་ཀྱིས་བཀང་སྟེ། ། ནམ་མཁའི་དཀྱིལ་ཀུན་ཁྱབ་ཅིང་འཁོར་བའི་མཐའ། ། རྣམ་པར་གནས་པ་དེ་སྲིད་རྒྱུན་མི་ཆད། །
གཞན་ཡང་བདག་གི་ལུས་དང་ལོངས་སྤྱོད་དང༌། ། དུས་གསུམ་དགེ་བའི་དངོས་པོ་ཅི་མཆིས་རྣམས། ། ཡོན་གནས་དམ་པ་རྗེ་བཙུན་ཆོས་ཀྱི་རྗེ། ། བརྒྱུད་པར་བཅས་དང་ཡི་དམ་ལྷ་ཚོགས་དང༌། ། རྒྱལ་བ་སྲས་དང་བཅས་ལ་དབུལ་བར་བགྱི། ། དམིགས་མེད་ཐུགས་རྗེའི་དབང་གིས་བཞེས་ནས་ཀྱང༌། ། བདག་དང་འགྲོ་ལ་བྱིན་གྱིས་བརླབ་ཏུ་གསོལ། ། གསོལ་བ་གདབ་པ་ནི། སངས་རྒྱས་ཀུན་གྱི་ཡོན་ཏན་གཅིག་བསྡུས་པ། ། དྲན་པ་ཙམ་གྱིས་ཕོངས་པ་མཐའ་དག་ལས། །
སྐྱོབ་མཛད་དབང་གི་རྒྱལ་པོ་འཁོར་བཅས་ཀྱིས། ། བདག་གཞན་སྙིགས་མའི་དུས་ཀྱི་འགྲོ་ཀུན་དང༌། ། ཁྱད་པར་ཐོས་བསམ་སྒྲུབ་བརྩོན་གང་ཟག་རྣམས། ། གནས་སྐབས་བདེ་བའི་རྟེན་ལས་ལམ་བགྲོད་ཕྱིར། ། ཚེ་དང་བསོད་ནམས་དཔལ་འབྱོར་ལས་བཟང་རྣམས། ། ཡར་ངོའི་ཟླ་ལྟར་རྒྱས་པར་མཛད་དུ་གསོལ། ། ཞེས་བརྗོད། བླ་མའི་མཆོག་སྦྱིན་མཐིལ་ལས་རཏྣའི་ཆར། ། ཕབ་པས་བདག་གཞན་བསམ་པ་རྫོགས་བྱས་ནས། ། འཁོར་བཅས་འོད་ཞུ་རང་ཉིད་ལ་ཐིམ་པས། །
སྔར་གྱི་གདན་སྟེང་བདག་ཀྱང་རིན་འབྱུང་སྐུར། ། གྱུར་པས་འདོད་རྒུའི་ཆར་ཕབ་མཁའ་མཉམ་གྱི། ། སེམས་ཅན་ཀུན་གྱི་རེ་བ་ཡོངས་བསྐངས་ཏེ། ། འཕྲལ་དང་ཡུན་གྱི་བདེ་བ་མཆོག་ལ་སྦྱར། ། ཀུན་ཀྱང་ཆོས་ཉིད་སྒྱུ་མའི་རོལ་པ་འོ། ། ཞེས་པའི་མཐར་གནས་ལུགས་བསྐྱང་ངོ༌། ། དགེ་བ་འདི་ཡིས་མྱུར་དུ་བདག ། བླ་མ་རིན་འབྱུང་ སོགས་དང་ ། ཐམས་ཅད་ནམ་མཁའ་མཛོད་ སོགས་ཀྱིས་བསྔོ་བ་བྱའོ། ། ཞེས་པ་འདི་ནི་གཞུང་ལུགས་དུ་མར་གཟིགས་པས་སྤྱན་ཡངས་དགེ་སློང་དཀོན་མཆོག་འོད་ཟེར་གྱི་བཞེད་སྐོང་དུ་ཝ་གིནྡྲས་བྲིས་པའི་དགེ་བས་སེམས་ཅན་ཐམས་ཅད་ཆོས་དང་དཔལ་འབྱོར་གྱི་ཕྱུག་པར་གྱུར་ཅིག །
དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
