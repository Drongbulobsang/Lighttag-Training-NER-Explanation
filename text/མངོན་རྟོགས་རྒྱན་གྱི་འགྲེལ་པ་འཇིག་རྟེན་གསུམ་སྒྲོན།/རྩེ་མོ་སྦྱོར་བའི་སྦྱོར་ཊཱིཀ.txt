མངོན་རྟོགས་རྒྱན་གྱི་འགྲེལ་པ་འཇིག་རྟེན་གསུམ་སྒྲོན།
རྩེ་མོ་སྦྱོར་བའི་སྦྱོར་ཊཱིཀ
སྐབས་ལྔ་པ། རྩེ་མོ་སྦྱོར་བའི་སྦྱོར་ཊཱིཀ གཉིས་པ་དབང་བསྒྱུར་ཐོབ་པ་རྩེ་མོའི་སྦྱོར་བ་ལ་གསུམ། འབྲེལ་བཀོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་གྲངས་བརྗོད་པས་མཇུག་བསྡུ་བའོ། ། དང་པོ་ ( འབྲེལ་བཀོད་པས་མཚམས་སྦྱར ) ནི། འགྲེལ་པ། རྣམ་པ་ཐམས་ཅད་མངོན་པར་རྫོགས་པར་རྟོགས་པ་ཐོབ་པ་ལ། རབ་ཀྱི་མཐར་ཕྱིན་པའི་རྟོགས་པ་འབྱུང་བས།
གོ་སླ་བར་བྱ་བའི་ཕྱིར་རྟགས་ལ་སོགས་པ་བསྙད་པ་སྔོན་དུ་འགྲོ་བའི་རྩེ་མོའི་མངོན་པར་རྟོགས་པ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། རྣམ་རྫོགས་སྦྱོར་བ་བཤད་པའི་འོག་ཏུ་རྩེ་མོའི་མངོན་པར་རྟོགས་པའི་སྦྱོར་བ་འཆད་པའི་རྒྱུ་མཚན་ཡོད་དེ། ཚོགས་ལམ་པའི་རྒྱུད་ཀྱི་རྣམ་པ་ཐམས་ཅད་མངོན་པར་རྫོགས་པར་རྟོགས་པའི་སྦྱོར་བ་ཐོབ་པ་ལ་དེ་བས་རབ་ཀྱི་མཐར་ཕྱིན་པའི་རྟོགས་པ་རྩེ་སྦྱོར་འབྱུང་བའི་རྒྱུ་མཚན་གྱིས་སོ། ། རྩེ་སྦྱོར་དེ་ཡང་རྟགས་ལ་སོགས་པ་བསྙད་པ་སྔོན་དུ་འགྲོ་བའི་སྒོ་ནས་བཤད་པ་ཆོས་ཅན། དགོས་པ་ཡོད་དེ། རྩེ་སྦྱོར་གོ་སླ་བར་བྱ་བའི་ཆེད་ཡོད་པའི་ཕྱིར། ངག་དོན། རྗེ་བཙུན་བྱམས་མགོན་ཆོས་ཅན།
རྣམ་རྫོགས་སྦྱོར་བ་བསྟན་ནས་རྩེ་སྦྱོར་འཆད་པའི་རྒྱུ་མཚན་ཡོད་དེ། ཚོགས་ལམ་པའི་རྣམ་རྫོགས་སྦྱོར་བ་ལས་སྦྱོར་ལམ་པའི་རྩེ་སྦྱོར་འབྱུང་བའི་རྒྱུ་མཚན་གྱིས་དེ་ལྟར་བཤད་པའི་ཕྱིར། གཉིས་པ་ ( མཚོན་བྱེད་ཀྱི་ཆོས་རྒྱས་པར་བཤད་ ) ལ་གཉིས། གཉེན་པོ་རྩེ་མོ་དང༌། སྤང་བྱ་ལོག་སྒྲུབ་བོ། ། དང་པོ་ ( གཉེན་པོ་རྩེ་མོ་ ) ལ་བཞི། སྦྱོར་ལམ། མཐོང་ལམ། སྒོམ་ལམ་རྩེ་མོ། བར་ཆད་མེད་པའི་རྩེ་མོའོ། །
དང་པོ་ ( སྦྱོར་ལམ་ ) ལ་ལྔ། དྲོད་ཀྱི་རྩེ་མོ་རྟགས་ཀྱིས། རྩེ་མོའི་རྩེ་མོ་རྣམ་པར་འཕེལ་བས། བཟོད་པའི་རྩེ་མོ་བརྟན་པས། ཆོས་མཆོག་གི་རྩེ་མོ་སེམས་ཀུན་ཏུ་གནས་པས་མཚོན་པ། ཐུན་མོང་གི་བསྡུ་བའོ། ། དང་པོ་ལ། རྩ་འགྲེལ་གཉིས་ལས། དང་པོ་ ( རྩ་བ་ ) ནི། རྩ་བ།
རྨི་ལམ་ན་ཡང་ཆོས་རྣམས་ཀུན།། རྨི་ལམ་ལྟ་བུར་ལྟ་ལ་སོགས།། རྩེ་མོར་ཕྱིན་པར་སྦྱོར་བའི་རྟགས།། རྣམ་པ་བཅུ་གཉིས་དག་ཏུ་བཞེད།། ༡ རྩ་བའི་སྦྱོར་ཊཱིཀ རྩེ་མོར་ཕྱིན་པའི་སྦྱོར་བ་ཐོབ་པའི་རྟགས་ཆོས་ཅན། དབྱེ་ན་རྣམ་པ་བཅུ་གཉིས་དག་ཏུ་བཞེད་དེ། རྨི་ལམ་གྱི་གནས་སྐབས་ན་ཡང་ཆོས་རྣམས་མ་ལུས་པ་ཀུན་རྨི་ལམ་ལྟ་བུར་ལྟ་བ་ལ་སོགས་པ་རྟགས་བཅུ་གཉིས་གསུངས་པས་སོ།། ངག་དོན། སྦྱོར་ལམ་དྲོད་ལ་གནས་པའི་བྱང་སེམས་དབང་རྣོན་ཆོས་ཅན།
རྩེ་སྦྱོར་ཁྱད་པར་ཅན་ཐོབ་སྟེ། རྩེ་སྦྱོར་གྱི་རྟགས་བཅུ་གཉིས་ཐོབ་པའི་བྱང་སེམས་ཡིན་པའི་ཕྱིར། གཉིས་པ་ ( འགྲེལ་པ་ ) ལ། རྨི་ལམ་གྱི་རྟགས་དང༌། སད་པའི་རྟགས་སོ། ། དང་པོ་ནི། འགྲེལ་པ། ཤིན་ཏུ་གོམས་པའི་ཕྱིར་རྨི་ལམ་གྱི་གནས་སྐབས་ན་ཡང་ཆོས་ཐམས་ཅད་རྨི་ལམ་དང་འདྲ་བ་ལ་སོགས་པར་ལྟ་བ་དང༌། ཉན་ཐོས་ལ་སོགས་པའི་ས་ལ་དགའ་བའི་སེམས་མི་བསྐྱེད་པ་དང༌། དེ་བཞིན་གཤེགས་པ་ལ་སོགས་པ་མཐོང་བ་དང༌།
སངས་རྒྱས་ཀྱི་རྫུ་འཕྲུལ་གྱི་རྣམ་པར་འཕྲུལ་པ་དམིགས་པ་དང༌། ཆོས་སྟོན་པའི་སེམས་སྐྱེ་བ་དང༌། དམྱལ་བ་ལ་སོགས་པའི་སེམས་ཅན་མཐོང་བ་སྔོན་དུ་འགྲོ་བ་རང་གི་སངས་རྒྱས་ཀྱི་ཞིང་དུ་ངན་སོང་སྤོང་བ་རྗེས་སུ་དྲན་པ་དང༌། འགྲེལ་པའི་སྦྱོར་ཊཱིཀ དྲོད་ལ་གནས་པའི་སེམས་དཔའ་དབང་རྣོན་ཆོས་ཅན། རྩེ་སྦྱོར་ཐོབ་པ་ཡིན་ཏེ། ཤིན་ཏུ་གོམས་པའི་ཕྱིར། རྨི་ལམ་གྱི་གནས་སྐབས་ན་ཡང་ཆོས་ཐམས་ཅད་རྨི་ལམ་དང་སྒྲ་བརྙན་ལ་སོགས་དང་འདྲ་བར་ལྟ་བར་བྱེད་པས་སོ། ། ཆོས་བསལ་སྔར་བཞིན་ལ། རྨི་ལམ་ན་ཡང་ཉན་ཐོས་དང་ལ་སོགས་པས་རང་རྒྱལ་གྱིས་ལ་དགའ་བའི་སེམས་མི་སྐྱེ་བས་སོ། །
སྔར་བཞིན། རྨི་ལམ་ན་ཡང་རང་ཉིད་དེ་བཞིན་གཤེགས་པར་གྱུར་ནས་འཁོར་དུ་མས་བསྐོར་བ་ལ་ཆོས་སྟོན་པ་ལ་སོགས་པ་མཐོང་བས་སོ། ། སྔར་བཞིན། རྨི་ལམ་ན་ཡང་རང་ཉིད་སངས་རྒྱས་སུ་གྱུར་ནས་རྫུ་འཕྲུལ་གྱི་རྣམ་པར་འཕྲུལ་པ་སྟོན་པ་དམིགས་པས་སོ། ། སྔར་བཞིན། རྨི་ལམ་དུ་སྡུག་བསྔལ་གྱིས་ནོན་པ་སད་པའི་ཚེ་ཆོས་ཐམས་ཅད་རྨི་ལམ་དང་འདྲ་བར་དམ་པའི་ཆོས་སྟོན་པའི་སེམས་སྐྱེ་བས་སོ། ། སྔར་བཞིན། རྨི་ལམ་ན་ཡང་དམྱལ་བ་ལ་སོགས་པའི་སེམས་ཅན་མཐོང་བ་སྔོན་དུ་འགྲོ་བས་རང་གི་སངས་རྒྱས་ཀྱི་ཞིང་དུ་ངན་སོང་སྤོང་བ་རྗེས་སུ་དྲན་པས་སོ།། གཉིས་པ་ ( སད་པའི་རྟགས་ ) ནི། འགྲེལ་པ།
གྲོང་ཁྱེར་ལ་སོགས་པ་ཚིག་པ་རབ་ཏུ་ཞི་བར་བྱེད་པའི་བདེན་པའི་བྱིན་གྱིས་བརླབས་གྲུབ་པ་དང༌། གནོད་སྦྱིན་ལ་སོགས་པ་མི་མ་ཡིན་པ་མེད་པར་བྱེད་པའི་བདེན་པའི་ཚིག་གྲུབ་པ་དང༌། རང་ཉིད་མངོན་པར་ཤེས་པས་ཕ་རོལ་གནོན་པའི་དགེ་བའི་བཤེས་གཉེན་བསྟེན་པ་དང༌། རྣམ་པ་ཐམས་ཅད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པ་དང༌། ཆོས་ཐམས་ཅད་ལ་མངོན་པར་ཞེན་པ་མེད་པ་དང༌། སངས་རྒྱས་ཀྱི་བྱང་ཆུབ་ལ་ཉེ་བར་གྱུར་པ་ཞེས་བྱ་བ་རྣམ་པ་བཅུ་གཉིས་ནི། རྩེ་མོའི་མངོན་པར་རྟོགས་པ་ཐོབ་པའི་གནས་སྐབས་ཀྱི་ཁྱད་པར་གྱི་རྟགས་ཡིན་ནོ།། འགྲེལ་པའི་སྦྱོར་ཊཱིཀ གོང་བཞིན་ལ། བདག་བྱང་ཆུབ་ཏུ་ལུང་བསྟན་ན་མེས་ཚིག་པ་འདི་ཞི་བར་གྱུར་ཅིག་ཅེས་བརྗོད་པས་གྲོང་ཁྱེར་ལ་སོགས་པ་ཚིག་པ་རབ་ཏུ་ཞི་བར་བྱེད་པའི་བདེན་པའི་ཚིག་གི་བྱིན་གྱིས་བརླབས་པ་གྲུབ་པས་སོ། །
གོང་བཞིན། བདག་ལུང་བསྟན་ན་མི་མ་ཡིན་གྱིས་བཟུང་བའི་གནོད་པ་འདི་མེད་པར་གྱུར་ཅིག་ཅེས་བརྗོད་པས་གནོད་སྦྱིན་ལ་སོགས་པ་མི་མ་ཡིན་པའི་གནོད་པ་མེད་པར་བྱེད་པའི་བདེན་པའི་ཚིག་གྲུབ་པས་སོ། ། གོང་བཞིན། རང་ཉིད་ཀྱིས་བདུད་ལས་མངོན་པར་ཤེས་པས་ཕ་རོལ་བདུད་དང་སྡིག་གྲོགས་ཟིལ་གྱིས་གནོན་པའི་དགེ་བའི་བཤེས་གཉེན་བསྟེན་པས་སོ། ། སྔར་བཞིན། བསམ་པ་ཐམས་ཅད་རྫོགས་པར་འདོད་པས་རྣམ་པ་ཐམས་ཅད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པས་སོ། ། སྔར་བཞིན། གཟུགས་སོགས་ཆོས་ཐམས་ཅད་ལ་རང་བཞིན་མེད་པར་ཤེས་པས་མངོན་པར་ཞེན་པ་མེད་པས་སོ། ། སྔར་བཞིན། ཡུམ་ལ་སྤྱོད་པས་སངས་རྒྱས་ཀྱི་བྱང་ཆུབ་ལ་ཉེ་བར་གྱུར་པས་སོ།།
བསྡུ་བ་ནི། རྨི་ལམ་དང་སད་པའི་གནས་སྐབས་ཤེས་བྱ་བའི་རྟགས་རྣམ་པ་བཅུ་གཉིས་ནི་ཆོས་ཅན། རྩེ་མོའི་མངོན་པར་རྟོགས་པ་ཐོབ་པའི་གནས་སྐབས་ཀྱི་ཁྱད་པར་གྱི་རྟགས་ཡིན་ནོ་སྟེ། དེ་ཐོབ་པའི་གནས་སྐབས་ཀྱི་ཁྱད་པར་མཚོན་ནུས་པའི་གཏན་ཚིགས་ཡིན་པས་སོ།། གཉིས་པ་རྩེ་མོའི་རྩེ་མོ་རྣམ་པར་འཕེལ་བས་མཚོན་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་རྟགས་ཀྱིས་མཚོན་པའི་རྣམ་པར་འཕེལ་བ་རྣམ་པ་དུ་ཞིག་ཡོད་ཅེ་ན། རྣམ་པར་འཕེལ་བ། འགྲེལ་པའི་སྦྱོར་ཊཱིཀ
རྟགས་ཀྱི་རྩེ་སྦྱོར་བཤད་པའི་འོག་ཏུ་རྣམ་པར་འཕེལ་བའི་རྩེ་སྦྱོར་འཆད་དེ། བཤད་མ་ཐག་པ་དེ་ལྟར་རྟགས་བཅུ་གཉིས་ཀྱིས་མཚོན་པའི་རྩེ་སྦྱོར་དེ་ལ་རྣམ་པར་འཕེལ་བ་རྣམ་པ་དུ་ཞིག་ཡོད་ཅེ་ན། དེའི་ལན་བསྟན་པའི་ཆེད་ཡོད་པའི་ཕྱིར་རོ།། གཉིས་པ་ ( རྩ་བ་ ) ནི། རྩ་བ། འཛམ་བུའི་གླིང་གི་སྐྱེ་བོ་རྙེད།། སངས་རྒྱས་མཆོད་པའི་དགེ་ལ་སོགས།། རྣམ་མང་དུ་ནི་དཔེར་མཛད་ནས།། རྣམ་འཕེལ་བཅུ་དྲུག་བདག་ཉིད་དོ།། ༢ རྩ་བའི་སྦྱོར་ཊཱིཀ
འཛམ་བུའི་གླིང་གི་སྐྱེ་བོ་ཇི་སྙེད་པས་ཕྱོགས་བཅུའི་སངས་རྒྱས་ཐམས་ཅད་ལ་མཆོད་པའི་དགེ་བ་ལ་སོགས་པ་རྣམ་པ་མང་དུ་ནི་དཔེར་མཛད་ནས་དེ་བས་ཀྱང་གོང་ནས་གོང་དུ་ཁྱད་པར་དུ་འཕགས་པའི་བསོད་ནམས་རྣམ་པར་འཕེལ་བ་ཆོས་ཅན། དབྱེ་ན་རྣམ་པ་བཅུ་དྲུག་གི་བདག་ཉིད་དུ་འདོད་དེ། བརྒྱད་ཚན་གཉིས་སུ་གསུངས་པས་སོ།། གསུམ་པ་ ( འགྲེལ་པ་ ) ལ། བཤད། བསྡུ་གཉིས་ལས། དང་པོ་ལ་གཉིས། ཕྱི་གཙོ་བོར་གྱུར་པ་བརྒྱད་དང༌། ནང་གཙོ་བོར་གྱུར་པ་བརྒྱད་དོ། ། དང་པོ་ ( ཕྱི་གཙོ་བོར་གྱུར་པ་བརྒྱད་ ) ནི།
འགྲེལ་པ། འཛམ་བུའི་གླིང་ལ་སོགས་པ་སྟོང་གསུམ་གྱི་འཇིག་རྟེན་གྱི་ཁམས་ཀྱི་སེམས་ཅན་སྙེད་ཀྱི་དེ་བཞིན་གཤེགས་པ་ལ་མཆོད་པ་བས་ལྷག་པ་དང༌། ཁྱད་པར་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིད་ལ་བྱེད་པ་དང༌། མི་སྐྱེ་བའི་ཆོས་ལ་བཟོད་པ་ཐོབ་པ་དང༌། བྱང་ཆུབ་པར་བྱ་བ་དང་བྱང་ཆུབ་པར་བྱེད་པའི་ཆོས་རྣམས་མི་དམིགས་པ་དང༌། དགེ་བ་བཅུ་ལ་སོགས་པ་དང་གཟུགས་མེད་པའི་སྙོམས་པར་འཇུག་པ་ཐོབ་པ་ལས་ཁྱད་པར་དུ་འཕགས་པ་དང༌། ལྷའི་རིས་ཐམས་ཅད་ཉེ་བར་འོང་བ་དང༌། བདུད་ཐམས་ཅད་ཟིལ་གྱིས་གནོན་པ་དང༌། སྟོན་པ་དང་འདྲ་བར་སྐྱེ་བོ་ལ་མཚུངས་པར་གནས་པ་ཞེས་བྱ་བ་བསོད་ནམས་རྣམ་པ་བརྒྱད་དང༌། འགྲེལ་པའི་སྦྱོར་ཊཱིཀ
རྩེ་སྦྱོར་གྱི་བསོད་ནམས་ཀྱི་གནས་སྐབས་ཀྱི་གཙོ་བོར་གྱུར་པ་ཆོས་ཅན། དབྱེ་ན་རྣམ་པ་བརྒྱད་ཡོད་དེ། འཛམ་བུའི་གླིང་དང་ལ་སོགས་པས་གླིང་བཞི་དང་སྟོང་གཅིག་དང་སྟོང་གཉིས་དང་སྟོང་གསུམ་གྱི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་ཀྱིས་དེ་བཞིན་གཤེགས་པ་ལ་མཆོད་པ་བས་རྩེ་མོའི་ཤེར་ཕྱིན་ཡིད་ལ་བྱེད་པ་བསོད་ནམས་ལྷག་པ་དང༌། ཁྱད་པར་དུ་རྩེ་སྦྱོར་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིན་མཚན་རྩེ་གཅིག་ཏུ་ཡིད་ལ་བྱེད་པ་དང༌། མི་སྐྱེ་བའི་ཆོས་གནས་ལུགས་ལ་ལྷག་པར་མོས་པའི་བཟོད་པ་ཐོབ་པ་དང༌། བྱང་ཆུབ་པར་བྱ་བ་དང་བྱང་ཆུབ་པར་བྱེད་པའི་ཆོས་རྣམས་བདེན་པར་མི་དམིགས་པ་དང༌། འཛམ་བུའི་གླིང་གི་སེམས་ཅན་ཐམས་ཅད་དགེ་བ་བཅུ་ལ་སོགས་པ་དང་བསམ་གཏན་དང་གཟུགས་མེད་པའི་སྙོམས་པར་འཇུག་པ་ཐོབ་པ་ལས་རྩེ་སྦྱོར་སྒོམ་པའི་བསོད་ནམས་ཁྱད་པར་དུ་འཕགས་པ་དང༌། རྩེ་སྦྱོར་ལ་གནས་པའི་མདུན་དུ་དཀར་ཕྱོགས་ཀྱི་ལྷའི་རིས་ཐམས་ཅད་ཉེ་བར་འོངས་ནས་བྱང་ཆུབ་ཏུ་བསྐུལ་བ་དང༌། བདུད་ཀྱིས་གླགས་མི་རྙེད་པས་བདུད་ལས་ཐམས་ཅད་ཟིལ་གྱིས་གནོན་པ་དང༌། ཐེག་པ་གཅིག་ཏུ་ཞུགས་པའི་སྐྱེ་བོ་ལ་སྟོན་པ་དང་འདྲ་བར་གུས་པ་བསྐྱེད་ཅིང་བསླབ་པ་མཚུངས་པར་གནས་པ་ཞེས་བྱ་བ་རྣམས་སུ་ཡོད་པས་སོ།།
གཉིས་པ་ ( ནང་གཙོ་བོར་གྱུར་པ་བརྒྱད་ ) ནི། འགྲེལ་པ། ཡང་རྣམ་པ་ཐམས་ཅད་དུ་ཐབས་ལ་མཁས་པས་བསླབ་པ་ཡོངས་སུ་དག་པ་དང༌། སངས་རྒྱས་ཀྱི་རིགས་ཅན་དུ་འགྱུར་བ་དང༌། འབྲས་བུ་སངས་རྒྱས་ཉིད་འཐོབ་པའི་རྒྱུ་མཚན་དང༌། ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་ཀྱི་སེམས་མི་སྐྱེ་བ་དང༌། གཟུགས་ལ་སོགས་པ་དང་ལྡན་པར་རྟོགས་པའི་སེམས་རབ་ཏུ་མི་སྐྱེ་བ་དང༌། ཕ་རོལ་ཏུ་ཕྱིན་པ་ཀུན་བསྡུས་པ་ཤེས་པ་དང༌། ཕུན་སུམ་ཚོགས་པ་ཐམས་ཅད་འཐོབ་པ་དང༌། ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་ཞེས་བྱ་བ་བསོད་ནམས་གཞན་རྣམ་པ་བརྒྱད་དང༌།
འགྲེལ་པའི་སྦྱོར་ཊཱིཀ རྩེ་སྦྱོར་གྱི་བསོད་ནམས་ཀྱི་གནས་སྐབས་སྔ་མ་བརྒྱད་ལས་གཞན་ནང་གཙོ་བོར་གྱུར་པ་ཆོས་ཅན། རྣམ་པ་བརྒྱད་ཡོད་དེ། ཡང་རྣམ་པ་ཐམས་ཅད་དུ་བསམ་གཏན་གཟུགས་མེད་ལ་སྙོམས་པར་འཇུག་ཀྱང་དེའི་རྒྱུས་མི་སྐྱེ་བའི་ཐབས་ལ་མཁས་པས་བསླབ་པ་ཡོངས་སུ་དག་པ་དང༌། རྩེ་སྦྱོར་ཐོབ་ནས་སངས་རྒྱས་སུ་ངེས་པས་སངས་རྒྱས་ཀྱི་རིགས་ཅན་དུ་འགྱུར་བ་དང༌། འབྲས་བུ་སངས་རྒྱས་ཉིད་འཐོབ་པའི་རྒྱུ་མཚན་སེམས་བསྐྱེད་སོགས་ཀྱི་ནུས་པ་གཞན་ལས་ལྷག་པ་དང༌། སྦྱིན་སོགས་ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་སེར་སྣ་སོགས་ཀྱི་སེམས་མི་སྐྱེ་བ་དང༌། བདེན་མེད་ཀྱི་དོན་རྟོགས་པས་གཟུགས་ལ་སོགས་པ་དང་ལྡན་པར་རྟོགས་པའི་སེམས་རབ་ཏུ་མི་སྐྱེ་བ་དང༌། རྩེ་མོའི་ཤེར་ཕྱིན་དུ་ཕ་རོལ་ཏུ་ཕྱིན་པ་ཀུན་བསྡུས་པར་ཤེས་པ་དང༌། ཐེག་པ་གསུམ་གྱི་ཕུན་སུམ་ཚོགས་པ་ཐམས་ཅད་འཐོབ་པ་དང༌།
གཟུགས་སོགས་ལ་ལྟ་བ་ཐམས་ཅད་དང་བྲལ་བས་ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་ཞེས་བྱ་བ་རྣམས་སུ་ཡོད་པས་སོ།། གཉིས་པ་བསྡུ་བ་ནི། འགྲེལ་པ། མེ་ཏོག་ལ་སོགས་པས་སངས་རྒྱས་མཆོད་པའི་དགེ་བ་ལ་སོགས་པ་རྣམ་པ་མང་པོ་དཔེར་མཛད་ནས་གོང་ནས་གོང་དུ་ཁྱད་པར་དུ་འཕགས་པ་ཉིད་ཀྱིས་གནས་སྐབས་བཅུ་དྲུག་གི་ངོ་བོ་ཉིད་ནི་རྣམ་པར་འཕེལ་བ་ཡིན་ནོ།། འགྲེལ་པའི་སྦྱོར་ཊཱིཀ བདག་པོས་མ་བཟུང་བའི་རྫས་མེ་ཏོག་ལ་སོགས་པའི་མཆོད་རྫས་དཔག་ཏུ་མེད་པས་རྟེན་གྱི་གང་ཟག་འཛམ་གླིང་ལ་སོགས་པའི་སེམས་ཅན་ཇི་སྙེད་ཀྱིས་ཡུལ་སངས་རྒྱས་ལ་མཆོད་པའི་དགེ་བ་ལ་སོགས་པ་རྣམ་པ་མང་པོ་དང་པོར་བསྟན་པ་དཔེར་མཛད་ནས་བསོད་ནམས་ཆེན་པོ་གོང་ནས་གོང་དུ་ཁྱད་པར་དུ་འཕགས་པ་ཉིད་ཀྱིས་རྣམ་པར་འཕེལ་བ་ཆོས་ཅན། རྩེ་མོའི་བསོད་ནམས་ཀྱི་གནས་སྐབས་བཅུ་དྲུག་གི་ངོ་བོ་ཉིད་ཀྱིས་ནི་ཕྱེ་ན་རྣམ་པ་བཅུ་དྲུག་ཏུ་དབྱེར་ཡོད་དེ། བརྒྱད་ཚན་གཉིས་སུ་ཡོད་པས་སོ།། གསུམ་པ་བཟོད་པའི་རྩེ་མོ་བརྟན་པས་མཚོན་པ་ལ་གསུམ་ལས། དང་པོ་ ( མཚམས་སྦྱར་ ) ནི།
འགྲེལ་པ། དེ་ལྟར་རྣམ་པར་འཕེལ་བས་རྣམ་པར་སྤེལ་བའི་རང་དབང་དུ་གྱུར་བ་མཐར་ཕྱིན་པའི་མཚན་ཉིད་རྣམས་མི་ངེས་པར་བརྟན་པ་ཡིན་པས་ངེས་པར་བརྟན་པ། འགྲེལ་པའི་སྦྱོར་ཊཱིཀ རྣམ་འཕེལ་རྩེ་སྦྱོར་གྱི་འོག་ཏུ་ངེས་པར་བརྟན་པའི་རྩེ་སྦྱོར་འཆད་དོ། ། བཤད་པ་དེ་ལྟར་བསོད་ནམས་རྣམ་པར་འཕེལ་བས་རྣམ་པར་སྤེལ་ཞིང་རྗོགས་པར་བྱས་པའི་སྒོ་ནས་རང་དབང་དུ་གྱུར་པ་རབ་ཀྱི་མཐར་ཕྱིན་པའི་མཚན་ཉིད་རྣམས་ནི་ངེས་པར་བརྟན་པ་ཡིན་པས་སོ།། གཉིས་པ་ ( རྩ་བ་ ) ནི། རྩ་བ། ཀུན་མཁྱེན་ཉིད་གསུམ་ཆོས་རྣམས་ཀྱི།། ཡོངས་སུ་རྫོགས་པ་བླ་མེད་པ།། སེམས་ཅན་དོན་ཡོངས་མི་གཏོང་བ།།
བརྟན་པ་ཞེས་ནི་མངོན་པར་བརྗོད།། ༣ རྩ་བའི་སྦྱོར་ཊཱིཀ ཐེག་ཆེན་གྱི་སྦྱོར་ལམ་བཟོད་པ་ཆོས་ཅན། སྐབས་འདིར་བརྟན་པ་གཉིས་དང་ལྡན་པའི་རྩེ་སྦྱོར་ཞེས་བྱ་བར་ནི་མངོན་པར་བརྗོད་དེ། རྣམ་པ་ཀུན་མཁྱེན་པ་ཉིད་གསུམ་གྱི་ཆོས་སེམས་བསྐྱེད་དང་གདམས་ངག་སོགས་སུམ་ཅུ་པོ་རྣམས་ཡོངས་སུ་རྫོགས་པར་བླ་ན་མེད་པའི་བྱང་ཆུབ་ཏུ་སྔོ་བ་རང་དོན་རྟོགས་པ་བརྟན་པ་དང༌། གཞན་གྱི་སྡུག་བསྔལ་སེལ་འདོད་ཀྱི་སྙིང་རྗེ་ཆེན་པོས་སེམས་ཅན་གྱི་དོན་ཡོངས་སུ་མི་གཏོང་བ་གཞན་དོན་ཕྲིན་ལས་བརྟན་པ་སྟེ་དེ་གཉིས་དང་ལྡན་པའི་བཟོད་པའི་རྩེ་སྦྱོར་ཡིན་པས་སོ།། གསུམ་པ་ ( འགྲེལ་པ་ ) ནི། འགྲེལ་པ། དེ་ལྟར་ཡང་དག་པའི་ཐབས་ལ་མཁས་པའི་སྟོབས་ཀྱིས་རྣམ་པར་མི་རྟོག་པ་རྟོགས་པའི་གནས་སྐབས་ན། སྙིང་རྗེ་ཆེན་པོ་མངོན་དུ་བྱེད་པའི་ངོ་བོས་སེམས་ཅན་གྱི་དོན་ཡོངས་སུ་མི་གཏོང་བའི་མཚན་ཉིད།
རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་ཇི་སྐད་བཤད་པའི་ཐམས་ཅད་མཁྱེན་པ་ཉིད་གསུམ་གྱི་ཆོས་སེམས་བསྐྱེད་པ་ལ་སོགས་པ་གོང་དུ་སྨོས་པ་རྣམས་ཡོངས་སུ་རྫོགས་པ་བླ་ན་མེད་པ་ནི་ངེས་པར་བརྟན་པ་ཡིན་ནོ།། འགྲེལ་པའི་སྦྱོར་ཊཱིཀ ངེས་པར་བརྟན་པའི་རྩེ་སྦྱོར་ཆོས་ཅན། དབྱེ་ན་གཉིས་ཡིན་ནོ་སྟེ། བསོད་ནམས་འཕེལ་བའི་རིམ་པ་དེ་སྔར་ཐོབ་པས་གཞན་དོན་བྱེད་པའི་ཡང་དག་པའི་ཐབས་ལ་མཁས་པའི་སྟོབས་ཀྱིས་མོས་མིན་འདུ་ཤེས་མེད་པ་ཡིན་ཞེས་པ་ལུང་རྣམ་པར་མི་རྟོག་པ་རྟོགས་པའི་གནས་སྐབས་ན་ཡང་གཞན་གྱི་སྡུག་བསྔལ་སེལ་འདོད་ཀྱི་སྙིང་རྗེ་ཆེན་པོ་མངོན་དུ་བྱེད་པའི་ངོ་བོས་སེམས་ཅན་གྱི་དོན་ཡོངས་སུ་མི་གཏོང་བའི་མཚན་ཉིད་ཅན་གཞན་དོན་ཕྲིན་ལས་བརྟན་པ་དང༌། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་སྐབས་དང་པོ་གསུམ་དུ་ཇི་སྐད་བཤད་པའི་ཐམས་ཅད་མཁྱེན་པ་ཉིད་གསུམ་མཚོན་བྱེད་ཀྱི་ཆོས་སེམས་བསྐྱེད་པ་དང་གདམས་ངག་ལ་སོགས་པ་གོང་དུ་སྨོས་པ་སུམ་ཅུ་རྣམས་ཡོངས་སུ་རྫོགས་པར་སྔོ་བ་བླ་ན་མེད་པ་ནི་རང་དོན་རྟོགས་པ་བརྟན་པ་སྟེ་བརྟན་པ་དེ་གཉིས་དང་ལྡན་པས་སོ།། བཞི་པ་ཆོས་མཆོག་གི་རྩེ་མོ་སེམས་ཀུན་ཏུ་གནས་པས་མཚོན་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་ངེས་པར་བརྟན་པར་བྱེད་པས་ངེས་པར་བརྟན་པར་འགྱུར་བའི་མཚན་ཉིད་ནི།
སེམས་ཀུན་ཏུ་གནས་པ་ཡིན་པས་སེམས་ཀུན་ཏུ་གནས་པ། འགྲེལ་པའི་སྦྱོར་ཊཱིཀ བརྟན་པ་རྩེ་སྦྱོར་གྱི་འོག་ཏུ་སེམས་ཀུན་ཏུ་གནས་པའི་རྩེ་སྦྱོར་འཆད་དེ། དེ་ལྟར་ངེས་པར་བརྟན་པར་བྱེད་པ་བཟོད་པའི་རྩེ་སྦྱོར་སྔོན་དུ་སོང་བས་ངེས་པར་བརྟན་པར་འགྱུར་བའི་མཚན་ཉིད་ནི་སེམས་ཀུན་ཏུ་གནས་པ་ཡིན་པས་སོ།། གཉིས་པ་ ( རྩ་བ་ ) ནི། རྩ་བ། གླིང་བཞི་པ་དང་སྟོང་དག་དང༌།། སྟོང་གཉིས་གསུམ་དག་དཔེར་མཛད་ནས།། བསོད་ནམས་མང་པོ་ཉིད་ཀྱིས་ནི།། ཏིང་འཛིན་ཡོངས་སུ་བསྒྲགས་པ་ཡིན།།
༤ རྩ་བའི་སྦྱོར་ཊཱིཀ མདོ་སྡུད་པ་ལས། མི་ལྡོག་བྱང་ཆུབ་མཆོག་ལ་རབ་ཏུ་ཞུགས་པ་ཡི།། སེམས་བསྐྱེད་པ་ལ་བསམ་པ་ཐག་པས་ཡི་རང་བ།། སྟོང་གསུམ་རི་རབ་སྲང་ལ་གཞལ་བའི་ཚད་གཟུང་རུང༌།། རྗེས་སུ་ཡི་རང་དགེ་བ་དེ་ནི་དེ་ལྟ་མིན།། ཞེས་གསུངས་པའི་མདོ་ཚིག་ཆོས་ཅན། སེམས་དཔའ་བཞིའི་དགེ་བ་ལ་རྗེས་སུ་ཡི་རང་བའི་བསོད་ནམས་དང་ཏིང་ངེ་འཛིན་གྱི་བསོད་ནམས་ནི་མང་པོ་ཉིད་ཀྱིས་ནི་ཡོངས་སུ་བསྒྲགས་པ་ཡིན་ཏེ། གླིང་བཞི་པ་དང་སྟོང་དང་པོ་དག་དང་སྟོང་གཉིས་པ་དང་སྟོང་གསུམ་པ་དག་གི་ས་རྡོའི་སྲང་གྲངས་དང་ཆུ་ཐིགས་ཀྱི་གྲངས་དཔེར་མཛད་ནས་སེམས་དཔའི་དགེ་བ་ལ་ཡི་རང་གི་བསོད་ནམས་མང་བར་དངོས་སུ་དང་ཏིང་ངེ་འཛིན་གྱི་བསོད་ནམས་མང་བར་ཤུགས་ལ་བསྒྲགས་པས་སོ། ། དེ་ཡང་གཉིས་པོ་མཚུངས་ལྡན་ཡིན་པས་གྲོགས་ཀྱི་ཡོན་ཏན་བསྒྲགས་པས་གྲོགས་ཅན་གྱི་ཡོན་ཏན་ཡང་བསྒྲགས་པར་འགྱུར་བ་ཡིན་ནོ།།
བརྒྱད་སྟོང་འགྲེལ་ཆེན་ལས་ནི། དོན་གཞན་ཡི་རང་གི་བསོད་ནམས་མང་བར་བསྟན་པའི་ཐབས་ཀྱིས་བསྟན་པར་བཤད་དེ། མདོ་ལས་བཤད་ཚུལ་ལོ། ། གཞུང་རྩ་བར། མདོའི་དངོས་བསྟན་གྱི་དཔེ་དང་སྦས་དོན་ཏིང་ངེ་འཛིན་དཔེ་དོན་དུ་སྦྱར་ནས་གསུངས་སྟེ། འགྲེལ་བས་ཀྱང་དེ་ལྟར་བཤད་དོ།། གསུམ་པ་ ( འགྲེལ་པ་ ) ནི། འགྲེལ་པ། ཚད་སྲིད་པ་ནི་སྲང་ཚད་ཀྱིས་གཞལ་བར་ནུས་སོ། ། ཞེས་བྱ་བའི་ཚུལ་གྱིས་གླིང་བཞི་པ་ལ་སོགས་པ་སྟོང་གསུམ་པའི་འཇིག་རྟེན་གྱི་ཁམས་རྣམས་ཀྱིས་ཕ་རོལ་ཏུ་ཕྱིན་པ་ལ་སོགས་པ་ཐམས་ཅད་ཀྱི་ངོ་བོ་ཉིད་ཏིང་ངེ་འཛིན་གྱི་བསོད་ནམས་དང༌།
ཡེ་ཤེས་ཀྱི་སོ་སོར་དཔེར་མཛད་ནས་དེ་དག་ལས་ཁྱད་པར་དུ་འཕགས་ཤིང༌། ཚད་ལས་འདས་པའི་བསོད་ནམས་མང་པོ་ཉིད་ཀྱིས་ཏིང་ངེ་འཛིན་གྱི་མཚན་ཉིད་བརྗོད་པ་ནི་སེམས་ཀུན་ཏུ་གནས་པ་ཡིན་ནོ།། འགྲེལ་པའི་སྦྱོར་ཊཱིཀ ཕ་རོལ་ཏུ་ཕྱིན་པ་ལ་སོགས་པ་ཐམས་ཅད་ཀྱི་ངོ་བོ་ཉིད་ཆོས་མཆོག་རྩེ་སྦྱོར་གྱི་ཏིང་ངེ་འཛིན་གྱི་བསོད་ནམས་དང་ཡེ་ཤེས་ཀྱི་ཚོགས་ནི་ཆོས་ཅན། ཡོན་ཏན་གྱི་ཁྱད་པར་ཚད་གཟུང་མེད་པ་དང་ལྡན་ཏེ། གླིང་བཞི་པ་དང་ལ་སོགས་པས་སྟོང་དག་དང་སྟོང་གཉིས་པ་དང་སྟོང་གསུམ་པའི་འཇིག་རྟེན་གྱི་ཁམས་རྣམས་ཀྱི་ས་རྡོའི་སྲང་གྲངས་དང་ཆུ་ཐིགས་རེ་རེ་ནས་བགྲངས་པ་སོ་སོར་དཔེར་མཛད་ནས་ཚད་སྲིད་པ་ནི་སྲང་ཚད་ཀྱིས་གཞལ་བར་ནུས་སོ་ཞེས་བྱ་བའི་ཚུལ་གྱིས་དཔེ་དེ་དག་གི་ཚད་བློས་གཞལ་ནུས་ཤིང་ཆོས་མཆོག་རྩེ་སྦྱོར་ནི་དེ་དག་ལས་ཁྱད་པར་དུ་འཕགས་ཤིང་ཚད་ལས་འདས་པའི་བསོད་ནམས་མང་པོ་དང་ལྡན་པར་གསུངས་པ་ཉིད་ཀྱིས་སོ།། བསྡུ་བ་ནི། སེམས་ཀུན་ཏུ་གནས་པའི་ཏིང་ངེ་འཛིན་ནི་ཆོས་ཅན། བསོད་ནམས་མང་པོ་ཡིན་ནོ་སྟེ། བཤད་ཟིན་པའི་བསོད་ནམས་དེ་ལྟ་བུ་དང་ལྡན་པའི་ཏིང་ངེ་འཛིན་གྱི་མཚན་ཉིད་ཅན་དུ་བརྗོད་པས་སོ།།
ལྔ་པ་ཐུན་མོང་གི་བསྡུ་བ་ནི། འགྲེལ་པ། རྟགས་ལ་སོགས་པ་དེ་དག་ནི་གོ་རིམ་བཞིན་དུ་དྲོ་བ་ལ་སོགས་པ་ངེས་པར་འབྱེད་པའི་ཆ་དང་མཐུན་པ་བཞིའི་ངོ་བོ་ཡིན་པར་ཁོང་དུ་ཆུད་པར་བྱའོ།། འགྲེལ་པའི་སྦྱོར་ཊཱིཀ རྟགས་ཀྱི་རྩེ་སྦྱོར་དང་རྣམ་འཕེལ་རྩེ་སྦྱོར་ལ་སོགས་པ་བཞི་པོ་དེ་དག་ནི་ཆོས་ཅན། གོ་རིམ་བཞིན་དུ་ཐེག་ཆེན་གྱི་སྦྱོར་ལམ་དྲོ་བ་ལ་སོགས་པ་ངེས་པར་འབྱེད་པའི་ཆ་དང་མཐུན་པ་བཞིའི་ངོ་བོ་ཉིད་ཡིན་པར་ཁོང་དུ་ཆུད་པར་བྱའོ་སྟེ། དེ་ཡིན་པར་ཤེས་དགོས་པས་སོ།། གཉིས་པ་མཐོང་ལམ་རྩེ་མོ་ལ་བདུན། སྤྱིའི་མཚམས་སྦྱར་བ། སྤང་བྱ་རྣམ་པར་རྟོག་པ།
སྐྱེ་བའི་རྒྱུ་གྲོགས། འབྲས་བུ་བྱང་ཆུབ། རྩེ་མོའི་བྱེད་པ། དེའི་ངོ་བོ། ། སྒོམ་པའོ། ། དང་པོ་ནི། འགྲེལ་པ། ངེས་པར་འབྱེད་པའི་ཆ་དང་མཐུན་པའི་འོག་ཏུ་མཐོང་བའི་ལམ་ཡིན་ཏེ། འགྲེལ་པའི་སྦྱོར་ཊཱིཀ ངེས་པར་འབྱེད་པའི་ཆ་དང་མཐུན་པའི་འོག་ཏུ་མཐོང་བའི་ལམ་ཡིན་ཏེ།
དེ་ལས་དེ་འབྱུང་བས་སོ།། གཉིས་པ་ ( སྤང་བྱ་རྣམ་པར་རྟོག་པ་ ) ལ་གསུམ། གཟུང་རྟོག་མདོར་བསྟན། འཛིན་རྟོག་མདོར་བསྟན། གཟུང་འཛིན་དབྱེ་བའི་ངེས་པ་རྒྱས་བཤད་དོ། ། དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལ་མི་མཐུན་པའི་ཕྱོགས་གཉེན་པོ་དང་བཅས་པ་རྣམ་པ་བཞི་ཡོད་པས། རེ་ཤིག་མི་མཐུན་ཕྱོགས་གཟུང་བར་རྣམ་པར་རྟོག་པ་གཉིས་པོ།།
འགྲེལ་པའི་སྦྱོར་ཊཱིཀ མཐོང་ལམ་དེ་ལ་མི་མཐུན་པའི་ཕྱོགས་གཉེན་པོ་དང་བཅས་པ་རྣམ་པ་བཞི་ཡོད་པ་ལས་རེ་ཞིག་དང་པོར་མི་མཐུན་པའི་ཕྱོགས་གཟུང་བར་རྣམ་པར་རྟོག་པ་གཉིས་པོ་མདོར་བསྟན་པ་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། འཇུག་པ་དང་ནི་ལྡོག་པ་ལ།། གཟུང་བའི་རྣམ་རྟོག་སོ་སོར་དེ།། དགུ་ཡི་བདག་ཉིད་ཇི་བཞིན་ཡུལ།། མིན་པའི་བདག་ཉིད་དག་ཤེས་བྱ།། ༥ རྩ་བའི་སྦྱོར་ཊཱིཀ
འདིར་བསྟན་གཟུང་རྟོག་ཆོས་ཅན། དབྱེ་ན་གཉིས་ཡོད་དེ། འཇུག་པ་གཟུང་རྟོག་དང་ནི། ལྡོག་པ་ལ་གཟུང་བའི་རྣམ་རྟོག་སྟེ་གཉིས་སུ་ཡོད་པས་སོ། ། གཟུང་རྟོག་གཉིས་པོ་དེ་ཆོས་ཅན། སོ་སོར་དགུ་དགུའི་བདག་ཉིད་དག་ཏུ་ཤེས་པར་བྱ་སྟེ། ཡུལ་ཇི་ལྟ་བ་བཞིན་མ་ཡིན་པའི་ངོ་བོ་ལ་ཞེན་པ་དགུ་དགུ་ཡོད་པས་སོ།། གསུམ་པ་ ( འགྲེལ་པ་ ) ལ་ལྔ། རྟོག་པའི་ཡུལ། ངོ་བོ།
མི་མཐུན་ཕྱོགས་སུ་བསྟན་པ། དབྱེ་བ། རྟོག་པར་འཇོག་པའི་རྒྱུའོ། ། དང་པོ་ནི། འགྲེལ་པ། འཇུག་པ་དང་ལྡོག་པ་མི་དམིགས་པ་དང༌། དམིགས་པའི་ངོ་བོ་ཉིད་དག་ལ་གོ་རིམ་བཞིན་དུ། འགྲེལ་པའི་སྦྱོར་ཊཱིཀ མི་དམིགས་པ་དང་དམིགས་པ་འཇུག་ལྡོག་གོ་རིམ་བཞིན་དུ་སྦྱར་ན། མཚན་མར་མི་དམིགས་པའི་ངོ་བོ་ཉིད་དག་ཆོས་ཅན།
བྱང་ཆུབ་སེམས་དཔས་འཇུག་པར་བྱ་བ་ཡིན་ཏེ། དེས་བླང་བྱ་ཡིན་པས་སོ།། མཚན་མར་དམིགས་པའི་ངོ་བོ་ཉིད་དག་ཆོས་ཅན། བྱང་ཆུབ་སེམས་དཔས་ལྡོག་པར་བྱ་བ་ཡིན་ཏེ། དེས་དོར་བྱ་ཡིན་པས་སོ།། གཉིས་པ་ ( ངོ་བོ་ ) ནི། འགྲེལ་པ། བྱང་ཆུབ་སེམས་དཔའ་དང༌། ཉན་ཐོས་ལ་སོགས་པའི་ཆོས་ལེན་པ་དང་འདོར་བའི་སྒོ་ནས་གཟུང་བའོ་ཞེས། འགྲེལ་པའི་སྦྱོར་ཊཱིཀ
ངོ་བོ་ཉིད་ལ་སོགས་པའི་ཡུལ་དགུ་ལ་འཇུག་བྱར་ཞེན་པའི་བློ་ཆོས་ཅན། འཇུག་པའི་ཕྱོགས་ཀྱི་གཟུང་བར་རྣམ་པར་རྟོག་པ་ཡིན་ཏེ། བྱང་ཆུབ་སེམས་དཔའི་ཆོས་ལེན་པར་འདོད་པའི་སྒོ་ནས་འཇུག་བྱར་གཟུང་བའོ་ཞེས་རྟོག་པའི་བློ་ཡིན་པས་སོ། ། རྟོགས་པ་དམན་པ་སོགས་ལ་ལྡོག་བྱར་ཞེན་པའི་བློ་ཆོས་ཅན། ལྡོག་པའི་ཕྱོགས་ཀྱི་གཟུང་རྟོག་ཡིན་ཏེ། ཉན་ཐོས་ལ་སོགས་པའི་ཆོས་ལ་འདོར་བར་འདོད་པའི་སྒོ་ནས་ལྡོག་བྱར་གཟུང་བའོ་ཞེས་རྟོག་པའི་བློ་ཡིན་པས་སོ།། གསུམ་པ་ ( མི་མཐུན་ཕྱོགས་སུ་བསྟན་པ་ ) ནི། འགྲེལ་པ། གཟུང་བར་རྣམ་པར་རྟོག་པ་ཉོན་མོངས་པ་དང་འདྲ་བ་མི་མཐུན་པའི་ཕྱོགས་སུ་གྱུར་པ། འགྲེལ་པའི་སྦྱོར་ཊཱིཀ
རྟོག་པ་དེ་གཉིས་ཆོས་ཅན། མཐོང་ལམ་རྩེ་སྦྱོར་གྱི་མི་མཐུན་ཕྱོགས་སུ་གྱུར་པ་ཡིན་ཏེ། མཐོང་སྤང་ཉོན་མོངས་པ་དང་འདྲ་བར་མཐོང་ལམ་རྩེ་སྦྱོར་སྐྱེ་བའི་གེགས་བྱེད་པས་སོ།། བཞི་པ་ ( དབྱེ་བ་ ) ནི། འགྲེལ་པ། ཡུལ་གྱི་དབྱེ་བས་སོ་སོར་རྣམ་པ་དགུ་ཡོད་པ་ནི། འགྲེལ་པའི་སྦྱོར་ཊཱིཀ དེ་ཆོས་ཅན། དབྱེ་ན་སོ་སོར་རྣམ་པ་དགུ་དགུར་ཡོད་དེ། ཡུལ་དགུ་དགུ་ཡོད་པའི་དབྱེ་བས་སོ།།
ལྔ་པ་ ( རྟོག་པར་འཇོག་པའི་རྒྱུ་ ) ནི། འགྲེལ་པ། དངོས་པོ་དང་མ་འབྲེལ་བར་འཇུག་པ་ཉིད་ཀྱིས་ཕྱིན་ཅི་ལོག་ཏུ་སྣང་བའི་ཕྱིར། ཡུལ་ཇི་ལྟ་བ་བཞིན་མ་ཡིན་པའི་རང་གི་ངོ་བོ་དག་ཏུ་ཤེས་པར་བྱའོ།། འགྲེལ་པའི་སྦྱོར་ཊཱིཀ དགུ་ཚན་གཉིས་པོ་དེ་ཆོས་ཅན། ཡུལ་གྱི་གནས་ཚུལ་ཇི་ལྟ་བ་བཞིན་མ་ཡིན་པར་འཛིན་པའི་རང་གི་ངོ་བོ་དག་ཏུ་ཤེས་པར་བྱའོ་སྟེ། ཡུལ་གྱི་གནས་ཚུལ་ཕྱིན་ཅི་ལོག་ཏུ་སྣང་བའི་ཕྱིར་ཏེ། ཡུལ་གྱི་དངོས་པོ་དང་མ་འབྲེལ་བར་འཇུག་པ་ཉིད་ཀྱིས་སོ།། གཉིས་པ་འཛིན་རྟོག་མདོར་བསྟན་ལ་གསུམ་ལས།
དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་གཟུང་བར་རྣམ་པར་རྟོག་པའི་ཕྱོགས་གཉིས་བསྟན་ནས་འཛིན་པར་རྣམ་པར་རྟོག་པ་གཉིས་པོ། འགྲེལ་པའི་སྦྱོར་ཊཱིཀ དེ་ལྟར་གཟུང་བར་རྣམ་པར་རྟོག་པའི་ཕྱོགས་གཉིས་མདོར་བསྟན་ནས་དེའི་འོག་ཏུ་འཛིན་པར་རྣམ་པར་རྟོག་པ་གཉིས་པོ་མདོར་བསྟན་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། སོ་སོའི་སྐྱེ་བོ་འཕགས་དབྱེ་བས།། སེམས་ཅན་རྫས་དང་བཏགས་ཡོད་པར།།
རྣམ་རྟོག་འཛིན་པ་དག་ཏུ་འདོད།། དེ་དག་སོ་སོར་དགུ་བདག་ཉིད།། ༦ གལ་ཏེ་གཟུང་དོན་དེ་བཞིན་མེད།། དེ་དག་གང་གི་འཛིན་པར་འདོད།། དེ་ལྟར་དེ་དག་འཛིན་པ་ཡི།། ངོ་བོས་སྟོང་པའི་མཚན་ཉིད་དོ།། ༧ རྩ་བའི་སྦྱོར་ཊཱིཀ འཛིན་པའི་རྣམ་པར་རྟོག་པ་ཆོས་ཅན། རྩ་བའི་དབྱེ་བ་གཉིས་དག་ཏུ་འདོད་དེ། སོ་སོ་སྐྱེ་བོའི་དབྱེ་བས་སེམས་ཅན་རྫས་སུ་ཡོད་པའི་རྟེན་ཅན་དུ་རྣམ་པར་རྟོག་པའི་རྫས་འཛིན་རྟོག་པ་དང༌།
འཕགས་པའི་དབྱེ་བས་སྐྱེས་བུ་བཏགས་པར་ཡོད་པའི་རྟེན་ཅན་དུ་རྣམ་པར་རྟོག་པ་བཏགས་འཛིན་རྟོག་པ་དང་གཉིས་ཡོད་པས་སོ། ། འཛིན་རྟོག་གཉིས་པོ་དེ་དག་ཆོས་ཅན། སོ་སོར་དགུ་དགུའི་བདག་ཉིད་དུ་དབྱེར་ཡོད་དེ། ཁྱོད་ཀྱི་ཡུལ་ལ་དགུ་དགུར་ཡོད་པས་སོ། ། འཛིན་རྟོག་དེ་དག་ཆོས་ཅན། གལ་ཏེ་ཡུལ་གང་དང་གང་གི་གནས་ཚུལ་ལ་ཞུགས་པའི་འཛིན་པར་འདོད་དེ་འདོད་མི་རིགས་པས་ཕྱིན་ཅི་ལོག་ཏུ་ཞེན་པའི་རྟོག་པ་ཡིན་ཏེ། རྟོག་པ་དེ་དག་གི་གཟུང་དོན་དེ་བཞིན་ཉིད་དུ་མེད་པའི་འཁྲུལ་ཤེས་ཡིན་པས་སོ། ། དེ་ལྟར་ན་འཛིན་རྟོག་གཉིས་པོ་དེ་དག་ཆོས་ཅན། འཛིན་པ་མ་འཁྲུལ་པའི་ངོ་བོས་སྟོང་པའི་མཚན་ཉིད་དོ་སྟེ། ཡུལ་ཇི་ལྟ་བ་བཞིན་མ་ཡིན་པར་འཛིན་པའི་ངོ་བོ་ཉིད་ཡིན་པས་སོ།།
གསུམ་པ་ ( འགྲེལ་པ་ ) ལ་ལྔ། རྟོག་པའི་ཡུལ། ངོ་བོ། མི་མཐུན་ཕྱོགས་སུ་བསྟན་པ། དབྱེ་བ། རྟོག་པར་འཇོག་པའི་རྒྱུའོ། ། དང་པོ་ནི། འགྲེལ་པ། སོ་སོའི་སྐྱེ་བོ་དང་འཕགས་པའི་གང་ཟག་གི་གོ་རིམ་བཞིན་དུ་སྐྱེས་བུ་རྫས་དང༌། བཏགས་པར་ཡོད་པའི་རྟེན་ཅན་གྱི་འཛིན་པ་དག་ཡོད་པས་འཛིན་པར།
འགྲེལ་པའི་སྦྱོར་ཊཱིཀ འཛིན་རྟོག་ཆོས་ཅན། གཉིས་ཡོད་དེ། གོ་རིམ་བཞིན་དུ་སོ་སོ་སྐྱེ་བོ་དག་གི་སྐྱེས་བུ་རྫས་སུ་ཡོད་པའི་རྟེན་ཅན་གྱི་འཛིན་པ་དག་དང༌། འཕགས་པའི་གང་ཟག་གི་སྐྱེས་བུ་བཏགས་པར་ཡོད་པའི་རྟེན་ཅན་གྱི་འཛིན་པ་དག་ཏུ་ཡོད་པས་སོ།། གཉིས་པ་ ( ངོ་བོ་ ) ནི། འགྲེལ་པ། རྣམ་པར་རྟོག་པ། འགྲེལ་པའི་སྦྱོར་ཊཱིཀ དེ་གཉིས་ཆོས་ཅན།
འཛིན་པར་རྣམ་པར་རྟོག་པ་ཡིན་ཏེ། ཡུལ་བདེན་དངོས་དང་བཏགས་པ་ཙམ་དུ་ཞེན་པའི་བློ་ཡིན་པས་སོ།། གསུམ་པ་ ( མི་མཐུན་ཕྱོགས་སུ་བསྟན་པ་ ) ནི། འགྲེལ་པ། གེགས་བྱེད་པ་ཡིན་པའི་ཕྱིར་མི་མཐུན་པའི་ཕྱོགས་སུ་གྱུར་པ། འགྲེལ་པའི་སྦྱོར་ཊཱིཀ དེ་ཆོས་ཅན། མཐོང་ལམ་རྩེ་སྦྱོར་གྱི་མི་མཐུན་པའི་ཕྱོགས་སུ་གྱུར་བ་ཡིན་ཏེ། མཐོང་སྤང་ཉོན་མོངས་བཞིན་དུ་དེ་སྐྱེ་བའི་གེགས་བྱེད་པ་ཡིན་པའི་ཕྱིར། བཞི་པ་ ( དབྱེ་བ་ ) ནི།
འགྲེལ་པ། ཡུལ་གྱི་དབྱེ་བས་སོ་སོར་རྣམ་པ་དགུ་ཡོད་པ་ནི། འགྲེལ་པའི་སྦྱོར་ཊཱིཀ དེ་ཆོས་ཅན། སོ་སོར་རྣམ་པ་དགུ་དགུ་ཡོད་པ་སྟེ། ཡུལ་དགུ་དགུ་ཡོད་པའི་དབྱེ་བས་སོ།། ལྔ་པ་ ( རྟོག་པར་འཇོག་པའི་རྒྱུ་ ) ནི། འགྲེལ་པ། གང་གི་ཚེ་དེ་དག་གི་ཡུལ་གྱི་དངོས་པོར་གྱུར་པ་གཟུང་བའི་དོན་དག་དེ་བཞིན་དུ་གཟུང་བའི་ངོ་བོར་ཡོད་པ་མ་ཡིན་ཞེས་བྱ་བ་དེའི་ཚེ་གང་གི་ཡང་འཛིན་པ་མ་ཡིན་ཏེ། དེའི་ཕྱིར་དེ་དག་ནི་འཛིན་པའི་ངོ་བོས་དབེན་པའི་ངོ་བོ་ཡིན་པས་ཕྱིན་ཅི་ལོག་ཏུ་སྣང་བའི་ཕྱིར།
ཡུལ་ཇི་ལྟ་བ་བཞིན་མ་ཡིན་པའི་རང་གི་ངོ་བོ་དག་ཏུ་ཤེས་པར་བྱའོ།། འགྲེལ་པའི་སྦྱོར་ཊཱིཀ དེ་ཆོས་ཅན། ཡུལ་གྱི་གནས་ཚུལ་ཇི་ལྟ་བ་བཞིན་མ་ཡིན་པར་འཛིན་པའི་རང་གི་ངོ་བོ་དག་ཏུ་ཤེས་པར་བྱའོ་སྟེ། ཡུལ་ཕྱིན་ཅི་ལོག་ཏུ་སྣང་བའི་ཕྱིར་ཏེ། རྟོག་པ་དེ་དག་ནི་ཡུལ་གྱི་གནས་ཚུལ་ཇི་ལྟ་བ་བཞིན་འཛིན་པའི་ངོ་བོས་དབེན་པའི་ངོ་བོ་ཉིད་ཡིན་པས་སོ། ། རྒྱུ་མཚན་གང་གི་ཕྱིར་ན། ཡུལ་གྱི་གནས་ཚུལ་ཕྱིན་ཅི་མ་ལོག་པ་གང་གིའང་འཛིན་པ་མ་ཡིན་ཏེ་དེའི་ཕྱིར་རོ། ། དེ་ལྟར་ཡིན་ཏེ། རིགས་པས་དཔྱད་པ་གང་གི་ཚེ་རྟོག་པ་དེ་དག་གི་ཡུལ་གྱི་དངོས་པོར་གྱུར་པ་གཟུང་བའི་དོན་དག་ཇི་ལྟར་གཟུང་བ་དེ་བཞིན་དུ་གཟུང་བའི་ངོ་བོར་ཡོད་པ་མ་ཡིན་པ་ཞེས་བྱ་བ་དེའི་ཚེ་ཕྱིར་རོ།།
གསུམ་པ་གཟུང་འཛིན་དབྱེ་བའི་ངེས་པ་རྒྱས་བཤད་ལ་བཞི། འཇུག་པའི་གཟུང་རྟོག་དགུ ། ལྡོག་པའི་གཟུང་རྟོག་དགུ ། སྐྱེས་བུ་རྫས་འཛིན་གྱི་རྟོག་པ་དགུ ། བཏགས་པར་འཛིན་པའི་རྟོག་པ་དགུའོ། ། དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། གཟུང་བའི་རྣམ་པར་རྟོག་པ་དང་པོ་འཇུག་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། འགྲེལ་པའི་སྦྱོར་ཊཱིཀ
དེའི་འོག་ཏུ་ངོ་བོ་ཉིད་དང་ཞེས་སོགས་ཚིགས་བཅད་གཉིས་གསུངས་པ་ཆོས་ཅན། དགོས་པ་ཡོད་དེ། གཟུང་བའི་རྣམ་པར་རྟོག་པ་དང་པོ་འཇུག་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། ངོ་བོ་ཉིད་དང་རིགས་དང་ནི།། ལམ་ནི་ཡང་དག་འགྲུབ་པ་དང༌།། ཤེས་པའི་དམིགས་པ་མ་འཁྲུལ་དང༌།། མི་མཐུན་ཕྱོགས་དང་གཉེན་པོ་དང༌།།
༨ རང་གིས་རྟོགས་དང་བྱེད་པ་དང༌།། དེ་ཡི་ལས་བྱའི་འབྲས་བུ་ལ།། འཇུག་པའི་ཕྱོགས་ཀྱི་རྟེན་ཅན་གྱི།། རྣམ་རྟོག་དེ་ནི་རྣམ་དགུར་འདོད།། ༩ རྩ་བའི་སྦྱོར་ཊཱིཀ འདིར་བསྟན་ཡུལ་ལ་འཇུག་པའི་ཕྱོགས་ཀྱི་རྟེན་ཅན་གྱི་རྣམ་པར་རྟོག་པ་དེ་ནི་ཆོས་ཅན། དབྱེ་ན་རྣམ་པ་དགུར་འདོད་དེ། ལམ་གྱི་ངོ་བོ་ཉིད་ལ་འཇུག་པའི་གཟུང་རྟོག་དང༌། སངས་རྒྱས་ཀྱི་རིགས་སུ་ངེས་པ་ལ་དང༌། མཐོང་བ་ལ་སོགས་པའི་ལམ་ནི་ཡང་དག་པར་འགྲུབ་པ་ལ་དང༌།
ལམ་གྱི་ཤེས་པའི་དམིགས་པ་མ་འཁྲུལ་པ་ལ་དང༌། མི་མཐུན་པའི་ཕྱོགས་དང་གཉེན་པོ་འདོར་ལེན་ཤེས་པ་ལ་དང༌། རང་གིས་མཁྱེན་གསུམ་གྱིས་བསྡུས་པའི་རྟོགས་པ་ཐོབ་པར་བྱེད་པ་ལ་དང༌། ཉན་རང་གི་ས་ཡིད་བྱེད་ཐག་སྲིང་བར་བྱེད་པ་ལ་དང༌། སེམས་ཅན་དེའི་དོན་གྱི་ལས་བྱེད་པ་ལ་དང༌། ཐེག་གསུམ་གྱི་མྱང་འདས་ལ་འགོད་པར་བྱ་བའི་འབྲས་བུ་ལ་འཇུག་པའི་གཟུང་རྟོག་རྣམས་སུ་ཡོད་པས་སོ།། དེ་ལྟ་བུའི་གཟུང་རྟོག་དགུ་པོ་དེའི་ཡུལ་དགུ་པོ་བསྡུ་ན་གཉིས་སུ་འདུ་སྟེ། བྱང་སེམས་ཀྱི་ལམ་དང༌། ལམ་གྱི་འབྲས་བུར་འདུ་བས་སོ། ། དང་པོ་ལ།
ལམ་གྱི་རང་བཞིན། ལམ་གྱི་རྒྱུ། ལམ་གྱི་རྐྱེན། ལམ་གྱི་དམིགས་པ། ལམ་གྱི་བྱེད་པ་སྟེ་ལྔ། གཉིས་པ་ལམ་གྱི་འབྲས་བུ་ལ། རང་དོན་གཉིས་དང༌། གཞན་དོན་གཉིས་སོ།། གསུམ་པ་ ( འགྲེལ་པ་ ) ལ། ཡུལ།
ངོ་བོ། དབྱེ་བ། གཉེན་པོ་སྟེ་བཞི་ལས། དང་པོ་ནི། འགྲེལ་པ། དབེན་པས་དབེན་པ་མ་རྟོགས་པའི་ངོ་བོ་ཉིད་དང༌། ས་མི་གཡོ་བ་ལ་སོགས་པ་ལ་འཇུག་པས་སངས་རྒྱས་ཀྱི་རིགས་སུ་ངེས་པ་དང༌། སྒྱུ་མ་ལྟ་བུར་རྟོགས་པས་མཐོང་བ་ལ་སོགས་པའི་ལམ་ཡང་དག་པར་འགྲུབ་པ་དང༌། སྣང་བརྙན་ཙམ་དུ་ཟད་པས་ཤེས་པའི་དམིགས་པ་མ་འཁྲུལ་པ་དང༌། ཡོན་ཏན་དང་སྐྱོན་མཐོང་བ་སྔོན་དུ་འགྲོ་བའི་བླང་བར་བྱ་བ་དང་དོར་བར་བྱ་བ་ཉིད་ཀྱིས་གཉེན་པོ་དང་མི་མཐུན་པའི་ཕྱོགས་དང༌།
དྲི་མ་ཐམས་ཅད་དང་བྲལ་བ་ཉིད་ཀྱིས་རང་གིས་རྟོགས་པ་དང༌། དམན་ཞིང་གྱ་ནོམ་པ་མ་ཡིན་པ་ཉིད་ཀྱིས་ཉན་ཐོས་ལ་སོགས་པའི་ས་ཐག་སྲིང་བར་བྱེད་པ་དང༌། བསམ་པ་ཇི་ལྟ་བ་དང་མཐུན་པར་སྒྲུབ་པས་སེམས་ཅན་གྱི་དོན་གྱི་ལས་དང༌། ཡང་དག་པའི་ཐབས་ལ་མཁས་པའི་སྟོབས་ཀྱིས་སྐྱེ་བོ་ཐམས་ཅད་མྱ་ངན་འདས་པ་ལ་དགོད་པར་བྱ་བའི་འབྲས་བུ་ལ། འགྲེལ་པའི་སྦྱོར་ཊཱིཀ བྱང་འཕགས་ཀྱི་ཡེ་ཤེས་ཆོས་ཅན། ལམ་གྱི་ངོ་བོ་ཉིད་ཡིན་ཏེ། དོན་དམ་དུ་ཕྱིན་དྲུག་དབེན་པས་དབེན་པ་བྱང་ཆུབ་མ་རྟོགས་ཀྱང་ཀུན་རྗོབ་ཏུ་སངས་རྒྱས་ཀྱི་སར་བགྲོད་བྱེད་ཡིན་པས་སོ། ། ཡུལ་ཅན་རྟོག་པའི་ཕྱོགས་ནས་འཆད་ན། ཡུལ་དེ་ལ་སྐྱོན་མེད་པ་ཉིད་ཀྱིས་གཟུང་བར་བྱ་བ་ཉིད་དུ་འཇུག་པར་བྱའོ་ཞེས་བྱ་བའི་གཟུང་བར་རྣམ་པར་རྟོག་པ་ཞེས་སོགས་དགུ་པོ་ཐམས་ཅད་ལ་སྦྱར་བར་བྱའོ། །
ཆོས་ཅན། སངས་རྒྱས་ཀྱི་རིགས་སུ་ངེས་པ་ཡིན་ཏེ། ས་བརྒྱད་པ་མི་གཡོ་བ་ལ་སོགས་པ་ལ་རིམ་གྱིས་འཇུག་པས་སོ། ། ཆོན་ཅན། མཐོང་བ་ལ་སོགས་པའི་ལམ་ཡང་དག་པར་འགྲུབ་པ་ཡིན་ཏེ། ཆོས་ཐམས་ཅད་སྒྱུ་མ་ལྟ་བུར་རྟོགས་པས་སོ། ། ལམ་གྱི་ཤེས་པ་ཆོས་ཅན། དམིགས་པ་མ་འཁྲུལ་བ་ཡིན་ཏེ། དམིགས་པ་སྣང་བརྙན་ཙམ་དུ་ཟད་པས་སོ། ། ཆོས་ཅན།
གཉེན་པོ་ལེན་པ་དང་མི་མཐུན་པའི་ཕྱོགས་འདོར་བར་བྱེད་དེ། ཡོན་ཏན་མཐོང་བ་སྔོན་དུ་འགྲོ་བས་བླང་བར་བྱ་བ་གཉེན་པོ་དང་སྐྱོན་མཐོང་བ་སྔོན་དུ་འགྲོ་བས་དོར་བར་བྱ་བ་སྤང་བྱའི་བླང་དོར་ཕྱིན་ཅི་མ་ལོག་པ་ཤེས་པས་སོ། ། ཆོས་ཅན། རང་གིས་མཁྱེན་གསུམ་གྱིས་བསྡུས་པའི་རྟོགས་པ་ཐོབ་པར་བྱེད་དེ། དེའི་གེགས་དྲི་མ་ཐམས་ཅད་དང་བྲལ་བ་ཉིད་ཀྱིས་སོ། ། ཆོས་ཅན། ཉན་ཐོས་ཀྱི་ས་ལ་སོགས་པའི་ས་ཡིད་བྱེད་ཐག་སྲིང་བར་བྱེད་དེ། རྒྱུ་དམན་ཞིང་འབྲས་བུ་གྱ་ནོམ་པ་མ་ཡིན་པ་ཉིད་ཀྱིས་སོ། ། ཆོས་ཅན། བྱེད་ལས་སེམས་ཅན་གྱི་དོན་གྱི་ཕྲིན་ལས་བྱེད་དེ།
གདུལ་བྱའི་བསམ་པ་ཇི་ལྟ་བ་དང་མཐུན་པར་སྤྲུལ་པ་དུ་མ་སྤྲུལ་པས་སོ། ། ཆོས་ཅན། གདུལ་བྱའི་སྐྱེ་བོ་ཐམས་ཅད་འབྲས་བུ་ཐེག་པ་གསུམ་གྱི་མྱ་ངན་ལས་འདས་པ་ལ་དགོད་པར་བྱེད་དེ། ཡང་དག་པའི་ངེས་ལེགས་སྒྲུབ་པའི་ཐབས་ལ་མཁས་པའི་སྟོབས་ཉིད་ཀྱིས་སོ།། གཉིས་པ་ ( ངོ་བོ་ ) ནི། འགྲེལ་པ། སྐྱོན་མེད་པ་ཉིད་ཀྱིས་གཟུང་བར་བྱ་བ་ཉིད་དུ་འཇུག་པར་བྱའོ།། འགྲེལ་པའི་སྦྱོར་ཊཱིཀ ཡུལ་དགུ་པོ་དེ་ལ་སྐྱོན་མེད་པ་ཉིད་ཀྱིས་གཟུང་བར་བྱ་བ་ཉིད་དུ་འཇུག་པར་བྱའོ་སྙམ་པའི་ཞེན་བློ་ཆོས་ཅན། སྤང་བྱ་ཡིན་ཏེ།
རྩེ་སྦྱོར་གྱི་མི་མཐུན་ཕྱོགས་ཡིན་པས་སོ།། གསུམ་པ་ ( དབྱེ་བ་ ) ནི། འགྲེལ་པ། གཟུང་བའི་རྣམ་པར་རྟོག་པ་དང་པོ་འཇུག་པའི་ཕྱོགས་ཀྱི་རྟེན་ཅན་རྣམ་པ་དགུ་པོ། འགྲེལ་པའི་སྦྱོར་ཊཱིཀ གཟུང་བའི་རྣམ་པར་རྟོག་པ་དང་པོ་འཇུག་པའི་ཕྱོགས་ཀྱི་རྟེན་ཅན་ཆོས་ཅན། དབྱེ་ན་རྣམ་པ་དགུ་ཡོད་དེ། ཁྱོད་ཀྱི་འཇུག་བྱ་ཡུལ་དགུ་ཡོད་པས་སོ།། བཞི་པ་ ( གཉེན་པོ་ ) ནི། འགྲེལ་པ།
མཐོང་བའི་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ།། འགྲེལ་པའི་སྦྱོར་ཊཱིཀ དེ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། ཐེག་ཆེན་གྱི་མཐོང་བའི་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོའི་ཕྱིར། གཉིས་པ་ལྡོག་པའི་གཟུང་རྟོག་དགུ་འཆད་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། གཟུང་བའི་རྣམ་པར་རྟོག་པ་གཉིས་པ་ལྡོག་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། འགྲེལ་པའི་སྦྱོར་ཊཱིཀ
སྲིད་དང་ཞི་བར་སོགས་ཚིགས་བཅད་གསུམ་གསུངས་པ་ཆོས་ཅན། དགོས་པ་ཡོད་དེ། གཟུང་བའི་རྣམ་པར་རྟོག་པ་གཉིས་པ་ལྡོག་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། སྲིད་དང་ཞི་བར་ལྟུང་བའི་ཕྱིར།། རྟོགས་པ་དམན་པ་ཉིད་དང་ནི།། ཡོངས་སུ་འཛིན་པ་མེད་པ་དང༌།། ལམ་གྱི་རྣམ་པ་མ་ཚང་དང༌།།
༡༠ གཞན་གྱི་རྐྱེན་གྱིས་འགྲོ་བ་དང༌།། ཆེད་དུ་བྱ་བ་ལོག་པ་དང༌།། ཉི་ཚེ་བ་དང་སྣ་ཚོགས་ཉིད།། གནས་དང་འཇུག་ལ་རྨོངས་པ་དང༌།། ༡༡ རྗེས་ལ་འགྲོ་ཞེས་བྱ་བ་ལ།། རྣམ་རྟོག་དགུ་ཡི་བདག་ཉིད་འདི།། ལྡོག་པའི་ཕྱོགས་ཀྱི་རྟེན་ཅན་ཏེ།། ཉན་ཐོས་ལ་སོགས་ཡིད་ལ་འབྱུང༌།། ༡༢ རྩ་བའི་སྦྱོར་ཊཱིཀ ཉན་ཐོས་དང་ལ་སོགས་པས་རང་རྒྱལ་གྱི་ཡིད་ལ་བླང་བྱར་འབྱུང་བ་གཟུང་རྟོག་གཉིས་པ་ལྡོག་པའི་ཕྱོགས་ཀྱི་རྟེན་ཅན་གྱི་རྣམ་པར་རྟོག་པ་འདི་ཆོས་ཅན།
དབྱེ་ན་དགུའི་བདག་ཉིད་དུ་འདོད་དེ། སྲིད་པ་འཁོར་བ་དང་ཞི་བ་མྱང་འདས་གང་རུང་དུ་ལྟུང་བའི་ཕྱིར་ན་རྟོགས་པ་དམན་པ་ཉིད་ལ་ལྡོག་བྱར་ཞེན་པའི་གཟུང་རྟོག་ཉིད་དང་ནི། ཐེག་ཆེན་དུ་ཡོངས་སུ་འཛིན་པའི་དགེ་བའི་བཤེས་གཉེན་མེད་པ་དང༌། སྒྲུབ་པའི་ལམ་གྱི་རྣམ་པ་མ་ཚང་བ་དང༌། སློབ་དཔོན་གཞན་གྱི་རྐྱེན་གྱིས་འགྲོ་བ་དང༌། ཆེན་པོ་གསུམ་ལ་མི་འཇུག་པས་ཆེད་དུ་བྱ་བ་ལོག་པ་དང༌། ཉི་ཚེ་བའི་ལམ་གྱི་བྱེད་པ་དང༌། རྟོགས་པ་ཐ་དད་པ་སྣ་ཚོགས་པ་ཉིད་དང༌། གནས་པ་དང་འཇུག་པ་ལ་རྨོངས་པ་དང༌། རྣམ་མཁྱེན་གྱི་རྗེས་སུ་འགྲོ་བ་ལ་ཉེས་པ་དང་བཅས་པ་ཞེས་བྱ་བ་སྟེ་ཡུལ་དགུ་ལ་ལྡོག་བྱར་ཞེན་པ་དགུ་ཡོད་པས་སོ།།
ཡུལ་དགུ་པོ་དེ་ཡང་གཉིས་སུ་འདུས་ཏེ། ལམ་གྱི་ངོ་བོ་དམན་པ་དང༌། ལམ་གྱི་འབྲས་བུ་དམན་པའོ། ། དང་པོ་ལ། རྟོགས་པ། ཡོངས་འཛིན། ལམ། དབང་པོ། ཐབས་དམན་པ་ལྔ། གཉིས་པ་ལ།
སྤངས་པ། ཡེ་ཤེས། གཞན་དོན། མྱང་འདས་དམན་པ་བཞིའོ།། གསུམ་པ་འགྲེལ་པ་ལ། ཡུལ། ངོ་བོ། ། གཉེན་པོ་གསུམ་ལས། དང་པོ་ལ་གཉིས་ལས། དང་པོ་ལམ་དམན་པ་ལྔ་ནི།
འགྲེལ་པ། འཁོར་བ་དང་མྱ་ངན་ལས་འདས་པ་གང་ཡང་རུང་བ་ཞིག་ཏུ་ལྟུང་བ་ཉིད་ཀྱིས་རྟོགས་པ་དམན་པ་ཉིད་དང༌། དགེ་བའི་བཤེས་གཉེན་ཐབས་ལ་མཁས་པ་དང་བྲལ་བ་ཉིད་ཀྱིས་ཡོངས་སུ་འཛིན་པ་མེད་པ་དང༌། ཤེས་བྱའི་སྒྲིབ་པ་མཐའ་དག་གི་གཉེན་པོ་མ་ཡིན་པ་ཉིད་ཀྱིས་སྒྲུབ་པའི་ལམ་མ་ཚང་བ་དང༌། དེ་བཞིན་གཤེགས་པ་ལ་སོགས་པའི་གདམས་ངག་ལ་ལྟོས་པ་དང་བཅས་པ་ཉིད་ཀྱིས་གཞན་གྱི་རྐྱེན་གྱིས་འགྲོ་བ་ཉིད་དང༌། སེམས་ཅན་ཐམས་ཅད་ཀྱི་མཆོག་ཉིད་ཀྱི་སེམས་ཆེན་པོ་ཉིད་ལ་སོགས་པ་ལ་མི་འཇུག་པ་ཉིད་ཀྱིས་ཆེད་དུ་བྱ་བ་ལོག་པ་དང༌། འགྲེལ་པའི་སྦྱོར་ཊཱིཀ ཉན་རང་གི་ལམ་ཆོས་ཅན། རྟོགས་པ་དམན་པ་ཉིད་ཡིན་ཏེ། འཁོར་བ་དང་མྱ་ངན་ལས་འདས་པ་གང་ཡང་རུང་བ་ཞིག་ཏུ་ལྟུང་བ་ཉིད་ཀྱིས་སོ། །
ཉན་རང་ཆོས་ཅན། ཐེག་ཆེན་གྱི་དགེ་བའི་བཤེས་གཉེན་གྱིས་ཡོངས་སུ་འཛིན་པ་མེད་དེ། དགེ་བའི་བཤེས་གཉེན་ཐབས་ལ་མཁས་པ་དང་བྲལ་བ་ཉིད་ཀྱིས་སོ། ། ཉན་རང་གི་ལམ་ཆོས་ཅན། རྫོགས་བྱང་སྒྲུབ་པའི་ལམ་མ་ཚང་བ་ཡིན་ཏེ། མི་རྟག་སོགས་སུ་ཞེན་པས་ཤེས་བྱའི་སྒྲིབ་པ་མཐའ་དག་གི་གཉེན་པོ་མ་ཡིན་པ་ཉིད་ཀྱིས་སོ། ། ཉན་ཐོས་ཆོས་ཅན། སློབ་དཔོན་གཞན་གྱི་གདམས་ངག་གི་རྐྱེན་གྱྀས་བྱང་ཆུབ་ཏུ་འགྲོ་དགོས་པ་ཉིད་དེ། བྱང་ཆུབ་ཐོབ་པ་དེ་བཞིན་གཤེགས་པ་ལ་སོགས་པའི་གདམས་ངག་ལ་ལྟོས་པ་དང་བཅས་པ་ཉིད་ཀྱིས་སོ། ། ཉན་རང་ཆོས་ཅན།
ཆེད་དུ་བྱ་བ་ལོག་པ་ཡིན་ཏེ། བསམ་པ་མ་དག་པས་སེམས་ཅན་ཐམས་ཅད་ཀྱི་མཆོག་ཉིད་ཀྱི་སེམས་ཆེན་པོ་ཉིད་ལ་སོགས་པ་ཆེན་པོ་གསུམ་ལ་མི་འཇུག་པ་ཉིད་ཀྱིས་སོ།། གཉིས་པ་ལམ་གྱི་འབྲས་བུ་དམན་པ་བཞི་ནི། འགྲེལ་པ། ཉོན་མོངས་པའི་སྒྲིབ་པའི་གཉེན་པོ་ཉིད་ཀྱིས་ཉི་ཚེ་བའི་ལམ་གྱི་བྱེད་པ་དང༌། དམིགས་པ་དང་བཅས་པ་ཉིད་ཀྱིས་འབྲས་བུ་དང་པོ་ལ་སོགས་པ་རྟོགས་པ་ཐ་དད་པ་ཉིད་དང༌། མ་རིག་པའི་བག་ལ་ཉལ་བ་ཐམས་ཅད་མ་སྤངས་པ་ཉིད་ཀྱིས་གནས་པ་དང་འགྲོ་བ་མི་ཤེས་པ་དང༌། ཐེག་པ་ཆེན་པོ་ཐམས་ཅད་སྡུད་པར་བྱེད་པ་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་མྱ་ངན་ལས་འདས་པ་ཐམས་ཅད་ཀྱི་མཇུག་ཏུ་འགྲོ་བ་ལ། འགྲེལ་པའི་སྦྱོར་ཊཱིཀ ཉན་ཐོས་ཀྱི་ཤེས་རབ་ཀྱི་རྣམ་གྲོལ་ཆོས་ཅན།
ཉི་ཚེ་བའི་ལམ་གྱི་བྱེད་པ་ཅན་ཡིན་ཏེ། ཉོན་མོངས་པའི་སྒྲིབ་པ་ཙམ་གྱི་གཉེན་པོ་ལས་མ་ཐོབ་པ་ཉིད་ཀྱིས་སོ། ། ཉན་ཐོས་ཆོས་ཅན། འབྲས་བུ་དང་པོ་རྒྱུན་ཞུགས་ཀྱི་འབྲས་བུ་ལ་སོགས་པ་རྟོགས་པའི་འབྲས་བུ་ཐེག་ཆེན་ལས་ཐ་དད་ཅིང་དམན་པ་ཉིད་ཡིན་ཏེ། མི་རྟག་སོགས་བཅུ་དྲུག་ལ་དམིགས་པ་དང་བཅས་པ་ཉིད་ཀྱིས་སོ། ། ཆོས་ཅན། རང་དོན་དུ་མཉམ་གཞག་ལ་གནས་པ་དང་གཞན་དོན་དུ་གདུལ་བྱའི་ཡུལ་དུ་འགྲོ་བ་མི་ཤེས་པ་སྟེ། མ་རིག་པའི་བག་ལ་ཉལ་བ་ཐམས་ཅད་མ་སྤངས་པ་ཉིད་ཀྱིས་སོ། ། ཆོས་ཅན། ཐོབ་བྱ་མྱང་འདས་དམན་པ་ཉིད་དེ།
དམན་པའི་མྱ་ངན་ལས་འདས་པ་ཐམས་ཅད་ཀྱི་གོ་འཕང་ཐོབ་པའི་མཇུག་ཏུ་རྣམ་པ་ཐམས་ཅད་མཁྱེན་པ་ཉིད་དུ་འགྲོ་དགོས་པ་ཉིད་ཀྱིས་ཏེ་རྣམ་མཁྱེན་གྱིས་ཐེག་པ་ཆེན་པོ་ཐམས་ཅད་སྡུད་པར་བྱེད་པ་ཉིད་ཀྱིས་སོ།། གཉིས་པ་ངོ་བོ་ནི། འགྲེལ་པ། ཉེས་པ་དང་བཅས་པ་ཉིད་ཀྱིས། གཟུང་བར་བྱ་བ་མ་ཡིན་པ་ཉིད་དུ་ལྡོག་པར་བྱའོ། ། ཞེས་གཟུང་བ་རྣམ་པར་རྟོག་པ་གཉིས་པ་ལྡོག་པའི་ཕྱོགས་ཀྱི་རྟེན་ཅན། འགྲེལ་པའི་སྦྱོར་ཊཱིཀ གཟུང་བར་བྱ་བ་མ་ཡིན་པ་ཉིད་དུ་ལྡོག་པར་བྱའོ་ཞེས་གཟུང་བར་རྣམ་པར་རྟོག་པ་གཉིས་པ་ལྡོག་པའི་ཕྱོགས་ཀྱི་རྟེན་ཅན་དགུ་པོ་འདི་ཆོས་ཅན། ལྡོག་པ་གཟུང་རྟོག་ཡིན་ཏེ། ཡུལ་དགུ་ལ་ལྡོག་བྱར་ཞེན་པའི་ཉེས་པ་དང་བཅས་པའི་གཟུང་རྟོག་ཡིན་པ་ཉིད་ཀྱིས་སོ།།
གསུམ་པ་གཉེན་པོ་ནི། འགྲེལ་པ། ཉན་ཐོས་དང་རང་སངས་རྒྱས་ཀྱི་རྒྱུད་ལ་བླང་བར་བྱ་བ་ཉིད་དུ་འབྱུང་བ་རྣམ་པ་དགུ་པོ་བྱང་ཆུབ་སེམས་དཔའ་རྣམས་ཀྱི་མཐོང་བའི་ལམ་གྱི་སེམས་དང༌། སེམས་ལས་བྱུང་བ་འཇུག་པའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ།། འགྲེལ་པའི་སྦྱོར་ཊཱིཀ ཉན་ཐོས་དང་རང་སངས་རྒྱས་ཀྱི་རྒྱུད་ལ་བླང་བར་བྱ་བ་ཉིད་དུ་འབྱུང་བའི་ལྡོག་པ་གཟུང་རྟོག་ཡུལ་དང་བཅས་པ་རྣམ་པ་དགུ་པོ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། བྱང་ཆུབ་སེམས་དཔའ་འཕགས་པ་རྣམས་ཀྱི་མཐོང་བའི་ལམ་གྱི་སེམས་དང་སེམས་ལས་བྱུང་བ་འཇུག་པ་གཉེན་པོའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོའི་ཕྱིར། གསུམ་པ་སྐྱེས་བུ་རྫས་འཛིན་གྱི་རྟོག་པ་དགུ་འཆད་པ་ལ་གསུམ་ལས། དང་པོ་ ( མཚམས་སྦྱར་ ) ནི།
འགྲེལ་པ། སོ་སོ་སྐྱེ་བོའི་འཛིན་པའི་རྣམ་པར་རྟོག་པ་དང་པོ་སྐྱེས་བུ་རྫས་སུ་ཡོད་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། འགྲེལ་པའི་སྦྱོར་ཊཱིཀ འཛིན་པ་དང་ནི་ཞེས་སོགས་ཚིགས་བཅད་གཉིས་གསུངས་པ་ཆོས་ཅན། དགོས་པ་ཡོད་དེ། སོ་སོ་སྐྱེ་བོའི་འཛིན་པའི་རྣམ་པར་རྟོག་པ་དང་པོ་སྐྱེས་བུ་རྫས་སུ་ཡོད་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། འཛིན་པ་དང་ནི་འདོར་བ་དང༌།།
ཡིད་ལ་བྱེད་དང་ཁམས་རྣམས་ནི།། གསུམ་པོ་དག་དང་ཉེ་འབྲེལ་དང༌།། གནས་དང་མངོན་པར་ཞེན་པ་དང༌།། ༡༣ ཆོས་ཀྱི་དངོས་པོ་བརྟགས་པ་དང༌།། ཆགས་པ་དང་ནི་གཉེན་པོ་དང༌།། ཇི་ལྟར་འདོད་བཞིན་འགྲོ་ཉམས་ལ།། འཛིན་པ་དང་པོར་ཤེས་པར་བྱ།། ༡༤ རྩ་བའི་སྦྱོར་ཊཱིཀ འཛིན་པར་རྣམ་པར་རྟོག་པ་དང་པོ་རྫས་འཛིན་རྟོག་པ་ཆོས་ཅན། དགུར་ཤེས་པར་བྱ་སྟེ།
སྔ་མ་བཞིན་དུ་བླང་བྱར་འཛིན་པ་དང་ནི་སྐྱོན་འདོར་བ་སྟེ་འཛིན་འདོར་གྱི་ཡུལ་ལ་མངོན་པར་ཞེན་པ་དང༌། བདེན་པར་ཡིད་ལ་མི་བྱེད་པར་བདེན་མེད་དུ་ཡིད་ལ་བྱེད་པ་དང༌། ཁམས་རྣམས་ནི་གསུམ་པོ་དག་དང་ཉེ་བར་འབྲེལ་པ་ལ་དང༌། སྟོང་ཉིད་ལ་མི་གནས་པའི་ཚུལ་གྱིས་གནས་པ་ལ་དང༌། དངོས་པོར་མངོན་པར་མ་ཞེན་པའི་སྒོ་ནས་མངོན་པར་ཞེན་པ་ལ་དང༌། རྫས་ཡོད་མ་གྲུབ་པས་ཆོས་ཐམས་ཅད་ཀྱི་དངོས་པོ་བཏགས་པར་ཡོད་པ་ཙམ་དུ་དང༌། མཉམ་གཞག་ཏུ་མ་ཆགས་པས་རྗེས་ཐོབ་ཏུ་མ་ཞེན་པའི་སྒོ་ནས་ཕྱིན་དྲུག་ཉམས་ལེན་ལ་ཆགས་པ་དང་ནི། བླང་དོར་ཐ་དད་དུ་འཛིན་པའི་གཉེན་པོ་ལ་དང༌། ཡུམ་དང་བྲལ་ན་ཇི་ལྟར་འདོད་པ་བཞིན་རྣམ་མཁྱེན་དུ་འགྲོ་བ་ཉམས་ཤིང་ཐོགས་པ་སྟེ་དེ་རྣམས་ལ་མངོན་པར་ཞེན་པ་རྣམས་སུ་ཡོད་པས་སོ།། དགུ་པོ་དེ་ཡང་བསྡུ་ན་གཉིས་སུ་འདུ་སྟེ།
གཙོ་བོ་ཤེར་ཕྱིན་དང༌། གཙོ་བོ་མ་ཡིན་པ་གཉིས་སུ་འདུ་བས་སོ། ། དང་པོ་ལ། བྱེད་པ། རྟོགས་པ། སྤྱོད་པ། ནུས་པ་སྟེ་བཞི་ལས། དང་པོ་ལ། བྱེད་པའི་ངོ་བོ། དེའི་རྒྱུ།
དེའི་ལྡོག་ཕྱོགས་ཏེ་གསུམ། རྟོགས་པ་ལ། ཇི་ལྟ་བ་རྟོགས་པ། ཇི་སྙེད་པ་རྟོགས་པ། དེ་གཉིས་ཀྱི་བྱེད་པ་སྟེ་གསུམ་མོ།། གསུམ་པ་ ( འགྲེལ་པ་ ) ལ། དབྱེ། བསྡུ་གཉིས་ལས། དང་པོ་ལ། གཙོ་བོ་ཤེར་ཕྱིན་དང༌།
གཙོ་བོ་མ་ཡིན་པ་གཉིས་ལས། དང་པོ་ལ་བཞི་ཡོད་པའི་དང་པོ་བྱེད་པ་ལ། བྱེད་པའི་ངོ་བོ། དེའི་རྒྱུ། དེའི་ལྡོག་ཕྱོགས་དང་གསུམ་ལས། དང་པོ་ནི། འགྲེལ་པ། ཀུན་རྫོབ་ཏུ་སྒྱུ་མ་བཞིན་དུ་འཛིན་པ་དང་གཏོང་བ་དང༌། འགྲེལ་པའི་སྦྱོར་ཊཱིཀ རྩེ་མོའི་ཤེར་ཕྱིན་ཆོས་ཅན།
ཐ་སྙད་དུ་འཛིན་གཏོང་བྱེད་དེ། ཀུན་རྫོབ་ཏུ་སྒྱུ་མ་བཞིན་དུ་བླང་བྱ་འཛིན་པ་དང་དོར་བྱ་གཏོང་བ་ནི་བྱེད་པའི་འཛིན་གཏོང་གི་ཡུལ་ལ་དོན་དམ་པའི་དངོས་པོར་མངོན་པར་ཞེན་པས་སོ།། གཉིས་པ་ ( དེའི་རྒྱུ་ ) ནི། འགྲེལ་པ། ཡང་དག་པ་ཉིད་དུ་ཡིད་ལ་མི་བྱེད་པར་ཡིད་ལ་བྱེད་པ་དང༌། འགྲེལ་པའི་སྦྱོར་ཊཱིཀ ཆོས་ཅན། འཛིན་གཏོང་བྱེད་པའི་རྒྱུ་ཡོད་དེ། ཡང་དག་པ་བདེན་པ་ཉིད་དུ་ཡིད་ལ་མི་བྱེད་པར་བདེན་མེད་དུ་ཡིད་ལ་བྱེད་པའི་ཕྱིར། གསུམ་པ་ ( དེའི་ལྡོག་ཕྱོགས་ ) ནི།
འགྲེལ་པ། ཆོས་ཉིད་ཀྱིས་ཁམས་གསུམ་ཅར་དང་ཉེ་བར་འབྲེལ་བ་དང༌། འགྲེལ་པའི་སྦྱོར་ཊཱིཀ ཆོས་ཅན། བདེན་འཛིན་གྱིས་འཛིན་གཏོང་བྱེད་མི་ནུས་ཏེ། བདེན་པར་ཡིད་ལ་བྱས་པའི་ཆོས་ཉིད་ཀྱིས་ཁམས་གསུམ་ཆར་དང་ཉེ་བར་འབྲེལ་བའི་ཕྱིར། གཉིས་པ་རྟོགས་པ་ལ། ཇི་ལྟ་བ། ཇི་སྙེད་པ་རྟོགས་པ། དེ་གཉིས་ཀྱི་བྱེད་པ་དང་གསུམ།
དང་པོ་ནི། འགྲེལ་པ། སྟོང་པ་ཉིད་དུ་མི་གནས་པས་གནས་པ་དང༌། འགྲེལ་པའི་སྦྱོར་ཊཱིཀ ཆོས་ཅན། ཇི་ལྟ་བ་རྟོགས་ཏེ། ཆོས་ཉིད་སྟོང་པ་ཉིད་དུ་རྟོགས་ནས་མི་གནས་པའི་ཚུལ་གྱིས་གནས་པས་སོ།། གཉིས་པ་ ( ཇི་སྙེད་པ་རྟོགས་པ་ ) ནི། འགྲེལ་པ། དངོས་པོ་ལ་མངོན་པར་མ་ཞེན་པས་ཐམས་ཅད་ལ་མངོན་པར་ཞེན་པ་དང༌།
འགྲེལ་པའི་སྦྱོར་ཊཱིཀ ཆོས་ཅན། ཇི་སྙེད་པ་རྟོགས་ཏེ། དངོས་པོ་ཐམས་ཅད་ལ་མངོན་པར་མ་ཞེན་པའི་སྒོ་ནས་ཐམས་ཅད་ལ་བདེན་མེད་དུ་མངོན་པར་ཞེན་པས་སོ།། གསུམ་པ་ ( དེ་གཉིས་ཀྱི་བྱེད་པ་ ) ནི། འགྲེལ་པ། རྫས་སུ་ཡོད་པ་མེད་པས་ཆོས་ཐམས་ཅད་བཏགས་པ་དང༌། འགྲེལ་པའི་སྦྱོར་ཊཱིཀ ཆོས་ཅན། ཆོས་ཐམས་ཅད་ལ་བཏགས་པ་ཙམ་དུ་གསལ་བར་བྱེད་དེ།
རྫས་སུ་ཡོད་པའི་ཆོས་ཅུང་ཟད་ཙམ་ཡང་མེད་པར་རྟོགས་པས་སོ།། གསུམ་པ་སྤྱོད་པ་ནི། འགྲེལ་པ། དེ་ཁོ་ན་ཉིད་ཤེས་པའི་མ་ཆགས་པས་མངོན་པར་མ་ཞེན་པ་སྔོན་དུ་འགྲོ་བའི་ཆགས་པ་དང༌། འགྲེལ་པའི་སྦྱོར་ཊཱིཀ ཆོས་ཅན། ཕྱིན་དྲུག་ལ་ཆགས་པ་སྟེ་འབྲལ་བར་དཀའ་བའི་ཚུལ་གྱིས་སྤྱོད་དེ། མཉམ་གཞག་ཏུ་དེ་ཁོ་ན་ཉིད་ཤེས་པའི་མ་ཆགས་པས་རྗེས་ཐོབ་ཏུ་མངོན་པར་མ་ཞེན་པ་སྔོན་དུ་འགྲོ་བའི་སྒོ་ནས་ཕྱིན་དྲུག་ཉམས་སུ་ལེན་པས་སོ།། བཞི་པ་ནུས་པ་ནི། འགྲེལ་པ།
མཉམ་པ་ཉིད་སྒོམ་པའི་གཉེན་པོ་ཉིད་ཀྱིས་གཉེན་པོ་དང༌། འགྲེལ་པའི་སྦྱོར་ཊཱིཀ ཆོས་ཅན། བླང་དོར་ཐ་དད་དུ་འཛིན་པའི་གཉེན་པོ་ཡིན་ཏེ། འཁོར་འདས་མཉམ་པ་ཉིད་དུ་སྒོམ་པའི་སྒོ་ནས་གཉེན་པོར་གྱུར་པ་ཉིད་ཀྱིས་སོ།། གཉིས་པ་གཙོ་བོ་མ་ཡིན་པ་ནི། འགྲེལ་པ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་མ་ཤེས་པ་ཉིད་ཀྱིས་ཇི་ལྟར་འདོད་པ་བཞིན་དུ་འགྲོ་བ་ཐོགས་པ་ལ། འགྲེལ་པའི་སྦྱོར་ཊཱིཀ ཕར་ཕྱིན་གཞན་ལྔ་ཆོས་ཅན།
ཤེར་ཕྱིན་དང་བྲལ་ན་ཇི་ལྟར་འདོད་པ་བཞིན་དུ་རྣམ་མཁྱེན་དུ་འགྲོ་བ་ལ་ཐོགས་པ་ཡིན་ཏེ། ཡང་དག་པར་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་མ་ཤེས་པ་ཉིད་ཀྱིས་སོ།། གཉིས་པ་བསྡུ་བ་ནི། འགྲེལ་པ། དོན་དམ་པའི་དངོས་པོར་མངོན་པར་ཞེན་པས་འཛིན་པར་རྣམ་པར་རྟོག་པ་དང་པོ་རྣམ་པ་དགུ་མཐོང་བའི་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ།། འགྲེལ་པའི་སྦྱོར་ཊཱིཀ ཡུལ་དགུ་པོ་དེ་དག་ལ་དོན་དམ་པའི་དངོས་པོར་མངོན་པར་ཞེན་ནས་འཛིན་པར་རྣམ་པར་རྟོག་པ་དང་པོ་རྣམ་པ་དགུ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། མཐོང་བའི་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོའི་ཕྱིར། བཞི་པ་བཏགས་པར་འཛིན་པའི་རྟོག་པ་དགུ་འཆད་པ་ལ་གསུམ་ལས།
དང་པོ་ ( མཚམས་སྦྱར་ ) ནི། འགྲེལ་པ། འཛིན་པར་རྣམ་པར་རྟོག་པ་གཉིས་པ་སྐྱེ་བུ་བཏགས་པར་ཡོད་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། འགྲེལ་པའི་སྦྱོར་ཊཱིཀ ཆེད་བཞིན་སོགས་ཚིགས་བཅད་གཉིས་གསུངས་པ་ཆོས་ཅན། དགོས་པ་ཡོད་དེ། འཛིན་པར་རྣམ་པར་རྟོག་པ་གཉིས་པ་སྐྱེས་བུ་བཏགས་པར་ཡོད་པའི་རྟེན་ཅན་ཇི་ལྟར་རྣམ་པ་དགུ་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ།
ཆེད་བཞིན་ངེས་པར་མི་འབྱུང་དང༌།། ལམ་ལ་ལམ་མིན་ངེས་འཛིན་དང༌།། འགག་དང་བཅས་པའི་སྐྱེ་བ་དང༌།། དངོས་པོ་ལྡན་དང་མི་ལྡན་དང༌།། ༡༥ གནས་དང་རིགས་ནི་འཛིན་པ་དང༌།། དོན་དུ་གཉེར་དང་རྒྱུ་མེད་དང༌།། ཕྱིར་རྒོལ་བ་ནི་དམིགས་པ་ལ།། འཛིན་པའི་རྣམ་རྟོག་གཞན་ཡིན་ནོ།། ༡༦ རྩ་བའི་སྦྱོར་ཊཱིཀ འདིར་བསྟན་ཡུལ་རྣམ་པ་དགུ་ལ་དམིགས་ནས་བཏགས་པའི་དངོས་པོར་མངོན་པར་ཞེན་ནས་འཛིན་པའི་རྣམ་པར་རྟོག་པ་ཆོས་ཅན།
སྔ་མ་རྫས་འཛིན་རྟོག་པ་ལས་གཞན་དགུ་ཡོད་པ་ཡིན་ནོ་སྟེ། ཆེད་དུ་བྱ་བ་ཇི་ལྟ་བ་བཞིན་དུ་ངེས་པར་མི་འབྱུང་བ་ཐེག་དམན་གྱི་བྱང་ཆུབ་ལ་དམིགས་ནས་བཏགས་པའི་དངོས་པོར་མངོན་པར་ཞེན་ནས་འཛིན་པ་དང༌། ཐེག་ཆེན་གྱི་ལམ་ལ་ལམ་མ་ཡིན་པར་ངེས་པར་འཛིན་པ་དང༌། རྒྱུ་འགག་པ་དང་བཅས་པའི་འབྲས་བུ་སྐྱེ་བ་ལ་དམིགས་པ་དང༌། མཉམ་གཞག་ཏུ་ལམ་གྱི་དངོས་པོ་ལྡན་པ་དང་རྗེས་ཐོབ་ཏུ་མི་ལྡན་པ་སོགས་ལ་དམིགས་པ་དང༌། གཟུགས་སོགས་ལ་མི་གནས་པའི་ཚུལ་དུ་གནས་པ་ལ་དང༌། ཉན་རང་གི་རིགས་ནི་འཇིག་པ་ལ་དང༌། དོན་དམ་དུ་བྱང་ཆུབ་དོན་དུ་གཉེར་བ་མེད་པ་ལ་དང༌། དོན་དམ་དུ་བྱང་ཆུབ་ཀྱི་རྒྱུ་མེད་པ་ལ་དང༌། བདུད་སོགས་ཕྱིར་རྒོལ་བ་ནི་དངོས་པོར་དམིགས་པ་རྣམས་ལ་བཏགས་པའི་དངོས་པོར་མངོན་པར་ཞེན་པའི་འཛིན་རྟོག་རྣམས་སུ་ཡོད་པས་སོ།།
དགུ་པོ་དེ་ཡང་གསུམ་དུ་འདུ་སྟེ། ཉན་རང་གི་ལམ་གྱི་དབང་དུ་བྱས་པ། བྱང་སེམས་ཀྱི་ལམ་གྱི་དབང་དུ་བྱས་པ། ལམ་གྱི་མི་མཐུན་ཕྱོགས་ཀྱི་དབང་དུ་བྱས་པ་རྣམས་སུ་འདུ་བས་སོ།། གསུམ་པ་ ( འགྲེལ་པ་ ) ལ། ཡུལ། ངོ་བོ། གཉེན་པོ་དང་གསུམ་ལས། དང་པོ་ལ་རྩ་བ་ལྟར་གསུམ་གྱི། དང་པོ་དམན་ལམ་གྱི་དབང་དུ་བྱས་པ་གཉིས་ནི།
འགྲེལ་པ། ཉན་ཐོས་ལ་སོགས་པའི་ངེས་པར་འབྱུང་བ་ཉིད་ཀྱིས་ཆེད་དུ་བྱ་བ་ཇི་ལྟ་བ་བཞིན་དུ་ངེས་པར་མི་འབྱུང་བ་དང༌། རང་གི་མངོན་པར་འདོད་པའི་ལམ་མེད་པས་ལམ་གཞན་ལ་ལམ་མ་ཡིན་པར་ངེས་པར་འཛིན་པ་དང༌། འགྲེལ་པའི་སྦྱོར་ཊཱིཀ ཉན་རང་གི་ལམ་ཆོས་ཅན། ཐེག་ཆེན་གྱི་ཆེད་དུ་བྱ་བ་ཇི་ལྟ་བ་བཞིན་དུ་ངེས་པར་མི་འབྱུང་བ་ཡིན་ཏེ། ཉན་ཐོས་ལ་སོགས་པའི་བྱང་ཆུབ་ཏུ་ངེས་པར་འབྱུང་བ་ཉིད་ཀྱིས་སོ། ། དགུ་པོ་ཐམས་ཅད་ལ་བཏགས་པའི་དངོས་པོར་མངོན་པར་ཞེན་པ་ཞེས་པ་མཐའི་གསལ་བྱེད་དུ་སྦྱར་བར་བྱའོ། ། ཆོས་ཅན། ལམ་གཞན་ཐེག་ཆེན་གྱི་ལམ་ལ་ལམ་མ་ཡིན་པར་ངེས་པར་འཛིན་ཏེ།
ཐེག་ཆེན་རང་གི་མངོན་པར་འདོད་པའི་ཞི་བ་སྒྲུབ་བྱེད་ཀྱི་ལམ་དུ་མེད་པས་སོ།། གཉིས་པ་བྱང་སེམས་ཀྱི་ལམ་ལ་དྲུག་སྟེ། འགྲེལ་པ། རྒྱུ་དང་འབྲས་བུ་ཀུན་རྫོབ་ཀྱི་ངོ་བོས་སྐྱེ་བ་དང་འགག་པ་དང༌། བར་ཆད་མེད་པ་དང་ཅིག་ཤོས་སུ་སྣང་བ་ཉིད་ཀྱིས་དངོས་པོ་མཐའ་དག་ལྡན་པ་དང་མི་ལྡན་པ་དང༌། ནམ་མཁའ་ལ་གནས་པའི་བྱ་དང་འདྲ་བ་ཉིད་ཀྱིས་གཟུགས་ལ་སོགས་པ་ལ་གནས་པ་དང༌། བྱང་ཆུབ་ཀྱི་སེམས་བསྐྱེད་པ་ལ་སོགས་པའི་སྒོ་ནས་ཉན་ཐོས་ལ་སོགས་པའི་རིགས་འཇིག་པ་དང༌། དེ་བཞིན་ཉིད་ལས་ཁྱད་པར་དུ་འཕགས་པའི་ཆོས་མེད་པས་འདོད་པ་མེད་པ་དང༌། དོན་དམ་པའི་བདེན་པ་ལ་བརྟེན་ནས་རྒྱུ་མེད་པ་དང༌། འགྲེལ་པའི་སྦྱོར་ཊཱིཀ
བྱང་སེམས་ཀྱི་ལམ་ཆོས་ཅན། ཁྱོད་ཀྱི་རྒྱུ་འགག་པ་དང་འབྲས་བུ་སྐྱེ་བ་ཡིན་ཏེ། ཀུན་རྫོབ་འདུས་བྱས་ཀྱི་ངོ་བོས་སོ། ། དག་སའི་ཡེ་ཤེས་ཆོས་ཅན། མཉམ་རྗེས་ཀྱི་གནས་སྐབས་མཐའ་དག་ཏུ་ལམ་གྱི་རྒྱུན་དང་ལྡན་ཏེ། མཚན་འཛིན་གྱི་བར་ཆད་མེད་པ་ཉིད་ཀྱིས་སོ། ། མ་དག་སའི་མཁྱེན་པ་ཆོས་ཅན། ལམ་གྱི་དངོས་པོའི་རྒྱུན་དང་མི་ལྡན་པ་སྟེ། རྗེས་ཐོབ་ཏུ་སྔ་མ་ལས་ཅིག་ཤོས་མཚན་འཛིན་གྱི་བར་ཆད་ཅན་དུ་སྣང་བ་ཉིད་ཀྱིས་སོ། ། འདིར་ལམ་གྱི་དངོས་པོ་དང་ལྡན་པར་གསུངས་པ་ནི་མཉམ་གཞག་ཁོ་ན་དང་ལྡན་པ་ལ་བཞེད་པ་མ་ཡིན་གྱི་དག་སར་མི་རྟོག་ཡེ་ཤེས་ལ་དབང་བསྒྱུར་ཐོབ་བས་མཉམ་རྗེས་གཉིས་ཀར་ལམ་རྒྱུན་མི་འཆད་པ་ལ་དགོངས་སོ། །
ལམ་གྱི་དངོས་པོ་ལྡན་པ་དང་མི་ལྡན་པ་གཉིས་ཀ་སྡོམས་ནས་ཡུལ་དགུའི་ནང་ཚན་གྱི་ཡུལ་གཅིག་ཏུ་བཞེད་དོ། ། བྱང་སེམས་ཀྱི་ལམ་ཆོས་ཅན། གཟུགས་ལ་སོགས་པ་ལ་མི་གནས་པའི་ཚུལ་གྱིས་གནས་པ་སྟེ། གནས་བྱ་མཐོང་བའི་དོན་གོམས་པ་ཉིད་ཀྱིས་སོ། ། དཔེར་ན་ནམ་མཁའ་ལ་གནས་པའི་བྱ་དང་འདྲ་བའོ། ། ཆོས་ཅན། ཉན་ཐོས་ལ་སོགས་པའི་རིགས་འཇིག་པར་བྱེད་དེ། བྱང་ཆུབ་ཀྱི་སེམས་བསྐྱེད་པ་དང་སྙིང་རྗེ་ཆེན་པོ་ལ་སོགས་པའི་སྒོ་ནས་དམན་པའི་སེམས་ལྡོག་པས་སོ། ། ཆོས་ཅན། དོན་དམ་པར་བྱང་ཆུབ་འདོད་པ་མེད་དེ།
དེ་བཞིན་ཉིད་ལས་ཁྱད་པར་དུ་འཕགས་པའི་འདོད་བྱའི་ཆོས་གཞན་མེད་པས་སོ། ། ཆོས་ཅན། དོན་དམ་པའི་བདེན་པ་ལ་བརྟེན་ནས་བྱང་ཆུབ་ཀྱི་རྒྱུ་མེད་པ་སྟེ། དོན་དམ་པར་ཆོས་ཐམས་ཅད་སྤྲོས་བྲལ་ཡིན་པས་སོ།། གསུམ་པ་ལམ་གྱི་མི་མཐུན་ཕྱོགས་ནི། འགྲེལ་པ། སེར་སྣ་ཤིན་ཏུ་གོམས་པར་བྱས་པའི་ཆོས་ཉིད་ཀྱིས་བདུད་ལ་སོགས་པ་ཕྱིར་རྒོལ་བའི་དངོས་པོ་དམིགས་པ་ལ། འགྲེལ་པའི་སྦྱོར་ཊཱིཀ ཐ་མལ་པ་ཆོས་ཅན། བདུད་ལ་སོགས་པ་ཕྱིར་རྒོལ་བའི་དངོས་པོ་དམིགས་པ་སྟེ།
སེར་སྣས་མཚོན་པའི་ཕྱིན་དྲུག་གི་མི་མཐུན་ཕྱོགས་ལ་ཤིན་ཏུ་གོམས་པར་བྱས་པའི་ཆོས་ཉིད་ཀྱིས་སོ།། གཉིས་པ་རྟོག་པའི་ངོ་བོ་ནི། འགྲེལ་པ། བཏགས་པའི་དངོས་པོར་མངོན་པར་ཞེན་པ་ཉིད་ཀྱིས་འཛིན་པའི་རྣམ་པར་རྟོག་པ་གཉིས་པ་རྣམ་པ་དགུ། འགྲེལ་པའི་སྦྱོར་ཊཱིཀ བཏགས་པའི་གནས་རྣམ་པ་དགུའི་བར་ཏེ་གོང་དུ་ཡུལ་དགུ་ལ་བཏགས་པའི་དངོས་པོར་ཞེས་སོགས་གསལ་བྱེད་དུ་སྦྱར་དགོས་པར་བཤད་པ་དེ་དག་ནི་འཛིན་པའི་རྣམ་པར་རྟོག་པ་གཉིས་པ་བཏགས་འཛིན་རྟོག་པ་དེ་ལ་ནང་སེལ་དུ་དབྱེ་ན་དགུ་ཡོད་དེ། ཡུལ་རྣམ་པ་དགུ་ཡོད་པའི་དབང་གིས་སོ།། གསུམ་པ་གཉེན་པོ་ནི། འགྲེལ་པ། མཐོང་བའི་ལམ་གྱི་སེམས་དང་སེམས་ལས་བྱུང་བའི་འཇུག་པའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ།།
འགྲེལ་པའི་སྦྱོར་ཊཱིཀ འདིར་བསྟན་བཏགས་འཛིན་རྟོག་པ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། མཐོང་བའི་ལམ་གྱི་སེམས་དང་སེམས་ལས་བྱུང་བ་འཇུག་པ་གཉེན་པོའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོའི་ཕྱིར། གསུམ་པ་གཉེན་པོའི་དབྱེ་བ་ནི། འགྲེལ་པ། དེ་ལྟར་ན་བར་སྐབས་ཀྱི་ཚིགས་སུ་བཅད་པ་དགུས་རྣམ་པ་བཞི་ཉིད་ལས་སོ་སོར་མཐོང་བའི་ལམ་གྱི་མི་མཐུན་པའི་ཕྱོགས་རྣམ་པ་དགུ་ཡིན་ལ། དེ་དག་སྤང་བ་ཉིད་དུ་གཉེན་པོ་རྣམ་པ་བཞི་ཡང་དེ་བཞིན་དུ་དབྱེ་བས་ཐ་དད་དོ་ཞེས་བྱ་བར་ཁོང་དུ་ཆུད་པར་བྱའོ།། འགྲེལ་པའི་སྦྱོར་ཊཱིཀ གོང་དུ་བཤད་པ་དེ་ལྟར་ན།
བར་ཚིགས་དགུས་ཆོས་ཅན། གཟུང་འཛིན་གྱི་རྣམ་རྟོག་རྣམ་པ་བཞི་པོ་ཉིད་ལས་སོ་སོར་མཐོང་བའི་ལམ་གྱི་མི་མཐུན་པའི་ཕྱོགས་རྣམ་པ་དགུ་དགུར་ཕྱེ་བ་ཡིན་ལ་སྟེ། ཤུགས་ལ་བསྟན་པ་དེ་དག་སྤང་བ་ཉིད་དུ་གཉེན་པོ་སྦྱོར་འཇུག་རྣམ་པ་བཞི་ཡང་དེ་བཞིན་དུ་དབྱེ་བས་ཐ་དད་དོ་ཞེས་བྱ་བར་ཁོང་དུ་ཆུད་དགོས་པས་སོ།། གསུམ་པ་སྐྱེ་བའི་རྒྱུ་གྲོགས་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་མཐོང་བའི་ལམ་ལ་མི་མཐུན་པའི་ཕྱོགས་གཉེན་པོ་དང་བཅས་པ་བསྟན་ནས། བྱང་ཆུབ་ཆེན་པོ་འགྲུབ་པར་བྱེད་པའི་མཐོང་བའི་ལམ་རྒྱུ་གང་དང་བཅས་པར་བཞེད་པའི་རྒྱུ་གང་ཡིན་པ་དེ་བར་སྐབས་ཀྱི་ཚིགས་སུ་བཅད་པ། འགྲེལ་པའི་སྦྱོར་ཊཱིཀ བཤད་པ་དེ་ལྟར་མཐོང་བའི་ལམ་ལ་མི་མཐུན་པའི་ཕྱོགས་རྣམ་རྟོག་བཞི་པོ་གཉེན་པོ་དང་བཅས་པ་བསྟན་ནས་དེའི་འོག་ཏུ་འབྲས་བུ་བྱང་ཆུབ་ཆེན་པོ་འགྲུབ་པར་བྱེད་པའི་རྒྱུའི་ངོ་བོ་ཐེག་ཆེན་གྱི་མཐོང་བའི་ལམ་རྒྱུ་གསུམ་པོ་གང་དང་བཅས་པར་བཞེད་པའི་རྒྱུ་གང་ཡིན་པ་དེ་བར་ཚིགས་གཅིག་གིས་གསུངས་ཏེ།
དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། བྱང་ཆུབ་ལ་གཞན་སྟོན་པ་དང༌།། དེ་ཡི་རྒྱུ་ནི་ཡོངས་གཏོད་དང༌།། དེ་ཐོབ་བར་ཆད་མེད་པའི་རྒྱུ།། བསོད་ནམས་མང་པོའི་མཚན་ཉིད་དོ།། ༡༧ རྩ་བའི་སྦྱོར་ཊཱིཀ བྱང་སེམས་མཐོང་ལམ་པས་བྱང་ཆུབ་ཀྱི་རྒྱུར་གདུལ་བྱ་གཞན་ལ་མཐོང་ལམ་ལ་སོགས་པ་སྟོན་པའི་སྒོ་ནས་ལམ་དེ་ལ་འགོད་པ་དང་གདུལ་བྱ་ལ་བྱང་ཆུབ་དེའི་རྒྱུར་ནི་ཤེར་ཕྱིན་གྱི་ཚིག་དོན་ཡོངས་སུ་གཏོད་པ་ཆོས་ཅན། བྱང་ཆུབ་ཆེན་པོའི་ལྷན་ཅིག་བྱེད་རྒྱུ་ཡིན་ཏེ།
དེ་ལ་ལྷན་ཅིག་བྱེད་རྐྱེན་གྱི་སྒོ་ནས་ཕན་འདོགས་བྱེད་ཡིན་པས་སོ།། བྱང་སེམས་མཐོང་ལམ་པས་བྱང་ཆུབ་དེ་ཐོབ་པར་བྱེད་པའི་བར་ཆད་མེད་པའི་རྒྱུ་ཤེར་ཕྱིན་རང་གིས་མཉམ་གཞག་ཏུ་སྒོམ་པ་དང་རྗེས་ཐོབ་ཏུ་གཞན་ལ་སྟོན་པ་སོགས་བསོད་ནམས་མང་པོའི་མཚན་ཉིད་ཅན་ལ་རྟག་ཏུ་སྤྱོད་པ་ཆོས་ཅན། བྱང་ཆུབ་ཀྱི་ཉེར་ལེན་གྱི་རྒྱུ་ཡིན་ཏེ། དེ་ལ་ཉེར་ལེན་བྱས་པའི་སྒོ་ནས་ཕན་འདོགས་བྱེད་ཡིན་པས་སོ།། དཔལ་རང་བྱུང་གིས། གཞན་རྒྱུད་དང་འབྲེལ་བ་དང༌། རང་རྒྱུད་དོ། ། ཞེས་ས་གཅོད་པར་མཛད་པ་དང༌། འགྲེལ་ཆུང་དུ་གཞུང་མཚམས་མ་ཕྱེ་བར་གཅིག་ནས་གསུམ་གྱི་བར་མུ་ཅན་དུ་གསུངས་པ་མི་འགལ་བས། ལྷན་ཅིག་བྱེད་རྒྱུ་གཉིས་གཞན་རྒྱུད་ལ་བརྟེན་པ་དང༌།
ཉེར་ལེན་གྱི་རྒྱུར་བཤད་པ་གཅིག་རང་རྒྱུད་ལ་བརྟེན་པར་བསྟན་པ་ཡིན་ནོ།། གསུམ་པ་ ( འགྲེལ་པ་ ) ལ། བྱང་ཆུབ་ཀྱི་ལྷན་ཅིག་བྱེད་རྒྱུ་དང༌། ཉེར་ལེན་གྱི་རྒྱུ་གཉིས་ལས། དང་པོ་ལ། འབྲས་བུ་རྟོགས་པའི་ཆོས་ལ་འགོད་པ་དང༌། རྒྱུ་ལུང་གི་ཆོས་ལ་འགོད་པ་གཉིས། དང་པོ་ནི། འགྲེལ་པ། འཆད་པར་འགྱུར་བའི་མཚན་ཉིད་ཅན་གྱི་བྱང་ཆུབ་ལ་གཞན་དག་མཐོང་བའི་ལམ་ལ་སོགས་པ་སྟོན་པས་རབ་ཏུ་འགོད་པ་ནི་གཅིག་ཡིན་ནོ།།
འགྲེལ་པའི་སྦྱོར་ཊཱིཀ འོག་ཏུ་འཆད་པར་འགྱུར་བའི་མཚན་ཉིད་ཅན་གྱི་བྱང་ཆུབ་ལ་གདུལ་བྱ་གཞན་དག་འགོད་པའི་ཕྱིར་དུ་གདུལ་བྱ་ལ་མཐོང་བའི་ལམ་ལ་སོགས་པ་སྟོན་ཞིང་ལམ་དེ་ལ་རབ་ཏུ་འགོད་པ་ནི་ཆོས་ཅན། བྱང་ཆེན་གྱི་ལྷན་ཅིག་བྱེད་རྒྱུ་གཉིས་ཡོད་པའི་གཅིག་ཡིན་ཏེ། བྱང་ཆེན་གྱི་རྒྱུར་གདུལ་བྱ་རྟོཌ་པའི་ཆོས་ལ་འགོད་བྱེད་ཡིན་པས་སོ།། གཉིས་པ་ ( རྒྱུ་ལུང་གི་ཆོས་ལ་འགོད་པ་ ) ནི། འགྲེལ་པ། བྱང་ཆུབ་ཀྱི་རྒྱུ་མཚན་ཁོ་ནར་དེ་དག་ལ་ཡང་དག་པའི་ཚིག་དང་དོན་ལ་སོགས་པའི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་སོ་སོར་གཏོད་པ་ནི་གཉིས་པ་ཡིན་ནོ།། འགྲེལ་པའི་སྦྱོར་ཊཱིཀ གདུལ་བྱ་དེ་དག་ལ་བྱང་ཆུབ་ཀྱི་རྒྱུ་མཚན་ཁོ་ནར་དམིགས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པའི་ཚིག་དང་དོན་དང་མན་ངག་ལ་སོགས་པའི་སྒོ་ནས་ཕྱིན་ཅི་མ་ལོག་པར་ཡང་དག་པར་སོ་སོར་གཏོད་པ་ནི་ཆོས་ཅན།
བྱང་ཆེན་གྱི་ལྷན་ཅིག་བྱེད་རྒྱུ་གཉིས་པ་ཡིན་ཏེ། བྱང་ཆེན་ལ་ལྷན་ཅིག་བྱེད་རྒྱུའི་སྒོ་ནས་ཕན་འདོགས་བྱེད་ཡིན་ཞིང་གདུལ་བྱ་ལུང་ཆོས་ལ་འགོད་བྱེད་ཡིན་པས་དང་པོ་དེ་ལ་ལྟོས་པའི་གཉིས་པ་ཡིན་པས་སོ།། གཉིས་པ་ཉེར་ལེན་གྱི་རྒྱུ་ནི། འགྲེལ་པ། བྱང་ཆུབ་ཐོབ་པར་བྱེད་པའི་བར་ཆད་མེད་པའི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་རང་གྀ་སྒོམ་པ་ལ་སོགས་པའི་བསོད་ནམས་ཆེས་མང་པོའི་མཚན་ཉིད་ནི་གསུམ་པ་ཡིན་ནོ།། འགྲེལ་པའི་སྦྱོར་ཊཱིཀ བྱང་ཆུབ་ཆེན་པོ་ཐོབ་པར་བྱེད་པའི་བར་ཆད་མེད་པའི་རྒྱུ་མཐོང་ལམ་གྱིས་བསྡུས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་གཞག་ཏུ་རང་གིས་སྒོམ་པ་དང་རྗེས་ཐོབ་ཏུ་གཞན་ལ་སྟོན་པ་ལ་སོགས་པའི་བསོད་ནམས་ཆེས་མང་བའི་མཚན་ཉིད་ཅན་ནི་ཆོས་ཅན། བྱང་ཆེན་གྱི་རྒྱུ་གསུམ་པ་ཡིན་ཏེ། སྔ་མ་གཉིས་ལས་གཞན་བྱང་ཆེན་གྱི་ཉེར་ལེན་གྱི་རྒྱུ་ཡྀན་པས་སོ།། བཞི་པ་འབྲས་བུ་བྱང་ཆུབ་ལ་བཞི།
ངོ་བོ། རྒྱུ་མཚན། སྐྱེ་འགག་མེད་པའི་ཚུལ། ཡོད་ན་མི་འཐད་པའི་ཚུལ་གྱིས་རྣལ་འབྱོར་ས་བཞི་ཤུགས་ལ་བསྟན་པའོ། ། སློབ་དཔོན་གྱི་འཆད་ཚུལ་ལྟར་ན་དང་པོ་དང་གཉིས་པ་བསྡོམས་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། གང་གི་དོན་དུ་མཐོང་བའི་ལམ་རྒྱུ་དེ་ལྟ་བུ་དང་བཅས་པར་བཞེད་པའི་བྱང་ཆུབ་ཆེན་པོ་དེ་གང་ཡིན་ཞེ་ན། བར་སྐབས་ཀྱི་ཚིགས་སུ་བཅད་པས་བྱང་ཆུབ་ཆེན་པོ། འགྲེལ་པའི་སྦྱོར་ཊཱིཀ
དྲི་མ་ཟད་དང་ཞེས་སོགས་བར་ཚིགས་གཅིག་གིས་བྱང་ཆུབ་ཆེན་པོ་གསུངས་པ་ཆོས་ཅན། དགོས་པ་ཡོད་དེ། གང་གི་དོན་དུ་རྒྱུ་མཐོང་བའི་ལམ་དེ་ལྟ་བུ་དང་བཅས་པར་བཞེད་པའི་འབྲས་བུ་བྱང་ཆུབ་ཆེན་པོ་དངོས་དེ་གང་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། དྲི་མ་ཟད་དང་མི་སྐྱེ་བའི།། ཡེ་ཤེས་བྱང་ཆུབ་ཅེས་བརྗོད་དོ།། ཟད་མེད་སྐྱེ་མེད་ཕྱིར་དེ་དག། གོ་རིམས་བཞིན་དུ་ཤེས་པར་བྱ།།
༡༨རྩ་བའི་སྦྱོར་ཊཱིཀ དྲི་མ་ཟད་པ་དང་མི་སྐྱེ་བར་རྟོགས་པའི་མཐར་ཐུག་གི་ཡེ་ཤེས་ཆོས་ཅན། བྱང་ཆུབ་ཆེན་པོ་ཡིན་ཞེས་བྱ་བར་བརྗོད་དེ། ཤེས་བྱ་ཟད་མི་སྐྱེ་གཉིས་པོ་དེ་དག་གི་སྒྲུབ་བྱེད་གོ་རིམ་བཞིན་དུ་དྲི་མ་སྔར་ཡོད་གཉེན་པོས་གསར་དུ་ཟད་པར་བྱར་མེད་པའི་ཕྱིར་དང་རྒྱུ་རྐྱེན་ལས་གསར་དུ་སྐྱེ་བར་བྱར་མེད་བའི་ཕྱིར་ཞེས་བྱ་བར་ཤེས་པར་བྱ་དགོས་པས་སོ།། ངག་དོན། རྫོགས་པའི་སངས་རྒྱས་ཀྱི་ཡེ་ཤེས་ཆོས་ཅན། བྱང་ཆུབ་ཆེན་པོ་ཡིན་ཏེ། དྲི་མ་ཟད་མི་སྐྱེ་བདེན་མེད་དུ་མངོན་སུམ་ཏུ་རྟོགས་པའི་ཡེ་ཤེས་མཐར་ཐུག་ཡིན་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ།
ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་སྐྱེས་པ་དང་མ་སྐྱེས་པ་ཉིད་དུ་བརྟགས་པ་རྣམས་ནི། ཆོས་ཀྱི་དབྱིངས་ལས་མ་གཏོགས་པར། ། འདི་ལྟར་ཆོས་ཡོད་མ་ཡིན་ཏེ། ། ཞེས་འབྱུང་བས། ཆོས་ཀྱི་དབྱིངས་ཀྱི་ངོ་བོ་ཉིད་རྣམས་ནམ་མཁའ་བཞིན་དུ་འགག་པ་དང་སྐྱེ་བ་མེད་པའི་ཕྱིར་རམ། འགྲེལ་པའི་སྦྱོར་ཊཱིཀ སྐྱེ་འགག་དང་ཟད་མི་སྐྱེ་གོ་རིམ་བཞིན་དུ་སྦྱར་ན་སྒྲིབ་གཉིས་ཀྱི་དྲི་མ་རྣམས་དོན་དམ་པར་འགག་པ་དང་སྐྱེ་བ་མེད་པའི་ཕྱིར་གདོད་མ་ནས་ཟད་པ་དང་མི་སྐྱེ་བའི་ཚུལ་ལ་དེ་དང་དེར་ཤེས་པའི་ཡེ་ཤེས་ཆོས་ཐམས་ཅད་ཀྱི་གནས་ཚུལ་ཕྱིན་ཅི་མ་ལོག་པར་རྟོགས་པའི་མཚན་ཉིད་ཅན་ཆོས་ཀྱི་སྐུ་དང་ལ་སོགས་པས་གཟུགས་སྐུ་གཉིས་དང་བཅས་པ་ཡུལ་ཇི་ལྟ་བ་བཞིན་རྟོགས་པ་ཅན་གྱི་བདག་ཉིད་སངས་རྒྱས་ཀྱི་སྐུ་གསུམ་པོ་ནི་ཆོས་ཅན། བྱང་ཆུབ་ཆེན་པོ་ཡིན་པར་བརྗོད་དོ་སྟེ། སྒྲིབ་གཉིས་ཀྱི་དྲི་མ་ཟད་མི་སྐྱེ་ཤེས་པའི་མཐར་ཐུག་གི་སྐུ་ཡིན་པས་སོ།། འདིའི་རྟགས་ཆོས་དོན་གསུམ་སྒྲུབ་པ་ལ་ལུང་རིགས་གཉིས་ལས།
དང་པོ་ནི། ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་སྔར་སྐྱེས་པ་དང་མ་སྐྱེས་པ་འབྱུང་རུང་བདེན་གྲུབ་ཉིད་དུ་དངོས་སྨྲ་བས་བརྟགས་པ་རྣམས་ནི་ཆོས་ཅན། དོན་དམ་པར་འགག་པ་དང་སྐྱེ་བ་མེད་དེ། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར། དཔེར་ན་ནམ་མཁའ་བཞིན་དུའོ།། ཕྱོགས་ཆོས་གྲུབ་སྟེ། དབུས་མཐའ་ལས། ཆོས་ཀྱི་དབྱིངས་ལས་མ་གཏོགས་པར།། འདི་ལྟར་ཆོས་ཡོད་མ་ཡིན་ཏེ།། ཞེས་འབྱུང་བའི་ཕྱིར་རམ་ཞེས་པ་ལུང་གི་སྒྲུབ་བྱེད་དེའམ་ཡང་ན་རིགས་པས་ཀྱང་སྒྲུབ་པར་མཛད་པའི་ན་ཡམས་མཚོན་པའི་ཚིག་གོ།
གཉིས་པ་རིགས་པས་སྒྲུབ་པ་ནི། འགྲེལ་པ། གཅིག་དང་དུ་མའི་ངོ་བོ་ཉིད་དང༌། རྒྱུ་དང་འབྲས་བུའི་མཚན་མ་ལ་སོགས་པས་འཐད་པའི་དངོས་པོ་མེད་པས་ནམ་མཁའི་པད་མོ་བཞིན་དུ་འགག་པ་དང་སྐྱེ་བ་མེད་པའི་ཕྱིར་གོ་རིམ་བཞིན་དུ་དྲི་མ་རྣམས་ཟད་པ་དང་མི་སྐྱེ་བའི་ཤེས་པ་ཆོས་ཐམས་ཅད་ཕྱིན་ཅི་མ་ལོག་པར་རྟོགས་པའི་མཚན་ཉིད་ཆོས་ཀྱི་སྐུ་ལ་སོགས་པ་ཇི་ལྟ་བ་བཞིན་གྱི་བདག་ཉིད་ནི་བྱང་ཆུབ་ཆེན་པོ་ཡིན་པར་བརྗོད་དོ།། འགྲེལ་པའི་སྦྱོར་ཊཱིཀ དྲི་མ་རྣམས་དོན་དམ་པར་འགག་པ་དང་སྐྱེ་བ་མེད་དེ། ངོ་བོ་ལ་དཔྱོད་པ་གཅིག་དང་དུ་མའི་ངོ་བོ་ཉིད་དང་བྲལ་བའི་གཏན་ཚིགས་དང༌། རྒྱུ་ལ་དཔྱོད་པ་རྡོ་རྗེ་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་ལ་སོགས་པ་རྟགས་ཆེན་བཞིས་དྲངས་པའི་ཚད་མ་ལ་སོགས་པའི་རིགས་པས་བདེན་པར་འཐད་པའི་དངོས་པོ་མེད་པས་སོ། ། དཔེར་ན་ནམ་མཁའི་པདྨ་བཞིན་དུའོ། །
སྐབས་འདིར་སློབ་དཔོན་དང༌། དཔལ་རང་བྱུང་བཞེད་པ་ཅུང་ཟད་མི་མཐུན་པ་ཡིན་ནམ་བསམ་ཡང་དཀྱུས་ཀྱི་ས་བཅད་པ་འདི་དག་དཔལ་རང་བྱུང་གི་ཞལ་སྔ་ནས་མཛད་པའི་མངོན་རྟོགས་སྣང་བྱེད་སྒྲོན་མེའི་ཚིག་ཇི་ལྟ་བ་བཞིན་དུ་བཀོད་པ་སྟེ། དེའི་ཕྱིར་བྱང་ཆུབ་ཆེན་པོའི་ངོ་བོ་འཆད་པའི་གཞུང་ཚིགས་བཅད་གཅིག་གི་རྐང་པ་དང་པོ་གཉིས་ལ་ངོ་བོ་དང༌། ཕྱི་མ་གཉིས་ལ་རྒྱུ་མཚན་ཞེས་ཐ་དད་དུུ་ས་གཅོད་པར་མཛད་སྣང་ཡང་སློབ་དཔོན་གྱིས་ཚིགས་བཅད་རངས་པོ་ལ་སྦྱར་རྩ་འགྲེལ་གསུམ་དུ་མཛད་པ་འདྲ་བས། ས་བཅད་དང་པོ་གཉིས་བསྡོམས་ནས་བཤད་པ་ཡིན་ནོ།། གསུམ་པ་སྐྱེ་འགག་མེད་པའི་ཚུལ་དང༌། བཞི་པ་ཡོད་ན་མི་འཐད་པའི་ཚུལ་ཞེས་ས་བཅད་ཀྱང༌། འགྲེལ་ཆུང་དང་འཆད་ཚུལ་ཅུང་ཟད་མི་འདྲ་བས། འགྲེལ་པ་ལྟར་ན་དངོས་སྨྲ་བའི་ལུགས་དགག་པ་ལ། རིགས་པས་དགག་པ་དང༌།
ཁས་བླངས་འགལ་བས་དགག་པ་ཞེས་ས་བཅད་ནས་འཆད་དགོས་པས། བསྡུས་དོན་དང་བསྟུན་ནས་གསུམ་པའམ། འགྲེལ་བ་དང་བསྟུན་ནས་དང་པོ་ལ། རྒལ་ལན་གྱི་སྒོ་ནས་མཚམས་སྦྱར་བ། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། གང་གི་ཕྱིར་དེ་ལྟ་ཡིན་པའི་ཕྱིར། གང་དག་དངོས་པོ་འཇིག་པའི་བསམ་པས་ཟད་པ་ལ་ཟད་དོ་སྙམ་པའི་ཤེས་པ་དང༌།
དངོས་པོ་མི་སྐྱེ་བའི་བསམ་པས་མི་སྐྱེ་བ་ལ་མི་སྐྱེའོ་སྙམ་པའི་ཤེས་པ་ནི་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་ཅིང༌། བྱང་ཆུབ་ཀྱང་ཟད་པ་དང་མི་སྐྱེ་བ་ཤེས་པ་ཡིན་པར་བརྗོད་པ་དེ་དག་ལ། ཟད་པ་དང་མི་སྐྱེ་བ་མེད་པ་ཁོ་ནས་ཤེས་པ་དེ་རུང་བ་མ་ཡིན་ནོ། ། ཞེས་བར་སྐབས་ཀྱི་ཚིགས་སུ་བཅད་པས་གསུངས་པ། འགྲེལ་པའི་སྦྱོར་ཊཱིཀ དངོས་སྨྲ་བ་གང་དག་གཉེན་པོས་ཀུན་འབྱུང་གི་དངོས་པོ་འཇིག་པའི་བསམ་པས་ཟད་པ་ལ་ཟད་དོ་སྙམ་པའི་ཤེས་པ་དང་དེས་སྡུག་བསྔལ་གྱི་དངོས་པོ་སྐྱེ་འཕྲོ་ཆད་པའི་ཚུལ་དུ་མི་སྐྱེ་བའི་བསམ་པས་མི་སྐྱེ་བ་ལ་མི་སྐྱེའོ་སྙམ་པའི་ཤེས་པ་ནི་རིམ་པ་ལྟར་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་ཅིང་བྱང་ཆུབ་ཀྱང་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་པ་དེ་དག་ཆོས་ཅན། དེ་ལྟ་བུའི་ཤེས་པ་དེ་བྱང་ཆུབ་ཆེན་པོར་རུང་བ་མ་ཡིན་ཏེ། དྲི་མ་བདེན་པ་བ་ཟད་པ་དང་མི་སྐྱེ་བ་མེད་པ་ཁོ་ནས་སོ། ། རྒྱུ་མཚན་གང་གི་ཕྱིར་ན་དྲི་མ་སྐྱེ་འགག་མ་གྲུབ་པ་དེ་ལྟ་ཡིན་པ་དེའི་ཕྱིར། ཞེས་བཞེད་པས་བར་ཚིགས་གཅིག་གིས་དེ་དག་གསུངས་པའོ།།
གཉིས་པ་ ( རྩ་བ་ ) ནི། རྩ་བ། འགོག་པ་མེད་པའི་རང་བཞིན་ལ།། མཐོང་ཞེས་བྱ་བའི་ལམ་གྱིས་ནི།། རྣམ་པར་རྟོག་རིགས་ཅི་ཞིག་ཟད།། སྐྱེ་མེད་རྣམ་པ་ཅི་ཞིག་འཐོབ།། ༡༩ རྩ་བའི་སྦྱོར་ཊཱིཀ མཐོང་བ་ཞེས་བྱ་བའི་ལམ་གྱིས་ནི་ཆོས་ཅན། སྤང་བྱ་རྣམ་པར་རྟོག་པའི་རིས་ནི་ཅི་ཞིག་ཟད་ཅིང་འགག་གཉེན་པོ་སྐྱེ་མེད་རྟོགས་པའི་ཡེ་ཤེས་ཀྱི་རྣམ་པ་ནི་ཅི་ཞིག་སྐྱེ་ཞིང་འཐོབ་སྟེ་སྤང་གཉེན་སྐྱེ་འགག་མེད་པར་ཐལ། སྐྱེས་པ་ཟད་པ་དང་མ་སྐྱེས་པ་སྐྱེ་བའི་གེགས་བྱེད་པའི་མཚན་ཉིད་ཀྱིས་འགོག་པ་མེད་པའི་ངོ་བོའི་རང་བཞིན་ཡིན་པ་ལའི་ཕྱིར།
གསུམ་པ་ ( འགྲེལ་པ་ ) ནི། འགྲེལ་པ། སྐྱེས་པ་དང་མ་སྐྱེས་པ་དག་གོ་རིམ་བཞིན་དུ་ཟད་པ་དང་སྐྱེ་བའི་གེགས་བྱེད་པའི་མཚན་ཉིད་ཀྱི་འགོག་པ་དང་བྲལ་བ་དོན་དམ་པར་དེ་བཞིན་ཉིད་ཀྱི་ངོ་བོའི་རང་བཞིན་ཡིན་ན་དངོས་པོ་ལ་ལོག་པར་མངོན་པར་ཞེན་པ་ཁྱེད་ཀྱི་མཐོང་བའི་ལམ་གྱི་སྟོབས་ཀྱིས་རྣམ་པར་རྟོག་པ་ལ་སོགས་པའི་ངོ་བོ་སྐྱེས་པ་ནི་ཅི་ཞིག་ཟད། མི་སྐྱེ་བའི་ཆོས་ཅན་མ་སྐྱེས་པ་ནི་ཅི་ཞིག་སྐྱེས་ཏེ། ཅུང་ཟད་ཀྱང་མེད་པ་ཁོ་ན་ཡིན་པས་དེའི་ཕྱིར་ཁོ་བོ་ཅག་གི་གཞུང་ལུགས་ཁོ་ན་ཁས་བླང་བར་བྱའོ་སྙམ་དུ་དགོངས་པ་ཡིན་ནོ།། འགྲེལ་པའི་སྦྱོར་ཊཱིཀ དངོས་པོ་བདེན་པ་བ་མེད་པ་ལ་ལོག་པར་མངོན་པར་ཞེན་པ་ཁྱོད་ཀྱིས་ཁས་བླངས་པའི་འདོད་པ་དེ་ལྟ་མ་ཡིན་ཏེ། རྒྱུ་མཚན་འདི་ལྟར་མཐོང་བའི་ལམ་གྱི་སྟོབས་ཀྱིས་སྤང་བྱ་རྣམ་པར་རྟོག་པའི་ངོ་བོ་སྐྱེས་པ་ནི་གཉེན་པོས་ཅི་ཞིག་ཟད་ཅིང་ལ་སོགས་པས་མི་སྐྱེ་བའི་ཆོས་ཅན་སྔར་མ་སྐྱེས་པ་ནི་གསར་དུ་ཅི་ཞིག་སྐྱེས་ཏེ་ཟད་ཐོབ་ཅུང་ཟད་ཀྱང་མེད་པ་ཁོ་ན་ཡིན་པར་ཐལ། གོ་རིམ་བཞིན་དུ་དོན་དམ་པར་ཉོན་མོངས་པ་དང་རྣམ་རྟོག་སྐྱེས་པ་ཟད་པ་དང་མ་སྐྱེས་པ་དང་སྐྱེ་བའི་གེགས་བྱེད་པའི་མཚན་ཉིད་ཀྱི་འགོག་པ་དང་བྲལ་བ་དེ་བཞིན་ཉིད་ཀྱི་ངོ་བོའི་རང་བཞིན་ཡིན་ནོའི་ཕྱིར། དེས་ན་དངོས་སྨྲ་བའི་འདོད་པ་མི་འཐད་པ་དེའི་ཕྱིར་ཁོ་བོ་ཅག་དབུུ་མ་པའི་གཞུང་ལུགས་ལྟར་ཟད་སྐྱེ་མེད་པ་ཁོ་ན་ཁས་བླང་བར་བྱའོ་སྙམ་དུ་དགོངས་པ་ཡིན་ནོ།།
བཞི་པ་སྐྱེ་འགག་ཡོད་ན་མི་འཐད་པའི་ཚུལ་གྱིས་རྣལ་འབྱོར་ས་བཞི་ཤུགས་ལ་བསྟན་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟ་མ་ཡིན་ཏེ། ཆོས་ཡང་དག་པར་ཡོད་པར་ཁས་ལེན་ན། བཅོམ་ལྡན་འདས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་རྣམ་པར་རྟོག་པ་རྣམ་པ་ཐམས་ཅད་དུ་སྤངས་པ་ངོ་མཚར་ཆེ་བའི་གནས་ཡིན་ནོ། ། ཞེས་བར་སྐབས་ཀྱི་ཚིགས་སུ་བཅད་པས་གསུངས་པ། འགྲེལ་པའི་སྦྱོར་ཊཱིཀ དྲི་མ་གདོད་མ་ནས་ཟད་སྐྱེ་མེད་པ་དེ་ལྟ་མ་ཡིན་ཏེ། དྲི་མའི་ཆོས་རྣམས་ཡང་དག་པར་ཡོད་པར་ཁས་ལེན་ཏོ་ཞེ་ན།
བཅོམ་ལྡན་འདས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་རྣམ་པར་རྟོག་པ་རྣམས་རྣམ་པ་ཐམས་ཅད་དུ་སྤངས་པར་ཁས་ལེན་པ་ངོ་མཚར་ཆེ་བའི་གནས་ཡིན་ནོ་སྟེ་དྲི་མ་རྣམས་ཡང་དག་པར་ཡོད་པ་དང་བཅོམ་ལྡན་འདས་ཀྱིས་དེ་རྣམས་སྤངས་པར་ཁས་ལེན་པ་འགལ་བའི་ཚིག་ཡིན་པས་སོ་ཞེས་བར་ཚིགས་གཅིག་གིས་གསུངས་པའོ།། གཉིས་པ་ ( རྩ་བ་ ) ནི། རྩ་བ། གཞན་གྱིས་ཆོས་རྣམས་ཀྱང་ཡོད་ལ།། ཤེས་བྱ་ལ་ཡང་སྟོན་པ་ཡི།། སྒྲིབ་པ་ཟད་པར་བརྗོད་པ་གང༌།། དེ་ལ་ཁོ་བོས་མཚར་དུ་བརྩིས།། ༢༠ རྩ་བའི་སྦྱོར་ཊཱིཀ གཞན་དངོས་སྨྲ་བ་ཆོས་ཅན། ཁྱོད་ཀྱི་འདོད་པ་དེ་ལ་བྱམས་པ་ཁོ་བོས་ངོ་མཚར་དུ་བརྩིས་ཏེ།
སྤང་བྱའི་ཆོས་རྣམས་ཀྱང་བདེན་གྲུབ་དུ་ཡོད་ལ་སྟོན་པ་ཡིས་ཤེས་པར་བྱ་བ་རྣམས་ལ་ཡང་སྒྲིབ་བྱེད་ཀྱི་དྲི་མ་ཟད་པར་བརྗོད་པ་གང་ཡིན་པ་དེ་འགལ་བའི་ཚིག་ཡིན་པས་སོ།། གསུམ་པ་ ( འགྲེལ་པ་ ) ལ། ཤུགས་བསྟན་རྣལ་འབྱོར་གྱི་ས་བཞི་བཤད་པ་དང༌། དངོས་བསྟན་རྩ་བའི་ཚིག་དོན་བཤད་པ་གཉིས་ལས། དང་པོ་ལ་བཞི། བདག་མེད་རྟོགས་པའི། གཟུང་མེད་རྟོགས་པའི། འཛིན་མེད་རྟོགས་པའི། སྤྲོས་བྲལ་རྟོགས་པའི་རྣལ་འབྱོར་གྱི་ས་བཤད་པའོ། ། དང་པོ་ནི།
བསམས་བྱུང་གི་རིགས་པ། བསྒོམས་བྱུང་གི་རྣལ་འབྱོར།

བསྒོམས་པའི་འབྲས་བུ་དང་གསུམ་གྱི་སྒོ་ནས་འཆད་པར་བྱ་བ་ཡིན་པས། དང་པོ་ནི། འགྲེལ་པ། དེ་ལ་སྐྱེ་བ་དང་འཇིག་པས་སྟོང་པའི་ཕྱིར། འགྲེལ་པའི་སྦྱོར་ཊཱིཀ ས་བཞི་ཡོད་པ་དེ་ལ། ཉེར་ལེན་གྱི་ཕུང་པོ་ཆོས་ཅན། བདག་མེད་ཡིན་ཏེ། སྐྱེ་འཇིག་ཅན་ཡིན་པས་སོ། ། ཁྱབ་སྟེ། བདག་དེ་ནི་སྐྱེ་བ་དང་འཇིག་པས་སྟོང་པའི་ཕྱིར།
གཉིས་པ་ ( བསྒོམས་བྱུང་གི་རྣལ་འབྱོར་ ) ནི། འགྲེལ་པ། དེས་དབེན་པའི་ཕུང་པོ་ལ་སོགས་པ་རྟེན་ཅིང་འབྲེལ་བར་འབྱུང་བ་སྐྱེ་བ་དང་འཇིག་པའི་ཆོས་ཅན་ལ་ཡང་དག་པར་དམིགས་ཏེ། འགྲེལ་པའི་སྦྱོར་ཊཱིཀ བདག་འཛིན་དེས་དབེན་པའི་ཕྱིར་དུ་སྒོམ་ཚུལ་ཡོད་དེ། ཉེར་ལེན་གྱི་ཕུང་པོ་ལ་སོགས་པ་རྟེན་ཅིང་འབྲེལ་བར་འབྱུང་བ་སྐྱེ་བ་དང་འཇིག་པའི་ཆོས་ཅན་ལ་ཡང་དག་པར་དམིགས་ཏེ་ཡང་དང་ཡང་དུ་སྒོམ་པས་སོ།། གསུམ་པ་ ( བསྒོམས་པའི་འབྲས་བུ་ ) ནི། འགྲེལ་པ། བདག་མེད་དོ་སྙམ་དུ་བསྒོམས་པས་བདག་ཏུ་མངོན་པར་ཞེན་པ། ཡོངས་སུ་བོར་ནས།
འགྲེལ་པའི་སྦྱོར་ཊཱིཀ ཕུང་སོགས་ལ་བདག་མེད་དོ་སྙམ་དུ་བསྒོམས་པ་ལ་དགོས་པ་ཡོད་དེ། དེ་ལྟར་སྒོམ་པའི་སྟོབས་གྲུབ་པ་ན་ཉོན་མོངས་ཀྱི་རྩ་བ་ཕུང་པོ་ལ་བདག་ཏུ་མངོན་པར་ཞེན་པ་ཡོངས་སུ་བོར་ནས་བདག་མེད་རྟོགས་པ་མཐར་ཐུག་བར་འགྱུར་བས་སོ། ། ངག་དོན། བདག་མེད་རྟོགས་པའི་རྣལ་འབྱོར་གྱི་ས་ཆོས་ཅན། ཁྱོད་སྒོམ་པའི་ཚུལ་ཡོད་དེ། ཕུང་སོགས་རྟེན་ཅིང་འབྲེལ་འབྱུང་སྐྱེ་འཇིག་གི་ཆོས་ལ་དམིགས་ཏེ་ཡང་དང་ཡང་དུ་སྒོམ་པའི་ཕྱིར། གཉིས་པ་ ( གཟུང་མེད་རྟོགས་པའི་རྣལ་འབྱོར་གྱི་ས་ ) ལ་ཡང་སྔར་ལྟར་གསུམ་གྱི། དང་པོ་ ( བསམས་བྱུང་གི་རིགས་པ་ ) ནི། འགྲེལ་པ།
སྔོན་པོ་དང་དེའི་བློ་དག་ལྷན་ཅིག་དམིགས་པ་ངེས་པའི་ཕྱིར། འགྲེལ་པའི་སྦྱོར་ཊཱིཀ སྔོན་པོ་དང་སྔོན་པོ་དེ་འཛིན་པའི་བློ་དག་ཆོས་ཅན། རྫས་གཞན་དུ་མེད་དེ། བློ་གཅིག་གིས་དེ་དག་ལྷན་ཅིག་ཏུ་དམིགས་པར་ངེས་པའི་ཕྱིར། གཉིས་པ་ ( བསྒོམས་བྱུང་གི་རྣལ་འབྱོར་ ) ནི། འགྲེལ་པ། འདི་ནི་སེམས་ཙམ་ཁོ་ན་ཡིན་གྱི་ཕྱི་རོལ་གྱི་དོན་ནི་མེད་དོ་ཞེས་བྱ་བ་ཡིད་ལ་བྱེད་ཅིང༌། འགྲེལ་པའི་སྦྱོར་ཊཱིཀ གཟུང་འཛིན་རྫས་གཞན་མ་ཡིན་པར་སྒོམ་ཚུལ་ཡོད་དེ།
ཕུང་སོགས་ལ་དམིགས་ཏེ་དོན་སྣང་འདི་ནི་སེམས་ཙམ་གྱི་བདག་ཉིད་ཁོ་ན་ཡིན་གྱི་ཕྱི་རོལ་ཕྱི་དོན་ནི་མེད་དོ་ཞེས་བྱ་བར་རྩེ་གཅིག་ཏུ་ཡིད་ལ་བྱེད་ཅིང་སྒོམ་པས་སོ།། གསུམ་པ་ ( བསྒོམས་པའི་འབྲས་བུ་ ) ནི། འགྲེལ་པ། འཛིན་པའི་རྣམ་པ་ཅན་གྱི་སེམས་ལ་མངོན་པར་ཞེན་པ་ཡོངས་སུ་མ་བོར་བས་ཕྱི་རོལ་གྱི་དོན་དུ་མངོན་པར་ཞེན་པ་སྤངས་ཏེ། འགྲེལ་པའི་སྦྱོར་ཊཱིཀ གཟུང་འཛིན་རྫས་གཞན་མ་ཡིན་པར་བསྒོམས་པ་ལ་དགོས་པ་ཡོད་དེ། དེ་ལྟར་སྒོམ་པའི་སྟོབས་གྲུབ་པ་ན་ཕྱི་རོལ་གྱི་དོན་དུ་མངོན་པར་ཞེན་པ་ཡོངས་སུ་སྤངས་བར་འགྱུར་བས་སོ། ། དེས་ཀྱང་འཛིན་པ་ལ་སྒྲོ་འདོགས་མི་ཆོད་དེ། འཛིན་པའི་རྣམ་པ་ཅན་གྱི་སེམས་ལ་མངོན་པར་ཞེན་པ་ཡོངས་སུ་མ་བོར་བས་སོ།། ངག་དོན།
གཟུང་མེད་རྟོགས་པའི་རྣལ་འབྱོར་གྱི་ས་ཆོས་ཅན། ཁྱོད་སྒོམ་པའི་ཚུལ་ཡོད་དེ། ཕུང་སོགས་ལ་དམིགས་ཏེ་དོན་སྣང་འདི་ནི་སེམས་སྣང་ཙམ་ཡིན་གྱི་ཕྱི་དོན་མེད་དོ་སྙམ་དུ་རྩེ་གཅིག་ཏུ་སྒོམ་པའི་ཕྱིར། གསུམ་པ་ ( འཛིན་མེད་རྟོགས་པའི་རྣལ་འབྱོར་གྱི་ས་ ) ལ་གསུམ་གྱི། དང་པོ་ ( བསམས་བྱུང་གི་རིགས་པ་ ) ནི། འགྲེལ་པ། གཟུང་བ་མེད་ན་འཛིན་པ། འགྲེལ་པའི་སྦྱོར་ཊཱིཀ སྔོ་སོགས་ཆོས་ཅན། འཛིན་པར་མི་བདེན་ཏེ།
དོན་དུ་སྣང་བ་གང་ཞིག་གཟུང་བར་མི་བདེན་པས་སོ།། དེས་ན་ལྟོས་ས་གཟུང་བ་བདེན་པར་མེད་ན་ལྟོས་ཆོས་འཛིན་པ་བདེན་པར་མེད་དོ་སྙམ་དུ་ངེས་པར་སེམས་པའི་རིགས་པས་སྒྲོ་འདོགས་གཅོད་པའོ།། གཉིས་པ་ ( བསྒོམས་བྱུང་གི་རྣལ་འབྱོར་ ) ནི། འགྲེལ་པ། མེད་དོ་སྙམ་དུ་ངེས་པར་སེམས་པས། འགྲེལ་པའི་སྦྱོར་ཊཱིཀ གཟུང་འཛིན་གཉིས་མེད་དུ་སྒོམ་པའི་ཚུལ་ཡོད་དེ། དེ་དག་གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས་སྒོམ་པས་སོ།། གསུམ་པ་ ( བསྒོམས་པའི་འབྲས་བུ་ ) ནི། འགྲེལ་པ།
འཛིན་པའི་རྣམ་པའི་མཚན་ཉིད་རྣམ་པར་རིག་པ་ཙམ་དེ་ཡང་བསལ་ཏེ། འགྲེལ་པའི་སྦྱོར་ཊཱིཀ གཟུང་འཛིན་གཉིས་མེད་ཀྱི་ཡེ་ཤེས་བསྒོམས་པ་ལ། དགོས་པ་ཡོད་དེ། དེ་སྒོམ་པའི་སྟོབས་གྲུབ་པ་ན་གཟུང་བ་ལ་ལྟོས་བའི་འཛིན་པའི་རྣམ་པའི་མཚན་ཉིད་རྣམ་པར་རིག་པ་ཙམ་དུ་བདེན་པར་འཛིན་པ་དེ་ཡང་བསལ་ནས་འཛིན་པ་དེ་དེ་ལས་གྲོལ་བར་འགྱུར་པས་སོ།། ངག་དོན། འཛིན་མེད་རྟོགས་པའི་རྣལ་འབྱོར་གྱི་ས་ཆོས་ཅན། ཁྱོད་སྒོམ་པའི་ཚུལ་ཡོད་དེ། གཉིས་མེད་ཀྱི་ཡེ་ཤེས་འབའ་ཞིག་ཡང་དག་པར་ཡོད་དོ་སྙམ་དུ་ངེས་པར་བྱས་ནས་སྒོམ་པའི་ཕྱིར། བཞི་པ་ ( སྤྲོས་བྲལ་རྟོགས་པའི་རྣལ་འབྱོར་གྱི་ས་ ) ལ་གསུམ་ལས།
དང་པོ་ ( བསམས་བྱུང་གི་རིགས་པ་ ) ནི། འགྲེལ་པ། གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། དེ་ཡང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་སྒྱུ་མ་བཞིན་དུ་ངོ་བོ་ཉིད་མེད་པ་སྟེ། འགྲེལ་པའི་སྦྱོར་ཊཱིཀ གཟུང་འཛིན་གཉིས་མེད་ཀྱི་ཡེ་ཤེས་དེ་ཡང་ཆོས་ཅན། དོན་དམ་པར་བདེན་པའི་ངོ་བོ་ཉིད་དུ་མེད་པ་ཡིན་ཏེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། དཔེར་ན་སྒྱུ་མ་བཞིན་དུའོ།། རིགས་པ་དྲུག་ཅུ་པ་ལས།
དེ་དང་དེ་རྟེན་གང་བྱུང་བ།། རང་གི་ངོ་བོར་དེ་མ་སྐྱེས།། རང་གི་ངོ་བོར་གང་མ་སྐྱེས།། དེ་ལ་སྐྱེས་ཤེས་ཇི་སྐད་བརྗོད།། ཅེས་ཀྱང་གསུངས་སོ།། གཉིས་པ་ ( བསྒོམས་བྱུང་གི་རྣལ་འབྱོར་ ) ནི། ཡང་དག་པར་ན་གཅིག་ཏུ་དངོས་པོ་དང་དངོས་པོ་མེད་པ་ལ་སོགས་པར་བརྟག་པའི་ངོ་བོ་དང་བྲལ་བ་ཡིན་ནོ་སྙམ་དུ་བསྒོམས་པས། འགྲེལ་པའི་སྦྱོར་ཊཱིཀ གཉིས་མེད་ཀྱི་ཡེ་ཤེས་སྤྲོས་བྲལ་དུ་སྒོམ་ཚུལ་ཡོད་དེ། ཡང་དག་པར་ན་མཐའ་གཅིག་ཏུ་དངོས་པོར་གྲུབ་པ་དང༌།
དངོས་པོ་བཀག་པའི་དངོས་པོ་མེད་པ་དང་ལ་སོགས་པས་གཉིས་ཀ་དང་གཉིས་ཀ་མ་ཡིན་པར་བརྟག་པའི་ངོ་བོ་དང་བྲལ་བ་ཡིན་ནོ་སྙམ་དུ་རྩེ་གཅིག་ཏུ་སྒོམ་པས་སོ།། གསུམ་པ་ ( བསྒོམས་པའི་འབྲས་བུ་ ) ནི། འགྲེལ་པ། སྒོམ་པའི་སྟོབས་གྲུབ་པ་ན། ཁ་ཅིག་ལ་ནོར་བུ་དང་དངུལ་ལ་སོགས་པའི་ཤེས་པ་བཞིན་དུ་འཁྲུལ་པའི་མཚན་མ་མཐའ་དག་སྤངས་པ་སྒྱུ་མ་ལྟ་བུའི་བདག་ཉིད་དུ་སྣང་བའི་བློ་རྣམ་པར་མི་རྟོག་པ་སོ་སོ་རང་གིས་རིག་པར་བྱ་བ་ཅི་ཞིག་ལྟར་ཡང་དག་པར་སྐྱེས་ན། རྣལ་འབྱོར་པས་ཤེས་བྱའི་སྒྲིབ་པ་ཡང་དག་པར་སྤང་ངོ༌།། འགྲེལ་པའི་སྦྱོར་ཊཱིཀ ཆོས་ཐམས་ཅད་སྤྲོས་བྲལ་དུ་བསྒོམས་པ་ལ་དགོས་པ་ཡོད་དེ། དེ་ལྟར་ཡུན་རིང་དུ་བསྒོམས་པས་སྒོམ་པའི་སྟོབས་གྲུབ་པ་ན་རྟོགས་པའི་ཁྱད་པར་ཁ་ཅིག་ལ་ནོར་བུ་དང་དངུལ་དྭངས་པ་ལ་སོགས་པ་ལ་སྣང་བའི་གཟུཌ་བརྙན་སྣང་ཡང་སྣང་བདེན་དུ་མ་གྲུབ་པ་ལྟར་ཤེས་པའི་ཡེ་ཤེས་སྐྱེ་བ་བཞིན་དུ་འཁྲུལ་པའི་མཚན་མ་མཐའ་དག་སྤངས་པ་སྒྱུ་མ་ལྟ་བུའི་བདག་ཉིད་དུ་སྣང་བའི་བློ་མཐའ་བཞི་ལ་རྣམ་པར་མི་རྟོག་པའི་ཡེ་ཤེས་སོ་སོ་རང་གིས་རིག་པར་བྱ་བ་ཅི་ཞིག་ལྟར་ཡང་དག་པར་སྐྱེས་ན་རྣལ་འབྱོར་བས་ཤེས་བྱའི་སྒྲིབ་པ་ཡང་དག་པར་སྤོང་བས་སོ།། ངག་དོན།
སྤྲོས་བྲལ་རྟོགས་པའི་རྣལ་འབྱོར་གྱི་ས་ཆོས་ཅན། ཁྱོད་སྒོམ་པའི་ཚུལ་ཡོད་དེ། ཆོས་ཐམས་ཅད་མཐའ་བཞིར་བརྟག་པའི་ངོ་བོ་དང་བྲལ་བར་རྩེ་གཅིག་ཏུ་སྒོམ་པའི་ཕྱིར། གཉིས་པ་རྩ་བའི་ཚིག་དོན་ནི། འགྲེལ་པ། དེ་ལྟ་མ་ཡིན་ཏེ། དུས་ཐམས་ཅད་དུ་ནམ་མཁའ་རྫས་མེད་པ་ཙམ་གྱིས་ངོ་བོ་འཛིན་པ་བཞིན་དུ་བསྐྱེད་དུ་མེད་པ་དང་སྤང་དུ་མེད་པའི་རང་གི་ངོ་བོ་འཛིན་པའི་ཕྱིར། སྐད་ཅིག་མའི་ཆོས་ཤེས་པ་ཙམ་གྱི་ངོ་བོ་དང༌། ཤེས་བྱའི་མཚན་ཉིད་རྣམས་གལ་ཏེ་དོན་དམ་པར་ཡོད་པ་ཉིད་དུ་གྱུར་ན་དེའི་ཚེ་གཉེན་པོ་བསྒོམས་པས་ནམ་མཁའ་བཞིན་དུ་དེ་དག་ལ་ཅུང་ཟད་ཀྱང་མི་བྱེད་དོ། ། དེའི་ཕྱིར་གཞན་དག་གིས་དངོས་པོར་མངོན་པར་ཞེན་པའི་ཕྱིན་ཅི་ལོག་མི་ལྡོག་པས་བཅོམ་ལྡན་འདས་ཀྱིས་ཤེས་བྱའི་སྒྲིབ་པ་རྣམ་པ་ཐམས་ཅད་དུ་སྤངས་པ་གང་ཡིན་པ་དང༌།
ཆོས་རྣམས་ཀྱང་ཡོད་པར་ཁས་ལེན་པ་གང་ཡིན་པ་དེ་ནི་ཕན་ཚུན་འགལ་བའི་དོན་ཁས་ལེན་པས་ཁོ་བོས་ངོ་མཚར་དུ་བརྩིས་སོ་ཞེས་བྱ་བ་ཡིན་ནོ།། འགྲེལ་པའི་སྦྱོར་ཊཱིཀ གལ་ཏེ་བདེན་མེད་དེ་ལྟ་མ་ཡིན་ཏེ། སྐད་ཅིག་མའི་ཆོས་ཤེས་པ་ཙམ་གྱི་ངོ་བོ་ཤེས་པ་དང་ཤེས་བྱའི་མཚན་ཉིད་གཟུང་འཛིན་རྣམས་དོན་དམ་པར་ཡོད་པ་ཉིད་དུ་གྱུར་ན་དེའི་ཚེ་མངོན་ཞེན་དེ་དག་ལ་གཉེན་པོ་བསྒོམས་པས་ནམ་མཁའ་བཞིན་དུ་དེ་དག་ལ་གནོད་པ་ཅུང་ཟད་ཀྱང་མི་བྱེད་པར་ཐལ། སྤོང་བྱེད་ཀྱི་གཉེན་པོ་སྐྱེད་དུ་མེད་པ་དང་རང་སྤང་དུ་མེད་པའི་རང་གི་ངོ་བོ་འཛིན་པའི་ཕྱིར། དཔེར་ན་ནམ་མཁའ་ཐོགས་བཅས་ཀྱི་རྫས་མེད་པ་ཙམ་གྱི་ངོ་བོ་དུས་ཐམས་ཅད་དུ་འཛིན་པས་རྫས་མེད་པ་ཙམ་གྱི་ངོ་བོ་འདོར་དུ་མེད་པ་བཞིན་དུའོ།། དེས་ན་དངོས་པོར་མངོན་པར་ཞེན་པའི་ཕྱིན་ཅི་ལོག་མི་ལྡོག་པར་ཐལ། དེ་ལྟ་ཡིན་པ་དེའི་ཕྱིར་རོ། ། དངོས་སྨྲ་བ་གཞན་དག་གིས་བཅོམ་ལྡན་འདས་ཀྱིས་ཤེས་བྱའི་སྒྲིབ་པ་རྣམ་པ་ཐམས་ཅད་དུ་སྤངས་པར་འདོད་པ་གང་ཡིན་པ་དང་དྲི་མའི་ཆོས་རྣམས་ཀྱང་བདེན་པར་ཡོད་པར་ཁས་ལེན་པ་གང་ཡིན་པ་དེ་ནི་ཆོས་ཅན། ཁོ་བོས་ངོ་མཚར་དུ་བརྩིས་སོ་ཞེས་བྱ་བ་ཡིན་ནོ་སྟེ།
གཞི་དྲི་མ་གཅིག་ལ་ཕན་ཚུན་འགལ་བའི་དོན་གཉིས་ཁས་ལེན་པས་སོ།། ལྔ་པ་མཐོང་ལམ་རྩེ་མོའི་བྱེད་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་ཡོད་པའི་ཕྱོགས་བསལ་ནས་ངོ་བོ་ཉིད་མེད་པའི་ཕྱོགས་བརྟན་པོར་མཛད་པས་ཐར་པ་འདོད་པ་རྣམས་ཀྱིས་འདི་ཁོ་ན་ཁས་བླང་བར་བྱའོ་ཞེས་བར་སྐབས་ཀྱི་ཚིགས་སུ་བཅད་པས་གནས་པའི་ཕྱོགས། འགྲེལ་པའི་སྦྱོར་ཊཱིཀ འདི་ལ་བསལ་བྱ་ཞེས་སོགས་བར་ཚིགས་གཅིག་གིས་གནས་ཚུལ་དང་མཐུན་པའི་ཕྱོགས་གསུངས་པ་ཆོས་ཅན། དགོས་པ་ཡོད་དེ། དེ་ལྟར་བདེན་པར་ཡོད་པའི་ཕྱོཌ་བསལ་ནས་ངོ་བོ་ཉིད་མེད་པའི་ཕྱོགས་བརྟན་པོར་མཛད་པས་ཐར་པ་འདོད་པ་རྣམས་ཀྱིས་འདི་ཁོ་ན་ཁས་བླང་བར་བྱའོ་ཞེས་ཤེས་པར་བྱ་བའི་ཆེད་ཡོད་པས་སོ།། གཉིས་པ་ ( རྩ་བ་ ) ནི།
རྩ་བ། འདི་ལས་བསལ་བྱ་ཅི་ཡང་མེད།། གཞག་པར་བྱ་བ་ཅུང་ཟད་མེད།། ཡང་དག་ཉིད་ལ་ཡང་དག་ལྟ།། ཡང་དག་མཐོང་ནས་རྣམ་པར་གྲོལ།། ༢༡ རྩ་བའི་སྦྱོར་ཊཱིཀ རྟེན་ཅིང་འབྲེལ་བར་འབྱུང་བ་འདི་ལ་ཆོས་ཅན། སྣང་བའི་ཆོས་གང་ལ་ཡང་མེད་དོ་ཞེས་སྐུར་པ་འདེབས་པའི་སྒོ་ནས་སྣང་བའི་ངོ་བོ་བསལ་བར་བྱ་བ་ཅི་ཡང་མེད་ལ་དོན་དམ་དུ་ཡོད་དོ་ཞེས་སྒྲོ་འདོགས་པའི་སྒོ་ནས་དོན་དམ་གྱི་ངོ་བོ་གཞག་པར་བྱ་བ་ཅུང་ཟད་ཀྱང་མེད་དེ། གང་གི་ཕྱིར་ན་རང་བཞིན་ཡོད་ན་མངོན་ཞེན་ལས་གྲོལ་བ་མི་འཐད་པས་སོ། ། བསལ་གཞག་སྤངས་ནས་ཡང་དག་པ་ཉིད་ལ་ཡང་དག་པར་ལྟ་ན་ཡང་དག་པའི་དོན་མཐོང་ནས་སྒྲིབ་གཉིས་ལས་རྣམ་པར་གྲོལ་བར་འགྱུར་ཏེ།
དངོས་པོར་འཛིན་པའི་ཕྱིན་ཅི་ལོག་ལྡོག་པས་སོ།། ངག་དོན། རྟེན་འབྲེལ་ཆོས་ཅན། བསལ་གཞག་བདེན་པར་མེད་དེ། ཁྱོད་ལ་དམིགས་ཏེ་བསལ་གཞག་བདེན་མེད་དུ་བསྒོམས་པས་གྲོལ་བ་མཐར་ཐུག་ཐོབ་པར་འགྱུར་བའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། གང་གི་ཕྱིར་དངོས་པོར་མངོན་པར་ཞེན་པ་ལས་གྲོལ་བར་མི་འཐད་པ་དེའི་ཕྱིར་ཆོས་གང་ལ་ཡང་སྐུར་བ་འདེབས་པ་དང་སྒྲོ་འདོགས་པའི་ངོ་བོས་བསལ་བ་དང༌། གཞག་པ་མ་བྱས་པར་གཟུགས་ལ་སོགས་པ་རྟེན་ཅིང་འབྲེལ་བར་འབྱུང་བ་ཀུན་རྫོབ་ཏུ་ཡང་དག་པར་ཡོད་པའི་ངོ་བོ་འདི་ཉིད་ལ་རང་བཞིན་མེད་པ་ལ་སོགས་པའི་ངོ་བོར་བརྟག་པར་བྱ་སྟེ། དེ་ལྟར་ན་སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུ་ཕྱིན་ཅི་ལོག་ལྡོག་པས་དེ་ཁོ་ན་ཉིད་མཐོང་ན་རྣམ་པར་གྲོལ་བར་འགྱུར་རོ།།
འགྲེལ་པའི་སྦྱོར་ཊཱིཀ གཟུགས་ལ་སོགས་པ་རྟེན་ཅིང་འབྲེལ་བར་འབྱུང་བའི་ངོ་བོ་ཉིད་འདི་ཆོས་ཅན། དོན་དམ་པར་ཡོད་པ་མ་ཡིན་ཡང་ཡང་དག་ཀུན་རྫོབ་ཏུ་ཡང་དག་པར་ཡོད་པའི་ངོ་བོ་འདི་ཉིད་ལ་རང་བཞིན་མེད་པ་ལ་སོགས་པའི་ངོ་བོར་བརྟག་པར་བྱ་སྟེ། གང་གི་ཕྱིར་ན་རང་བཞིན་ཡོད་ན་དངོས་པོར་མངོན་པར་ཞེན་པ་ལས་གྲོལ་བར་མི་འཐད་པ་དེའི་ཕྱིར། ཤེས་བྱ་ཆོས་ཅན། སྣང་བའི་ཆོས་གང་ལ་ཡང་མེད་དོ་ཞེས་སྐུར་བ་འདེབས་པའི་སྒོ་ནས་སྣང་བའི་ངོ་བོ་བསལ་བ་དང་དོན་དམ་དུ་ཡོད་དོ་ཞེས་སྒྲོ་འདོགས་པའི་སྒོ་ནས་དོན་དམ་གྱི་ངོ་བོ་གཞག་པ་མ་བྱས་པར་བསལ་གཞག་སྤངས་ནས་རང་བཞིན་མེད་པར་བསྒོམ་པར་བྱ་སྟེ། དེ་ལྟར་བསྒོམས་པས་དེ་ཁོ་ན་ཉིད་མཐོང་བར་འགྱུར་ཞིང་དེ་མཐོང་ན་མངོན་ཞེན་གྱི་ཕྱིན་ཅི་ལོག་ལྡོག་པས་སྒྲིབ་པ་ལས་རྣམ་པར་གྲོལ་བར་འགྱུར་རོའི་ཕྱིར། སྤང་གཉེན་བདེན་གྲུབ་ཡོད་པ་མ་ཡིན་ནམ་ཞེ་ན། གཉེན་པོ་སྒྱུ་མ་ལྟ་བུས་སྤང་བྱ་སྒྱུ་མ་ལྟ་བུ་འཇོམས་པ་ཡིན་ཏེ། སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུའོ།།
དྲུག་པ་མཐོང་ལམ་རྩེ་མོའི་ངོ་བོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་ཞར་ལ་འོངས་པ་བརྗོད་ནས་རྣལ་མ་མཐོང་བའི་ལམ་ཉིད། འགྲེལ་པའི་སྦྱོར་ཊཱིཀ དེ་ལྟར་མཐོང་ལམ་རྩེ་སྦྱོར་སྟོན་པའི་ཞར་ལ་འོངས་བའི་གཞུང་རྣམས་ཀྱི་དོན་བརྗོད་ནས་རྣལ་མ་མཐོང་བའི་ལམ་ཉིད་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། སྦྱིན་པ་ལ་སོགས་རེ་རེར་ནི།།
དེ་དག་ཕན་ཚུན་བསྡུས་པ་གང༌།། སྐད་ཅིག་གཅིག་པའི་བཟོད་པ་ཡིས།། བསྡུས་པ་དེ་འདིར་མཐོང་བའི་ལམ།། ༢༢ རྩ་བའི་སྦྱོར་ཊཱིཀ སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་རེ་རེར་ནི་སྦྱིན་སོགས་དྲུག་པོ་དེ་དག་སྦྱིན་པའི་སྦྱིན་པ་སྦྱིན་པའི་ཚུལ་ཁྲིམས་ལ་སོགས་པ་ཕན་ཚུན་བསྡུས་པ་གང་ཡིན་པ་སྡུག་བསྔལ་ཆོས་བཟོད་ཀྱི་སྐད་ཅིག་མ་གཅིག་པའི་བཟོད་པ་ཡིས་བསྡུས་པའི་བདེན་པ་མངོན་རྟོགས་དེ་ཆོས་ཅན། སྐབས་འདིར་ཚིག་ཟིན་ལ་དངོས་སུ་བསྟན་པའི་མཐོང་བའི་ལམ་གྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པས་སོ།། ངག་དོན། སྡུག་བསྔལ་ཆོས་བཟོད་ཀྱིས་སྦྱིན་སོགས་ཕར་ཕྱིན་དྲུག་ལྡན་དུ་ཉམས་སུ་ལེན་པའི་རྣལ་འབྱོར་དེ་ཆོས་ཅན། མཐོང་ལམ་རྩེ་སྦྱོར་ཡིན་ཏེ།
ཕར་ཕྱིན་དྲུག་ལྡན་དུ་ཉམས་སུ་ལེན་པའི་བདེན་པ་མངོན་རྟོགས་ཡིན་པའི་ཕྱིར། གསུམ་པ་ ( འགྲེལ་པ་ ) ལ། ངོ་བོ་དང༌། བྱེད་པ་གཉིས་ལས། དང་པོ་ནི། འགྲེལ་པ། སྦྱིན་པ་ལ་སོགས་པ་ཕ་རོལ་ཏུ་ཕྱིནཔ་དྲུག་པོ་དག་སོ་སོར་སྦྱིན་པ་ལ་སོགས་པའི་ངོ་བོ་རེ་རེར་སྔ་མ་བཞིན་དུ་ཕན་ཚུན་བསྡུས་པ་གང་ཡིན་པ་སྐད་ཅིག་མ་གཅིག་པ་སྡུག་བསྔལ་ལ་ཆོས་ཤེས་པའི་བཟོད་པས་བསྡུས་པ་འཁོར་གསུམ་རྣམ་པར་དག་པས་རབ་ཏུ་ཕྱེ་བ་རྣམ་པ་སུམ་ཅུ་རྩ་དྲུག་ཅན་སྐྱེས་པ་གང་ཡིན་པ་དེ་ནི། རྩེ་མོའི་མངོན་པར་རྟོགས་པ་འདིར་མཐོང་བའི་ལམ་ཡིན་ནོ།། འགྲེལ་པའི་སྦྱོར་ཊཱིཀ སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་པོ་དག་སོ་སོར་སྡུད་བྱེད་སྦྱིན་པ་ལ་སོགས་པ་ཕར་ཕྱིན་དྲུག་གི་ངོ་བོ་རེ་རེར་སྔ་མ་སྐབས་དང་པོར་གོ་སྒྲུབ་ཏུ་བསྟན་པ་བཞིན་དུ་ཕན་ཚུན་དུ་བསྡུས་པ་གང་ཡིན་པ་སྐད་ཅིག་མ་གཅིག་པ་སྡུག་བསྔལ་ལ་ཆོས་ཤེས་པའི་བཟོད་པས་བསྡུས་པ་སྦྱིན་བྱ་སྦྱིན་བྱེད་སོགས་འཁོར་གསུམ་དུ་རྟོག་པའི་དྲི་མས་རྣམ་པར་དག་པས་རབ་ཏུ་ཕྱེ་བ་དྲུག་ཚན་དྲུག་གིས་རྣམ་པ་སུམ་ཅུ་རྩ་དྲུག་ཅན་དུ་སྐྱེས་པ་གང་ཡིན་པའི་ཐེག་ཆེན་གྱི་བདེན་པ་མངོན་རྟོགས་དེ་ནི་ཆོས་ཅན།
རྩེ་མོའི་མངོན་པར་རྟོགས་པ་འཆད་པའི་སྐབས་འདིར་བསྟན་པའི་མཐོང་བའི་ལམ་གྱི་མཚན་ཉིད་ཡིན་ནོ་སྟེ། དེའི་དོན་ལྡོག་ཡིན་པས་སོ།། གཉིས་པ་ ( བྱེད་པ་ ) ནི། འགྲེལ་པ། དེ་སྐྱེས་ན་འདོད་པ་དང་གཟུགས་དང་གཟུགས་མེད་པའི་ཁམས་ཀྱི་དབྱེ་བས་རྣམ་པར་རྟོག་པ་བཞི་པོ་སོ་སོར་རྣམ་པ་དགུ་ཉིད་ཀྱིས་གཟུང་བ་དང༌། འཛིན་པའི་རྣམ་པར་རྟོག་པ་བརྒྱ་རྩ་བརྒྱད་སྤངས་པས། དེ་དག་གིས་བསྡུས་པའི་རྣམ་པར་རྟོག་པ་སྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་འཐོབ་བོ།། འགྲེལ་པའི་སྦྱོར་ཊཱིཀ མཐོང་ལམ་རྩེ་སྦྱོར་དེ་ཆོས་ཅན། ཁྱོད་རྫོགས་པར་སྐྱེས་པ་ན་མཐོང་སྤང་རྟོག་པ་དེ་དག་གི་རྒྱུས་བསྡུས་པའི་རྣམ་པར་རྟོག་པ་སྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་བ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་འཐོབ་བོ་སྟེ།
མཐོང་སྤང་གཟུང་བ་དང་འཛིན་པའི་རྣམ་པར་རྟོག་པ་བརྒྱ་རྩ་བརྒྱད་སྤངས་པས་སོ། ། ཇི་ལྟར་བརྒྱ་རྩ་བརྒྱད་ཡིན་ཞེ་ན། ཡིན་ཏེ་གཟུང་རྟོག་གཉིས་དང་འཛིན་རྟོག་གཉིས་ཏེ་རྣམ་པར་རྟོག་པ་བཞི་པོ་ལ་སོ་སོར་ཡུལ་གྱི་སྒོ་ནས་དབྱེ་བས་རྣམ་པ་དགུ་དགུ་ཡོད་པ་ཉིད་ཀྱིས་སུམ་ཅུ་རྩ་དྲུག་ཡིན་པས། དེ་ལ་འདོད་པའི་ཁམས་ཀྱི་སོ་དྲུག་དང་གཟུགས་ཁམས་ཀྱི་སོ་དྲུག་དང་གཟུགས་མེད་པའི་ཁམས་ཀྱི་སོ་དྲུག་ཏུ་དབྱེ་བས་སོ།། བདུན་པ་དེའི་སྒོམ་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལ་དབང་དུ་བྱ་བའི་ཕྱིར་དེ་ཉིད་ཡང་དང་ཡང་དུ་སྒོམ་པར་བྱེད་དོ་ཞེས་བར་སྐབས་ཀྱི་ཚིགས་སུ་བཅད་པས་གསུངས་པ། འགྲེལ་པའི་སྦྱོར་ཊཱིཀ དེ་ནས་སེང་གེ་ཞེས་སོགས་བར་ཚིགས་གཅིག་གསུངས་པ་ཆོས་ཅན།
དགོས་པ་ཡོད་དེ། མཐོང་ལམ་གྱི་རྟོགས་པའི་རྒྱུན་དེ་ལ་དབང་ཐོབ་པར་བྱ་བའི་ཕྱིར་དུ་རྒྱུན་དེ་ཉིད་ཁྱད་པར་ཀྱི་ལམ་དུ་ཡང་དང་ཡང་དུ་སྒོམ་པར་བྱེད་དོ་ཞེས་ཤེས་པར་བྱ་བའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། དེ་ནས་སེང་གེ་རྣམ་བསྒྱིངས་པའི།། ཏིང་ངེ་འཛིན་ལ་སྙོམས་ཞུགས་ནས།། རྟེན་ཅིང་འབྲེལ་འབྱུང་ལུགས་མཐུན་དང༌།། ལུགས་མི་མཐུན་ལ་རྟོག་པར་བྱེད།། ༢༣ རྩ་བའི་སྦྱོར་ཊཱིཀ མཐོང་ལམ་རྣམ་གྲོལ་ལམ་གྱི་རྗེས་དེ་ནས་སེང་གེ་རི་དྭགས་གཞན་ལ་མི་སྐྲག་པར་བསྒྱིངས་པའི་དཔེས་མཚོན་པ་མཐོང་སྤང་ལ་མི་སྐྲག་པའི་ཏིང་ངེ་འཛིན་སེང་གེ་རྣམ་བསྒྱིངས་ལྟ་བུ་ལ་སྙོམས་པར་ཞུགས་ནས་རྗེས་ཐོབ་ཏུ་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ལ་ལུགས་མཐུན་དང་ལུགས་མི་མཐུན་ལ་རྟོག་པར་བྱེད་པ་ཆོས་ཅན།
དགོས་པ་ཡོད་དེ། མཐོང་སྤང་གི་ཐག་སྲིང་ཞིང་ཏིང་ངེ་འཛིན་ལ་རྩལ་སྦྱོང་བ་དང་རྟེན་འབྲེལ་གྱི་གནས་ཚུལ་ལ་མཁས་པར་བྱ་བའི་ཆེད་ཡོད་པས་སོ།། ངག་དོན། མཐོང་ལམ་རྩེ་སྦྱོར་ལ་གནས་པའི་བྱང་སེམས་ཆོས་ཅན། རྗེས་ཐོབ་ཏུ་རྟེན་འབྲེལ་ལུགས་མཐུན་དང་ལུགས་མི་མཐུན་དུ་རྟོག་པ་ལ་དགོས་པ་ཡོད་དེ། རྟེན་འབྲེལ་གྱི་གནས་ཚུལ་ལ་མཁས་པར་བྱ་བའི་ཆེད་ཡོད་པའི་ཕྱིར། གསུམ་པ་ ( འགྲེལ་པ་ ) ལ། མཉམ་གཞག་སེང་གེ་རྣམ་བསྒྱིངས་དང༌། རྗེས་ཐོབ་རྟེན་འབྲེལ་ལ་རྟོག་ཚུལ་གཉིས་ལས། དང་པོ་ནི།
འགྲེལ་པ། མཐོང་བའི་ལམ་ཐོབ་པའི་རྣལ་འབྱོར་པ་དེ་ཉོན་མོངས་པ་དང་ཤེས་བྱའི་སྒྲིབ་པའི་འཇིགས་པ་མེད་པའི་ཕྱིར་ཏིང་ངེ་འཛིན་སེང་གེ་རྣམ་པར་བསྒྱིངས་པ་ལ་སྙོམས་པར་ཞུགས་ནས། འགྲེལ་པའི་སྦྱོར་ཊཱིཀ ཐེག་ཆེན་གྱི་མཐོང་བའི་ལམ་ཐོབ་ཟིན་པའི་རྣལ་འབྱོར་པ་དེ་ཆོས་ཅན། སེང་གེ་རི་དྭགས་གཞན་ལ་བག་ཚ་བ་མེད་པ་ལྟར་མཐོང་སྤང་དུ་གྱུར་བའི་ཉོན་མོངས་པ་དང་ཤེས་བྱའི་སྒྲིབ་པའི་འཇིགས་པ་མེད་ཅིང་བག་ཚ་བ་མེད་པའི་ཕྱིར་ན་ཏིང་ངེ་འཛིན་སེང་གེ་རྣམ་པར་བསྒྱིངས་བ་ལ་སྙོམས་པར་ཞུགས་ཤིང་རྟོགས་པའི་རྩལ་སྦྱངས་པ་ལ་དགོས་པ་ཡོད་དེ། མཐོང་སྤང་སྤངས་པའི་རྣམ་གྲོལ་ལམ་གྱི་རྟོགས་པ་ཕུལ་དུ་བྱུང་བར་བྱ་བའི་ཆེད་ཡོད་པས་སོ།། གཉིས་པ་ ( རྗེས་ཐོབ་རྟེན་འབྲེལ་ལ་རྟོག་ཚུལ་ ) ནི། འགྲེལ་པ། དུས་ཕྱིས་རྟེན་ཅིང་འབྲེལ་བར་འབྱུང་བ་ལ་མ་རིག་པའི་རྐྱེན་གྱིས་འདུ་བྱེད་རྣམས་སོ། ། ཞེས་བྱ་བ་ལ་སོགས་པ་ལུགས་དང་མཐུན་པ་དང༌།
སྐྱེ་བ་འགགས་པས་རྒ་ཤི་འགག་གོ་ཞེས་བྱ་བ་ལ་སོགས་པ་ལུགས་དང་མི་མཐུན་པར་ཡང་དག་པར་རྟོག་གོ། འགྲེལ་པའི་སྦྱོར་ཊཱིཀ དེ་ཆོས་ཅན། མཉམ་གཞག་དེ་ལས་ལངས་ནས་དུས་ཕྱིས་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ལ་ལུགས་འབྱུང་ལྡོག་ཏུ་རྟོག་པའི་ཚུལ་ཡོད་དེ། མ་རིག་པའི་རྐྱེན་གྱིས་འདུ་བྱེད་རྣམས་སོ་ཞེས་བྱ་བ་ལ་སོགས་པ་ཀུན་ནས་ཉོན་མོངས་ཀྱི་རྟེན་འབྲེལ་བཅུ་གཉིས་ལ་ལུགས་དང་མཐུན་པར་རྟོག་པ་དང༌། དེས་འཕངས་པ་མ་རིག་པ་འགགས་པས་འདུ་བྱེད་འགག་གོ་ཞེས་སོཌ་རྣམ་བྱང་གི་ལུགས་མཐུན་དང༌། སྐྱེ་བ་འགགས་པས་རྒ་ཤི་འགག་གོ་ཞེས་བྱ་བ་ལ་སོགས་པ་རྣམ་བྱང་གི་ལུགས་དང་མི་མཐུན་པ་དང༌། དེས་འཕངས་པ་རྒ་ཤི་གང་ལས་བྱུང་སྐྱེ་བ་ལས་བྱུང་ཞེས་སོགས་ཀུན་ནས་ཉོན་མོངས་པ་ལུགས་དང་མི་མཐུན་པར་རྟོག་པའི་ཚུལ་གྱིས་ཡང་དག་པར་རྟོག་པས་སོ།། གསུམ་པ་སྒོམ་ལམ་རྩེ་མོ་ལ་གསུམ། སྒོམ་ལམ་གྱི་རྟེན་ཐོད་རྒལ་གྱི་སྙོམས་འཇུག །
སྤང་བྱ་རྟོག་པ། དེ་སྤངས་པའི་བྱེད་པའོ། ། དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་མཐོང་བའི་ལམ་བརྗོད་ནས་མི་མཐུན་པའི་ཕྱོགས་སྤང་བ་ལ་སོགས་པ་ནི། རྟེན་གྲུབ་པ་སྔོན་དུ་འགྲོ་བ་ཡིན་ན་གོ་སླ་བས་རྟེན་སྒོམ་པའི་ལམ། འགྲེལ་པའི་སྦྱོར་ཊཱིཀ དེ་ལྟར་མཐོང་བའི་ལམ་ཁྱད་པར་གྱི་ལམ་དང་བཅས་པ་བརྗོད་ནས་ཡོན་ཏན་གྱི་རྟེན་སྒོམ་པའི་ལམ་འཆད་དེ། མི་མཐུན་པའི་ཕྱོགས་སྤོང་བ་དང་ལ་སོགས་པས་སྤངས་པ་ཐག་སྲིང་བ་ནི་རྟེན་ཡོན་ཏན་གྲུབ་པ་སྔོན་དུ་འགྲོ་བ་ཅན་ཡིན་ན་སྒོམ་ལམ་གོ་སླ་བར་བསམས་པས་སོ།།
གཉིས་པ་ ( རྩ་བ་ ) ནི། རྩ་བ། འགོག་དང་བཅས་པའི་སྙོམས་འཇུག་དགུར།། རྣམ་པ་གཉིས་སུ་སོང་འོངས་ནས།། འདོད་པར་གཏོགས་པའི་རྣམ་པར་ཤེས།། མཉམ་གཞག་མིན་པའི་མཚམས་བཟུང་སྟེ།། ༢༤ཐོད་རྒལ་དུ་ནི་སྙོམས་འཇུག་པ།། གཅིག་དང་གཉིས་གསུམ་བཞི་དང་ལྔ།། དྲུག་དང་བདུན་དང་བརྒྱད་རྒལ་ནས།། འགོག་པའི་བར་དུ་མི་འདྲར་འགྲོ།།
༢༥ རྩ་བའི་སྦྱོར་ཊཱིཀ བྱང་སེམས་སྒོམ་ལམ་པའི་རྒྱུད་ཀྱི་ཐོད་རྒལ་དུ་ནི་སྙོམས་པར་འཇུག་པའི་ཏིང་ངེ་འཛིན་ནི་ཆུང་འབྲིང་ཆེ་གསུམ་པོ་ཆོས་ཅན། ཁྱོད་སྒོམ་པའི་ཚུལ་ཡོད་དེ། ཡུལ་བསམ་གཏན་དང་གཟུགས་མེད་པའི་དངོས་གཞིའི་སྙོམས་འཇུག་བརྒྱད་འགོག་པའི་སྙོམས་འཇུག་དང་བཅས་པའི་མཐར་གནས་ཀྱི་སྙོམས་པར་འཇུག་པ་དགུ་ལ་འཇུག་ཚུལ་ཐོད་རྒལ་ཆུང་འབྲིང་གི་སྐབས་སུ་རྣམ་པ་གཉིས་སུ་སྟེ་ཆུང་ངུ་ནི་ཡུལ་དགུ་པོ་དེ་ལ་རིམ་པ་བཞིན་ཡར་འོང་ལུགས་མཐུན་དུ་སོང་ཞིང༌། འབྲིང་ནི་དང་པོ་བརྒྱད་ལ་འགོག་སྙོམས་བརྒྱད་སྤེལ་ཏེ་ཡར་འོང་ལུགས་མཐུན་དུ་སོང་ཞིང་འགོག་པ་དང་ཉེ་བས་སྲིད་རྩེ་ལ་ནུད་ཆུང་གི་ཚུལ་དུ་འོངས་ནས་སྙོམས་པར་འཇུག་ལ། ཐོད་རྒལ་ཆེན་པོ་ནི་འདོད་པར་གཏོགས་པའི་རྣམ་པར་ཤེས་པ་མཉམ་གཞག་མ་ཡིན་པ་ཐུན་མཚམས་ཀྱི་ངོ་བོར་གཟུང་ནས་ཐབས་མཁས་ཀྱིས་ལངས་ཏེ་མཉམ་གཞག་མ་ཡིན་པ་དེ་ལྟ་བུ་སྔོན་དུ་བྱས་ནས་དེ་ནས་འགོག་པ་དང་དེ་ནས་འདོད་སེམས་དང་དེ་ནས་འགོག་པ་གཅིག་པུ་བོར་ཞིང་རྒལ་བ་དང་སྲིད་རྩེ་དང་འདོད་སེམས་དང་དེ་ནས་འགོག་པ་དང་སྲིད་རྩེ་གཉིས་རྒལ་ལ་ཅི་ཡང་མེད་དང་དེ་ནས་འདོད་སེམས་སོགས་དེ་བཞིན་དུ་གསུམ་དང་བཞི་དང་ལྔ་དང་དྲུག་དང་བདུན་དང་བརྒྱད་ཀྱི་བར་དུ་རྒལ་ནས་བསམ་གཏན་གཉིས་པའི་བར་དུ་སོང་སྟེ་བསམ་གཏན་དང་པོ་དང་འདོད་སེམས་མངོན་དུ་བྱེད་པའི་ཚུལ་གྱིས་སྒོམ་པས་སོ། ། དེ་ལྟ་བུའི་ཏིང་ངེ་འཛིན་ཆོས་ཅན། མི་འདྲ་བར་འགྲོ་བ་ཐོད་རྒལ་གྱི་སྙོམས་འཇུག་ཡིན་ཏེ། གཅིག་དང་གཉིས་སོགས་བོར་ནས་བསམ་གཏན་བཞི་དང་གཟུགས་མེད་བཞི་དང་འགོག་པའི་སྙོམས་འཇུག་ལ་ཐུག་གི་བར་དུུ་མཉམ་རྗེས་རིགས་མི་འདྲ་བ་སྤེལ་ཏེ་འགྲོ་བའི་སྙོམས་འཇུག་ཡིན་པས་སོ།། དེ་ལྟར་ན་གཞུང་རྩ་བའི་དགོངས་པ་ལ།
སྦྱོར་བ་སེང་གེ་རྣམ་བསྒྱིངས་ནི་གཞུང་སྔ་མས་བསྟན་ཟིན་ཅིང༌། རྗེས་ཐོབ་ཏུ་རྟེན་འབྲེལ་ལ་རྟོག་པའི་ཚུལ་འདི་ནི་ཉིས་ཁྲི་སྣང་བ་དང་ཉིས་ཁྲི་ལེའུ་བརྒྱད་མ་གཉིས་ལ་ཡོད་ཅིང་མདོ་གཞན་ཐམས་ཅད་ལ་མེད་དོ། ། གཞུང་འདིར་དངོས་བསྟན་ལ་ཐོག་མར་སེང་གེ་རྣམ་བསྒྱིངས་བསྒོམས་ནས་རྗེས་ཐོབ་ཏུ་རྟེན་འབྲེལ་ལ་ལུགས་འབྱུང་ལྡོག་ཏུ་རྟོག་པར་བྱེད་ལ་དེ་ནས་དངོས་གཞི་ཐོད་རྒལ་ལ་འཇུག་པར་གསུངས་སོ།། དེས་ན་ཤནྟི་པས། སེང་གེ་རྣམ་བསྒྱིངས་སྔ་མས་བསྟན་ཟིན་པས་རྩ་བས་དངོས་གཞི་ཁོ་ན་བསྡུས་པར་བཤད་པ་ཉིད་ལེགས་སོ། ། སློབ་དཔོན་གྱི་བཞེད་པ་ནི་འགྲེལ་བ་ལྟར་རོ།། ངག་དོན། བྱང་སེམས་སྒོམ་ལམ་པའི་རྒྱུད་ཀྱི་ཐོད་རྒལ་གྱི་ཏིང་ངེ་འཛིན་ཆོས་ཅན། སྒོམ་ལམ་རྩེ་སྦྱོར་ཡིན་ཏེ། ས་གཉིས་པ་ཐོབ་ནས་ཏིང་ངེ་འཛིན་མང་པོ་ལ་རྩལ་སྦྱོང་བའི་བྱང་འཕགས་ཀྱི་རྗེས་ལ་མངོན་རྟོགས་ཡིན་པའི་ཕྱིར།
གསུམ་པ་ ( འགྲེལ་པ་ ) ལ། རྒྱས་པར་བཤད་པ། ཐོད་རྒལ་གྱི་དོན་བསྟན་ཏེ་བསྡུ་བ། སྒོམ་ལམ་རྩེ་སྦྱོར་གྱི་ངོ་བོ་བསྟན་པ་དང་གསུམ་ལས། དང་པོ་ ( རྒྱས་པར་བཤད་པ་ ) ལ། སྦྱོར་བ་སེང་གེ་རྣམ་བསྒྱིངས་ཀྱི་ཏིང་ངེ་འཛིན་བཤད་པ་དང༌། དངོས་གཞི་ཐོད་རྒལ་གྱི་ཏིང་ངེ་འཛིན་བཤད་པ་གཉིས་ལས། དང་པོ་ནི། འགྲེལ་པ། བྱང་ཆུབ་སེམས་དཔའ་རྣམས་ནི་བསམ་གཏན་དང་པོ་ནས་བཟུང་སྟེ་འགོག་པའི་བར་དུ་སོང་ནས།
དེའི་འོག་ཏུ་འགོག་པ་ནས་བཟུང་སྟེ། བསམ་གཏན་དང་པོའི་བར་དུ་འོངས་ཏེ། དེ་ལྟར་ལུགས་དང་མཐུན་པ་དང་ལུགས་དང་མི་མཐུན་པ་རྣམ་པ་གཉིས་ཀྱིས་བསམ་གཏན་བཞི་དང་གཟུགས་མེད་པ་བཞི་དང་འགོག་པའི་མཚན་ཉིད་ཀྱི་སྙོམས་པར་འཇུག་པ་དགུ་ལ་སོང་ཞིང་འོངས་ནས། འགྲེལ་པའི་སྦྱོར་ཊཱིཀ ཏིང་ངེ་འཛིན་ལ་རྩལ་སྦྱོང་བར་འདོད་པའི་བྱང་ཆུབ་སེམས་དཔའ་སྒོམ་ལམ་པ་རྣམས་ནི་ཆོས་ཅན། སྦྱོར་བ་སེང་གེ་རྣམ་བསྒྱིངས་ཀྱི་ཏིང་ངེ་འཛིན་ལ་སྙོམས་པར་འཇུག་ཚུལ་ཡོད་དེ། སྙོམས་པར་འཇུག་པའི་ཡུལ་བསམ་གཏན་གྱི་དངོས་གཞི་བཞི་དང་གཟུགས་མེད་པའི་དངོས་གཞི་དང་འགོག་པའི་མཚན་ཉིད་ཅན་གྱི་སྙོམས་པར་འཇུག་པ་སྟེ་མཐར་གནས་ཀྱི་སྙོམས་འཇུག་དགུ་ལ་འཇུག་པའི་རིམ་པ་ཡར་འོང་ལུགས་མཐུན་དུ་བསམ་གཏན་དང་པོ་ནས་གཟུང་སྟེ་འགོག་པའི་སྙོམས་འཇུག་གི་བར་དུ་རིམ་པས་སྙོམས་པར་འཇུག་ཅིང་སོང་ནས་དེའི་འོག་ཏུ་མར་འོང་ལུགས་མི་མཐུན་དུ་འགོག་པ་ནས་གཟུང་སྟེ་བསམ་གཏན་དང་པོའི་བར་རེ་རེ་བཞིན་ལུགས་མི་མཐུན་རིམ་མིན་དུ་འོངས་ཏེ་དེ་ལྟར་ཡར་འོང་ལུགས་དང་མཐུན་པ་དང་མར་འོང་ལུགས་དང་མི་མཐུན་པ་རྣམ་པ་གཉིས་ཀྱི་སྒོ་ནས་སོང་ཞིང་འོངས་ནས་སྙོམས་པར་འཇུག་པས་སོ། ། དངོས་གཞི་ཐོད་རྒལ་གྱི་ཆེད་དུ་མཐར་གནས་ཀྱི་སྙོམས་འཇུག་དགུ་ལ་ལུགས་དང་མཐུན་མི་མཐུན་གྱིས་སྙོམས་པར་འཇུག་པའི་ས་གཉིས་པའི་ཏིང་ངེ་འཛིན་ཆོས་ཅན། སྦྱོར་བ་སེང་གེ་རྣམ་བསྒྱིངས་ཀྱི་ཏིང་ངེ་འཛིན་ཡིན་ཏེ། དངོས་གཞི་ཐོད་རྒལ་གྱི་ཏིང་ངེ་འཛིན་གྱི་ཆེད་དུ་མཐར་གནས་ཀྱི་སྙོམས་འཇུག་དགུ་ལ་ལུགས་དང་མཐུན་མི་མཐུན་གཉིས་ཀྱིས་སྙོམས་པར་འཇུག་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར།
གཉིས་པ་ ( དངོས་གཞི་ཐོད་རྒལ་གྱི་ཏིང་ངེ་འཛིན་བཤད་པ་ ) ལ། ཐོད་རྒལ་ཆུང་ངུ་ནི་སེང་གེ་རྣམ་བསྒྱིངས་ཀྱི་ཡར་འགྲོ་ཇི་ལྟ་བ་བཞིན་སྒོམ་དགོས་པས་གོ་སླ་བ་ལ་དགོངས་ནས་འགྲེལ་པར་དངོས་སུ་མ་བཀོད་དོ།། དེས་ན། འབྲིང་པོ་དང༌། ཆེན་པོ་གཉིས་ལས། དང་པོ་ནི། འགྲེལ་པ། ཡང་བསམ་གཏན་དང་པོ་ལ་སྙོམས་པར་ཞུགས་ཏེ། དེ་ལས་ལངས་ནས་འགོག་པ་ལའོ། ། དེ་བཞིན་དུ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་ལས་འགོག་པ་ལ་སྙོམས་པར་ཞུགས་ཏེ།
དེ་ལས་ལངས་ནས་དེ་མ་ཐག་པའི་སྙོམས་པར་འཇུག་པ་ལ་དམིགས་ཏེ། འགྲེལ་པའི་སྦྱོར་ཊཱིཀ དེ་ཆོས་ཅན། དངོས་གཞི་ཐོད་རྒལ་འབྲིང་པོ་ལ་སྙོམས་པར་འཇུག་ཚུལ་ཡོད་དེ། ཐོད་རྒལ་ཆུང་ངུ་སྔོན་དུ་བཏང་ནས་ཡང་བསམ་གཏན་དང་པོའི་དངོས་གཞི་ལ་སྙོམས་པར་ཞུགས་ཏེ་དེ་ལས་ལངས་ནས་འགོག་པ་ལ་སྙོམས་པར་འཇུག་པའོ། ། དེ་བཞིན་དུ་བསམ་གཏན་ལྷག་མ་གསུམ་དང་གཟུགས་མེད་བཞིའི་ཐ་མ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་དངོས་གཞི་བརྒྱད་པོ་རྣམས་རེ་རེའི་བར་ལས་ཏེ་རེ་རེའི་མཇུག་ཏུ་འགོག་པ་རེ་ལ་སྙོམས་པར་ཞུགས་ཏེ་དེ་ལས་ལངས་ནས་ཐག་ཉེ་བའི་དེ་མ་ཐག་པའི་སྙོམས་པར་འཇུག་པ་སྲིད་རྩེ་ལ་དམིགས་ཏེ་འཇུག་པས་སོ།། གཉིས་པ་ཆེན་པོ་ནི། འགྲེལ་པ། འདོད་པ་ན་སྤྱོད་པའི་རྣམ་པར་ཤེས་པ་མཚམས་ཀྱི་ངོ་བོར་བཞག་ནས་ཐབས་མཁས་པའི་སྟོབས་ཀྱིས་ལངས་ཏེ། རྣམ་པར་ཤེས་པ་མཉམ་པར་མ་བཞག་པ།
དེ་ལྟ་བུ་དེ་མངོན་དུ་བྱས་ནས། དེའི་འོག་ཏུ་འགོག་པ་ལའོ། ། དེ་ནས་མཉམ་པར་མ་བཞག་པ་ལའོ། ། དེའི་འོག་ཏུ་འགོག་པ་གཅིག་པུ་བོར་ལ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལའོ། ། དེ་ནས་མཉམ་པར་མ་བཞག་པ་ལའོ། ། དེ་ནས་གཉིས་བོར་ལ་ཅི་ཡང་མེད་པའི་སྐྱེ་མཆེད་ལའོ། ། དེ་ནས་མཉམ་པར་མ་བཞག་པ་ལའོ། ། དེ་བཞིན་དུ་བརྒྱད་ཀྱི་བར་དུ་བོར་ནས་བསམ་གཏན་དང་པོ་ལའོ། ། དེ་ནས་མཉམ་པར་མ་བཞག་པ་ལའོ།། འགྲེལ་པའི་སྦྱོར་ཊཱིཀ
སྔ་མ་དེ་ཆོས་ཅན། ཐོད་རྒལ་ཆེན་པོའི་ཏིང་ངེ་འཛིན་ལ་སྙོམས་པར་འཇུག་ཚུལ་ཡོད་དེ། འབྲིང་པོ་སྔོན་ཏུ་བཏང་ནས་འདོད་པ་ན་སྤྱོད་པའི་རྣམ་པར་ཤེས་པ་ཐུན་མཚམས་ཀྱི་ངོ་བོར་བཞག་ནས་ཐབས་ལ་མཁས་པའི་སྟོབས་ཀྱིས་མཉམ་གཞག་ལས་ལངས་ཏེ་རྣམ་པར་ཤེས་པ་མཉམ་པར་མ་གཞག་པ་དེ་ལྟ་བུ་དེ་མངོན་སུམ་དུ་བྱས་ནས་འདོད་སེམས་དེའི་འོག་ཏུ་འགོག་པ་ལའོ། ། འགོག་པ་དེ་ནས་མཉམ་པར་མ་གཞག་པ་འདོད་སེམས་ལའོ། ། འདོད་སེམས་དེའི་འོག་ཏུ་འགོག་པ་གཅིག་པུ་བོར་པ་སྟེ་རྒལ་ལ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་དངོས་གཞི་ལའོ། ། སྲིད་རྩེ་དེ་ནས་མཉམ་པར་མ་གཞག་པའི་སེམས་དེ་ལའོ། ། འདོད་སེམས་དེ་ནས་འགོག་པ་དང་སྲིད་རྩེ་གཉིས་བོར་ལ་ཅི་ཡང་མེད་པའི་སྐྱེ་མཆེད་ཀྱི་དངོས་གཞི་ལའོ། ། ཅི་ཡང་མེད་དེ་ནས་མཉམ་པར་མ་གཞག་པའི་སེམས་ལའོ། ། སྔ་མ་དེ་བཞིན་དུ་བརྒྱད་ཀྱི་བར་དུ་བོར་ནས་བསམ་གཏན་གཉིས་པའི་བར་དུ་སོང་སྟེ་བསམ་གཏན་དང་པོའི་དངོས་གཞི་ལའོ། ། དེའི་རྗེས་ནས་མཉམ་པར་མ་གཞག་པའི་འདོད་སེམས་མངོན་དུ་བྱེད་པའི་ཚུལ་གྱིས་སྙོམས་པར་འཇུག་པས་སོ།།
གཉིས་པ་ཐོད་རྒལ་གྱི་དོན་བསྟན་ཏེ་བསྡུ་བ་ནི། འགྲེལ་པ། དེ་ལྟར་གཅིག་ལ་སོགས་པ་བོར་ནས་འགོག་པའི་སྙོམས་པར་འཇུག་པ་ལ་ཐུག་པའི་བར་དུ་མི་འདྲ་བའི་སྒོ་ནས་འགྲོ་བས་ན། མི་འདྲ་བར་འགྲོ་བ། འགྲེལ་པའི་སྦྱོར་ཊཱིཀ ས་གཉིས་པའི་ཐོད་རྒལ་གྱི་ཏིང་ངེ་འཛིན་ཆོས་ཅན། མི་འདྲ་བར་འགྲོ་བ་ཐོད་རྒལ་གྱི་སྙོམས་པར་འཇུག་པ་ཡིན་ཏེ། བཤད་མ་ཐག་པ་དེ་ལྟར་གཅིག་དང་གཉིས་ལ་སོགས་པ་བོར་ནས་བསམ་གཏན་བཞི་དང་གཟུགས་མེད་བཞི་དང་འགོག་པའི་སྙོམས་པར་འཇུག་པ་ལ་ཐུག་པའི་བར་དུ་མཉམ་རྗེས་རིགས་མི་འདྲ་བ་སྤེལ་བའི་སྒོ་ནས་ཡར་མར་དུ་འགྲོ་ཞིང་འོང་བའི་སྙོམས་འཇུག་ཡིན་པས་ནའོ།། གསུམ་པ་སྒོམ་ལམ་རྩེ་སྦྱོར་གྱི་ངོ་བོ་བསྟན་པ་ནི། འགྲེལ་པ།
ཐོད་བརྒལ་གྱི་སྙོམས་པར་འཇུག་པ་ལ་དབང་བ་ཉིད་ཀྱི་མཚན་ཉིད་མངོན་སུམ་དུ་བྱེད་པས་ན་སྒོམ་པའི་ལམ་ཡིན་ནོ།། འགྲེལ་པའི་སྦྱོར་ཊཱིཀ ས་གཉིས་པའི་ཡེ་ཤེས་ཆོས་ཅན། སྒོམ་པའི་ལམ་རྩེ་མོའི་སྦྱོར་བ་ཡིན་ནོ་སྟེ། ཏིང་ངེ་འཛིན་མི་འདྲ་བ་དུ་མ་ལ་སྙོམས་པར་འཇུག་པ་ལ་དབང་བ་ཉིད་ཀྱི་མཚན་ཉིད་ཅན་ཐོད་བརྒལ་མངོན་སུམ་དུ་བྱེད་པའི་རྗེས་ལ་མངོན་རྟོགས་ཡིན་པས་ནའོ།། གཉིས་པ་སྤང་བྱ་རྟོག་པ་ལ་བཞི། གཟུང་རྟོག་སྦྱོར་བའི་ཡུལ་ཅན། གཟུང་རྟོག་འཇུག་པའི་ཡུལ་ཅན། སྦྱོར་བའི་ཡུལ་ཅན་གྱི་འཛིན་རྟོག ། འཇུག་པའི་ཡུལ་ཅན་གྱི་འཛིན་རྟོག་གོ །
དང་པོ་ ( གཟུང་རྟོག་སྦྱོར་བའི་ཡུལ་ཅན་ ) ལ་གསུམ་ལས། དང་པོ་ལ་གཉིས། སྤང་བྱ་སྤྱིའི་མཚམས་སྦྱར་དང༌། འདི་ཉིད་ཀྱི་མཚམས་སྦྱར་རོ། ། དང་པོ་ནི། འགྲེལ་པ། དེ་ལྟར་སྒོམ་པའི་ལམ་བརྗོད་ནས་དེ་ལ་སྤང་བའི་ཕྱིར་མི་མཐུན་པའི་ཕྱོགས་རྣམ་པ་བཞི་བརྗོད་དགོས་པས། འགྲེལ་པའི་སྦྱོར་ཊཱིཀ གོང་དུ་བཤད་པ་དེ་ལྟར་སྒོམ་པའི་ལམ་རྩེ་སྦྱོར་བརྗོད་ནས་དེའི་མི་མཐུན་པའི་ཕྱོགས་གཟུང་འཛིན་གྱི་རྟོག་པ་རྣམ་པ་བཞི་བརྗོད་དེ། སྒོམ་ལམ་རྩེ་སྦྱོར་དེ་ལ་སྤང་བར་བྱ་བ་ཡིན་པའི་ཕྱིར་ན་དེ་བརྗོད་དགོས་པས་སོ།།
གཉིས་པ་ ( འདི་ཉིད་ཀྱི་མཚམས་སྦྱར་ ) ནི། འགྲེལ་པ། རེ་ཞིག་གཟུང་བའི་རྣམ་པར་རྟོག་པ་དང་པོ། འགྲེལ་པའི་སྦྱོར་ཊཱིཀ སྤང་བྱ་གཟུང་འཛིན་གྱི་རྣམ་རྟོག་བཞི་ཡོད་ཀྱང་རེ་ཞིག་ཐོག་མར་གཟུང་བའི་རྣམ་པར་རྟོག་པ་དང་པོ་སྦྱོར་བའི་ཡུལ་ཅན་རྣམས་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། མདོར་བསྡུས་རྒྱས་དང་སངས་རྒྱས་ཀྱི།། བཏང་བས་ཡོངས་སུ་མ་བཟུང་དང༌།།
དུས་གསུམ་ཡོན་ཏན་མེད་པ་དང༌།། ལེགས་པའི་ལམ་ནི་རྣམ་གསུམ་ལ།། ༢༦ བཟུང་བའི་རྣམ་རྟོག་འདི་གཅིག་སྟེ།། སྦྱོར་བའི་རྣམ་པའི་སྤྱོད་ཡུལ་ཅན།། རྩ་བའི་སྦྱོར་ཊཱིཀ སྒོམ་སྤང་གཟུང་བའི་རྣམ་པར་རྟོག་པ་དང་པོར་བསྟན་པས་གཅིག་པའི་སྒྲ་སྨོས་པ་ལྡོག་པ་དང་རྣལ་མ་གཉིས་ཀྱི་སྒོ་ནས་སྦྱོར་བའི་རྣམ་པའི་སྤྱོད་ཡུལ་ཅན་འདི་ཆོས་ཅན། ཁྱོད་ལ་ཡུལ་གྱི་སྒོ་ནས་དབྱེ་ན་དགུ་ཡོད་དེ། ཁྱོད་ལ་ཡུལ་ཆོས་མདོར་བསྡུས་པ་དང༌། ཆོས་རྒྱས་པ་དང༌། སངས་རྒྱས་ཀྱིས་བཏང་བས་ཡོངས་སུ་མ་གཟུང་བ་དང༌།
མཐོང་ལམ་གྱི་དུས་སུ་སྦྱོར་ལམ་གྱི་ཡོན་ཏན་མེད་པ་དང༌། མཐོང་ལམ་གྱི་ཡོན་ཏན་བདེན་པར་མེད་པ་དང༌། དེའི་དུས་སུ་སྒོམ་ལམ་གྱི་ཡོན་ཏན་མེད་པ་དང༌། མྱང་འདས་ལ་སྦྱོར་བས་སྦྱོར་ལམ་དང༌། སྟོང་ཉིད་མངོན་སུམ་དུ་རྟོགས་པས་མཐོང་ལམ་དང༌། རང་བཞིན་མེད་པར་མཐོང་ཟིན་སྒོམ་པས་སྒོམ་ལམ་སྟེ་ལེགས་པའི་ལམ་ནི་རྣམ་པ་གསུམ་རྣམས་སུ་ཡོད་པས་སོ།། དགུ་པོ་དེ་ཡང་བསྡུ་ན་གསུམ་དུ་འདུ་སྟེ། ཤེས་བྱའི་དབང་དུ་བྱས་པ། ལམ་གྱི་ཡོན་ཏན་གྱི་དབང་དུ་བྱས་པ། ལམ་གྱི་ངོ་བོའི་དབང་དུ་བྱས་པ་རྣམས་སུ་འདུ་བས་སོ།།
དེ་ལྟར་གསུམ་ཚན་གསུམ་ལས་དང་པོའི་སྔ་མ་གཉིས་རྣལ་མ། དེ་ནས་གཅིག་དང་བར་པ་གསུམ་ལྡོག་པ། ཕྱི་མ་གསུམ་རྣལ་མའོ།། གསུམ་པ་འགྲེལ་པ་ལ། ཡུལ་གྱི་དབྱེ་བ། རྟོག་པའི་ངོ་བོ། གཉེན་པོ་དང་གསུམ་ལས། དང་པོ་ནི། འགྲེལ་པ། མདོར་བསྡུས་པ་ལ་དགའ་བའི་སེམས་ཅན་རྗེས་སུ་འཛིན་པའི་ཆོས་མདོར་བསྡུས་པ་དང༌།
རྒྱས་པ་ལ་དགའ་བའི་སེམས་ཅན་རྗེས་སུ་འཛིན་པས་ཆོས་རྒྱས་པ་དང༌། ཇི་སྐད་བཤད་པ་བཞིན་དོན་ལ་ནན་ཏན་མི་བྱེད་པས་སངས་རྒྱས་ཀྱིས་བཏང་སྟེ། ཡོངས་སུ་མ་བཟུང་བ་དང༌། བྱུང་བ་འགགས་པ་ཉིད་ཀྱིས་སྦྱོར་བའི་ལམ་གྱི་ཡོན་ཏན་མེད་པ་དང༌། ཡང་དག་པར་སྐྱེ་བའི་རྒྱུ་དང་མི་ལྡན་པས་མཐོང་བའི་ལམ་གྱི་ཡོན་ཏན་མེད་པ་དང༌། མ་འོངས་པ་མེད་པ་ཉིད་ཀྱིས་སྒོམ་པའི་ལམ་གྱི་ཡོན་ཏན་མེད་པ་དང༌། ཕྱིན་ཅི་ལོག་ཞི་བ་ཉིད་ལ་སོགས་པས་མྱ་ངན་ལས་འདས་པར་སྦྱོར་བའི་ལམ་དང༌། སྟོང་པ་ཉིད་མངོན་པར་སྒྲུབ་པ་ཉིད་ཀྱིས་མཐོང་བའི་ལམ་དང༌། རང་བཞིན་མེད་པར་སྒོམ་པར་བྱེད་པ་ཉིད་ཀྱིས་སྒོམ་པའི་ལམ་ལ། འགྲེལ་པའི་སྦྱོར་ཊཱིཀ
ཤེས་བྱ་ཆོས་ཅན། སྟོན་པས་ཆོས་མདོར་བསྡུས་པ་གསུངས་ཏེ། མདོར་བསྡུས་པ་ལ་དགའ་བའི་སེམས་ཅན་རྗེས་སུ་འཛིན་པས་སོ། ། ཆོས་ཅན། དེས་ཆོས་རྒྱས་པ་གསུངས་ཏེ། རྒྱས་པ་ལ་དགའ་བའི་སེམས་ཅན་རྗེས་སུ་འཛིན་པས་སོ། ། ཆོས་ཅན། རྒྱས་བསྡུས་གཉིས་ལ་མི་སློབ་པ་སངས་རྒྱས་ཀྱིས་བཏང་སྟེ་ཡོངས་སུ་མ་གཟུང་བ་ཡིན་ཏེ། སྟོན་པས་ཇི་སྐད་བཤད་པ་བཞིན་གྱི་དོན་ལ་ནན་ཏན་གྱིས་སྒྲུབ་པར་མི་བྱེད་པས་སོ། ། ཆོས་ཅན།
མཐོང་ལམ་གྱི་དུས་སུ་སྦྱོར་བའི་ལམ་གྱི་ཡོན་ཏན་མེད་དེ། བྱུང་བ་ལས་འགགས་པ་ཉིད་ཀྱིས་སོ། ། ཆོས་ཅན། མཐོང་བའི་ལམ་གྱི་ཡོན་ཏན་བདེན་པར་མེད་དེ། ཡང་དག་པར་བྱང་ཆུབ་སྐྱེ་བའི་རྒྱུ་དང་མི་ལྡན་པས་སོ། ། ཆོས་ཅན། མཐོང་བའི་ལམ་གྱི་དུས་སུ་སྒོམ་པའི་ལམ་གྱི་ཡོན་ཏན་མེད་དེ། མ་འོངས་པས་སྐྱེས་པ་མེད་པ་ཉིད་ཀྱིས་སོ། ། ཆོས་ཅན། ཐེག་ཆེན་གྱི་མྱ་ངན་ལས་འདས་པ་ལ་སྦྱོར་བའི་ལམ་ནི་ལེགས་པའི་ལམ་ཡིན་ཏེ།
ཕྱིན་ཅི་ལོག་ཞི་བ་ཉིད་ལ་སོགས་པས་སོ། ། ཆོས་ཅན། མཐོང་བའི་ལམ་ཡང་ལེགས་ལམ་ཡིན་ཏེ། སྟོང་པ་ཉིད་མངོན་སུམ་དུ་གསར་དུ་རྟོགས་པའི་ཡུམ་མངོན་པར་སྒྲུབ་པ་ཉིད་ཀྱིས་སོ། ། ཆོས་ཅན། སྒོམ་པའི་ལམ་ཡང་ལེགས་ལམ་ཡིན་ཏེ། རང་བཞིན་མེད་པར་མངོན་སུམ་དུ་མཐོང་ཟིན་སྒོམ་པར་བྱེད་པ་ཉིད་ཀྱིས་སོ།། གཉིས་པ་ ( རྟོག་པའི་ངོ་བོ་ ) ནི། འགྲེལ་པ། གཟུང་བའི་རྣམ་པར་རྟོག་པ་དང་པོ་གནས་སྐབས་འདིར་སྤང་བར་བྱ་བ་ཉིད་ཀྱིས།
འགྲེལ་པའི་སྦྱོར་ཊཱིཀ དེ་ལྟར་ཡུལ་དགུ་ལ་གཟུང་བར་མངོན་པར་ཞེན་པའི་རྟོག་པ་ལྷན་སྐྱེས་ཆོས་ཅན། འདིར་བསྟན་སྒོམ་སྤང་རྣམ་པར་རྟོག་པ་དང་པོ་སྦྱོར་བའི་ཡུལ་ཅན་གྱི་ངོ་བོ་ཡིན་ཏེ། དེའི་དོན་ལྡོག་ཡིན་པས་སོ།། གསུམ་པ་ ( གཉེན་པོ་ ) ནི། འགྲེལ་པ། སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་རྣམ་པ་དགུའོ།། འགྲེལ་པའི་སྦྱོར་ཊཱིཀ འདིར་བསྟན་སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་གྱི་གཟུང་རྟོག་རྣམ་པ་དགུ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ།
སྒོམ་ལམ་གྱི་སྦྱོར་བ་གཉེན་པོའི་གནས་སྐབས་འདིར་སྤང་བར་བྱ་བ་ཡིན་པ་ཉིད་ཀྱིས་སོ།། གཉིས་པ་གཟུང་རྟོག་འཇུག་པའི་ཡུལ་ཅན་དགུ་འཆད་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་དང་པོ་བསྟན་ནས་གཟུང་བའི་རྣམ་པར་རྟོག་པ་གཉིས་པ། འགྲེལ་པའི་སྦྱོར་ཊཱིཀ དེ་ལྟར་གཟུང་རྟོག་དང་པོ་སྦྱོར་བའི་ཡུལ་ཅན་དགུ་བསྟན་ནས་དེའི་འོག་ཏུ་གཟུང་བའི་རྣམ་པར་རྟོག་པ་གཉིས་པ་འཇུག་པའི་ཡུལ་ཅན་དགུ་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ།
གཉིས་པ་སེམས་དང་སེམས་བྱུང་རྣམས།། འཇུག་པའི་ཡུལ་ཅན་ཡིན་བཞེད་དེ།། ༢༧ སེམས་མི་སྐྱེ་དང་བྱང་ཆུབ་ཀྱི།། སྙིང་པོ་ཡིད་ལ་མི་བྱེད་དང༌།། ཐེག་པ་དམན་པ་ཡིད་བྱེད་དང༌།། རྫོགས་པའི་བྱང་ཆུབ་ཡིད་མི་བྱེད།། ༢༨ སྒོམ་དང་སྒོམ་པ་མེད་པ་དང༌།། དེ་དག་ལས་ནི་བཟློག་ཉིད་དང༌།། ཇི་བཞིན་དོན་མིན་རྣམ་རྟོག་པ།། སྒོམ་པའི་ལམ་ལ་ཤེས་པར་བྱ།།
༢༩ རྩ་བའི་སྦྱོར་ཊཱིཀ གཟུང་རྟོག་གཉིས་པ་སྒོམ་པའི་ལམ་གྱི་སེམས་དང་སེམས་ལས་བྱུང་བས་བསྡུས་པ་འཇུག་པའི་ཡུལ་ཅན་གྱི་གནས་སྐབས་ཀྱི་རྟོག་པ་རྣམས་ཆོས་ཅན། དབྱེ་ན་ཡུལ་གྱི་སྒོ་ནས་དགུ་ཡིན་པར་བཞེད་དེ། བྱང་ཆུབ་ཀྱི་སེམས་མི་སྐྱེ་བ་དང༌། བྱང་ཆུབ་ཀྱི་སྙིང་པོ་ཡིད་ལ་མི་བྱེད་པ་དང༌། ཐེག་པ་དམན་པའི་ལམ་གཉིས་ལས་ཉན་ཐོས་ཀྱི་ལམ་ཡིད་ལ་བྱེད་པ་དང༌། ཤུགས་བསྟན་རང་རྒྱལ་གྱི་ཐེག་པ་མངོན་དུ་བྱེད་པ་དང༌། རྫོགས་པའི་བྱང་ཆུབ་ཡིད་ལ་མི་བྱེད་པ་དང༌། མི་རྟག་སོགས་སུ་སྒོམ་པར་བྱེད་པ་དང༌། དེར་སྒོམ་པ་མེད་པ་དང༌།
སྒོམ་མི་སྒོམ་དེ་དག་ལས་ནི་ལྡོག་པ་སྒོམ་པ་དང་མི་སྒོམ་པ་གང་ཡང་མ་ཡིན་པ་ཉིད་དང༌། དོན་ཇི་ལྟ་བ་བཞིན་མ་ཡིན་པ་རྣམས་ལ་འཇུག་པའི་ཡུལ་ཅན་གྱི་རྣམ་པར་རྟོག་པ་རྣམས་སུ་ཡོད་པར་ཤེས་པར་བྱ་བ་ཡིན་པས་སོ།། དེ་ལྟར་དགུ་པོ་འདི་འཕགས་པའི་ལུགས་ལ་ཉན་རང་གི་སེམས་སེམས་བྱུང་གི་རྟོགས་པའི་རིམ་པ་ཡིན་ཞིང༌། དེ་ལ་གོང་ནས་གོང་དུ་འཇུག་པ་ཡིན་པས་ཡུལ་གྱི་དབང་གིས་འཇུག་པ་གཟུང་རྟོག་ཅེས་བཞེད་ལ། སློབ་དཔོན་གྱིས་དགུ་པོ་འདི་སྤང་བྱར་བཞེད་པས་བྱང་སེམས་ཀྱིས་ལྡོག་པར་བྱ་བ་ཡིན་པའི་ཕྱིར། ཡུལ་ཅན་རྟོག་པ་ལ་ལྡོག་པ་གཟུང་རྟོག་ཅེས་བཞེད་དོ། ། དེ་ལྟ་བུའི་ཡུལ་དགུ་པོ་དེ་ཡང་བསྡུ་ན་དྲུག་ཏུ་འདུ་སྟེ། ཉན་རང་གི་ལམ་ལྔ་དང་ཉན་རང་གི་བསམ་པ་ཙམ་དུ་འདུ་བས་སོ། ། དེ་ཡང་དང་པོ་གཉིས་ཉན་རང་གི་ཚོགས་ལམ་དང༌། དེ་ནས་གཉིས་དེའི་སྦྱོར་ལམ་དང༌།
དེ་ནས་གཅིག་དེའི་མཐོང་ལམ་དང༌། དེ་ནས་གཅིག་དེའི་སྒོམ་ལམ་དང༌། དེ་ནས་གཅིག་དེའི་མི་སློབ་ལམ་དང༌། དེ་ནས་གཉིས་ཉན་རང་གི་བསམ་པ་ཙམ་གྱི་དམིགས་རྣམ་ཡིན་པས་སོ།། གསུམ་པ་ ( འགྲེལ་པ་ ) ལ། ཡུལ་གྱི་དབྱེ་བ། རྟོག་པའི་ངོ་བོ། གཉེན་པོ་དང་གསུམ་ལས། དང་པོ་ནི། འགྲེལ་པ།
དགེ་བའི་བཤེས་གཉེན་ལ་སོགས་པ་དང་བྲལ་བས་བྱང་ཆུབ་ཀྱི་སེམས་མི་སྐྱེ་བ་དང༌། སངས་རྒྱས་ལ་དམིགས་པའི་བསོད་ནམས་ཁྱད་པར་དུ་འཕགས་པ་མེད་པས་བྱང་ཆུབ་ཀྱི་སྙིང་པོ་ཡིད་ལ་མི་བྱེད་པ་དང༌། ཉན་ཐོས་ཀྱི་རིགས་ཅན་ཉིད་ཀྱི་ཕྱིར་དེའི་ཐེག་པ་ཡིད་ལ་བྱེད་པ་དང༌། རང་སངས་རྒྱས་ཀྱི་རིགས་ཅན་ཉིད་ཀྱི་ཕྱིར་དེའི་ཐེག་པ་མངོན་དུ་བྱེད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་སྒྲུབ་པ་མེད་པས་ཡང་དག་པར་རྫོགས་པའི་བྱང་ཆུབ་ཡིད་ལ་མི་བྱེད་པ་དང༌། དམིགས་པ་དང་བཅས་པ་ཉིད་ཀྱིས་སྒོམ་པ་དང༌། དམིགས་པ་མེད་པ་ཉིད་ཀྱིས་སྒོམ་པ་མེད་པ་དང༌། དམིགས་པ་ཡང་མེད་མི་དམིགས་པ་ཡང་མེད་པས་སྒོམ་པ་ཡང་མེད་སྒོམ་པ་མེད་པ་ཡང་མ་ཡིན་པ་དང༌། ཕྱིན་ཅི་ལོག་ཏུ་མངོན་པར་ཞེན་པས་དོན་ཇི་ལྟ་བ་བཞིན་མ་ཡིན་པ་ཉིད། འགྲེལ་པའི་སྦྱོར་ཊཱིཀ
ཉན་རང་གི་ཚོགས་ལམ་དུ་བླ་ན་མེད་པའི་བྱང་ཆུབ་ཀྱི་སེམས་མི་སྐྱེ་བ་སྟེ། ཐེག་པ་ཆེན་པོའི་དགེ་བའི་བཤེས་གཉེན་ལ་སོགས་པ་དང་བྲལ་བས་སོ། ། དེར་བྱང་ཆུབ་ཀྱི་སྙིང་པོ་ཆོས་སྐུ་ཡིད་ལ་མི་བྱེད་དེ། གཞན་དོན་དུ་སངས་རྒྱས་ལ་དམིགས་པའི་བསོད་ནམས་ཁྱད་པར་དུ་འཕགས་པ་མེད་པས་སོ། ། ཉན་ཐོས་སྦྱོར་ལམ་པ་ཆོས་ཅན། ཉན་ཐོས་དེའི་ཐེག་པ་ཡིད་ལ་བྱེད་པ་སྟེ། གནས་སྐབས་ཉན་ཐོས་ཀྱི་རིགས་ཅན་ཡིན་པ་ཉིད་ཀྱི་ཕྱིར། རང་རྒྱལ་སྦྱོར་ལམ་པ་ཆོས་ཅན། རང་རྒྱལ་དེའི་ཐེག་པ་མངོན་དུ་བྱེད་པ་ཡིན་ཏེ། གནས་སྐབས་རང་སངས་རྒྱས་ཀྱི་རིགས་ཅན་ཡིན་པ་ཉིད་ཀྱི་ཕྱིར།
ཤེས་བྱ་ཆོས་ཅན། ཉན་རང་གི་མཐོང་ལམ་དུ་ཡང་དག་པར་རྫོགས་པའི་བྱང་ཆུབ་ཡིད་ལ་མི་བྱེད་པ་སྟེ། ཐབས་ཤེས་ཟུང་འབྲེལ་གྱི་ཤེས་རབ་ཀྱི་ཕ་རོལ་དུ་ཕྱིན་པ་སྒྲུབ་པ་མེད་པས་སོ། ། ཆོས་ཅན། དེའི་སྒོམ་ལམ་དུ་མི་རྟག་སོགས་བཅུ་དྲུག་སྒོམ་པར་བྱེད་དེ། ཕུང་པོ་མི་རྟག་པ་སོགས་ལ་དམིགས་པ་དང་བཅས་པ་ཉིད་ཀྱིས་སོ། ། ཆོས་ཅན། དེའི་མི་སློབ་ལམ་དུ་མི་རྟག་སོགས་སྒོམ་པ་མེད་པ་ཡིན་ཏེ། དེར་མི་རྟག་སོགས་སུ་དམིགས་པ་སྒོམ་པ་ལ་ལྟོས་པ་མེད་པ་ཉིད་ཀྱིས་སོ། ། ཆོས་ཅན།
དམན་ལམ་དུ་སྤྲོས་བྲལ་སྒོམ་པ་ཡང་མེད་མི་རྟག་སོགས་སུ་སྒོམ་པ་མེད་པ་ཡང་མ་ཡིན་ཏེ། ཆོས་ཉིད་ལ་དམིགས་པ་ཡང་མེད་གང་ཟག་གི་བདག་མེད་ལ་མི་དམིགས་པ་ཡང་མེད་པས་སོ། ། ཉན་རང་ཆོས་ཅན། གནས་ཚུལ་གྱི་དོན་ཇི་ལྟ་བ་བཞིན་རྟོགས་པ་མ་ཡིན་པ་ཉིད་དེ། གནས་ཚུལ་ལ་ཕྱིན་ཅི་ལོག་ཏུ་མངོན་པར་ཞེན་པས་སོ།། གཉིས་པ་ ( རྟོག་པའི་ངོ་བོ་ ) ནི། འགྲེལ་པ། ལ་གཟུང་བའི་རྣམ་པར་རྟོག་པ་གཉིས་པ། འགྲེལ་པའི་སྦྱོར་ཊཱིཀ དེ་ལྟ་བུའི་ཡུལ་དགུ་ལ་གཟུང་བར་མངོན་པར་ཞེན་པའི་བློ་ཆོས་ཅན།
གཟུང་བའི་རྣམ་པར་རྟོག་པ་གཉིས་པ་ལྡོག་པའི་རྟེན་ཅན་གྱི་ངོ་བོ་ཡིན་ཏེ། དེའི་དོན་ལྡོག་ཡིན་པས་སོ།། གསུམ་པ་ ( གཉེན་པོ་ ) ནི། འགྲེལ་པ། གནས་སྐབས་དེ་ན་སྤང་བར་བྱ་བ་ཉིད་ཀྱིས་སྒོམ་པའི་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱི་ཡུལ་ཅན་རྣམ་པ་དགུའོ།། འགྲེལ་པའི་སྦྱོར་ཊཱིཀ སྒོམ་པའི་ལམ་རྩེ་སྦྱོར་གྱི་སེམས་དང་སེམས་ལས་བྱུང་བ་འཇུག་པ་གཉེན་པོའི་གནས་སྐབས་ཀྱི་ཡུལ་ཅན་གཟུང་རྟོག་རྣམ་པ་དགུ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། སྒོམ་ལམ་བར་ཆད་མེད་ལམ་གྱི་གནས་སྐབས་དེ་ན་སྤང་བར་བྱ་བ་ཡིན་པ་ཉིད་ཀྱིས་སོ།། གསུམ་པ་སྦྱོར་བའི་ཡུལ་ཅན་གྱི་འཛིན་རྟོག་དགུ་བཤད་པ་ལ་གསུམ་ལས།
དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་གཉིས་པ་བསྟན་ནས་འཛིན་པའི་རྣམ་པར་རྟོག་པ་དང་པོ། འགྲེལ་པའི་སྦྱོར་ཊཱིཀ དེ་ལྟར་གཟུང་རྟོག་གཉིས་པ་འཇུག་པའི་ཡུལ་ཅན་དགུ་བསྟན་ནས་དེའི་འོག་ཏུ་འཛིན་པའི་རྣམ་པར་རྟོག་པ་དང་པོ་སྦྱོར་བའི་ཡུལ་ཅན་དགུ་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། སེམས་ཅན་བཏགས་པའི་སྤྱོད་ཡུལ་དང༌།། ཆོས་བཏགས་པ་དང་སྟོང་མིན་ཉིད།།
ཆགས་དང་རབ་འབྱེད་བདག་ཉིད་དང༌།། དངོས་པོར་བྱེད་དང་ཐེག་གསུམ་དང༌།། ༣༠ ཡོན་ནི་དག་པ་མ་ཡིན་དང༌།། སྤྱོད་པ་རྣམ་པར་འཁྲུག་པ་ལ།། འཛིན་པར་བྱེད་པ་དང་པོར་ཏེ།། ཤེས་པར་བྱ་བ་བསྒྲགས་པ་ཡིན།། ༣༡ རྩ་བའི་སྦྱོར་ཊཱིཀ ཡུལ་དགུ་པོ་གང་རུང་ལ་དམིགས་ནས་བདག་རྫས་ཡོད་དུ་འཛིན་པར་བྱེད་པའི་འཛིན་རྟོག་དང་པོ་སྦྱོར་བའི་ཡུལ་ཅན་དེ་ཆོས་ཅན། ཁྱོད་ལ་ཡུལ་གྱི་སྒོ་ནས་དབྱེ་ན་དགུར་ཤེས་པར་བྱ་བ་ཡིན་ཏེ། སོ་སྐྱེ་ནི་སེམས་ཅན་དུ་བཏགས་པ་ཙམ་གྱི་སྤྱོད་ཡུལ་ཅན་དང༌།
གཟུགས་སོགས་ནི་ཆོས་སུ་བཏགས་པ་ཙམ་དང༌། ཀུན་རྫོབ་ཏུ་སྟོང་པ་མ་ཡིན་པ་ཉིད་དང༌། གཟུགས་སོགས་ཆོས་ལ་ཆགས་པ་དང༌། ཆོས་རབ་ཏུ་རྣམ་པར་འབྱེད་པའི་བདག་ཉིད་དང༌། དངོས་པོར་འཛིན་པའི་ཕྱིར་དུ་བྱ་བ་བྱེད་པ་དང༌། ཐེག་པ་གསུམ་གྱི་ལམ་གྱི་ངེས་པར་འབྱུང་བ་དང༌། ཡོན་ནི་དག་པར་སྦྱོང་ནུས་པ་མ་ཡིན་པ་དང༌། སྦྱིན་སོགས་ཀྱི་སྤྱོད་པ་རྣམ་པར་འཁྲུགས་པ་རྣམས་ལ་འཛིན་པ་དགུར་མདོ་ལས་བསྒྲགས་པ་ཡིན་པས་སོ།། དགུ་པོ་དེ་ཡང་བསྡུ་ན་བཞིར་འདུ་སྟེ། ཤེས་བྱའི་དབང་དུ་བྱས་པ་དང༌།
ཤེས་རབ་ཀྱི་དབང་དུ་བྱས་པ་དང༌། ཐབས་ཀྱི་དབང་དུ་བྱས་པ་དང༌། སོ་སྐྱེའི་ལྟ་སྤྱོད་ཀྱི་དབང་དུ་བྱས་པ་རྣམས་སུ་འདུ་བས་སོ། ། དང་པོ་ལ། སེམས་ཅན། ཆོས། གནས་ཚུལ་དང་གསུམ། གཉིས་པ་ལ། ཉན་ཐོས་ཀྱི་ཤེས་རབ་དང༌། བྱང་སེམས་ཀྱི་ཤེས་རབ་གཉིས།
གསུམ་པ་ལ་ཆེད་དུ་བྱ་བའི་ཐབས་དང༌། ངེས་འབྱུང་གི་ཐབས་གཉིས། བཞི་པ་ལ། ལྟ་བ་དང་སྤྱོད་པ་གཉིས་སོ།། གསུམ་པ་ ( འགྲེལ་པ་ ) ལ། ཡུལ་གྱི་དབྱེ་བ། རྟོག་པའི་ངོ་བོ། གཉེན་པོ་དང་གསུམ་ལས། དང་པོ་ནི། འགྲེལ་པ།
རྫས་སུ་ཡོད་པར་མི་སྐྱེ་བས་སེམས་ཅན་དུ་བཏགས་པ་དང༌། སྣང་བ་ཙམ་དུ་ཟད་པའི་ཕྱིར་ཆོས་སུ་བཏགས་པ་དང༌། ཐམས་ཅད་དུ་འགྲོ་བའི་ཕྱིར་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་ཆོས་སྟོང་པ་མ་ཡིན་པ་ཉིད་དང༌། རྣམ་པ་ཐམས་ཅད་དུ་མངོན་པར་ཞེན་པ་མ་སྤངས་པས་ཆོས་ལ་ཆགས་པ་དང༌། ངོ་བོ་ཉིད་མེད་པར་རྟོགས་པས་ཆོས་རབ་ཏུ་འབྱེད་པ་དང༌། ཆེད་དུ་བྱ་བ་མི་བྱེད་པས་དངོས་པོའི་ཆེད་དུ་བྱ་བ་བྱེད་པ་དང༌། གཟུགས་ལ་སོགས་པ་ལ་མི་དམིགས་པའི་ཕྱིར་ཐེག་པ་གསུམ་གྱིས་ངེས་པར་འབྱུང་བ་དང༌། ཡང་དག་པར་རབ་ཏུ་མ་ཞུགས་པ་ཉིད་ཀྱིས་ཡོན་མ་དག་པ་དང༌། སྦྱིན་པ་ལ་སོགས་པར་དམིགས་ཏེ་སྒྲུབ་པས་སྤྱོད་པ་རྣམ་པར་འཁྲུགས་པ་ལ། འགྲེལ་པའི་སྦྱོར་ཊཱིཀ
ཤེས་བྱ་ཆོས་ཅན། སོ་སོ་སྐྱེ་བོ་ནི་སེམས་ཅན་དུ་བཏགས་པ་ཙམ་ཡིན་ཏེ། དོན་ལ་རྫས་སུ་ཡོད་པར་མི་སྐྱེ་བས་སོ། ། ཆོས་ཅན། གཟུགས་སོགས་ནི་ཆོས་སུ་བཏགས་པ་ཙམ་སྟེ། སེམས་ཀྱི་སྣང་བ་ཙམ་དུ་ཟད་པའི་ཕྱིར། ཆོས་ཅན། རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་མཁྱེན་གསུམ་གྱིས་ཡུལ་དུ་བྱས་པའི་ཆོས་ཀུན་རྫོབ་ཏུ་སྟོང་པ་མ་ཡིན་པ་ཉིད་དེ། གཞི་ལམ་རྣམ་པ་ཐམས་ཅད་དུ་འགྲོ་བའི་ཕྱིར། ཉན་ཐོས་ཀྱི་ཤེས་རབ་ནི་ཆོས་ཅན།
གཟུགས་སོགས་ཆོས་ལ་ཆགས་པ་ཡིན་ཏེ། རྣམ་པ་ཐམས་ཅད་དུ་གཟུང་འཛིན་དུ་མངོན་པར་ཞེན་པ་མ་སྤངས་པས་སོ། ། བྱང་སེམས་ཀྱི་ཤེས་རབ་ནི་ཆོས་ཅན། ཆོས་རབ་ཏུ་རྣམ་པར་འབྱེད་པ་ཡིན་ཏེ། གཟུང་འཛིན་ངོ་བོ་ཉིད་མེད་པར་རྟོགས་པས་སོ། ། ཉན་ཐོས་ཆོས་ཅན། དངོས་པོར་འཛིན་པ་དང་ལྡན་པའི་ཆེད་དུ་བྱ་བ་བྱེད་པ་ཡིན་ཏེ། ཐེག་ཆེན་གྱི་བྱ་བ་མི་བྱེད་པར་དམན་པའི་ཆེད་དུ་འཇུག་པས་སོ། ། བྱང་སེམས་ཆོས་ཅན། ཐེག་པ་གསུམ་གྱི་ལམ་གྱིས་ངེས་པར་འབྱུང་བ་ཡིན་ཏེ།
གཟུགས་ལ་སོགས་པ་ལ་མི་དམིགས་པའི་ཚུལ་གྱིས་རྟོགས་པའི་ཕྱིར། སོ་སྐྱེ་ཆོས་ཅན། ཡོན་ཡང་དག་པར་སྦྱོང་མི་ནུས་པས་ཡོན་མ་དག་པ་ཡིན་ཏེ། བདག་མེད་མངོན་སུམ་ཏུ་རྟོགས་པ་ལ་ཡང་དག་པར་རབ་ཏུ་མ་ཞུགས་པ་ཉིད་ཀྱིས་སོ། ། དེ་ཆོས་ཅན། སྤྱོད་པ་རྣམ་པར་འཁྲུགས་པ་ཡིན་ཏེ། སྦྱིན་པ་ལ་སོགས་པ་འཁོར་གསུམ་དུ་དམིགས་ཏེ་སྒྲུབ་པས་སོ།། གཉིས་པ་ ( རྟོག་པའི་ངོ་བོ་ ) ནི། འགྲེལ་པ། སྔ་མ་བཞིན་དུ་འཛིན་པར་རྣམ་པར་རྟོག་པ།
འགྲེལ་པའི་སྦྱོར་ཊཱིཀ དེ་ལྟ་བུའི་ཡུལ་དགུ་ལ་སྔ་མ་མཐོང་ལམ་དུ་བསྟན་པ་བཞིན་དུ་བདག་རྫས་ཡོད་དུ་འཛིན་པའི་རྣམ་པར་རྟོག་པ་དང་པོ་ཆོས་ཅན། སྦྱོར་བའི་ཡུལ་ཅན་གྱི་འཛིན་རྟོག་གི་ངོ་བོ་ཡིན་ཏེ། དེའི་དོན་ལྡོག་ཡིན་པས་སོ།། གསུམ་པ་ ( གཉེན་པོ་ ) ནི། འགྲེལ་པ། སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་རྣམ་པ་དགུའོ། ། བམ་པོ་ལྔ་པ། འགྲེལ་པའི་སྦྱོར་ཊཱིཀ སྒོམ་སྤང་འཛིན་རྟོག་དང་པོ་ཆོས་ཅན།
ཁྱོད་སྤོང་བྱེད་ཀྱི་གཉེན་པོ་ཡོད་དེ། ཐེག་ཆེན་གྱི་སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་གྱི་ཡེ་ཤེས་རྣམ་པ་དགུས་སྤོང་བས་སོ། ། བམ་པོ་ལྔ་པ་འདི་ནས་འཆད་དོ།། བཞི་པ་འཇུག་པའི་ཡུལ་ཅན་གྱི་འཛིན་རྟོག་དགུ་འཆད་པ་ལ། མཚམས་སྦྱར། མདོར་བསྟན། རྒྱས་བཤད་དང་གསུམ་ལས། དང་པོ་ནི། འགྲེལ་པ། དེ་ལྟར་དང་པོ་བསྟན་ནས་འཛིན་པའི་རྣམ་པར་རྟོག་པ་གཉིས་པ།
འགྲེལ་པའི་སྦྱོར་ཊཱིཀ དེ་ལྟར་འཛིན་རྟོག་དང་པོ་སྦྱོར་བའི་ཡུལ་ཅན་དགུ་བསྟན་ནས་དེའི་འོག་ཏུ་འཛིན་པའི་རྣམ་པར་རྟོག་པ་གཉིས་པ་འཇུག་པའི་ཡུལ་ཅན་དགུ་འཆད་དེ། དེ་སྐབས་སུ་བབ་པས་སོ།། གཉིས་པ་ ( མདོར་བསྟན་ ) ལ། རྩ་འགྲེལ་གཉིས་ལས། དང་པོ་ ( རྩ་བ་ ) ནི། རྩ་བ། སེམས་ཅན་བཏགས་དང་དེའི་རྒྱུ་ཡི།། ཡུལ་ཅན་དེ་ཡིས་རྣམ་འཇོམས་པས།། སྒོམ་པའི་ལམ་དང་འབྲེལ་པ་ཡི།།
མི་མཐུན་ཕྱོགས་གཞན་རྣམ་པ་དགུ། ༣༢ རྩ་བའི་སྦྱོར་ཊཱིཀ འཛིན་རྟོག་གཉིས་པ་སེམས་ཅན་དུ་བཏགས་པ་དང༌། སེམས་ཅན་དེར་འཇོག་པའི་རྒྱུ་ཡི་སྣང་བའི་ཡུལ་ཅན་སྒོམ་ལམ་གྱི་མི་མཐུན་ཕྱོགས་རྣམ་པ་དགུ་ཆོས་ཅན། གཞན་སྒོམ་པའི་ལམ་དང་སྤང་གཉེན་དུ་འབྲེལ་བ་ཡིན་ཏེ། སྒོམ་ལམ་དེ་ཡིས་སྤོང་ཞིང་རྣམ་པར་འཇོམས་པས་སོ།། གཉིས་པ་ ( འགྲེལ་པ་ ) ནི། འགྲེལ་པ། མི་མཐུན་པའི་ཕྱོགས་འཛིན་པའི་རྣམ་པར་རྟོག་པ་གཉིས་པ་སེམས་ཅན་དུ་བཏགས་པ་དང༌། དེར་རྣམ་པར་གཞག་པའི་རྒྱུ་སྣང་བ་ཙམ་གྱི་ཡུལ་ཅན་སྒོམ་པའི་ལམ་གྱིས་ཡང་དག་པར་སྤང་བར་བྱ་བ་ཡིན་པའི་ཕྱིར་དེ་དང་འབྲེལ་བ་རྣམ་པ་དགུའོ།།
འགྲེལ་པའི་སྦྱོར་ཊཱིཀ སེམས་ཅན་དུ་བཏགས་པ་དང་སེམས་ཅན་དེར་རྣམ་པར་གཞག་པའི་རྒྱུ་ཕུང་པོའི་རྒྱུན་གྱི་སྣང་བ་ཙམ་གྱི་ཡུལ་ཅན་སྒོམ་པའི་ལམ་གྱི་མི་མཐུན་ཕྱོགས་འཛིན་པའི་རྣམ་པར་རྟོག་པ་གཉིས་པ་རྣམ་པ་དགུ་ཆོས་ཅན། སྒོམ་པའི་ལམ་དེ་དང་སྤང་གཉེན་དུ་འབྲེལ་བ་ཡིན་ཏེ། སྒོམ་པའི་ལམ་གྱི་ཡང་དག་པར་སྤང་བར་བྱ་བ་ཡིན་པའི་ཕྱིར། གསུམ་པ་ ( རྒྱས་བཤད་ ) ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཇི་ལྟར་རྣམ་པ་དགུ་ཡིན་ཞེ་ན། བར་སྐབས་ཀྱི་ཚིགས་སུ་བཅད་པ་རྣམ་པ་གཉིས་ཀྱིས་གསུངས་པ། འགྲེལ་པའི་སྦྱོར་ཊཱིཀ
བདག་ཉིད་ཇི་བཞིན་སོགས་བར་ཚིགས་རྣམ་པ་གཉིས་ཀྱིས་རྒྱས་བཤད་གསུངས་པ་ཆོས་ཅན། དགོས་པ་ཡོད་དེ། རྒྱུ་མཚན་ཇི་ལྟར་ན་རྣམ་པ་དགུ་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། བདག་ཉིད་ཇི་བཞིན་ཀུན་མཁྱེན་ནི།། གསུམ་གྱི་སྒྲིབ་པ་རྣམ་གསུམ་དང༌།། ཞི་ལམ་དེ་བཞིན་ཉིད་སོགས་དང༌།། མཚུངས་པར་ལྡན་དང་མི་ལྡན་དང༌།།
༣༣ མི་མཉམ་སྡུག་བསྔལ་ལ་སོགས་དང༌།། ཉོན་མོངས་རྣམས་ཀྱི་རང་བཞིན་དང༌།། གཉིས་སུ་མེད་དང་ཀུན་རྨོངས་ལ།། རྣམ་པར་རྟོག་པ་ཐ་མར་བཞེད།། ༣༤ རྩ་བའི་སྦྱོར་ཊཱིཀ ཡུལ་དགུ་པོ་གང་རུང་ལ་ཀུན་ཏུ་རྨོངས་པ་ལ་རྣམ་པར་རྟོག་པས་ན་འཛིན་རྟོག་ཐ་མ་འཇུག་པའི་ཡུལ་ཅན་ཆོས་ཅན། ཁྱོད་ལ་ཡུལ་གྱི་སྒོ་ནས་དབྱེ་ན་དགུར་ཡོད་དེ། བདག་ཉིད་རྨོངས་པ་ཇི་ལྟ་བ་བཞིན་དུ་ཀུན་མཁྱེན་པ་ཉིད་ནི་གསུམ་གྱི་སྒྲིབ་པ་རྣམ་པ་གསུམ་ལ་ཀུན་ཏུ་རྨོངས་པ་གསུམ་དང༌། ཐམས་ཅད་ཞི་བའི་ལམ་ལ་ཀུན་ཏུ་རྨོངས་པ་དང༌། དེ་བཞིན་ཉིད་སོགས་དང་མཚུངས་པར་ལྡན་དང་མི་ལྡན་ལ་དང༌།
མི་མཉམ་པ་ཉིད་ལ་དང༌། སྡུག་བསྔལ་ལ་སོགས་པའི་བདེན་པ་ལ་དང༌། ཉོན་མོངས་པ་རྣམས་ཀྱི་རང་བཞིན་ལ་དང༌། གཉིས་སུ་མེད་པ་ལ་ཀུན་ཏུ་རྨོངས་པའི་རྣམ་རྟོག་རྣམས་སུ་ཡོད་པས་སོ།། ཡུལ་དགུ་པོ་དེ་ཡང་བསྡུ་ན་ལྔར་འདུ་སྟེ། ལམ་གྱི་སྒྲིབ་པའི་དབང་དུ་བྱས་པ་གསུམ། ལམ་གྱི་ངོ་བོའི་དབང་དུ་བྱས་པ་གཅིག ། ཤེས་བྱའི་དབང་དུ་བྱས་པ་གསུམ། སྤང་བྱའི་དབང་དུ་བྱས་པ་གཅིག ། རྣམ་པའི་དབང་དུ་བྱས་པ་གཅིག་རྣམས་སུ་འདུ་བས་སོ།།
གསུམ་པ་ ( འགྲེལ་པ་ ) ལ། ཡུལ་གྱི་དབྱེ་བ། རྟོག་པའི་ངོ་བོ། གཉེན་པོ་དང་གསུམ་ལས། དང་པོ་ནི། འགྲེལ་པ། རྣམ་པ་ཐམས་ཅད་ཡོངས་སུ་མ་ཤེས་པས་རྣམ་པ་ཐམས་ཅད་མཁྱེན་པ་ཉིད་ཀྱི་སྒྲིབ་པ་ལ་ཀུན་ཏུ་རྨོངས་པ་དང༌། ལམ་ཐམས་ཅད་ཡོངས་སུ་མ་ཤེས་པས་ལམ་ཤེས་པ་ཉིད་ཀྱི་སྒྲིབ་པ་ལ་ཀུན་ཏུ་རྨོངས་པ་དང༌། གཞི་ཐམས་ཅད་ཡོངས་སུ་མ་ཤེས་པས་ཐམས་ཅད་ཤེས་པ་ཉིད་ཀྱི་སྒྲིབ་པ་ལ་ཀུན་ཏུ་རྨོངས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་མ་ཤེས་པས་ཐམས་ཅད་ཞི་བའི་ལམ་ལ་ཀུན་ཏུ་རྨོངས་པ་དང༌།
གཟུགས་ལ་སོགས་པའི་ཤེས་བྱ་དང་དེ་བཞིན་ཉིད་དག་ཡོངས་སུ་མ་ཤེས་པས་དེ་བཞིན་ཉིད་ལ་སོགས་པ་དང་མཚུངས་པར་ལྡན་པ་དང་མི་ལྡན་པ་ལ་ཀུན་ཏུ་རྨོངས་པ་དང༌། བདུད་ལ་སོགས་པའི་རང་གི་ངོ་བོ་ཡོངས་སུ་མ་ཤེས་པས་མི་མཉམ་པ་ཉིད་ལ་ཀུན་ཏུ་རྨོངས་པ་དང༌། དོན་ལ་སྒྲ་ཇི་བཞིན་དུ་འཛིན་པ་ཉིད་ཀྱིས་སྡུག་བསྔལ་ལ་སོགས་པའི་བདེན་པ་ལ་ཀུན་ཏུ་རྨོངས་པ་དང༌། འདོད་ཆགས་ལ་སོགས་པའི་ངོ་བོ་ཉིད་ཡོངས་སུ་མ་ཤེས་པས་ཉོན་མོངས་པའི་རང་བཞིན་ལ་ཀུན་ཏུ་རྨོངས་པ་དང༌། གཟུང་བ་དང་འཛིན་པའི་མཚན་ཉིད་ཡོངས་སུ་མ་ཤེས་པས་གཉིས་སུ་མེད་པ་ལ་ཀུན་ཏུ་རྨོངས་པ་ལ། འགྲེལ་པའི་སྦྱོར་ཊཱིཀ སོ་སྐྱེ་ཐ་མལ་པ་ཆོས་ཅན། ཀུན་ཏུ་རྨོངས་པ་རྣམ་པ་ཐམས་ཅད་མཁྱེན་པ་ཉིད་ལའི་སྒྲིབ་པ་དང་ལྡན་ཏེ། ངོ་བོ་རྒྱུ་འབྲས་ཀྱི་རྣམ་པ་ཐམས་ཅད་ཡོངས་སུ་མ་ཤེས་པས་སོ། ། ཆོས་ཅན།
ཀུན་ཏུ་རྨོངས་པ་ལམ་ཤེས་པ་ཉིད་ལའི་སྒྲིབ་པ་དང་ལྡན་ཏེ། ཐེག་པ་གསུམ་གྱི་ལམ་གྱི་རྟོགས་རིས་ཐམས་ཅད་ཡོངས་སུ་མ་ཤེས་པས་སོ། ། ཆོས་ཅན། ཀུན་ཏུ་རྨོངས་པ་ཐམས་ཅད་ཤེས་པ་ཉིད་ལའི་སྒྲིབ་པ་དང་ལྡན་ཏེ། གཞི་ཕུང་ཁམས་སྐྱེ་མཆེད་ཐམས་ཅད་ཡོངས་སུ་མ་ཤེས་པས་སོ། ། ཆོས་ཅན། སྤང་བྱ་ཐམས་ཅད་ཞི་བའི་ལམ་ལ་ཀུན་ཏུ་རྨོངས་པ་སྟེ། གཉེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་མ་ཤེས་པས་སོ། ། ཆོས་ཅན། གཟུགས་ལ་སོགས་པ་ཆོས་ཉིད་དེ་བཞིན་ཉིད་དང་ལ་སོགས་པ་ཚུལ་དང་མཚུངས་པར་ལྡན་པ་དབྱེར་མེད་པ་དང་མི་ལྡན་པ་དབྱེར་མེད་མ་ཡིན་པ་ལ་ཀུན་ཏུ་རྨོངས་པ་སྟེ།
ཆོས་ཅན་གཟུགས་ལ་སོགས་པའི་ཤེས་བྱ་དང་ཆོས་ཉིད་དེ་བཞིན་ཉིད་དག་དབྱེར་མེད་དུ་ཡོངས་སུ་མ་ཤེས་པས་སོ། ། ཆོས་ཅན། དམན་ལམ་དང་རྣམ་མཁྱེན་གྱི་ལམ་མི་མཉམ་པ་ཉིད་ལ་ཀུན་ཏུ་རྨོངས་པ་སྟེ། བར་ཆད་བྱེད་པའི་བདུད་ལ་སོགས་པའི་རང་གི་ངོ་བོའི་གནས་ཚུལ་ཡོངས་སུ་མ་ཤེས་པས་སོ། ། ཆོས་ཅན། སྡུག་བསྔལ་ལ་སོགས་པའི་བདེན་པ་བཞི་ལ་ཀུན་ཏུ་རྨོངས་པ་སྟེ། མི་རྟག་པ་སོགས་ཀྱི་དོན་ལ་སྒྲ་ཇི་བཞིན་དུ་འཛིན་པ་ཉིད་ཀྱིས་སོ། ། ཆོས་ཅན། སྤང་བྱ་ཉོན་མོངས་པའི་རང་བཞིན་ལ་ཀུན་ཏུ་རྨོངས་པ་སྟེ། འདོད་ཆགས་ལ་སོགས་པ་ཉོན་མོངས་ཀྱི་ངོ་བོ་ཉིད་བློ་བུར་བར་ཡོངས་སུ་མ་ཤེས་པས་སོ། །
ཆོས་ཅན། གཟུང་འཛིན་གཉིས་སུ་མེད་པའི་དོན་ལ་ཀུན་ཏུ་རྨོངས་པ་སྟེ། གཟུང་བ་འང་འཛིན་པའི་མཚན་ཉིད་སྟོང་པ་ཉིད་དུ་ཡོངས་སུ་མ་ཤེས་པས་སོ།། གཉིས་པ་ ( རྟོག་པའི་ངོ་བོ་ ) ནི། འགྲེལ་པ། སྔ་མ་བཞིན་དུ་འཛིན་པའི་རྣམ་པར་རྟོག་པ་ཐ་མ། འགྲེལ་པའི་སྦྱོར་ཊཱིཀ སྔ་མ་མཐོང་སྤང་དུ་བསྟན་པ་བཞིན་དུ་འཕགས་པ་འགའ་ཞིག་གིས་ཡུལ་དགུ་པོ་དེ་ལ་བདེན་མེད་བཏགས་པ་ཙམ་དུ་མངོན་པར་ཞེན་ནས་འཛིན་པའི་རྣམ་པར་རྟོག་པ་ཆོས་ཅན། རྟོག་པ་ཐ་མ་འཇུག་པའི་ཡུལ་ཅན་གྱི་འཛིན་རྟོག་གི་ངོ་བོ་ཡིན་ཏེ། དེའི་དོན་ལྡོག་ཡིན་པས་སོ།།
གསུམ་པ་ ( གཉེན་པོ་ ) ལ། དངོས་དང༌། དབྱེ་བ་གཉིས་ལས། དང་པོ་ནི། འགྲེལ་པ། སྒོམ་པའི་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱི་ཡུལ་ཅན་རྣམ་པ་དགུར་བཞེད་པ་ཡིན་ནོ།། འགྲེལ་པའི་སྦྱོར་ཊཱིཀ འདིར་བསྟན་འཇུག་པའི་ཡུལ་ཅན་གྱི་འཛིན་རྟོག་རྣམ་པ་དགུ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། ཐེག་ཆེན་གྱི་སྒོམ་པའི་ལམ་གྱི་སེམས་དང་སེམས་ལས་བྱུང་བས་བསྡུས་པ་འཇུག་པ་གཉེན་པོའི་གནས་སྐབས་ཀྱི་ཡེ་ཤེས་རྣམ་པ་དགུས་སྤོང་བར་བཞེད་པ་ཡིན་ནོའི་ཕྱིར།
གཉིས་པ་ ( དབྱེ་བ་ ) ནི། འགྲེལ་པ། སྒོམ་པའི་ལམ་གྱི་མི་མཐུན་ཕྱོགས་རྣམ་པ་བཞི་པོ་དེ་དག་སྤངས་པ་ཉིད་དུ་གཉེན་པོ་རྣམ་པ་བཞི་ཡང་དེའི་དབྱེ་བས་ཐ་དད་དོ་ཞེས་བྱ་བར་ཁོང་དུ་ཆུད་པར་བྱའོ།། འགྲེལ་པའི་སྦྱོར་ཊཱིཀ ཤེས་བྱ་ཆོས་ཅན། སྒོམ་སྤང་རྟོག་པའི་གཉེན་པོ་སྦྱོར་འཇུག་རྣམ་པ་བཞི་ཡང་སྤང་བྱ་རྟོག་པ་བཞི་པོ་དེ་སྤོང་བའི་དབྱེ་བས་ཐ་དད་པ་བཞི་ཉིད་དོ་ཞེས་བྱ་བར་ཁོང་དུ་ཆུད་པར་བྱ་སྟེ། ཐེག་ཆེན་གྱི་སྒོམ་པའི་ལམ་གྱིས་སྤང་བྱ་མི་མཐུན་པའི་ཕྱོགས་གཟུང་འཛིན་གྱི་རྣམ་པར་རྟོག་པ་བཞི་པོ་དེ་དག་སོ་སོར་སྤང་བ་ཉིད་དུ་གོ་དགོས་པས་སོ།། གསུམ་པ་དེ་སྤངས་པའི་བྱེད་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ།
སྔ་མ་བཞིན་དུ་རྣམ་པར་རྟོག་པ་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ནར་དེ་དག་གིས་བསྡུས་པ་ཉོན་མོངས་པ་བརྒྱ་རྩ་བརྒྱད་སྤངས་པས་ཡོན་ཏན་ཕུན་སུམ་ཚོགས་པ་ཐམས་ཅད་བྱང་ཆུབ་སེམས་དཔའ་སྒོམ་པའི་ལམ་ལ་གནས་པ་ལ་བརྟེན་ཏོ་ཞེས་བྱ་བ་བར་སྐབས་ཀྱི་ཚིགས་སུ་བཅད་པ་དག་གིས་གསུངས་པ། འགྲེལ་པའི་སྦྱོར་ཊཱིཀ ཡམས་ནད་འདི་རྣམས་ཟད་ནས་ནི། ། ཞེས་སོགས་བར་ཚིགས་དག་གིས་རྟོག་པ་དེ་སྤངས་པའི་བྱེད་པ་གསུངས་པ་ཆོས་ཅན། དགོས་པ་ཡོད་དེ། སྔ་མ་མཐོང་སྤང་སྤོང་ཚུལ་བཞིན་དུ་སྒོམ་སྤང་ཤེས་སྒྲིབ་རྣམ་པར་རྟོག་པ་བརྒྱ་རྩ་བརྒྱད་སྤངས་པ་དང་མཉམ་པ་ཁོ་ནར་སྒོམ་སྤང་དེ་དག་གིས་བསྡུས་པ་ཉོན་མོངས་པའི་བག་ལ་ཉལ་བརྒྱ་རྩ་བརྒྱད་ཀྱང་སྤངས་པས་དེ་རྣམས་སྤངས་པའི་ཡོན་ཏན་ཕུན་སུམ་ཚོགས་པ་ཐམས་ཅད་བྱང་ཆུབ་སེམས་དཔའ་སྒོམ་པའི་ལམ་ཆེན་པོའི་ཆེན་པོ་ལ་གནས་པ་དེ་ལ་བརྟེན་ཏོ་ཞེས་བྱ་བ་ཤེས་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། ཡམས་ནད་འདི་རྣམས་ཟད་ནས་ནི།། ཡུན་རིང་ལོན་ནས་དབུགས་ཕྱིན་ལྟར།།
རྣམ་པ་ཀུན་ཏུ་འགྲོ་བ་ཡི།། བདེ་སྒྲུབ་ཡོན་ཏན་ཕུན་ཚོགས་ཀུན།། ༣༥ རྒྱ་མཚོ་ཆེ་ལ་ཆུ་བོ་བཞིན།། འབྲས་བུ་མཆོག་གིས་སྦ་བ་ཡིས།། སེམས་དཔའ་ཆེན་པོ་དེ་ལ་ནི།། རྣམ་པ་ཀུན་ཏུ་རྟེན་པར་བྱེད།། ༢༦ རྩ་བའི་སྦྱོར་ཊཱིཀ ཐེག་ཆེན་གྱི་སྒོམ་ལམ་ཆེན་པོའི་ཆེན་པོ་ལ་གནས་པའི་འབྲས་བུ་མཆོག་རབ་ཀྱི་མཐར་ཕྱིན་པ་ཐོབ་པས་སྦ་བ་སྟེ་དེ་དག་གིས་མཛེས་པར་གྱུར་པའི་བྱང་ཆུབ་སེམས་དཔའ་ཆེན་པོ་དེ་ལ་ནི་ཆོས་ཅན། ཡམས་ཀྱི་ནད་དང་འདྲ་བའི་སྒོམ་སྤང་རྟོག་པ་རིས་བཞི་པོ་འདི་རྣམས་ཟད་ནས་ནི་ཡུན་རིང་པོ་ལོན་ནས་གེགས་བྱེད་པ་མེད་པས་དགའ་བས་དབུགས་བྱིན་པ་ཐོབ་པ་ལྟར་རྣམ་པ་ཀུན་ཏུ་འགྲོ་བ་སེམས་ཅན་གྱི་བདེ་བ་སྒྲུབ་པར་མཁས་པའི་ཡོན་ཏན་ཕུན་སུམ་ཚོགས་པ་ཀུན་རྟེན་བར་བྱེད་དེ། དཔེར་ན་རྒྱ་མཚོ་ཆེན་པོ་ལ་ཆུ་བོ་ཐམས་ཅད་འདུ་བ་བཞིན་དུ་ཡོན་ཏན་གྱི་ཆོས་ཀྱི་རྣམ་པ་ཐམས་ཅད་ཀུན་ཏུ་རྟེན་པར་བྱེད་པས་སོ།།
ངག་དོན། སྒོམ་ལམ་ཐ་མ་ལ་གནས་པའི་བྱང་ཆུབ་སེམས་དཔའ་ཆོས་ཅན། ཡོན་ཏན་ཕུན་སུམ་ཚོགས་པ་ལྡན་ཏེ། སྒོམ་སྤང་རྟོག་པ་རྣམས་སྤངས་ཤིང་སྙིང་རྗེའི་གཞན་དབང་གྱུར་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། སྒོམ་པའི་ལམ་ལ་གོམས་པས་རྣམ་པར་རྟོག་པའི་རིགས་བཞི་པོ་འཚེ་བར་བྱེད་པ་ཉིད་ཀྱིས་ཡམས་ཀྱི་ནད་དུ་གྱུར་པ་འདི་རྣམས་ཟད་ནས་གེགས་བྱེད་པ་མེད་པས་དགའ་བས་དབུགས་ཕྱིན་པ་ཐོབ་པ་བཞིན་དུ། སྙིང་རྗེའི་གཞན་གྱི་དབང་དུ་གྱུར་པས་རྣམ་པ་ཐམས་ཅད་དུ་འགྲོ་བའི་བདེ་བ་བསྐྱེད་པར་མཁས་པའི་ཡོན་ཏན་ཕུན་སུམ་ཚོགས་པ་ཐེག་པ་གསུམ་གྱིས་བསྡུས་པ་ཐམས་ཅད་རྒྱ་མཚོ་ཆེན་པོ་ལ་ཆུ་བོ་དག་བཞིན་དུ། བྱང་ཆུབ་སེམས་དཔའ་སྒོམ་པའི་ལམ་ལ་གནས་པ་འབྲས་བུ་རབ་ཀྱི་མཐར་ཕྱིན་པ་ཐོབ་པ་དེ་དག་གིས་མཛེས་པར་གྱུར་པ་ལ་རྣམ་པ་ཐམས་ཅད་མངོན་དུ་འོང་བའི་རྣམ་པས་བརྟེན་པར་བྱེད་དོ།། འགྲེལ་པའི་སྦྱོར་ཊཱིཀ
འབྲས་བུ་རབ་ཀྱི་མཐར་ཕྱིན་པ་ཐོབ་པ་དེ་དག་གིས་མཛེས་པར་གྱུར་པའི་བྱང་ཆུབ་སེམས་དཔའ་སྒོམ་ལམ་ཆེན་པོའི་ཆེན་པོ་ལ་གནས་པ་ལ་ཆོས་ཅན། དམིགས་པ་མེད་པའི་སྙིང་རྗེ་ཡིས་སེམས་ཅན་གཞན་གྱི་དབང་དུ་གྱུར་པས་རྣམ་པ་ཐམས་ཅད་དུ་འགྲོ་བ་སེམས་ཅན་གྱི་བདེ་བ་བསྐྱེད་པར་མཁས་པའི་ཡོན་ཏན་ཕུན་སུམ་ཚོགས་པ་ཐེག་པ་གསུམ་གྱིས་བསྡུས་པ་ཐམས་ཅད་འབད་རྩོལ་མེད་པར་རྟཻན་པར་བྱེད་དེ། ཐེག་ཆེན་གྱི་སྒོམ་པའི་ལམ་ལ་ཡུན་རིང་དུ་གོམས་པར་བྱས་པས་གཟུང་འཛིན་གྱི་རྣམ་པར་རྟོག་པའི་རིས་བཞི་པོ་སེམས་ཅན་ལ་འཚེ་བར་བྱེད་པ་ཉིད་ཀྱིས་ཡམས་ཀྱི་ནད་དུ་གྱུར་པ་དང་འདྲ་བ་འདི་རྣམས་ཟད་ནས་ཡོན་ཏན་གྱི་གེགས་བྱེད་པ་མེད་པས་དགའ་བས་དབུགས་བྱིན་པ་ཐོབ་པ་བཞིན་དུ་བརྟེན་པས་སོ། ། འབད་མེད་དུ་བརྟེན་པའི་དཔེ་ནི་རྒྱ་མཚོ་ཆེན་པོ་ལ་ཆུ་བོ་གངྒ་དང་པཀྵུ་ལ་སོགས་པ་དག་འབད་མེད་དུ་འབབ་པ་བཞིན་དུ་ཡོན་ཏན་གྱི་རྣམ་པ་དེ་ཐམས་ཅད་སྔོན་དུ་འོང་བའི་རྣམ་པས་སོ།། བཞི་པ་བར་ཆད་མེད་པའི་རྩེ་མོ་ལ་གཉིས། དཔེ་དང་རང་ལྡོག་ངོས་གཟུང་བ། དམིགས་པ་དང་བདག་པོ་སོགས་བསྟན་པའོ། ། དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ།
སྒོམ་པའི་ལམ་གྱི་རྗེས་ལ་བར་ཆད་མེད་པའི་ལམ་ཡིན་པས། བར་ཆད་མེད་པའི་ཏིང་ངེ་འཛིན། འགྲེལ་པའི་སྦྱོར་ཊཱིཀ དེའི་འོག་ཏུ་བར་ཆད་མེད་པའི་ཏིང་ངེ་འཛིན་འཆད་དེ། སྒོམ་པའི་ལམ་རྩེ་སྦྱོར་གྱི་རྗེས་ལ་བར་ཆད་མེད་པའི་ལམ་གྱི་ཏིང་ངེ་འཛིན་ནི་འབྱུང་བ་ཡིན་པས་སོ།། གཉིས་པ་ ( རྩ་བ་ ) ནི། རྩ་བ། སྟོང་གསུམ་སྐྱེ་བོ་ཉན་ཐོས་དང༌།། བསེ་རུའི་རྟོགས་པ་ཕུན་ཚོགས་དང༌།། བྱང་ཆུབ་སེམས་དཔའི་སྐྱོན་མེད་ལ།།
བཀོད་པའི་དགེ་བ་དཔེར་མཛད་ནས།། ༣༧ བསོད་ནམས་མང་པོ་ཉིད་ཀྱིས་ནི།། སངས་རྒྱས་ཉིད་ཀྱི་བར་མེད་དེ།། བར་ཆད་མེད་པའི་ཏིང་ངེ་འཛིན།། དེ་ནི་རྣམ་པ་ཀུན་མཁྱེན་ཉིད།། ༣༨ རྩ་བའི་སྦྱོར་ཊཱིཀ བྱང་སེམས་འགའ་ཞིག་གིས་སྟོང་གསུམ་གྱི་སྟོང་ཆེན་པོའི་སྐྱེ་བོ་སེམས་ཅན་རྣམས་ཉན་ཐོས་དང་བསེ་རུ་རང་རྒྱལ་གྱི་རྟོགས་པ་ཕུན་སུམ་ཚོགས་པ་དང་བྱང་ཆུབ་སེམས་དཔའི་སྐྱོན་མེད་པའི་ས་ལ་བཀོད་པའི་དགེ་བ་དཔེར་མཛད་ནས་དེ་བས་ཀྱང་ཁྱད་འཕགས་ཤིང་བསོད་ནམས་མང་པོ་ཉིད་ཀྱིས་ནི་གསུངས་པའི་སངས་རྒྱས་ཉིད་ཀྱི་སར་འགྲོ་བ་ལ་བར་ཆད་མེད་པའི་ཏིང་ངེ་འཛིན་དེ་ནི་ཆོས་ཅན། སྐབས་འདིར་བར་ཆད་མེད་པའི་ཏིང་ངེ་འཛིན་ཡིན་ཏེ། རང་གི་དངོས་འབྲས་རྣམ་པ་ཀུན་མཁྱེན་པ་ཉིད་དེ་སངས་རྒྱས་ཉིད་ཡིན་པས་སོ།། ངག་དོན།
ས་བཅུ་རྒྱུན་མཐའི་ཡེ་ཤེས་ཆོས་ཅན། བར་ཆད་མེད་པའི་རྩེ་སྦྱོར་ཡིན་ཏེ། རྣམ་མཁྱེན་ཆོས་གཞན་གྱིས་བར་མ་ཆོད་པར་སྐྱེད་བྱེད་ཀྱི་རྒྱུན་མཐའི་རྣལ་འབྱོར་ཡིན་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། འགའ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའི་སྐྱོན་མེད་པ་ལ་བཀོད་ནས་བསོད་ནམས་བསྐྱེད་པ་གང་ཡིན་པ་དེ་དཔེར་མཛད་ནས། དེ་བས་ཁྱད་པར་དུ་འཕགས་པར་བསོད་ནམས་མང་བ་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་གང་ཡིན་པ་དེ་སངས་རྒྱས་ཉིད་ཡིན་པས་སངས་རྒྱས་ཉིད་འཐོབ་པའི་བར་ཆད་མེད་པའི་ཏིང་ངེ་འཛིན་གང་ཡིན་པ་དེ་ནི་འདིར་བར་ཆད་མེད་པའི་ཏིང་ངེ་འཛིན་ཞེས་བྱའོ།། འགྲེལ་པའི་སྦྱོར་ཊཱིཀ མདོ་ལས། བྱང་སེམས་འགའ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་སྐྱོན་མེད་པ་ས་དང་པོ་ཡན་ཆད་ལ་བཀོད་ནས་བསོད་ནམས་བསྐྱེད་པ་གང་ཡིན་པ་དེ་དཔེར་མཛད་ནས་དེ་བས་ཀྱང་བར་ཆད་མེད་རྩེ་བསོད་ནམས་ཁྱད་པར་དུ་འཕགས་ཤིང་བསོད་ནམས་གྲངས་མང་བ་ཉིད་ཀྱིས་གསུངས་པའི་འབྲས་བུ་སངས་རྒྱས་ཉིད་ལས་གཞན་གྱིས་བར་དུ་ཆོད་པ་མེད་པར་འཐོབ་པའི་བར་ཆད་མེད་པའི་ཏིང་ངེ་འཛིན་གང་ཡིན་པ་དེ་ནི་ཆོས་ཅན།
སྐབས་འདིར་བསྟན་པའི་བར་ཆད་མེད་པའི་ཏིང་ངེ་འཛིན་ཞེས་བྱའོ་སྟེ། ཁྱོད་ཀྱི་དངོས་འབྲས་རྣམ་པ་ཐམས་ཅད་མཁྱེན་པ་ཉིད་གང་ཡིན་པ་དེ་སངས་རྒྱས་ཉིད་ཡིན་པས་སོ།། གཉིས་པ་ ( དམིགས་པ་དང་བདག་པོ་སོགས་བསྟན་པ་ ) ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེའི་དམིགས་པ་ལ་སོགས་པ་ཇི་ལྟ་བུ་ཞིག་ཡིན་ཞེ་ན། བར་སྐབས་ཀྱི་ཚིགས་སུ་བཅད་པས་དམིགས་པ་ལ་སོགས་པ་གསུངས་པ། འགྲེལ་པའི་སྦྱོར་ཊཱིཀ འདི་ཡི་དམིགས་པ་ཞེས་སོགས་བར་ཚིགས་གཅིག་གིས་བར་ཆད་མེད་རྩེའི་དམིགས་པ་དང་བདག་པོའི་རྐྱེན་ལ་སོགས་པ་གསུངས་པ་ཆོས་ཅན། དགོས་པ་ཡོད་དེ།
སེམས་སེམས་བྱུང་རྣམས་ནི་དམིགས་རྣམ་གྱིས་རབ་ཏུ་ཕྱེ་བ་ཡིན་པར་བར་ཆད་མེད་རྩེ་དེའི་དམིགས་པ་ལ་སོགས་པ་ཇི་ལྟ་བུ་ཞིག་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། འདི་ཡི་དམིགས་པ་དངོས་མེད་དེ།། བདག་པོ་དྲན་པ་ཡིན་པར་བཞེད།། རྣམ་པ་ཞི་ཉིད་་་་་་་་་་་་་་་་་་་་་་་་་་་་་་་་རྩ་བའི་སྦྱོར་ཊཱིཀ བར་ཆད་མེད་པའི་རྩེ་སྦྱོར་འདི་ཡི་ཆོས་ཅན། དམིགས་པའི་རྐྱེན་ཡོད་དེ། ཆོས་ཐམས་ཅད་དངོས་པོར་མེད་པ་ལ་དམིགས་པས་སོ། །
དེ་ཆོས་ཅན། བདག་པོའི་རྐྱེན་ཡོད་དེ། མཁྱེན་གསུམ་གྱི་དམིགས་རྣམ་མི་བརྗེད་པའི་དྲན་པ་དེ་དེ་ཡིན་པར་བཞེད་པས་སོ། ། དེ་ཆོས་ཅན། རྣམ་པ་ཡོད་དེ། རང་བཞིན་གྱིས་ཞི་བ་ཉིད་ཀྱི་རྣམ་པ་ཅན་ཡིན་པས་སོ། ། འདི་ཡན་གྱིས་བར་ཆད་མེད་རྩེའི་རྐྱེན་གསུམ་རྫོགས་ཏེ། འདི་ལ་ནི་ཞེས་སོགས་བསལ་བྱའི་མདོར་བསྟན་ཡིན་པས་སོ།། རྣམ་བཤད་སྙིང་པོའི་རྒྱན་ལས། འདི་ཡི་དམིགས་པ་དངོས་མེད་དེ།།
དྲན་པ་བདག་པོའི་རྐྱེན་དང་ནི།། ཞི་ཉིད་རྣམ་པ་ཡིན་པར་བཞེད།། ཅེས་སྦྱོར་ཞེས་ཀྱང་གསུངས་སོ།། གསུམ་པ་ ( འགྲེལ་པ་ ) ནི། འགྲེལ་པ། བར་ཆད་མེད་པའི་ཏིང་ངེ་འཛིན་འདིའི་དམིགས་པའི་རྐྱེན་ནི་ཆོས་ཐམས་ཅད་དངོས་པོ་མེད་པར་དམིགས་པ་ཡིན་ནོ། ། བདག་པོའི་རྐྱེན་ནི་དྲན་པ་ཡིན་ནོ། ། རྣམ་པ་ནི་རང་བཞིན་གྱིས་ཞི་བ་ཉིད་ཡིན་ནོ།། འགྲེལ་པའི་སྦྱོར་ཊཱིཀ གཟུགས་སོགས་ཆོས་ཐམས་ཅད་ཆོས་ཅན།
བར་ཆད་མེད་པའི་ཏིང་ངེ་འཛིན་འདིའི་དམིགས་པའི་རྐྱེན་ཡིན་ཏེ། བར་ཆད་མེད་རྩེས་ཁྱོད་ལ་བདེན་པའི་དངོས་པོ་མེད་པར་དམིགས་པའི་སྒོ་ནས་སྒྲོ་འདོགས་གཅད་པར་བྱ་བ་ཡིན་ནོའི་ཕྱིར། རྒྱུན་མཐའ་མན་ཆད་ཀྱི་མཁྱེན་གསུམ་གྱི་དམིགས་རྣམ་མི་བརྗེད་པའི་དྲན་པ་ནི་ཆོས་ཅན། དེའི་བདག་པོའི་རྐྱེན་ཡིན་ནོ་སྟེ། དེའི་མཐུས་བསྐྱེད་པས་སོ། ། དེའི་རྣམ་པ་ནི་ཆོས་ཅན། རང་བཞིན་གྱིས་ཞི་བ་ཉིད་ཡིན་ཏེ། དེ་སྤྲོས་བྲལ་གྱི་རྣམ་པ་ཅན་ཡིན་པས་སོ།། གཉིས་པ་སྤང་བྱ་ལོག་སྒྲུབ་ལ་གཉིས། བསྟན་པ་དང༌།
བཤད་པའོ། ། དང་པོ་ ( བསྟན་པ་ ) ལ། རྩ་འགྲེལ་གཉིས་ལས། དང་པོ་ ( རྩ་བ་ ) ནི། རྩ་བ། ་་་་་་་་་་་་་་་་་་་་་་་་་་་ འདི་ལ་ནི།། རབ་ཏུ་སྨྲ་རྣམས་བརྒྱུད་མར་རྒོལ།། ༣༩ རྩ་བའི་སྦྱོར་ཊཱིཀ སློབ་དཔོན་གྱི་བཞེད་པ་ལྟར་ན་བར་ཆད་མེད་རྩེའི་དམིགས་རྣམ་སོགས་འདི་ལ་ནི་ཆོས་ཅན། རྟོག་གེ་རབ་ཏུ་སྨྲ་བ་རྣམས་ཀྱི་བརྒྱུད་ནས་བརྒྱུད་མར་རྒོལ་བ་འབྱུང་སྟེ།
གནས་འདི་གཏིང་དཔག་དཀའ་བས་རྟོག་གེ་པ་རྣམས་ཀྱིས་ཇི་ལྟ་བ་བཞིན་མ་རྟོགས་པས་སོ།། དཔལ་རང་བྱུང་གི་བཞེད་པ་ལྟར་ན། རྩེ་མོའི་སྦྱོར་བ་ཉམས་སུ་ལེན་ཚུལ་འདི་ལ་ནི་ཞེས་སོགས་འདོན་པ་སྤོའོ།། གཉིས་པ་ ( འགྲེལ་པ་ ) ནི། འགྲེལ་པ། གནས་འདི་ལ་ནི་གཏིང་དཔག་དཀའ་བའི་ཕྱིར་རབ་ཏུ་སྨྲ་བ་ཐབས་ལ་མཁས་པ་མ་རྟོགས་པ་རྣམས་ཀྱི་ཀླན་ཀའི་རྒོལ་བ་རྒྱུད་མར་འབྱུང་བས་ཐབས་ལ་མཁས་པས་དེ་དག་བསལ་བར་བྱ་སྟེ། འདིས་ནི་འདིའི་ཟབ་པ་ཉིད་བསྙད་དོ་སྙམ་དུ་དགོངས་པ་ཡིན་ནོ།། འགྲེལ་པའི་སྦྱོར་ཊཱིཀ བར་ཆད་མེད་རྩེའི་རྐྱེན་གསུམ་གྱི་གནས་འདི་ལ་ནི་ཆོས་ཅན། རྟོག་གེ་རབ་ཏུ་སྨྲ་བ་བདེན་གཉིས་རྣམ་འབྱེད་ཀྱི་ཐབས་ལ་མཁས་པ་མ་རྟོགས་པ་རྣམས་ཀྱི་ཀླན་ཀའི་རྒོལ་བ་བརྒྱུད་མར་འབྱུང་སྟེ།
གནས་འདི་ཟབ་པས་གཏིང་དཔག་པར་དཀའ་བའི་ཕྱིར། ཀླན་ཀ་དེ་དག་ཆོས་ཅན། ཐབས་ལ་མཁས་པས་བསལ་བར་བྱ་སྟེ། མ་བསལ་ན་ལོག་རྟོག་འཕེལ་བར་འགྱུར་བས་སོ། ། ཀླན་ཀ་འབྱུང་ཞིང་དེ་སེལ་དགོས་པར་བསྟན་པ་འདིས་ནི་ཆོས་ཅན། བར་ཆད་མེད་རྩེ་འདིའི་ཟབ་པ་ཉིད་བསྙད་དོ་སྙམ་དུ་བྱམས་མགོན་གྱིས་དགོངས་པ་ཡིན་ཏེ། གཏིང་དཔག་དཀའ་བར་གསུངས་པ་དེའི་ཕྱིར། གཉིས་པ་རྒྱས་བཤད་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ།
བློའི་ནོར་ཅན་རྣམས་ཀྱིས་ལོག་པར་རྟོག་པ་ཇི་ལྟ་བུ་ཞིག་བསལ་བས་ཏིང་ངེ་འཛིན་དེ་བསྐྱེད་པར་བྱ་ཞེ་ན། ཏིང་ངེ་འཛིན་གྱི་འོག་ཏུ་ལོག་པར་རྟོག་པ། འགྲེལ་པའི་སྦྱོར་ཊཱིཀ བར་ཆད་ཏིང་ངེ་འཛིན་གྱི་འོག་ཏུ་བསལ་བྱ་ལོག་པར་རྟོག་པ་བཅུ་དྲུག་གསུངས་པ་ཆོས་ཅན། དགོས་པ་ཡོད་དེ། བློ་གྲོས་ཀྱི་ནོར་ཅན་མཁས་པ་རྣམས་ཀྱིས་བསལ་བྱ་ལོག་པར་རྟོག་པ་རིས་ཇི་ལྟ་བུ་ཞིག་ཡོད་ཀྱང་དེ་བསལ་བའི་སྒོ་ནས་བསྒོམས་པས་བར་ཆད་མེད་པའི་ཏིང་ངེ་འཛིན་དེ་བསྐྱེད་པར་བྱ་དགོས་སོ་ཞེ་ན། དེ་དང་མཐུན་བར་འགྱུར་བའི་ཆེད་ཡོད་པའོ།། གཉིས་པ་ ( རྩ་བ་ ) ནི། རྩ་བ། དམིགས་པ་འཐད་དང་དེ་ཡི་ནི།།
ངོ་བོ་ཉིད་ངེས་བཟུང་བ་དང༌།། རྣམ་ཀུན་མཁྱེན་ཉིད་ཡེ་ཤེས་དང༌།། དམ་པའི་དོན་དང་ཀུན་རྫོབ་དང༌།། ༤༠ སྦྱོར་དང་དཀོན་མཆོག་གསུམ་པོ་དང༌།། ཐབས་བཅས་ཐུབ་པའི་རྟོགས་པ་དང༌།། ཕྱིན་ཅི་ལོག་ནི་ལམ་བཅས་དང༌།། གཉེན་པོ་མི་མཐུན་ཕྱོགས་དག་དང༌།། ༤༡ མཚན་ཉིད་དང་ནི་སྒོམ་པ་ལ།། སྨྲ་བ་རྣམས་ཀྱིས་ལོག་རྟོག་པ།། རྣམ་པ་ཀུན་མཁྱེན་ཉིད་རྟེན་ཅན།།
རྣམ་པ་བཅུ་དྲུག་དག་ཏུ་བཞེད།། ༤༢ རྩ་བའི་སྦྱོར་ཊཱིཀ རྟོག་གེ་རབ་ཏུ་སྨྲ་བ་བདེན་གཉིས་ཟུང་འཇུག་མ་རྟོགས་པ་རྣམས་ཀྱི་ལོག་པར་རྟོག་པ་རྣམ་པ་ཀུན་མཁྱེན་པ་ཉིད་ཀྱི་རྟེན་ཅན་དེ་ནི་ཆོས་ཅན། ཁྱོད་ལ་ཡུལ་གྱི་སྒོ་ནས་དབྱེ་ན་རྣམ་པ་བཅུ་དྲུག་དག་ཏུ་བཞེད་དེ། རྣམ་མཁྱེན་གྱི་ཡུལ་ལ་དམིགས་པ་འཐད་པ་ལ་ལོག་པར་རྟོག་པ་དང༌། དམིགས་པ་དེའི་ནི་ངོ་བོ་ཉིད་ངེས་ཟུངས་བ་ལ་དང༌། རྣམ་ཀུན་མཁྱེན་པ་ཉིད་ཀྱི་ཡེ་ཤེས་མེད་པར་ཐལ་བ་ལ་དང༌། དམ་པའི་དོན་གྱི་བདེན་པ་དང་ཀུན་རྫོབ་ཀྱི་བདེན་པ་མི་འཐད་པ་ལ་དང༌། སྦྱོར་བ་ལ་དང༌། དཀོན་མཆོག་གསུམ་པོ་ལས་སངས་རྒྱས་དཀོན་མཆོག་ལ་དང༌།
ཆོས་དཀོན་མཆོག་ལ་དང༌། དགེ་འདུན་དཀོན་མཆོག་ལ་དང༌། ཐབས་ལ་མཁས་པ་དང་བཅས་པ་ལ་དང༌། ཐུབ་པའི་མངོན་པར་རྟོགས་པ་ལ་དང༌། རྟག་སོགས་ཕྱིན་ཅི་ལོག་ཏུ་ཐལ་བ་ལ་དང་ནི། ཉན་རང་གི་ལམ་འབྲས་བུ་དང་བཅས་པ་རྒྱུད་ལ་བསྟེན་པ་མི་འཐད་པ་ལ་དང། གཉེན་པོ་མི་འཐད་པ་ལ་དང༌། མི་མཐུན་ཕྱོགས་དག་མི་འཐད་པ་ལ་དང༌། ཆོས་ཀྱི་མཚན་ཉིད་མི་འཐད་པ་ལ་དང༌།

ཡུམ་སྒོམ་པ་མི་འཐད་པ་ལ་ལོག་པར་རྟོག་པ་རྣམས་སུ་ཡོད་པས་སོ།། གསུམ་པ་ ( འགྲེལ་པ་ ) ལ། བསལ་བྱ་ལོག་སྒྲུབ། སེལ་བྱེད་ཐབས་མཁས། བསལ་བྱ་བསལ་ནས་ཏིང་ངེ་འཛིན་སྐྱེ་ཚུལ་དང་གསུམ་ལས། དང་པོ་ལ། ཡུལ་གྱི་དབྱེ་བས་རྒྱས་པར་བཤད་པ་དང༌། ངོ་བོ་ངོས་གཟུང་བ་གཉིས་ཀྱི་དང་པོ་ལ། འགྲེལ་པ། འདུས་བྱས་དང་འདུས་མ་བྱས་ཀྱི་ཁམས་དག་དངོས་པོ་མེད་པ་ཉིད་ཀྱིས་དམིགས་པ་འཐད་པ་དང༌། རྣམ་པ་ཐམས་ཅད་དུ་རང་བཞིན་མེད་པའི་ཕྱིར་དམིགས་པའི་ངོ་བོ་ཉིད་ངེས་པར་གཟུང་བ་དང༌།
དངོས་པོ་དང་དངོས་པོ་མེད་པ་མི་དམིགས་པས་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་དང༌། དེ་བཞིན་ཉིད་ཀྱི་ངོ་བོ་ཉིད་ཀྱིས་ཀུན་རྫོབ་དང༌། དོན་དམ་པའི་བདེན་པ་གཉིས་དང༌། སྦྱིན་པ་ལ་སོགས་པ་མི་དམིགས་པས་སྦྱོར་བ་དང༌། རྟོགས་པར་བྱ་བ་མེད་པས་སངས་རྒྱས་དཀོན་མཆོག་དང༌། མིང་དུ་བཏགས་པ་ཙམ་དུ་ཟད་པས་ཆོས་དཀོན་མཆོག་དང༌། གཟུགས་ལ་སོགས་པར་དམིགས་པ་བཀག་པས་དགེ་འདུན་དཀོན་མཆོག་དང༌། སྦྱིན་པ་ལ་སོགས་པར་མི་དམིགས་པས་ཐབས་ལ་མཁས་པ་དང༌། དངོས་པོ་དང་དངོས་པོ་མེད་པ་དང་གཉིས་ཀའི་ངོ་བོ་རྟོགས་པ་བཀག་པས་དེ་བཞིན་གཤེགས་པའི་མངོན་པར་རྟོགས་པ་དང༌། སྤྲོས་པ་རྣམ་པར་གཞག་པའི་མི་རྟག་པ་ཉིད་ལ་སོགས་པ་ཉིད་ཀྱིས་རྟག་པ་ལ་སོགས་པར་ཕྱིན་ཅི་ལོག་པ་དང༌།
ལམ་རྣམ་པར་བསྒོམས་པའི་འབྲས་བུ་མངོན་སུམ་དུ་མི་བྱེད་པས་ལམ་དང༌། དོར་བ་དང་བླང་བ་མེད་པས་མི་མཐུན་པའི་ཕྱོགས་དང་གཉེན་པོ་དག་དང༌། ཆོས་ཅན་མེད་པས་ཆོས་ཀྱྀ་མཚན་ཉིད་དང༌། རང་དང་སྤྱིའི་མཚན་ཉིད་མི་འཐད་པས་སྒོམ་པ་ལ། འགྲེལ་པའི་སྦྱོར་ཊཱིཀ དངོས་པོར་སྨྲ་བ་རྣམས་ན་རེ། རྣམ་མཁྱེན་གྱི་དམགས་པ་མི་འཐད་པར་ཐལ། འདུས་བྱས་དང་འདུས་མ་བྱས་ཀྱི་ཁམས་དག་དངོས་པོ་མེད་པ་ཉིད་ཀྱིས་སོ་ཞེས་དོན་དམ་སྒོ་ཅན་གྱི་ཀླན་ཀས་སུན་འབྱིན་ན་དོན་དམ་དུ་མེད་ཀྱང་ཀུན་རྫོབ་ཏུ་འཐད་དོ་ཞེས་ཀུན་རྫོབ་ཀྱི་སྒོ་ནས་ལན་གདབ་བོ།། དོན་དམ་པར་འདུས་བྱས་དང་འདུས་མ་བྱས་མེད་པས་རྣམ་མཁྱེན་གྱི་དམིགས་པ་མི་འཐད་དོ་སྙམ་དུ་འཛིན་པའི་བློ་ནི་བསལ་བྱའི་ལོག་རྟོག་ཡིན་ལ་ལོག་རྟོག་དེས་བསླད་པའི་རྩོད་པ་ནི་ཀླན་ཀའོ། ། བསལ་བྱའི་ལོག་རྟོག་ནི་བདེན་གཉིས་ཀྱི་རྣམ་དབྱེ་རྟོགས་པའི་ཤེས་རབ་ཀྱིས་སེལ་ལ།
ལོག་རྟོག་དེས་བསླད་པའི་ཀླན་ཀ་ནི་བདེན་གཉིས་རྣམ་འབྱེད་ཀྱི་རིགས་པས་སེལ་ལོ། ། འདི་བཞིན་བཅུ་དྲུག་པོ་ཀུན་ལ་སྦྱར་བར་བྱའོ།། དམིགས་པའི་ངོ་བོ་ཉིད་ངེས་པར་གཟུང་བར་བྱར་མེད་པར་ཐལ། རྣམ་པ་ཐམས་ཅད་དུ་རང་བཞིན་མེད་པའི་ཕྱིར་ཞེས་པའི་ཀླན་ཀ་དང་ལོག་རྟོག་སེལ་ཚུལ་ཡང་ཤེས་སོ། ། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་མེད་པར་ཐལ། དངོས་པོ་དང་དངོས་པོ་མེད་པ་མི་དམིགས་པས་སོ་ཞེས་རྣམ་མཁྱེན་ལ་དང༌། ཀུན་རྫོབ་དང་དོན་དམ་པའི་བདེན་པ་གཉིས་མི་འཐད་པར་ཐལ། དེ་བཞིན་ཉིད་ཀྱི་ངོ་བོ་ཉིད་ཀྱིས་སོ་ཞེས་བདེན་གཉིས་ལ་དང༌། སྦྱོར་བ་མེད་པར་ཐལ། སྦྱིན་པ་ལ་སོགས་པ་མི་དམིགས་པས་སོ་ཞེས་སྦྱོར་བ་ལ་དང༌།
སངས་རྒྱས་དཀོན་མཆོག་མེད་པར་ཐལ། རྟོགས་པར་བྱ་བ་མེད་པས་སོ་ཞེས་སངས་རྒྱས་དཀོན་མཆོག་ལ་དང༌། ཆོས་དཀོན་མཆོག་མེད་པར་ཐལ། མིང་དུ་བཏགས་པ་ཙམ་དུ་ཟད་པས་སོ་ཞེས་ཆོས་དཀོན་མཆོག་ལ་དང༌། དགེ་འདུན་དཀོན་མཆོག་མེད་པར་ཐལ། གཟུགས་ལ་སོགས་པར་དམིགས་པ་བཀག་པས་སོ་ཞེས་དགེ་འདུན་དཀོན་མཆོག་ལ་དང༌། ཐབས་ལ་མཁས་པ་མེད་པར་ཐལ། སྦྱིན་པ་ལ་སོགས་པར་མི་དམིགས་པས་སོ་ཞེས་ཐབས་མཁས་ལ་དང༌། དེ་བཞིན་གཤེགས་པའི་མངོན་པར་རྟོགས་པ་མེད་པར་ཐལ། རྟོགས་བྱ་དངོས་པོ་དང་དངོས་པོ་མེད་པ་གཉིས་ཀའི་ངོ་བོ་རྟོགས་པ་བཀག་པས་སོ་ཞེས་ཐུབ་པའི་རྟོགས་པ་ལ་དང༌།
རྟག་པ་ལ་སོགས་པར་ཕྱིན་ཅི་ལོག་པ་མ་ཡིན་པར་ཐལ། མི་རྟག་པ་ཉིད་ལ་སོགས་པ་ཡང་སྤྲོས་པ་རྣམ་པར་གཞག་པ་ཉིད་ཀྱིས་སོ་ཞེས་རྟག་སོགས་ཕྱིན་ཅི་ལོག་པ་ལ་དང༌། ཉན་རང་གི་ལམ་སྒོམ་པ་མི་འཐད་པར་ཐལ། དེའི་ལམ་རྣམ་པར་བསྒོམས་པའི་འབྲས་བུ་མངོན་སུམ་དུ་མི་བྱེད་པས་སོ་ཞེས་ལམ་ལ་དང༌། མི་མཐུན་པའི་ཕྱོགས་མེད་པར་ཐལ། དོར་བར་བྱ་བ་མེད་པས་སོ་ཞེས་མི་མཐུན་ཕྱོགས་ལ་དང༌། གཉེན་པོ་དག་མེད་པར་ཐལ། བླང་བར་བྱ་བ་མེད་པས་སོ་ཞེས་གཉེན་པོ་ལ་དང༌། ཆོས་ཀྱི་མཚན་ཉིད་མི་འཐད་པར་ཐལ། རྟེན་ཆོས་ཅན་མེད་པས་སོ་ཞེས་མཚན་ཉིད་ལ་དང༌།
ཤེར་ཕྱིན་སྒོམ་པ་མི་འཐད་བར་ཐལ། བསྒོམ་བྱ་རང་དང་སྤྱིའི་མཚན་ཉིད་མི་འཐད་པས་སོ་ཞེས་སྒོམ་པ་ལ་ལོག་པའི་ཀླན་ཀ་དང་ལོག་པར་རྟོག་པ་བཅུ་དྲུག་གོ། གཉིས་པ་ ( ངོ་བོ་ངོས་གཟུང་བ་ ) ནི། འགྲེལ་པ། སྐྱེ་བོ་བྱང་ཆུབ་སེམས་དཔའི་ཐབས་ལ་མཁས་པ་མི་ཤེས་པའི་རབ་ཏུ་སྨྲ་བ་ཉིད་ཐམས་ཅད་ཀྱི་ལོག་པར་རྟོག་པ་ཕན་ཚུན་འགལ་བའི་དོན་སྒྲུབ་པས་མི་འཐད་པ་ཉིད་ཀྱིས་ཐེ་ཚོམ་གྱི་ངོ་བོ་ཇི་སྐད་བཤད་པའི་ཡུལ་ཅན་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་ཀྱི་རྟེན་ཅན་ལོག་པར་རྟོག་པ་བཅུ་དྲུག་གོ། འགྲེལ་པའི་སྦྱོར་ཊཱིཀ སྐྱེ་བོ་བྱང་ཆུབ་སེམས་དཔའི་ཐབས་ལ་མཁས་པ་མི་ཤེས་པ་རྟོག་གེ་རབ་ཏུ་སྨྲ་བ་ཉིད་ཀྱིས་ཡུལ་བཅུ་དྲུག་པོ་ཐམས་ཅད་ལ་ལོག་པར་རྟོག་པས་ན་བཤད་མ་ཐག་པའི་ལོག་པར་རྟོག་པ་བཅུ་དྲུག་པོ་ཆོས་ཅན། ཁྱོད་ལོག་རྟོག་ཏུ་འཇོག་པའི་འཇོག་བྱེད་ཡོད་དེ། ཕན་ཚུན་འགལ་བ་ལྟར་སྣང་བའི་དོན་གཉིས་གཞི་གཅིག་ལ་སྒྲུབ་པ་མི་འཐད་བར་སེམས་པ་ཉིད་ཀྱིས་མཐའ་གཞན་དུ་དོགས་པ་དང་བཅས་པས་ཐེ་ཚོམ་གྱི་ངོ་བོ་གོང་དུ་ཇི་སྐད་བཤད་པའི་རྣམ་མཁྱེན་གྱི་ཡུལ་ལ་ལོག་པར་རྟོག་པ་ཅན་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་ཀྱི་རྟེན་ཅན་གྱི་ལོག་རྟོག་དེ་དེ་ཡིན་པས་སོ།། གཉིས་པ་སེལ་བྱེད་ཐབས་མཁས་ནི།
འགྲེལ་པ། དེ་བས་ན་ཀུན་རྫོབ་དང་དོན་དམ་པའི་སྒོ་ཅན་གྱི་ཀླན་ཀ་ལ་གོ་རིམ་བཞིན་དུ་དོན་དམ་པ་དང་ཀུན་རྫོབ་ཀྱི་སྒོ་ནས་ལན་གདབ་དགོས་པས། འགྲེལ་པའི་སྦྱོར་ཊཱིཀ རྒྱུ་མཚན་དེ་བས་ན་སྒོ་ཅན་གྱི་ཀླན་ཀ་གཉིས་དང་ལན་འདེབས་ཚུལ་གོ་རིམ་བཞིན་དུ་སྦྱར་ན། ཤེས་བྱ་ཆོས་ཅན། བསལ་བྱ་ཀླན་ཀ་བཅུ་དྲུག་པོ་སེལ་བྱེད་ཐབས་ལ་མཁས་བའི་ལན་འདེབས་ཚུལ་ཡོད་དེ། ཀུན་རྫོབ་རྒྱུ་མཚན་དུ་བྱས་ནས། དོན་དམ་སུན་འབྱིན་པ་ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་དང༌། དོན་དམ་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པ་དོན་དམ་པའི་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་གདའ་དགོས་པས་སོ།། གསུམ་པ་ ( བསལ་བྱ་བསལ་ནས་ཏིང་ངེ་འཛིན་སྐྱེ་ཚུལ་ ) ནི།
འགྲེལ་པ། བྱང་ཆུབ་སེམས་དཔའ་དགེ་བ་འདོད་པ་རྣམས་ཀྱིས་བདེན་པ་གཉིས་ཀ་ལ་བརྟེན་པའི་ཐབས་ལ་མཁས་པས་རྣམ་པ་སྟོང་དུ་བསལ་བ་སྔོན་དུ་འགྲོ་བའི་ངེས་པ་རྣམ་པ་ཐམས་ཅད་དུ་ཡང་དག་པར་བསྐྱེད་ནས་བར་ཆད་མེད་པའི་ཏིང་ངེ་འཛིན་བསྐྱེད་པར་བྱའོ།། འགྲེལ་པའི་སྦྱོར་ཊཱིཀ བྱང་ཆུབ་སེམས་དཔའ་བར་ཆད་མེད་རྩེའི་དགེ་བ་འདོད་པ་རྣམས་ཆོས་ཅན། ཁྱོད་ཀྱིས་བདེན་པ་གཉིས་ཀ་ལ་བརྟེན་པའི་ཐབས་ལ་མཁས་པས་འགལ་རྐྱེན་ལོག་རྟོག་རྣམ་པ་སྟོང་དུ་སྟེ་ཡང་ནས་ཡང་དུ་བསལ་བ་སྔོན་དུ་འགྲོ་བའི་སྒོ་ནས་མཐུན་རྐྱེན་དམིགས་རྣམ་ཕྱིན་ཅི་མ་ལོག་པ་ངེས་པ་རྣམ་པ་ཐམས་ཅད་དུ་ཡང་དག་པར་བསྐྱེད་ནས་བར་ཆད་མེད་པའི་ཏིང་ངེ་འཛིན་བསྐྱེད་པར་བྱ་དགོས་ཏེ། ཏིང་ངེ་འཛིན་དེ་དོན་དུ་གཉེར་བའི་བྱང་འཕགས་ཡིན་པས་སོ།། གསུམ་པ་སྐབས་ཀྱི་གྲངས་བརྗོད་པས་མཇུག་བསྡུ་བ་ནི། འགྲེལ་པ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། སྐབས་ལྔ་པའི་འགྲེལ་པའོ།། །།
འགྲེལ་པའི་སྦྱོར་ཊཱིཀ ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་རྩ་འགྲེལ་གྱི་སྦྱོར་བའི་ཊཱི་ཀ་ལས། སྐབས་ལྔ་པའི་རྒྱན་གཞུང་འགྲེལ་པ་དང་བཅས་པའི་ཚིག་དོན་གྱི་སྦྱོར་ངག་བསྟན་ཟིན་པའོ།། །། སྐབས་ལྔ་པ། རྩེ་མོ་སྦྱོར་བའི་སྦྱོར་ཊཱིཀམངོན་རྟོགས་རྒྱན་གྱི་སྦྱོར་ཊཱིཀ་འཇིག་རྟེན་གསུམ་སྒྲོན་ལ་འཇུག་པ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
