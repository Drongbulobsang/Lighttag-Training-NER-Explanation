གཏེར་ཆོས། རྩ་གསུམ་གླིང་པ།
པོད ༢༦
དབང་ཆོག་ཆོག་ཁྲིགས་དཔེ་རྙིང་གི་སྐོར་ཕྱོགས་བསྒྲིགས།
ཨོ་རྒྱན་རྩ་གསུམ་གླིང་པའི་རིང་ལུགས་སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ལས། དབང་ཆོག་ཆོག་ཁྲིགས་དཔེ་རྙིང་གི་སྐོར་ཕྱོགས་བསྒྲིགས་བཞུགས་སོ།
ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། ཟབ་གཏེར་བདུན་ཅུའི་འཇུག་སྒོ་སྨིན་བྱེད་ཀྱི། ། དབང་ཆོག་ཆོས་བདག་རིག་འཛིན་བརྒྱུད་པ་ཡིས། ། སྤེལ་བའི་ཆ་ཤས་གང་རྙེད་འདིར་བསྡུས་བྱ། དེ་ལའང་ཨོ་རྒྱན་རྩ་གསུམ་གླིང་པ་ཡབ་སྲས་རྗེས་འབྲངས་དང་བཅས་པ། གནམ་ལྕགས་ཆོས་སྡེའི་སྨིན་བྱེད་དབང་གི་རིམ་པའི་ཕྱག་བཞེས་ལག་ལེན་དུ་བསྡེབ་པ། ཟབ་གསང་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པ་དང༌།
ཀོང་སྨྱོན་ཀྲ་ཏི་སྔགས་འཆང་སོགས་དམ་པ་རྣམས་ཀྱི་མཛད་པའི་དབང་ཆོག་ཆོག་ཁྲིགས་དཔེ་རྙིང་གི་སྐོར་ཕྱོགས་བསྡུས་ཀྱི་ཐེམ་བྱང་འགོད་པ་ལ། ཀ༽ ཁྲག་འཐུང་པདྨ་དྲག་པོའི་དབང་མཆོག་རྡོ་རྗེ་སྤྱི་བླུགས། ཁ༽ པདྨ་ཁྲག་འཐུང་འདུས་པ་ལས། སྙིང་པོའི་གཏོར་དབང་བསྐུར་བའི་ཚུལ་ཡེ་ཤེས་སྙིང་པོ། ག༽ འཆི་མེད་ཡང་གསང་བཅུད་དྲིལ་གྱི་དབང་མཆོག་རྡོ་རྗེ་སྙིང་པོའི་ཅོད་པན། ང༽ ཐུགས་རྗེ་ཆེན་པོ་འཁོར་འདས་ཟིལ་གནོན་ལས། དབང་མཆོག་འགྲོ་བ་ཀུན་གྲོལ་གྱི་སྟ་གོན་ཐར་ལམ་དཀར་པོ་དང་དངོས་གཞི་དབང་གི་ཆོ་ག་འགྲིགས་ཆགས་སུ་བཀོད་པ། ཅ༽ དྲེགས་འདུལ་གནམ་ལྕགས་འཁོར་ལོའི་གཏུམ་པོ་ནཱ་ག་རཀྴའི་དབང་ཆོག་ཡེ་ཤེས་མེ་འབར་མཚམས་སྦྱོར་གྱིས་བརྒྱན་པ་ཕྲིན་ལས་མེ་འབར། ཆ༽ རྗེ་བཙུན་འཕགས་མ་ཡིད་བཞིན་འཁོར་ལོའི་སྒྲུབ་ཐབས་དབང་བསྐུར་དང་བཅས་པ་འཆི་མེད་གཏེར་བུམ། ཇ༽ ཉེར་དགུ་པ་ཟབ་ཡངས་ནམ་མཁའི་ཆོས་སྡེ་ལས།
མཁའ་འགྲོའི་སྒྲུབ་ཐབས་ཡེ་ཤེས་སྒྲ་དབྱངས་ཀྱི་སྨིན་བྱེད་དབང་གི་རིམ་པ་པདྨའི་ཟེའུ་འབྲུ། ཉ༽ སུམ་ཅུ་པ་དྲེགས་འདུལ་གནམ་ལྕགས་འཁོར་ལོའི་ལས་མཐའ་ལས་བྱུང་བའི་སྨེ་བརྩེགས་ཀྱི་བྱབ་ཁྲུས་རྒྱུད་དོན་རྣམ་དག ། ཏ༽ བདུད་འདུལ་དྲག་མོ་སེངྒེའི་གདོང་པ་ཅན་གྱི་དབང་ཨིནྡྲ་ནཱི་ལའི་མཆོད་སྡོང་བཀླག་པས་རྣམ་གྲོལ་ཡེ་ཤེས་དྲྭ་བ། ཐ༽ བྱད་ཁྲོལ་གསེར་གྱི་ལྡེ་མིག་གི་དགོངས་རྒྱན་ཡེ་ཤེས་ཆུ་རྒྱུན་བཀླག་ཆོག་ཏུ་བཀོད་པ་བྱད་ཀྱི་སྤྲིན་ནག་གཞོམ་པའི་རྡོ་རྗེའི་འཐོར་རླུང༌། བཅས་ལེ་ཚན་སའི་གྲངས་ལྡན་བཞུགས་པ་ལགས་སོ། སླར་སྨྲས་པ། པདྨ་བཀའ་སྲོལ་ཉེ་བརྒྱུད་ཟབ་མོའི་གཏེར། ། བརྒྱ་རྩའི་ནང་གསེས་གནུབས་ལུགས་གནམ་ལྕགས་སྲོལ། ། གཏེར་རྙིང་ཆ་ཤས་འབད་པའི་ཕྱོགས་བསྡུས་བྱས། ། དེ་སླད་དཔལ་མགོན་བླ་མ་ཡི། །
ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀྃའ་གཏེྃར་སྲིྃ་ཞུྃ་རུ། ། ཨེྃ་ཝཾྃ་དཔེྃ་སྐྲུནྃ་ཁྃང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། །
རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ༼ཀ༽ ཁྲག་འཐུང་པདྨ་དྲག་པོའི་དབང་མཆོག་རྡོ་རྗེ་སྤྱི་བླུགས་བཞུགས་སོ། སྐུ་གསུམ་ངོ་བོ་ཆེ་མཆོག་ཐོད་ཕྲེང་རྩལ། ། ཐུགས་རྗེའི་གསང་བ་བསམ་གྱིས་མི་ཁྱབ་པའི། ། བགྲོད་པ་བཞི་ཡི་འཇུག་སྒོ་དོན་གྱི་དབང༌། ། སྤྱི་བླུགས་ཀུན་ཁྱབ་ཡེ་ཤེས་རྡོ་རྗེ་བསྟན། ཁྲག་འཐུང་པདྨ་དྲག་པོ་སྐུ་ལྔ་རིགས་འདུས་ཀྱི་དབང་བཞིའི་ཆོག་ཁྲིགས་རྡོ་རྗེ་སྤྱི་བླུགས་བསྟན་པ་ལ། སྔོན་འགྲོ་དངོས་གཞི་རྗེས་གསུམ་ལས། དང་པོ་ནི།
ཡིད་མཐུན་གྱི་གནས་སུ་སྟེགས་བུ་རྒྱ་ཁྱོན་ཇི་ལྟར་རིགས་པ་ལ་རྡུལ་ཚོན་རས་བྲིས་འབྲུ་ཚོམ་སོགས་སྐབས་དང་སྦྱར་བའི་དབུས་སུ། མཉྫིའི་ཁར་རིན་པོ་ཆེའི་བུམ་པ་ཆས་ལྡན་བཅུད་ཀྱིས་གཏམས་པའི་སྟེང་དུ་བྷནྡྷ་མཚན་ལྡན་བཟང་པོར་བདུད་རྩིས་བཀང་བ་དར་དམར་གྱིས་ཁ་བཅད་པ། སྟེང་དུ་མེ་ལོང་དང་མན་ཤེལ་བཞག ། སྐུ་ཙཀ་རྣམས་གནས་སོ་སོར་བཀོད། འོག་ཏུ་ཉ་བོ་ལས་ཕུར་བཏབ་པ་འཇོག ། བྱང་ཤར་དུ་ལས་བུམ། མདུན་དུ་སྒྲུབ་གཏོར་དང་སྨན་རཀ ། རྒྱབ་ཏུ་ཟོར་གཏོར་ཇི་ལྟར་བབ་པར་ཆོས་སྲུང་སྤྱི་དང་བྱེ་བྲག་གི་མཆོད་གཏོར། ཁོར་ཡུག་ཏུ་ཕྱི་ནང་གི་མཆོད་པ། གཞན་ཡང་སྔོན་འགྲོ་གཏོར་ཚོགས་ཆད་བརྟན་རོལ་མོའི་བྱེ་བྲག་རྣམས་ཀྱང་མངོན་པར་འདུ་བྱས་ལ།
གསང་སྒྲུབ་ཀྱི་ལས་གཞུང་བསྲངས་ཤིང་བསྟོད་པའི་མཐར་ཛཔ྄་ཁང་དབྱེ་བ་ནི། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་ བསམ་མོ། ། ཞེས་སེ་གོལ་གཏོག ། བདག་གི་ཐུགས་ཀའི་འོད་ཀྱིས་མདུན་བསྐྱེད་བསྐུལ། ཕྱོགས་བཅུའི་རྒྱལ་བ་མཆོད་ཅིང་མཐུ་བྱིན་བསྡུས།
འགྲོ་དྲུག་སྤྱི་དང་བསྒྲུབ་བྱའི་རྒྱུད་སྦྱངས་ཏེ་རྡོ་རྗེ་གསུམ་གྱི་གོ་འཕང་ལ་བཀོད། ཡོངས་རྫོགས་འདུས་པའི་དབང་བཞི་ཐོབ་པར་ མོས་ལ་བཟླས་པར་འཇུག ། གྲུབ་མཚམས་སུ་རྣམ་བུམ་ལ་དམིགས་ནས་གཟུང་ཐག་འཇུས་ཏེ། ཕཊ྄་ཛཿས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། ། སྐད་ཅིག་མཁའ་ལ་གཟའ་སྐར་ཤར་བ་བཞིན། ། དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། ། བྱང་སེམས་བདུད་རྩིས་བུམ་པ་གང་བར་ མོས། ཞེས་གསལ་བརྟན་གྱི་ངང་ནས་རྩ་སྔགས་ཇི་ལྟར་རིགས་པ་བཟླ་ཞིང་གཟུང་ཐག་སྤོས་ལ།
ལས་བུམ་བསང་སྦྱངས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་པ་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔ ཁྲོ་བོའི་ཆས་ཐམས་ཅད་དང་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་གཉིས་སུ་མེད་པར་གྱུར༔ བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔
འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོའི་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔ ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ། མཐར་ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་པས་ཕྲིན་ལས་མཛད་པར་ མོས་ལ། དབྱངས་གསལ་རྟེན་སྙིང་ཡིག་བརྒྱ་རྣམས་ལན་གསུམ་རེ་བཟླ། ཐུན་མཚམས་མཆོད་བསྟོད་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས༔
ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔ ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔ དུང་ཆུའི་མཆོད་ཡོན། ཨོཾ་ཨཱཿཧཱུྃ་གིས་ཕུལ་ལ། བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་བདུད་རྩིས་བུམ་པ་གང་བར་བསམ་མོ། ། འདིར་སྤྲོ་ན་བདག་འཇུག་བླང་བར་གསུངས་ཀྱང་འདིར་སྤྲོས་པ་བསྡུས་པའི་དབང་དུ་བྱས་ཏེ། རིག་པའི་མེ་ཏོག་དོར་བ་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པར་གསོལ་བ་གདབ་པར་གསུངས་པས།
དམ་ཡེའི་དཀྱིལ་འཁོར་རང་བཞིན་དབྱེར་མེད་དུ་རྟོགས་ཕྱིར། ཨོྃ་བཛྲ་ས་མ་ཡ་ཨོྃ། ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་མེ་ཏོག་ཕུལ་བས། དམ་ཚིག་པ་དང་ཡེ་ཤེས་པ་གཉིས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། །
ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བས། ། ཕྱག་རྒྱ་ཆེན་པོར་བདག་གྱུར་ཅིག ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ། ཞེས་དངོས་གྲུབ་བསྐུལ་ཞིང་བསྟིམ་མོ། ། སློབ་མ་འཇུག་པའི་གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ།
རྡོ་རྗེ་ཡེ་ཤེས་འཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། ། སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མར་འཇུག་པར་འཚལ། ། ཞེས་གསོལ་བས་གནང་བ་བྱིན་པར་བསམ་མོ། ། བཀའ་གཏེར་སྲུང་མ་སྤྱི་དང་བྱེ་བྲག་གི་གསོལ་ཁ་རྒྱས་པར་གཏོང༌། རང་ལུགས་རིག་འཛིན་སྲོག་སྒྲུབ་གཏོར་བསྔོ་སྤྱན་འདྲེན་ཡན་གྲུབ་ནས་ཚོགས་མཆོད་རླབས་སྐོང་བཤགས་བར། ཕྱི་སྣོད་སྲིད་གསུམ་སོགས་གཏོར་བསྔོས་མཐར་དབྱུང༌། བསྒྲལ་བསྟབ་ཡན་གྲུབ་པར་བགྱིའོ། ། བདག་འཇུག་བྱ་ན་འདིར་བྱེད་སྲོལ་མཆིས།
དཀྱིལ་འཁོར་ཡོལ་བས་སྒྲིབ། གསོལ་འདེབས་བསམ་པ་མྱུར་འགྲུབ་སོགས་འདོན་ནས་གྲོལ་ལོ། ། གཉིས་པ་དབང་ལ་འཇུག་པའི་ཐོག་མར་སློབ་བུ་རྣམས་ལ་ཁྲུས་སྦྱིན་ཞིང༌། ཧཱུྃ༔ བདེ་གཤེགས་རྒྱལ་བ་རྣམས་ཀྱི་ཡེ་ཤེས་ཆུས༔ སྐལ་ལྡན་སློབ་མའི་ལུས་ངག་ཡིད་གསུམ་ལ༔ གནས་པའི་ཉེས་ལྟུང་དྲི་མའི་ཚོགས་རྣམས་ཀུན༔ བཀྲུ་བར་བགྱི་སྟེ་བྱང་ཞིང་དག་གྱུར་ཅིག༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧཱུྃ༔ སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་ཡེ་སྭཱ་ཧཱ༔
དེ་ནས་བགེགས་གཏོར་བསང་སྦྱངས་བྱིན་གྱིས་བརླབས། སརྦ་བྷུ་ཏ་ཏྲི་ཡཾ་ཛཿ ཞེས་བགེགས་བཀུག་བཀའ་བསྒོ་བ་ནི། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། ཡི་དམ་ཞི་ཁྲོ་རབ་འབྱམས་མཁའ་འགྲོ་དམ་ཅན་རྒྱ་མཚོའི་བཀའ་བདེན་པ་དང༌། ཏིང་འཛིན་སྔགས་དང་ཕྱག་རྒྱ་ཆོས་ཉིད་དོན་གྱི་བདེན་པའི་མཐུ་ལ་བརྟེན་ནས། དེང་འདིར་སྐལ་ལྡན་གྱི་སློབ་མ་རྣམས་ལ་ཚེ་རབས་ཐོག་མེད་ནས་བྱང་ཆུབ་ཀྱི་བགེགས་བྱེད་ཅིང༌། མཆོག་ཐུན་གྱི་དངོས་གྲུབ་ཟབ་མོ་ཐོབ་པ་ལ་མི་དབང་བར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམ་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ཧཱུྃ༔
ང་ནི་ཁྲོ་རྒྱལ་ཁྲག་འཐུང་རོལ༔ འབྱུང་པོ་བཀའ་ལས་མ་འདའ་བར༔ གཏོར་མ་ཁྱེར་ལ་རང་གནས་དེངས༔ འཚེ་ན་དྲག་སྔགས་མེ་ཆར་འབེབས༔ ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཧཱུྃ་ཕཊ྄་ཨཱཿཧཱུྃ༔ གནོད་བྱེད་འབྱུང་པོ་མཱ་ར་ཡ་རྦད་བྷྱོཿ ཐུམས་ཤིག་གཏོར་མྱོག་རྦད་རཾ་ཛྭ་ལ་ཡ་ཕཊ྄ཿ དེ་ནས་སྲུང་འཁོར་ནི༔ ཧཱུྃ༔ ཁྲོ་རྒྱལ་ཐུགས་ལས་སྲུང་བའི་གུར༔
རྡོ་རྗེ་ལྕགས་སྡིག་བྱ་ཁྱུང་འཕྲོས༔ གྲི་གུག་ཁ་ཊྭཱཾ་མེ་རིའི་གུར༔ སྲ་མཁྲེགས་ཕ་ལམ་རང་བཞིན་གྱུར༔ ཨོཾ་བཛྲ་ཙཀྲ་རཀྵ༔ ཏྲི་པཱ་པཾ་ཙཀྲ་རཀྵ༔ ཁྲོྃ་ག་རུ་ཊ་ཙཀྲ་རཀྵ༔ ཀ་ར་ཏི་ཀ་ཙཀྲ་རཀྵ༔ ཏྲི་ཤཱུ་ལ་ཙཀྲ་རཀྵ༔ རྃ་ཛྭ་ལ་ཙཀྲ་རཀྵ༔ ཨེ་སྭ་བྷཱ་ཙཀྲ་རཀྵ༔
དེ་ནས་མེ་ཏོག་བཀྱེ་བསྡུ་བྱས་ལ། དེང་འདིར་བཀའ་གསང་བ་བས་ཀྱང་ཆེས་གསང་བ་ཡང་གསང་བླ་ན་མེད་པ་དབང་དྲག་རྡོ་རྗེ་མེ་འབར་གྱི་དབང་གཞི་ཟབ་མོའི་སྣོད་རུང་དུ་བྱ་ཕྱིར། སྣང་སྲིད་སྣོད་བཅུད་བདག་ལུས་ལོངས་སྤྱོད་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་རྣམས་ཡོངས་སུ་འབུལ་སྙམ་པའི་མཎྜལ་འབུལ་བར་ཞུ། ཞེས་མཎྜལ་ཕུལ་ཏེ་གནས་ལ་སློབ་དཔོན་གྱིས། འོ། མ་གྱུར་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་འཐོབ་པར་བྱ། དེའི་ཆེད་དུ་དམ་ཆོས་ཟབ་མོ་གསན་པར་བྱ་སྙམ་དུ་ཐུགས་བསྐྱེད་དེ་གསན་འཚལ། དེའང་ལུང་ལས། ཆོས་སྒྲ་སྒྲོགས་པའི་སྒྲ་ཐོས་སེམས་ཅན་རྣམས། ། ངན་སོང་གནས་གྲོལ་ཉན་རྣམས་སྨོས་ཅི་དགོས། །
ཞེས་གསུངས་པས། སྒོ་གསུམ་རྣམ་པར་དག་པས་གསན་དགོས་ཏེ། ལུས་ཀྱི་ཀུན་སྤྱོད་གཡོ་འགུལ་དང་བྲལ་བ་ངག་གི་ཀུན་སྤྱོད་བརྗོད་ཚིག་དང་བྲལ་བ། ཡིད་ཀྱི་ཀུན་སྤྱོད་རྟོག་འཁྲུལ་གྱི་དབང་དུ་མི་བཏང་བར་ཤེས་པའི་སོ་བཙུགས་ཏེ་ཉན་དགོས་ལ། ལུང་ལས། རྟོགས་པ་ཐམས་ཅད་ལཻགས་པར་བསྡུས་ནས་ནི། ། ཤིན་ཏུ་བསམ་པ་བཟང་དང་ལྡན་པས་ཉོན། ། བརྗེད་ངེས་བློ་ལ་རྡོ་རྗེ་སེམས་དཔའ་སོགས། ། བདེ་གཤེགས་རྣམས་ཀྱིས་བྱིན་གྱིས་རློབས་མི་འགྱུར། ། ཞེས་གསུངས་པ་ལྟར་རོ། །
གསན་བྱའི་ཆོས་ཀྱི་རྣམ་གྲངས་ནི། དེའང་ལྷ་དང་མིའི་སྟོན་པ་མཉམ་མེད་ཤཱཀྱའི་དབང་པོ་དེ་ཉིད་གཞི་དབྱིངས་ཀུན་ཏུ་འོག་མིན་སྟུག་པོ་བཀོད་པའི་ཞིང་རྒྱ་ཁྱོན་བློ་འདས་བཀོད་པ་ཕུན་སུམ་ཚོགས་པ་ཁྱབ་བརྡལ་གྱི་ཀློང་དུ། ཏིང་འཛིན་མི་ཤིགས་པའི་ཁྲིར་སྟོན་པ་མངོན་རྫོགས་རྒྱལ་པོ་ཀུན་བཟང་འོད་མི་འགྱུར་བ་རྡོ་རྗེ་འཆང་ཆེན་པོ་དེ་ཉིད། ཡེ་ཤེས་ལྔའི་རང་རྩལ་ཆོས་ཉིད་ཀྱི་རང་སྒྲ་དང་བཅས་ཏེ་དུས་མཉམ་པ་ཆེན་པོར་བཞུགས་པ་ལ། ཐུགས་རྗེས་ལམ་གྱི་བྱེ་བྲག་གདུལ་བྱའི་ཞིང་དུ་རྣམ་པར་རོལ་པའི་སྐུའི་སྣང་བ་རྡོ་རྗེ་སེམས་དཔའ་སོགས་ཡེ་ཤེས་ཀྱི་འཁོར་བསམ་གྱིས་མི་ཁྱབ་པ་གདུལ་བྱའི་ཤེས་རྒྱུད་དུ་འབྱུང་བའི་ཆ་དང༌། དབྱིངས་ཀྱི་གཞི་རྣམས་བརྡ་སྦྱར་བའི་ཆོས་ཐེག་པ་རིམ་དགུ་སོགས་བླ་མེད་ཀྱི་དོན་རྒྱུད་དཔག་ཏུ་མེད་པ་ཚེ་ལོ་གྲངས་མེད་ནས་བརྒྱ་པ་ལ་ཐུག་གི་བར་དུ་གསུངས་པ་རྣམས། བྱིན་རླབས་བརྡའི་རི་མོར་གནས་པ་དབྱིངས་རང་བྱུང་གི་གསང་མཛོད་ཆེན་པོ་བསྐལ་པ་ཇི་སྲིད་དུ་མི་ནུབ་པར་བཞུགས་ཤིང༌། དེའི་བྱིན་རླབས་ལས་འབྲས་བུ་སྤྲུལ་སྐུའི་གྲུབ་ཚུལ་ནི། དགའ་ལྡན་གྱི་གནས་ནས་ལྷ་བུ་དམ་པ་ཏོག་དཀར་པོ་རང་ཅག་འཛམ་བུ་གླིང་པ་རྣམས་ཀྱི་སྟོན་པར་བྱོན་ཏེ་མཛད་པ་བཅུ་གཉིས་ཀྱིས་ཚུལ་དུ་མའི་སྒོ་ནས་གདུལ་བྱ་རྣམས་སྨིན་པར་མཛད། ཆོས་ཀྱི་འཁོར་ལོ་རིམ་པར་བསྐོར་ཏེ།
ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་ཤིང༌། དེའང་དབྱེ་ན། ཉོན་མོངས་འདོད་ཆགས་འདུལ་བའི་གཉེན་པོར་འདུལ་བའི་སྡེ་སྣོད་ཉི་ཁྲི་ཆིག་སྟོང༌། ཞེ་སྡང་འདུལ་བའི་གཉེན་པོར་མདོ་སྡེའི་སྡེ་སྣོད་ཉི་ཁྲི་ཆིག་སྟོང༌། གཏི་མུག་འདུལ་བའི་གཉེན་པོར་མངོན་པའི་སྡེ་སྣོད་ཉི་ཁྲི་ཆིག་སྟོང༌། དུག་གསུམ་ཆ་སྙོམས་འདུལ་བ་ལ་ཐེག་པ་ཆེན་པོ་སྔགས་ཀྱི་སྡེ་སྣོད་ཉི་ཁྲི་ཆིག་སྟོང་གསུངས་ལ། བཀའ་འོག་མ་སྡེ་སྣོད་གསུམ་ལ་སོགས་པ་རྒྱུའི་ཆོས་སུ་འདུ་ཞིང༌། མི་བརྗེད་པའི་གཟུངས་ཐོབ་པའི་འཁོར་རྣམས་ཀྱིས་ཐུགས་ལ་མངའ་བ་ལས་བསྟན་པའི་གདུལ་བྱར་དགོངས་ཏེ་བཀའ་རྣམས་པོ་ཏི་གླེགས་བམ་གྱི་ཚུལ་དུ་བསྡུས་སོ། ། ཐེག་པ་ཆེན་པོ་ཇི་ལྟར་བྱུང་ན། ལྷ་ཀླུ་མི་ཡུལ་དུ་སྟོན་པའི་བཀའ་བསྩལ་བ།
རྩ་བའི་སྡུད་པ་པོ་རྒྱལ་སྲས་རིགས་གསུམ་མགོན་པོ་སོགས་འབུམ་ཕྲག་བཅུ་བཞི་རྒྱལ་པོའི་ཁབ་ཀྱི་ལྷོ་ཕྱོགས་བི་མ་སམ་བྷ་ཝའི་རི་ལ་སོགས་པར་བཀའ་བསྡུས་མཛད། གསང་སྔགས་ནི། ཨོ་རྒྱན་གྱི་ཡུལ་གྲོང་ཁྱེར་ཤམ་བྷ་ལའི་ཡང་ཐོག་ཏུ་རྒྱལ་པོ་ཨིནྡྲ་བྷོ་དྷི་འཁོར་བཅས་བཞུགས་པ་ལ། དགེ་སློང་གི་དགེ་འདུན་མང་པོ་ཉི་ཟེར་ལ་བཞོན་ནས་གཤེགས་བཞུད་མཛད་པ་གཟིགས་པས། རྒྱལ་པོ་ངོ་མཚར་སྐྱེས་ཏེ་ཀུན་ལ་དྲིས་པ་ལས། དགེ་སློང་གཅིག་ན་རེ། འདི་ནི་ཤར་ཕྱོགས་བྷ་ག་ལའི་ཡུལ་རི་བོ་གངས་ཅན་དང་ཉེ་བ་ན། ཆུ་བོ་སྐལ་ལྡན་ཤཱནྟའི་འགྲམ། དྲང་སྲོང་སེར་སྐྱའི་བསྟི་གནས་དང་མི་རིང་བ་ན། ཤཱཀྱ་ཟས་གཙང་གི་སྲས་པོ་རྒྱལ་པོ་དོན་གྲུབ་བྱ་བ་ཁྱིམ་ནས་ཁྱིམ་མེད་པར་རབ་ཏུ་བྱུང་བ་མངོན་པར་རྫོགས་པར་སངས་རྒྱས་པ་ཞིག་གིས་འཁོར་རྣམས་ལ་ཆོས་སྟོན་ཏོ། །
དེའི་དགེ་སློང་རྫུ་འཕྲུལ་དང་ལྡན་པ་རྣམས་གཤེགས་བཞུད་མཛད་པ་ཡིན་ཞེས་སྐད་པས་རྒྱལ་པོ་དད་དེ། བདག་ཅག་གི་ཕོ་བྲང་དུ་བྱོན་ནས་ཆོས་སྟོན་པར་གྱུར་ཅིག ། ཅེས་སྨོན་ལམ་བཏབ་པས་བཅོམ་ལྡན་འདས་ཀྱིས་མཁྱེན་ནས་འཁོར་དང་བཅས་པ་གནས་དེར་བྱོན་ཏེ་འདོད་ཡོན་ཉེ་བར་སྤང་བའི་ཆོས་གསུངས་པས། རྒྱལ་པོའི་ཞལ་ནས། ལུམྦི་ཚལ་ནི་ཉམས་དགའ་བར། ། ཝ་སྐྱེས་སེངྒེར་འགྱུར་ཡང་སླ། ། འདོད་པ་སྤངས་པའི་ཐར་པ་ནི། ། བཅོམ་ལྡན་ནམ་ཡང་མི་འཚལ་ལོ། ། ཞེས་གསོལ་པ་དང༌། བཅོམ་ལྡན་འདས་ཀྱིས་རྒྱལ་པོ་འདུལ་བའི་དུས་ལ་བབ་པར་མཁྱེན་ནས།
སྟོན་པ་ཉིད་རྡོ་རྗེ་འཆང་ཆེན་པོའི་སྐུར་བཞེངས་ཏེ་རྒྱལ་པོའི་ཕོ་བྲང་ཡང་གཞལ་མེད་ཁང་དུ་བྱིན་གྱིས་བརླབས། འཁོར་ཉན་ཐོས་རྣམས་ཀྱང་དཀྱིལ་འཁོར་ལྷ་ཚོགས་སུ་བྱིན་གྱིས་བརླབས་ནས། རྒྱལ་པོ་དང་བཙུན་མོ་ལྔ་བརྒྱ་འཁོར་དང་བཅས་པ་རྣམས་ལ་གསང་སྔགས་བླ་མེད་ཀྱི་རྒྱུད་སྡེ་མཐའ་ཡས་པ་བསྟན་པས་སྨིན་གྲོལ་དུས་མཉམ་དུ་གྱུར། མཐར་གདོས་བཅས་ཀྱི་ཕུང་པོ་འོད་དུ་ཡལ་ཏེ་སངས་རྒྱས། ཞལ་ནས་གསུངས་པའི་ཆོས་རྣམས་གསང་བའི་བདག་པོས་བསྡུས་ཏེ་བདེ་བྱེད་བརྩེགས་པའི་མཆོད་རྟེན་དང༌། སྟེང་འོག་གནས་ཆེན་གྲངས་མེད་པ་ལ་གཏེར་དུ་སྦས། དེ་ནས་སྟོན་པ་ཉིད་མྱ་ངན་ལས་འདས་ཁར་འཁོར་རྣམས་ཀྱིས་གསོལ་བ་བཏབ་པའི་ལན་དུ་བཀའ་སྩལ་པ། ང་ནི་མྱ་ངན་འདས་འོག་ཏུ། ། ལོ་ནི་བཞི་གསུམ་བཅུ་གཉིས་ན། ། དྷ་ན་ཀོ་ཤའི་ཕོ་བྲང་དུ། །
ང་ལས་ལྷག་པའི་པད་འབྱུང་འབྱོན། ། ང་ནི་མངལ་སྐྱེས་ཤཱཀྱའི་གདུང༌། ཁོང་ནི་བརྫུས་སྐྱེས་དྲི་མ་མེད། ། དེ་ཕྱིར་ཐེག་པ་གསུམ་གྱིས་མཐོ། ཁྱེད་རྣམས་མྱ་ངན་མ་བྱེད་ཅིག ། ང་ཡི་བསྟན་པ་ཟབ་མོ་འདི། ། སངས་རྒྱས་དབང་པོ་དེ་ཡིས་སྐྱོང༌། ། འཇིག་རྟེན་མུན་པའི་གླིང་ཆེན་དུ། ། གསང་སྔགས་ཆོས་ཀྱི་སྒྲོན་མེ་སྦར། ། བསྟན་པ་ནམ་མཁའི་མཐའ་དང་མཉམ། །
ཆོས་སྐྱོང་ནམ་མཁའི་ཚད་དང་མཉམ། ཁྱེད་རྣམས་མྱ་ངན་མ་བྱེད་ཅིག ། ཅེས་ལུང་བསྟན་ཏེ་དགོངས་པ་ཆོས་དབྱིངས་བདེ་བ་ཆེན་པོ་ཀུན་བཟང་ཡངས་པའི་ཀློང་དུ་ཐིམ་པ་ལ། དེའི་ངང་མདངས་སྐྱེ་མེད་ཤེས་རབ་ཏུ་དག་པས་རྡོ་རྗེ་སེམས་དཔའ་ཞེས་ཀྱང་བྱ། འགགས་མེད་འདོད་རྒུར་བསྒྱུར་བས་རིན་ཆེན་འབྱུང་ལྡན་ཞེས་བྱ་བ་ལ་སོགས་པའི་རིགས་ལྔའི་རྣམ་པ་དུ་མར་ཤར་བ་ལས། ལོངས་སྐུ་སྣང་བ་མཐའ་ཡས་ཀྱི་ཐུགས་རྗེ་མ་འགགས་པར་གཡོས་པའི་རྩལ་དུ་ཤར་བ། རྒྱ་གར་འཕགས་ཡུལ་གྱི་ནུབ་ཕྱོགས་ཨོ་རྒྱན་ཡུལ་གྱི་ལྷོ་ནུབ་རྔ་ཡབ་གླིང་ཕྲན་དང་ཉེ་བར་དྷ་ན་ཀོ་ཤའི་མཚོ་གླིང་དུ། པདྨ་གེ་སར་སྡོང་པོ་ལས་རང་བྱུང་བརྫུས་སྐྱེས་སུ་འཁྲུངས་པའི་སློབ་དཔོན་ཆེན་པོ་པདྨ་འབྱུང་གནས་ཞེས། མཚན་ཡོངས་སུ་གྲགས་པ་སྐྱེ་འཆི་བགྲེས་རྒུད་འདས་གྲོངས་སོགས་མི་མངའ་བར་ཚེའི་རིག་འཛིན་བརྙེས་པ། གསུང་གི་རིག་འཛིན་སྔགས་ཀྱི་བདེན་པ་གྲུབ་པས་ལྷ་མ་སྲིན་སྡེ་བརྒྱད་བྲན་དུ་འཁོལ་བ།
ཐུགས་རྗེའི་རིག་པ་ཡེ་ཤེས་ཀྱི་རྩལ་རྫོགས་པས་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་མ་ལུས་པར་མཁྱེན་པ། ཡོན་ཏན་དུས་གསུམ་གྱི་རྒྱལ་བ་ཐམས་ཅད་ཀྱིས་དབང་བསྐུར་ཞིང་བྱིན་གྱིས་བརླབས་པས་ཁམས་གསུམ་དབང་དུ་བསྡུས་ཤིང་སྲིད་གསུམ་ཟིལ་གྱིས་གནོན་པ། ཕྲིན་ལས་ཐབས་ལ་མཁས་ཤིང་ཐུགས་རྗེ་ཆེན་པོ་དང་ལྡན་པས་འཁོར་བ་མ་སྟོངས་བར་འགྲོ་བའི་དོན་མཛད་པ། སངས་རྒྱས་སྣང་བ་མཐའ་ཡས་མིའི་གཟུགས་སུ་བྱོན་པས་གསོལ་བ་བཏབ་ན་བྱིན་རླབས་དང་ཐུགས་རྗེ་ལྷག་པར་མྱུར་བ། དཔལ་ཆེན་ཧེ་རུ་ཀ་གསང་བའི་བདག་པོ་ཉིད་ཀྱི་ཐུགས་ལས་སྤྲུལ་པས་གསང་སྔགས་ཐམས་ཅད་ལ་མངའ་བརྙེས་ཤིང་ལས་དང་ཡེ་ཤེས་ཀྱི་མཁའ་འགྲོ་མ་ཐམས་ཅད་ལ་དབང་བསྒྱུར་བ། འཇིག་རྟེན་གསུམ་གྱི་མགོན་པོ་འཕགས་པ་སྤྱན་རས་གཟིགས་དབང་ཕྱུག་གི་གསུང་ལས་སྤྲུལ་པས་རིགས་དྲུག་གི་སེམས་ཅན་ཐམས་ཅད་ཀྱི་མགོན་སྐྱབས་སུ་གྱུར་པ། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་སྐུ་ལས་སྤྲུལ་པས་བསྟན་པ་འདི་ལ་སྟོན་པའི་རྒྱལ་ཚབ་ཆེན་པོར་གྲགས་པ། སྐུ་ཆེ་བའི་ཡོན་ཏན་དུ་མ་དང་ལྡན་པ་དེ་ཉིད་གསང་ཆེན་མེ་རི་འབར་བའི་གནས་སུ་སྲིད་པ་གསུམ་གྱི་བདུད་རིགས་ལོག་འདྲེན་རྣམས་གཞོམ་པའི་ཕྱིར། ཐུགས་རྡོ་རྗེ་དྲེགས་པ་སྙིང་འབྱིན་ཆེན་པོའི་དགོངས་པ་ལ་བཞུགས་པའི་ཚེ། ཕྱི་ནང་འཇིག་རྟེན་གྱི་ལྷ་འདྲེ་མ་རུངས་པ་རྣམས་ཀྱིས་ཐོ་འཚམས་པས་སྟེང་ནམ་མཁའ་ཐོག་སེར་གྱིས་བཀང༌།
འོག་ས་གཞི་རླུང་དམར་དང་ཤྭ་རྦུད་ཀྱིས་བཀང༌། མི་སྡུག་པའི་གཟུགས་དང་སྐད་སྣ་ཚོགས་པ་བསྒྲགས། དེའི་ཚེ་རྡོ་རྗེ་གསལ་བའི་ཏིང་ངེ་འཛིན་ལ་བཞུགས་པས་ཐོག་སེར་ཕོག་པ་རྣམས་ཀྱང་ནུས་པ་ཉམས་ཏེ་སྐུ་ལ་མ་ཚུགས་པས། ཕྱིའི་འབྱུང་བ་འཁྲུགས་པར་བྱས་ཏེ་ཡུལ་ཐམས་ཅད་དུ་ནད་རིམས་དམར་བཤལ་དང་ཏྲེ་ཏྲེ་ཧོ་ལྷོག་ཡམས་དམར་བཤལ་ནག་པོ་འབྲུམ་བུ་སོགས་བཀྲ་མི་ཤིས་པའི་རྟགས་ངན་པ་བཏང༌། ཡུལ་བཅུད་དང་མི་ལྡན་པའི་རྟེན་འབྲེལ་ངན་པ་བྱས། དེའི་ཚེ་མཁའ་འགྲོ་གསང་བ་ཡེ་ཤེས་དང་རྡོ་རྗེ་རྣལ་འབྱོར་གྱི་ཌཱཀྐི་རྣམས་མཁའ་ལ་འཇའ་ལྷགས་པ་ལྟར་བྱོན་ཏེ་ལུང་བསྟན་པ། ཨེ་མ་རང་བྱུང་པདྨ་འབྱུང་༔ མཚོ་སྐྱེས་རྡོ་རྗེ་སྤྲུལ་པའི་སྐུ༔ ཏིང་འཛིན་མི་ཤིགས་གོ་ཆ་ཅན༔ རྫུ་འཕྲུལ་དྲྭ་བའི་གར་སྒྱུར་མཁན༔
ཧེ་རུ་ཀ་དཔལ་མཆོག་ལ་བསྟོད༔ ལྷ་འདྲེ་འབྱུང་པོ་མི་མིན་རིགས༔ གདུག་རྩུབ་ཆེ་བ་རུ་ཏྲའི་གཟུགས༔ སྨོན་ལམ་ངན་པ་འདི་རྣམས་ཀྱིས༔ ཉིད་ལ་བར་ཆད་མ་ཚུགས་ཀྱང་༔ འཛམ་གླིང་ཀུན་ལ་གནོད་པར་ངེས༔ འཕྲལ་དུ་གནོད་དང་ཕུགས་སུ་ཕུང་༔ ཅི་ཕྱིར་རྩྭ་ཕུང་འོག་གི་མེ༔ མ་འོངས་དམ་སྲི་ཁ་དར་བས༔ འདི་ཉིད་འདུལ་བའི་ཐུགས་དམ་བསྐུལ༔
ངེད་ཅག་རྗེ་ཡི་གྲོགས་སུ་མཆིས༔ ཞེས་ཞུས་པས་གུ་རུའི་ཞལ་ནས༔ སྐྱེ་མེད་རིག་པའི་མཁའ་འགྲོ་མ༔ གསང་གསུམ་མཛོད་ཀྱི་བདག་ཉིད་ཅན༔ ཀློང་ལྔ་གར་སྒྱུར་སྒེག་པའི་གཟུགས༔ ཡེ་ཤེས་ཌཱཀྐིའི་ཚོགས་ལ་བསྟོད༔ སྐྱེ་མེད་ཚིག་ལ་རྗེས་ཡི་རང་༔ ཁོ་བོ་སེམས་ཅན་དོན་ལས་མེད༔ བདག་གིས་ཕྲིན་ལས་བསྐུལ་བའི་ཚེ༔ མཁའ་འགྲོ་རྣམས་ཀྱང་དཔུང་ལ་བཞེངས༔
ཞེས་གསུངས་ནས་ཐུགས་མི་གཡོ་བའི་ཏིང་འཛིན་ལས་བཞེངས་ཏེ༔ ཐུགས་དམ་གྱི་རྒྱུད་དྲག་པོ་བསྐུལ་བས༔ སྟོང་གསུམ་འཇིག་རྟེན་གྱི་ཁམས་ཀུན་ཡོམ་ཞིང་ཤིན་ཏུ་འགུལ༔ དེའི་ཚེ་འོག་མིན་རྔམ་ཆེན་མེ་རི་འབར་བའི་ཀློང་༔ དབང་དྲག་རོལ་པའི་དུར་ཁྲོད་ཆེན་པོ་ནས༔ ཁྲོ་རྒྱལ་དྲག་པོ་མེ་ཕྲེང་ཅན་གཙོ་འཁོར་རྣམས་སྟོང་ཁམས་ཚྭ་ཚྭས་ཁེངས་ཤིང་ཆུ་བུར་རྡོལ་བ་ལྟར་མདུན་དུ་ལྷགས་སོ༔ དེ་ལ་གུ་རུ་ཉིད་ཀྱང་དབྱེར་མེད་དུ་ཐིམ༔ ཡེ་ཤེས་མཁའ་འགྲོ་མ་རྣམས་ལས་ཀྱི་ཁྲོ་མཽར་གྱུར་ནས་དྲག་པོའི་ཡུམ་དང་ཕྲིན་ལས་སྒྲུབ་པའི་གྲོགས་མོ་མཛད༔ དེའི་ཚེ་དྲག་པོའི་གོ་ཆ་ཁྲོ་ཚོགས་དང་བཅས་ཏཻ་རྫུ་འཕྲུལ་གྱིས་ལམ་ལ་ཞུགས་ནས་རི་རབ་འབར་བའི་རྩེ་མོར་བྱོན༔ སྲིད་པའི་བྱ་ཁྱུང་སྡེ་ལྔ་དབང་དུ་བསྡུས་ཤིང་བྲན་དུ་བཀོལ་ཏེ༔
ཁྱུང་ལ་ཆིབས་ནས་བྱ་ཁྱུང་གི་འཁོར་དང་བཅས་ཏེ་ལྷོ་ནུབ་འབྱུང་པོ་འཚོགས་པའི་གླིང་དུ་བྱོན༔ འབྱུང་པོ་མ་རུངས་པའི་རིགས་ཐམས་ཅད་དམ་ལ་བཏགས༔ ཁྲག་འཐུང་འབྱུང་པོ་འདུལ་བྱེད་དུ་གྲགས༔ འཇིག་རྟེན་གྱི་ལྷ་འདྲེ་མ་རུངས་པ་ཐམས་ཅད་དབང་དུ་བསྡུས་ཤིང་དྲག་པོའི་རྔམ་སྒྲ་ལས༔ ཧཱུྃ་ཧཱུྃ་ཧཱུྃ༔ ང་ནི་པདྨ་ཁྲག་འཐུང་རྒྱལ༔ འཇིག་རྟེན་དྲེགས་པ་དབང་དུ་བསྡུས༔ ལྷ་འདྲེ་མ་རུངས་ཚར་ཡང་གཅོད༔ སྐྱེ་མེད་དྲག་པོའི་ཧཱུྃ་སྒྲ་ཡིས༔ བཀའ་འགལ་དམ་སྲི་རྡུལ་དུ་རློག༔
ཧཱུྃ་ཧཱུྃ་ཧཱུྃ༔ ཨོྃ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄༔ དམ་སྲི་མཱ་ར་ཡ་གརྫ་རྦད་བྷྱོཿ ཞེས་དྲག་སྔགས་བཏབ་པས་དྲེགས་པ་མ་རུངས་པ་རྣམས་བརྒྱལ་ཞིང་རེངས་ནས༔ དབང་དུ་བསྡུས་ཏེ་སྲོག་སྙིང་ཕུལ༔ དེའི་ཚེ་དྲག་པོ་པདྨ་ཁྲག་འཐུང་དུ་གྲགས༔ འོག་ཀླུའི་ཡུལ་དུ་བྱོན༔ ཀླུ་སྲིན་མ་རུངས་པའི་རིགས་ཐམས་ཅད་དམ་ལ་བཏགས་ཤིང་ཚར་བཅད་པས༔ དྲག་པོ་མེ་འབར་ཁྱུང་ཞོན་དུ་གྲགས༔ དེ་ནས་མེ་རི་འབར་བར་བྱོན༔
ཡུལ་ཐམས་ཅད་དུ་དྲག་སྔགས་ཀྱི་ཆར་ཕབ་པས༔ འགོ་བའི་ཡམས་ནད་ཐམས་ཅད་མྱུར་དུ་ཞི༔ འཇིག་རྟེན་དུ་ལོ་ཕྱུགས་ལེགས་ཤིང་བཀྲ་ཤིས་པར་གྱུར༔ དེའི་ཚེ་མཚན་ཡང་རྡོ་རྗེ་མེ་འབར་དུ་གྲགས༔ དེ་ནས་རྫུ་འཕྲུལ་སོ་སོར་བཤིགས་ཏེ་ཡེ་ཤེས་སྤྲུལ་པའི་ཁྲོ་བོ་རང་སར་ཐིམ༔ མཁའ་འགྲོ་མ་རྣམས་ཀྱང་སོ་སོར་གྱུར་ཏེ་ཞུས་པ༔ རིག་འཛིན་མ་ཧཱ་གུ་རུ་ཉིད་བཞུགས་པའི་ཚེ༔ ལྷ་སྲིན་རྣམས་ཀྱིས་མི་སྡང་བར་འགྱུར་ལགས་ཏེ༔ མ་འོངས་པའི་དུས་སུ་ལྷ་སྲིན་འཁྲུགས་པའི་ཁ་རླངས་དང་སྨོན་ལམ་ལོག་པའི་དམ་སྲི་རྣམས་གདུག་འདྲེར་སྐྱེ་ཞིང་འཇིག་རྟེན་དུ་ཡམས་ནད་སྣ་ཚོགས་དང་༔ ཁྱད་པར་བདུན་དྲུག་ནག་པོ་ཏྲེ་ཏྲེ་ཏར་ཏར་དང་༔
ལྷོག་ཡམས་རྒྱུག་འགྱེལ་སོགས་བཅོས་ཐབས་མ་མཆིས་པའི་ནད་རིམས་དར༔ འཇིག་རྟེན་རྣམས་ལ་དམག་འཁྲུག་དང་ལོ་ཉེས་འབྱུང་༔ བདེ་བའི་གོ་སྐབས་མེད༔ ཁྱད་པར་དུ་རྒྱལ་འགོང་གི་དམག་ཁྲིམས་དང་དམ་སྲི་ནག་པོ་སྤུན་དགུ་དར༔ བཅོས་སུ་མེད་པའི་ནད་རིགས་འབྱུང་སྟེ་མི་ཐོག་འབུད༔ དེའི་ཚེ་བསམ་གཏན་ཉལ་ཆོག་ལྟ་བུའི་གདམས་པ་དང་༔ དཔའ་བོ་གཡུལ་དུ་ཞུགས་པའི་མཚོན་ཆ་འདྲ་བའི་གདམས་པ་གུ་རུས་གསུང་དུ་གསོལ༔ ངེད་རྣམས་ཀྱིས་གསང་མཛོད་ན་ཡོད་པའི་མན་ངག་ཀྱང་འབུལ༔ ཞེས་ཞུས་པས། མ་ཧཱ་གུ་རུ་ཐུགས་རབ་ཏུ་དགྱེས་ཏེ་མ་འོངས་པའི་དོན་དུ་དམིགས་ནས༔
བླ་མ་དྲག་པོ་ཕྲིན་ལས་ལྟར་སྒྲུབ་པའི་གདམས་པ་དང་མན་ངག་གི་སྐོར་རྣམས་དང་༔ དྲག་སྔགས་མེ་ཡི་སྤུ་གྲི་བཞི་པ་ཕུལ་ཏེ་གུ་རུས་བརྡར་བཏབ་ནས་རིན་པོ་ཆེའི་སྒྲོམ་དུ་བཞག་སྟེ་རྟེན་རྟེན་འབྲེལ་ལྔའི་སྨོན་ལམ་མཛད་དོ༔ དེ་ལྟ་བུའི་སྲིད་པ་གསུམ་ན་འགྲན་ཟླ་དང་བྲལ་བའི་སློབ་དཔོན་ཆེན་པོ་དེ་ཉིད་ཀྱིས་ཨོ་རྒྱན་དང༌། རྒྱ་གར་ཁ་ཆེ་བལ་པོ་ཕན་ཆད་དུ་ལོ་སུམ་སྟོང་ཙམ་བཞུགས་ནས་འགྲོ་བའི་དོན་མཛད། ཁྱད་པར་ཨོ་རྒྱན་གྱི་རྒྱལ་པོ་ཨིནྡྲ་བོ་དྷི་དང༌། ཟ་ཧོར་གྱི་རྒྱལ་པོ་གཙུག་ལག་འཛིན་གྱི་རྒྱལ་ཁམས་ཐམས་ཅད་ཆོས་ལ་འདུས་ནས་རྒྱལ་ཁམས་སྟོང་པར་གྲགས། རྒྱ་གར་རྡོ་རྗེ་གདན་དང༌། ན་ལནྡྲའི་གཙུག་ལག་རྣམས་བཅོམ་པས་སློབ་དཔོན་གྱི་ཏིང་ངེ་འཛིན་གྱི་ནུས་པས་མུ་སྟེགས་ཀྱི་སྟོན་པ་རྣམས་ཚར་བཅད། ལོག་འདྲེན་རྣམས་ཆོས་ལ་བཙུད་པ་སོགས་སངས་རྒྱས་ཀྱི་བསྟན་པ་འདི་ལ་བཀའ་དྲིན་ཟླ་མེད་དུ་མཛད། དེ་ནས་མངའ་བདག་ཁྲི་སྲོང་ལྡེའུ་བཙན་གྱིས་གངས་ཅན་བོད་ཡུལ་དུ་སྤྱན་དྲངས་ཏེ།
ལྷ་སྲིན་སྡེ་བརྒྱད་ཐམས་ཅད་དམ་ལ་བཏགས་ནས་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས། དབེན་གནས་དང་རི་བྲག་རྣམས་སྒྲུབ་གནས་སུ་བྱིན་གྱིས་བརླབས། ཐེག་པ་མཐའ་དག་གི་ཆོས་འཁོར་རྒྱ་ཆེན་པོ་བསྐོར་ཏེ་གདུལ་བྱ་རྣམས་སྨིན་གྲོལ་དུ་མཛད། ཁྱད་པར་དུའང་ལས་ཅན་རྗེ་འབངས་ཉེར་ལྔ་སོགས་ཐུགས་སྲས་གྲུབ་ཆེན་རྣམས་ལ་བཀའ་དང་གདམས་པ་ཁྱད་པར་ཅན་དང༌། དྲན་པ་མི་བརྗེད་པའི་སྙིང་པོའི་གཟུངས་བཞི། གསང་བའི་གཏེར་ལྔ། རྟེན་འབྲེལ་གྱི་ཤོག་སེར་མི་འདྲ་བ་བརྒྱ་དང་སོ་ལྔ། རི་མོའི་བརྡ་རྟགས་ས་ཡ་ཐེར་འབུམ། གཏེར་སྒྲོམ་གྱི་རྣམ་དབྱེ་བཅོ་ལྔ། རྒྱ་རྟགས་ཀྱི་རི་མོ་སྟོང་དང་རྩ་གཉིས།
གཏེར་གནས་ཀྱི་ཁྱད་འཕགས་འབུམ་ཕྲག་དང་ཐེར་འབུམ། བཀའ་བབ་ཀྱི་རྣམ་དབྱེ་སྟོང་དང་བརྒྱད་བརྒྱ། དུས་བབ་ཀྱི་ལུང་བསྟན་བརྒྱ་དང་སོ་ལྔ། དག་སྣང་གི་མཛད་ཚུལ་ཁྲི་དང་འབུམ་ཕྲག་ཁ་བྱང་གི་བབ་ཚུལ་ཁྲི་དང་ས་ཡ། གཏེར་གྱི་མཚན་ཉིད་དུང་ཕྱུར་དང་ས་ཡ། འབེབས་ལུགས་ཀྱི་རྣམ་དབྱེ་བཅུ་དྲུག ། གཏེར་སྟོན་གྱི་མཚན་ཉིད་སོ་བདུན། གཏེར་གདན་འདྲེན་པའི་དུས་ས་རྟགས་དུས་ཚོད་འདུལ་ཞིང༌། སྣོད་དང་རྟེན་འབྲེལ་བརྟག་པ་བཞི་བཅུ། གཟུངས་མ་གྲོགས་ཀྱི་རྣམ་དབྱེ་སོ་བདུན་སོགས་ལེགས་པར་གསུངས་ཤིང༌།
མཆོད་གཏེར་རྫས་གཏེར་ཡབ་གཏེར་ཡུམ་གཏེར་ལ་སོགས་པའི་གཏེར་ཁ་རྒྱ་བོད་གླིང་བཞིའི་ས་འོག་ས་སྟེང་ས་བླ་ཐམས་ཅད་དུ་འཁོར་བ་མ་སྟོང་གི་བར་མི་འཛད་པའི་གཏེར་ཁ་མཐའ་ཡས་པ་སྦས་ཤིང༌། རྗེས་འབྲངས་ཉེར་ལྔ་རྒྱལ་ཚབ་ཏུ་མངའ་གསོལ། ཆོས་ཐམས་ཅད་ཀྱི་བཀའ་གཏད་ཅིང་གཏེར་བདག་སྲུང་མ་དང་ལས་འཕྲོ་མི་ཉམས་པའི་ཐ་ཚིག་སྦྲེལ། ཁྱད་པར་དུའང་གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་ཆེན་མོར་གུ་རུ་རིན་པོ་ཆེས་དཔའ་བོ་དང་མཁའ་འགྲོ་སྟོང་གི་ཚོགས་ལ་གསང་སྔགས་བླ་མེད་ཀྱི་ཆོས་འཁོར་རྒྱ་ཆེན་བསྐོར་ཞིང་ཐུགས་སྒྲུབ་སྐུ་ལྔ་རིགས་འདུས་དང༌། ཡང་གསང་རྡོ་རྗེ་མེ་འབར་གྱི་གཏེར་སྒྲོམ་ཞལ་ཕྱེ་བ་མཛད་པས། བོད་ཡུལ་ཀུན་དུ་འཇའ་འོད་ཀྱི་གུར་ཁང་ཕུབ། གཞོ་སྟོད་ལུང་པ་དྲི་བཟང་གིས་ཁྱབ། མེ་ཏོག་གི་ཆར་དཔག་ཏུ་མེད་པ་བབས། གསང་བའི་བརྡའི་ཡིག་འབྲུ་རེ་རེ་ལ་མཁའ་འགྲོ་མ་བྱེ་བ་འབུམ་སྡེ་དངོས་སུ་བྱོན། དེའི་ཚེ་ཇོ་མོ་མཚོ་རྒྱལ་གྱིས་ཕྱི་ནང་གསང་བའི་མཎྜལ་ཕུལ་ཞིང་ཚོགས་འཁོར་བསམ་གྱིས་མི་ཁྱབ་པ་བསྐོར་བའི་ཚེ།
མཁའ་སྤྱོད་དབྱིངས་ཀྱི་མཁའ་འགྲོ་མ་རྣམས་ཏིལ་གྱིས་གོང་བུ་ལྟར་བྱོན་ཏེ་གུ་རུ་ཡབ་ཡུམ་ལ་གསང་རྒྱུད་གཞན་ལ་མེད་པའི་མཁའ་འགྲོའི་ཆོས་སྐོར་ཉི་ཤུ་རྩ་ལྔ་གནང་བ་ལས། གསང་བ་མཁའ་འགྲོའི་ཡི་གེ་བརྡ་རྟགས་ཁྱད་པར་ཅན་ཕལ་ཆེར་གུ་རུ་རིན་པོ་ཆེས་ཟངས་མདོག་དཔལ་རིར་གདན་དྲངས། ཁག་ཅིག་བོད་གངས་ཅན་གྱི་རི་བོ་ཀ་མ་ལའི་ལྷོ་ནུབ་ཏུ་རྒྱ་རིམ་པ་བདུན་དང་བཅས་ཏེ་སྦས། ཁྱད་པར་གསང་སྒྲུབ་རྡོ་རྗེ་མེ་འབར་གྱི་སྨིན་གྲོལ་བསྐྱེད་རྫོགས་གདམས་པ་ཆ་ལག་དང་བཅས་པ་མཚོ་རྒྱལ་གྱིས་མཁའ་འགྲོའི་བརྡ་བསྒྱུར་གྱི་ཡི་གེར་བཏབ་ནས་གུ་རུས་རབ་ཏུ་གནས་པར་མཛད། ཕྱི་རབས་ཀྱི་དོན་དུ་རྒྱ་རིམ་པ་གསུམ་དང་བཅས་ནས་ཀེའུ་རི་གསང་བ་ཡང་རྫོང་གི་གཏེར་ཕུག་ཏུ་མི་སྣང་བར་རྒྱས་བཏབ་སྟེ་བཞུགས་སུ་གསོལ། འདུལ་ཞིང་དང་དགོས་ཆེད་དུས་བབ་ཀྱི་ལུང་བསྟན་པ་ཡང༌། གཞུང་ལས། མཁའ་འགྲོ་གསང་བའི་སྙན་བརྒྱུད་ཟབ་རྒྱ་ཅན༔ ཡང་གསང་སྒྲུབ་པ་རྡོ་རྗེ་མེ་འབར་བཞག༔ མ་འོངས་ལྔ་བརྒྱ་དུས་ཀྱི་མཐའ་མ་ལ༔
ཆོས་པ་རྣམས་ཀྱང་ཆོས་གཟུགས་རྟགས་འཛིན་ཙམ༔ ཉམས་ལེན་སྙིང་རུས་སྨྱུག་མའི་སྡོང་པོ་འདྲ༔ ཡི་དམ་མི་སྒྲུབ་རྒྱལ་འགོང་ཐེའུ་རང་བསྒྲུབ༔ དེ་ཡིས་རྐྱེན་བྱས་སྟོང་ཁམས་རུ་ཏྲར་སྐྱེ༔ ཡི་དམ་མི་དགྱེས་རི་རབ་ལོགས་ལ་གཟིགས༔ སྟེང་འོག་འཁྲུགས་ཤིང་ནད་མཚོན་ཆར་པ་གཡོ༔ ཆོས་རྒྱལ་བྲིས་པའི་རི་མོ་ཤུལ་རྗེས་སྨྲ༔ མ་འོངས་དེ་དུས་འགྲོ་མང་སྐྱོབ་པ་ཡི༔ ཡང་ཟབ་སྙིང་ཐིག་མཁའ་འགྲོའི་བཀའ་རྒྱ་ཅན༔ བླ་མ་དྲག་པོར་སྒྲུབ་པའི་ལས་ཚོགས་འདི༔
གཞན་ལས་ཁྱད་འཕགས་ཡིད་བཞིན་ནོར་བུའི་གཟུགས༔ ཚིག་ཉུང་དོན་ཆེ་ཡང་ཟབ་སྙིང་གི་ཆོས༔ ཡང་གསང་འདི་འདྲ་གཞན་ལ་སྦས་པ་མེད༔ མཚན་སྐར་མང་ཡང་ཉིན་མོའི་སྐར་མ་གཅིག༔ མེ་ཏོག་མང་ཡང་ཨུ་དུམ་ཝཱ་ར་གཅིག༔ སཻམས་ཅན་མང་ཡང་ས་བཅུའི་སངས་རྒྱས་གཅིག༔ སྒྲུབ་སྐོར་མང་ཡང་སྙིང་གི་ཐིག་ལེ་གཅིག༔ ཟབ་རྒྱ་མང་ཡང་གནད་ཀྱི་གཟེར་བུ་གཅིག༔ དེ་ཕྱིར་མཁའ་འགྲོའི་གསང་མཛོད་མ་གཏོགས་པར༔ ཡང་གསང་གཅིག་དྲིལ་འདི་འདྲ་ཤིན་ཏུ་དཀོན༔
དབྱངས་ཅན་མཚོ་རྒྱལ་མི་བརྗེད་རི་མོར་གཟུགས༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ པདྨ་གཏེར་བདག་གླིང་དང་འཕྲད་པར་ཤོག༔ མཁའ་འགྲོ་གསང་བའི་ཚོགས་ཁངྀ་ཨཚ་རྒྱ༔ ལས་ཀྱི་མ་སྲིང་མཁའ་འགྲོས་རྒྱ་འདི་སྲུངས༔ དམ་ཉམས་བདུད་རིགས་ལག་ཏུ་མ་ཤོར་ཅིག༔ དུས་དྲུག་མ་ཡེངས་བྱ་ར་ལྷང་ལྷང་གྱིས༔ ཞེས་ལུང་བསྟན་ཅིང་སྨོན་ལམ་གྱིས་མཚམས་སྦྱར་ཏེ། འདུལ་ཞིང་དང་སྨོན་ལམ་གཞན་ཡིད་ཚིམ་པར་མཛད། ཇོ་མོ་མཚོ་རྒྱལ་ཆོས་ཀྱི་མཇུག་བསྡུ་བའི་ཕྱིར་བསྲིངས་གུ་རུ་རིན་པོ་ཆེའི་སྐུ་དངོས་ཀྱིས་གདུལ་བྱ་དེ་ཙམ་དུ་དགོངས་ནས༔
ལྷོ་ནུབ་རྔ་ཡབ་གླིང་དུ་སྲིན་པོའི་ཁ་གནོན་ལ་གཤེགས་ཏེ་ད་ལྟའི་བར་དུ་སྐྱེ་འཆི་བགྲེས་རྒུད་དང་བྲལ་བའི་ངང་རྡོ་རྗེའི་སྐུ་རུ་དངོས་སུ་བཞུགས་པའོ། ། དེ་ལྟ་བུའི་བཀའ་གསང་ཟབ་མོ་གཏེར་གྱི་རིང་ལུགས་ལའང་དབྱེ་ན། དབུས་གཏེར་ཟུག་པ་རྩ་བ་ལྟ་བུ༔ ཤར་གཏེར་འདྲིལ་བ་སྡོང་པོ་ལྟ་བུ༔ ལྷོ་གཏེར་གྱེས་པ་ཡལ་ག་ལྟ་བུ༔ ནུབ་གཏེར་གསལ་བ་མེ་ཏོག་ལྟ་བུ༔ བྱང་གཏེར་སྨིན་པ་འབྲས་བུ་ལྟ་བུ་ལས། ད་ལམ་འདི་ནི་དབུས་གཏེར་ཟུག་པ་རྩ་བའི་སྐོར་དུ་གཏོགས་པ་ཡིན། དེའང་ཕྱི་གཏཻར་ནང་གཏེར་གསང་གཏེར་ཡང་གཏེར་མ་ནིང་གི་གཏེར་ལ་སོགས་པའི་གཏེར་གྱི་རིམ་པ་བཅོ་བརྒྱད་ཡོད་པ་ལས། འདི་གསང་གཏེར་ཡིན་པའི་ཚུལ་མདོ་ཙམ་སྨོས་ན།
སློབ་དཔོན་པདྨ་འབྱུང་གནས་ཀྱི་སྐུ་ཡི་སྤྲུལ་པ་གནུབས་ཆེན་སངས་རྒྱས་ཡཻ་ཤེས། དུམ་རྒྱ་ཞང་ཁྲོམ། གནམ་ལྕགས་མེ་འབར་སོགས། ཟབ་མོའི་གཏེར་སྟོན་རིམ་བརྒྱུད་དུ་བྱོན་པ་ལས། རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོ་ཞེས་སྙིགས་མ་ལྔ་བདོའི་སྐྱབས་མཆོག་ས་གསུམ་ན་འགྲན་ཟླ་མ་མཆིས་པ། ཨོ་རྒྱན་སངས་རྒྱས་གཉིས་པས་བོད་འབངས་ཕན་བདེའི་རྩ་ལག་དམ་པར་ཆེད་དུ་བསྔགས་པར་མཛད་པ་རྡོ་རྗེའི་ལུང་དུ་གྲུབ་པ་ནི། ཡང་གསང་གནད་ཀྱི་ཞལ་གདམས་ལས༔ དུས་མཐའ་སུམ་ཅུ་ཁ་རལ་ཉི་ཤུར་ཉེ༔ མི་རྣམས་རང་ཕུང་དུག་ལྔ་སྤྱོད་པའི་དུས༔ ས་གཏེར་མི་ཐུབ་གཏེར་སྟོན་མང་འབྱུང་ཞིང་༔
སངས་རྒྱས་བསྟན་པ་དབུས་ནུབ་མཐའ་བཞིས་རྩོད༔ དམ་ཆོས་གསང་སྔགས་དཀྱིལ་འཁོར་ཆུ་ལ་འདོར༔ སོ་སྐྱེ་བདུད་སྤྲུལ་དབུས་གཙང་ཁྲག་མཚོ་བསྐྱིལ༔ ཕྱི་ནང་གྲུབ་མཐས་དབུས་སུ་མི་སྐད་རྡིབ༔ ཆོས་རྒྱལ་གདུང་རྒྱུད་མཐའ་བཞིའི་འདུལ་ཞིང་འབྱུང་༔ སྟེང་འཁྲུགས་འོག་འཁྲུགས་ལྷ་སྲིན་རྣམས་ཀྱང་འཁྲུགས༔ མཐའ་བཞི་འཁྲུགས་ནས་འདྲེ་རྒོད་ཡུལ་ལ་ཆགས༔ མི་རྣམས་སྟོད་སྨད་རྒྱ་ཧོར་དམག་གིས་འདེད༔ རོང་ཆེན་བཞི་ལ་བྲོས་པའི་གབ་རི་འཚོལ༔ བོད་ཁམས་མི་རྣམས་ལྷོ་མོན་རོང་ལ་བྲོས༔
ནོར་རྣམས་དགྲ་ཡིས་ཟ་ཞིང་ཧབ་ཤ་སྤྱོད༔ ཟོག་པོ་ཁྲིམས་རལ་དམ་ཉམས་ལུང་པ་ཁེངས༔ ཚུལ་བཞིན་སྤྱོད་པ་ཉིན་མོའི་སྐར་མ་ཙམ༔ སུམ་ཅུ་ཁ་རལ་ཉི་ཤུ་ལ་ཉེ་བའི༔ མ་འོངས་དུས་སུ་ཆོས་བརྒྱུད་མཐའ་སྐྱོང་བ༔ ད་ལྟའི་དཔལ་ཆེན་ཡེ་ཤེས་མཆོག་ཁྱོད་ཀྱི༔ སྐྱེ་བ་འཁྲུལ་མེད་མདོ་ཁམས་ཕྱོགས་སུ་འབྱུང་༔ རྒྱལ་ཁམས་རྔམ་སྒྲ་ནག་པོ་ཡུལ་གྱི་མིང་༔ བྱ་ནག་གཤོག་རྡེབ་གཅན་གཟན་ངར་བའི་རོང་༔ རྩི་ཤིང་མདུང་རྩེ་གཟེངས་པ་ལྟ་བུའི་ཚལ༔
ཡབ་ཡུམ་གཤེད་གཞི་ཞེ་སྡང་ལོ་འཛིན་པ༔ ཤེས་རབ་བློ་ལྡན་ཟབ་གསང་ལས་སད་པའི༔ ལུས་ལ་བརྡ་རྟགས་ཤ་མཚན་རི་མོ་ནི༔ དྲག་པོའི་རྟགས་རྒྱ་སྤྱི་གཙུག་མེ་རིས་བརྒྱན༔ རྒྱུད་སྨིན་དབང་རྟགས་སོ་ཞོ་ཚེ་བུམ་ལྡན༔ སྟོང་ཉིད་དོན་ལྡན་སྙིང་ཁར་སྨེ་བས་བརྒྱན༔ ཚིགས་རྣམས་པདྨ་བརྡ་ནི་ཤེས་རབ་ལྡན༔ གསང་བར་ཧཱུྃ་མཐིང་ཀརྨ་ལས་འབྲེལ་གླིང་༔ མི་འགྱུར་རྟགས་ལྡན་སྐུ་ལྔའི་ཆོས་ལ་དབང་༔ མ་ངཻས་བརྟུལ་ཞུགས་སྨྱོན་པ་ལྟ་བུར་སྤྱོད༔
ཕྱོགས་མེད་འགྲོ་དོན་རྒྱལ་ཁམས་རླུང་བཞིན་རྒྱུ༔ ཏི་སྒྲོ་གཡའ་ལུང་བྲག་གསུམ་ནས་བཟུང་སྟེ༔ རོང་ཆེན་ལྔ་ཡི་ཟབ་གཏེར་རྟགས་བདུན་དབང་༔ བཀའ་གསང་ཤོག་དྲིལ་བདུན་བཅུ་དོན་ལྔ་འདི༔ དབང་བཞི་བླང་ཞིང་ཕབ་ནས་ཡང་གཏེར་སྦོས༔ གསང་བའི་བཀའ་རྒྱ་བཀའ་སྲུང་དྲག་པོར་གཏོད༔ དམ་རྫས་བྱིན་རླབས་ཕབས་རྒྱུན་མ་གཏོགས་པ༔ དྷཱུ་ཏིར་བསྐྱིལ་ལ་སྨོན་ལམ་བཟང་པོ་ཐོབ༔ རྟེན་འབྲེལ་དུས་ཀྱི་སྨོན་ལམ་མ་གཏོགས་པ༔ ལོ་བཅུའི་བར་དུ་གསང་རྒྱ་དམ་པར་གྱིས༔
དུས་ཀྱི་ས་རྟགས་ཐམས་ཅད་ཤར་བའི་ཚེ༔ སྨིན་གྲོལ་དུས་བབ་འགྲོ་དོན་དུས་དེར་ཆེ༔ རྫོགས་མཐའ་ཆོས་ཀྱི་སྨིན་གྲོལ་བྱང་ཆུབ་མྱུར༔ དེ་ནས་ཡང་འཕོས་ང་ཡི་དྲུང་དུ་འོང་༔ ཞེས་ལུང་བསྟན་པ་ལྟར། བདུད་དང་བདུད་ཀྱི་ཕྱོགས་ཐམས་ཅད་ལས་རྣམ་པར་རྒྱལ་བ་མཉམ་མེད་རིག་འཛིན་གར་གྱི་དབང་ཕྱུག་གནམ་ལྕགས་རྡོ་རྗེ་བདུད་འདུལ་ལས་རབ་རྩལ་སོགས་གསང་མཚན་དགུ་དང་ལྡན་པ་དེ་ཉིད་ཐོག་མར་སྐུ་བལྟམས་པའི་ཡུལ་སྤ་རོང་སའི་ལྟེ་བར་རིགས་ནི་དབང་ཆེན། རུས་ནི་རླངས་ཆེན་དཔལ་གྱི་སེངྒེའི་གདུང་ལ་ཤིང་ཕོ་ཁྱིའི་ལོར་སྐུ་བལྟམས། སྐྱེས་མཆོག་དེ་ཉིད་ཆུང་བྱིས་པའི་དུས་ནས་སྔོན་སྦྱངས་ལས་འཕྲོ་སད་པའི་མཚན་དུ་མ་དང་ལྡན་ཞིང་དགུང་ལོ་ལྔའི་ཚེ་ནས་རྨི་ལམ་དང་མངོན་སུམ་རྣམས་ལ་སློབ་དཔོན་དང་མཚོ་རྒྱལ་གྱིས་ཆོས་གསུངས་ལུང་བསྟན་པ་དབང་བསྐུར་བ་སོགས་གཟིགས་སྣང་དུ་མ་འཆར་ཞིང༌། བཀའ་གཏེར་སྲུང་མ་རྣམས་ཀྱིས་ཀྱང་རོགས་དན་ཕྲིན་ལས་སྒྲུབ་པ་སོགས་ཞི་རྒྱས་དབང་དྲག་གི་ལས་བསྒྲུབ་པའི་དམ་བཅའ་དང་སྲོག་སྙིང་ཕུལ། དེ་ནས་རིམ་པར་ཁ་བྱང་གི་དངོས་གྲུབ་ཐོབ་ནས་ཤིང་ཕོ་རྟའི་ལོ་ནས་དབུ་བཟུང་སྟེ་གསང་གཏེར་དང་ཁྲོམ་གཏེར་སུམ་ཅུ་རྩ་དགུ་སྤྱན་འདྲེན་པར་མཛད་པ་ལས།
ཁྱད་པར་དུ་གྱུར་པ་གསང་ཆེན་བླ་ན་མེད་པ་འདི་ཉིད་ཟབ་གཏེར་ནས་གདན་དྲངས་ཚུལ་མདོ་ཙམ་ཞིག་སྨོས་ན། མེ་ཕོ་སྤྲེའུ་ལོའི་རྒྱལ་གྱི་ཟླ་བའི་ཡར་ཚེས་དགེ་བར་ཏི་སྒྲོའི་ཚོགས་ཁང་ཆེན་མོར་སྦས་ཚུལ་གྱིས་སྐུ་བསྐྱོད་དེ༔ དབང་དྲག་མེ་ཕྲེང་རྩལ་གྱི་དཀྱིལ་འཁོར་དུ་ཡེ་ཤེས་དང་འཇིག་རྟེན་གྱི་མཁའ་འགྲོ་མ་དབང་དུ་བསྡུས་ཤིང་ཚོགས་འཁོར་གྱིས་མཆོད་དེ་ཐ་ཚིག་བསྒྲགས་པས། མངོན་སུམ་དུ་སྣང་བ་གནས་གསུམ་གྱི་དཔའ་བོ་མཁའ་འགྲོ་སྤྲིན་ལྟར་གཏིབས་ཤིང༌། དགེ་བསྙེན་སྡེ་བཞིའི་རང་གཟུགས་བསྟན་ཏེ་ཕྲིན་ལས་བསྒྲུབ་པར་ཁས་བླངས། ལས་ཀྱི་མཁའ་འགྲོའི་ཚོགས་ཁང་གི་བར་ཁང་ལ་གདན་དྲངས་ཏེ། ཀེའུ་རི་གསང་བ་ཡང་རྫོང་གི་འདབས་ནས་ཟབ་གཏེར་གྱི་རྒྱ་བཀྲོལ་ཅིང༌། བརྡ་རྟགས་ལུང་གི་ཤོག་དྲིལ་དང༌། མཁའ་འགྲོའི་སྐུ་ཚབ་གསང་བ་ཡེ་ཤེས། མྱོང་གྲོལ་ཨ་མའི་རིལ་བུ་སོགས་ཕྱག་ཏུ་ཕུལ་བའི་ཚེ།
སྐུ་ལུས་དང་ཕྱོགས་མཚམས་ཀྱི་ཡུལ་མ་ལུས་པ་འཇའ་འོད་ཟང་ཐལ་ཐིག་ལེའི་ཀློང་དུ་སྐུ་དང་ཞིང་ཁམས་བསམ་གྱིས་མི་ཁྱབ་པའི་ངང་དགོངས་པ་ནམ་མཁའ་བཞིན་འབྱམས་ཀླས་པར་གྱུར། དེ་ནུབ་ཐུགས་ཉམས་དང་འོད་གསལ་འདྲེས་པའི་སྣང་བར་དྲི་བཟང་གིས་ལུང་པ་ཁྱབ་པ་དང༌། རོལ་མོའི་སྒྲ་དུ་མ་སྒྲོགས་པ་དང་བཅས་མཁའ་འགྲོ་སྡེ་ལྔས་རྔ་ཡབ་གླིང་དུ་གདན་དྲངས་པ་ལས། རཀྴ་གླིང་དྲུག་བྱང་གི་གླིང་དུ་རིག་འཛིན་རོམྦུ་གུ་ཧྱས་དྲག་སྔགས་དྲེགས་པའི་སྲོག་ཐིག་ཡོངས་སུ་རྫོགས་པའི་དབང་བསྐུར་ཞིང་ལུང་བསྟན། དེ་ནས་ཟངས་མདོག་དཔལ་རིའི་ཕོ་བྲང་འོག་མར་གུ་རུ་རཀྴ་ཐོད་ཕྲེང་གིས་རྒྱུད་སྡེ་རྒྱ་ཚོའི་བརྡ་རྟགས་ལུང་གི་དབང་རྣམས་རྫོགས་པར་བསྐུར་ཏེ་གསང་མཚན་ལ་རྡོ་རྗེ་བདུད་འདུལ་ལས་རབ་རྩལ་དུ་གསོལ། དེ་ནས་བར་ཁང་རྔ་ཡབ་མངོན་དགའི་ཞིང་དུ་རྗེ་འབངས་ཉེར་ལྔ་སོགས་གྲུབ་ཐོབ་རྒྱ་མཚོའི་དགོངས་པ་ཉམས་མགུར་གྱི་དབྱངས་ལ་བསྐྱོན་ཏེ་གསང་བ་བརྡའི་སྒོ་ནས་བྱིན་གྱིས་བརླབས། དེའི་སྟེང་ཁང་རྔ་ཡབ་སྟུག་པོ་བཀོད་དུ་གུ་རུ་དྲག་པོ་གིང་ཆེན་འབུམ་ཕྲག་དང་བཅས་པའི་འཕྲོ་འདུ་རོལ་པའི་རྩལ་གྱིས་བྱིན་གྱིས་བརླབས། དེ་ནས་ཡང་ཐོག་པདྨ་འོད་ཀྱི་ཕོ་བྲང་དུ་གུ་རུ་སྣང་སྲིད་ཟིལ་གནོན་གྱིས་དགོངས་བརྡ་བརྒྱུད་ཀྱི་གཏེར་རྒྱའི་ལྡེ་མིག་དང༌། དམོད་ལས་དྲག་པོའི་སྒྲོལ་དབང༌། ཧེ་རུ་ཀའི་བརྟུལ་ཞུགས་ཀྱི་སྤྱོད་པའི་ཆས་དབང་རྡོ་རྗེ་སློབ་དཔོན་རྒྱལ་ཐབ་སྤྱི་བླུགས་ཀྱི་དབང་སོགས་བསྐུར་ནས་ཕྲིན་ལས་ཀྱི་རྩལ་ཆེན་གུ་རུ་ཉིད་དང་དབྱེར་མེད་པའི་དགོངས་པ་མཛད།
ལུང་བསྟན་སྨོན་ལམ་བཀྲ་ཤིས་བདེན་ཚིག་གིས་རབ་ཏུ་གནས་ཤིང༌། གཞན་ཡང་དེའི་རྩེ་མོར་ལྟ་ན་སྡུག་པའི་ཞིང་དུ་དགའ་རབ་དགྱེས་པ་རྡོ་རྗེར་མཁའ་འགྲོ་རྒྱ་མཚོས་བསྐོར་བ་དང༌། རྩེ་མོ་རྒྱ་ཕུབ་ཀྱི་ཏོག་ལ་འོག་མིན་གྱི་ཞིང་ཁམས་འཇའ་འོད་ལུག་རྒྱུད་མཆེད་པའི་ཀློང་དུ་ཀུན་བཟང་ཡབ་ཡུམ་ཉི་ཟླ་ཁ་སྦྱོར་ཙམ་གྱི་འོད་འཕྲོ་བའི་ཟིལ་མི་བཟོད་པ་ལྟ་བུའི་ངང་དགོངས་པ་ཆོས་དབྱིངས་སུ་བརྡལ་ཞིང་རིག་པ་རྩལ་གྱི་དབང་ཆེན་ཐོབ། དེ་སོགས་རྔ་ཡབ་གླིང་གི་བཀོད་པ་བསམ་གྱིས་མི་ཁྱབ་པའི་གཟིགས་སྣང་མཐའ་ཡས་པ་བྱུང་ཚུལ་བསམ་གྱིས་མི་ཁྱབ་པ་དམ་པ་དེ་ཉིད་ཀྱི་རྣམ་ཐར་དུ་གསལ་བ་ལྟར་ལགས་ཤིང༌། དེ་ལྟར་ཟབ་གཏེར་སྤྱན་དྲངས་ནས་ལོ་དྲུག་གི་ཐོག་ལྕགས་མོ་གླང་ནས་དབུ་བཟུང་སྟེ་གསང་རྒྱ་བཀྲོལ་ཞིང༌། ཆུ་མོ་གླང་ལོ་ཡན་ཆད་དུ་མཁའ་འགྲོའི་བརྡ་ཡིག་ཉི་ཤུ་རྩ་གཅིག་ལས། བོད་ཡིག་སུམ་བཅུའི་ཀ་སྡེར་བསྒྱུར་ཏེ་འཇུག་དོན་གཏད་རྒྱ་དང་བཅས་པ་རྫོགས་པར་གཏན་ལ་ཕབ་ནས་ཟབ་གསང་ཆོས་ཀྱི་བདག་པོ་རྣམས་དང༌། ཁྱད་པར་འོད་གསལ་ཐུགས་རྒྱུད་ཀྱི་བཀའ་བབ་འཛིན་པ་ཐུགས་མཆོག་རྡོ་རྗེ་ལ་བཀའ་ལུང་གཏད་རྒྱ་དང་བཅས་པ་བུམ་པ་གང་བྱོའི་ཚུལ་དུ་བསྩལ་ཅིང༌། རྒྱལ་དབང་པདྨའི་དགོངས་གསང་སྲོག་རྒྱུད་ཐུགས་ཐིག་མི་ནུབ་པར་སྐྱོང་བའི་རྒྱལ་ཚབ་ཏུ་མངའ་གསོལ་བར་མཛད། དམ་པ་དེ་ཉིད་ནས་རིམ་པར་སྨིན་གྲོལ་གྱི་གདམས་པ་ཡོངས་སུ་རྫོགས་པ་ཁོ་བོ་ཅག་གི་རྩ་བའི་བླ་མ་དང་ཨོ་རྒྱན་པདྨ་འབྱུང་གནས་ཀྱི་བར་ལ་གང་ཟག་རྟོག་གེས་བསླད་མ་ཞུགས།
སྙན་བརྒྱུད་ཀྱི་མན་ངག་ཟམ་མ་ཆད། བརྡ་བརྒྱུད་ཀྱི་ཕྱག་ཁྲིད་གནད་མ་འཆུག ། བྱིན་རླབས་ཀྱི་ཆུ་བོའི་རྒྱུན་མ་ཆད། ལུང་བསྟན་གྱི་རྟེན་འབྲེལ་ས་མཚམས་མ་ལོག ། གཏད་རྒྱའི་བཀའ་ལུང་དོན་བརྒྱུད་དང་ལྡན་པའི་ཡིད་ཆེས་ཤིང་ཁུངས་བཙུན་པ་ཡིན་ཏེ། གུ་རུའི་ལུང་ལས། གཏེར་ལ་བརྒྱུད་པ་བདུན་དང་ལྡན༔ དང་པོ་རྒྱལ་བ་དགོངས་བརྒྱུད་ནི༔ ཀུན་བཟང་རྡོར་འཆང་ཨོ་རྒྱན་གྱིས༔ མ་འོངས་འགྲོ་འདྲེན་སྤྲུལ་པའི་སྐུ༔
གཏེར་སྟོན་དེ་ལ་དགོངས་པ་གཏད༔ གཉིས་པ་རིག་འཛིན་བརྡ་བརྒྱུད་ནི༔ གཏེར་ཡིག་རྣམས་ནི་མཁའ་འགྲོའི་བརྡ༔ རྡོ་རྗེའི་དགོངས་བརྡ་སྙན་བརྒྱུད་ཀྱི༔ ཕྱག་གིས་བརྡ་རུ་ངེས་པར་བསྟན༔ གསུམ་པ་སྙན་ཁུངས་བརྒྱུད་པ་ནི༔ ཆོས་ཀྱི་སྐུ་ཡིས་ལོངས་སྐུར་དགོངས༔ ལོངས་སྐུས་པད་འབྱུང་བདག་ལ་བསྟན༔ བདག་གིས་གཏེར་འབྱིན་དེ་ཉིད་ལ༔ དངོས་ཉམས་རྨི་ལམ་ལག་ཁྲིད་སྟོན༔
བཞི་པ་མཁའ་འགྲོ་གཏད་རྒྱའི་བརྒྱུད༔ ཆོས་འདི་གཏེར་དུ་སྦས་པའི་དུས༔ མཁའ་འགྲོ་མ་ལ་གཏད་པ་དང་༔ འབྱིན་པའི་དུས་བབ་གཏེར་སྟོན་ལ༔ ཌཱཀྐིས་དངོས་སུ་གཏད་པའོ༔ ལྔ་པ་སྨོན་ལམ་དབང་བསྐུར་བརྒྱུད༔ རིམ་པར་སྨོན་ལམ་རྒྱས་བཏབ་སྟེ༔ མ་འོངས་བསྐལ་པ་འདི་ཙམ་དུ༔ འགྲོ་བའི་དོན་དུ་ནུས་པ་ཡི༔ ལས་ཅན་བུ་དང་འཕྲད་པར་ཤོག༔
ཅེས་པའི་སྨོན་ལམ་བཀའ་རྒྱས་བཏབ༔ དྲུག་པ་བྱིན་རླབས་གཏེར་གྱི་བརྒྱུད༔ གཏེར་ནས་གཏེར་དུ་བརྒྱུད་ཅིང་སྦས༔ ཐུགས་རྗེ་ཟག་མེད་མཛོད་ཀློང་རྡོལ༔ བདུན་པ་ཤོག་སེར་ཚིག་གི་བརྒྱུད༔ མེ་ཤོག་ཆུ་ཤོག་ས་ཤོག་དང་༔ རླུང་ཤོག་ནམ་མཁའི་ཤོག་བུ་སོགས༔ རྟེན་འབྲེལ་གཏེར་ཤོག་བརྒྱ་སོ་ལྔ༔ བརྡ་རྟགས་ས་ཡ་ཐེར་འབུམ་བཅས༔ གཞི་ནི་རོ་གཅིག་ལམ་བརྡའི་ཆོས༔
ཚད་ནི་ཤོག་སེར་དོན་ནི་གཏེར༔ གསང་སྔགས་འདུས་པ་རྣམ་བཞི་ཞེས༔ བརྡ་བཞིའི་རྟེན་འབྲེལ་མངོན་ཕྱུང་བ༔ དབང་གི་ཆུ་བོ་ཆེན་པོ་བཞི༔ ཡོངས་སུ་ཚང་བས་སྤྲོ་བ་བསྐྱེད༔ ཅེས་གསུངས་ཤིང༌། ཉི་ཟླ་ཁ་སྦྱོར་གྱི་བརྡ་བརྒྱུད་ལས་ཀྱང༌། གསང་ཆེན་ངེས་པའི་བཀའ་འདི་ལ། ། ལོ་རྒྱུས་དོན་གྱིས་མ་བརྗོད་ན། ། ཡིད་མི་ཆེས་པའི་སྐྱོན་དུ་འགྱུར། །
དེ་ཕྱིར་ལོ་རྒྱུས་བརྗོད་པར་བྱ། ། ཞེས་གསུངས་སོ། ། བརྒྱུད་པ་དེ་ལས་བྱུང་བའི་གདམས་པ་དངོས་ལ། སྨིན་བྱེད་ཀྱི་དབང་གྲོལ་བྱེད་ཀྱི་ཁྲིད་རྒྱབ་རྟེན་གྱི་ལུང་དང་བཅས་པ་མཆིས་པ་ལས། འདིར་འཆད་པའི་སྐབས་སུ་བབ་པ་ནི་སྨིན་བྱེད་ཀྱི་དབང་ཡིན་ཏེ། ཀློང་གསལ་ལས། སེམས་ལ་ཆོས་ཉིད་གནས་གྱུར་ཀྱང༌། ། དབང་གིས་སྨིན་པར་མ་བྱས་ན། ། རྣལ་འབྱོར་དངོས་གྲུབ་ག་ལ་ཐོབ། ། ཅེས་སོ།
དེ་ལ་འདིར་དབང་ཐོབ་པའི་ཕན་ཡོན། མ་ཐོབ་པའི་ཉེས་དམིགས། ཇི་ལྟར་བསྐུར་བའི་ཚུལ་དང་གསུམ་ལས། དང་པོ་ནི། གནས་སྐབས་གྲོལ་བྱེད་ཀྱི་གདམས་པ་ཟབ་མོ་གདབ་པའི་སྣོད་དུ་རུང་ཞིང༌། མཐར་ཐུག་སྐུ་བཞི་ཡེ་ཤེས་ལྔའི་བདག་ཉིད་ཕྲིན་ལས་བཞི་རྫོགས་ཀྱི་ངོ་བོར་སངས་རྒྱས་པ་ཡིན་ཏེ། རིན་ཆེན་སྤུངས་པའི་རྒྱུད་ལས། གང་ཞིག་དབང་བསྐུར་འཛིན་པ་ཡི། ། སངས་རྒྱས་སྐུ་ལ་འདི་ཡིས་རེག ། འདི་ལ་སྐྱེས་བུས་དབང་ཐོབ་ན། །
རིག་པའི་སྐུ་ལ་རང་དབང་ཐོབ། ། ཅེས་དང༌། སྙིང་གི་མེ་ལོང་གི་རྒྱུད་ལས་ཀྱང༌། དབང་རྣམས་རབ་ཏུ་ཐོབ་བྱས་ན། ། གསང་སྔགས་ཐམས་ཅད་མ་བསྒྲུབས་འགྲུབ། ། ཅེས་སོ། ། དབང་ཚུལ་བཞིན་མ་ཐོབ་པར་ཡེ་ཤེས་ལྷའི་བསྙེན་པ་དང་སྒྲུབ་པ་ལས་སྦྱོར་སོགས་བགྱིས་པའི་སྐལ་བ་ངེས་པར་མི་ལྡན་ལ། དེར་མ་ཟད་གསང་སྔགས་ཀྱི་རྒྱུད་ཚིག་ཟབ་མོ་ཀློག་པ་དང༌། ཕྲིན་ལས་ཚིག་ཤར་དུ་གྱེར་བ་ལའང་མི་དབང་སྟེ། ཀྲྀ་ཡ་དཔུང་བཟང་གི་རྒྱུད་ལས།
གང་ཞིག་གསང་སྔགས་དབང་བསྐུར་ཆོ་ག་མེད། ། གང་དག་དཀྱིལ་མཁོར་ལ་ནི་མ་ཞུགས་དང༌། ། གང་དག་བྱང་ཆུབ་སེམས་དང་མི་ལྡན་པར། ། དེ་ཡིས་གསང་སྔགས་བཀླག་ན་ཕུང་བར་འགྱུར། ། ཞེས་དང༌། ཕྱག་ཆེན་ཐིག་ལེ་ཁ་སྦྱོར་ལས། དབང་མ་ཐོབ་ལ་དངོས་གྲུབ་མེད། ། བྱེ་མ་བཙིར་བར་མར་མེད་བཞིན། ། དེ་བས་དབང་བསྐུར་དམ་པ་ནི། ། རབ་ཏུ་འབད་པས་བླང་བར་བྱ། །
ཞེས་སོགས་རྒྱ་ཆེར་གསུངས་པ་ལ། དེ་ལྟ་བུའི་དབང་དེ་ཉིད་ཇི་ལྟར་བསྐུར་ན། ཀློང་གསལ་ལས། སྐྱབས་འགྲོ་ཐུན་མོང་ནས་བརྩམས་ཏེ། ། དབང་བཞི་རྫོགས་པར་བསྐུར་བར་བྱ། ། ཞེས་གསུངས་པས། སློབ་དཔོན་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་བཤམ་བཀོད། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས་སློབ་མ་རྗེས་འཛིན་གྱི་སྐབས་སུ་བབ་པ་ཡིན། དེ་ལའང་སྔོན་འགྲོ་དངོས་གཞི་རྗེས་གསུམ་ལས།
ཐོག་མར་སྔོན་འགྲོ་ལ་ཐུན་མོང་དང་ཁྱད་པར་གཉིས་ཀྱི། ཐུན་མོང་གི་སྔོན་འགྲོ་ནི་ལུང་ལས། མིར་སྐྱེ་བ་ཡང་ཤིན་ཏུ་དཀའ་བ་ཉིད། ། གྲོགས་པོ་གང་དག་དད་དང་ཆོས་ཉན་པ། ། འདི་འདྲ་བསྐལ་བ་བརྒྱར་ཡང་རྙེད་མི་འགྱུར། ཞེས་པས། རང་ཅག་རྣམས་སྐྱེ་བར་དཀའ་བ་ལྷོ་རྒྱལ་འཛམ་བུ་གླིང་དུ་སྐྱེས། ཐོབ་པར་དཀའ་བ་དལ་འབྱོར་གྱི་མི་ལུས་རིན་ཆེན་ཐོབ། མཇལ་བར་དཀའ་བ་བླ་མ་དགེ་བའི་བཤེས་གཉེན་རྣམས་དང་མཇལ་བའི་སྐབས་འདིར་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་བྱ་དགོས་ཤིང༌། གལ་ཏེ་མ་ཐོབ་ན་མི་ལུས་ཐོབ་ཀྱང་སྟོང་ལོག་ཡིན་པར་བློ་གྲོས་མི་ཟད་མདོ་ལས།
སྐྱེ་བ་མང་པོ་ཐོབ་གྱུར་ཅིང༌། ། ཡུན་རིང་བར་དུ་བེད་སྤྱད་ཀྱང༌། ། ཆོམ་པོས་འཕྲོག་པ་ཇི་བཞིན་དུ། ། སྒྲེན་མོ་ལག་པ་སྟོང་པར་འགྱུར། ཞེས་གསུངས། དེ་ལྟར་ན་ཐབས་ཇི་ལྟ་བུ་ཞིག་འབད་སྙམ་ན། ཐེག་ཆེན་སྔགས་ཀྱི་ཉེ་ལམ་དུ་ཞུགས་ནས་བསྐྱེད་རྫོགས་ཀྱི་གདམས་པ་ཟབ་མོ་ལྷུར་བླངས་ཏེ་ཚེ་གཅིག་ལ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེ་ལ་ཁྱད་པར་གྱི་སྔོན་འགྲོ་སྐྱབས་སེམས་སྡོམ་པ་བཟུང་བ་རྣམས་ཡིན་ཏེ། མདུན་གྱི་ནམ་མཁར་པདྨ་དང་ཉི་ཟླའི་གདན་ལ་ལྷ་དང་བླ་མ་དབྱེར་མེད་རྡོ་རྗེ་འཆང་ཆེན་མཐིང་གསལ་ལོངས་སྤྱོད་རྫོགས་སྐུ་རྡོ་དྲིལ་བསྣོལ་ཏེ་འཛིན་པ། སྣང་ལ་རང་བཞིན་མ་གྲུབ་བདེ་གཤེགས་ཀུན་འདུས་ཀྱི་ངོ་བོར་བཞུགས་པའི་ངང་མདངས་ཐུགས་རྗེའི་རྣམ་རོལ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་དགོངས་ཀློང་ཟབ་གསལ་ཉག་གཅིག་ཏུ་བཞུགས་པའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌།
སེམས་བསྐྱེད་དམན་པ་རྣམས་ཐེག་ཆེན་བྱང་ཆུབ་མཆོག་ལ་འགོད་པའི་སྨོན་འཇུག་གི་སེམས་བསྐྱེད་དང༌། སྤང་བླང་གི་ཆོས་ཐམས་ཅད་བློ་བྲལ་སྟོང་གསལ་མཉམ་ཡངས་ཆེན་པོར་སྡོམ་ཞིང་ཡེ་བསྲུངས་ཆེན་པོར་གཞོལ་བར་བགྱིད་སྙམ་པས་འདི་ཡི་རྗེས་ཟློས་མཛོད། བླ་མ་སངས་རྒྱས་འཁོར་དང་བཅས༔ ཀུན་ནས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔ སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔
སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔
ཞེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང་༔ དེ་ལྟར་ཕྱི་སོ་ཐར་གྱི་སྐྱབས་འགྲོ ། ནང་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་པ་བཞིན་སྲུང་དགོས་ཏེ། དཔལ་མཆོག་ལས། སྡོམ་པ་དམ་ཚིག་ཀུན་གྱི་གནས། །
དེ་བསྲུངས་དངོས་གྲུབ་མྱུར་དུ་ཐོབ། ། ཅེས་པས་སྡོམ་གསུམ་གྱི་སྤང་བླང་མཚན་མ་ཐམས་ཅད་རང་གྲོལ་ཡེ་ཤེས་ཀྱི་ངང་ལས་མི་འདའ་བར་ཆིག་ཆོད་དུ་སྲུང་བ་ཐབས་ཀྱི་སྒོ་ཟབ་པའོ། ། དེ་ལྟར་སྐྱབས་ཡུལ་རྣམས་འོད་དུ་ཞུ་བ་ཁྱེད་རང་རྣམས་ལ་ཐིམ་པས། རང་ཉིད་སྐྱབས་གནས་ཀུན་འདུས་ཀྱི་ངོ་བོ་འགྲོ་བ་ཀུན་གྱི་དད་དཔོན་མཆོག་ཏུ་གྱུར་པར་བསམས་ལ། དངོས་གཞི་དབང་གི་སླད་དུ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པར་གསོལ་བ་གདབ་པ་འདི་ཡི་རྗེས་ཟློས་མཛོད། ཀྱཻ༔ རྡོ་རྗེ་རྒྱལ་པོ་རིགས་ཀྱི་གཙོ༔ དཀྱིལ་འཁོར་ཀུན་གཞི་མངའ་བདག་ཉིད༔ དེང་འདིར་ཡང་གསང་དཀྱིལ་འཁོར་འདིར༔ སྐལ་ལྡན་ལས་ཅན་འཇུག་པར་སྩོལ༔
ལན་གསུམ། སློབ་དཔོན་གྱིས། ཧོཿ ཁྱེད་རྣམས་དམ་ཚིག་ལྡན་ལགས་སམ༔ སྒོམ་སྒྲུབ་སྙིང་པོ་ལེན་ནུས་སམ༔ སྐལ་ལྡན་ཡིན་ན་དབང་མཆོག་སྦྱིན༔ སྐལ་མེད་རྣམས་ལ་མི་བསྟན་ནོ༔ ཞེས་དྲིས་པའི་ལན་དུ་འདིའི་རྗེས་ཟློས་མཛོད། ཧོཿ བདག་ནི་སྐལ་ལྡན་དམ་ཚིག་ཅན༔
དཀྱིལ་འཁོར་སྒོམ་སྒྲུབ་སྙིང་པོ་ལེན༔ ལུས་དང་ངག་གུས་མོས་བློ་བརྟན༔ དམ་ཚིག་མི་འདའ་སྲོག་ལྟར་བཟུང་༔ སློབ་དཔོན་གྱིས་ནང་མཆོད་ནས་བདུད་རྩི་བསྲེས་པའི་དམ་ཆུ་ཐོགས་ལ། ཧཱུྃ༔ ཁྱེད་རྣམས་སྐལ་ལྡན་དམ་ཚིག་ཅན༔ ལས་ཅན་བུ་ལ་དབང་མཆོག་སྦྱིན༔ འདི་ནི་དམ་ཚིག་རྡོ་རྗེའི་ཆུ༔ དམ་བསྲུངས་དངོས་གྲུབ་སྣ་ཚོགས་ཐོབ༔ ཨ་མྲྀ་ཏ་ས་མ་ཡ་དམ་ལས་མ་འདའ་ཞིག༔
ཅེས་བདུད་རྩི་བླུད། དེ་ལྟར་རྩ་བ་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་བཏང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོཾ་ས་མ་ཡ་ཨི་དན་ཏ་ན་ར་ཀན༔ ཞེས་ལན་གསུམ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ། ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ། བདག་གཞན་སྣོད་བཅུད་དང་བཅས་པར་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སྣོད་ཀྱི་འཇིག་རྟེན་ཨེ་མཐིང་ནག་གྲུ་གསུམ་མེ་རི་རབ་ཏུ་འབར་བའི་དབུས་སུ།
ཁྱེད་རང་རྣམས་སྐད་ཅིག་གིས་འཇིགས་བྱེད་པདྨ་ཧེ་རུ་ཀ་དམར་ནག་ཞལ་གསུམ་ཕྱག་དྲུག་པ། གཡས་གསུམ་གྲི་གུག་རྡོ་རྗེ་དང་དང་མེ་དཔུང༌། གཡོན་གསུམ་ཐོད་ཁྲག་དང་ལྕགས་སྡིག་སྦྲུལ་ཞགས་འཛིན་ཅིང༌། ཤིན་ཏུ་ཁྲོས་པའི་དབུ་ལ་བྱ་ཁྱུང་རིགས་ལྔས་བརྒྱན་པ་དུར་ཁྲོད་དཔལ་ཆས་ཐམས་ཅད་རྫོགས་ཤིང་སྒྲོ་གཤོག་མཁའ་ལ་བརྒྱངས་པ། ཞབས་བཞི་གྱད་དོར་གྱིས་རྫུ་འཕྲུལ་གྱི་བྱ་ཁྱུང་མཐིང་ནག་མེ་གཤོག་ཅན་བརྫིས་པ། ཡུམ་མཆོག་གསང་བདག་གཏུམ་མོ་གྲི་ཐོད་འཛིན་པས་འཁྱུད་པ། ཡབ་ཡུམ་མེ་རི་རབ་ཏུ་འབར་བའི་ཀློང་དུ་གར་དགུའི་ཉམས་དང་ལྡན་པ། གཞན་ཡང་ཕྲིན་ལས་བཞིའི་ལྷ་ཚོགས། ཕྱོགས་བཞི་གིང་ཆེན་དཔའ་བོ་ཡབ་ཡུམ། མཚམས་བཞིར་རིགས་བཞིའི་ཁྱུང་ཆེན།
སྒོ་མ་བཞི་ལ་སོགས་པ་སྤྲུལ་པ་ཡང་སྤྲུལ་དཔག་ཏུ་མེད་པས་བསྐོར་བར་གསལ་བའི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་པདྨ་དམར་པོ་ཨཱཿཡིས་མཚན་པ། ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་ཤིང་སློབ་དཔོན་གྱི་ཐུགས་ཀར་ཕོག་ཏེ་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས། འོག་མིན་ཆོས་ཀྱི་དབྱིངས་ཀྱི་ཕོ་བྲང་རྔ་ཡབ་པདྨ་འོད་ཀྱི་གཞལ་ཡས་ནས། རིག་འཛིན་མ་ཧཱ་གུ་རུའི་ཐུགས་དམ་གྱི་རྒྱུད་བསྐུལ་བས་སྟེང་འོག་ཕྱོགས་མཚམས་ཐམས་ཅད་དབང་དྲག་རྡོ་རྗེ་མེ་འབར་གྱི་ལྷ་ཚོགས་ཀྱི་རྣམ་པར་ནམ་མཁའ་ས་གཞི་བར་སྣང་ཐམས་ཅད་གང་བར་སྤྱན་དྲངས། དེའང་སྐུ་ཆེ་བ་རྣམས་རི་རབ་ཙམ། ཆུང་བ་རྣམས་ཡུངས་འབྲུ་ཙམ། བར་པ་རྣམས་རང་གི་ལུས་ཀྱི་བོང་ཚད་ཙམ། སྣང་སྲིད་ཐམས་ཅད་དྲག་པོའི་རླུང་འཇིགས་པའི་འབྲུག་སྒྲ་གནམ་ལྕགས་ཀྱི་ཐོག་དང་ཚྭ་ཚྭ་ཁོལ་བའི་ཤུགས་དྲག་དང་བཅས་བྱོན་ཏེ།
ཁྱེད་རང་རྣམས་ལྷར་གསལ་བ་ལ་སིབ་སིབ་ཐིམ་པས་སྐུ་ཆེ་བ་ཡན་ལག་རགས་པ་ཉི་མ་འབུམ་གྱི་གཟི་བྱིན་ལྟར་འབར་བའི། སྣང་སྲིད་ཀུན་ན་ཆེ་བཙན་འགྲན་ཟླ་དང་བྲལ་བའི་སྐུར་མངོན་སུམ་དུ་གྲུབ་པའི་མོས་པ་མཛོད། ཅེས་བརྡ་སྦྱར་ལ་བྱིན་དབབ་ཀྱི་རྫས་བསྲེགས་ཤིང་རོལ་མོའི་སྒྲ་དང་བཅས་པས། ཧཱུྃ༔ གླིང་གི་གླིང་མཆོག་ལྷོ་ནུབ་ཡུལ༔ རྔ་ཡབ་དཔལ་རིའི་ཕོ་བྲང་ནས༔ ཆེ་བཙན་རྡོ་རྗེ་ཐོད་ཕྲེང་རྩལ༔ ལངྐ་མགྲིན་བཅུའི་ཁ་གནོན་མཛད༔ གདོང་དམར་སྲིན་པོ་དམ་ལ་བཏགས༔ རིག་འཛིན་མཁའ་འགྲོའི་གཙོ་བོ་མཛད༔
རྗེ་བཙུན་དེ་ཡི་རྗེས་འཇུག་ཕྱིར༔ བྱིན་གྱིས་བརླབ་ཕྱིར་གཤེགས་སུ་གསོལ༔ དྲག་པོའི་ཕོ་བྲང་དཀྱིལ་འཁོར་འདིར༔ བྱིན་ཆེན་ཕོབ་ལ་དབང་ཆེན་བསྐུར༔ འགྱུར་མེད་སྐུ་ཡི་ཕོ་བྲང་ནས༔ བསྐྱེད་རིམ་སྟོབས་བཅུས་བྱིན་གྱིས་རློབས༔ འགགས་མེད་གསུང་གི་སྒོ་ཕྱེས་ལ༔ ཚངས་དབྱངས་དྲུག་ཅུས་བྱིན་གྱིས་རློབས༔ འཁྲུལ་མེད་ཐུགས་ཀྱི་སྒོ་ཕྱེས་ལ༔ ཡེ་ཤེས་ཆེན་པོས་བྱིན་གྱིས་རློབས༔
ཡོན་ཏན་བརྒྱད་ཁྲིའི་སྒོ་ཕྱེས་ལ༔ མྱང་འདས་ཆོས་ཀྱིས་བྱིན་གྱིས་རློབས༔ ཕྲིན་ལས་སྣ་ཚོགས་སྒོ་ཕྱེས་ལ༔ མཆོག་ཐུན་འགྲུབ་པར་བྱིན་གྱིས་རློབས༔ དེ་ལྟར་ཡེ་ཤེས་ལྷ་ཡི་ཚོགས༔ མི་མངོན་དབྱིངས་ནས་སྐུ་བསྐྱོད་ལ༔ རང་བཞིན་དབྱིངས་སུ་རྫུ་འཕྲུལ་འགྱེད༔ ཐུགས་རྗེའི་དབྱིངས་ནས་འགྲོ་དོན་དུ༔ དབང་དྲག་ལྷ་ཚོགས་བདག་གྱུར་ཅིག༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཛ་ཛཿ
ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ ཞེས་ཡེ་ཤེས་པ་དབབ། དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཨོཾ་ཏིཥྛ་བཛྲ་ས་མ་ཡ་ཧཱུྃ༔ ཞེས་གནས་ལྔར་རྒྱ་གྲམ་བྱ། དེ་ནས་ཁྱད་པར་གྱི་དབང་བཞིའི་སླད་དུ་གསོལ་བ་གདབ་པ་འདི་ཡི་རྗེས་ཟློས་མཛོད། ཧོཿ ཆེ་མཆོག་དྲག་པོ་རིགས་ཀྱི་བདག༔ དབང་དྲག་པདྨ་ཧེ་རུ་ཀའི༔
དཀྱིལ་འཁོར་དབང་བཞི་དེང་འདིར་སྩོལ༔ སྒོ་གསུམ་བསྐྱེད་རྫོགས་ངང་ལ་གནས༔ ལན་གསུམ། དེ་ནས་དངོས་གཞི་ཁྱད་པར་གྱི་དབང་ནི༔ སེངྒེ་རྩལ་རྫོགས་ལས། དབང་ལ་རྣམ་པ་བཞི་ཡོད་དེ། ། ཕྱི་དང་ནང་དང་གསང་བ་དང༌། ། དེ་བཞིན་ཡོངས་སུ་རྫོགས་པའོ། ། ཞེས་གསུངས་པས། ཕྱི་སྤྲུལ་སྐུ་བུམ་པའི་དབང༌།
ནང་ལོངས་སྐུ་རླུང་གི་དབང༌། གསང་བ་ཆོས་སྐུ་ཐིག་ལེའི་དབང་༔ དེ་ཁོ་ན་ཉིད་རིག་རྩལ་བརྡའི་དབང་དང་བཞི་ལས༔ དང་པོ་ལའང་ཕྱིའི་དྲི་མ་འཁྲུད་པར་བྱེད་པ་བུམ་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བ་སྐལ་པ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་སྒྲུབ་པར་བྱེད་པ་སྒྲོལ་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས།
རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། ཅེས་བརྡ་སྦྱར་ལ། བུམ་པ་སྤྱི་བོར་བསྐུར་ཞིང༌། ཧཱུྃ༔ སྐྱེ་མེད་བུམ་པ་དྲག་པོའི་མཁའ༔ བདུད་རྩི་པདྨ་ཧེ་རུ་ཀཿ ཡབ་ཡུམ་གཉིས་མེད་དབང་བསྐུར་བས༔ བསྐྱེད་རིམ་སྤྲུལ་སྐུའི་དབང་ཐོབ་ཤོག༔
ཨོཾ་པདྨ་ཧེ་རུ་ཀ་ཀྲོ་ཏི་མུཾ་ཀ་ཡ་ཨ་བྷི་ཥིཉྩ་ཧཱུྃ༔ ཞེས་བུམ་ཆུ་བླུད། ཁ་རྒྱན་ཡལ་འདབ་ཀྱིས་སྤྱི་བོར་ཆུ་བླུག་ཅིང༌། དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཉོན་མོངས་པ་ལྔའི་སྒྲིབ་པ་དག ། ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་སྣང་བ་མཐའ་ཡས་ཡབ་ཡུམ་གྱིས་དབུ་བརྒྱན་པར་གྱུར་པ་དེ་ལ་སངས་རྒྱས་བྱང་སེམས་དཀྱིལ་འཁོར་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌། བཀྲ་ཤིས་པའི་ཚིག་དང་མེ་ཏོག་གི་ཆར་དབབ། རོལ་མོའི་སྒྲ་དབྱངས་དུ་མ་དང་བཅས་པས་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད། བྱས་ལ།
ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ གཉིས་པ་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་ལ། ཁྱེད་རང་རྣམས་ཀྱང་སྒོ་གསུམ་ལྷའི་རང་བཞིན་དུ་ཡེ་ནས་གནས་པ་ལ་དེ་ལྟར་ཡིན་པའི་ངེས་ཤེས་བསྐྱེད་ལ།
སློབ་དཔོན་ཡང་དཀྱིལ་འཁོར་གྱི་གཙོ་བོ་དངོས་སུ་མོས་པ་བསྐྱེད། འོག་མིན་གྱི་ཞིང་རབ་འབྱམས་དང༌། ཁྱད་པར་མདུན་བསྐྱེད་ཀྱི་གཙོ་བོ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར་གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་འཕྲོས་པ། ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། ཅེས་སྐུ་འབག་སྤྱི་བོར་བསྐུར་ཞིང༌། ཧཱུྃ༔ ཆོས་སྐུ་སྐྱེ་མེད་ཧེ་རུ་ཀཿ གཉིས་མེད་སྤྲུལ་སྐུ་ཁྲོ་བོའི་རྒྱལ༔ འཇིགས་བྱེད་ཡབ་ཡུམ་དབང་བསྐུར་བས༔ ཟུང་འཇུག་བདེ་སྟོང་དབང་ཐོབ་ཤོག༔
ཨོཾ་པདྨ་ཧེ་རུ་ཀ་ཀྲོ་ཏི་མུཾ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་དཀྱིལ་འཁོར་གྱི་གཙོ་མཆོག་ཐོད་ཕྲེང་དྲག་པོའི་སྤྱི་བོ་བདེ་ཆེན་གྱི་འཁོར་ལོ་རྔ་ཡབ་པདྨ་འོད་ཀྱི་ཞིང་ནས། གུ་རུ་རྡོ་རྗེ་ཐོད་ཕྲེང་ཡབ་ཡུམ་རིག་འཛིན་མཁའ་འགྲོ་རྒྱ་མཚོའི་ཚོགས་དང་བཅས་པ་ཐུགས་རྗེའི་གཟི་བྱིན་ཉི་ཟླའི་ཟེར་ལྟར་འཕྲོ་ཞིང༌། གསང་བ་དགའ་བཞིའི་བརྡ་སྐད་དང་བཅས་ཏེ་གར་ཉམས་ཁྱུག་ཁྱུག་ནམ་མཁའ་གང་བར་བྱོན་ལ་ཁྱེད་རང་རྣམས་ཀྱི་སྤྱི་བོར་ཐིམ་པས། གཏི་མུག་ཕུང་པོའི་བདུད་བཅོམ། ཞི་བ་རྡོ་རྗེ་དབྱིངས་ཀྱི་དཀྱིལ་འཁོར་རྒྱ་མཚོའི་ནུས་རྩལ་རྫོགས་ཤིང༌། ཉོན་མོངས་པའི་ཟུག་རྔུ་ཞི་བར་བྱེད་ཅིང་འགྲོ་དོན་ཕྱོགས་མེད་དུ་གྲུབ་པའི་མོས་པ་མཛོད་ཅིག ། ཅེས་ཞི་སྐུ་སྤྱི་བོར་བཞག་ལ། ཧཱུྃ༔ བླ་མ་རྡོ་རྗེ་ཐོད་ཕྲེང་རྩལ༔
དཀར་གསལ་མདངས་ལྡན་ཡུམ་དང་སྦྱོར༔ མཁའ་འགྲོ་སྡེ་ལྔ་འཁོར་དང་བཅས༔ ཞི་བ་ཡོངས་རྫོགས་དབང་བསྐུར་རོ༔ ཨོཾ་གུ་རུ་པདྨ་ཐོད་ཕྲེང་རྩལ་ཧ་རི་ནི་ས་ཨ་བྷི་ཥིཉྩ་ཧཱུྃ༔ དཀྱིལ་འཁོར་གྱི་གཙོ་མཆོག་པདྨ་ཐོད་ཕྲེང་རྩལ་དྲག་པོའི་མགྲིན་པ་ལོངས་སྤྱོད་ཀྱི་འཁོར་ལོ་ཡོན་ཏན་གཏེར་འབྱུང་གི་ཞིང་ནས། གུ་རུ་ཟིལ་གནོན་ཡིད་བཞིན་ནོར་བུ་རིག་འཛིན་མཁའ་འགྲོའི་ཚོགས་དང་བཅས་པ། ཉི་ཟླའི་འོད་ཕུང་འཁྱིལ་ཞིང་མཆོག་ཐུན་གྱི་དངོས་གྲུབ་ཆར་བཞིན་དུ་བབས་པས་ནམ་མཁའ་གང་བར་བྱོན་པ་ཁྱེད་རང་རྣམས་ཀྱི་མགྲིན་པར་ཐིམ་པས། ང་རྒྱལ་ལྷ་བུའི་བདུད་བཅོམ། འཁོར་འདས་ལམ་གྱི་ཡོན་ཏན་ཐམས་ཅད་ཅིག་ཅར་དུ་རྫོགས་ཤིང༌། སྟོབས་དཔལ་ཡེ་ཤེས་རྒྱས་པས་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད།
ཅེས་རྒྱས་པའི་ཙཀ་སྐུ་མགྲིན་པར་བཞག་ལ། ཧཱུྃ༔ ལོངས་སྤྱོད་དབང་ཕྱུག་ཛཾ་བྷ་ལ༔ ས་སྙིང་མདོག་ཅན་ཡུམ་དང་སྦྱོར༔ དབང་སྡུད་མཁའ་འགྲོའི་ཚོགས་དང་བཅས༔ རྒྱས་པ་ཡོངས་རྫོགས་དབང་བསྐུར་རོ༔ ཨོཾ་གུ་རུ་པུཎྱེ་ཌཱ་ཀ་ཌཱཀྐི་ཨཱ་པ་ར་མི་ཏ་ཨ་བྷི་ཥིཉྩ་ཧཱུྃ༔ དཀྱིལ་འཁོར་གཙོ་མཆོག་ཐོད་ཕྲེང་དྲག་པོའི་ཐུགས་ཆོས་དབྱིངས་ཡེ་ཤེས་ཀྱི་འཁོར་ལོ་ཀ་དག་ཟང་ཐལ་གྱི་ཞིང་ནས་གུ་རུ་ཚེ་དབང་རྒྱལ་པོ་རིག་འཛིན་མཁའ་འགྲོ་རྒྱ་མཚོའི་ཚོགས་དང་བཅས་པ། ཡེ་ཤེས་ལྔའི་འོད་ཟེར་ཀུན་ནས་འཕྲོ་བ་ནམ་མཁའི་དབྱིངས་གང་བར་བྱོན་པ་ཁྱེད་རང་རྣམས་ཀྱི་སྙིང་ཁར་ཐིམ་པས། ཞེ་སྡང་འཆི་བདག་གི་བདུད་བཅོམ།
ཐུགས་མི་གཡོ་བ་ཆོས་ཉིད་ཀྱི་ནུས་རྩལ་མངོན་དུ་རྫོགས་ཤིང་སྐྱེ་འཆི་འཕོ་འགྱུར་དང་བྲལ་བ་ཀ་དག་ཟབ་གསལ་གྱི་དགོངས་པས་འགྲོ་དོན་ཕྱོགས་མེད་དུ་འགྲུབ་པའི་མོས་པ་མཛོད། ཅེས་ཚེ་ལྷ་སྙིང་ཁར་བཞག་ལ། ཧཱུྃ༔ ཡེ་ཤེས་ཚེ་བདག་དབང་གི་སྐུ༔ ཨིནྜའི་མདོག་ཅན་ཡུམ་དང་སྦྱོར༔ ཚེ་བདག་མགྱོགས་མ་འབུམ་གྱིས་བསྐོར༔ ཚེ་ལྷ་ཡོངས་རྫོགས་དབང་བསྐུར་རོ༔ ཨོཾ་པདྨ་ཧྲྀ་དཱ་ཡ་ཨཱ་ཡུརྫྙཱ་ན་ཧ་རི་ནི་ས་ཨ་བྷི་ཥིཉྩ་ཧཱུྃ༔ དཀྱིལ་འཁོར་གྱི་གཙོ་མཆོག་ཐོད་ཕྲེང་དྲག་པོའི་ལྟེ་བ་སྤྲུལ་པའི་འཁོར་ལོ་འབྱུང་བ་འདུས་པའི་ཕོ་བྲང་ནས། དབང་ཕྱུག་མཁའ་འགྲོ་སྡེ་ལྔ་གནས་ཉུལ་བྱེ་བ་འབུམ་སྡེའི་ཚོགས་དང་བཅས་པ།
རྗཻས་ཆགས་ཀྱི་འོད་ཟེར་ཀུན་ནས་འཕྲོ་བའི་འཁོར་འདས་མཉམ་སྦྱོར་གྱི་བརྡ་གར་རོལ་རྩེད་དང་བཅས་པ་བར་སྣང་གང་བ་འཕྲོས་པ། ཁྱེད་རང་རྣམས་ཀྱི་ལྟེ་བར་ཐིམ་པས་འདོད་ཆགས་ཉོན་མོངས་པའི་བདུད་བཅོམ། རྩ་རླུང་བདེ་དྲོད་རྟོགས་པའི་ནུས་རྩལ་ཡོངས་སུ་རྫོགས་ནས་ཕྱིར་མི་ལྡོག་པའི་དབྱིངས་རིག་འོད་གསལ་གྱིས་འཁོར་འདས་ཀྱི་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད། ཅེས་མཁའ་འགྲོ་ལྟེ་བར་བསྐུར་ཞིང༌། ཧཱུྃ༔ ལས་ཀྱི་དབང་སྒྱུར་མཁའ་འགྲོ་མ༔ ལྗང་འོད་རླུང་གི་རང་བཞིན་ཅན༔ རང་འདྲ་ལྔ་དང་ཡང་འཁོར་འབུམ༔ དཔལ་བསྐྱེད་མཁའ་འགྲོའི་དབང་བསྐུར་རོ༔ ཨོཾ་བཾ་ཌཱཀྐི་ཏེ་ཛྭ་ཧ་རི་ནི་ས་པྲ་མོ་ཏི་རི་སིདྡྷི་ཛ་ཛཿ
ཨ་བྷི་ཥིཉྩ་ཧཱུྃ༔ དཀྱིལ་འཁོར་གྱི་གཙོ་མཆོག་ཐོད་ཕྲེང་དྲག་པོའི་དབུ་གཙུག་ནས་རྩལ་ཆེན་ཡེ་ཤེས་ཀྱི་བྱ་ཁྱུང་རིགས་ལྔ་མེ་ཟེར་དང༌། གནམ་ལྕགས་ཀྱི་ཚྭ་ཚྭ་འཕྲོ་བ་ཀྲང་ཀྲིང་འཇིགས་པའི་སྒྲ་དང་བཅས་པ་ནམ་མཁའ་གང་བར་བྱོན་པ་ཁྱེད་རང་རྣམས་ཀྱི་སྤྱི་བོར་བརྒྱན་པས། མ་རིག་པའི་བདུད་བཅོམ། སྒོང་ཆག་ཁྱུང་བཞིན་འཁོར་བ་ལ་ཇི་མི་སྙམ་པའི་ཐུགས་རྗེ་ཐོགས་པ་མེད་པས་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད། ཅེས་ཁྱུང་ལྔ་སྤྱི་བོར་བསྐུར་ཞིང་༔ ཧཱུྃ༔ ཡེ་ཤེས་བྱ་ཁྱུང་ག་རུ་ཊཿ མེ་གཤོག་ལྕགས་སྡེར་ཟངས་མཆུ་རྔམ༔ དེང་འདིར་ཁྱེད་གྱི་དབུ་ལ་བརྒྱན༔
དབང་རྟགས་ཅོད་པན་ཐོབ་པར་ཤོག༔ ཨོཾ་ཛྙཱ་ན་ག་རུ་ཊ་ཨ་བྷི་ཥིཉྩ་ཧཱུྃ༔ དེ་ནས་དཀྱིལ་འཁོར་གྱི་ཕྱོགས་བཞིའི་འཇིགས་བྱེད་གིང་ཆེན་བཞི་ལས་སྤྲུལ་པའི་ཁྲོ་ཚོགས་བསམ་གྱིས་མི་ཁྱབ་པ་ཤིན་ཏུ་འཇིགས་པའི་རྔམ་སྒྲ་དྲག་པོ་དང་བཅས་ནས་བྱུང་བ་ཁྱེད་རང་རྣམས་ཀྱི་སྤྱི་བོ་ནས་གཉིས་མེད་དུ་ཐིམ་པས། ཐེ་ཚོམ་གཉིས་འཛིན་གྱི་བདུད་བཅོམ། ཁྲག་འཐུང་ཁྲོ་བོ་རབ་འབྱམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་གཟི་བརྗིད་སྤྲུལ་བསྒྱུར་མཐུ་སྟོབས་ཐམས་ཅད་ཡོངས་སུ་རྫོགས་པས་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད། ཅེས་གིང་བཞི་སྤྱི་བོར་བསྐུར་ཞིང༌།
ཧཱུྃ༔ སྒྲོལ་གིང་གཏུམ་གིང་ཁྲོ་གིང་དང་༔ ལས་ཀྱི་གིང་དང་ཡུམ་ཆེན་བཞིས༔ སྐལ་ལྡན་བུ་ལ་དབང་བསྐུར་རོ༔
དཔའ་བོ་ཡབ་ཡུམ་དབང་ཐོབ་ཤོག༔ ཨོཾ་ཚནྡྷ་ཚནྡྷི་ཨནྜ་ཨ་བྷི་ཥིཉྩ་ཧཱུྃ༔ དཀྱིལ་འཁོར་གྱི་མཚམས་བཞི་ནས་ལས་བྱེད་སྤྲུལ་པའི་ཁྱུང་ཆེན་རིགས་བཞི་དཔག་ཏུ་མེད་པ་ས་གཞི་བར་སྣང་གང་བ་བྱོན་ནས། ཁྱེད་རང་རྣམས་ཀྱི་དཔུང་མགོ་ལྟ་ཟུར་གཡས་གཡོན་གྱི་སྒྲོ་གསེབ་ཏུ་ཚང་བཅས་ཏེ་གནས་པས་འཁུ་འཕྲིག་རེ་དོགས་ཀྱི་བདུད་བཅོམ། རླབས་ཆེན་གྱི་རོལ་རྩལ་ཐོགས་མེད་དུ་འགྱེད་པས་སྲིད་པ་མཐའ་སྡུད་ཀྱི་ཐུགས་རྗེ་མངོན་དུ་གྱུར་པའི་མོས་པ་མཛོད། ཅེས་ཁྱུང་བཞི་དཔུང་མགོ་གཉིས་སུ་བསྐུར་ཞིང༌། ཧཱུྃ༔ ཞི་རྒྱས་དབང་དྲག་ཕྲིན་ལས་ཀྱི༔ སྤྲུལ་པའི་བྱ་ཁྱུང་ཆེན་པོ་བཞི༔ ཀྲང་ཀྲིང་སྒྲ་སྒྲོགས་ཀླུ་གཉན་འཇོམས༔
ཟངས་མཆུ་ལྕགས་སྡེར་མེ་གཤོག་ཅན༔ རིགས་བཞི་ཁྱུང་གི་དབང་ཐོབ་ཤོག༔ ཨོྃ་ཁྲོཾ་ག་རུ་ཊ་ཙ་ཏུར་མུ་ཁ་ཨ་བྷི་ཥིཉྩ་ཧཱུྃ༔ དཀྱིལ་འཁོར་གྱི་སྒོ་བཞི་ནས་གདོང་མོ་རིགས་བཞིས་ལྕགས་སྡིག་མགོ་དགུ་པ་ལ་བཞོན་པ། རང་འཁོར་འབུམ་སྡེ་རབ་ཏུ་འཁྲུགས་ཤིང་མེ་རླུང་ཐོག་སེར་འཚུབས་པ་གྲངས་མེད་པས་ས་གཞི་གང་བར་བྱུང་བ། ཁྱེད་རང་རྣམས་དཔལ་ཆེན་པོའི་ཚིགས་ཀྱི་འཁོར་ལོ་བཞིར་ཐིམ་པས་ཐོགས་བཅས་དགྲ་བགེགས་ཀྱི་བདུད་དཔུང་འཇོམས། ཤ་ཟ་ལས་ཀྱི་མ་མོའི་སྲོག་ལ་དབང་ཐོབ་ཅིང་དམ་སྲི་འདྲེ་རྒོད་དུས་འཁྲུག་ནད་ཡམས་མུ་གེ་དུས་ཀྱི་ཆད་པ་མི་བཟད་པ་ཅིག་ཅར་དུ་གཞོམ་པའི་དབང་ཐོབ་པའི་མོས་པ་མཛོད། ཅེས་གདོང་མོ་བཞི་ཚིགས་ཆེན་བཞིར་བཞག་ལ། ཧཱུྃ༔ སྡིག་པ་ཆུ་སྲིན་ཕག་དང་ཁྱུང་༔
རིགས་བཞི་གདོང་ཅན་སྒོ་སྐྱོང་མ༔ དམ་ཚིག་ལས་ཀྱི་བྱ་ར་མ༔ ཤ་ཟ་རིགས་བཞིའི་དབང་ཐོབ་ཤོག༔ ཨོྃ་མ་མ་ཀྲོ་ཏི་མུ་ཁ་ལི་ཙ་ཏུར་ཨ་བྷི་ཥིཉྩ་ཧཱུྃ༔ དེ་ལྟར་ཕུང་ཁམས་སྐྱེ་མཆེད་དང་བཅས་པ་ཡེ་ཤེས་ལྷའི་སྒྱུ་འཕྲུལ་ཆེ་མཆོག་ཐོད་ཕྲེང་དྲག་པོའི་ཕྱག་རྒྱར་རྫོགས་པ་ལ། དཔལ་ཆེན་པོའི་ཆེ་རྟགས་ཀྱི་ཆས་རྣམས་མངའ་གསོལ་དུ་བརྒྱན་པས། མ་མོ་མཁའ་འགྲོས་རྗེ་བོར་བསྐུར། དྲེགས་པ་ཐམས་ཅད་དབང་དུ་སྡུད་ཅིང་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས་འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། ཅེས་དཔལ་ཆས་ལུས་ཀྱི་གནས་རྣམས་སུ་བཞག་ཅིང༌། ཧཱུྃ༔
པྲོག་ཞུ་གླང་ཀོ་ཞིང་ལྤགས་སྦྲུལ༔ ཁྲག་ཞག་ཐལ་ཚོམ་སེངྒེའི་པགས༔ ཐོད་ཕྲེང་རུས་རྒྱན་སྟག་ཤམ་བརྗིད༔ དཔལ་ཆས་ལུས་རྒྱན་དབང་ཐོབ་ཤོག༔ ཨོྃ་ཤྲཱི་ཨཥྛ་དཱ་ཤ་ཨ་བྷི་ཥིཉྩ་ཧཱུྃ༔ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས་བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང༌། དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་ཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། རྒྱལ་བའི་སྐུ་ནི་རི་རྒྱལ་ལྷུན་པོ་ལྟར༔ གཟི་བརྗིད་ལྷུན་འཇོམས་བདུད་དཔུང་ཟིལ་གྱིས་གནོན༔
ལྟ་བས་མི་མངོན་འགྱུར་མེད་རྡོ་རྗེའི་སྐུ༔ ཡིད་བཞིན་ནོར་མཆོག་སྐུ་ཡི་བཀྲ་ཤིས་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་གཏོར། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ་ཧཱུྃ་དམར་པོའི་མཐར་དབྱངས་དང་སྔགས་ཕྲེང་གཡས་སྐོར་དུ་རང་སྒྲ་འུར་དིར་གྱིས་འཁོར་བ་ལས། མར་མེ་གཅིག་ལས་གཉིས་མཆེད་ཀྱི་ཚུལ་དུ་སྔགས་ཕྲེང་བར་མ་ཆད་པར་འཕྲོས་ཏེ་འུར་དིར་གྱིས་འཁོར་བའི་མོས་པ་མཛོད༔ ཅེས་རུ་རཀྴའི་བགྲང་ཕྲེང་སློབ་དཔོན་གྱིས་གཟུང་བ་སློབ་མར་སྦྱིན་ལེན་ཚུལ་གྱིས་དབྱངས་གསལ་དང་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་འཕྲོས་པས་ནམ་མཁས་གར་ཁྱབ་ཏུ་ཐེག་པ་སྣ་ཚོགས་ཀྱི་ཆོས་སྒྲ་བསྒྲགས་ཤིང་འགྲོ་བའི་ལས་རྒྱུད་སྦྱངས་ཏེ། འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་སྟོང་གསལ་བརྗོད་མེད་རང་བྱུང་ཡེ་ཤེས་ཀྱི་ངང་ལ་གནས་པ་ནི།
ཆོས་སྒོ་བརྒྱད་ཁྲི་བཞི་སྟོང་གི་དོན་སྟོན་པ་སོགས་ཕྲིན་ལས་རབ་འབྱམས་ཐོགས་མེད་དུ་འགྲུབ་པའི་གུ་རུའི་གསུང་གི་མཛོད་ཀློང་རྡོལ་བའི་མོས་པ་མཛོད། ཅེས་བགྲང་ཕྲེང་ལག་ཏུ་གཏད་ལ། ཧཱུྃ༔ དྲག་སྔགས་རྡོ་རྗེའི་དམོད་པ་ནི༔ གཟུངས་སྔགས་སྙིང་པོ་འདྲེན་པར་བགྱི༔ རྟག་ཏུ་རྦད་འགུགས་བསྒྲལ་ཐུན་སྒྲོགས༔ ལས་བཞིའི་སྔགས་ཀྱི་དབང་ཐོབ་ཤོག༔ ཨོྃ་མནྟྲ་དྷ་ར་ཙཎྜ་དྷ་ར་ཧྲྀ་ད་ཡ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ལྟར་གསུང་སྔགས་ཕྱག་རྒྱའི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོར་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་ཐོབ་པར་འགྱུར་རོ།
ཞེས་རྟོགས་པ་བསྐྱེད། རྒྱལ་བའི་གསུང་ནི་ཚངས་པའི་སྒྲ་དབྱངས་ལྟར༔ འུར་ཏིང་སིང་ཁྲོལ་ཆོས་དབྱིངས་འབྲུག་སྒྲ་སྒྲོགས༔ འགྲོ་རྣམས་དབྱངས་ཅན་བདུད་རྩིས་ཚིམས་པར་མཛད༔ རང་བྱུང་འགགས་མེད་གསུང་གི་བཀྲ་ཤིས་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ། སློབ་དཔོན་བདེ་གཤེགས་ཀུན་འདུས་ཀྱི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས་གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོ་མེ་ལོང་གཡའ་བྲལ་བའི་གཟུགས་སྣང་བཞིན་དབྱིངས་དང་རོལ་རྩལ་ཟུང་དུ་འཇུག་པ་རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་མཛོད།
ཅེས་མེ་ལོང་བསྟན་ཅིང༌། ཧཱུྃ༔ ཀ་དག་རང་བཞིན་རིག་པའི་མདངས༔ ཟང་ཐལ་མ་འགགས་ངོ་བོ་ཉིད༔ ཁྲག་འཐུང་ཡབ་ཡུམ་ཐུགས་ཀྱི་དངོས༔ དབང་བསྐུར་ཆོས་དབྱིངས་དོན་ལྡན་ཤོག༔ ཨོྃ་པདྨ་ཧེ་རུ་ཀ་ཀྲོ་ཏི་མུཾ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་སྙིང་ཁར་བཞག ། དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ།
འབྲས་བུ་ཆོས་ཀྱི་སྐུ་ཐོབ་པར་འགྱུར་རོ། ། ཞེས་རྟོགས་པ་བསྐྱེད། རྒྱལ་བའི་ཐུགས་ནི་སྐྱོན་བྲལ་ནམ་མཁའ་ལྟར༔ ཀུན་ཁྱབ་བདེ་གསལ་མི་རྟོག་ཐུགས་རྗེ་ཅན༔ འགྲོ་རྣམས་ཡལ་བར་མི་འདོར་བུ་བཞིན་སྐྱོང་༔ མཁྱེན་བརྩེའི་ཡེ་ཤེས་ཐུགས་ཀྱི་བཀྲ་ཤིས་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་གཏོར་རོ། ། གསུམ་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བ་ལ།
ཐབས་ཀྱི་བདུད་རྩི་ཤེས་རབ་ཀྱི་རཀྟ་ཐབས་ཤེས་དབྱེར་མེད་ཀྱི་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེའི་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ ཅེས་གཏོར་མ་ལག་ཏུ་གཏད་ཅིང༌། ཧཱུྃ༔ དམ་ཚིག་རྨད་བྱུང་བྷ་ལིངྟ༔ དབང་བསྐུར་ཚོགས་གཏོར་བསྐང་བཤགས་དང་༔ དུས་མཆོད་ལ་སོགས་འཛིན་པར་བགྱི༔ མཆོག་ཐུན་དངོས་གྲུབ་དེང་འདིར་སྩོལ༔ ཨོྃ་པདྨ་ཧེ་རུ་ཀ་ཀྲོ་ཏི་མུཾ་གུ་ན་ཨ་བྷི་ཥིཉྩ་ཧཱུྃ༔ ཞེས་བདུད་རྩི་བླུད།
དེ་ལྟར་དངོས་གྲུབ་ཡོན་ཏན་རིན་ཆེན་བཅུད་ཀྱི་དབང་བསྐུར་བས་དབུལ་ཕོངས་འཛིན་པ་རྣམ་པར་དག་ནས།

བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་ཐོབ་པར་འགྱུར་རོ། ། ཞེས་རྟོགས་པ་བསྐྱེད། རྒྱལ་བ་རྣམས་ཀྱི་ཡོན་ཏན་དཔག་ཡས་ཤིང་༔ འཁོར་འདས་དབྱེར་མེད་ལྷུན་འབྱམས་ཡོངས་ལ་མངའ༔ གཏིང་ཟབ་ཡངས་པ་བདུད་རྩིའི་ཆར་རྒྱུན་འབེབས༔ ཡོན་ཏན་མི་ཟད་མཆོག་གི་བཀྲ་ཤིས་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་གཏོར་རོ། ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ།
བདེ་བར་གཤེགས་པ་ཐམས་ཅད་ཀྱི་ཐུགས་རྗེའི་རྩལ་ལས་གྲུབ་པའི་ཕྱག་རྒྱ་ས་དགུའི་རྟོག་པ་འཇོམས་པའི་རྡོ་རྗེ། འཁོར་བའི་ལམ་རྒྱུན་གཅོད་པའི་གྲི་གུག ཁམས་གསུམ་ཡོངས་སུ་སྲེག་པའི་མེ་དཔུང༌། ཉོན་མོངས་ཟད་སར་བརླགས་པའི་ཐོད་ཁྲག ། སྟོབས་ཆེན་གདུག་པ་ཀུན་སྒྲོལ་གྱི་ལྕགས་སྡིག ། བདུད་བཞི་ལོག་འདྲེན་འཆིང་བའི་སྦྲུལ་ཞགས་ཏེ། དཔལ་ཆེན་པོའི་ཕྱག་རྒྱ་ཡོངས་སུ་རྫོགས་པ་གཏད་པ་ལ་བརྟེན་ནས། དགྲ་བགེགས་ཉོན་མོངས་བདུད་དཔུང་ཚར་གཅོད་ཅིང་གནས་སུ་སྟོབ་པ་ལ་དབང་ཐོབ་པའི་མོས་པ་མཛོད། ཅེས་ཕྱག་མཚན་ལག་ཏུ་གཏད་ལ། ཧཱུྃ༔
རྡོ་རྗེ་གྲི་གུག་མེ་དཔུང་དང་༔ ཐོད་ཁྲག་ལྕགས་སྡིག་སྦྲུལ་གྱི་ཞགས༔ སྐལ་ལྡན་གཡས་གཡོན་ལག་ཏུ་གཏད༔ བདུད་བཞི་ཚར་གཅོད་དབང་ཐོབ་ཤོག༔ ཨོྃ་བཛྲ་ཨཱ་ཡུ་དྷ་ར་ཨ་བྷི་ཥིཉྩ་ཧཱུྃ༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔
སྔགས་དང་ཕྱག་རྒྱ་ཏིང་ངེ་འཛིན་གྱི་བཀའ་བདེན་པ་དང་༔ ཁྱད་པར་དུ་ཡང་རིག་འཛིན་ཐོད་ཕྲེང་ཡབ་ཡུམ་མཁའ་འགྲོ་སྡེ་ལྔ་དང་བཅས་པའི་བཀའ་བདེན་པ་དང་༔ ཁྲག་འཐུང་ཁྲོ་རྒྱལ་ཡབ་ཡུམ་གིང་བཞི་ཤ་ཟ་ཁྱུང་གི་ལྷ་ཚོགས་རྣམས་ཀྱི་བཀའ་བདེན་པ་དང་༔ གཏེར་སྲུང་མ་མོ་དམ་ཅན་རྒྱ་མཚོའི་ལྷ་ཚོགས་འཁོར་དང་བཅས་པའི་བཀའ་བདེན་པ་དང་༔ བདེན་པ་ཆེན་པོ་ལ་བརྟེན་ནས༔ སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་བདག་གི་སྒོས་དགྲ༔ མི་མིན་མི་རུ་བརྫུ་བ༔ ལྷ་མིན་ལྷ་རུ་བརྫུ་བ༔ མི་ང་ལ་ལྷ་མེད་ཟེར་བ༔
ལྷ་ཁྱེད་ལ་མཐུ་མེད་ཟེར་བ༔ ཁྱད་པར་དུ་ནད་བདག་ཕོ་མོའི་མཁར་ཁང་དང་བཅས་པ༔ དམག་ཇག་འཁྲུག་པའི་སྣ་འདྲེན་པའི་དམ་ཉམས་དགྲ་བོ༔ བསམ་ངན་སྦྱོར་རྩུབ་འཆང་བའི་བྱད་མ༔ འདྲེ་རྒོད་འབྱུང་པོ་གདུག་པའི་ཚོགས་ཐམས་ཅད་རང་དབང་མེད་པར་གཟུགས་ཀྱི་ལིངྒ་འདི་ལ་ཁུག་ཅིག༔ ཨོཾ་བཛྲ་ཨངྐུ་ཤ་ཡ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཉ་བོར་དགུག་གཞུག་བྱས་ལ།
སློབ་དཔོན་དཔལ་ཆེན་པོའི་ཐུགས་ཀ་ནས་སྤྲོས་པའི་བདེ་གཤེགས་ཀྱི་སྲས་མཆོག་བཛྲ་ཀིའ་ལ་ཡས་ཕྱག་གཉིས་ཕུར་བུ་འདྲིལ་བ། སྐུ་སྨད་དབལ་ཕུར་ཟུར་གསུམ་འབར་བ་ལ་ཐོག་མདའ་སྐར་ཆེན་གྱི་ཚྭ་ཚྭ་འཕྲོ་བ་སྲིད་གསུམ་དུས་གཅིག་ལ་སྒྲོལ་བའི་ནུས་རྩལ་དང་ལྡན་པ། འདི་ཉིད་ལག་ཏུ་གཏད་པ་ཙམ་གྱིས་ཐབས་ཀྱིས་མི་ཐུལ་བའི་གདུལ་བྱ་ལོག་འདྲེན་བདུད་ཀྱི་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང་ནུས་རྩལ་ཡོངས་སུ་གྲུབ་པའི་མོས་པ་མཛོད། ཅེས་ཕུར་བུ་ལག་ཏུ་གཏད་ལ། ཧཱུྃ༔ ཁྲོ་རྒྱལ་ཀུན་གྱི་ཕྲིན་ལས་སྐུ༔ ཕྱག་མཚན་རྡོ་རྗེ་ཕུར་བུ་འདི༔ སྐལ་ལྡན་གཡས་གཡོན་ལག་ཏུ་གཏད༔ སྦྱོར་སྒྲོལ་ལས་མཐའ་འཛིན་པར་གྱིས༔ ཨོྃ་བཛྲ་ཀཱི་ལི་ཀཱི་ལ་ཡ་ཀརྨ་ཛ་ཧཱུྃ་ཨ་བྷི་ཥིཉྩ་སཏྭཾ༔
ཞེས་གཞུང་བཞིན་ཕུར་གདབ་གཅིག་བྱ༔ དགང་བླུགས་གཏད་ལ། རྒྱལ་བས་བསྔགས་པའི་ཐབས་ཤེས་ཟུང་འཇུག་གི་ཕྱག་རྒྱ་དགང་བླུགས་ཡེ་ཤེས་ལྔའི་ངོ་བོ། ཕྲིན་ལས་བཞིའི་རང་བཞིན་ཅན་འདི་ཉིད་གཏད་པ་ཙམ་གྱིས་ཕྲིན་ལས་རབ་འབྱམས་ཀྱི་མཐའ་ཡོངས་སུ་སྡུད་པ་ལ་དབང་ཐོབ་པའི་མོས་པ་མཛོད། ཧཱུྃ༔ ཐབས་ཤེས་ཀུན་གྱི་ངོ་བོ་ཉིད༔ ལས་ཀྱི་མནན་སྲེག་འཕང་བའི་ཟོར༔ ཕྲིན་ལས་མ་ངེས་སྣ་ཚོགས་རིགས༔ རྒྱུད་དུ་འཛིན་པའི་དབང་ཐོབ་ཤོག༔ ཨོྃ་ཀརྨ་པྲ་ཝ་ཏི་ཨ་ཧི་ཏི་རུ་ཀུ་རུ་ས་མ་ཡ༔
ཞེས་ལག་ཏུ་གཏད་ཅིང་ཚེར་མ་ཅན་གྱི་མེ་ཧོྃ་སྦར། ཧཱུྃ༔ འབར་བའི་ཕོ་བྲང་མེ་ཧོྃ་དུ༔ ཞིང་བཅུ་བསྒྲལ་བའི་བུད་ཤྀང་སྲེག༔ བསྟན་དགྲ་སྒེར་དགྲའི་ཚོགས་རྣམས་ཀུན༔ རྡུལ་ཕྲན་བཞིན་དུ་བརླག་པར་མཛོད༔ རུ་ཏྲ་ནྲྀ་ཏྲི་ཛྭ་ལ་ཡ་སྭཱ་ཧཱ༔ ཞེས་ལིང་རོ་དགང་བླུགས་ཀྱིས་བཏབ་ཏུ་གཞུག ། དེ་ནས་ཟོར་འཕང་ནི། ཁྱེད་རང་རྣམས་ཆེ་མཆོག་ཐོད་ཕྲེང་དྲག་པོར་གསལ་བས་གཏོར་ཟོར་མཚོན་ཆའི་འཁོར་ལོ་གནམ་ལྕགས་ཀྱི་ཐོག་ལྟར་འཕང་བས་བསྟན་དགྲ་བདུད་དཔུང་བརླག་པ་ལ་དབང་ཐོབ་པའི་མོས་པ་མཛོད༔
ཅེས་ཟོར་ལག་ཏུ་གཏད་ལ། ཧཱུྃ༔ དཔལ་ཆེན་ཕོ་ཉ་རྦད་པའི་རྫས༔ མུ་སྟེགས་ནག་པོའི་ཐོད་པ་རུ༔ དམར་ནག་གཏོར་མ་རྩང་གིས་བརྒྱན༔ བསྐུལ་ལོ་ཕྱི་ནང་འགལ་རྐྱེན་ཟློག༔ ཨོྃ་བཛྲ་མ་ཧཱ་ཀྲོ་ཏ་བྷྱོ་ཡ་དགྲ་བགེགས་གནོད་བྱེད་ཐམས་ཅད་ཟློག་ཟློག༔ ལས་གཞུང་བཞིན་ཟོར་འཕང་དུ་གཞུག ། དེ་ནས་སྒབ་འདྲེ་མཐའ་སྡུད་མནན་པའི་དབང་ནི། སློབ་དཔོན་དཔལ་ཆེན་པོའི་ཐུགས་རྗེ་དྲག་པོའི་འོད་ཟེར་འོག་ཏུ་འཕྲོས་པས་གླིང་བཞི་རི་རབ་དང་བཅས་པ་ཕྱེ་མར་གས་པའི་རྒྱ་མཚོ་ཆེན་པོའི་ཀློང་དུ་འཆི་བདག་ལས་ཀྱི་གཤིན་རྗེ་འཁོར་བཅས་ཧབ་སྒྲ་དིར་གྱིས་ལྷགས་པ་ལ།
བདེ་བར་གཤེགས་པའི་བདེན་སྟོབས་དྲག་པོས་སྲིད་པ་གསུམ་གྱི་དགྲ་བགེགས་དམ་སྲི་བདུད་རིགས་ཐམས་ཅད་རང་དབང་མེད་པར་བཀུག་ནས་འཆི་བདག་གི་ཞལ་དུ་ཐིམ་པའི་མོས་པ་མཛོད། བྱས་ལ་བདེན་སྟོབས་འགུགས་གཞུག་གི་མཐར། ཧཱུྃ༔ མདུན་དུ་གཤིན་རྗེའི་གྲུབ་ཁུང་དུ༔ ནྲྀ་ཏྲི་དགྲ་བགེགས་དམ་སྲི་ཁུག༔ འཆི་བདག་ཁ་ཐམ་ཁྱོད་ལ་གཏད༔ ནམ་ཡང་མ་ཤོར་ས་མ་ཡ༔ ནྲྀ་ཏྲི་དམ་སྲི་ཡ་མ་ནན་ཁ་ཐཾ་སྭཱ་ཧཱ༔ ཞེས་གཏད་པས་མཐར་ཤོར་མེད་རྒྱ་མཚོའི་ཀློང་དུ་ཆོལ་སྒྲ་དང་བཅས་ནས་ཐིམ་པའི་སྟེང་དུ་རི་རབ་གླིང་བཞི་གླིང་ཕྲན་དང་བཅས་པ་དཔལ་ཆེན་པོའི་ཕོ་བྲང་གསལ་བའི་དབུས་སུ། ཁྱེད་རང་རྣམས་མ་ཧཱ་གུ་རུའི་ཐུགས་རྗེ་དྲག་པོའི་ཕྱག་རྒྱ་རྫོགས་པས་སྲིད་པ་སྤྱི་གནོན་གྱི་བྲོ་བརྡུང་བས་གཟིར་ཞིང་བདུད་ཀྱི་ཚོགས་ནམ་ཡང་ལྡང་མེད་དུ་བཅོམ་པའི་མོས་པ་མཛོད།
ཅེས་གཏོར་གཞུང་ཁ་སྦུབ་ལ་ལས་གཞུང་བཞིན་རྟ་བྲོ་བརྡུང༌། དེ་ལྟར་ཕྲིན་ལས་རབ་འབྱམས་ཀྱི་དབང་བསྐུར་བས་བདེ་བར་གཤེགས་པའི་ཐུགས་རྗེ་ཐོགས་པ་མེད་པའི་ནུས་རྩལ་མངོན་དུ་བྱས་ལ། བདུད་རིགས་ལོག་འདྲེན་ཐམས་ཅད་ཚར་གཅོད་རྗེས་འཛིན་གྱིས་བླ་མེད་མཆོག་ལ་སྦྱོར་བའི་དཔལ་དང་ལྡན་ཞིང་འབྲས་བུ་མངོན་པར་བྱང་ཆུབ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད། རྒྱལ་བའི་ཕྲིན་ལས་ཡོངས་ལ་མངའ་བརྙེས་པའི༔ ཐབས་དང་ཤེས་རབ་མཛད་པ་དུ་མ་ཡི༔ མཐུ་སྟོབས་རྩལ་གྱིས་འགྲོ་བ་སྒྲོལ་བར་མཛོད༔ ཕྲིན་ལས་མཐར་ཕྱིན་བཀྲ་ཤིས་ཡོངས་ཁྱབ་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་གཏོར།
དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་རབ་འབྱམས་ཀྱི་དབང་ཡོངས་སུ་རྫོགས་པ་ཆེ་མཆོག་ཧེ་རུ་ཀའི་བདག་ཉིད་དུ་ཆེ་བ་བསྐྱེད་པ་ཙམ་གྱིས་རྣམས་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ། སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པའི་གཞལ་ཡས་ཁང་དུ་བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་མཛོད༔ ཞེས་མེ་ལོང་དང་ཤེལ་རྡོ་ཐོགས་ལ། ཧཱུྃ༔ འཇའ་ལུས་རྡོ་རྗེའི་ངོ་བོ་ཉིད༔ སྣང་སྟོང་ཡེ་ཤེས་རང་བཞིན་མཆོག༔ སྐལ་ལྡན་བུ་ལ་དབང་བསྐུར་རོ༔ སྤྱོད་པ་ཚོགས་དྲུག་ལམ་ཁྱེར་གྱིས༔
ཨོྃ་ཙརྻ་པྲ་ཏི་སྤརྴེ་ཥྚ་ཨ་བྷི་ཥིཉྩ་ཧཱུྃ༔
ཞེས་སྤྱི་བོར་བཞག་ལ། དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡའི་དབང་བསྐུར་བ་ལ་བརྟེན་ནས། སྣོད་བཅུད་གཞལ་ཡས་ལྷའི་རང་བཞིན་དུ་ཡེ་ནས་ཡིན་པ་ངོ་ཤེས་པར་གྱིས་ལ་བརྙས་པ་མ་བྱེད། དག་སྣང་དང་མོས་གུས་རྒྱུན་ཆད་མེད་པའི་ངང་ནས་མཆོད་བསྟོད་དང་བཀུར་སྟི་རྒྱ་ཆེན་པོ་བགྱིད་ཅིང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། བླ་མ་ཐུགས་རྗེ་སྤྲུལ་པའི་སྐུ་མ་ཧཱ་ཡོ་ག་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ཕྱི་ནང་སྣོད་བཅུད་ཐམས་ཅད་སྣང་སྟོང་དག་པ་རབ་འབྱམས་སུ་སྤྱོད་པ་ལ་དབང༌། འཛིན་རྟོག་སོགས་ཞི་བའི་ལས་ཐམས་ཅད་འགྲུབ།
བརྒྱད་པ་མི་གཡོ་བའི་ས་ནོན། སངས་རྒྱས་ཐམས་ཅད་ཀྱི་སྐུ་རྡོ་རྗེ་དག་པ་གཉིས་ལྡན་སྤྲུལ་སྐུ་ཐོབ་པའི་སྐལ་ལྡན་དུ་བྱའོ། ། ཞེས་གཟེངས་བསྟོད། རྗེ་བཙུན་བླ་མའི་སྐུ་གསུང་ཐུགས༔ འགྲོ་དྲུག་ཀུན་གྱི་སྐྱབས་གཅིག་པུ༔ ཡོན་ཏན་རྒྱ་ཆེ་མཁྱེན་མཛད་པའི༔ འབྲས་བུ་སྨིན་པའི་བཀྲ་ཤིས་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་གཏོར་རོ། ། དེ་ནས་བགྲོད་པ་གཉིས་པ་གསང་བ་བྱང་ཆུབ་སེམས་ཀྱི་དབང་བསྐུར་བ་ལ།
བྷནྡྷ་འདི་ཉིད་ཐ་མལ་པ་མ་ཡིན་ཞིང་ཟླ་གམ་བདེ་ཆེན་དབང་གི་ཕོ་བྲང་དུ་མོས་པའི་དབུས་སུ། དཀྱིལ་འཁོར་གྱི་གཙོ་བོ་ཡབ་ཡུམ་གོ་ཆའི་ལྷ་ཚོགས་དང་བཅས་པ་སྦྱོར་བ་མཛད་པའི་བདེ་ཆེན་གྱི་སྒྲས་ཕྱོགས་བཅུའི་བདེ་གཤེགས་ཁྲོ་བོ་རབ་འབྱམས་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པའི་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་ལྷན་ཅིག་ཏུ་བབས་པ་བྷནྡྷའི་བདུད་རྩི་དང་གཉིས་སུ་མེད་པར་འཁྱིལ་བའི་ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀྱི་དབྱིབས་སུ་གྱུར་པ་འདི་ཉིད། ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས། ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས་ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པ་ཉམས་སུ་མྱོང་བའི་མོས་པ་མཛོད། ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ སྤྲོས་བྲལ་རང་བྱུང་བྷནྡྷ་རུ༔
དམ་ཚིག་བླ་མེད་རྫས་ཀྱིས་བཀང་༔ ཁྲག་འཐུང་ཡབ་ཡུམ་ངོ་བོ་ཉིད༔ དབང་བསྐུར་ལོངས་སྐུའི་རྩལ་ལྡན་ཤོག༔ ཨོྃ་པདྨ་ཧེ་རུ་ཀ་ཀྲོ་ཏི་མུཾ་ཝཱཀྐ་ཨ་བྷི་ཥིཉྩ་མུཾ༔ ཞེས་བདུད་རྩི་བླུད། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་བླ་མ་ལོངས་སྤྱོད་རྫོགས་པའི་སྐུ་ལས་སྤྲོས་མེད་ངེས་པ་དོན་གྱི་དབང་ཐོབ། ངག་གི་སྒྲིབ་པ་དག ། རང་བྱིན་བརླབས་ཀྱིས་རྫོགས་རིམ་གཏུམ་མོ་བསྒོམ་པ་ལ་དབང༌། ལས་རླུང་དབང་དུ་སྡུད་པས་ལས་ཐམས་ཅད་འགྲུབ། བཅུ་པ་ཆོས་ཀྱི་སྤྲིན་གྱི་ས་ནོན།
སངས་རྒྱས་ཐམས་ཅད་ཀྱི་གསུང་རྡོ་རྗེའི་ཡེ་ཤེས་ལྔ་ལྡན་ལོངས་སྤྱོད་རྫོགས་སྐུ་འཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད། ཀ་དག་རྟོག་མེད་ནམ་མཁའི་སྙིང་པོ་ཅན༔ སྒྱུ་མའི་གར་གྱིས་གཟུགས་སྐུའི་རྣམ་རོལ་སྟོན༔ བདེ་ཆེན་དབྱིངས་རིག་ངོ་བོ་ལམ་གྱི་མཆོག༔ ཟག་མེད་དགའ་བཞི་རྒྱས་པའི་བཀྲ་ཤིས་ཤོག༔ ཅེས་མེ་ཏོག་གཏོར་རོ། ། བགྲོད་པ་གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ། སློབ་དཔོན་ཆེན་པོའི་ཐུགས་ཀ་ནས་བྱུང་བའི་ལྷ་མོ་རྡོ་རྗེ་རྣལ་འབྱོར་མ། དམར་མཐིང་བཅུ་དྲུག་ལོན་པའི་ན་ཚོད་གཟུགས་དང་ལང་ཚོ་ཕུན་སུམ་ཚོགས་པ།
གཅེར་བུ་བདེ་ཉམས་དང་ལྡན་པའི་གནས་ལྔར་འབྱུང་ལྔ་དག་པའི་མཁའ་འགྲོ་རིགས་ལྔ་གསལ་བ། ཁྱེད་རང་རྣམས་དཔལ་ཆེན་དབང་གི་རྒྱལ་པོ་དམར་ལ། གཅེར་བུ་རུས་རྒྱན་ཅན་བདེ་སྟོང་གི་ཉམས་དང་ལྡན་པའི་གནས་ལྔར། དུག་ལྔ་དག་པའི་ཡེ་ཤེས་ཀྱི་དཔའ་བོ་སྡེ་ལྔར་གསལ་ཞིང་ཟུང་འཇུག་དགྱེས་རྒུར་རོལ་པས། བདེ་ཆེན་ལྷན་ཅིག་སྐྱེས་པའི་ཡེ་ཤེས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད། ཅེས་རིག་མ་ཐོགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་བཟུང་༔
དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ་པྲ་མོ་ཏི་རི་མི་དྷརྨ་ཧོཿ ཞེས་སློབ་བུས་འཁྱུད་རྒྱ་བྱ། དེ་ལྟར་ཁྱེད་རང་ཡབ་ཡུམ་གཉིས་ཀ་ལྷར་འདུ་ཤེས་པ་དང༌། མཁའ་གསང་རྡོ་རྗེ་དང་པདྨར་འདུ་ཤེས་པ་དང༌། ཡིད་ཆོས་སུ་འདུ་ཤེས་པ་སྟེ་འདུ་ཤེས་གསུམ་གྱིས་སྙོམས་པར་འཇུག་པའི་དུས་སུ། མངོན་སུམ་དུ་གཞོན་ནུ་མ་ལ་བདེ་བའི་རོ་མྱོང་བ་ལྟར། ཡས་བབས་མས་བརྟན་གྱི་དགའ་བ་བཞི་ཉམས་སུ་མྱོང་སྟེ། དབྱེར་མེད་ཀྱི་དུས་སུ་རླུང་དབུ་མར་ཚུད་པས་བརྗོད་བྲལ་ལྐུགས་པས་རྨི་ལམ་མཐོང་བ་ལྟར་བརྗོད་བྱ་ཁ་ལས་འདས་ཏེ་ཚིག་གིས་མཚོན་དུ་མེད་པ།
རོ་གཅིག་གི་དུས་སུ་བདེ་སྟོང་དུ་འཛིན་པ་གཞི་ལ་ཐིམ་པས་ཁྱབ་བརྡལ་ཆེན་པོ་ངོས་བཟུང་དང་བྲལ་བ་བློ་འདས་ཟང་ཐལ་གཅིག་ཏུ་སྤྱོད་པའོ། ། ཞེས་ངོ་སྤྲད། དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ། བླ་མ་ལོངས་སྤྱོད་རྫོགས་པའི་སྐུ་ལ་ཤིན་ཏུ་སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག ། ལྷན་སྐྱེས་ཀྱི་ཡེ་ཤེས་མངོན་དུ་བྱས། ཐིག་ལེ་བདེ་ཆེན་བསྒོམ་པ་ལ་དབང༌། དབྱིངས་མི་ཤིགས་པ་མཆོག་གི་ལས་ཐམས་ཅད་གྲུབ། བཅུ་གཉིས་པ་མ་ཆགས་པདྨ་ཅན་གྱི་ས་ནོན། རྒྱལ་བ་ཐམས་ཅད་ཀྱི་ཐུགས་རྡོ་རྗེ་དང་གཉིས་སུ་མེད་པ་ཆོས་སྐུ་བདེ་བ་ཆེན་པོ་ཐོབ་པའི་སྐལ་ལྡན་དུ་བྱས་སོ། །
ཞེས་རྟོགས་པ་བསྐྱེད། དུས་གསུམ་སངས་རྒྱས་ཀུན་བཟང་ཡབ་ཡུམ་དང་༔ དགའ་རབ་ཤྲཱི་སེང་རིག་འཛིན་བརྒྱ་རྩ་བརྒྱད༔ རྩ་གསུམ་ལྷ་དང་མཁའ་འགྲོ་ཆོས་སྐྱོང་གིས༔ སྐུ་གསུང་ཐུགས་ཀྱི་བཀྲ་ཤིས་སྨོན་ལམ་སྩོལ༔ ཟུང་འཇུག་དགའ་བཞིའྀ་གྲོལ་ལམ་རྣམ་པ་བརྒྱད༔ ཡས་བབས་མས་བརྟན་ཕོ་ཉ་ཌཱཀྐིའི་དབྱིངས༔ གེགས་མེད་གསང་སྔགས་རླབས་ཆེན་འཛིན་པ་ཡི༔ དཀྱིལ་འཁོར་རྒྱ་མཚོའི་ཡང་དག་དོན་ལྡན་ཤོག༔ ཨོཾ་མ་ཧཱ་གུ་རུ་མུ་ཊཱ་གུ་ཧྱ་སརྦ་ཧྲཱིཿ
ཞེས་མེ་ཏོག་གཏོར་རོ། ། བགྲོད་པ་བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེ་ཞོག་ཅིག ། དེ་ལྟར་བཞག་པས་སེམས་ཞེས་བྱ་བ་གཟུགས་དབྱིབས་ཁ་དོག་དངོས་པོ་མཚན་མ་ཅན་དུ་མ་གྲུབ་པས་རྟག་པའི་མཐའ་ལས་གྲོལ་བ་ཆོས་སྐུ་བློ་འདས་ཡེ་ནས་སྟོང་པ། དེའི་མདངས་མ་འགགས་པ་འཁོར་འདས་ཀྱི་བདེ་སྡུག་ཐམས་ཅད་ཤར་བའི་གཞིར་གྱུར་པས། ཆད་པའི་མཐའ་ལས་གྲོལ་བ། རང་བཞིན་གསལ་ལ་མི་དམིགས་ཤིང་རྒྱ་ཆད་ཕྱོགས་ལྷུང་དང་བྲལ་ཏེ་ཀ་དག་ཏུ་རྫོགས་པའི་རིག་པ་བསལ་བཞག་དང་བྲལ་བ་ཡེ་ནས་རང་བྱུང་འོད་ཀྱི་སྙིང་པོར་སྐུ་གསུམ་གྱིས་མཚོན་པ། སྟོང་པ་ཆོས་སྐུ་སེམས་ཀྱི་གཞི།
གསལ་བ་ལོངས་སྐུ་སེམས་ཀྱི་ངོ་བོ། ཐུགས་རྗེ་སྤྲུལ་སྐུ་སེམས་ཀྱི་ངེས་ཚིག་སྟེ། ཆོས་ལོངས་སྤྲུལ་གསུམ། གཞི་ལམ་འབྲས་གསུམ་སོགས་མཚན་དོན་ཇི་ལྟར་སྦྱར་ཡང་གཞན་ནས་བཙལ་དུ་མེད་པར་གདོད་མ་ནས་ལྷུན་གྲུབ་ཏུ་གནས་པས། དེང་ཕྱིན་ཆད་འཛིན་མེད་ངོ་བོ་རང་གསལ་ཡེ་ཤེས་ཆེན་པོ་ལ་སྤྱོད་པའི་ངེས་ཤེས་བརྟན་པོ་མཛོད། ཅེས་མན་ཤེལ་ཐོགས་ལ། ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔
ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔ ཞེས་སྙིང་ཁར་བཞག་ལ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་པ་རྩལ་གྱི་དབང་ཐོབ། སྒོ་གསུམ་གྱི་སྡིག་ལྟུང་ཤེས་བྱའི་དྲི་མ་དང་བཅས་པ་སྦྱངས། ཆོས་ཉིད་ཁྱབ་བརྡལ་ཆེན་པོ་བསྒོམ་པའི་སྐལ་བ་དང༌། ཉམས་རྟོགས་ཡོན་ཏན་སོགས་རྒྱས་པའི་ལས་གྲུབ། བཅུ་གསུམ་པ་རྡོ་རྗེ་འཛིན་པའི་ས་ནོན། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྡོ་རྗེ་ངོ་བོ་ཉིད་སྐུ་འཐོབ་པའི་སྐལ་ལྡན་དུ་བྱས་སོ། །
ཞེས་རྟོགས་པ་བསྐྱེད་ལ་མེ་ཏོག་གཏོར་ཞིང༌། ཨོཾ་ཨཱཿཧཱུྃ་ཧྲཱིཿ རྡོ་རྗེ་ཐེག་པའི་བསྟན་པ་དར་བ་དང་༔ བླ་མེད་ཆོས་ཀྱི་གཎྜི་སྒྲོགས་པར་ཤོག༔ ཞི་རྒྱས་དབང་དྲག་ལ་སོགས་ཕྲིན་ལས་རྣམས༔ ཐོགས་པ་མེད་པར་རྟག་ཏུ་འགྲུབ་པར་ཤོག༔ བསླབ་གསུམ་ཆོས་ཀྱི་རྒྱལ་མཚན་འཛུགས་པ་དང་༔ སྲིད་མཐའི་སྡུག་བསྔལ་རྒྱ་མཚོ་སྐེམ་པར་ཤོག༔ ཧཱུྃ༔ རྒྱ་གར་ཡུལ་དུ་སྐུ་འཁྲུངས་པའི༔
རྗེ་བཙུན་པདྨ་བཛྲ་ཞེས༔ བདེ་ཆེན་ཡུམ་མཆོག་མནྡ་ར༔ པད་འབྱུང་ཡབ་ཡུམ་བཀྲ་ཤིས་ཤོག༔ ཙནྡན་ནགས་སུ་སྤྱོད་པར་གཤེགས༔ སྟག་ཞོན་རྡོ་རྗེ་གྲོ་བོ་ལོད༔ བཀྲ་ཤིས་ཁྱེའུ་འདྲེན་མཚན་ལྡན་ལྕམ༔ དྲག་པོ་ཡམ་ཡུམ་བཀྲ་ཤིས་ཤོག༔ མཆིམས་ཕུ་བདེ་གཤེགས་སྒྲུབ་པ་མཛད༔ གྲུབ་ཐོབ་རྒྱལ་པོ་ཟིལ་གནོན་ཞབས༔ ཟུང་འཇུག་དབྱིངས་ཕྱུག་མཚོ་རྒྱལ་མ༔
རིག་འཛིན་ཡབ་ཡུམ་བཀྲ་ཤིས་ཤོག༔ ཟབ་རྒྱའི་གནས་མཆོག་གཏེར་གྱི་སྒྲོམ༔ ཀེའུ་རི་གསང་བ་བྲག་གི་རྫོང་༔ དྲེགས་སྡེ་སྲུང་མས་བྱ་ར་མཛད༔ ཆོས་སྐྱོང་གཏེར་སྲུང་བཀྲ་ཤིས་ཤོག༔ ཅེས་སོགས་བཀྲ་ཤིས་རྒྱས་པར་བརྗོད༔ རྗེས་སུ་དབང་སྲོག་འཛིན་པར་བྱེད་པ་དམ་ཚིག་ཡིན་ཏེ། ཀློང་གསལ་ལས། གསང་སྔགས་སྲོག་ནི་དམ་ཚིག་སྟེ། ཁྱད་པར་སྨིན་བྱེད་དབང་དང་ནི། །
གྲོལ་བར་བྱེད་པའི་གདམས་པ་ལ། ། བླ་མ་མཆོག་བསྟེན་འགྲུབ་གྱུར་ཅིང༌། ། དེ་ཡི་རྩ་བ་དམ་ཚིག་སྲུངས། ། ཞེས་པ་དང༌། ཇི་ལྟར་བསྲུང་ན། སྒྲ་ཐལ་འགྱུར་ལས། དབང་བརྟེན་པ་ཡི་དམ་ཚིག་བཤད༔ དབྱེ་ན་བརྗོད་ཀྱིས་མི་ལངས་ཀྱང་༔ མདོར་བསྡུས་སྐུ་དང་གསུང་དང་ཐུགས༔ རྣལ་འབྱོར་ལུས་ངག་ཡིད་ལ་སྦྱར༔
དམིགས་པ་བླ་མ་རྡོ་རྗེ་མཆེད༔ བསྲུང་བའི་ཡུལ་གྱི་རྣམ་པར་དབྱེ༔ རྡོ་རྗེ་གསང་བའི་གནད་བཟུང་བྱ། ། ཞེས་སྔགས་བླ་མེད་ཀྱི་དོན་ལ་དམ་ཚིག་གི་རྣམ་དབྱེ་དང་བསྲུང་ཚུལ་དཔག་ཏུ་མེད་པར་གསུངས་ཀྱང༌། རྩ་བ་སྐུ་གསུང་ཐུགས་ཀྱི་དམ་ཚིག་ལ་འདུས་ཏེ། སྐུའི་དམ་ཚིག་ཏུ་གཞན་ཕྱི་ནང་སྣོད་བཅུད་ཐམས་ཅད་ལ་མ་དག་པའི་འཛིན་རྟོག་སྤངས་ཏེ་ཡི་དམ་ལྷའི་བསྐྱེད་རིམ་རྒྱུན་ཆད་མེད་པར་བསྒོམ། གསུང་གི་དམ་ཚིག་ཡར་སངས་རྒྱས་ནས་མར་གང་ཟག་ཕལ་པ་ཡན་གྱི་གསུང་རབ་མི་བརྙས་སྣོད་བཅུད་འབྱུང་བའི་སྒྲ་ཐམས་ཅད་སངས་རྒྱས་ཀྱི་གསུང་དུ་མོས་པའི་སྔགས་ཀྱི་རྣལ་འབྱོར་དང་མ་བྲལ་བར་བྱ། ཐུགས་ཀྱི་དམ་ཚིག་ཏུ་མི་དགེ་བའི་རྟོག་པ་སྐད་ཅིག་མ་ཡན་ཆད་སྤངས་ལ། ཕན་དགེ་བྱང་ཆུབ་ཀྱི་སེམས་རྒྱུན་ཆད་མེད་པར་ཆོས་ཐམས་ཅད་དེ་བཞིན་ཉིད་ཀྱི་ཏིང་ངེ་འཛིན་ལས་མ་གཡོས་པར་བྱ། གལ་ཏེ་དམ་ཚིག་ལས་ཉམས་ན་གནས་སྐབས་དང་མཐར་ཐུག་གི་བདེ་བ་སྟོར་བ་ཡིན་ཏེ།
ཀློང་གསལ་ལས། བླ་མ་དང་ནི་དབང་མཆོག་གི ། གསུང་དང་རྒྱུད་ལས་འགལ་བ་ན། ། ན་རཀ་སྡུག་བསྔལ་མྱོང་བར་འགྱུར། ། ཞེས་དང༌། ཇི་བཞིན་མ་འགལ་བར་བསྒྲུབས་པའི་ཡོན་ཏན་ནི། དེ་ཉིད་ལས། བཀའ་དང་མ་འགལ་ཡོན་ཏན་ནི། ། ཆོས་སྐུ་ཀུན་ཏུ་བཟང་པོ་འགྲུབ། ། ཕྲིན་ལས་བཞི་ལ་ཐོགས་པ་མེད།
ཅེས་གསུངས་པ་བཞིན། དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པ་འདིའི་རྗེས་ཟློས་མཛོད། གཙོ་བོ་རྡོ་རྗེ་འཛིན་པ་ཆེས༔ དམ་པའི་བཀའ་ནི་ལེགས་བསྩལ་པ༔ དམ་ཚིག་མ་གཡེལ་སྲོག་ལྟར་བསྲུང་༔ ལན་གསུམ། དེ་ལྟར་དབང་བསྐུར་བའི་སླཽབ་བུས་སློབ་དཔོན་གྱི་དགྱེས་པ་སྐོང་དགོས་ཏེ། རིག་པ་རང་ཤར་ལས། དེ་ལྟར་མན་ངག་སློབ་དཔོན་ལ། ཁུ་བོ་ཕ་དང་མ་དང་མིག །
བུ་དང་ཆུང་མ་ནོར་དང་མཆོག ། སྒོ་གསུམ་ཟོལ་ཟོག་མེད་པ་ཡིས། ། རབ་ཏུ་གཅེས་དང་ཡིད་འཐད་འབུལ། ། ཞེས་དང༌། དེ་ལྟར་མཉེས་པའི་ཡོན་ཏན་ཡང༌། དེ་ཉིད་ལས། བརྟེན་པ་དེ་ལ་ཡོན་ཏན་ནི། ། དཔག་བསམ་ཤིང་དང་ཡིད་བཞིན་ནོར། ། འདོད་འཇོའི་བ་དང་འདྲ་བ་ཡི། ། ཡོན་ཏན་དཔག་ཏུ་མེད་པ་འཐོབ། །
ཅེས་གསུངས་པས། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་གི་ཡོན་དུ་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པ་འདི་ཡི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ། དེ་ནས་རང་གཞན་གྱི་དོན་རྒྱ་ཆེན་འགྲུབ་པའི་དགེ་བ་སེམས་ཅན་གྱི་དོན་དུ་བསྔོ་བར་མ་བྱས་ན་ལས་མཐའ་མི་བཙན་པས། འདི་ལྟར་བཟང་པོ་སྤྱོད་པའི་སྨོན་ལམ་གྱི་མདོ་ལས།
དུས་གསུམ་གཤེགས་པའི་རྒྱལ་བ་ཐམས་ཅད་ཀྱི། ། ཞེས་དང༌། ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྨོན་ལམ་མཐའ་ཡས་དེ་ཙམ་མོ། ། ཞེས་གསུངས་པ་བཞིན་རང་གཞན་རྣམས་ཀྱི་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་ཀྱི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཀྱང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ཚོགས་ལ་རོལ་ཞིང་ལྷག་གཏོར་ཐུགས་དམ་བསྐུལ་བ་ཆད་བརྟན་རྟ་བྲོ་མཆོད་བསྟོད་བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ།
རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱ། ཆེ་མཆོག་ཐོད་ཕྲེང་སྐུ་ལྔ་རིགས་འདུས་ཀྱི། ། སྨིན་ལམ་དབང་ཁྲིད་རྡོ་རྗེ་སྤྱི་བླུགས་ཞེས། ། རང་ཉིད་ཐོས་བསམ་རྣམ་དཔྱོད་མཐུ་དམན་ཞིང༌། ། ཡུན་རིང་བསྒོམས་པའི་ཉམས་མྱོང་ཅུང་ཟད་ལས། ། ཟབ་མོའི་དབང་བསྐུར་གནད་ལ་ཆེས་རྨོངས་པས། ། བདག་འདྲའི་སློབ་དཔོན་ས་འཛིན་གཟུགས་བརྙན་དག ། གཞན་གྱིས་གཉེར་བརྡས་འཇུག་བདེར་བཀླག་ཆོག་ཏུ། ། བཀོད་པར་མཁས་རྣམས་དབྱིངས་ནས་མི་ཁྲེལ་ཞིང༌། ། གཏི་རྒན་སྨྱོན་པའི་རང་གཤིས་ཚུལ་ལ་དགོངས། །
ཉོག་པོར་བསླད་ཅེས་བཀའ་བཀྱོན་མི་གནང་ཞུ། ། དེ་སྐད་སྐྱིད་གྲོང་སྨྱོན་པས་སྒྲ་གྲགས་སོ། ། ཨ་ཁུ་ཀོང་པོའི་སྔགས་འཆང་དགྱེས་གྱུར་ཅིག ། སརྦ་མངྒ་ལཾ།། །། ༼ཁ༽ པདྨ་ཁྲག་འཐུང་འདུས་པ་ལས། སྙིང་པོའི་གཏོར་དབང་བསྐུར་བའི་ཚུལ་ཡེ་ཤེས་སྙིང་པོ་ཞེས་བྱ་བ་བཞུགས་སོ། ། ན་མོ་གུ་རུ་པདྨ་ཧེ་རུ་ཀ་ཡ། རབ་འཇིགས་དུས་མཐའི་མེ་ལྟར་འབར། ། རྔམ་པའི་ང་རོས་ས་གསུམ་གཡོ། ། པདྨ་ཁྲག་འཐུང་ལ་བཏུད་ནས། །
སྨིན་བྱེད་སྙིང་པོའི་ལག་ལེན་འགོད། ། སྟེགས་བུའི་སྟེང་དུ་དུག་ཁྲག་གིས་བྱུགས་པའི་མཎྜ་ལར་འབྲུ་ཚོམ་དམར་པོ་གཅིག་བཀོད་པའི་ཁར་ཁྲིའུའི་སྟེང་དུ། ཟངས་ལྕགས་སམ་ཐོད་པའི་སྣོད་དུ་དཔལ་གཏོར་མེ་རི་སོགས་ཀྱི་རྒྱན་སྤྲོས་ཅན་སྐུ་ཙཀ་དར་གདུགས་དང་བཅས་པ་བཤམ། སྨན་རཀ་གཏོར་གསུམ་དྲག་མཆོད་བརྗིད་པར་བསྟར་ཞིང༌། ལས་བུམ་སོགས་མཁོ་བའི་ཡོ་བྱད་རྣམས་ཀྱང་བསག་གོ ། དེ་ནས་བགེགས་བསྐྲད་མཚམས་གཅོད་སྐྱབས་སེམས་ཚོགས་བསགས་མཆོད་རྫས་བྱིན་རླབས་རྣམས་འབྲེལ་ཆེ་བའི་དབང་གིས། ཆོས་གླིང་ཡབ་སྲས་ཀྱི་ལུགས་སམ་སྤྱི་མཐུན་ཞིག་གཏོང༌། ལས་གཞུང་ལྟར་བདག་མདུན་དབྱེར་མེད་དུ་བསྒྲུབ་ཅིང་དམིགས་པའི་འཕྲོ་འདུ་དང་བཅས་བཟླས་པ་ཅི་ནུས་མཐར་མཆོད་བསྟོད་འབུལ། ཏིང་ངེ་འཛིན་གྱི་དབང་བླངས་ལ་གནང་བ་ནོད། ལས་བུམ་སྒྲུབ།
སློབ་མ་རྣམས་ཁྲུས་ནས་དབྱུང༌། བགེགས་བསྐྲད་ཅིང་སྲུང་འཁོར་བསྒོམ། མཚམས་སྦྱོར་གང་འོས་བྱེ་བྲག་ཏུ།
དེ་ལ་འདིར་ཕྱོགས་དུས་རྒྱལ་བ་སྲས་དང་བཅས་པའི་སྟོབས་བཅུའི་ནུས་རྩལ་གཅིག་ཏུ་བསྡུས་པ་འཇིགས་བྱེད་པདྨ་ཧེ་རུ་ཀ་ཆེན་པོ་ཉིད། ཞི་བས་མི་འདུལ་བའི་མ་རུངས་གདུལ་དཀའི་འབྱུང་པོ་གདུག་པ་ཅན་རྣམས་མཐུན་པས་འདུལ་བའི་ཕྱིར། གཏུམ་ཆེན་ཤིན་ཏུ་འབར་བ་ཆེན་པོས་རྡོ་རྗེའི་གར་གྱི་རོལ་པ་ཅི་ཡང་བསྒྱུར་ཏེ་ཉོན་མོངས་པའི་གཡུལ་ངོ་བཙན་ཐབས་སུ་བཟློག་པར་མཛད་པ་སྟེ། དེ་ཉིད་ཀྱི་རྒྱུད་ལུང་མན་ངག་རྒྱ་མཚོ་ལྟ་བུར་བཞུགས་པ་ལས་གངས་ཅན་ཏུ་བྱོན་པ་རྣམས་ཀྱི་ནང་ནས་ཡང་ཟབ་སྙིང་པོའི་བཅུད་དྲིལ་འགའ་ཞིག་འདུལ་བའི་དུས་དང་འཚམས་པར་སྤྲུལ་པའི་གཏེར་སྟོན་རྣམས་ཀྱིས་རྡོ་རྗེའི་གསང་མཛོད་ལས་རིམ་པར་ཕྱུང་སྟེ་འགྲོ་བའི་དོན་མཐའ་ཡས་པར་མཛད་པ་ལས། སྐབས་སུ་བབ་པ་འདི་ནི། གཏེར་ཆེན་ཆོས་རྗེ་གླིང་པས་ཚད་མར་ངོས་འཛིན་གནང་ཞིང༌། རྭ་སྟོན་སྟོབས་ལྡན་རྡོ་རྗེ་དང་ཐུགས་མཆོག་རྡོ་རྗེ་རྣམ་གཉིས་ཀྱིས་མངོན་པར་བསྔགས་ཤིང་ཟབ་ཆོས་ཀྱི་བདུད་རྩི་བཞེས་པ།
དྲི་མེད་གླིང་པ་སོགས་ཚད་ཐུབ་ཀྱི་དམ་པ་མང་པོས་ཚད་མར་འཛིན་པ་མ་ཟད། མཁྱེན་རྟོགས་ནུས་མཐུ་འགྲན་ཟླ་དང་བྲལ་བའི་གྲུབ་པའི་དབང་ཕྱུག་ཆེན་པོ་གནུབས་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ། རྩ་གསུམ་གླིང་པ་ཆོས་ཀྱི་རྒྱ་མཚོའི་ཟབ་གཏེར་གྱི་ཆ་ཤས་ལས་འཕྲོས་པ་པདྨ་ཁྲག་འཐུང་འདུས་པ་ཞེས། སྙིགས་དུས་འདྲེ་རྒོད་འབྱུང་པོ་འདུལ་བའི་གཉེན་པོའི་ཆོས་ཟབ་ཅིང་ཁྱད་པར་དུ་འཕགས་པ་འདི་ཉིད་ཀྱི་སྨིན་བྱེད་སྙིང་པོའི་གཏོར་དབང་བསྒྲུབ་པ་ལ་ སོགས་ཀྱིས་མཚམས་སྦྱར་ཏེ་མཎྜལ་འབུལ། སློབ་དཔོན་དང་ཆེ་མཆོག་པདྨ་ཁྲག་འཐུང་དབྱེར་མེད་ཅིང་མི་ཕྱེད་གུས་པའི་ཡིད་ཀྱིས་གསོལ་བ་འདེབས་པ་འདིའི་རྗེས་ཟློས་མཛོད། དུས་གསུམ་སངས་རྒྱས་འདུས་པའི་སྐུ། ། བླ་མ་རྡོ་རྗེ་འཛིན་པ་ཡིས། ། བདག་ནི་འཁོར་བའི་དུཿཁ་ལས། ། བསྒྲལ་ཕྱིར་བྱིན་གྱིས་བརླབ་ཏུ་གསོལ། ། ལན་གསུམ།
བླ་མ་དཔལ་ཆེན་ཧེ་རུ་ཀ་དཀོན་མཆོག་རྩ་གསུམ་རྒྱ་མཚོའི་ཚོགས་དང་བཅས་པ་བཞུགས་པའི་སྤྱན་སྔར། རྒྱུན་བཤགས་ཡན་ལག་བརྒྱད་པའི་བསྒོམ་དོན་རེ་རེ་ནས་གསལ་ཐོབ་ལ་འདིའི་རྗེས་ཟློས་མཛོད། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། །
ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞིའི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲང་བའི་དགེ་བ་རྣམས། ། བསྡུས་ཏེ་བྱང་ཆུབ་ཆེན་པོར་བསྔོ། ། ལན་གསུམ། བྱིན་རླབས་ཀྱི་གཞི་སྒྲུབ་ཅིང་ཡེ་ཤེས་པ་དབབ་པ་ཡིན་པས་མ་ཡེངས་པར་དམིགས་པ་འདི་བཞིན་མཛོད།
ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ གདོད་མའི་སྟོང་ཉིད་ངང་ལས་སྙིང་རྗེའི་རྩལ༔ ཧཱུྃ་དམར་འོད་ཀྱི་འཕྲོ་འདུས་སྣོད་བཅུད་སྦྱངས༔ སྟོང་གསལ་ངང་ལས་རྡོ་རྗེའི་སྲུང་འཁོར་དང་༔ དུར་ཁྲོད་རབ་འཇིགས་དྲག་པོའི་གཞལ་ཡས་དབུས༔ པད་ཉི་དྲེགས་པ་རྒྱལ་བསེན་བསྣོལ་བའི་སྟེང་༔ ས་བོན་ཕྲ་ཐབས་ཚུལ་དུ་བབས་པ་ལས༔ ཆེ་མཆོག་པདྨ་ཁྲག་འཐུང་དྲག་པོ་རྩལ༔ དུས་མཐའི་མེ་ལྟར་རབ་འབར་ཁྲོ་ཞིང་གཏུམ༔ སྤྱན་གསུམ་སྡང་མིག་སྨ་ར་སྨིན་མ་གཟེངས༔
ཞལ་གདངས་མཆེ་གཙིགས་ལྗགས་འདྲིལ་ཧཱུྃ་སྒྲ་སྒྲོགས༔ ཕྱག་གཡས་རྡོ་རྗེས་སྣང་སྲིད་ཟིལ་གྱིས་གནོན༔ གཡོན་པས་ཕུར་པ་མ་རུངས་སྙིང་ལ་གཟིར༔ ལྕགས་སྡིག་ཚྭ་ཚྭས་དམ་འགོང་ཧུབ་ཧུབ་ཟ༔ དབུ་གཙུག་རྟ་མགོ་རྡོ་རྗེ་དབྱིངས་སུ་འཚེར༔ འཇིགས་པའི་གད་མོས་སྟོང་གསུམ་འགུལ་ཞིང་འཁྱོམ༔ དུར་ཁྲོད་ཆས་བརྒྱད་སྐུ་ཡི་རྒྱན་དུ་རྔམ༔ གར་དགུའི་ཉམས་ལྡན་ཞབས་གཉིས་དོར་སྟབས་ཀྱིས༔ དྲག་མེ་དམར་ནག་འཁྲུགས་པའི་ཀློང་ན་རོལ༔ སྤྱི་བོར་རིགས་བདག་ཚེ་དཔག་མེད་པས་མཚན༔
སྐུ་ལ་ཞི་ཁྲོ་རབ་འབྱམས་སྤྲིན་ཕུང་འཕྲོ༔ གནས་གསུམ་རྡོ་རྗེའི་ཡི་གེ་གསལ་ཞིང་འབར༔ ཐུགས་ཀའི་འོད་ཀྱིས་ཡེ་ཤེས་སྤྱན་དྲངས་བསམ༔ ཧཱུྃ་ཧྲཱིཿ རཀྴ་སྲིན་པོ་ཁྲོས་པའི་ཕོ་བྲང་ནས༔ སྟོང་གསུམ་དྲེགས་པ་འདུལ་མཛད་ཐོད་ཕྲེང་རྩལ༔ པདྨ་ཁྲག་འཐུང་དྲག་པོའི་སྐུར་བཞེངས་ནས༔ མ་རུངས་ལོག་འདྲེན་འདུལ་ཕྱིར་གནས་འདིར་གཤེགས༔ ཧྲཱིཿ པདྨ་ཀྲོ་དྷ་ཧེ་རུ་ཀ་ཨེ་ཧྱ་ཧི་ཧྲཱིཾ་ཧྲཱིཾ་ཕཻཾ་ཕཻཾ༔
ཛྙཱ་ན་ཨ་བེ་ཤ་ཡ་ཨ་ཨཱཿ བཏགས་པ་བརྗོད་ལ་ཡེ་ཤེས་པ་བསྟིམ། ཏིཥྛ་བཛྲ ས་བརྟན་པར་བྱ། དཔལ་གཏོར་ཐོགས་ལ། ཕྱི་སྣོད་རབ་འཇིགས་དུར་ཁྲོད་དྲག་པོའི་གཞལ་ཡས་ཁང་གི་ནང་དུ་གཏོར་མ་ཆེ་མཆོག་པདྨ་དྲག་པོ་རྩལ། རབ་འབྱམས་ཁྲོ་བོའི་སྤྲིན་དང་བཅས་པ་མངོན་སུམ་དུ་གསལ་བའི་དཔྲལ་བར་ཨོཾ་ལས་འོད་ཟེར་མེ་ཕུང་ལྟར་ཁྲོ་ཆུང་དཀར་པོའི་ཚོགས་འཕྲོས། ཁྱེད་རང་རྣམས་ཀྱི་དཔྲལ་བར་ཞུགས་ཤིང་ལུས་ལ་ཐིམ་པས་ལུས་ཀྱི་སྡིག་སྒྲིབ་ནད་གདོན་ཐམས་ཅད་སྦྱངས། བསྐྱེད་རིམ་སྣང་སྟོང་དབྱེར་མེད་བསྒོམ་པ་ལ་དབང༌། ཁྲག་འཐུང་ཆེན་པོའི་སྐུ་ཕྱག་རྒྱའི་དབང་ཐོབ་པར་མོས་ཤིག ། ཧཱུྃ༔
རང་བྱུང་ལྷུན་གྲུབ་པདྨ་ཁྲག་འཐུང་སྐུ༔ རྩ་གསུམ་རབ་འབྱམས་སྐུ་དང་གཉིས་སུ་མེད༔ སྐལ་ལྡན་བུ་ཡི་ལུས་ལ་དབང་བསྐུར་བས༔ བསྐྱེད་རིམ་སྐུ་ཡི་དབང་མཆོག་ཐོབ་པར་ཤོག༔ སྔགས་མཐར། ཀཱ་ཡ་ཨ་བྷི་ཥིཉྩ་ཧཱུྃ༔ གཏོར་མ་དཔྲལ་བར་བཞག་ལ། ཡང་མགྲིན་པའི་ཨཱཿལས་འོད་ཟེར་མེ་ཕུང་ཁྲོ་ཆུང་ལྟར་དམར་པོའི་ཚོགས་འཕྲོས། ཁྱེད་རང་རྣམས་ཀྱི་མགྲིན་པ་ནས་ཞུགས་ཤིང་ངག་ལ་ཐིམ་པས། ངག་གི་སྡིག་སྒྲིབ་ནད་གདོན་ཐམས་ཅད་སྦྱངས།
གསང་སྔགས་གྲགས་སྟོང་དབྱེར་མེད་བཟླས་པ་ལ་དབང༌། ཁྲག་འཐུང་ཆེན་པོའི་གསུང་གི་ནུས་པའི་དབང་མཆོག་ཐོབ་པར་མོས་ཤིག ། ཧཱུྃ༔ རང་བྱུང་ལྷུན་གྲུབ་པདྨ་ཁྲག་འཐུང་གསུང་༔ རྩ་གསུམ་རབ་འབྱམས་གསུང་དང་གཉིས་སུ་མེད༔ སྐལ་ལྡན་བུ་ཡི་ངག་ལ་དབང་བསྐུར་བས༔ ནུས་པ་སྔགས་ཀྱི་དབང་མཆོག་ཐོབ་པར་ཤོག༔ སྔགས་མཐར༔ ཝཱཀྐ་ཨ་བྷི་ཥིཉྩ་ཧཱུྃ༔ གཏོར་མ་མགྲིན་པར་བཞག་ལ།
ཡང་ཐུགས་ཀའི་ཧཱུྃ་ལས་འོད་ཟེར་མེ་ཕུང་ལྟར་ཁྲོ་ཆུང་སྔོན་པོའི་ཚོགས་འཕྲོས། ཁྱེད་རང་རྣམས་ཀྱི་སྙིང་ཁ་ནས་ཞུགས་ཤིང་ཡིད་ལ་ཐིམ་པས་ཡིད་ཀྱི་སྡིག་སྒྲིབ་ནད་གདོན་ཐམས་ཅད་སྦྱངས། རྫོགས་རིམ་རིག་སྟོང་ཟུང་འཇུག་བསྒོམ་པ་ལ་དབང༌། ཁྲག་འཐུང་ཆེན་པོའི་ཐུགས་རིག་པ་རྩལ་གྱི་དབང་མཆོག་ཐོབ་པར་མོས་ཤིག ། ཧཱུྃ༔ རང་བྱུང་ལྷུན་གྲུབ་པདྨ་ཁྲག་འཐུང་ཐུགས༔ རྩ་གསུམ་རབ་འབྱམས་ཐུགས་དང་གཉིས་སུ་མེད༔ སྐལ་ལྡན་བུ་ཡི་ཡིད་ལ་དབང་བསྐུར་བས༔ རིག་རྩལ་དོན་གྱི་དབང་མཆོག་ཐོབ་པར་ཤོག༔ སྔགས་མཐར༔
ཙིཏྟ་ཨ་བྷི་ཥིཉྩ་ཧཱུྃ༔ གཏོར་མ་སྙིང་ཁར་བཞག་ལ༔ ཡང་གཏོར་མ་ཆེ་མཆོག་པདྨ་ཁྲག་འཐུང་དངོས་སུ་གསལ་བ་ཁྱེད་རང་རྣམས་ཀྱི་སྤྱི་བོར་བྱོན། གནས་གསུམ་ནས་འོད་ཟེར་མེ་ཕུང་ལྟར་ཁྲོ་ཆུང་ཁ་དོག་སྣ་ཚོགས་པ་དཔག་ཏུ་མེད་པ་འཕྲོས། གནས་གསུམ་དུ་ཞུགས་ཤིང་ལུས་ངག་ཡིད་གསུམ་ལ་ཐིམ་པས། སྒོ་གསུམ་གྱི་སྡིག་སྒྲིབ་ནད་གདོན་འགལ་རྐྱེན་བར་ཆད་ཐམས་ཅད་ཞི། དབང་དང་བྱིན་རླབས་དངོས་གྲུབ་མ་ལུས་པ་ཐོབ། ཁྲག་འཐུང་ཆེན་པོའི་ཡོན་ཏན་ཕྲིན་ལས་མི་ཟད་པ་རྒྱན་གྱི་འཁོར་ལོའི་དབང་མཆོག་ཐོབ་པར་མོས་ཤིག ། ཧཱུྃ་ཧྲཱིཿ འགྲོ་བ་འདྲེན་མཛད་པདྨ་ཁྲག་འཐུང་རྩལ༔
རྒྱལ་བ་སྲས་བཅས་རྣམས་དང་གཉིས་སུ་མེད༔ རྩ་གསུམ་ལྷ་ཚོགས་སྐུ་ཡི་དབྱིངས་སུ་རྫོགས༔ སྐལ་ལྡན་སློབ་མའི་སྤྱི་བོར་མངོན་སུམ་བྱོན༔ སྒོ་གསུམ་ནད་གདོན་སྡིག་སྒྲིབ་བར་ཆད་སོལ༔ སྨིན་གྲོལ་དབང་དང་བྱིན་རླབས་ཆར་ལྟར་ཕོབ༔ རང་བྱུང་རྡོ་རྗེ་གསུམ་གྱི་དཀྱིལ་འཁོར་ནས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ སྔགས་མཐར༔ སརྦ་སིདྡྷི་ཧྲཱི༔ གཏོར་མ་གནས་གསུམ་དུ་བཞག་ལ༔
སྤྲོ་ན་སྤྱི་མཐུན་གྱི་བཀའ་བསྒོའང་བྱ། གཏོར་མའི་ལྷ་ཡེ་ཤེས་པ་ཁྱེད་རང་རྣམས་ལ་ཐིམ་པར་གྱུར། ཛཿཧཱུྃ་བཾ་ཧོཿ དམ་ཚིག་པ་འོད་དུ་ཞུ་ནས་ཡེ་ཤེས་ཀྱི་བདུད་རྩི་འཁྱིལ་བར་རོལ་ཞིང་མྱངས་པས་མཆོག་དང་ཐུན་མོང་གི་དངོས་གྲུབ་འབད་མེད་དུ་ཐོབ་པར་མོས་ཤིག ། བྱས་ལ་གཏོར་ཟན་གྱི་ཆ་ཤས་དང་བདུད་རྩི་སྦྱིན། མེ་ཏོག་འཐོར་ཞིང་ཤིས་བརྗོད་བྱ། དེ་ལྟར་སྤྲུལ་པའི་གཏེར་ཆེན་རྩ་གསུམ་གླིང་པའི་ཟབ་གཏེར་པདྨ་ཁྲག་འཐུང་འདུས་པའི་སྨིན་བྱེད་སྙིང་པོ་གཏོར་མའི་བྱིན་རླབས་ལེགས་པར་གྲུབ་པ་ལགས་པས་ སོགས་མཚམས་སྦྱར་ལ་དམ་ཚིག་ཁས་བླངས། གཏང་རག་ཕྱིན་ཆོད་སྤྱི་མཐུན་བྱ། དཀྱིལ་འཁོར་རྗེས་ཆོག་སོགས་མཆོད་བསྟོད་བཟོད་གསོལ་གཤེགས་བསྡུ་བསྔོ་སྨོན་བཀྲ་ཤིས་བཅས་སྤྱི་ལྟར་བྱའོ། ། འཇིགས་མེད་རྡོ་རྗེའི་གོ་ཆས་སྒོ་གསུམ་སྲུང༌། །
མཐུ་སྟོབས་རལ་གྲིས་བདུད་བཞིའི་གཡུལ་ངོ་ཟློག ། དྲག་རྩལ་མེ་ལྕེས་དགྲ་བགེགས་ཚར་གཅོད་པ། ། ཆེ་མཆོག་པདྨ་ཁྲག་འཐུང་མྱུར་འགྲུབ་ཤོག ། ཟབ་གསང་སྙིང་པོའི་ཚུལ་འདིའང་ཁྱབ་བདག་འཁོར་ལོའི་མགོན་པོས་བཀའ་དྲིན་བསྩལ་བའི་ཞབས་ཏོག་ཏུ་དམིགས་ནས་རིག་པ་འཛིན་པའི་གཟུགས་བརྙན་པདྨ་གར་དབང་ཕྲིན་ལས་འགྲོ་འདུལ་རྩལ་གྱིས་ཤྲཱི་དེ་བཱི་ཀོ་ཏྲིའི་སྒྲུབ་གནས་སུ་བགྱིས་པ་དགེ་ལེགས་འཕེལ།། །། ༼ག༽ འཆི་མེད་ཡང་གསང་བཅུད་དྲིལ་གྱི་དབང་མཆོག་རྡོ་རྗེ་སྙིང་པོའི་ཅོད་པན་ཅེས་བྱ་བ་བཞུགས་སོ། ཨཱ་ཡུ་དྷེ་ཝ་ན་མོ། འཕོ་མེད་ཟུང་འཇུག་རྡོ་རྗེར་མངའ་བརྙེས་པ། ། སྲིད་ཞིའི་ཁྱབ་བདག་རིག་འཛིན་པད་འབྱུང་ཉིད། ། གསང་བ་ཚེ་ལྷའི་ངོ་བོར་ལྡང་བའི་སྐུ། ། འཆི་མེད་དཔལ་ཀུན་སྟེར་མཛད་ལྷ་དེ་རྒྱལ། །
གང་གི་སྒྲུབ་པའི་ཐབས་ཚུལ་འཆི་མེད་བཅུད། ། བུམ་བཟང་ནུས་རྩལ་བསྐྱིལ་དང་རྗེས་འབྲེལ་དབང༌། ། མཐར་བྱེད་གཡུལ་ངོ་གཞོམ་པའི་རྡོ་རྗེ་ཡི། ། སྙིང་པོའི་ཅོད་པན་ཟབ་མོ་འདི་ན་སྤེལ། ། དེ་ལ་འདིར་གར་གྱི་དབང་ཕྱུག་ཆེན་པོ་རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོས་གཏེར་བྱོན་པདྨ་དྲག་པོའི་དབང་ལྟར་སྒྲུབ་པ་འཆི་མེད་བཅུད་དྲིལ་དང་འབྲེལ་བའི་དབང་བསྐུར་གྱི་རིམ་པ་ལ། ཡོ་བྱད་བཤམ་པ། དངོས་གཞིའི་དབང་བསྐུར་དང་གཉིས་ལས། དང་པོ་ཡིད་མཐུན་གྱི་གནས་སུ་ཇི་ལྟར་འོས་པའི་རྡུལ་ཚོན་རས་བྲིས་འབྲུ་ཚོམ་ལ་སོགས་སྐབས་དང་སྦྱར་ལ། དབུས་སུ་ཚེ་བུམ། གཡས་སུ་ཚེ་རིལ།
གཡོན་དུ་ཚེ་ཆང༌། རྒྱབ་ཏུ་མདའ་དར་གཞན་ཡང་ལས་བུམ། སྤྱི་དང་བྱེ་བྲག་གི་ཆོས་སྲུང༌། ཆད་བརྟན། ཕྱི་ནང་གི་ཚོགས་མཆོད་སོགས་མངོན་པར་འདུ་བར་བགྱིས་ཏེ། རང་ཉིད་པདྨ་དྲག་པོའི་ང་རྒྱལ་བརྟན་པོ་སྔོན་དུ་འགྲོ་བའི་མདུན་བསྐྱེད་ཚེའི་ལས་བྱང་རྡོ་རྗེའི་སྙིང་པོའི་ཚོགས་ལྷག་གི་བར། ཇི་ལྟ་བ་བཞིན་ལས་མདུན་བསྐྱེད་དང་རྗེས་སུ་འབྲེལ་བར་ལས་བུམ་བདུད་རྩི་འཁྱིལ་བའི་བསྐྱེད་བཟླས་ཀྱང་བྱའོ། གཉིས་པ་དངོས་གཞི་ཇི་ལྟར་དབང་བསྐུར་བའི་ལས་རིམ་ནི། སློབ་མ་བསྡུས་ལ། ལས་བུམ་གྱི་ཆུས།
ཇི་ལྟར་བལྟམས་པ? ཨོཾ་ན་མཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ས་མ་ཡ་ཤྲཱི་ཡེ་ཨཱཿཧཱུྃ། ཞེས་ཁྲུས་བྱ། བགེགས་གཏོར་བྱིན་རླབས་བསང་སྦྱང་སྤྱི་ལྟར་ལ། བདེན་བརྗོད་ཀྱི་དུས། ཁྱད་པར་མགོན་པོ་ཚེ་དང་ཡེ་ཤེས་དཔག་ཏུ་མེད་པ་འཆི་མེད་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་མཐུས། དེང་འདིར་རྡོ་རྗེ་སློབ་མ་རྣམས་ལ་སྨིན་བྱེད་ཚེའི་དབང་ཟབ་མོ་བསྐུར་བ་ལ། གནོད་ཅིང་འཚེ་བར་བྱེད་པའི་གདོན་བགེགས་འབྱུང་པོ་ཐམས་ཅད་དཔག་ཚད་རྒྱང་གྲགས་སུ་མ་ཉེ་བར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་མེ་རབ་ཏུ་འབར་བས། བསྲེགས་ཤིང་རྣམ་པར་འཇོམ་པར་གདོན་མི་ཟའོ། །
ཞེས་དང༌། སུམྦྷ་ནི? སོགས་དྲག་སྔགས་ཀྱིས་བྲབ་ཅིང་འཚམ་རྔམ་བྱ། བཛྲ་རཀྵ་རཀྵ་ཧཱུྃ། གིས་སྲུང་འཁོར་བསྒོམ་དུ་གཞུག ། དེ་ནས་མཎྜལ་མེ་ཏོག་བཀྱེ་བསྡུ་བྱ། ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་དམ་པ་ཅི་ནས་ཀྱང་འཐོབ་པར་བྱ། དེ་ལྟ་བུའི་གོ་འཕང་མ་ཐོབ་ཀྱི་བར་དུ། སྐྱེ་བ་དང་ཡང་སྲིད་ཐམས་ཅད་དང་ཁྱད་པར་སྐུ་ཚེ་འདི་ཉིད་དུ་དུས་མ་ཡིན་པར་འཆི་བའི་འཇིགས་པ་ལས་རྣམ་པར་རྒྱལ་བའི་ཆེད་དུ། འཆི་མེད་ཚེའི་དབང་བསྐུར་ཟབ་མོ་གསན་སྙམ་པའི་ཐུགས་བསྐྱེད་རྒྱ་ཆེན་པོ་དང་ལྡན་པའི་སྒོ་ནས་གསན་པར་ཞུ་ཞིང༌། ཆོས་ལ་ཀུན་ཏུ་སྤྱོད་པ་ཡང༌།
ལུང་ལས། ཆོས་སྒྲ་སྒྲོག་པའི་སྒྲ་ཐོས་སེམས་ཅན་རྣམས། ། ངན་སོང་གནས་གྲོལ་ཉན་རྣམས་སྨོས་ཅི་དགོས། ། ཞེས་གསུངས་པས། ལུས་གཡོ་འགུལ་དང༌། ངག་སྨྲ་བརྗོད། ཡིད་འཁྲུལ་རྟོག་དང་བྲལ་བའི་ངང་ནས། ཤེས་པའི་སོ་བཙུག་ཏེ་གསན་པར་ཞུ། གང་གསན་བྱའི་ཆོས་ཀྱི་ངོ་བོ་ནི། ལུང་ལས།
གྲོགས་དག་དལ་འབྱོར་རིན་ཆེན་སྙིང་པོའི་ལུས། ། འགྲོ་དྲུག་ནང་ནས་རྙེད་པར་ཤིན་ཏུ་དཀའ། ། ཇི་ལྟར་དབུལ་པོས་རིན་ཆེན་གཏེར་སྙེད་བཞིན། ། རབ་ཏུ་དགའ་བས་ཕན་བདེ་བསྒྲུབ་པར་བྱ། ། ཞེས་གསུངས་པ་བཞིན། རང་རེ་རྣམས་ཀྱིས་ཐོབ་པའི་དལ་འབྱོར་གྱི་མི་ལུས་འདི་ཤིན་ཏུ་རྙེད་པར་དཀའ་ཞིང་སྙེད་དཀའ་བ་ཙམ་དུ་མ་ཟད་ཤིན་ཏུ་འཇིག་པར་སླ་བ། ཆུའི་ཆུ་སྦུར་དང་འདྲ་སྟེ། གང་དུ་གནས་ཀྱང་འཆི་བས་མི་འཇིག་པ་མ་ཡིན་ཏེ། དེའང་འཆི་རྐྱེན་ནི་མང་ཞིང༌། འཚོ་རྐྱེན་ནི་ཤིན་ཏུ་ཉུང་བས་མྱུར་དུ་འཆི་བར་ངེས་ཏེ།
དོ་ནུབ་ཙམ་དུ་ཡང་མི་འཆི་བའི་གདེངས་དང་བྲལ་བས་ན། རྙེད་པར་དཀའ་བའི་དལ་འབྱོར་ཐོབ་དུས་ཆོས་ལ་ཤིན་ཏུ་བརྩོན་པས་འབད་དགོས་ཏེ། དེའི་ཐབས་ཚུལ་ཡང་འཕགས་བོད་དུ་ཡོངས་སུ་གྲགས་པའི་བཀའ་གཏེར་ཇི་སྙེད་ཅིག་མཆིས་ཀྱང༌། འདི་ནི་སྐུ་གསུམ་རྡོ་རྗེའི་ཀློང་དུ་གཞོལ་བ། གསང་ཆེན་ཀུན་གྱིས་རྀགས་བདག་པདྨ་ཐོད་ཕྲེང་ཉིད། ཨཽ་ཌཱི་ཡ་ནའི་སློབ་དཔོན་ཆེན་པོ་པདྨ་འབྱུང་གནས་ཞེས་བྱ་འདི་ཉིད་ངེས་པའི་དོན་དུ་སངས་རྒྱས་སྣང་བ་མཐའ་ཡས་དང་དབྱེར་མེད་པ་ལས། ཞིང་འདིར་བསྟན་པའི་བདག་པོ་ཟས་གཙང་སྲས་པོའི་རྒྱལ་ཚབ་ཏུ་དྷ་ན་ཀོ་ཤར་པདྨའི་སྙིང་པོ་ལས་སྐུ་འཁྲུངས་ཏེ། སྟོན་པ་ཉིད་དང་གཉིས་སུ་མེད་པའི་ཕྲིན་ལས་ཀྱི་མཛད་པ་ནམ་མཁའི་མཐའ་དང་མཉམ་པར་ཁྱབ་ཅིང༌། ཁྱད་པར་དུ་མཱ་ར་ཏི་ཀ་འཆི་མེད་སྒྲུབ་པའི་གནས་སུ། སྐྱེ་འཆི་མེད་པ་ཚེའི་རིག་འཛིན་ཆེན་པོའི་སྐུ་མཉེས་ཏེ་འཇའ་ལུས་འཕོ་བ་ཆེན་པོ་མངོན་དུ་གྱུར།
རྒྱ་གར་འཕགས་པའི་ཡུལ་དུ་སངས་རྒྱས་ཀྱི་བསྟན་པར་སྟོན་པ་གཉིས་པ་ལྟ་བུར་གྱུར། སླར་ཡང་བོད་ཁ་བ་ཅན་དུ་གདུལ་བྱ་དུས་ལ་བབ་པར་གཟིགས་ནས། མངའ་བདག་ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱི་སྤྱན་དྲངས་པ་བཞིན་བྱོན་ཞིང༌། བོད་ཡུལ་དུ་མདོ་སྔགས་གཉིས་ཀྱི་བསྟན་པ་འགྲན་ཟླ་མེད་པར་སྤེལ་བའི་བཀའ་དྲིན་མཛད། རྗེ་འབངས་ཉེར་ལྔ་སོགས་བོད་ཀྱི་འགྲོ་བ་རྣམས་གསང་སྔགས་ཕྱི་ནང་གི་ཆོས་དུ་མས་སྨིན་གྲོལ་དུ་མཛད། ཁྱད་པར་གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་ཆེན་མོར་ཐུགས་སྒྲུབ་སྐུ་ལྔ་རིགས་འདུས། ཡང་གསང་རྡོ་རྗེ་མེ་འབར་གྱི་དཀྱིལ་འཁོར་ཞལ་ཕྱེས་པས། བོད་ཡུལ་དུ་མ་མོ་གསང་བའི་བརྡ་རྟགས་ཀྱི་རྟེན་འབྲེལ་ཡ་མཚན་དུ་མ་མངོན་སུམ་དུ་མཛད་ཅིང༌། ཕྱི་རབས་མ་འོངས་པའི་དོན་དུ་རྒྱ་རྟགས་གསུམ་དང་ལྡན་པ་ཀེའུ་རི་གསང་བ་ཡང་རྫོང་གི་གཏེར་ཕུག་ཏུ་མི་སྣང་བར་རྒྱས་བཏབ་ཏེ་བཞུགས། དུས་མཐར་སྤྱོད་པའི་སྨོན་ལམ་དུ་མཛད་པ་ནི།
གཞུང་ལས། ཕྱི་རབས་སྐལ་ལྡན་རྗེས་འཇུག་དོན་གྱི་ཕྱིར༔ ཚེ་སྒྲུབ་དབང་གི་གདམས་ཟབ་ཁྱད་པར་ཅན༔ འཇའ་ལུས་རྡོ་རྗེ་སྙིང་པོའི་སྲོག་སྒྲུབ་བཞག༔ འདི་ཉིད་སྒྲུབ་ཅིང་ཉམས་སུ་ལེན་པ་རྣམས༔ ཚེ་ཚད་ཕུག་ཏུ་ཕྱིན་ཀྱང་ལོ་གསུམ་བསྲིང་༔ དེ་ཕྱིར་གདམས་པ་ཡང་ཟབྀ་ཨཚ་རྒྱ༔ མ་འོངས་ལྔ་བརྒྱ་ཉི་ཤུ་ཤར་བའི་ཚེ༔ པདྨ་གཏེར་བདག་གླིང་དང་འཕྲད་པར་ཤོག༔ ཅེས་ཟབ་རྒྱའི་སྨོན་ལམ་གྱིས་མཐའ་རྒྱན་དང་བཅས་བཞུགས་ཤིང་མ་འོངས་པའི་དུས་སུ་ཐུགས་ཀྱི་དགོངས་པ་རབ་ཏུ་གཏད་པའི་མཐུས།
སླར་སྤྲུལ་པའི་གཏེར་སྟོན་ཆེན་པོ་རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོ་ཞེས། གནུབས་བན་གྱི་རྣམ་འཕྲུལ་དུ་གྱུར་པ་དེས། ཁ་བྱང་ལུང་གི་དོན་བཞིན་ཐབས་སྦས་ཚུལ་གྱིས་གསང་གཏེར་དུ་སྤྱན་དྲངས་ཏེ་ལོ་དྲུག་གསང་རྒྱ་དང་བཅས་ཏེ། སྐལ་ལྡན་རྣམས་སྨིན་གྲོལ་མཛད་ཚུལ་ནི། དམ་པ་ཉིད་ཀྱི་རྣམ་ཐར་དུ་གསལ་མོད། ཟབ་ཆོས་དེ་ཉིད་ཀྱི་ནང་ཚན་དུ་གྱུར་པ། འཆི་མེད་ཚེའི་ཆོས་སྐོར་འཆི་མེད་བཅུད་དྲིལ་ཞེས་བྱ་བའི་སྒྲུབ་ཐབས་དང་འབྲེལ་བར། དབང་བསྐུར་ཞིང་བྱིན་གྱིས་བརླབ་པར་བྱ་བའི་རིམ་པ་ཡིན་ལ། དེའང་བརྒྱུད་པའི་ཁྱད་པར་དུ་གྱུར་པ་དམ་པ་དེ་ཉིད་ཀྱི་ཞབས་པད་དུ་ཉེ་བར་ལྷགས་པ་རིག་འཛིན་ཐུགས་མཆོག་རྡོ་རྗེ་ཞེས། སྙིགས་དུས་ཀྱི་འདྲེན་པ་ཟབ་མོའི་གཏེར་མཛོད་དུ་སྤྱོད་པ་དེས།
བདག་ལའང་ཐུགས་བརྩེ་བ་ཆེན་པོའི་སྒོ་ནས་བྱིན་རླབས་ཅིག་ཅར་དུ་ལུད་པའི་གདམས་ཟབ་བུམ་པ་གང་བྱོས་ཀྱི་ཚུལ་དུ་ཉེ་བར་བསྩལ་ཞིང༌། བརྒྱུད་པ་དེ་ལས་བྱུང་བའི་གདམས་པ་འདི་ཉིད་ལ་ཡང་སྨིན་བྱེད་ཀྱི་དབང་དང་གྲོལ་བྱེད་ཁྲིད་ཀྱི་རིམ་པ་གཉིས་ལས། འདིར་དབང་བསྐུར་བ་སྟེ། འདིའི་དབང་དང་གདམས་པ་ལན་གཅིག་ཐོབ་པས་ཀྱང༌། ཚེ་ཟད་ཁོ་ནའི་འགྲོ་བ་ཡིན་ཡང་ལོ་བདུན་བསྲིང་བར་ནུས་ཤིང༌། མཐར་འཇའ་ལུས་རྡོ་རྗེའི་སྐུར་མངོན་སུམ་དུ་སྤྱོད་པར་འགྱུར་ཞེས་གསུངས་པས། དེ་ལྟ་བུའི་ཕན་ཡོན་ཅན་གྱི་དབང་བསྐུར་བ་ལ། སྔོན་དུ་བགྱི་བ་རྡོ་རྗེ་སློབ་དཔོན་གྱི་ཆོ་ག་རྣམས་ལྷག་ཆད་མེད་པར་སོང་གྲུབ། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ནི། ཐོག་མར་བླ་མ་དང་དཀྱིལ་འཁོར་གྱི་གཙོ་བོ་གཉིས་སུ་མེད་པའི་ཚེ་དབང་ཟབ་མོ་གསན་སྙམ་པའི་ཡོན་དུ་མཎྜལ་ཞིག་འབུལ་བར་ཞུ།
མཎྜལ་འབུལ། མཎྜལ་ཕུལ་ནས་དབང་དོན་དུ་གསོལ་བ་གདབ་པ་འདིའི་རྗེས་ཟློས་མཛད་པར་ཞུ། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གཏེར། ། གཙོ་བོས་བདག་ལ་བཀའ་དྲིན་སྩོལ། ཁྱེད་ཞབས་པདྨ་སྤངས་ནས་ནི། ། གཙོ་བོ་གཞན་ན་མ་མཆིས་པས། ། དཔའ་བོ་རྡོ་རྗེ་སློབ་དཔོན་གྱིས། ། བློ་མཆོག་ཏིང་འཛིན་བསྐྱེད་དུ་གསོལ།
ལན་གསུམ། དེ་ནས་མདུན་བསྐྱེད་ནམ་མཁའི་གནས་སུ་རྩ་གསུམ་ཀུན་འདུས་པདྨ་འབྱུང་གནས་ལ། ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་དཔག་ཏུ་མེད་པས་བསྐོར་བ། མངོན་སུམ་ལྟ་བུར་བཞུགས་པའི་སྤྱན་སྔར། བདག་གཞན་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སངས་རྒྱས་མ་ཐོབ་ཀྱི་བར་དུ་སྐྱབས་སུ་འགྲོ་སྙམ་པས་འདིའི་རྗེས་ཟློས་མཛོད། ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ སྒོ་གསུམ་གུས་པས་སྐྱབས་སུ་མཆི༔ ལན་གསུམ།
མཁའ་མཉམ་གྱི་སེམས་ཅན་རྣམས་འཁོར་བའི་སྡུག་བསྔལ་ལས་སྒྲོལ་བར་བྱ། དེའི་ཆེད་དུ་འདིར་འཆི་མེད་ཚེའི་དབང་བསྐུར་བ་ན། གཞན་གྱི་དོན་རྒྱ་ཆེན་བགྱིད་སྙམ་པས་འདིའི་རྗེས་ཟློས་མཛོད། འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ ལན་གསུམ། ཚོགས་ཞིང་དེའི་སྤྱན་སྔར་ཡན་ལག་བཅུ་པ་དང་ལྡན་པའི་ཚོགས་བསག་པ་འདིའི་རྗེས་ཟློས་མཛོད། མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་ཕྱག་འཚལ་ལོ༔
འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་འགྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱི༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་གསོལ་འདེབས༔
འགྲོ་རྣམས་ཚོགས་གཉིས་ཡོངས་རྫོགས་ཤིང་༔ ཐམས་ཅད་སངས་རྒྱས་ཐོབ་པར་ཤོག༔ ཅེས་ལན་གསུམ། འོ་སྐྱབས་ཡུལ་རྣམས་ལྟེམ་གྱིས་འོད་དུ་ཞུ་ནས་ཁྱེད་རང་རྣམས་ལ་ཐིམ་པས། སྐྱབས་གནས་ཀུན་འདུས་ཀྱི་བདག་ཉིད་ཆེན་པོར་གྱུར་ཏོ་སྙམ་པའི་མོས་པ་དང༌། དངོས་གཞི་དབང་གི་གཞི་སྒྲུབ་པ་ལ་ཡེ་ཤེས་པ་དབབ་པ་ཡིན་པས་དེའི་སླད་དུ་དམིགས་པ་འདི་བཞིན་དུ་གནང་བར་ཞུ། ལས་བུམ་གྱི་ཆུས་འཐོར་ཞིང༌། ཨོཾ་སྭ་བྷཱ་ཝ ས་སྦྱངས། སྟོངས་པའི་ངང་ལས་གནས་ཁང་འོག་མིན་བདེ་བ་ཅན་གྱི་ཞིང་ཁམས་སུ་གསལ་བའི་དབུས་སུ། པདྨ་ཉི་ཟླ་ཐབས་ཤེས་རྡོ་རྗེའི་ཁྲི་འཕང་མཐོན་པོར་ཁྱེད་རང་སློབ་བུ་རྣམས་ཀྱི་རིག་པའི་ངོ་བོ་ཧཱུྃ་ཡིག་ཨིནྡྲ་ནཱི་ལའི་མདོག་ལྟ་བུ་ལས་འོད་འཕྲོས་འཕགས་པ་མཆོད།
སེམས་ཅན་ཐམས་ཅད་འཆི་མེད་ཀྱི་གོ་འཕང་ལ་བཀོད། ཚུར་འདུས་ཡོངས་སུ་གྱུར་པ་ལས། བཅོམ་ལྡན་འདས་ཚེ་དཔག་ཏུ་མེད་པ་འཆི་མེད་རྡོ་རྗེའི་སྐུ་མཆོག་པདྨ་ཐོད་ཕྲེང་རྩལ་སྐུ་མདོག་མཐིང་ནག་ཞལ་གཅིག་ཕྱག་གཉིས། གཡས་རྡོ་རྗེ་དང་གཡོན་བྷནྡྷ་བསྣམས་ཤིང༌། དབུ་རྒྱན་ག་ཤལ་ཅོད་པན་འཕྱང་བ། ཞབས་གཉིས་ཡབ་ཀྱི་སྐེད་ལ་འཁྱུད་ཅིང༌། ཕྱི་རོལ་རྡོ་རྗེ་རིན་ཆེན་པདྨ་ལས་ཀྱི་རིགས་རང་མདོག་དང་གཡས་རང་རྟགས་ཀྱི་ཕྱག་མཚན་དང༌། གཡོན་པས་ཚེ་བུམ་པདྨའི་ཕྲེང་བ་འཛིན་པར་གསལ་བའི་གནས་གསུམ་ལས་འོད་ཟེར་འཕྲོས། ཕྱོགས་དུས་ཀྱི་རྒྱལ་བ་ཐམས་ཅད་མགོན་པོ་ཚེ་དཔག་མེད་ཀྱི་རྣམ་པར་སྤྱན་དྲངས། ཁྱེད་རང་རྣམས་ལ་ཐིམ་པས་གཉིས་སུ་མེད་པར་གྱུར་ཏོ་སྙམ་པས་འདུན་པ་གཏད་པར་ཞུ།
ཞེས་བརྡ་སྦྱར། སྤོས་རོལ་དབྱངས་དང་བཅས་ནས། ཧཱུྃ༔ ཆོས་དབྱིངས་སྐྱེ་མེད་རང་བྱུང་ཕོ་བྲང་ནས༔ འཆི་མེད་དབང་པོ་རིག་འཛིན་ཚེ་ཡི་ལྷ༔ ཡབ་ཡུམ་ཚེ་འཛིན་མགྱོགས་མ་འབུམ་གྱིས་བསྐོར༔ ལྷུན་གྲུབ་ཚེ་ཡི་དལ་དུ་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ ཞེས་བྱིན་དབབ། དེ་ལྟར་བྱིན་དབབ་པས་ཡེ་ཤེས་པ་རྣམས་བརྟན་པར་བྱས་པའི་མོས་པ་མཛོད།
རྡོ་རྗེས་མགོར་རྒྱ་གྲམ་དུ་བཞག ཏིཥྛ་བཛྲ། ཞེས་བརྗོད། དེ་ནས་དངོས་གཞི་དབང་བསྐུར་བ་ནི། ཁྱེད་རྣམས་བླ་མ་དང་དཀྱིལ་འཁོར་གྱི་ལྷ་ཚོགས་རྣམས་ཁྲ་སྤུངས་སེ་བཞུགས་པས། ཁྱེད་རང་རྣམས་ཀྱི་སྤྱི་བོར་བསྐུར་བ་ཙམ་གྱིས་ལུས་ཐམས་ཅད་ཞུ་ལུགས་སུ་གྱུར་ཏེ་ནམ་ཡང་མི་ཤིགས་པའི་མཆོག་ཐོབ་པའི་མོས་པ་མཛོད། ཚེ་གཏོར་སྤྱི་བོར་བཞག་ལ། ཧཱུྃ༔ མཁའ་དབྱིངས་མི་འགྱུར་ཆོས་སྐུའི་ཀློང་ཡངས་ནས༔ པདྨ་དབང་ཆེན་ཚེ་བདག་ཧེ་རུ་ཀཿ
ཌཱཀྐི་ཚེ་འཛིན་མཁའ་འགྲོ་རྒྱ་མཚོའི་ཚོགས༔ མཁའ་སྤྱོད་དག་པ་འཆི་མེད་གནས་ནས་བཞེངས༔ སྔོན་ཚེ་འཆི་མེད་གསང་བའི་ཚེ་སྒྲུབ་ལྟར༔ དེང་འདིར་སྐལ་ལྡན་བུ་ལ་སྩལ་དུ་གསོལ༔ ངོ་མཚར་ཡིད་འོང་རྨད་བྱུང་ལྷ་ཡི་གཏེར༔ འདོད་པའི་རེ་སྐོང་འཆི་མེད་བདུད་རྩིའི་སྲིད༔ ཀུན་འབྱུང་དངོས་གྲུབ་རྩ་བ་མཆོག་སྩོལ་ལ༔ འཛད་མེད་བརྒྱུད་འཛིན་སྨིན་པའི་དབང་མཆོག་བསྐུར༔ ཨོཾ་པདྨ་ཧྲཱི་ཨཱ་ཡུརྫྙཱ་ན་ཧ་རི་ནི་ས་ཀཱ་ཡ་ཨ་བྷི་ཥིཉྩ་སིདྡྷི་ཛ་ཛཿ དེ་ནས་དུང་ཆེན་བདེ་བ་ཆེན་པོའི་གཞལ་ཡས་ཁང་ཕྱི་དཀར་ལ་ནང་དམར་བའི་ནང༌།
འཆི་མེད་ཚེའི་ལྷ་ཚོགས་རྣམས་མཉམ་སྦྱོར་བདེ་བ་ཆེན་པོའི་བྱང་སེམས་ཀྱི་རྒྱུན། ཁྱེད་རང་རྣམས་ཀྱི་མགྲིན་པར་བསྐུར་བའི་ངག་གི་སྒྲིབ་པ་ཡོངས་སུ་དག་ཅིང༌། གསུང་ཐེག་ཆེན་རྡོ་རྗེའི་སྒྲ་དབྱངས་ལ་སྤྱོད་པའི་དབང་མཆོག་ཐོབ་པའི་མོས་པ་མཛོད། ཐོད་པ་མགྲིན་པར་བཞག་ལ། ཧཱུྃ༔ རིག་འཛིན་རྩ་གསུམ་དབྱིངས་ཀྱི་བདུད་རྩིའི་རྒྱུན༔ ཀུན་འབྱུང་བྱང་སེམས་ཐུགས་དམ་རྒྱུད་བསྐུལ་བས༔ མཁའ་ལ་རང་བྱུང་རིག་པའི་བདུད་རྩི་ཡི༔ སྐལ་ལྡན་རྩ་གསུམ་སྣང་བ་གོང་འཕེལ་རྫས༔ བདེ་དྲོད་འཆི་མེད་བདུད་རྩིའི་དབང་ཐོབ་ཤོག༔
ཨོཾ་པདྨ་ཧྲཱི་དྷ་ཨཱ་ཡུརྫྙཱ་ན་ཧ་རི་ནི་ས་ཝཱཀྐ་ཨ་བྷི་ཥིཉྩ་སིདྡྷི་ཛ་ཛཿ དེ་ནས། ཚེའི་རིལ་བུ་འདི་ཉིད་འཆི་མེད་ཚེའི་ལྷ་ཚོགས་འཇའ་འོད་ལྔ་ལྡན་ལུག་གུ་རྒྱུད་ཀྱི་ཟེར་ཐག་ཏུ་འཁྲིགས་ཤིང༌། ཐུགས་ཟག་མེད་བདེ་བའི་རང་རྩལ་རབ་ཏུ་འབར་བ་འདི། ཁྱེད་རང་རྣམས་ཀྱི་སྙིང་གར་བསྐུར་བས། སྙིང་དབུས་སྲོག་གི་འཁོར་ལོ་མི་ཤིགས་པ་རྡོ་རྗེའི་ཀ་བ་ཚུགས་ཤིང་འཁྲུལ་མེད་ཟབ་གསང་གི་དགོངས་པ་ཀློང་དུ་གྱུར་པའི་མོས་པ་མཛོད། ཚེ་རིལ་སྙིང་གར་བཞག་ལ། ཧཱུྃ༔ བྱིན་རླབས་རྩ་བ་རྒྱུད་ཀུན་གཅིག་དྲིལ་བ༔ འཇིགས་བྲལ་རྡོ་རྗེའི་ཚེ་སྲིད་འབྱུང་བའི་རྫས༔
པདྨ་འབྱུང་གནས་ཡབ་ཡུམ་ངོ་བོ་མཆོག༔ ཀུན་འབྱུང་གདོད་ནས་ཟས་བཅུད་རིལ་བུའི་རྫས༔ དམ་རྫས་བཅུད་ལེན་སྙིང་པོའི་དོན་ཐོབ་ཤོག༔ ཨོཾ་པདྨ་ཧྲཱི་དྷ་ཨཱ་ཡུརྫྙཱ་ན་ཧ་རི་ནི་ས་ཙིཏྟ་ཨ་བྷི་ཥིཉྩ་སིདྡྷི་ཛ་ཛཿ དེ་ལྟར་དབང་གི་ལྷ་ཚོགས་ཁྱེད་རང་རྣམས་ཀྱི་ལུས་ངག་ཡིད་གསུམ་ལ་ཐིམ་པས་གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་ཧཱུྃ་ཡིག་ཨིནྡྲ་ནཱི་ལའི་མདངས་ལྡན་ལས་འོད་ཟེར་ལྕགས་ཀྱུ་ལྟ་བུར་འཕྲོས། ཕྱོགས་བཅུའི་བདེ་གཤེགས་རིག་འཛིན་དཔའ་བོ་ཌཱཀྐིའི་སྐུ་གསུང་ཐུགས་ཀྱི་མཐུ་སྟོབས་གཟི་བྱིན། ལྷ་ཀླུ་མི་གསུམ་དང་དྲང་སྲོང་རྣམས་ཀྱི་ཚེ་དཔལ་མཐུ་སྟོབས། འབྱུང་བ་ལྔའི་ཁམས་ཀྱི་དྭངས་བཅུད། སྐྱེ་འགྲོ་ཐམས་ཅད་ཀྱི་ཚེ་བསོད་དཔལ་འབྱོར་དགེ་ལེགས་སྙན་གྲགས་ལ་སོགས་པ་ཐམས་ཅད་དང༌།
ཁྱད་པར་ཕ་རོལ་མི་དང་མི་མ་ཡིན་གྱིས་ཁྱེད་རང་རྣམས་ཀྱི། བླ་ཚེ་རྐུ་བ། གཞོམ་པ། ཡར་བ། འཕྲོག་པ། ཉམས་པར་བྱེད་པ་དེ་དག་འོད་ཟེར་དེས། ཁབ་ལེན་རྡོའི་སྣང་ཚུལ་བཞིན་འུབ་ཀྱི་བསྡུས་ནས། ཁྱེད་རང་རྣམས་ལ་སིབ་སིབ་ཐིམ་པས་ཚེ་ཉམས་པ་སོར་ཆུད། བཀྲག་མདངས་གཟི་བརྗིད་རྒྱས་ཤིང་འཆི་མེད་ཚེའི་དངོས་གྲུབ་ཐོབ་པའི་མོས་པ་མཛོད། ཅེས་བཟླས་ལ།
ཚེ་འགུགས་ནི་མདའ་དར་གཡབ་ལ། ཧཱུྃ༔ རྡོ་རྗེ་རིགས་ཀྱི་ཚེ་བདག་མ༔ ཤར་ཕྱོགས་དཀར་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ ཧཱུྃ༔ རིན་ཆེན་རིགས་ཀྱི་ཚེ་བདག་མ༔ ལྷོ་ཕྱོགས་སེར་མོ་མགྱོགས་མ་འབུམ༔
གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ ཧཱུྃ༔ པདྨ་རིགས་ཀྱི་ཚེ་བདག་མ༔ ནུབ་ཕྱོགས་དམར་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ ཧཱུྃ༔
ལས་ཀྱི་རིགས་ཀྱི་ཚེ་བདག་མ༔ བྱང་ཕྱོགས་ལྗང་མོ་མགྱོགས་མ་འབུམ༔ གླིང་བཞི་རི་རབ་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ ཧཱུྃ༔ བུདྡྷ་རིགས་ཀྱི་ཚེ་བདག་མ༔ དབུས་ཕྱོགས་སྔོན་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔
འཆི་མེད་རིག་འཛིན་ཐོབ་པར་ཤོག༔ ཧཱུྃ༔ ཐུགས་ལས་སྤྲུལ་པའི་མགྱོགས་མ་ནི༔ རང་རང་རིགས་མཐུན་དཔག་མེད་འཕྲོས༔ མཐུ་སྟོབས་མངའ་ཐང་རྒྱས་པ་ཡི༔ འཛམ་གླིང་ཀུན་གྱི་བཅུད་བསྡུས་ལ༔ འཇའ་ལུས་ཚེ་ཡི་དངོས་གྲུབ་སྩོལ༔ ཧཱུྃ༔ དཀྱིལ་འཁོར་གཙོ་མཆོག་སྐུ་ལྔ་རིགས་འདུས་ལྷ༔ འཁོར་འདས་ལམ་གསུམ་ཚེ་དཔལ་གཟི་འབར་ལྷུན༔
པདྨ་འབྱུང་གནས་རིག་འཛིན་ཚེ་ཡི་ལྷས༔ ཡེ་ཤེས་རྡོ་རྗེ་ཚེ་ཡི་དངོས་གྲུབ་སྩོལ༔ དཀར་མོ་ཚེ་བདག་སྐུ་ཡི་དབང་བཞི་སྩོལ༔ དམར་མོ་ཚེ་བདག་གསུང་གི་དབང་བཞི་སྩོལ༔ སྔོན་མོ་ཚེ་བདག་ཐུགས་ཀྱི་དབང་བཞི་སྩོལ༔ སེར་མོ་ཚེ་བདག་ཡོན་ཏན་དབང་བཞི་སྩོལ༔ ལྗང་མོ་ཚེ་བདག་ཕྲིན་ལས་དབང་བཞི་སྩོལ༔ སྐུ་ལྔ་རྡོ་རྗེའི་སྲོག་ཏུ་རྒྱས་ཐོབ་ཅིག༔ ཨོཾ་བཛྲ་རཏྣ་པདྨ་ཀརྨ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་པུཥྚིཾ་ཀུ་རུ་ཡེ་སྭཱ་ཧཱ༔ ཚེ་འགུགས་མཐར།
ཧཱུྃ་ཛཿ ཤར་ཕྱོགས་རྡོ་རྗེ་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔ ཆུ་ལ་དབང་བསྒྱུར་ཌཱཀྐི་མས༔ རྡོ་རྗེ་ཚེ་ཡི་དབང་མཆོག་བསྐུར༔ ཚེ་སྲོག་རྡོ་རྗེས་རྒྱས་གདབ་བོ༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ ཧཱུྃ་ཧཱུྃ༔ ལྷོ་ཕྱོགས་རིན་ཆེན་རིག་མའི་གཙོ༔
ཕྱག་ན་མདའ་དར་ཚེ་བུམ་འཛིན༔ ས་ལ་དབང་བསྒྱུར་ཌཱཀྐི་མས༔ རིན་ཆེན་ཚེ་ཡི་དབང་མཆོག་བསྐུར༔ ཚེ་སྲོག་རཏྣས་རྒྱས་གདབ་བོ༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ ཧཱུྃ་བཾ༔ ནུབ་ཕྱོགས་པདྨ་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔ མེ་ལ་དབང་བསྒྱུར་ཌཱཀྐི་མས༔
པདྨ་ཚེ་ཡི་དབང་མཆོག་བསྐུར༔ ཚེ་སྲོག་པདྨས་རྒྱས་གདབ་བོ༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ ཧཱུྃ་ཧོཿ བྱང་ཕྱོགས་ལས་ཀྱི་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔ རླུང་ལ་དབང་བསྒྱུར་ཌཱཀྐི་མས༔ ཀརྨ་ཚེ་ཡི་དབང་མཆོག་བསྐུར༔ ཚེ་སྲོག་རྒྱ་གྲམ་རྒྱས་གདབ་བོ༔
ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ ཧཱུྃ་ཧྲཱིཿ དབུས་ཕྱོགས་དབྱིངས་ཀྱི་རིག་མའི་གཙོ༔ ནམ་མཁར་དབང་བསྒྱུར་ཌཱཀྐི་མས༔ ཕྱག་ན་མདའ་དར་ཚེ་བུམ་འཛིན༔ བུདྡྷ་ཚེ་ཡི་དབང་མཆོག་བསྐུར༔ ཚེ་སྲོག་གཡུང་དྲུང་རྒྱས་གདབ་བོ༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ
དེ་ལྟར་ཚེ་དང་ཡེ་ཤེས་དྭངས་མའི་གཟི་བྱིན་གྱིས་ཁྱེད་རང་རྣམས་ཀྱི་ཚེ་བཅུད་ཉམས་པ་ཐམས་ཅད་སོར་ཆུད་དེ་སླར་ཡང་མི་འགྱུར་བའི་རྒྱས་གདབ་པ་ཡིན་ཞིང༌། དེང་ནས་གདོན་བགེགས་འབྱུང་པོ་ལོག་པར་འཚེ་བའི་རིགས་གང་གིས་ཀྱང་མི་ཚུགས་པར་རང་ལུས་ཚགས་སུ་ཚུད་དེ། རྡོ་རྗེ་ཕ་ལམ་ལྟ་བུའི་སྲ་ཞིང་བརྟན་པར་གྱུར་ཏོ་སྙམ་པའི་མོས་པ་མཛོད། ཅེས་གནས་ལྔར་རྒྱས་གདབ་བོ། ཧཱུྃ༔ ཆོས་སྐུ་མི་འགྱུར་རྡོ་རྗེའི་རྒྱ༔ ལོངས་སྐུ་མི་འགྱུར་པདྨའི་རྒྱ༔ སྤྲུལ་སྐུ་མི་འགྱུར་གཡུང་དྲུང་རྒྱ༔ ཌཱཀྐི་མི་འགྱུར་འཁོར་ལོའི་རྒྱ༔ གཏེར་སྲུང་མི་འགྱུར་ཕྱག་མཚན་རྒྱ༔
ཚེ་སྲོག་མི་འགྱུར་གོ་ཁྲབ་རྒྱ༔ ཡེ་ཤེས་མི་འགྱུར་སྟོང་ཉིད་རྒྱ༔ རིམ་པ་སྲ་བརྟན་འཇིགས་མེད་རྒྱ༔ སྐལ་ལྡན་ཚེ་སྲོག་བརྟན་གྱུར་ཅིག༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ མེ་ཏོག་འཐོར་ཞིང༌། སྐུ་ཚེ་མི་ཤིགས་པ་རྡོ་རྗེ་ལྟ་བུར་གྱུར་ཅིག ། མི་འགྱུར་བ་གཡུང་དྲུང་ལྟ་བུར་གྱུར་ཅིག ། མི་ནུབ་པ་རྒྱལ་མཚན་ལྟ་བུར་གྱུར་ཅིག་ཚེ་འཕེལ་བར་གྱུར་ཅིག །
འཆི་བ་མེད་པ་ཚེའི་དངོས་གྲུབ་ལ་དབང་འབྱོར་བར་གྱུར་ཅིག ། ཅེས་དང༌། ལོ་བརྒྱ་འཚོ་ཞིང་སྟོན་བརྒྱ? སོགས་ཤིས་པ་བརྗོད། དེས་བཅོམ་ལྡན་འདས་ཚེ་དཔག་ཏུ་མེད་པའི་སྒོ་ནས་དབང་བསྐུར་ཟབ་མོ་ལེགས་པར་གྲུབ་པ་ཡིན་པས། རྩ་བ་དང་ཡན་ལག་གི་དམ་ཚིག་རྣམས་མི་ཉམས་པར་བཟུང་སྙམ་པས་འདིའི་རྗེས་ཟློས་མཛོད། གཙོ་བོའི་ཇི་ལྟར? སོགས་ལན་གསུམ། དེ་ནས་སྐུ་དྲིན་གཏང་རག་ཡོན་དུ་མཎྜལ་ཞིག་འབུལ་བར་ཞུ། ལུས་ལོངས་སྤྱོད་དགེ་བའི་རྩ་བ་དང་བཅས་པ་ཐམས་ཅད་འཁོར་ལོའི་བསྒྱུར་བའི་རྒྱལ་སྲིད་ཀྱི་འབྱོར་བ་ལྟ་བུར་སྤྲུལ་ནས། ཆ་ཤས་ཀྱི་ལོངས་སྤྱོད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས།
ཁྱེད་ལ་བདག་གིས་འབུལ་ལགས་ན། ། རྗེའི་སློབ་མར་བཟུང་ནས་སུ། ། རྒྱ་ཆེར་སྤྱོད་ལ་སྤྱད་དུ་གསོལ། ། ལན་གཅིག་བརྗོད། དེ་ལྟ་བུའི་དགེ་བའི་རྩ་བ་རྣམས་སེམས་ཅན་ལ་བསྔོ་བར་ཞུ། བསོད་ནམས་འདི? སྒྲོལ་བར་ཤོག ། བསྔོ་སྨོན་བྱས་ལ་སློབ་མ་རྣམས་གྲོལ། དེ་ནས་མཆོད་ཁ་གསོ་ལ་ཆད་ཐོ་སོགས་རྗེས་ཀྱི་བྱ་བ་རྣམས་ལས་བྱང་ལྟར་མཐའ་བརྒྱན་པར་བྱའོ། ། དྲན་པ་ཙམ་གྱིས་སྲིད་དང་ཞི་བའི་དཔལ། ། དྭངས་བཅུད་ཐུགས་དབུས་བསྐྱེད་ལ་ལྷག་པའི་ལྷ། །
ཨཱ་ཡུ་ན་ཐཱ་མཚོ་སྐྱེས་རྡོ་རྗེ་ཡི། ། དཀྱིལ་འཁོར་རྗེས་འབྲང་དབང་བསྐུར་ཁྲིགས་སུ་སྡེབ། ། ཤེས་རབ་སྟོང་གསལ་མཁའ་དབྱིངས་པདྨོའི་ཀློང༌། ། རང་བྱུང་ཐབས་ཀྱི་རིག་རྩལ་རྡོ་རྗེའི་འཕྲུལ། ། ཟུང་འཇུག་དགའ་བཞིའི་གཏེར་མཛོད་ཟེར་བརྒྱ་པས། ། མཁའ་མཉམ་འགྲོ་བའི་མུན་པ་སེལ་ལོ་ཨང༌། ། དེ་ཡང་ཚེ་སྒྲུབ་འཆི་མེད་བཅུད་དྲིལ་གྱིས་བསྙེན་སྒྲུབ་ལ་གཞོལ་བའི་སྐལ་ལྡན་དག་གི ། གཞན་ཕན་འགྲོ་དོན་རླབས་པོ་ཆེ་སྤྱོད་པའི་ཆ་རྐྱེན། ཚེ་སྒྲུབ་རྡོ་རྗེ་སྙིང་པོའི་ཅོད་པན་ཞེས་བྱ་བ་འདི་ནི། སྤང་སྟོན་གྲུབ་པའི་དབང་ཕྱུག་ཐེག་གླིང་ཀརྨ་འགྲོ་དོན་མཐར་ཕྱིན་དང༌།
ཟབ་རྒྱའི་དགོངས་པ་མངོན་དུ་གྱུར་པ་སྨོན་ལམ་རྡོ་རྗེ་སོགས་ཀྱིས་ཚུལ་འདི་ཁྱོད་ཀྱིས་བགྱིས་ཞེས་བཀའ་སྩལ་གྱི་གནང་བ་ཐོབ་པར་བརྟེན། རྒྱལ་དབང་པདྨའི་རྒྱལ་ཚབ་དམ་པ་རིག་འཛིན་ཡོངས་འདུས་ཐུགས་མཆོག་རྡོ་རྗེ་རོལ་པ་རྩལ་གྱི་ཞབས་པད་དུ་ཉེ་བར་བསྙེན་པའི་མཐུས། རིག་རྩལ་གྱི་སྣང་བ་ཡངས་པོར་བྱས་ཏེ་གཏད་མེད་དུ་སྤྱོད་པ་ཀོང་སྨྱོན་རིག་འཛིན་ཕྲིན་ལས་ཀྱིས་རང་ལུགས་སྨྱོན་པའི་ལྷབ་འཆོལ་དུ་བཀོད་པ་ཛ་ཡནྟུ། དགེའོ།། །། ༼ང༽ ཐུགས་རྗེ་ཆེན་པོ་འཁོར་འདས་ཟིལ་གནོན་ལས། དབང་མཆོག་འགྲོ་བ་ཀུན་གྲོལ་གྱི་སྟ་གོན་ཐར་ལམ་དཀར་པོ་དང་དངོས་གཞི་དབང་གི་ཆོ་ག་འགྲིགས་ཆགས་སུ་བཀོད་པ་བཞུགས་སོ། ན་མོ་ལོ་ཀི་ཤྭ་རིར་འདུད། འདིར་འཁྱེར་བདེའི་ལག་ལེན་འཆད་པ་ལ་གསུམ། སྔོན་འགྲོ། སྟ་གོན།
དངོས་གཞི་དབང་བསྐུར། རྟེན་མཐའ་རྒྱས་སུ་བྱ་བའོ། ། དང་པོ་སྒྲུབ་ཆེན་སྐབས་སྒྲུབ་ཁོག་པྲ་ཁྲིད་ལྟར་བྱ། དེ་མན་སྐབས་སུ་ཡོ་བྱད་ཀྱིས་ཤོམ་ལ་གནས་ཁང་གཙང་ཞིང་རྒྱན་དང་ཡོ་བྱད་ཀྱིས་སྤྲས་པའི་གོང་དུ་དབང་སྟེགས་ཁར་རབ་རྡུལ་ཚོན། འབྲིང་རས་བྲིས། ཐ་ན་མཎྜལ་སྟེང༌། འབྲུ་ཚོམ་ལྷ་གྲངས་ལྟར་བཀོད། དབུས་ལྡིང་ཁྲིའི་ཁར་བུམ་པ་མགུལ་ཆིངས་དམར་པོ་ཅན་བུམ་རྫས་སོ་ལྔས་བཀང་བ་ཁ་རྒྱན་གྱི་གསེབ་ཏུ་ཐུགས་རྗེ་ཆེན་པོའི་སྐུ་ཙཀ་ཀྱང་གཟུགས། ཐོག་འོག་ཏུ་ཐོད་པ་མཚན་ལྡན་གྱི་ནང་དུ་ཆོས་སྨན་ཆང་སྦྱར་བས་བཀང་བའི་སྟེང་དུ་མེ་ལོང་ཆང་གིས་བརླན་པ་ལ། སིནྡྷུ་ར་བརྡལ་ཏེ་ཆོས་འབྱུང་བྲིས་པའི་ལྟེ་བར་ཧྲཱིཿམ་ཧ་རི་ནི་ས་བྲིས་པ་བཀོད།
དར་དམར་གྱི་གུར་ཕུབ་མེ་ལོང་དང་ཤེལ་རྡོ་དར་སྣ་ལྔ་དང་ལྷ་ཙཀ་རྣམས་བཀོད། སྨན་རཀ་གཏོར་གསུམ། ཚེ་གྭ ། ཚེ་ཆང༌། ཚེ་རིལ། ཚེ་མདའ། ཆད་བརྟན་བསྐུལ་གསུམ་ལྷ་ཀླུ་བཙན་སོགས། ཚོགས་སྔོན་གཏོར་ཞལ་ཟས་བཅས་བཀོད་ལེགས་བྱ། ཉེ་ལོགས་སུ་ཆང་དང་བདུད་རྩི་སྦྱར་བའི་དམ་ཆུ། སྲུང་སྐུད་རྡོར་མདུད་ཅན་ཡི་དམ་གྱི་སྔགས་སོགས་ཀྱིས་བྱིན་གྱིས་བརླབས་པ།
སོ་ཤིང༌། མིག་དར། ཀུ་ཤའི་ཆུན་པོ་ཆེ་ཆུང་བསྣོལ་བ་བགེགས་གཏོར་སོགས་ཉེར་མཁོ་ཚང་བར་བྱས་ལ། སྒྲུབ་མཆོད་སྐབས་ལས་བྱང་བརྒྱུད་འདེབས་ནས་བཟུང་བསྙེན་བསྟོད་བར་གཙོ་བུམ་ལྷ་གཞུང་བྱ། ལས་བུམ་རྟ་མགྲིན་བསྒྲུབ། གཞུང་གི་དབང་བཞི་བླང་བ་སོགས་བྱ། ཡང་གཏེར་གཞུང་ལས། ལས་བྱང་ངམ༔ ལོངས་སྐུའི་སྒྲུབ་པ་ལྟར་བྱས་ཀྱང་རུང་༔ གསུངས་པ་ལྟར་བྱ།
རིག་པའི་མེ་ཏོག་དོར། མིན་ཀྱང་འོད་གསལ་ངང་ལ་དབང་བཞི་རྫོགས་ཞེས་པ་སྒྲུབ་མཆོད་ཀྱི་རིམ་པའོ། ། དབང་བསྐུར་གྱི་རིམ་པ་ནི་སློབ་མ་རྣམས་ལ།
ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། མཎྜལ་བཀྱེ་བསྡུ་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ
མགྲཽན་དགུག་པ་ནི། ཧཱུྃ༔ བདག་ཉིད་རྟ་མཆོག་ཁྲོ་རྒྱལ་དབང་ཆེན་གྱི༔ ཐུགས་རྗེའི་ཟེར་ལས་ཕོ་ཉ་དཔག་ཡས་འཕྲོས༔ སྟེང་འོག་ཕྱོགས་མཚམས་གནོད་བྱེད་བགེགས་ཀྱི་ཚོགས༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོྃ་བཛྲ་ཀྲོ་ཏ་ཧཱུྃ་གརྫ་ཡ་གནོད་བྱེད་འབྱུང་པོ་ཨངྐུ་ཤ་ཡ་ཛ་ཛཿ དེ་ནས་གཏོར་མ་ཕྱིར་བཏེགས་ལ། ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔
འདོད་ཡོན་གླུད་དང་གཏོར་མ་འདི་བཞེས་ལ༔ སོ་སོ་རང་རང་གནས་སུ་ཕྱིར་དེངས་ཤིག༔ ཅི་སྟེ་མི་འགྲོ་འདི་རུ་འཚེ་བྱེད་ན༔ ཡེ་ཤེས་ཁྲོ་རྒྱལ་ཁྲག་འཐུང་ཐུགས་ཁྲོས་ནས༔ གཟི་བྱིན་སྟོབས་ཀྱིས་དྲག་པོའི་མཚོན་ཆར་འབེབས༔ ཕྱེ་མར་བརླག་ཅིང་རྡུལ་ཕྲན་བཞིན་དུ་གཏོར༔ དེ་བས་མ་འདུག་གཞན་དུ་འགྲོ་བར་གྱིས༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ གནོད་བྱེད་འབྱུང་པོ་ཧ་ན་ཧ་ན་ཨུ་ཙ་ཏ་ཡ་ཧཱུྃ་ཕཊ྄ཿ ཧཱུྃ་བཞིའི་སྔགས་ཀྱིས་བྲབ།
གུ་གུལ་བདུག ། སྲུང་འཁོར་བསྒོམ་པ་ནི། ཧཱུྃ༔ དབང་ཆེན་རྟ་མཆོག་རོལ་པའི་ཐུགས་ཀ་ནས༔ མཚོན་ཆ་རྡོ་རྭ་མེ་རིའི་གུར་ཁང་འཕྲོས༔ ཕྲ་མོའི་རླུང་ཡང་ཕྱི་ནང་མི་བགྲོད་པའི༔ ཡེ་ཤེས་དྲྭ་མིག་དུམ་བུ་གཅིག་ཏུ་གྱུར༔ ཨོྃ་བཛྲ་ཨཱ་ཡུ་དྷ་ཛྭ་ལ་རྃ་རཀྵ་རཀྵ༔ ཞེས་སྲུང་བའི་གུར་ཁང་བསྒོམ། དེ་ནས་དཀྱིལ་འཁོར་ཡོལ་བས་གཡོགས་ལ་སློབ་མ་སྒོ་དྲུང་དུ་འཁོད་དེ་སློབ་དཔོན་གྱིས།
དེའང་ཁྱེད་རང་རྣམས་དཀྱིལ་འཁོར་གྱི་གཞལ་ཡས་ཁང་གི་ཕྱི་རོལ་ནས་འཇུག་པ་ཡིན་ཀྱང༌། དཀྱིལ་འཁོར་ཡོལ་བས་ཆོད་པ་རུང་མཐུན་གྱི་དབང་དུ་བྱས་པ་ཡིན་པས། ཕྱག་གཉིས་ཐལ་མོ་སྦྱར་ཏེ་སྒོ་སྲུང་སྒོ་མ་རིགས་བཞིའི་ཚོགས་ལ། ཕྱོགས་བཞིའི་དཀྱིལ་འཁོར་སྒོ་དབྱེ་མཛད་པར་ཞུ་བ་འདིའི་རྗེས་ཟློས་མཛོད། ཛཿ ཕྱོགས་བཞིའི་སྐྱོང་བའི་སྒོ་མ་བཞི། ། ཚད་མེད་རྣམ་བཞིས་སྙན་གསན་ལ། ། ཐུགས་རྗེ་ཆེན་པོའི་དཀྱིལ་འཁོར་དུ། ། སྐལ་ལྡན་ལས་ཅན་འཇུག་པའི་ཕྱིར། ། ཉོན་མོངས་ཞི་བའི་བརྡ་སྒོ་ཕྱེས། །
ཡེ་ཤེས་བཞི་སྦྱོར་ལྷ་ངོ་སྤྲོད། ། རྣམ་དག་སྨོན་ལམ་སྒོ་ཕྱེ་འཚལ། ལན་གསུམ། སློབ་དཔོན་གྱིས། དེ་ལྟར་གསོལ་བ་བཏབ་པ་ལ་དཀྱིལ་འཁོར་ཆེན་པོ་འདིར་ལས་ཅན་སྐལ་ལྡན་མ་གཏོགས་པ། སྐལ་མེད་རྣམས་ཀྱིས་བལྟ་བར་མི་རུང་བས་རིགས་དང་སྐལ་བར་འདྲི་བ་འདི་ལ་གསན་པར་ཁྱབ་པ་གདའ། ཧོཿ ངེད་རྣམས་སྒོ་མ་རིགས་བཞི་སྟེ། ། ཉོན་མོངས་བདུད་བཞིའི་ཆོ་འཕྲུལ་ལས། ཁྱེད་རྣམས་སྐལ་བར་མི་ལྡན་པས།
སྒོ་བཞི་བཅད་ཀྱིས་དམ་ལོངས་འཚལ། ཞེས་དྲིས་པའི་ལན་དུ་དེ་ལྟ་བུའི་སློབ་མ་སྣོད་ཀྱི་སྐྱོན་དང་ལྡན་པ་མ་ལགས་ཤིང་རིགས་དང་སྐལ་བར་ལྡན་པ་ཡིན་པས་ཐུགས་བརྩེ་བས་དགོངས་ནས་འཇུག་པར་གནང་བ་ཞུ་བ་འདིའི་རྗེས་ཟློས་མཛོད། ཀྱེ་ཧོཿ ངེད་རྣམས་སྐལ་ལྡན་ལས་ཅན་ཏེ། ། ཡེ་ཤེས་དཀྱིལ་འཁོར་ཞལ་མཇལ་ཕྱིར། ། སྒོ་བ་ཆེན་པོས་སྒོ་ཕྱེས་འཚལ། ། དམ་ཚིག་མི་འདའ་སྲོག་ལྟར་བཟུང༌། དེ་ལྟར་གསོལ་བ་བཏབ་པས་བཀའི་གནང་བ་ཐོབ་ནས་ལྷག་པའི་བསམ་པ་བརྟན་པོས་འཁོད་པའི་མོས་པ་མཛོད། ཅེས་བརྡ་སྦྱར། དེ་ནས་གིང་དཀར་ནག་གིས་མཚམས་བཅད་ཀྱི་རྡོ་ཐུན་དང་བཅས་ནས་བགེགས་བསྐྲད་པ་ནི།
ཧཱུྃ༔ ཁྱེད་རྣམས་ཡང་དག་སྣོད་ལྡན་ན༔ དཀྱིལ་འཁོར་ནང་དུ་འཇུག་པའི་ཚེ༔ སྒྲུབ་ལ་མི་དབང་བདུད་དང་བགེགས༔ དངོས་གྲུབ་བར་དུ་གཅོད་པའི་ཚོགས༔ ཁྲོ་རྒྱལ་སྤྲོས་པའི་ཕོ་ཉ་ནི༔ འབར་བའི་གིང་ཆེན་གློག་ལྟར་འགྱུ༔ གནོད་བྱེད་འབྲང་བའི་གོ་སྐབས་མེད༔ ལན་ཆགས་གཏོར་མ་འདི་ཁྱེར་ལ༔ སོ་སོ་རང་རང་གནས་སུ་དེངས༔
ཅི་སྟེ་མི་འགྲོ་འཚེ་བྱེད་ན༔ དབང་ཆེན་རྟ་མགྲིན་ཐུགས་ཁྲོས་ནས༔ བགེགས་ཚོགས་ཐལ་བའི་རྡུལ་དུ་བརླག༔ དེ་བས་གཞན་དུ་ཕྱིར་དེངས་ཤིག༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ གནོད་བྱེད་འབྱུང་པོ་ཧ་ན་ཧ་ན་ཨུ་ཙ་ཏ་ཡ་ཕཊ྄ཿ ཅེས་རྡོ་ཐུན་གྱིས་བྲབ། སྲུང་འཁོར་ནི། ཧཱུྃ༔ དབང་ཆེན་རྟ་མཆོག་རོལ་པའི་ཐུགས་ཀ་ནས༔
མཚོན་ཆ་རྡོ་རྭ་མེ་རིའི་གུར་ཁང་འཕྲོས༔ ཕྲ་མོའི་རླུང་ཡང་ཕྱི་ནང་མི་བགྲོད་པའི༔ ཡེ་ཤེས་དྲྭ་མིག་དུམ་བུ་གཅིག་ཏུ་གྱུར༔ ཨོཾ་བཛྲ་ཨཱ་ཡུ་དྷ་ཛྭ་ལ་རཾ་རཀྵ་རཀྵ༔ ཞེས་སྲུང་འཁོར་བསྒོམ། ཡོལ་བས་ཕྱི་ནས་འདི་ལྟར་ཞུ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དྲུང་དུ་ཐལ་མོ་མེ་ཏོག་དང་བཅས་དཀྱིལ་འཁོར་གྱི་མདུན་དུ་འཇུག་པའི་ཕྱིར་གནང་བ་ཞུ་བ་འདིའི་རྗེས་ཟློས་མཛོད༔ ཀྱེཿ ཐུགས་རྗེའི་དབང་ཕྱུག་བླ་མ་རྗེ༔ འཁོར་འདས་ཟིལ་གནོན་དཀྱིལ་འཁོར་དུ༔
སྐལ་ལྡན་ཡང་དག་འཇུག་པའི་ཕྱིར༔ དམ་པས་རྗེས་བཟུང་གནང་བར་ཞུ༔ དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ༔ ཧོཿ རྡོ་རྗེ་གསུམ་གྱི་དཀྱིལ་འཁོར་དུ༔ ཡང་དག་ངེས་པར་འཇུག་ནས་སུ༔ དཀྱིལ་འཁོར་གཉན་ལས་མི་འདའ་ན༔ དམ་ལོངས་རྡོ་རྗེའི་དམ་ཚིག་སྦྱིན༔ དེ་ནས་སློབ་དཔོན་གྱི་ཕྱག་ཏུ་རྡོ་རྗེ་ཐོགས་ཏེ་དབྱེ་བའི་རྒྱ་དང་བཅས་ཏེ། ཛཿཧཱུྃ་བཾ་ཧོཿ
པྲ་བེ་ཤ་ཡ་ཕཊ྄ཿ ཅེས་བརྗོད་པས་དཀྱིལ་འཁོར་གྱི་སྒོ་ཤག་གིས་ཕྱེ་བར་མོས་མཛོད། ཧཱུྃ༔ རྡོ་རྗེ་ཐེག་པའི་ཡང་རྩེ་མཆོག༔ རྡོ་རྗེའི་གསང་བ་ཆོས་སྐུའི་དབྱིངས༔ རྡོ་རྗེའི་ལྡེའུ་མིག་སྣ་ཚོགས་ཐབས༔ རྡོ་རྗེའི་སྐུ་གསུམ་སྒོ་ཕྱེས་ལྟོས༔ ཨོྃ་བཛྲ་པྲ་བེ་ཤ་ཡ་ཕཊ྄ཿ སྔགས་ལན་གསུམ། ཡོལ་བ་བསལ།
དེ་ནས་ཡེ་ཤེས་ལྔའི་ལམ་ལ་འཁྲིད་པ་ནི། ཁྱེད་རང་རྣམས་ཡེ་ཤེས་ལྔའི་དར་ཐག་ལ་འཇུས་ཏེ་ཚད་མེད་བཞིས་འཇུག་པས་བསྐོར་ཕྱོགས་སུ་དཀྱིལ་འཁོར་གྱི་སྒོ་བཞི་བྱེ་ནས་ནང་དུ་ཞུགས་པའི་མོས་པ་མཛོད། ཧཱུྃ། ང་ནི་རིགས་ལྔ་སྤྱན་རས་གཟིགས། ། སྐལ་བར་ལྡན་པའི་ལས་ཅན་ཁྱོད། ། མ་རིག་དུག་ལྔ་བསལ་བའི་ཕྱིར། ། རང་བྱུང་དར་ཐག་སྣ་ལྔ་ཟུངས། ། ཡེ་ཤེས་ལྔ་ཡི་ལམ་ལ་ཤོག ཨོྃ་བུདྡྷ་བཛྲ་རཏྣ་པདྨ་ཀརྨ་སརྦ་པུཥྤེ་ཧོཿ མེ་ཏོག་འཐོར།
ཧཱུྃ༔ ང་ནི་ཐུགས་རྗེ་ཆེན་པོའི་སྐུ༔ གནས་འདི་རི་བོ་ཏཱ་ལའི་ཞིང་༔ ལྷ་འདི་འཁོར་འདས་ཟིལ་གནོན་གྱི༔ དཀྱིལ་འཁོར་མ་འདྲེས་འཇའ་ལྟར་ལྷགས༔ སྐལ་ལྡན་རྣམས་ཀྱི་སྨོན་ལམ་འགྲུབ༔ སྐལ་མེད་སྲེད་ན་དུང་བས་གདུང་༔ ངེས་པར་སྙིང་ནས་གསོལ་བ་ཐོབ༔ ཨོྃ་བཛྲ་མཎྜལ་མུ་ཏྲ་ཧོཿ ཞེས་གྲལ་ལ་འཁོད་ཅིང་ལོ་རྒྱུས་དང་ཆོས་བཤད་ཅི་རིགས་བྱ།
ཆོས་བཤད་འཕྲད་ཚད་རང་གྲོལ་ནི། འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་འཕགས་མཆོག་སྤྱན་རས་གཟིགས་ཀྱི་གོ་འཕང་ལ་འགོད་པར་བྱ། དེའི་ཆེད་དུ་དབང་མཆོག་འགྲོ་བ་ཀུན་གྲོལ་འདི་ནི། རྒྱ་གར་སྐད་དུ༔ ཙིཏྟ་བཛྲ་ཨ་ཏི་ཧྲཱི་དྷ་ཏྲི་ཡ་མ་ཧཱ༔ བོད་སྐད་དུ༔ ཐུགས་རྗེ་ཆེན་པོ་བླ་མེད་སྙིང་པོའི་རྒྱུད་ཆེན་པོ༔ ཨོ་རྒྱན་སྐད་དུ༔ ཧེ་རུ་ཎི་ལཾ་ཤ་དྡྷོ་ཏི༔ བོད་སྐད་དུ༔
ཡང་གསང་སྦས་པ་ཆེན་པོའི་སྙིང་ཐིག༔ གྷུ་ཧྱ་ཌཀྐིའི་སྐད་དུ༔ ཧེ་ལཾ་ནི་ཏི་ཏྲི་གྷི་ར་ཏྲི་ཤྲཱི་ཛཿ བོད་སྐད་དུ༔ དོན་ཐིག་གཅིག་ཆེན་པོ་སྨྲ་བ་མྱུར་བའི་རྒྱུ༔ གསུམ་ལྡན་མཛོད་ཀྱི་མན་ངག་རླབས་པོ་ཆེ་ཞེས་བྱ་བ༔ ཐེག་པ་མཐའ་དག་གི་འབྱུང་ནས་སྣང་མཐའ་ཐོག་མའི་མགོན་པོ་ལ་ཕྱག་འཚལ་ལོ༔ བླ་མེད་གསང་ཆེན་བསྐྱེད་རྫོགས་ཟུང་འཇུག་གི་རྒྱུད༔ དང་པོ་ལོ་རྒྱུས་ཀྱི་རྣམ་དབྱེ་བསྟན་པ་ནི༔ སྔོན་བསྐལ་པ་ཀུན་བཀོད་ཅེས་བྱ་བའི་དུས་སུ༔
འོག་མིན་སྣང་མཐའི་ཞིང་ཁམས་ཕོ་བྲང་དབྱིངས་ཀྱི་བཀོད་པ་བློ་ལས་འདས་པའི་དབུས་སུ༔ ཡོན་ཏན་ཐམས་ཅད་རབ་ཏུ་རྫོགས་པའི་ཁྲིའི་སྟེང་དུ་སྟོན་པ་ཐོག་མའི་མགོན་པོ་རྡོ་རྗེ་ལྟ་བུའི་ཏིང་འཛིན་ལ་བཞུགས་སོ༔ ཡང་དེའི་ཚེ་གསང་བའི་མཁའ་འགྲོ་མཐིང་འོད་འབར་མས་ཐོག་མའི་མགོན་པོ་ལ་དགོངས་བརྒྱུད་ཀྱི་ཚུལ་དུ་ཐེག་པ་མཐའ་དག་ཞུས་ཏེ་མཁའ་འགྲོ་བརྡའི་ཡི་གེར་བསྒྱུར་ནས་དབྱིངས་ལ་སྦས༔ ཡང་དེའི་ཚེ་ཀློང་དགུའི་རྒྱུད་ཀྱི་གསང་མཛོད་འཛིན་པ་དབྱིངས་དགའ་རབ་རྡོ་རྗེས་བརྡ་བཞིའི་ཚུལ་དུ་རྒྱུད་རྣམས་གདན་དྲངས་ཏེ༔ རིག་འཛིན་ཆེན་པོ་པདྨ་འབྱུང་གནས་ལ་སྙན་བརྒྱུད་མུ་ཏིག་རྩལ་ཕྲེང་ལོངས་སྐུ་ཐུགས་རྗེའི་མངའ་བདག་གི་ཚུལ་དུ་ལུང་གནང༌། གུ་རུ་རིན་པོ་ཆེས་གསང་བའི་དབང་ཕྱུག་མཚོ་རྒྱལ་མ་དང་སངས་རྒྱས་ཡེ་ཤེས་ལྷ་ལྕམ་རྡོ་རྗེ་དྷེ་བ་དྷ་ར་རྣམས་ལ་ཚིག་བརྒྱུད་བརྡའི་ཤོག་སེར་ལ་བཏབ་ཅིང་བཀའི་རྒྱ་གཏད་དེ་མ་འོངས་སྨོན་ལམ་གྱིས་མཚམས་སྦྱར་རྟེན་འབྲེལ་སྦས་ཡུལ་རྒྱ་རྟགས་བཀའི་གཉེར་གཏད་དང་བཅས་ཏེ་མ་འོངས་སེམས་ཅན་གྱི་དོན་དུ་ཟབ་བཞེས་གནང་བ་སོགས་ལོ་རྒྱུས་ཆོས་ཀྱི་བྱུང་ཁུངས་མདོ་ཙམ་མོ༔ དང་པོ་སྔོན་འགྲོ་ཐུན་མོང་གི་རིམ་པ་མདོ་ཙམ་བསྟན་ན༔ དུས་དང་གནས་སྐབས་ཕུན་སུམ་ཚོགས་པ་དགོས་ཞེས་པ་ནི༔ ཡུལ་ཕུན་སུམ་ཚོགས་པ་ནི་འཛམ་གླིང་ཁ་བ་ཅན་གྱི་ཡུལ་ལྗོངས། སྟོན་པ་ཕུན་སུམ་ཚོགས་པ་ནི་བྱིན་རླབས་རྒྱུད་ཀྱིས་འབྲེལ་ཞིང་རིག་འཛིན་ལུང་གིས་ཟིན་པ།
སློབ་མ་ཕུན་སུམ་ཚོགས་པ་ནི་དད་པ་དང་ཤེས་རབ་བརྩོན་འགྲུས་ཚང་བ། མཎྜལ་ཕུན་སུམ་ཚོགས་པ་ནི་བདག་ལུས་འབྱོར་བ་བུ་དང་ཆུང་མ་ཡུལ་དང་བཅས་པ་ཕུལ་ནུས་པ་དགོས་ཞེས་པས། འོ་ན་ཐོབ་དཀའ་བ་དལ་འབྱོར་བཅོ་བརྒྱད་དང་ལྡན་པའི་མི་ལུས་གཙང་མ་རིན་པོ་ཆེ་ཐོབ། ཡུལ་ཕུན་སུམ་ཚོགས་པ་གླིང་མཆོག་ཁྱད་པར་ཅན་འདིར་ལས་འཕྲོ་དང་ལྡན་པས་འཁོད། མཇལ་དཀའ་བ་སྟོན་པ་ཕུན་སུམ་ཚོགས་པ་རིག་འཛིན་རྡོ་རྗེ་སློབ་དཔོན་དང་མཇལ། ལམ་ཟབ་མོ་གསང་སྔགས་རླབས་པོ་ཆེ་སྡིག་པོ་ཆེ་གསང་ལམ་དུ་འཁྲིད་པའི་དབང་མཆོག་ཟབ་མོ་བསྐུར་བ་ལ་དད་ལྡན་རྣམས་ཀྱི་རིག་པའི་ཁྱེའུ་ཆུང་གིས་ལེགས་པར་ཉོན། ཐར་པའི་ལམ་སྣ་ད་རེས་ཟིན་པའི་དུས་འདིར་དམ་པའི་ཆོས་ལ་འཇུག་དགོས། འཁོར་བ་མཐའ་མེད་དུ་འཁྱམས་པའི་སྡུག་བསྔལ་བཟོད་དཀའ་བ། རྒྱ་མཚོར་གཟིངས་ཐག་ཆད་པའི་ཚོང་པ་ལྟ་བུ། འདབ་ཆགས་རྙི་ལ་ཟིན་པ་ལྟ་བུ།
འཇིགས་བཅས་ཀྱི། ས་ལམ་ནོར་བ་ལྟ་བུ། གཤེད་མའི་དཀྱིལ་དུ་ཚུད་པ་ལྟ་བུ། དུག་སྦྲུལ་གདུག་པའི་ཚང་ལྟ་བུ་ལས་ཐར་བར་བྱ་དགོས། དལ་འབྱོར་མི་ལུས་རིན་པོ་ཆེ་ཐོབ་པའི་དུས་སུ་དོན་ཆེན་ཞིག་སྒྲུབ་དགོས་ཏེ། ཡང་ཡང་འདི་འདྲ་ཤིན་ཏུ་རྙེད་པར་དཀོན། དེ་ཡང་འཇིག་སླ་བ་ནི་མི་རྟག་པ་སྒྱུ་མ་ལྟ་བུ་རྨི་ལམ་དང་གློག་གི་རང་བཞིན་ཅན། དེང་འཆི་སང་འཆི་ཆ་མ་མཆིས་པ། འདི་ལྟ་བུའི་དུས་སུ་སོ་སོའི་སྐྱེ་བོ་འགའ་ཞིག་གིས་འཆི་བ་མི་དྲན་ནས་སྡིག་པ་རྔམ་པོ་ཆེ་བསགས་པ་འདི་རྣམས་ནི་སྙིང་རེ་རྗེ། བདག་ཀྱང་དུས་དེ་རིང་ནས་དམ་པའི་ཆོས་ཁོ་ན་བྱེད་པ་ཅོག་བཞག་ཅེས་དམ་བཅའ་བཟུང༌།
གསུམ་པ་བདག་ཅག་ནི་འཁོར་བ་ཐོག་མ་མེད་པ་ནས་ཐ་མ་ད་ལྟ་ཡན་ཆོད་དུ་འཁྲུལ་ཞིང་འཁྱམས། དེའང་རྒྱུ་དགེ་བའི་འབྲས་བུས་བདེ་འགྲོ་མཐོ་རིས་ཐར་པའི་ལམ་སྣ་ཟིན། མི་དགེ་བའི་འབྲས་བུས་ངན་སོང་སྟེ་རིགས་དྲུག་གི་དུཿཁ་མྱོང་ཞིང་ཐར་པའི་དུས་མ་མཆིས་པས་དེར་མི་སྐྱེ་བའི་ཐབས་བྱའོ་སྙམ་པའི་བློ་རྒྱ་བསྐྱེད་ལ་དད་གུས་ཀྱིས་མཆི་མ་སྙིང་ནས་ཕྱུང་བ་ཞིག་དགོས་ཤིང༌། རྒྱུད་ལས། སེམས་བསྐྱེད་དགེ་བའི་བསོད་ནམས་ཀྱིས། ། མ་གྱུར་རིགས་དྲུག་སེམས་ཅན་རྣམས། ། ཡང་དག་དོན་ཆེན་འགྲུབ་པ་ཡིན། ། བྱང་ཆུབ་སེམས་བསྐྱེད་དམ་བཅའ་ཟུངས། ། ཞེས་གསུངས་པའི་དོན་འགྲོ་དྲུག་སེམས་ཅན་ཐམས་ཅད་ཕ་མའི་འདུ་ཤེས་བཞག་པའི་སེམས་ནམ་མཁའ་མཐའ་བྲལ་ལྟ་བུ་དགོས་ཤིང༌། ཡང་རྒྱུད་ལས།
དལ་འབྱོར་རྙེད་དཀའི་མི་ལུས་འདི། ། འཇིག་སླ་ཡང་ཡང་ཐོབ་པར་དཀའ། ། དོན་ཆེན་འབྲས་བུ་བརྩམ་པ་ལ། ། མི་དགེ་སྤང་ཞིང་ཉེས་ལྟུང་འཛེམས། ། ཞེས་གསུངས་པའི་དོན་དགེ་བ་དག་ལ་འབུང་ཞིང་སྡིག་པ་ཕྲན་བུའང་མི་བྱ་བར་སྙིང་ནས་འཛེམ་དགོས་ཤིང༌། དགེ་བཅུ་བསོད་ནམས་སྟོབས་དག་གིས། ། བདེ་འགྲོ་མཐོ་རིས་གོ་འཕང་འཐོབ། ། མཚམས་མེད་ཕམ་ལྟུང་ཉེས་སྨིན་གྱིས། ། རིགས་དྲུག་ངན་སོང་དུཿཁ་མྱོང༌། ། དེའི་ཕྱིར་རྒྱུ་འབྲས་ཁོ་ནའོ། །
ཞེས་པས། ལས་དགེ་བའི་རྣམ་སྨིན་གྱིས་བདེ་འགྲོ་མཐོ་རིས་ཐོབ་ཅིང་མི་ལུས་སུའང་བུ་ནོར་ཆོས་ཀྱིས་ཕྱུག །

མཚམས་མེད་སྡིག་བྱས་ཀྱིས་དམྱལ་བ་ཡི་དྭགས་དུད་འགྲོར་ཚ་གྲང་གི་སྡུག་བསྔལ་བཟོད་བླག་མེད་པར་མྱོང་ངོ༌། ། དེ་ཡང་པདྨའི་བཀའ་ལུང་ལས། ད་ལྟའི་ལུས་འདི་སྔོན་གྱི་ལས་ཀྱིས་བསྒྱུར༔ ཕྱི་མའི་ལུས་ནི་ད་ལྟའི་ལས་ཀྱིས་བསྒྱུར༔ ཞེས་གསུངས་པས། ལྷ་དང་བླ་མ་ལ་དྲེད་པོའི་ཆོས་བཞི་དང་བྲལ་བའི་ངང་ནས་གསོལ་བ་ཕུར་ཚུགས་སུ་འདེབས་པ་དང་དམ་ཚིག་མིག་གི་འབྲས་བུ་ལྟར་བསྲུང་བ་གལ་ཆེའོ། ། དེའང་རྒྱུད་ལས། དུས་ངན་མར་འགྲིབ་རྒྱུ་འབྲས་རང་གཟུགས་ཀྱིས་སྣོད་བཅུད་སེམས་ཅན་རྣམས་ལ་འཕེལ་འགྲིབ་འབྱུང་བ་ནི༔ སེམས་ཅན་ཕྲག་དོག་གདུག་རྩུབ་ཆེ་བ་ཡིས༔ སྲིད་པ་རླུང་གི་འཁོར་ལོ་གྱེན་དུ་ལོག༔ ཆར་མེད་ནམ་མཁར་མེ་ཡི་བསྐལ་པ་འཆར༔
རྩི་ཤིང་འབྲུ་ཟད་ལོ་ཏོག་མྱུ་གུ་སྐམ༔ རི་ཀླུང་མེད་པར་སད་སེར་སྐྱ་ཡམ་ཆགས༔ ས་བོན་མང་རབ་འབྲས་བུ་ཤིན་ཏུ་དཀོན༔ གྲོང་པ་ཕལ་ཆེར་ཆུས་ཁྱེར་ཡུལ་སྟོང་ལུས༔ དེ་ནི་ཕྲག་དོག་འབྲས་བུ་སྨིན་པ་ཡིན༔ སེམས་ཅན་འདོད་ཆགས་སྲིད་པ་ཆེ་བ་ཡིས༔ འབྱུང་བ་ལས་ཀྱི་མེ་དཔུང་རབ་ཏུ་འཁྲུགས༔ དབྱར་དགུན་གོ་ལྡོག་ཟླ་བ་ཁོད་མི་སྙོམས༔ དུས་ཆར་རླུང་འགྱུར་དུས་མིན་དུག་ཆར་འབེབས༔ མེ་ལས་གྱུར་པའི་ཚད་རིམས་འགོ་ནད་དང་༔
ཤ་ཁོལ་སྟག་རྒྱ་ཁ་ཐམ་སྟོང་གྲིབ་དང་༔ ས་གླང་ནག་པོ་སྲིན་གླང་པརྤ་ཏ༔ དམར་བཤལ་ལ་སོགས་བདུན་དྲུག་ནད་རིགས་དར༔ མེ་དཔུང་འཁྲུག་ཅིང་ལོ་བཅུད་ཐན་པས་སྐམ༔ རི་བྱི་དཀར་ནག་ཁྲ་གསུམ་ལོ་ལ་སྡང་༔ བྱོལ་སོང་ཡོད་ཀྱང་ཞོ་མར་ཤིན་ཏུ་དཀོན༔ ལོངས་སྤྱོད་ཕལ་ཆེར་སྔར་གྱི་རོ་བཅུད་ཡལ༔ ལོ་རེ་བཞིན་དུ་མུ་གེའི་བསྐལ་པ་དར༔ དེ་ནི་འདོད་ཆགས་འབྲས་བུ་སྨིན་པ་ཡིན༔ སེམས་ཅན་ཞེ་སྡང་དྲག་པོ་བསྐྱེད་པ་ལས༔
རཀྟ་སྲིད་པའི་ཆུ་ཀླུང་རབ་ཏུ་འཁྲིགས༔ དེ་ཡི་རྐྱེན་གྱིས་བདུད་རིགས་འབྱུང་པོ་དར༔ ལོ་རེ་བཞིན་དུ་མཐའ་དམག་དབུས་སུ་བསྙེག༔ དབུས་དང་མཐའ་གཉིས་གོ་ལོག་མི་མིན་ཆགས༔ ཕྱི་ནས་བདུད་ཀྱི་དམག་དཔུང་སྤྲིན་ལྟར་འཁྲིགས༔ བར་དུ་ལྷ་སྡེ་མི་སྡེས་དགོན་ཁག་འཁྲུག༔ ནང་དུ་དམག་མི་ཡུལ་གྲུ་གྲོང་མི་འཁྲུག༔ ཕྱོགས་ཀྱི་སྤྲང་པོ་བྱ་བྲལ་རྣམས་ཀྱང་འཁྲུག༔ ཕྱུག་པོ་རྣམས་ཀྱི་ཚེ་སྲོག་ནོར་གྱིས་གཅོད༔ དམངས་པོ་རྣམས་ཀྱིས་ཟ་འདོད་གཉིས་མེད་ཕུང་༔
ཁྱད་པར་རྒྱལ་བསེན་མ་མོ་གྲི་བོ་འཁྲུག༔ རྒྱལ་འགོང་འཁྲུག་པའི་ཁ་རླངས་ཆོ་འཕྲུལ་ལས༔ བན་བཙུན་དམ་མེད་ཕལ་ཆེར་སྨྱོ་བར་འགྱུར༔ བུད་མེད་སྙིང་རླུང་ལང་བས་ལྷ་བབས་མང་༔ རྒྱལ་པོ་ཡུལ་འདྲེས་འཐབ་པའི་ཁ་རླངས་ལས༔ ཁྱི་རྣམས་སྨྱོ་འབོག་རི་ཀླུང་ནགས་ཆུ་ཉུལ༔ མ་མོའི་རྒྱལ་པོ་འཁྲུག་པའི་ཁ་རླངས་ལས༔ ལོ་ཏོག་མི་སྐྱེ་ས་ཡི་བཅུད་རྣམས་བསྡུས༔ ཞིང་ཁ་རྣམས་ཀྱང་དབུས་སྟོང་མཐའ་རུ་དོན༔ རླུང་དམར་འཚུབ་དང་སད་སེར་རབ་ཏུ་ལྡང་༔
མ་མོ་དང་ནི་ཀླུ་བདུད་འཁྲུག་པ་ཡི༔ ཁ་རླངས་དུག་མདའ་ནག་པོ་ཞེས་བྱ་ནི༔ ས་ལ་གནས་ཚེ་ལྷོག་ཡམས་དྲག་པོ་འཚུབ༔ མི་དང་སྲོག་ཆགས་ཕལ་ཆེ་དེ་ཡིས་འཆི༔ བར་དུ་སྲིན་བུ་ར་ཙ་ཞེས་བྱ་འབྱུང་༔ གཟུགས་བརྙན་ཁ་དོག་འདྲ་མིན་སྣ་ཚོགས་ཀྱིས༔ འབྲུ་བཅུད་ས་བཅུད་རྩི་ཐོག་བརླག་པར་འགྱུར༔ འོ་མ་དཀར་ཡང་བཅུད་ཀྱི་མར་ནི་མེད༔ ལོ་ཏོག་སྐྱེས་ཀྱང་འབྲས་བུའི་རྡོག་པོ་ཆུང་༔ མི་རྣམས་ཐམས་ཅད་ཆོས་ཀྱི་བག་ཆགས་ཡལ༔
སྲིན་པོ་མི་མ་ཡིན་གྱི་གཟུགས་ལྟར་འགྱུར༔ དཻ་ནི་སེམས་ཅན་ཞེ་སྡང་དྲག་པོ་ཡི༔ ལས་ཀྱི་འབྲས་བུ་དུས་དེར་སྨིན་པ་ཡིན༔ སེམས་ཅན་ང་རྒྱལ་གདུག་རྩུབ་སྐྱེས་པ་ཡིས༔ སྲིད་པ་ས་ཡི་རླུང་རྣམས་ཤིན་ཏུ་སྡང་༔ དེ་ཡི་རྐྱེན་གྱིས་ཕོ་ལྷ་དགྲ་ལྷ་འཁྲུག༔ མ་རྒྱུད་རྟེན་འབྲེལ་དེ་ཡི་སྣ་དྲངས་ནས༔ ཕ་དང་བུ་གཉིས་མི་འཆམས་རྩོད་ཅིང་འཁྲུག༔ ཕ་སྤུན་ཆགས་སྡང་དམེ་འཁྲུག་ནང་རྒྱས་བྱེད༔ ཀ་ཆ་ལོངས་སྤྱོད་འཐབ་རྩོད་ཟས་ལ་འཛད༔
ཕོ་ཚོད་མི་ཟིན་རང་མགོ་མི་ལ་འཆོར༔ སྔར་གྱི་སྤྱོད་འགྲོས་ཡུལ་ཤུལ་རྣམས་ཀྱང་སྟོང་༔ དོན་མེད་འཁུར་ལེན་རང་སྲོག་མི་སྒོར་སྐྱེལ༔ མཐའ་མ་འདི་ཕྱི་གཉིས་མེད་དོན་ལ་ཐུག༔ དེ་ནི་ཕྲག་དོག་འབྲས་བུ་སྨིན་པ་ཡིན༔ སེམས་ཅན་གཏི་མུག་དྲག་པོ་འཐིབས་པའི་ཚེ༔ མ་རིག་སྲིད་པའི་བདུད་བཞིའི་རླུང་རྣམས་འཁྲུག༔ དེ་ཡི་རྐྱེན་གྱིས་ལུས་གདོན་ནད་གདོན་འཁྲུག༔ ཟོག་པོ་དགེ་བཤེས་བན་བཙུན་ཕོ་མོ་དང་༔ འཇིག་རྟེན་མི་ནག་སྐྱེས་པ་ལས་ངན་རིགས༔
ཆོས་ལ་བློ་ལོག་མི་དགེ་སྡིག་ལ་དད༔ མཚན་ལྡན་བླ་མ་ཤ་གཟུགས་སངས་རྒྱས་ལ༔ སྐྱོན་དུ་བལྟ་ཞིང་སྨད་པའི་རྒྱལ་མཚན་ཕྱར༔ གསང་སྔགས་མི་བསྒོམ་སངས་རྒྱས་ཆོས་ལ་འབར༔ རྒྱུ་འབྲས་བསླུ་མེད་དགེ་བཅུ་ཁྱད་དུ་གསོད༔ ཡོན་ཏན་ལྡན་ལ་སྒྲོ་སྐུར་ཁྲག་ཀྱང་བྱུག༔ འདི་ཕྱིའི་ཐར་པའི་འཇུ་ཐག་མ་ལུས་གཅོད༔ ཚེ་རབས་གཏན་གྱི་བདེ་འགྲོ་དག་ཀྱང་ཡལ༔ ཅུང་ཟད་འདུན་པ་སྐྱེས་ཀྱང་ཕྱི་མཇུག་ཐུང་༔ སེམས་བསྐྱེད་ཕན་པར་འདོད་ཀྱང་བདུད་དབང་འགྲོ༔
དྲིན་གྱིས་བསྐྱངས་པའི་སྒོ་ནོར་ལོག་པར་གསོད༔ བཟང་པོར་འདོད་ཀྱང་ངན་དབང་སྐྱོན་ལ་ཤོར༔ ཡིན་པ་བརྒྱ་བས་ངན་པ་གཅིག་གིས་བསྒྲིབ༔ སྡུག་བསྔལ་མི་འདོད་བཞིན་དུ་ཁུར་གྱིས་གནོན༔ ལུས་ལ་ནད་མང་སེམས་ལ་ཟུག་རྔུ་ཆེ༔ ལུས་སེམས་དགའ་བདེར་ཉིན་གཅིག་སྡོད་དབང་མེད༔ མི་ལུས་ཐོབ་ཀྱང་མི་ཚེ་སྡུག་ལ་འཛད༔ ཅི་བྱེད་ཐམས་ཅད་མི་དགེ་མཚམས་མེད་ལས༔ ལྟོ་མེད་གོས་དབུལ་ཡི་དྭགས་གྲོང་ཁྱེར་འདྲ༔ ཤ་ཟ་ཁྲག་འཐུང་སྲོག་གཅོད་སྲིན་པོ་འདྲ༔
དགེ་མེད་སྡིག་ཆེན་ཤན་པའི་ཡུལ་གླིང་འདྲ༔ ཁྲིམས་མེད་རྐུ་རྫུན་ཡ་ཕོའི་ཚོང་འདུས་འདྲ༔ མནའ་ཟ་ཁྲེལ་མེད་དམ་སྲིའི་འགྱུ་ལམ་འདྲ༔ རྒྱུ་ནག་གཉེན་སྡང་ལོང་བས་འཐབ་རྩོད་འདྲ༔ ཁ་དཀར་ཞེ་གྱོང་ཆུ་རྡོ་དར་གཏུམས་འདྲ༔ བསམ་ངན་མ་རབས་འཆི་ཁའི་ལོངས་སྤྱོད་འདྲ༔ བློ་རྨོངས་བྱེད་རྒྱུ་རྐང་བཞིའི་བསམ་པ་འདྲ༔ གྲངས་མང་ནད་ངན་རྒྱལ་འགོང་ཚོང་ལམ་འདྲ༔ དེ་ནི་གཏི་མུག་འབྲས་བུ་སྨིན་པ་ཡིན༔ དེ་རྣམས་ཐམས་ཅད་སྙིགས་མ་ལྔ་བརྒྱར་ཚོགས༔
རང་བྱས་ལས་ཀྱི་རྣམ་སྨིན་འཁོར་བ་ལས༔ ཡིད་སྨོད་ལྷ་ལ་བྱས་པས་ཅི་ལ་ཕན༔ སེམས་ཅན་ལས་ངན་དུག་ལྔ་རགས་པས་ལན༔ བསོད་ནམས་ཟད་བཞིན་ཆོས་ལ་ཁྱད་གསོད་པས༔ རིམས་ནད་རིམ་བཞིན་དར་ཞིང་སྡུག་ཏུ་འགྲོ༔ དཔེར་ན་བཙན་དུག་ཟ་བཞིན་ལངས་པ་འདྲ༔ བན་དེ་ལོག་ལྟ་ཅན་ལ་སངས་རྒྱས་སྡུག༔ དཔེར་ན་ཆུ་བོ་གྱེན་དུ་ལྡོག་པ་འདྲ༔ མུ་སྟེགས་ཚིག་བལ་བདེན་པའི་ཆོས་ལ་སྡུག༔ དཔེར་ན་གཡང་སར་ལམ་འཕྲང་ཆད་དང་མཚུངས༔
འོན་ཀྱང་རུང་བས་མི་ལུས་ཐོབ་པ་བཞིན༔ དགེ་བཅུ་ཀུན་གྱི་ནང་ནས་དག་སྣང་གཙོ༔ མོས་གུས་ཀུན་གྱི་ནང་ནས་སྨོན་ལམ་གཙོ༔ འབྲེལ་བ་ཀུན་གྱི་ནང་ནས་དད་པ་གཙོ༔ ཡོན་ཏན་ཀུན་གྱི་ནང་ནས་ཉམས་ལེན་གཙོ༔ སྒོམ་སྒྲུབ་ཀུན་གྱི་ནང་ནས་འདུན་པ་གཙོ༔ གསོག་འཇོག་ཀུན་གྱི་ནང་ནས་ཆོག་ཤེས་གཙོ༔ རྒོད་པོ་ཀུན་གྱི་ནང་ནས་ཆོས་རྒོད་གཙོ༔ མཁས་པ་ཀུན་གྱི་ནང་ནས་ཚོད་ཟིན་གཙོ༔ ཁ་བཤད་ཀུན་གྱི་ནང་ནས་གནད་འགག་གཙོ༔
ཤེས་པ་ཀུན་གྱི་ནང་ནས་སྡོད་ཤེས་གཙོ༔ དེ་དག་ཀུན་གྱི་ནང་ནས་ཉམས་ལེན་གཙོ༔ དེ་ནི་དགོས་པ་དུས་བབ་རྣམ་བཞིའི་ཆོས༔ གོ་ཤེས་དབང་པོ་ཚང་རྣམས་དང་དུ་ལོངས༔ ཕྱི་མི་འཕྲོ་བཟང་འདོད་ན་བག་ཡོད་ཀྱིས༔ བླུན་རྨོངས་དུད་འགྲོའི་ཚོགས་ཀུན་མ་ལགས་ན༔ ལྔ་བརྒྱའི་དུས་འདིར་བླ་མར་མོས་གུས་གཙོ༔ འདི་ནི་སྤྱི་བཤད་དུས་རིམ་མདོ་ཙམ་མོ༔ ཁྱད་པར་འགྲོ་དོན་དང་འདུལ་ཞིང་མ་འོངས་ཉི་ཤུའི་མགོ་ཚུགས་ཚེ་བསྟན་པའི་འཕེལ་འགྲིབ་བསྐལ་པའི་རླུང་གཡོས་པ་ལྟར་འབྱུང་༔ རུ་བཞིའི་དམག་ཁྲྀམས་ཐམས་ཅད་ཆུ་ཚན་ཁོལ་བ་ལྟར་འཁྲུག༔
སེམས་ཅན་གྱི་བདེ་སྐྱིད་འཛད༔ ཁྱད་པར་ནད་རིམས་སྔར་མ་གྲགས་པ་རྣམས་དར༔ མི་རྣམས་ཚེ་འཕྲང་བདུད་ཀྱི་དབང་དུ་འགྲོ༔ ཆོས་བྱེད་ཉུང་ཞིང་སྡིག་སྤྱོད་མང་བས་སེམས་ཅན་རྣམས་ཀྱི་བདེ་འགྲོ་མཐོ་རིས་ཀྱི་ཐེམ་སྐས་ཆག་སྟེ་ངན་སོང་གི་གཡང་དུ་ལྷུང་༔ དེའི་ཚེ་འཇིག་རྟེན་དབང་ཕྱུག་འཁོར་འདས་ཟིལ་གནོན་འདི་ཉིད་ཟབ་ཅིང་འབྲེལ་ཚད་དོན་ལྡན་བྱང་ཆུབ་ལམ་སྣ་ཟིན་ཞིང་ཕྱིར་མི་ལྡོག་པ་མང་དུ་འབྱུང་སྟེ༔ སྤྱན་རས་གཟིགས་ཀྱིས་སྔོན་བསྐལ་པ་འབུམ་ཕྲག་ཚད་མེད་པའི་སྔོན་དུ་དེ་བཞིན་གཤེགས་པ་འོད་སྟོང་གི་རྒྱལ་པོ་ཞི་བར་གནས་པ་ཞེས་བྱ་བ་འཇིག་རྟེན་དུ་བྱུང་སྟེ། སངས་རྒྱས་དེས་སྤྱན་རས་གཟིགས་བདག་ལ་ཕྱག་སྟོང་སྤྱན་སྟོང་གི་གཟུངས་གསུངས་ནས་ཕྱག་གསེར་གྱི་མདོག་ཅན་གྱིས་སྤྱི་བོར་བྱུག་སྟེ་ལུང་བསྟན་དབུགས་དབྱུང་བའི་ཚེ། སྤྱན་རས་གཟིགས་ཀྱིས་མ་འོངས་པར་མིག་སྟོང་ལག་སྟོང་ཡོད་པས་འགྲོ་དོན་རྒྱ་ཆེན་པོ་འབྱུང་བའི་སྨོན་ལམ་བཏབ་བོ༔ དེ་ཡང་སངས་རྒྱས་ཀུན་གྱི་གསུང་གི་བདག་ཉིད་སྤྱན་རས་གཟིགས་དབང་ལྷོ་ནུབ་འོ་མ་ཅན་གྱི་མཚོ་གླིང་དུ་མེ་ཏོག་ཨུ་དུམ་ཝ་རར་བརྫུས་ཏེ་སྐུ་འཁྲུངས་ཤིང་འཁོར་བ་དོང་ནས་སྤྲུགས། འཇིག་རྟེན་ན་སེམས་ཅན་གཅིག་ཀྱང་མེད་པར་མཛད་དེ་སངས་རྒྱས་ཀྱི་ས་ལ་བཀོད་དོ། །
དེ་ནས་ཤར་ཕྱོགས་རི་བོ་ཏཱ་ལར་བྱོན་ཏེ་སླར་གཟིགས་པ་ན་སེམས་ཅན་ནི་སྔར་བས་མང་བ་བྱུང་བས་སྙིང་རྗེ་བཟོད་བླག་མེད་པ་སྐྱེས་ཏེ་དབུ་ལུས་ཚལ་པ་སྟོང་དུ་གས་སོ། ། དེའི་དུས་སུ་སངས་རྒྱས་འོད་དཔག་མེད་ཀྱིས་དབུ་ལུས་ཚལ་པར་གས་པ་རྣམས་བསྒྲིགས་ཏེ་སྤྱན་རས་གཟིགས་ཕྱག་སྟོང་སྤྱན་སྟོང་དུ་བྱིན་གྱིས་བརླབས་ཏེ། ཨ་མི་དྷེ་ཝས་རིགས་བདག་མཛད་ནས་འཁོར་བ་མ་སྟོང་གི་བར་དུ་འགྲོ་དོན་གྱིས་ཤིག་གསུངས་ནས་དབུགས་དབྱུང་ངོ༌། ། དེ་ནས་ཕྱག་སྟོང་གིས་འཁོར་ལོས་སྒྱུར་བའི་རྒྱལ་པོ་སྟོང་དུ་སྤྲུལ། སྤྱན་སྟོང་གིས་བསྐལ་པ་བཟང་པོའི་སངས་རྒྱས་སྟོང་དུ་སྤྲུལ་ཏེ་འགྲོ་དོན་རྒྱ་ཆེན་པོ་མཛད། ཁྱད་པར་དུ་བོད་ཁ་བ་ཅན་གྱི་ལྷ་སྐལ་ནི་འཕགས་མཆོག་སྤྱན་རས་གཟིགས། ཆོས་སྐལ་ནི་གསུང་ཡི་གེ་དྲུག་པ་ཡིན་ཏེ། དེའི་ཕྱིར་ལུང་ལས། ཁ་བ་ཅན་དུ་མཚོ་བྲི་ནས། ། ས་ལེའི་ནགས་ནི་འབྱུང་བར་འགྱུར། །
ཞེས་པའི་དུས་སུ། སྟོད་མངའ་རིས་སྐོར་གསུམ་འདི་རི་དྭགས་དང་རྐྱང་གིས་བཟུང༌། བར་དབུས་གཙང་རུ་བཞི་ནི་རི་དྭགས་དང་སྤྲེའུས་བཟུང༌། སྨད་མདོ་ཁམ་སྒང་དྲུག་འདི་སྤྲེའུ་དང་བྲག་སྲིན་མོས་བཟུང་ཞིང་ངམ་གྲོག་ཆེ། གཡང་ས་མང༌། མཐའ་འཁོབ་ཤ་ཟ་གདོང་དམར་གྱི་ཡུལ་འཇིགས་སུ་རུང་བ་ཞིག་ཡོད་པ་ལ། འཕགས་པའི་ཐུགས་རྗེ་ལས་བྱུང་བའི་སྤྲེའུ་ཞིག་གིས་དགེ་བསྙེན་གྱི་སྡོམ་པ་མནོས་ཤིང་བཞུགས་པར། སྒྲོལ་མ་ཁྲོ་གཉེར་ཅན་གྱི་སྤྲུལ་པ་བྲག་སྲིན་མོ་ཞིག་འོང་ཞིང་ཁྱིམ་ཐབས་བྱེད་པའི་ཚུལ་བསྟན་ཏེ་ཐོ་འཚམས་པས་སྤྲེའུས་ཅི་བཞིན་འཕགས་པ་ལ་བཀའ་འདྲི་ཞུས་པས་ཁྱོད་ཀྱི་རྒྱུད་ལ་སྟོན་པའི་བསྟན་པ་འབྱུང་བར་འགྱུར་བས་ཁྱིམ་ཐབས་བྱ་རུང་གསུངས་ནས་ཟས་སུ་འབྲུ་སྣ་ལྔ་བསྐུར། གསེར་ཕྱེ་ཁྱོར་གང་བོད་ཡུལ་གྱི་ཕྱོགས་སུ་གཏོར་ནས་ཐུགས་རྗེའི་རྗེས་སུ་བཟུང་ངོ༌། ། དུས་སུ་བབ་པར་གྱུར་ནས་ཕ་མ་གཉིས་དང་མི་འདྲ་བའི་བུ་ཞིག་སྐྱེས་པ།
ཁ་བ་ཅན་གྱི་མི་སྟེ་དེ་དག་དུ་མར་འཕེལ་ཞིང་ས་སྟེང་གང་བར་བྱུང་བ་ལ། རྒྱལ་བ་ཤཱཀྱ་ཐུབ་པའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པ་འདིའོ། ། ཇི་ལྟར་ན། ཡུལ་ཡར་ལུང་དུ་སངས་རྒྱས་འོད་སྲུང་གི་སྤྲུལ་པ་རྒྱལ་པོ་ཐོ་རི་སྙན་ཤལ་བྱོན། རྗེ་དེའི་སྐུ་མཁར་ཡུམ་བུ་བླ་སྒང་གི་སྟེང་དུ་སྤྱན་རས་གཟིགས་ཀྱི་མདོ་ཟ་མ་ཏོག་གི་ཡང་སྙིང་གསུང་ཡི་གེ་དྲུག་མ་བོད་ཁ་བ་ཅན་གྱི་ཆོས་སྐལ་དུ་ནམ་མཁའ་ནས་བབས་པས་བོད་དུ་དམ་པ་ཆོས་ཀྱི་དབུ་བརྙེས། འདི་ནས་མི་རབས་ལྔ་ནས་དོན་ཤེས་པར་འོང་ཞེས་རྨི་ལམ་དུ་ལུང་བསྟན་པ་བཞིན་དུ། རྒྱལ་རབས་ལྔ་པའི་དུས་སུ་སྤྱན་རས་གཟིགས་ཀྱི་སྐུ་དངོས་ཆོས་རྒྱལ་སྲོང་བཙན་སྒམ་པོ་ཞེས་སྤྱི་གཙུག་ཏུ་འོད་དཔག་མེད་བཞུགས་པ་དེའི་སྐུ་དུས་སུ་རི་བོ་གྲུ་འཛིན་གྱི་ཕོ་བྲང་པོ་ཏཱ་ལས་ཐོག་དྲངས། གཙུག་ལག་ཁང་སྟོང་ཕྲག་གཅིག་བཞེངས་སྒྲོལ་མ་དཀར་སྔོན་གྱི་རྣམ་འཕྲུལ་རྒྱ་བཟའ་དང་བལ་བཟའ་གཉིས་ཁབ་ཏུ་བཞེས། ཇོ་ཤཱཀ་རིན་པོ་ཆེ་རྣམ་གཉིས་གདན་དྲངས་ལོ་ཙཱ་ཐུ་མི་སམྦྷོ་ཊ་རྒྱ་གར་དུ་བྱོན་ནས་ཆོས་ཐམས་ཅད་བོད་དུ་བསྒྱུར། ཆོས་དགེ་བཅུའི་ཁྲིམས་བཅས།
དེའི་དུས་སུ་ཆོས་རྒྱལ་ཆེན་པོའི་ཐུགས་དམ་ཡི་གེ་དྲུག་པས་བོད་ཡུལ་འཛམ་གླིང་ཡངས་པའི་སེམས་ཅན་ཐམས་ཅད་ལ་ཐར་པའི་ལམ་སྣ་འདྲེན་ཞིང་མ་ཎི་བཀའ་ཆེན་སོགས་ཞལ་གདམས་མང་དུ་བསྩལ་བ་དང༌། གཞན་ཡང་མདོ་ཟ་མ་ཏོག ། རྒྱུད་དོན་ཡོད་ཞགས་པ་སོགས་མདོ་རྒྱུད་ཚད་ལས་འདས་པའི་དགོངས་དོན་གྱི་སྙིང་པོ་ཡི་གེ་དྲུག་པ་ནི། དམྱལ་བ་འཇོམས་པའི་སག་རྡར། བར་དོ་གཅོད་པའི་སཏྭ་རེ། མཐོ་རིས་བགྲོད་པའི་རྟ་ཕོ། མུན་པ་སེལ་བའི་སྒྲོན་མེ། དངོས་གྲུབ་སྩོལ་བའི་ནོར་བུ་འདི་ནི་འཇིག་རྟེན་གསུམ་ན་ཁྱད་དུ་འཕགས་པའི་དམ་ཆོས་ཡིན་ཏེ། ཨོྃ་མ་ཎི་པདྨེ་ཧཱུྃ། ཞེས་བཟླས་བརྗོད་བྱས་ན་ངན་སོང་དུ་མི་སྐྱེ།
མནར་མེད་པར་མི་སྐྱེ། མདོ་སྡེ་ཟ་མ་ཏོག་ལས་འཕགས་པ་སྤྱན་རས་གཟིགས་ཀྱི་མཚན་དྲན་པ་དེ་དག་ནི་བདེ་བ་དང་ལྡན་པ་ལགས་སོ། ། སྐྱེ་བ་དང་རྒ་བ་དང་ན་བ་དང་འཆི་བའི་སྡུག་བསྔལ་ལས་ཡོངས་སུ་ཐར་པ་ལགས་སོ། ། བདེ་བ་ཅན་གྱི་ཞིང་ཁམས་སུ་སྐྱེས་ནས་སྣང་བ་མཐའ་ཡས་ལས་ཆོས་ཉན་པར་འགྱུར་ཏོ། ། དེ་དག་གི་ལུས་ལ་འཁོར་བའི་སྡུག་བསྔལ་མི་འབྱུང༌། རྒྱུད་ལ་ཉོན་མོངས་པ་དང་བཀྲེས་པ་དང་སྐོམ་པ་དང་ཕོངས་པའི་སྡུག་བསྔལ་རྣམས་མི་འབྱུང༌། མངལ་ན་གནས་པའི་སྡུག་བསྔལ་མི་འབྱུང༌། ཆོས་ཀྱིས་བསྐྱེད་པའི་པདྨ་ལ་བརྫུས་ཏེ་སྐྱེ་བར་འགྱུར་རོ། ། འཕགས་པ་སྤྱན་རས་གཟིགས་དབང་ཕྱུག་ལ་ཡི་དམ་དུ་བསྟེན་པར་མཛད་དེ། སངས་རྒྱས་ཞིང་དེ་རྟག་ཏུ་འཛིན་ཅིང་གནས་ཞེས་དང༌།
ཨོྃ་མ་ཎི་པདྨེ་ཧཱུྃ། ཞེས་ལན་གཅིག་བཟླས་པའི་བསོད་ནམས་ཀྱི་ཕུང་པོ་ནི་ཚད་ཀྱང་བགྲང་བར་མི་ནུས་སོ། ། རི་རབ་གླིང་བཞིའི་རྡུལ་ཕྲན་རྣམས་བགྲང་དུ་གཏུབ་ཀྱང་ཡི་གེ་དྲུག་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་མི་ནུས་སོ། ། འཇིག་རྟེན་ན་ཆུ་ཀླུང་ཆེ་ཕྲ་ཇི་སྙེད་གཅིག་ཡོད་པ་རྣམས་ཆུ་ཐིགས་པར་བསགས་ལ་རེ་རེ་བཞིན་བགྲང་དུ་གཏུབ་ཀྱང་ཡི་གེ་དྲུག་པའི་བསོད་ནམས་ཀྱི་ཕུང་པོ་ནི་བགྲང་དུ་མེད་དོ། ། འཇིག་རྟེན་ཁམས་ཀྱི་རྩི་ཤིང་དང་བྱེ་མ་རྣམས་བགྲང་དུ་གཏུབ་ཀྱང་ཡི་གེ་དྲུག་པའི་བསོད་ནམས་ཀྱི་ཕུང་པོ་ནི་བགྲང་དུ་མི་ནུས་གསུངས་སོ། ། གང་ཞིག་ཡི་གེ་དྲུག་པའི་རིག་སྔགས་ནི་ལུས་ལ་འཆང་བས་བཏགས་གྲོལ་ཡིན། མིག་གི་མཐོང་བས་མཐོང་གྲོལ་ཡིན། རྣ་བར་ཐོས་པས་ཐོས་གྲོལ་ཡིན། ཚེ་འདི་ལ་ཡི་གེ་དྲུག་པའི་ཐུགས་དམ་ནར་མར་བྱེད་པའི་མི་དེ་ལ། ནད་ཀྱི་བསྐལ་པ་དང༌།
མུ་གེའི་བསྐལ་པ་དང༌། མཚོན་གྱི་བསྐལ་པ་སོགས་བསྐལ་པ་བར་མ་རྣམས་མི་འབྱུང་ཞིང༌། མེ་ཆུ་དུག་མཚོན་སོགས་འཇིགས་པ་བརྒྱད་དང་བཅུ་དྲུག་ལས་ཐར་ཞིང་ནོར་བུ་པདྨ་ཅན་ཡིན་ཏེ། མཆོག་དང་ཐུན་མོང་གི་དངོས་གྲུབ་ཟད་མི་ཤེས་པ་འབྱུང་བར་གོར་མ་ཆག་གོ ། ཨོྃ་ནི་ལྷའི་ཐུབ་པ་དབང་པོ་བརྒྱ་བྱིན་ཡིན་ཏེ། ཕམ་ལྟུང་གི་སྡུག་བསྔལ་ལས་གྲོལ་ཞིང་ང་རྒྱལ་ལྷའི་སྐྱེ་སྒོ་ཆོད་ནས་སངས་རྒྱས་ཀྱི་ས་བརྙེས་སོ། ། མ་ནི་ལྷ་མ་ཡིན་གྱི་ཐུབ་པ་ཐག་བཟང་རིས་ཡིན་ཏེ་འཐབ་རྩོད་ཀྱི་སྡུག་བསྔལ་ལས་གྲོལ་ཞིང་ཕྲག་དོག་ལྷ་མ་ཡིན་གྱི་སྐྱེ་སྒོ་ཆོད་ནས་སངས་རྒྱས་ཀྱི་ས་བརྙེས་སོ། ། ཎི་ནི་མིའི་ཐུབ་པ་ཤཱཀྱ་ཐུབ་པ་ཡིན་ཏེ་སྐྱེ་རྒ་ན་འཆིའི་སྡུག་བསྔལ་ལས་གྲོལ་ཞིང་འདོད་ཆགས་མིའི་སྐྱེ་སྒོ་ཆོད་ནས་སངས་རྒྱས་ཀྱི་ས་བརྙེས་སོ། ། པད་ནི་བྱོལ་སོང་གི་ཐུབ་པ་སེངྒེ་རབ་བརྟན་ཡིན་ཏེ་གླེན་ལྐུགས་ཀྱི་སྡུག་བསྔལ་ལས་གྲོལ་ཞིང་གཏི་མུག་བྱོལ་སོང་གི་སྐྱེ་སྒོ་ཆོད་ནས་སངས་རྒྱས་ཀྱི་ས་བརྙེས་སོ། ། མེ་ནི་ཡི་དྭགས་ཀྱི་ཐུབ་པ་ཁ་འབར་མ་ཡིན་ཏེ་དབུལ་ཕོངས་ཀྱི་སྡུག་བསྔལ་ལས་གྲོལ་ཞིང་སེར་སྣ་ཡི་དྭགས་ཀྱི་སྐྱེ་སྒོ་ཆོད་ནས་སངས་རྒྱས་ཀྱི་ས་བརྙེས་སོ། །
ཧཱུྃ་ནི་དམྱལ་བའི་ཐུབ་པ་ཆོས་ཀྱི་རྒྱལ་པོ་ཡིན་ཏེ་ཚ་གྲང་གི་སྡུག་བསྔལ་ལས་གྲོལ་ཞིང་ཞེ་སྡང་དམྱལ་བའི་སྐྱེ་སྒོ་ཆོད་ནས་སངས་རྒྱས་ཀྱི་ས་བརྙེས་པ་ཡིན་ནོ། ། གཞན་ཡང་ཡི་གེ་དྲུག་པོ་ནི་ཕ་རོལ་ཏུ་ཕྱིན་དྲུག་གི་རང་གཟུགས་བསོད་ནམས་ཀྱི་ཞིང་དམ་པ་ཡིན་ཏེ་ཐམས་ཅད་མཁྱེན་པའི་གོ་འཕང་ལ་མངའ་བརྙེས་པ་ཡིན་ནོ། ། དེ་བཞིན་དུ་ཨོྃ་ཨཱཿཧཱུྃ་ཨོྃ་མ་ཎི་པདྨེ་ཧཱུྃ༔ ཞེས་པ་ནི་བསྐལ་བཟང་གི་སངས་རྒྱས་སྟོང་རྩ་གཉིས་ཀྱི་སྙིང་པོ་ཡིན། ཨོྃ་མ་ཎི་པདྨ་ཧཱུྃ༔ ཞེས་པ་ནི་གསུང་དབྱངས་ཡན་ལག་དྲུག་ཅུའི་ཆོས་ཀྱི་ཡང་སྙིང་ཡིན་ཏེ་གང་ཞིག་འདི་འཆང་བའི་སྐྱེས་བུ་ནི་ཤི་འཕོས་ནས་བདེ་བ་ཅན་གྱི་ཞིང་ཁམས་སུ་པདྨ་ལས་བརྫུས་ཏེ་སྐྱེ་བར་འགྱུར་ཞིང༌། ནམ་ཞིག་འོད་དཔག་མེད་ཀྱི་རྒྱལ་ཚབ་སྤྱན་རས་གཟིགས་དཔལ་བརྩེགས་རྒྱལ་པོའི་བསྟན་པ་ལ་བསྐལ་པ་གངྒཱའི་ཀླུང་གི་བྱེ་མ་སྙེད་གཉིས་སུའང་ཞལ་ཏ་དང་དམ་ཆོས་ཉན་པར་འགྱུར་རོ་ཞེས་དང༌། སྟོན་པ་ཤཱཀྱ་ཐུབ་པ་མྱ་ངན་ལས་འདས་ཁར་བོད་ཁ་བ་ཅན་འདི་ངའི་ཞབས་ཀྱིས་མ་བཅག་པས་བྱང་ཆུབ་སེམས་དཔའ་སྤྱན་རས་གཟིགས་ཁྱོད་ཀྱིས་ཐུལ་ཅིག་གསུངས་ནས་ཞལ་ཆེམས་གནང་བའི་དོན་གྱིས། ངེད་རང་བོད་ཀྱི་ལྷ་སྐལ་མ་འཆུག་པ་ཡིན་ཞིང་སྤྱན་རས་གཟིགས་ཀྱི་མཚན་ཡིད་ལ་དྲན་ཅིང་ཐེ་ཚོམ་མེད་པར་གསོལ་བ་བཏབ་ན་མེ་དང༌། ཆུ་དང༌།
གཅན་གཟན་ཆོམ་རྐུན་དང་དགྲ་དང་རྒྱལ་པོའི་འཇིགས་པ་དང༌། སྟག་སེངྒེ་སྦྲུལ་རོ་ལངས་བྱ་དང་ཤ་ཟ་དབུལ་ཕོངས་ལ་སོགས་པའི་འཇིགས་པ་ཐམས་ཅད་ལས་ཐར་བ་དང་དུག་མཚོན་རིམས་ནད་མུ་གེའི་གནོད་པས་མི་ཚུགས་ཤིང༌། ཚེ་འཕོས་ནས་ཀྱང་ངན་སོང་དང་མི་ཁོམ་པར་ནམ་ཡང་མི་ལྟུང་བར་བདེ་བ་ཅན་སོགས་དག་པའི་ཞིང་དུ་སྐྱེ་བར་གསུངས་སོ། ། ཨོ་རྒྱན་པདྨ་སྲིན་ཡུལ་དུ་བྱོན་ཁར་བོད་ཐམས་ཅད་ལ་ཞལ་ཆེམས་བཞག་པ་ལས་ཀྱང༌། ཨོྃ་མ་ཎི་པདྨེ་ཧཱུྃ༔ ཡི་གེ་དྲུག་པ་འདི་འཕགས་པ་སྤྱན་རས་གཟིགས་ཀྱི་ཡང་སྙིང་ཡིན་པས་ཞག་རེ་ལ་བརྒྱ་རེ་བཟླས་ན་ངན་སོང་གསུམ་དུ་མི་སྐྱེ་ཞིང་ཕྱི་མ་མི་ལུས་གཙང་མ་ཐོབ་ནས་འཕགས་པ་སྤྱན་རས་གཟིགས་ཀྱི་ཞལ་མཐོང་བར་འགྱུར་རོ། ། རྟག་ཏུ་བཟླས་བརྗོད་བྱས་ན་སྐྱེ་བ་འདི་ལ་སྡིག་པ་ཐམས་ཅད་ཟད་ནས་རྫོགས་པའི་སངས་རྒྱས་ཐོབ་པར་འགྱུར་རོ། ། ལན་ཉེར་གཅིག་བཟླས་ན་ཡིད་གཞུང་བར་འགྱུར་རོ། ། ཐོས་པ་འཛིན་པར་འགྱུར་རོ། ། དབྱངས་སྙན་པར་འགྱུར་རོ། །
ཆོས་ཀྱི་དོན་ལ་མཁས་པར་འགྱུར་རོ། ། ཞག་རེ་བཞིན་ལན་འགའ་བརྗོད་པས་སྡིག་པ་འདག་པར་འགྱུར་རོ། ། བཀྲ་ཤིས་བསོད་ནམས་འཕེལ། ཚེ་རབས་གར་སྐྱེས་ཀྱང་འཕགས་པ་སྤྱན་རས་གཟིགས་དང་མི་འབྲལ་བར་འགྱུར་རོ། ། མི་གང་དག་གདོན་གྱིས་ཉེན་པ་ལ་འཇིག་རྟེན་གྱི་རྐྱེན་བཟློག་བྱས་པ་བས་ཡི་གེ་དྲུག་པ་བཟླས་པས་བསོད་ནམས་ཆེའོ། ། སྨན་དཔྱད་དང་བཅོས་ཀ་ཅི་བྱས་ཀྱང་ཡི་གེ་དྲུག་པ་བཟླས་པས་ནད་སོས། བོད་ཁ་བ་ཅན་གྱི་ལྷ་སྐལ་ཡིན་པས་དད་གུས་མོས་པས་གསོལ་བ་ཐོབ་ཅིག་དང༌། བྱིན་རླབས་འཕྲལ་དུ་འབྱུང་སྟེ་ཐེ་ཚོམ་དང་ཡིད་གཉིས་མ་བྱེད་ཅིག ། ཆོས་འདི་ལས་ཟབ་པ་མེད་དོ། ། པདྨ་འབྱུང་གནས་བདག་ནི་ད་འགྲོ་བས།
བོད་ཀྱི་རྒྱལ་བློན་རྣམས་ཀྱི་ཐུགས་ལ་དེ་ལྟར་ཞོག ། ཅེས་གསུངས་སོ། ། ད་ལམ་སྐབས་སུ་བབ་པ་འདི་ནི་བདག་ཅག་གི་སྟོན་པས་གདུལ་བྱའི་ཁམས་དབང་དང་མཐུན་པའི་ཆོས་གསུངས་པ་ཐམས་ཅད་བསྡུ་ན་ཐེག་པ་རྣམ་པ་གསུམ་དང༌། དེའང་རྒྱུ་འབྲས་ཀྱི་ཐེག་པ་གཉིས་སུ་འདུས་ཏེ། ཀུན་བྱེད་ལས། ཐེག་པ་རྣམ་པ་གཉིས་ཡིན་ཏེ། ། མཚན་ཉིད་རྒྱུ་ཡི་ཐེག་པ་དང༌། ། འབྲས་བུ་སྔགས་ཀྱི་ཐེག་པའོ། ཞེས་དང༌། ཐེག་པའི་དབྱེ་བ་མཐའ་ཡས་པ་ཐམས་ཅད་ལས།
ཆེ་བ་དྲུག་གིས་ཁྱད་དུ་འཕགས་པའི་སྔ་འགྱུར་རྙིང་མ་འདི་ལའང༌། ཕྱོགས་བཞིར་དབུས་ལྔའི་གཏེར་ཁ་ཆེན་པོ་ལྔ་དང༌། དེ་ལའང༌། བླ་གཏེར་ཐུགས་གཏེར་ལ་སོགས་པའི་དབྱེ་བ་བཅོ་བརྒྱད་མཆིས་པའི་ནང་ཚན། ཐུགས་རྗེ་ཆེན་པོའི་ཆོས་སྐོར་མདོ་རྒྱུད་ཉེར་གཅིག་བཀའ་གཏེར་གསར་རྙིང་གི་ལུགས་སྲོལ་མཐའ་ཡས་པར་བཞུགས་པ་ལས། འདི་ནི་ལྷོ་གཏེར་འབྲས་བུ་ལྟ་བུའི་ཡང་སྙིང༌། བོད་ཡུལ་ས་འོག་ཀུན་གྱི་གཏེར་གཅིག ། མ་རྒྱུད་མཁའ་འགྲོ་ཡོངས་ཀྱི་སྙིང་ཁྲག ། ཐུགས་གཏེར་ཆེན་པོ་ལྔའི་ཡ་གྱལ་འདི་ཉིད་ཀྱང༌། རང་གཏེར་ལས་ཀྱང༌།
མ་འོངས་ཡང་མཐའ་ཉི་ཤུ་མར་འགྲིབ་ལ༔ པདྨ་གཏེར་བདག་གླིང་ཞེས་ཡོངས་གྲགས་པས༔ བཀའ་བབ་ལུང་གི་གཏེར་ལ་སྤྱོད་པའི་ཚེ༔ ནམ་མཁའི་རྒྱལ་པོ་འཁོར་འདས་ཟིལ་གནོན་གྱིས༔ སྙིང་ཐིག་ཟབ་མོ་ཡང་གསང་ཤོག་དྲིལ་འདི༔ ཁོ་བོའི་ཐུགས་ཀྱི་སྲས་ལ་སྤྲོད་ཅིག་རྒྱ༔ པདྨ་ཤེལ་ཕུག་ཏུ་སྦོས་གཏེར་སྲུང་རྒྱ༔ ཞེས་གསུངས་སོ། ། སངས་རྒྱས་ཡེ་ཤེས་ཀྱི་རྣམ་འཕྲུལ་དེ་ཉིད་ཀྱི་རིགས་ནི་དབང་ཆེན་རུས་ནི་རླངས་ཆེན་དཔལ་གྱི་སེངྒེའི་གདུང་བརྒྱུད། ལུས་ལ་རྟགས་རྒྱ་ལྔ་དང་ལྡན་པ་རྩ་རླུང་ལ་རང་དབང་ཐོབ་པས་ལྷ་སྲིན་བྲན་དུ་ཁོལ་བ།
གསང་ཆེན་སྟོན་པའི་རྒྱལ་ཚབ་དམ་པ་རིག་འཛིན་རྩ་གསུམ་གླིང་པ་ཞེས་འབྲེལ་ཚད་དོན་དང་ལྡན་པ་དེ་ཉིད་ཀྱིས། བྲག་གད་པདྨ་ཤེལ་ཕུག་ནས་ཁྲོམ་སུམ་བརྒྱའི་དབུས་སུ་གཏེར་ནས་སྤྱན་དྲངས་པའི་ཐུགས་རྗེ་ཆེན་པོ་འཁོར་འདས་ཟིལ་གནོན་ཞེས། མཁའ་ལ་རྡོ་རྗེའི་ར་གུར་མ་ཉམས་པ་ལ་མཁའ་འགྲོའི་ཁ་རླངས་བུན་ནེ་དབང་མཆོག་འགྲོ་བ་ཀུན་གྲོལ་གྱི་བརྒྱུད་རིམ་ནི། སྣང་བ་མཐའ་ཡས། སྤྱན་རས་གཟིགས། པདྨ་འབྱུང་གནས། ཡེ་ཤེས་མཚོ་རྒྱལ། སངས་རྒྱས་ཡེ་ཤེས། རྩ་གསུམ་གླིང་པ། དཀོན་མཆོག་སེངྒེ།
ཨོ་རྒྱན་བསྟན་འཛིན། འཕགས་པ་རྒྱལ་མཚན། བསྟན་པའི་རྒྱལ་མཚན། ཕྲིན་ལས་རྣམ་རྒྱལ། འཕགས་པ་དགེ་ལེགས། བསྟན་འཛིན་དོན་གྲུབ། གསང་སྔགས་བསྟན་པའི་རྒྱལ་མཚན། ཀརྨ་ཨོ་རྒྱན། བླ་རྒན་མཁྱེན་རྩེ། དེས་སྒོ་ཆེན་འདུས་གྲྭ་ལའོ། །
ཡང་ན། ཀརྨ་ཨོ་རྒྱན་ནས་རྣམ་སྤྲུལ་པདྨ་ཚེ་དབང་ཕྲིན་ལས་འདུས་པ་ལ། ། དེས་ཉི་མ་འོད་ཟེར་ལ། དེས་བདག་ཅག་རྣམས་ལའོ། ། ཞེས་བརྒྱུད་པའི་ཟམ་མ་ཆད་པ་ལས་འདིར་དབང་བསྐུར་བའི་རིམ་པ་དེ་སྒྲུབ་པའི་སྐབས་སུ་བབ་པ་ཡིན། སློབ་དཔོན་གྱི་བྱ་བ་གྲུབ་ཟིན། ད་སློབ་མ་རྣམས་ཀྱི་ངོ་སྐལ་དུ་གྱུར་པ་ལ། འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ། ཐམས་ཅད་ཀྱི་དཀྱིལ་འཁོར་ལ་ཕྱག་ཕུལ་ཞིང་ཐལ་སྦྱར་དང་བཅས་པས་འཁོད་ལ། དེ་ནས་གསོལ་བ་གདབ་པའི་སླད་དུ་དམིགས་པ་འདི་བཞིན་དུ་མཛོད།
ས་ཕྱོགས་འདི་ཉིད་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་པའི་ནང་དུ། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་དྲུང་དུ་མི་ཕྱེད་དད་པའི་གདུང་ཤུགས་དྲག་པོས་སྙིམ་པའི་མེ་ཏོག་དང་བཅས་གསོལ་བ་འདེབས་པ་འདིའི་རྗེས་ཟློས་མཛོད། ན་མོ༔ ཆོས་དབྱིངས་ལྷུན་གྱིས་གྲུབ་པའི་ཞིང་ཁམས་ནས༔ དུག་ལྔ་བག་ཆགས་བརྫིས་པའི་གདན་སྟེང་དུ༔ སྣང་མཐའ་འོད་དཔག་མེད་ལ་གསོལ་བ་འདེབས༔ གནས་ལུགས་མཐའ་རུ་ཕྱིན་པར་བྱིན་གྱིས་རློབས༔ མཁའ་དབྱིངས་རྣམ་དག་རང་བྱུང་ཞིང་ཁམས་ནས༔ བདག་འཛིན་རྣམ་རྟོག་བརྫིས་པའི་གདན་སྟེང་དུ༔ ལོངས་སྐུ་སྤྱན་རས་གཟིགས་ལ་གསོལ་བ་འདེབས༔
འཇའ་ལུས་ཆོས་སྐུར་འགྲུབ་པར་བྱིན་གྱིས་རློབས༔ ལྷོ་ནུབ་རྔ་ཡབ་དཔལ་རིའི་ཞིང་ཁམས་ནས༔ མ་དད་འཁྲུལ་སྣང་བརྫིས་པའི་གདན་སྟེང་དུ༔ པད་འབྱུང་རིག་འཛིན་སྐུ་ལ་གསོལ་བ་འདེབས༔ འཆི་མེད་རིག་འཛིན་འགྲུབ་པར་བྱིན་གྱིས་རློབས༔ ཟབ་སྤྱོད་བདེ་ཆེན་དྲྭ་བའི་ཞིང་ཁམས་ནས༔ མཚན་འཛིན་ཕུང་པོ་བརྫིས་པའི་གདན་སྟེང་དུ༔ ཡེ་ཤེས་མཚོ་རྒྱལ་སྐུ་ལ་གསོལ་བ་འདེབས༔ རྩ་རླུང་བདེ་དྲོད་འབར་བར་བྱིན་གྱིས་རློབས༔ གཏུམ་དྲག་མེ་རི་འབར་བའི་ཞིང་ཁམས་ནས༔
རྟ་མཆོག་དབང་ཆེན་སྐུ་ལ་གསོལ་བ་འདེབས༔ བདུད་བཞིའི་བར་ཆད་སྒྲོལ་བར་བྱིན་གྱིས་རློབས༔ གནས་མཆོག་པདྨ་ཤེལ་གྱི་སྒྲུབ་ཕུག་ནས༔ དམ་ཆོས་ཟིལ་གནོན་རྒྱུད་ལ་གསོལ་བ་འདེབས༔ སྙན་བརྒྱུད་མཐའ་རུ་ཕྱིན་པར་བྱིན་གྱིས་རློབས༔ ཟབ་རྒྱ་གཉེར་གཏད་དྲག་པོའི་ཕོ་བྲང་ནས༔ བཀའ་སྐྱོང་གཟའ་མཆོག་རྒྱལ་པོར་གསོལ་བ་འདེབས༔ བསྟན་པའི་བྱ་ར་འགྲུབ་པར་བྱིན་གྱིས་རློབས༔ ཡེ་ཤེས་བདེ་ཆེན་འཁོར་ལོའི་ཕོ་བྲང་ནས༔ དཀྱིལ་འཁོར་ཡོངས་རྫོགས་སྐུ་ལ་གསོལ་བ་འདེབས༔
འབྲེལ་ཚད་དོན་དང་ལྡན་པར་བྱིན་གྱིས་རློབས༔ གདུང་བས་རྩེ་གཅིག་གསོལ་བ་བཏབ་པའི་མཐུས༔ མ་གྱུར་ཕ་མ་རིགས་དྲུག་སེམས་ཅན་རྣམས༔ རྣམ་མཁྱེན་རྫོགས་པའི་སངས་རྒྱས་མྱུར་ཐོབ་ཤོག༔
ལན་གསུམ། སྐྱབས་སུ་འགྲོ་བ་ནི། དེ་ནས་ཆོས་ཐམས་ཅད་ཀྱི་འཇུག་སྒོའམ་རྨང་གཞིར་གྱུར་པ་སྐྱབས་སུ་འགྲོ་བའི་སླད་དུ་མདུན་གྱི་ནམ་མཁར་བླ་མ་ཡི་དམ་དབྱེར་མེད་དུས་གསུམ་གྱི་དཀོན་མཆོག ། སྐྱབས་ཡུལ་ཀུན་འདུས་སུ་ངེས་པའི་སྤྱན་སྔར་དགྲ་གཉེན་རིས་སུ་མ་ཆད་པའི་མ་གྱུར་འགྲོ་བ་མཐའ་དག་འཁོར་བ་ལས་བསྒྲལ་ཕྱིར་སྙིང་རྗེས་བྱང་ཆུབ་མ་ཐོབ་བར་དུ་སྐྱབས་སུ་མཆིའོ་སྙམ་པའི་སྒོ་ནས་འདིའི་རྗེས་ཟློས་མཛོད། ན་མོ༔ ཀུན་གཞི་རང་རིག་སངས་རྒྱས་བསྐྱེད་པའི་ཡབ༔
གསལ་སྟོང་མ་འགགས་དམ་ཆོས་འབྱུང་བའི་ཡུམ༔ སྐྱེ་འགག་གཉིས་མེད་དགེ་འདུན་རྒྱ་མཚོའི་དཔལ༔ རྩ་བ་མཆོག་གསུམ་དེ་བཞིན་སྐྱབས་སུ་མཆི༔ ལན་གསུམ། སེམས་བསྐྱེད་པ་ནི། མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ། ལམ་ཟབ་མོ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དཀྱིལ་འཁོར་དུ་ཞུགས་ནས་ཉམས་སུ་བླང་བར་བགྱིའོ་སྙམ་པས་འདིའི་རྗེས་ཟློས་མཛོད། ཧོཿ སྣང་སྲིད་ཡེ་ནས་ཟང་ཐལ་གཞལ་ཡས་ཁང་༔
སྣོད་བཅུད་རང་རྩལ་རིག་པའི་དཀྱིལ་འཁོར་ལྷ༔ འཛིན་མེད་མ་བཅོས་ལྷུན་གྲུབ་དེ་བཞིན་ངང་༔ བརྡ་དོན་བརྟེན་ཕྱིར་གནས་ལུགས་སེམས་བསྐྱེད་དོ༔ ལན་གསུམ། དེ་ནས་དམ་ཆུ་སྦྱིན་པ་ནི། བླ་ན་མེད་པའི་དམ་ཚིག་དང་སྡོམ་པ་མི་ཉམས་པར་བསྲུང་བར་བྱ་བའི་ཕྱིར་མནའ་ཆུ་སྦྱིན་པ་ཡིན་པས་སྙན་གསན་འཚལ། དུང་ཞལ་ནང་དུ་བདུད་རྩི་ཨ་མྲྀ་ཏ་ཆུ་དང་སྦྱར་བ་དེ་ལན་གསུམ་འཐུང་ལ་འཕྲོ་མ་རྒྱབ་ཏུ་དོར་དགོས་ཏེ། ཅི་ཞེ་ན། ལན་གསུམ་གྱིས་ནི། ལུས་ཀྱི་མི་དགེ་བ་གསུམ་སྟེ།
མ་བྱིན་པ་ལེན་པ་མི་གཙང་སྤྱོད་པ། སྲོག་གཅོད་པ་སོགས་དང༌། ངག་གི་མི་དགེ་བཞི་སྟེ། རྫུན་དང༌། ཕྲ་མ། ཚིག་རྩུབ། ངག་འཆལ་པ་དང༌། ཡིད་ཀྱི་མི་དགེ་བ་གསུམ་སྟེ། བརྣབ་སེམས། གནོད་སེམས།
ལོག་ལྟ་སྟེ། མི་དགེ་བ་བཅུའི་སྒྲིབ་པ་དག་པའི་ཆེད་དང༌། འཕྲོ་མ་རྒྱབ་ཏུ་དོར་བས་མ་དག་འཁོར་བ་ངན་སོང་དང་རིགས་དྲུག་ཐམས་ཅད་ལ་རྒྱབ་ཀྱིས་ཕྱོགས་པའི་བརྡ་མཚོན་པར་མོས་ཤིག ། དམ་ཆུ་ཐོགས་ལ། ཧཱུྃ༔ འདི་ནི་བྱང་ཆུབ་སྙིང་པོའི་ཆུ༔ གསང་སྔགས་མོས་པའི་ཡེ་ཤེས་འགྱུར༔ སྔགས་ལ་མི་མོས་ལོག་ལྟ་ཅན༔ དམ་ཚིག་ཉམས་པའི་དུག་ཆུར་འགྱུར༔ དེ་བས་དམ་སྲུངས་ཆུ་འདི་འཐུང་༔
གནས་ཁང་འདི་ཡི་ཕྱི་རོལ་དུ༔ དམ་མེད་རྣམས་ལ་སྨྲ་མི་བྱ༔ ལོག་ལྟ་ཅན་ལ་ཤིན་ཏུ་གསང་༔ ཞེས་དམ་ཆུ་སྦྱིན། རྡོ་རྗེའི་བྲོ་བོར་བ་འདིའི་རྗེས་ཟློས་མཛོད། ཨོྃ་བཛྲ་ན་ར་ཀ་ཨ་སུ་པྲེ་ནྲྀ་ས་མ་ཡ༔ ཨི་དནྟེ་བཛྲ་ཧཱུྃ་ཧཱུྃ༔ ལན་གསུམ་འཐུང་ལ་འཕྲོ་མ་རྒྱབ་ཏུ་དོར། དེ་ནས་དཀྱིལ་འཁོར་གྱི་བར་ཆད་བསྲུང་ཕྱིར་དཔུང་སྐུད་སྔགས་འདིས་བྱིན་བརླབས་བྱ། ཨོྃ་བཛྲ་ཧེ་རུ་ཀ་ཡཀྴ་ཀཱ་ལ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ
མདུད་པའི་སྔགས་ནི༔ རཾ་ཏྲི་ཏྲི་ཙཀྲ་ཀ་ར་ཧཱུྃ་ཕཊ྄ཿ ཅེས་སྔགས། དེའང་དཔུང་སྐུད་སྦྱིན་པ་ལ་ཕྱག་སྲོལ་མི་འདྲ་བ་ཕོ་གཡོན་མོ་གཡས་སོགས་བཞེད་པ་མང་ཡང་ཚུལ་འདིར་ཕོ་མོ་གཉིས་ཀའི་གཡོན་དུ་འདོགས་པར་གསུངས་པ། ཅི་ཞེ་ན། དེའི་ཕྱོགས་སུ་ཉོན་མོངས་པའི་བདུད་ཀྱི་འགྱུ་ལམ་གྱི་རྩ་ཡོད་པས་དེ་མ་འཆིང་ན་ཉོན་མོངས་པའི་རྩ་རྒྱུད་ནས་བར་ཆད་ཀྱི་རྐྱེན་ཞུགས་པས། རང་ལུས་འདོམ་གང་གྲུ་བཞིར་སྲུང་སྐུད་འདོམ་གང་དེ་ཡེ་ཤེས་རིགས་ལྔ་མཚོན་པས་ཁ་དོག་ལྔ་ལྡན་དང༌། སྐུ་གསུང་ཐུགས་ཀྱི་རྒྱས་གདབ་ཕྱིར་རྡོ་རྗེའི་མདུད་པ་གསུམ་བོར་བ་འདི་ཉིད་འདོགས་པས་ནང་ལྟར་ན་མ་དག་ཉོན་མོངས་པ་ཐམས་ཅད་དང༌། ཕྱི་ལྟར་ན་རླུང་མཁྲིས་བད་ཀན་ཐམས་ཅད་སྲུང་ཞིང་དག་པ་ཡེ་ཤེས་ཀྱི་རྩ་སྒོ་བྱེ། འབྲས་བུ་སྐུ་གསུམ་འཕོ་འགྱུར་མེད་པ་རྡོ་རྗེ་ལྟ་བུའི་ཏིང་འཛིན་མངོན་སུམ་དུ་ཞལ་མཇལ་བའི་མོས་པ་མཛོད།
ཧཱུྃ༔ ཡེ་ཤེས་ལྔ་ཡི་ལེགས་མཚོན་པ༔ དམ་ཚིག་སེམས་པ་གནས་པ་ལ༔ ཡེ་ཤེས་ཕབ་ནས་བརྟན་པའི་ཕྱིར༔ དེ་རིང་རྡོ་རྗེའི་རྒྱ་ཆིངས་གདབ༔ ཨོྃ་ཧཱུྃ་ཧཱུྃ་ཙཀྲ་ཙཀྲ་བཛྲ་ཙཀྲ་སྭཱ་ཧཱ༔ ཞེས་དཔུང་པར་མདུད། རྡོ་རྗེ་རྒྱ་གྲམ་གྱིས་རྒྱས་བཏབ། རྨི་ལམ་བརྟག་ཕྱིར་སྐྱེ་མེད་ཀྱི་ཡི་གེ་ཨཱཿརེ་གཏད། ཨོྃ་དང་པོ་སྐྱེ་མེད་སྟོང་པ་ཨཱཿ
བར་དུ་འགགས་མེད་གསལ་སྣང་ཨཱཿ ཐ་མ་བདེ་སྟོང་འཛིན་མེད་ཨཱཿ རང་སེམས་དྲི་མེད་ཨཱཿདཀར་སྒོམ༔ ཨོྃ་ཨ་ཨ་ཨཱཿ སྙིང་གར་གཏད། དེ་ནས་གདན་ཀུ་ཤ་གཏད་པ་ནི། ཨོྃ་ཧྱ་གྷྲྀ་ཝ་ སོགས་ཀྱིས་བསང་༔ སྭ་བྷཱ་ཝ་ཤུདྡྷོ་ སོགས་ཀྱིས་སྦྱངས༔ སྟོང་པའི་ངང་ལས་དྷཱི་དང་ཧཱུྃ་ལས་སྐྱེས་པའི་ཀུ་ཤ་སྔོ་ལྗང་རྨ་བྱའི་མགྲིན་མདོག་ལྟར་འཇམ་ལ་རེག་ན་བདེ་བ། སློབ་མ་རྣམས་ཀྱི་རྨི་ལམ་མི་འཁྲུགས་ཤིང་གསལ་བའི་ནུས་པ་དང་ལྡན་པར་གྱུར༔
དྷཱིཿཧཱུྃ༔ བདུན་ཙམ་བཟླས་རྗེས། སྔོན་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དེ་ཉིད་མཛད་པ་བཅུ་གཉིས་སྟོན་པའི་སྒོ་ནས་ཞིང་འདིར་ཕེབས་ཏེ། ཆོས་ཀྱི་འཁོར་ལོ་བསྐོར་བའི་སྔོན་ཆུ་བོ་ནཻ་རཉྫ་ནའི་ཉེ་འགྲམ་མ་གྷ་དྷའི་ཤིང་ལ་སྐུའི་རྒྱབ་གཏད་ཅིང༌། རྩྭ་མཆོག་ཀུ་ཤའི་གདན་ལ་སྐྱིལ་ཀྲུང་བཅས་ནས་དྲན་པ་མངོན་སུམ་དུ་བཞག་སྟེ་བྱང་ཆུབ་ཏུ་མངོན་པར་སངས་རྒྱས་པ་བཞིན། དེང་འདིར་སྨིན་གྲོལ་གྱི་དབང་གིས་ལུས་ངག་ཡིད་གསུམ་སྨིན་པར་བྱ་བ་ལ་རྟེན་འབྲེལ་ཟབ་མོའི་རྨི་ལམ་དུ་ལེགས་ཉེས་བརྟག་པའི་རྩྭ་རིང་བ་རྩེ་མོ་མདུན་དུ་བསྟན་ནས་སྔས་པ་དང༌། ཐུང་བ་གདན་བྱས་པའི་སྟེང་དུ་སེངྒེ་ཉལ་སྟབས་ཀྱིས་གཉིད་ལོག་ལ་མགོ་དཀྱིལ་འཁོར་གྱི་ཕྱོགས་སུ་གཏོད། རྨི་ལམ་གང་ཤར་བ་དེ་སྦ་གསང་མེད་པར་སྨྲ་བར་བྱའོ། ཧཱུྃ༔ སྔོན་བྱོན་རིག་འཛིན་གྲུབ་ཐོབ་ཀྱིས༔
འཇག་སྤྱིལ་ཕུབ་ནས་ཀུ་ཤ་ཡིས༔ གདན་བྱས་རྣམ་སྣང་ཆོས་བདུན་གནས༔ དེ་ཡི་རྟེན་འབྲེལ་རྩྭ་འདི་ཟུངས༔ ཨོྃ་བཛྲ་ཛྙཱ་ན་དྷ་ར་གྷརྦ་སིདྡྷི་ཧོཿ ཞེས་སྦྱིན། དཀྱིལ་འཁོར་ལ་སོ་ཤིང་དོར་བ་ནི། དེ་ཡང་སློབ་དཔོན་གྱིས་སོ་ཤིང་སྦྱིན་པའི་དུས་ཐལ་སྦྱར་བར་དུ་བླངས༔ རྗེས་ཟློས་ཀྱི་ཚེ་མཁའ་དབྱིངས་ཕྱག་རྒྱ་ཞེས་མཐེ་བོང་ལྟོ་སྦྱར་བའི་བར་སོ་ཤིང་གི་རྩ་བ་བཟུང་ནས་སོས་འཆའ་བའི་ཚུལ་དང༌། སོར་མོ་རྣམས་ཐད་ཀར་བརྐྱང་བའི་གུང་མོས་སོ་ཤིང་གི་རྩེ་མོ་མེ་ཏོག་དང་ལྡན་པ་བཟུང་༔ དེ་ལྟ་བུའི་ཕྱག་རྒྱས་སོ་ཤིང་ཅུང་ཟད་སོས་འཆའ་བ་དང་ལྷན་ཅིག་དམིགས་པ་སོ་ཤིང་ལས་བྱུང་བའི་འོད་ཟེར་གྱིས་ཁོང་པའི་ནང་གི་ནད་གདོན་སྡིག་སྒྲིབ་ཐམས་ཅད།
སྨན་པ་མཁས་པས་སྐྱུག་སྨན་བཏང་བ་བཞིན་ནག་འདུར་གྱིས་ཕྱིར་ཐོན་ཏེ་དབང་ཆེན་གསེར་གྱི་ས་གཞི་ལ་ཐིམ་སོང་སྙམ་པ་དང༌། སྔགས་ལུང་འབོག་པའི་ཨཱཿདེ་སེམས་ཉིད་དབྱེ་བ་མེད་པ་དེ་ཉིད་རྩེ་མོ་མེ་ཏོག་འདོར་ཡུལ་གྱི་མཎྜ་ལར་གཏད་དེ་དངོས་གྲུབ་ཀྱི་མཚན་མ་གསལ་པོར་སྟོན་ཅིག་སྙམ་པས་འདིའི་རྗེས་ཟློས་མཛོད༔ ཧོཿ དྲུག་ལྡན་རྡོ་རྗེ་ལུས་ཀྱི་དབུ་མ་རུ༔ སྐྱེ་མེད་སྙིང་རྗེའི་ཡི་གེ་ཨཱཿདཀར་བརྒྱན༔ དེང་འདིར་དཀྱིལ་འཁོར་ལྷ་ལ་འབུལ་ལགས་ན༔ ཚེ་རབས་འདི་ཕྱིའི་རྟེན་འབྲེལ་གང་འགྲུབ་སྟོན༔ ཨོྃ་དྷརྨ་མུ་ལ་པུཥྤ་མུ་ཊ་གརྦྷ་ཨཱཿ ཞེས་ཐམས་ཅད་ཀྱིས་དོར། ཇི་བཞིན་གྱེན་དུ་ཕྱོགས་ན་རྟེན་འབྲེལ་རབ་ཡིན༔
ཐད་ཀར་སྡོད་ན་སྙིང་རུས་དང་སྨོན་ལམ་གྱིས་མཚམས་སྦྱར་བྱ༔ མགོ་མཇུག་ལྡོག་ན་བླ་མ་དང་དཀྱིལ་འཁོར་ལ་བཤགས་པ་བཟང་པོ་བྱ༔ སོ་ཤིང་གི་མགོ་བོ་གཡས་སུ་གཏད་ན་ཞེ་སྡང་ཡིན༔ གཡོན་དུ་འདོད་ཆགས་ཡིན༔ མགོ་ནར་མོར་འཕྲད་པ་གཏི་མུག་ཡིན༔ ཞེ་སྡང་ལ་ཚེ་ཐར་གཏོང་༔ འདོད་ཆགས་ལ་སྦྱིན་པ་བྱ༔ གཏི་མུག་ལ་དཀར་མེ་བརྒྱ་ཚར་སོགས་གང་མང༌། ཐམས་ཅད་ངན་ན་ངན་འགྲོ་ཡིན་པས་དགེ་བ་རླབས་ཆེན་བྱ༔ མ་བྱས་ན་ཆོས་བསྒྲུབ་པ་ལ་བར་ཆད་འབྱུང་༔
ལྷག་པར་ཚོགས་བརྒྱ་སཱཙྪ་དར་ལྕོག་སྦྱིན་པ་སོགས་རྒྱ་ཆེར་དགོས་སོ༔ དེ་ནས་སོ་ཤིང་གི་ཅོད་པན་དེ་སྤྱི་བོར་བཏགས་ནས་སྒོམ་ལུང་འབོག་པ་ནི༔ ཧཱུྃ༔ དེང་ནས་བརྩམས་ཏེ་བུ་ཁྱོད་ཀྱིས༔ དཀྱིལ་འཁོར་འཛིན་པའི་སྒོར་ཞུགས་ནས༔ ཡི་དམ་སྤང་བླང་མི་བྱ་ཞིང་༔ དཀྱིལ་འཁོར་འདི་ལ་གཙོ་བོ་གྱིས༔ ཨོྃ་བཛྲ་མུ་ཏྲ་སརྦ་ཀཱ་ཡ་བཛྲ་དྷ་ར་ཧཱུྃ༔ ཞེས་ཅོད་པན་སྤྱི་བོར་བརྒྱན། འདིའི་དོན་ལྔ་ནི༔
དམ་ཆུ་ཁ་རུ་བླུད་པ་དམ་ཚིག་མི་ཉམས་པའི་ཁས་ལེན༔ མནའ་ཐོ་རང་ཆད་ཀྱི་རྣམ་དབྱེ༔ ཅོད་པན་སྤྱི་བོར་བརྒྱན་པ་དཀྱིལ་འཁོར་དུ་འཇུག་པའི་དབང་རྟགས། དཔུང་སྐུད་ལེགས་པར་འདོགས་པ་མི་འགྱུར་བའི་རྒྱ་ཆིངས༔ ཨཱཿསྙིང་ཁར་སྒོམ་པ་སེམས་མི་འཁྲུལ་བའི་དམ་འཛེར༔ རྩྭ་གདན་འོག་ཏུ་འདེང་བ་སྒྲུབ་པ་མཐར་མ་ཕྱིན་བར་མི་འགུལ་བའི་དམ་བཅའ་སྟེ་སྔོན་དུ་འགྲོ་བའི་གཟེར་བུ་ལྔའོ༔ དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི། ཐམས་ཅད་ཀྱི་ཕྱག་རྒྱ་སྤྱི་བོར་ཐལ་མོ་སྦྱར་ལ་རྡོར་སེམས་སྒོམ་ལུང་འབོག་པ་འདིའི་རྗེས་ཟློས་མཛོད༔ ཧོཿ བདག་ལུས་སྤྱི་གཙུག་དུང་ཁང་ཕོ་བྲང་སྟེ༔
རྡོ་རྗེ་སེམས་དཔའ་དྲི་མེད་ཤེལ་གྱི་མདངས༔ རྡོ་རྗེ་དྲིལ་བུ་ཐབས་ཤེས་ཕྱག་རྒྱ་ཅན༔ སྙེམས་མ་དཀར་སྔོན་རྡོ་རྗེ་དུང་དམར་འཛིན༔ ཡབ་ཡུམ་ཟུང་འཇུག་འཁྲིལ་ཐབས་སྐྱིལ་ཀྲུང་བཞུགས༔ ལྷ་རྫས་རིན་ཆེན་རྒྱན་མཛེས་ཐུགས་ཀ་རུ༔ ཧཱུྃ་ཡིག་མཐའ་རུ་ཡི་གེ་བརྒྱ་པ་ནི༔ གཡས་གཡོན་འཁོར་བས་སྡིག་སྒྲིབ་བག་ཆགས་དག༔ ཆུ་ཟླ་སྣང་བཞིན་དྲི་མེད་རྗེན་པར་ཤར༔ ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔
ཨོྃ་པདྨ་ས་ཏྭ་ཧཱུྃ༔ ཨོྃ་ཀརྨ་ས་ཏྭ་ཧཱུྃ༔ ཨོྃ་གུ་རུ་ས་ཏྭ་ཧཱུྃ༔ ཨོྃ་དྷེ་ཝ་ས་ཏྭ་ཧཱུྃ༔ ཨོྃ་ཌཱཀྐི་ས་ཏྭ་ཧཱུྃ༔ ཡིག་བརྒྱ་བཟླ། དེ་དག་གི་སྟ་གོན་གྱི་ཆོས་རྣམས་གྲུབ་བོ། དངོས་གཞི་ལ་སྒྲུབ་ཅིང་མཆོད་པ་སོགས་སྤྱི་ལྟར་སོང་སྟེ། ཁྲུས་ནས་དབྱུང་བ་བགེགས་བསྐྲད་པ། ལོ་རྒྱུས་རྣམས་ཅི་རིག་པ་སོང༌།
མཎྜལ་སྐྱབས་སེམས་རྣམས་གོང་ལྟར་བྱའོ། དེ་ནས་ཡན་ལག་བདུན་པ་ནི། ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱང་ཞིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར། ཡན་ལག་བདུན་པ་ཚུལ་བཞིན་དུ་བྱ་བར་འདུན་པས་འདིའི་རྗེས་ཟློས་མཛོད༔ ན་མོ༔ ཆོས་དབྱིངས་ཁྱབ་བརྡལ་ཀློང་ཡངས་ཕོ་བྲང་ནས༔ མ་འགགས་ལོངས་སྤྱོད་རྫོགས་སྐུའི་དཀྱིལ་འཁོར་ལྷ༔ འགྲོ་དོན་ཡིད་སྣང་སྤྲུལ་སྐུའི་གནས་འདིར་གཤེགས༔ གང་འདུལ་དེར་སྟོན་འགྲོ་མགོན་དཔལ་དུ་བཞུགས༔
རབ་གུས་དྭང་བའི་ཡིད་ཀྱིས་ཕྱག་འཚལ་ལོ༔ དུག་ལྔ་རྣམ་དག་ཡེ་ཤེས་ངང་དུ་མཆོད༔ དུག་གསུམ་བག་ཆགས་སྡིག་སྒྲིབ་མཐོལ་ལོ་བཤགས༔ རྩེ་གཅིག་འདུན་པའི་དམ་བཅས་རབ་ཏུ་བསྟོད༔ མཐའ་ཡས་སྲིད་མཚོ་བསྒྲལ་ཕྱིར་དགེ་བ་བསྔོ༔ མ་ལུས་འགྲོ་ཀུན་བྱང་ཆུབ་ལམ་འགོད་ཤོག༔ དེ་ནས་སྐྱབས་གནས་ཀུན་འདུས་ཀྱི་ངོ་བོ་བླ་མ་དང་ཡི་དམ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་ལྷ་ཚོགས་རྣམས་ཐ་མི་དད་པའི་དྲུང་དུ། ཕ་མ་འགྲོ་དྲུག་ཀུན་ཐེག་ཆེན་གྱི་ལམ་ལ་འགོད་པའི་དོན་དུ་སེམས་བསྐྱེད་པ་དང་ཕར་ཕྱིན་དྲུག་ཐབས་སྟོབས་སྨོན་ལམ་སོགས་ཀྱི་སྡོམ་པ་བཟུང་སྙམ་པའི་སྒོ་ནས་འདིའི་རྗེས་ཟློས་མཛོད༔ ཧཱུྃ༔ སངས་རྒྱས་བྱང་སེམས་བདག་ལ་དགོངས༔
བདག་གིས་དེང་བཟུང་བྱང་ཆུབ་བར༔ འགྲོ་བའི་དོན་དུ་སེམས་བསྐྱེད་ནས༔ ཚུལ་ཁྲིམས་ཀྱི་ནི་བསླབ་པ་བསྲུང་༔ བཟོད་པ་དཀའ་ཐུབ་བརྩོན་འགྲུས་བརྩམ༔ ཏིང་འཛིན་བསྒོམས་ནས་ཤེས་རབ་འཆང་༔ སྦྱིན་གཏོང་སྨོན་ལམ་ཐབས་སྟོབས་འབྱིན༔ བུདྡྷ་རྡོ་རྗེ་རཏྣ་དང་༔ པདྨ་ཀརྨ་བི་ཤྭ་ཡིས༔ དུག་ལྔ་སྐུ་ལྔ་ཡེ་ཤེས་ལྔ༔ ཕུང་པོ་ལྔ་ཉིད་ཡེ་སངས་རྒྱས༔
རྩ་ཁམས་དཔའ་བོ་མཁའ་འགྲོ་ཡི༔ དཀྱིལ་འཁོར་གསུམ་གྱི་དམ་ཚིག་བཟུང་༔ ཨོྃ་བཛྲ་ས་མ་ཡ་ཙིཏྟ་ཧཱུྃ༔ ཅེས་སྔོན་འགྲོ་རྣམས་གྲུབ། ད་དངོས་གཞི་ལ་འཇུག་པ་ནི། སྔོན་ཆད་མ་རིག་པས་ཡེ་ཤེས་ཀྱི་མིག་ལྡོངས་ཤིང་སྒྲིབ་པ་དང་བཅས་པར་མཚོན་པའི་བརྡར་རས་ཡུག་དམར་པོ་རེས་གདོང་གཡོགས་པར་འཚལ༔ ཨོྃ་ཨཱཿཁཾ་བཱི་ར་ཧཱུྃ༔ ཞེས་མིག་དར་འཆང༌། སླད་ནས་དཀྱིལ་འཁོར་གྱི་ལྷ་ཚོགས་ཕྱག་སྟོང་དུ་མཇལ་མི་རུང་བས། ཕྱག་རྟེན་དུ་ཨུ་དུམ་ཝ་ར་ལ་སོགས་པའི་མཆོག་གི་མེ་ཏོག་རྣམ་པ་ལྔའི་ཆུན་པོ་ཡང་ཞིང་མ་ཉམས་པ་རེ་ཐོགས་པར་མོས་ཤིག༔
ཨོྃ་པུཥྤེ་སིདྡྷི་ཧཱུྃ༔ མེ་ཏོག་གཏད། ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དངོས་གཞིའི་དབང་བསྐུར་ཟབ་མོ་ལ། འཇུག་པའི་ཆོས་རྣམས་ཞུ་བའི་དོན་དུ་མཎྜལ་འབུལ་བ་འདིའི་རྗེས་ཟློས་མཛོད། ཧོཿ དཀྱིལ་འཁོར་གཙོ་བོ་བླ་མ་ཉིད༔ རྡོ་རྗེ་སློབ་དཔོན་རིགས་ཀྱི་བདག༔ འཁོར་འདས་ཟིལ་གནོན་དཀྱིལ་འཁོར་དུ༔ བདག་འཇུག་བཀའ་སྩལ་ཞུ་བའི་རྟེན༔ བདག་ལུས་ལོངས་སྤྱོད་དགེ་རྩ་དང་༔
ཞིང་ཁམས་ཡུལ་ཞིང་ཆུང་མ་བཅས༔ འཛམ་གླིང་བྱེ་བ་ཕྲག་བརྒྱ་དང་༔ གྲངས་མེད་འཇིག་རྟེན་དང་བཅས་ཏེ༔ འཛམ་གླིང་འདི་རུ་བཀོད་ནས་ཀྱང་༔ མཎྜལ་གཅིག་ཏུ་བཀྲམ་པའི་ཚོགས༔ དཀྱིལ་འཁོར་ལྷ་ལ་བདག་འབུལ་ན༔ དབང་བསྐུར་རྗེས་སུ་གནང་བ་སྩོལ༔ ཨོྃ་བཛྲ་བྷཱུ་མི་ཨི་པ་མཎྜལ་ཀཾ་ནིརྻ་ཏ་ཡ་མི༔ དེ་ནས་དམ་ཆུ་སྦྱིན་པ་ནི། ཁེ་ཉེས་གཉིས་ཀྱི་སྒོ་ནས་དམ་ལ་བཞག་པ་ནི།
ཧོཿ གསང་སྔགས་དཀྱིལ་འཁོར་གཉན་པོ་ཡི༔ དམ་ཚིག་སྲོག་ལྟར་སྲུང་བ་འདི༔ སྙིང་ལ་ཡེ་ཤེས་ལྷ་རྣམས་གནས༔ དམ་ཉམས་རྣམས་ལ་གཤིན་རྗེར་འགྱུར༔ ཨོྃ་ལོ་ཧ་བིཥཚས་ཧ་ལ་ཨི་དནྟེ་སྭཱ་ཧཱ༔ དེ་ལྟར་ཁྱེད་རང་རྣམས་ཀྱི་ལྕེ་ཐོག་ཏུ་བཞག་ཀྱང་སྙིང་གི་དཀྱིལ་དུ་བབས་པས། གལ་ཏེ་དམ་ཚིག་ལས་འགལ་ན་བཛྲ་ཡཀྴ་ཀྲོ་དྷ་ཞེས་བྱ་བ་སྡིག་ལྟུང་ཞིང་ཉམ་ཐག་པར་འགྱུར་ལ། དམ་ཚིག་བསྲུངས་ན་ལྷ་ཡེ་ཤེས་སེམས་དཔར་གྱུར་ནས་སྙིང་ག་རུ་བྱིན་གྱིས་བརླབས་ཤིང༌། འདི་ཕྱིའི་ཕན་བདེ་མ་ལུས་པར་སྟེར་བར་འགྱུར་ལ།
ཞེས་དམ་ཆུ་སྦྱིན། རྡོ་རྗེའི་བྲོ་བོར་བ་འདིའི་རྗེས་ཟློས་མཛོད། ས་མ་ཡ་ཨི་དནྟེ་ན་ར་ཀན༔ ལན་གསུམ། སློབ་དཔོན་གྱིས། ཧོཿ སྐལ་ལྡན་དམ་ཚིག་གནས་པ་རྣམས༔ ཐུགས་རྗེ་ཆེན་པོའི་དཀྱིལ་འཁོར་དུ༔ ཁྱེད་རྣམས་འཇུག་ཅིང་སྨིན་པའི་ཕྱིར༔ དབང་མཆོག་བསྐུར་ཕྱིར་ལེགས་པར་ལྟོས༔
སློབ་མས། མིག་དབྱེ་བར་གསོལ་བ་འདེབས་པ་འདིའི་རྗེས་ཟློས་མཛོད། བདག་ནི་གྲངས་མེད་འཁོར་བར་འཁྱམས༔ ཨ་འཐས་བག་མེད་འཁྲུལ་འཁོར་གྱི༔ ཉོན་མོངས་ལིང་ཐོག་གིས་བསྒྲིབས་པ༔ དམ་པའི་ཐུགས་རྗེས་ཕྱེ་བར་མཛོད༔ ཅེས་དང༌། ཞེས་གསོལ་བ་བཏབ་པས་མ་རིག་པ་ཉོན་མོངས་དུག་ལྔ་དུག་གསུམ་གྱིས་ལིང་ཐོག་འདིས་བསྒྲིབས་པ་ལ་སྨིན་བྱེད་དབང་གི་སྒོར་ཞུགས་ནས། རིག་པ་གནས་ལུགས་ཡེ་ཤེས་ཀྱི་ཐུར་མ་འདིས་བསལ་ཞིང་ས་བཅུ་ལམ་ལྔ་དང་ལྡན་ནས། ཐམས་ཅད་མཁྱེན་པ་ཉིད་ཀྱིས་ཡེ་ཤེས་ཀྱི་སྤྱན་དང་ལྡན་པར་བྱས་པའི་མོས་པ་མཛོད་ཅིག༔
སློབ་དཔོན་གྱིས། རྡོ་རྗེའི་ཐུར་མ་ཐོགས་ལ། ཧཱུྃ༔ ང་ནི་ཟག་བཅས་འཁྲུལ་རྒྱ་ཞིག༔ འཁྲུལ་མེད་ཤེས་རབ་སྤྱན་དང་ལྡན༔ རྩལ་སྤྲོས་ཡེ་ཤེས་ཐུར་མ་ཡིས༔ ཁྱོད་ཀྱི་ཨ་འཐས་སྒྲིབ་མུན་བསལ༔ ཨོྃ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ ཅེས་མིག་དར་བསལ། དེ་ནས་དཀྱིལ་འཁོར་བསྟན་ལ་ཕྱག་ཤིང་གིས་མཚོན་ཏེ་ལྷ་ངོ་སྤྲད་པ་ནི།
ཧཱུྃ༔ ང་ནི་སྤྱན་གཟིགས་འདུས་པའི་གཙོ༔ ལྷ་ཁྲིད་བསྐྱེད་རིམ་ཕྱི་ལ་བཀྲམ༔ བརྡ་དོན་གསུམ་གྱི་ངོ་བོ་སྤྲད༔ གནས་ལུགས་དཀྱིལ་འཁོར་ནང་དུ་བཀོད༔ འགྱུ་འོང་གསུམ་གྱི་ངོ་བོ་སྤྲད༔ བསྐྱེད་རྫོགས་ཉི་ཟླ་ཁ་སྦྱོར་ཚུལ༔ ཟུང་འཇུག་གཉིས་མེད་ངོ་བོ་སྤྲད༔ སྐལ་ལྡན་རྣམས་ཀྱིས་ལེགས་པར་ཉོན༔ ཨོྃ་དྷརྨ་ཤཱུ་ནྱ་ཏ་ཨཱཏྨ་ཀོ྅་ཧཾ༔
འདིའི་ཡན་དཀྱིལ་འཁོར་མཇལ་བར་བྱེད་པའི་དམ་བཅའ་བཟུང་བའོ། ། བརྡ་སྒོའོ། ཧོཿ དེའང་སྐལ་ལྡན་རྣམས་ལེགས་པར་གསན་འཚལ༔ དེང་འདིར་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་བསྒྲུབ་པའི་དཀྱིལ་འཁོར་ཟབ་མོ་ཞལ་ཕྱེས་ནས༔ སྐལ་པ་དང་ལྡན་པ་རྣམས་ལ་ངོ་སྤྲོད་བགྱིས་པ་ཡིན་པས༔ ཐོག་མར་གཞི་ནམ་མཁའ་ཀུན་ཏུ་བཟང་མོའི་བྷ་ག་ཡངས་པའི་ཀློང་དུ་སྣོད་ཀྱི་སྣང་བ་དང་བཅུད་ཀྱི་འཇིག་རྟེན་གྱི་རྣམ་པས་མཁའ་ཀློང་གི་དཀྱིལ་འཁོར་བཀོད་པ་ནི༔ ཆོས་སྐུའི་རོལ་རྩལ་མ་འགགས་པའོ༔ གཞལ་ཡས་ཁང་གྲུ་བཞི་སྒོ་བཞི་རྩིག་པ་འདོད་སྣམ་ཕ་གུ་དྲྭ་བ་དྲྭ་ཕྱེད་ཤར་བུ་མདའ་ཡབ་རིན་པོ་ཆེ་སྣ་ཚོགས་ཀྱི་ཏོག་བཅས་ཕྱི་ནང་གི་རྒྱན་ཕུན་སུམ་ཚོགས་པ་ནི༔ ལོངས་སྐུ་སྒྱུ་མ་མཁན་གྱི་ཞིང་ཁམས་བཀོད་པའོ༔
པད་ཕྲེང་དུར་ཁྲོད་རྡོ་ར་མེ་རི་སོགས། དེ་རྣམས་ཀྱི་བཀོད་པ་ཡོངས་སུ་རྫོགས་པ་ནི༔ ལོངས་སྐུའི་རྒྱན་འཕྱང་ལ་རྣམ་པ་མ་ངེས་པའི་རོལ་རྩེད་ཆོ་འཕྲུལ་སྣ་ཚོགས་ཀྱི་དོན་ནོ༔ དཀྱིལ་འཁོར་ཆེན་པོ་དེའི་དབུས་སུ་པྃ་ལས་པདྨ་དང་ཨཱཿལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿལས་ཐུགས་རྗེ་ཆེན་པོ་འཁོར་འདས་ཟིལ་གནོན་སྐུ་མདོག་དཀར་གསལ་འོད་དུ་འབར་བ། ཞལ་གཅིག་ཕྱག་གཉིས་པར་དཔེ་བྱད་བཟང་པོ་བརྒྱད་ཅུས་སྤྲས་པ་སྐུ་ལ་རིན་པོ་ཆེ་སྣ་ཚོགས་ཀྱིས་བརྒྱན་ཅིང་ཞབས་ཕྱེད་པའི་སྐྱིལ་ཀྲུང་ལམ་དུ་བཞུགས་པ་ནི༔ རིགས་དྲུག་འཁོར་ལོས་སྒྱུར་བའི་རྒྱལ་པོས་འགྲོ་ཀུན་ཐུགས་རྗེས་སྐྱོབ་པའི་བརྡ༔ ཡུམ་དབྱངས་ཅན་དམར་གསལ་རྡོ་རྗེ་དུང་དམར་གྱིས་མགུལ་ནས་འཁྱུད་ཅྀང་བཞུགས་པ་ནི༔ ཐབས་ཤེས་ཟུང་འཇུག་བདེ་སྟོང་རོལ་པའི་བརྡ༔ དེའི་སྤྱི་གཙུག་ཏུ་རིགས་བདག་ཐོག་མའི་མགོན་པོ་སྐུ་མདོག་དམར་ལ་པདྨ་རཱ་གའི་མདངས་ལྡན་མཉམ་བཞག་སྐྱིལ་ཀྲུང་གིས་བཞུགས་པ་ནི། ཡེ་ནས་སྣང་མཐའ་འོད་མི་འགྱུར་བ་རྫོགས་པའི་སངས་རྒྱས་ཀྱིས་དབུ་ལ་བརྒྱན་པའི་བརྡ༔
ཕྱོགས་བཞིར་ཐུགས་རྗེ་ཆེན་པོ་རིགས་བཞི་བཞུགས་པ་ནི༔ དུག་ལྔ་མ་སྤངས་ཡེ་ཤེས་བཞི་པོ་མངོན་དུ་གྱུར་པའི་བརྡའོ༔ ཡུམ་ཆེན་ཌཱཀྐི་རིགས་བཞིས་སྐུ་ལ་འཁྲིལ་བ་ནི་འབྱུང་ལྔ་གནས་སུ་དག་ཅིང་ལམ་བཞི་མཐར་ཕྱིན་པའི་བརྡ༔ དཀྱིལ་འཁོར་གྱི་སྒོ་བཞིར་སྒོ་མ་རིགས་བཞི་བཞུགས་པ་ནི༔ བདུད་བཞི་བཅོམ་ནས་ཚད་མེད་རྣམ་བཞིས་བདེ་སྟོང་རོལ་པའི་བརྡ༔ དཀྱིལ་འཁོར་གྱི་ཕྱི་རོལ་ཏུ་དྲྭ་བ་ཤམ་བུ་མེ་ལོང་མེ་ཏོག་ཕྲེང་བ་ཉི་ཟླ་མདའ་དར་རལ་གྲི་སྟག་ཤམ་ཐོད་ཕྲེང་རུས་རྒྱན་ཕུར་པ་མདའ་གཞུ་ཅོད་པན་གནམ་རྒྱན་ས་རྒྱན་ཡོལ་བ་སོགས་དཀྱིལ་འཁོར་གྱི་ཆ་ལག་ཚང་ཞིང་འཚོགས་པ་ནི༔ རྟེན་འབྲེལ་དགེ་མཚན་དུ་མ་དང་ལྡན་ཏེ་བར་ཆད་བདུད་ཀྱིས་གླགས་མི་རྙེད་པའི་བརྡ༔ རྡོ་རྗེ་སློབ་དཔོན་ལ་ཆེ་བའི་རྒྱལ་ཆས་ཀྱིས་བརྒྱན་ཅིང་ཁྲི་གདན་ཕུན་སུམ་ཚོགས་པའི་ཁར་བཞུགས་ནས་ཉེར་མཁོའི་མཆོད་རྫས་ཕུན་སུམ་ཚོགས་པ་དང་༔ ཁྱད་པར་ཕྱི་ནང་གསང་གསུམ་གྱི་མཎྜལ་ཕུན་སུམ་ཚོགས་པ་ནི༔ སྐལ་ལྡན་དམ་པའི་ཆོས་ལ་སྤྱོད་ཚེ༔
འདོད་རྒུའི་དཔལ་འབྱོར་ཕུན་སུམ་ཚོགས་ནས་ཆོས་ཀྱི་འཁོར་ལོ་བསྐོར་བའི་བརྡའོ༔ སློབ་མ་དད་ལྡན་ཕོ་མོ་ཐམས་ཅད་རྒྱན་གོས་མཛེས་པའི་ཆས་དང་ལྡན་ཞིང་གྲལ་དུ་འཁོད་པ་ནི༔ ཕྱིས་འབྱུང་རྒྱན་དར་ཕུན་སུམ་ཚོགས་ཏེ་རྟེན་འབྲེལ་འཕྲོ་བཟང་མཐུད་ནས་དཔའ་བོ་མཁའ་འགྲོའི་ཚོགས་གྲལ་དུ་སླེབ་པར་འགྱུར་རོ༔ དེ་ལྟར་དཀྱིལ་འཁོར་ཟབ་མོ་འདི་འདྲའི་སྒོར་ཞུགས་པ་ནི་སྨོན་ལམ་མཐར་ཐུག་གི་འབྲས་བུ་ངོ་མཚར་གྱི་གནས་སུ་གྱུར་པ་ཡིན་ནོ༔ འོ་ཁྱེད་རྣམས་དེ་སྔ་ཕན་དཀྱིལ་འཁོར་འདི་འདྲ་མ་མཐོང་བས་ཁམས་གསུམ་དུ་འཁོར་ཞིང་རིགས་དྲུག་ཏུ་འཁྱམས་པ་ཡིན་གྱིས་ཁ་སང་ཕན་ཆད་ཤིན་ཏུ་ཅོལ་ཆུང་གིས་མི་ཚེ་སྟོང་ཟད་བྱས་པ་དོན་མེད་དེ་ཙམ་བྱས༔ ད་ནི་དཀྱིལ་འཁོར་འདི་ལྟ་བུར་ཚུད་ཅིང་མཇལ་བས་ད་ལྟ་ཤི་ཡང་བདེ་བ་ཆེན་པོར་འཚང་རྒྱ་བ་ཡིན་པས་དགའ་བ་དང་སྤྲོ་བ་སྒོམས་ཤིག༔
ཐམས་ཅད་ཀྱིས་མེ་ཏོག་མཐེབ་སྲིན་བར་དུ་བཟུང་ལ། སྔར་བྱིན་པའི་མེ་ཏོག་དེ་ཉིད་ཚེ་རབས་སྔོན་ནས་འབྲེལ་བའི་ལྷ་སྐལ་ལ་ཕོག་པར་ཤོག་ཅིག་སྙམ་པས་ལྟོས་པ་མེད་པར་འདོར་ཏེ་ཚིག་འདིའི་རྗེས་ཟློས་མཛོད། ཀྱཻཿ བདག་ནི་གྲངས་མེད་ལུས་བླངས་དང་༔
འདི་དང་ཕྱི་མར་ཉེར་ལེན་དུ༔ བསྒྲུབས་དང་སྒྲུབ་པར་བྱེད་པ་ཡིས༔ ལྷག་པའི་ལྷ་དང་བདག་སྤྲོད་ཅིག༔ ཨོྃ་བཛྲ་པུཥྤེ་ཨཱ་ཡུ་ཥེ་སྭཱ་ཧཱ༔ ཞེས་མེ་ཏོག་དཀྱིལ་འཁོར་དུ་དོར་བས་ཕྱོགས་བཞི་མཚམས་དང་དབུས་སོགས་གང་དུ་ཕོག་པའི་རིགས་དང་སྦྱར་ལ་དབུས་སུ་བབས་ན་གསང་མཚན། རྣམ་སྣང་རྡོ་རྗེའམ་མཐའ་ཡས་རྡོ་རྗེ། ཤར་དུ་མི་བསྐྱོད་རྡོ་རྗེ། ལྷོར་རིན་ཆེན་རྡོ་རྗེ། ནུབ་ཏུ་པདྨ་རྡོ་རྗེ། བྱང་དུ་ལས་ཀྱི་རྡོ་རྗེ།
མཚམས་བཞིར་ཕྲིན་ལས་རྡོ་རྗེ་སོགས་བཏགས། དེ་ནས་ཅོད་པན་སྤྱི་བོར་བརྒྱན་པ་ནི། དེ་ལྟར་ཕུལ་བའི་མེ་ཏོག་དེ་ཉིད་དཀྱིལ་འཁོར་གྱི་གཙོ་བོས་ཕྱག་གིས་བཞེས་ཏེ་སླར་ཡང་དབང་རྟགས་ཅོད་པན་གྱི་ཚུལ་དུ་སྤྱི་བོར་བཅིངས་པར་མོས་ཤིག༔ ཧཱུྃ༔ ཡེ་ཤེས་ལྔ་ཡི་དབང་རྟགས་ཏེ༔ རིགས་ལྔའི་ཅོད་པན་ས་བོན་བརྒྱན༔ དེང་འདིར་ལྷ་དང་སྐལ་པ་མཉམ༔ རྟག་ཏུ་ཆོས་འདི་སྤྱོད་པར་ཤོག༔ ཨོྃ་མངྒ་ལཾ་ཀུ་མུ་ཊ་སརྦ་པཉྩ་སུ་པྲ་ཏིཥྛ་ཡེ་སྭཱ་ཧཱ༔ ཞེས་ཅོད་པན་མགོར་བཞག་ལ་རྟག་ཏུ་འཆང་བའམ་ཅི་རིགས་བྱ།
ཁྱེད་མ་འོངས་པའི་དུས་སུ་འཚང་རྒྱ་བའི་མིང་ནི༔ རིག་འཛིན་གཞོན་ནུ་འོད་ཟེར་དཔའ་བོ་རྣམ་པར་རོལ་པ་ཞེས་པར་འཚང་རྒྱ་བར་འགྱུར་རོ༔ དེ་ནས་སྤྱི་བོར་རྡཽ་རྗེ་བཞག་ཅིང་ལག་ཏུ་ཕུར་པ་གཏད་ལ། ཁྱེད་རང་རྣམས་ལ་ཕྲིན་ལས་རབ་འབྱམས་ཐོགས་མེད་དུ་འགྲུབ་པའི་གསང་བ་སྲོག་གི་ཕུར་པ་འདི་བྱིན་པས་བླ་མ་དང་ཡི་དམ་རྣམས་ཀྱིས་བྱིན་གྱིས་བརླབས། མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་ཕྲིན་ལས་བསྒྲུབས། དྲེགས་པ་ལྷ་སྲིན་རྣམས་ཀྱིས་སྲོག་སྙིང་ཕུལ་ཞིང༌། བྱང་ཆུབ་མ་ཐོབ་ཀྱི་བར་དུ་བར་ཆད་བསྲུང་བའི་མོས་པ་མཛོད། ཧཱུྃ༔ དེང་ནས་བརྩམ་སྟེ་བུ་ཁྱོད་ཀྱིས༔ བླ་མེད་དཀྱིལ་འཁོར་སྲོག་ལྟར་སྲུངས༔
དམ་ཚིག་རྡོ་རྗེའི་རྒྱས་གདབ་ནས༔ བར་ཆད་སྲུང་བའི་ཕུར་བུ་ཆོངས༔ ཨོྃ་བཛྲ་ཙཀྲ༔ ཨོྃ་བཛྲ་ཀཱི་ལ་ཡ་དྷ་ར་ཧཱུྃ༔ ཞེས་པས་གོང་བ་ལ་འདོགས། དེ་ནས་སློབ་མར་ལས་བུམ་ཆུས་བསང་སྦྱངས་ལ། དེ་ནས་དབང་གི་གཞི་དགོད་པ་ལ་ཡེ་ཤེས་པ་དབབ་པའི་སླད་དུ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་བསྐུར་བ་ཡིན་པས་དམིགས་པ་འདི་བཞིན་དུ་མཛོད་ཅིག༔ སློབ་མ་རྣམས།
ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ བསང༌། ཨོྃ་སྭ་བྷཱ་ཝ ས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་ཁྱེད་རང་སློབ་མ་རྣམས་པྃྃ་ལས་པདྨ་དང་ཨཱཿལས་ཟླ་བའི་དཀྱིལ་འཁོར་གྱི་སྟེང་དུ། ཧྲཱིཿལས་ཐུགས་རྗེ་ཆེན་པོ་འཁོར་འདས་ཟིལ་གནོན་སྐུ་མདོག་དཀར་གསལ་འོད་དུ་འབར་བ༔ ཞལ་གཅིག་ཕྱག་གཉིས་པ་མཉམ་བཞག་གི་ཟེར་ལས་ཤེལ་ཕྲེང་དང་པད་དཀར་ཡུ་བ་འཁྲིལ་བ་ལོངས་སྐུའི་ཆ་བྱད་ཅན་མཚན་སོ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ༔ སྐུ་ལ་རིན་པོ་ཆེ་སྣ་ཚོགས་ཀྱིས་བརྒྱན་ཅིང་༔ ཞབས་ཕྱེད་པའི་སྐྱིལ་ཀྲུང་དུ་བཞུགས་པ༔ ཡུམ་དབྱངས་ཅན་མ་དམར་མོ་དུང་དམར་མགུལ་ནས་འཁྱུད་པའོ༔
དེ་ཡི་སྤྱི་གཙུག་ཏུ་རིགས་བདག་ཐོག་མའི་མགོན་པོ་སྐུ་མདོག་དམར་གསལ་པདྨ་རཱ་གའི་མདངས་ལྡན་མཉམ་བཞག་སྐྱིལ་ཀྲུང་བཞུགས་པ༔ ཕྱོགས་བཞིར་ཐུགས་རྗེ་ཆེན་པོ་རིགས་བཞི་ཡབ་ཡུམ་སྒོ་སྐྱོང་དང་བཅས་པ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས༔ ཤར་ཕྱོགས་རི་བོ་ཏཱ་ལ་ནས༔ ཐུགས་རྗེ་ཆེན་པོ་འཁོར་འདས་ཟིལ་གནོན་ལ༔ སངས་རྒྱས་དང་བྱང་སེམས་ཀྱིས་བསྐོར་བ་སྐུ་ཆེ་བ་རི་རིབ་ཙམ་ཆུང་བ་ནས་འབྲུ་ཙམ། ཡང་སྤྲུལ་རྡུལ་ཕྲན་ཙམ། སྐུ་ཕྱག་རྒྱ། གསུང་ཡིག་འབྲུ། ཐུགས་ཕྱག་མཚན་གྱི་རྣམ་པས་ཁ་བ་བུ་ཡུག་འཚུབས་པ་བཞིན་བྱོན་ནས་ཁྱེད་རང་རྣམས་ལ་སིབ་སིབ་ཐིམ་པར་མོས་ཤིག ཨོྃ་མ་ཎི་པདྨེ་ཧཱུྃ་ཧྲཱིཿ
ཨཱརྻ་ལོ་ཀི་ཤྭ་རི་བཛྲ་ས་མཱ་ཡ་ཛ་ཛཿཕཻཾ་ཕཻཾ༔ སྤྱན་འདྲེན་སྤྲོས་པ་ལྟར་ན། ཧཱུྃ་ཧྲཱིཿ འོག་མིན་ཆོས་དབྱིངས་ཕོ་བྲང་ནས༔ ཐུགས་རྗེའི་དབང་ཕྱུག་སྤྱན་རས་གཟིགས༔ འཁོར་འདས་ཟིལ་གནོན་གཤེགས་སུ་གསོལ༔ གནས་འདིར་དབང་བསྐུར་བྱིན་ཆེན་ཕོབ༔ ཛཿཧཱུྃ་བཾ་ཧོཿ ཨ་བེ་ཤ་ཡ་ཨ་ཨཱཿ རྡོ་རྗེ་སྤྱི་བོར་བཞག་ལ།
ཧོཿ ཡེ་ཤེས་པ་བརྟན་པར་གྱུར་ཅིག༔ ཏིཥྛ་བཛྲ༔ རྡོ་རྗེ་རྒྱ་གྲམ་བྱ། སློབ་དཔོན་གྱིས། ཧོཿ བླ་མེད་ཡང་གསང་སྙིང་པོ་མཆོག༔ ཡེ་ཤེས་སྤྲུལ་པའི་ཕོ་བྲང་འདིར༔ སྐལ་ལྡན་འཇུག་ཅིང་སྨིན་རློམ་ན༔ དམ་ཚིག་སྙིང་པོ་འབུལ་བར་གྱིས༔
སློབ་མས། ཞེས་དྲིས་པའི་ལན་གདབ་པ་འདིའི་རྗེས་ཟློས་མཛོད༔ ཀྱཻཿ རྡོ་རྗེ་རྒྱལ་པོ་རིགས་ཀྱི་བདག༔ ཐེག་ཆེན་གསང་སྔགས་མཛོད་ཀྱི་མཆོག༔ དེང་འདིར་འཕགས་མཆོག་དཀྱིལ་འཁོར་དུ༔ དམ་བསྲུང་སྐལ་ལྡན་འཇུག་པར་སྩོལ༔ དེ་ནས་དུང་དམར་གྱི་ཆུ་སྦྱིན་ལ། དེ་ནས་ཡེ་ཤེས་ཀྱི་དཀྱིལ་འཁོར་དུ་འཇུག་པའི་སྦྱོར་བ་དམ་ལ་བཞག་པ་འདི་ལ་སྙན་གཏོད་འཚལ༔ ཧཱུྃ༔
འདི་ནི་དམ་ཚིག་རྡོ་རྗེའི་ཆུ༔ བསྲུངས་ན་དངོས་གྲུབ་སྣ་ཚོགས་རྙེད༔ མ་བསྲུང་ངན་སོང་དམྱལ་བར་སྐྱེ༔ དེ་བས་དམ་སྲུངས་ཆུ་འདི་འཐུང་༔ དམ་ཚིག་གི་གནས་ལ་ཚུལ་བཞིན་དུ་བསླབ་བར་བགྱིའོ་སྙམ་པས་འདིའི་རྗེས་ཟློས་མཛོད། ཨོྃ་ས་མ་ཡ་ཨི་དནྟེ་ན་ར་ཀན༔ ཞེས་མནའ་ཆུ་སྦྱིན། སྐུ་བུམ་པའི་དབང་བསྐུར་ཞུ་བའི་ཕྱིར་མཎྜལ་ཕུལ་མཛོད། དེ་ནས་སྐུ་བུམ་པའི་དབང་བསྐུར་བ་ནི། ཧོཿ
ཁྱེད་རང་རྣམས་ལ་ཐུགས་རྗེ་ཆེན་པོའི་སྐུའི་དབང་བསྐུར་བ་ཡིན་ཏེ༔ བུམ་པ་འདི་ཉིད་ཕྱི་ལྟར་ན་ཡེ་ཤེས་ལྔའི་གཞལ་ཡས་ཁང་༔ ནང་ལྟར་ན་བུམ་ཆུ་ཡི་དམ་ལྷའི་ངོ་བོ་ཡིན་པས༔ སློབ་མ་རྣམས་ཀྱི་སྤྱི་བོར་དབང་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་བུ་ཡུག་འཚུབ་པ་ལྟར་བྱོན་ཏེ༔ སྤྱི་བོའི་གཙུག་ནས་སིབ་སིབ་ཐིམ་པར་སྒོམས་ཤིག༔ ཧཱུྃ༔ བུམ་པ་ལོངས་སྐུའི་གཞལ་ཡས་ཁང་༔ བདུད་རྩི་འཕགས་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་བས༔
དབང་ལྷ་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་ར་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་བཀྲ་ཤིས་པའི་མེ་ཏོག་འཐོར༔ ཧོཿ འཇིག་རྟེན་དབང་ཕྱུག་གསང་བའི་རྒྱལ༔ ནོར་བུ་པདྨའི་ཅོད་པན་འཛིན༔ ཐུགས་རྗེ་ཆེན་པོ་སྤྱན་རས་གཟིགས༔ སྐུ་ཡི་བཀྲ་ཤིས་མཛད་དུ་གསོལ༔ དེས་སྐུའི་དབང་ཐོབ་ལུས་ཀྱི་སྒྲིབ་པ་དག༔ དེང་ཕྱིན་ཆད་ལུས་ཀྱི་དཀྱིལ་འཁོར་བསྒོམ་པ་ལ་དབང་༔
འབྲས་བུ་སྤྲུལ་པའི་སྐུ་འགྲུབ་པའི་སྐལ་ལྡན་དུ་བྱས་སོ༔ དེ་ནས་གསུང་གི་དབང་ཞུ་བའི་ཕྱིར་མཎྜལ་ཕུལ། དེ་ནས་གསུང་བྷནྡྷ་ཐོགས་ལ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་གསུང་གི་དབང་བསྐུར་བ་ཡིན་ཏེ༔ བྷནྡྷ་འདི་ཉིད་ཕྱི་ལྟར་ན་རྩ་གསུམ་འཁོར་ལོ་ལྔའི་རང་བཞིན༔ ནང་ལྟར་ན་ཨ་ཧཾ་བྱང་སེམས་དཀར་དམར་ཡི་དམ་ལྷའི་ངོ་བོ་ཡིན་ཏེ༔ སློབ་མ་རྣམས་ཀྱི་མགྲིན་པར་དབང་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་བུ་ཡུག་འཚུབ་པ་ལྟར་བྱོན་ཏེ་མགྲིན་པར་སིབ་སིབ་ཐིམ་པར་སྒོམས་ཤིག༔ ཧཱུྃ༔
བྷནྡྷ་ཡེ་ཤེས་འཁོར་ལོ་ལྔ༔ བྱང་སེམས་འཕགས་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་རོ༔ སྔགས་དབང་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་ར་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བཀྲ་ཤིས་པའི་མེ་ཏོག་འཐོར༔ ཧོཿ འཇིག་རྟེན་དབང་ཕྱུག་གསང་བའི་རྒྱལ༔ ནོར་བུ་པདྨའི་ཅོད་པན་འཛིན༔ ཐུགས་རྗེ་ཆེན་པོ་སྤྱན་རས་གཟིགས༔
གསུང་གི་བཀྲ་ཤིས་མཛད་དུ་གསོལ༔ དེས་གསུང་གི་དབང་ཐོབ་ངག་གི་སྒྲིབ་པ་དག༔ དེང་ཕྱིན་ཆད་ནས་སྔགས་ཀྱི་དཀྱིལ་འཁོར་བསྒོམ་པ་ལ་དབང་༔ འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་ལྡན་དུ་བྱས་སོ༔ ཐུགས་ཀྱི་དབང་ཞུ་བའི་ཕྱིར་དུ་མཎྜལ་ཕུལ་མཛོད། དེ་ནས་ཐུགས་ཀྱི་དབང་མེ་ལོང་ངམ་དཀྱིལ་འཁོར་གང་རུང་ཐོགས་ལ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་ཐུགས་ཀྱི་དབང་བསྐུར་བ་ཡིན་ཏེ༔ དཀྱིལ་འཁོར་འདི་ཕྱི་ལྟར་ན་ཆོས་དབྱིངས་ཐིག་ལེ་ཆེན་པོའི་དཀྱིལ་འཁོར༔ ནང་ལྟར་ན་ཡི་དམ་ལྷའི་ཐུགས་ཀྱི་ངོ་བོ་ཡིན་པས༔
སློབ་མ་རྣམས་ཀྱི་སྙིང་ཁར་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་བུ་ཡུག་འཚུབ་པ་ལྟར་བྱོན་ནས༔ སྙིང་ཁར་སིབ་སིབ་ཐིམ་པར་སྒོམས་ཤིག༔ ཧཱུྃ༔ དཀྱིལ་འཁོར་ཀ་དག་ཆོས་ཀྱི་དབྱིངས༔ ངོ་བོ་འཕགས་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་བས༔ ཆོས་དབྱིངས་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་ར་ཙིཏྟ་ཨ་བྷི་ཥིཉྩ་ཧཱུྃ༔ བཀྲ་ཤིས་པའི་མེ་ཏོག་འཐོར༔
ཧོཿ འཇིག་རྟེན་དབང་ཕྱུག་གསང་བའི་རྒྱལ༔ ནོར་བུ་པདྨའི་ཅོད་པན་འཛིན༔ ཐུགས་རྗེ་ཆེན་པོ་སྤྱན་རས་གཟིགས༔ ཐུགས་ཀྱི་བཀྲ་ཤིས་མཛད་དུ་གསོལ༔ དེས་ཐུགས་ཀྱི་དབང་ཐོབ་ཡིད་ཀྱི་སྒྲིབ་པ་དག༔ དེང་ཕྱིན་ཆད་ཡིད་ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་དབང་༔ འབྲས་བུ་ཆོས་ཀྱི་སྐུ་འགྲུབ་པའི་སྐལ་ལྡན་དུ་བྱས་སོ༔ དེ་ནས་ཡོན་ཏན་གྱི་དབང་ཞུ་བའི་ཕྱིར་དུ་མཎྜལ་ཕུལ། དེ་ནས་གཏོར་མ་ཐོགས་ལ།
ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་ཡོན་ཏན་གྱི་དབང་བསྐུར་བ་ཡིན་ཏེ༔ གཏོར་མ་འདི་ཉིད་ཕྱི་ལྟར་ན་རྨད་བྱུང་དངོས་གྲུབ་འབྱུང་བའི་དམ་རྫས༔ ནང་ལྟར་ན་རོ་བཅུད་ཡི་དམ་ལྷ་ཡི་ངོ་བོ་ཡིན་ཏེ༔ སློབ་མ་རྣམས་ཀྱི་ལྟེ་བར་དབང་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་བུ་ཡུག་འཚུབ་པ་ལྟར་བྱོན་ནས་ལྟེ་བར་སིབ་སིབ་ཐིམ་པར་སྒོམས་ཤིག༔ ཧཱུྃ༔ གཏོར་མ་རྨད་བྱུང་བླ་མེད་རྫས༔ དངོས་གྲུབ་བཅུད་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་བས༔
ཟུང་འཇུག་ལས་ཚོགས་དབང་ཐོབ་ཤོག༔ ཨོྃ་ལོ་ཀི་ཤྭ་ར་གྷུ་ཡ་ཨ་བྷི་ཥིཉྩ་ཧཱུྃ༔ བཀྲ་ཤིས་པའི་མེ་ཏོག་འཐོར༔ ཧོཿ འཇིག་རྟེན་དབང་ཕྱུག་གསང་བའི་རྒྱལ༔ ནོར་བུ་པདྨའི་ཅོད་པན་འཛིན༔ ཐུགས་རྗེ་ཆེན་པོ་སྤྱན་རས་གཟིགས༔ ཡོན་ཏན་བཀྲ་ཤིས་མཛད་དུ་གསོལ༔ དེས་ཡོན་ཏན་གྱི་དབང་ཐོབ༔ སྒོ་གསུམ་ཐ་དད་དུ་འཛིན་པའི་སྒྲིབ་པ་དག༔
དེང་ཕྱིན་ཆད་དབང་བསྐུར་འཆད་རྩོད་སྒོམ་སྒྲུབ་ལས་སུ་རུང་སྟེ་དབང་༔ འབྲས་བུ་མཆོག་ཐུན་དབྱེར་མེད་འགྲུབ་པའི་སྐལ་ལྡན་དུ་བྱས་སོ༔ ཕྲིན་ལས་ཀྱི་དབང་ཞུ་བའི་ཕྱིར་དུ་མཎྜལ་ཕུལ། རྡོ་རྗེ་རྒྱ་གྲམ་ཐོགས་ལ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་ཡོངས་རྫོགས་ཕྲིན་ལས་ཀྱི་དབང་བསྐུར་བ་ཡིན་ཏེ༔ སྐུ་དང་རྡོ་རྗེ་རྒྱ་གྲམ་འདི༔ ཕྱི་ལྟར་ན་ཡི་དམ་ལྷའི་དཀྱིལ་འཁོར་ཡོངས་རྫོགས་ལམ་དུ་ལྷོང་༔ ནང་ལྟར་ན་ཏིང་འཛིན་མི་ཤིགས་རྡོ་རྗེ་ལྟ་བུའི་རྟོགས་པ་མངོན་དུ་འགྱུར་བའི་བརྡ་ཡིན་པས༔ སློབ་མ་རྣམས་ཀྱི་གསང་བར་དབང་བསྐུར་བས་ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་བུ་ཡུག་འཚུབ་པ་ལྟར་བྱོན་ཏེ་གསང་གནས་སུ་སིབ་སིབ་ཐིམ་པར་སྒོམས་ཤིག༔
ཧཱུྃ༔ རྡོ་རྗེའི་སྐུ་མཆོག་ལོངས་སྤྱོད་རྫོགས༔ སྤྱན་རས་གཟིགས་དབང་ཡབ་ཡུམ་སྐུ༔ སྐལ་ལྡན་བུ་ལ་དབང་བསྐུར་བས༔ ཕྲིན་ལས་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་རི་གུ་ཧྱ་ཨ་བྷི་ཥིཉྩ་ཧཱུྃ༔ བཀྲ་ཤིས་པའི་མེ་ཏོག་འཐོར༔ ཧོཿ འཇིག་རྟེན་དབང་ཕྱུག་གསང་བའི་རྒྱལ༔ ནོར་བུ་པདྨའི་ཅོད་པན་འཛིན༔
ཐུགས་རྗེ་ཆེན་པོ་སྤྱན་རས་གཟིགས༔ ཕྲིན་ལས་བཀྲ་ཤིས་མཛད་དུ་གསོལ༔ དེས་ཕྲིན་ལས་ཀྱི་དབང་ཐོབ་བདག་འཛིན་ཕྲ་རགས་ཀྱི་བག་ཆགས་དག༔ དེང་ཕྱིན་ཆད་ལས་མཐའ་སྣ་ཚོགས་ཀྱི་བྱ་བ་ལ་དབང་༔ འབྲས་བུ་ཡོངས་རྫོགས་འགྲུབ་པའི་སྐལ་ལྡན་དུ་བྱས་སོ༔ དེ་ནས་ལྷ་དབང་ཡོངས་རྫོགས་ཞུ་བའི་ཕྱིར་དུ་མཎྜལ་ཕུལ། དེ་ནས་རིགས་བདག་ཐོགས་ལ། ཧཱུྃ༔ སངས་རྒྱས་ཀུན་གྱི་ཐུགས་མཆོག་ལྡན༔ ཡེ་ཤེས་དྲྭ་བའི་བདག་ཉིད་མཆོག༔
རིགས་ཀྱི་བདག་པོ་ཐོག་མའི་མགོན༔ བླ་མེད་ཐེག་ཆེན་དབང་ཐོབ་ཤོག༔ ཨོྃ་ཨ་མི་དྷེ་ཝ་ཨ་བྷི་ཥིཉྩ་ཧཱུྃ༔ དེ་ནས་སྤྱན་རས་གཟིགས་ཡབ་ཡུམ་གྱི་སྐུ་ཐོགས་ལ། ཧཱུྃ༔ མཐའ་ཡས་ཐུགས་རྗེའི་སེམས་ཅན་མགོན་གྱུར་པ༔ གངས་རིའི་མདོག་ཅན་མཉམ་བཞག་པད་ཕྲེང་འཛིན༔ འཕགས་མཆོག་སྤྱན་རས་གཟིགས་དབང་ཡབ་ཡུམ་སྐུས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཐུགས་རྗེ་ཆེན་པོའི་གོ་འཕང? ཨོྃ་མ་ཎི་པདྨེ་ཧཱུྃ་ཧྲཱིཿ
ཨ་བྷི་ཥིཉྩ་ཧཱུྃ༔ རྣམ་སྣང་སྤྱན་རས་གཟིགས་ཀྱི་སྐུ་ཐོགས་ལ། ཧཱུྃ༔ ཞེ་སྡང་རྣམ་དག་དམྱལ་བའི་སྡུག་བསྔལ་འཇོམས༔ རྣམ་སྣང་སྤྱན་རས་གཟིགས་དབང་སྐུར་བཞེངས་ནས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཚ་གྲང་དམྱལ་བའི་སྐྱེ་སྒོ་ཆོད་པར་ཤོག༔ ཨོྃ་མ་ཎི་པདྨེ་ཧཱུྃ་ཧྲཱིཿབཛྲ་ཨ་བྷི་ཥིཉྩ་ཧཱུྃ༔ རཏྣ་སྤྱན་རས་གཟིགས་ཀྱི་སྐུ་ཐོགས་ལ། ཧཱུྃ༔
ང་རྒྱལ་རྣམ་དག་ལྷ་ཡི་སྡུག་བསྔལ་འཇོམས༔ རཏྣ་སྤྱན་རས་གཟིགས་དབང་སྐུར་བཞེངས་ནས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཕམ་ལྟུང་ལྷ་ཡི་སྐྱེ་སྒོ་ཆོད་པར་ཤོག༔ ཨོྃ་མ་ཎི་པདྨེ་ཧཱུྃ་ཧྲཱིཿ རཏྣ་ཨ་བྷི་ཥིཉྩ་ཧཱུྃ༔ པདྨ་སྤྱན་རས་གཟིགས་ཀྱི་སྐུ་ཐོགས་ལ། ཧཱུྃ༔ འདོད་ཆགས་རྣམ་དག་མི་ཡི་སྡུག་བསྔལ་འཇོམས༔ པདྨ་སྤྱན་རས་གཟིགས་དབང་སྐུར་བཞེངས་ནས༔
སྐལ་ལྡན་རིགས་ཀྱི་བུ་ལ་དབང་བསྐུར་རོ༔ འདོད་ཆགས་མི་ཡི་སྐྱེ་སྒོ་ཆོད་པར་ཤོག༔ ཨོྃ་མ་ཎི་པདྨེ་ཧཱུྃ་ཧྲཱིཿཔདྨ་ཨ་བྷི་ཥིཉྩ་ཧཱུྃ༔ ཀརྨ་སྤྱན་རས་གཟིགས་ཀྱི་སྐུ་ཐོགས་ལ། ཧཱུྃ༔ ཕྲག་དོག་རྣམ་དག་ལྷ་མིན་སྡུག་བསྔལ་འཇོམས༔ ཀརྨ་སྤྱན་རས་གཟིགས་དབང་སྐུར་བཞེངས་ནས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཕྲག་དོག་ལྷ་མིན་སྐྱེ་སྒོ་ཆོད་པར་ཤོག༔ ཨོྃ་མ་ཎི་པདྨེ་ཧཱུྃ་ཧྲཱིཿ
ཀརྨ་ཨ་བྷི་ཥིཉྩ་ཧཱུྃ༔ བུདྡྷ་སྤྱན་རས་གཟིགས་ཀྱི་སྐུ་ཐོགས་ལ། ཧཱུྃ༔ གཏི་མུག་རྣམ་དག་དུད་འགྲོའི་སྡུག་བསྔལ་འཇོམས༔ བུདྡྷ་སྤྱན་རས་གཟིགས་དབང་སྐུར་བཞེངས་ནས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ གཏི་མུག་བྱོལ་སོང་སྐྱེ་སྒོ་ཆོད་པར་ཤོག༔ ཨོྃ་མ་ཎི་པདྨེ་ཧཱུྃ་ཧྲཱིཿ བུདྡྷ་ཨ་བྷི་ཥིཉྩ་ཧཱུྃ༔ ཀུན་འདུས་སྤྱན་རས་གཟིགས་ཀྱི་སྐུ་ཐོགས་ལ།
ཧཱུྃ༔ སེར་སྣ་རྣམ་དག་ཡི་དྭགས་སྡུག་བསྔལ་འཇོམས༔ ཀུན་འདུས་སྤྱན་རས་གཟིགས་དབང་སྐུར་བཞེངས་ནས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ སེར་སྣ་ཡི་དྭགས་སྐྱེ་སྒོ་ཆོད་པར་ཤོག༔ ཨོྃ་མ་ཎི་པདྨེ་ཧཱུྃ་ཧྲཱིཿ སརྦ་ཨ་བྷི་ཥིཉྩ་ཧཱུྃ༔ སངས་རྒྱས་སྤྱན་མའི་སྐུ་ཐོགས་ལ། ཧཱུྃ༔ ས་ཁམས་རྣམ་དག་མངལ་སྐྱེས་སྒོ་གཅོད་མ༔
གསང་བའི་ཡུམ་ཆེན་སངས་རྒྱས་སྤྱན་མ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ མ་དག་མངལ་སྐྱེས་སྐྱེ་སྒོ་ཆོད་པར་ཤོག༔ ཨོྃ་བཛྲ་ཌཱཀྐི་ཨ་བྷི་ཥིཉྩ་ཧཱུྃ༔ མཱ་མ་ཀཱིའི་སྐུ་ཐོགས་ལ། ཧཱུྃ༔ ཆུ་ཁམས་རྣམ་དག་སྒོང་སྐྱེས་སྒོ་གཅོད་མ༔ གསང་བའི་ཡུམ་ཆེན་མཱ་ཀཱི་སེར་མོ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ མ་དག་སྒོང་སྐྱེས་སྐྱེ་སྒོ་ཆོད་པར་ཤོག༔
ཨོྃ་རཏྣ་ཌཱཀྐི་ཨ་བྷི་ཥིཉྩ་ཧཱུྃ༔ གོས་དཀར་མོའི་སྐུ་ཐོགས་ལ། ཧཱུྃ༔ མེ་ཁམས་རྣམ་དག་དྲོད་སྐྱེས་སྒོ་གཅོད་མ༔ གསང་བའི་ཡུམ་ཆེན་གོས་དཀར་དམར་མོ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ མ་དག་དྲོད་སྐྱེས་སྐྱེ་སྒོ་ཆོད་པར་ཤོག༔ ཨོྃ་པདྨ་ཌཱཀྐི་ཨ་བྷི་ཥིཉྩ་ཧཱུྃ༔ དམ་ཚིག་སྒྲོལ་མའི་སྐུ་ཐོགས་ལ། ཧཱུྃ༔
རླུང་ཁམས་རྣམ་དག་རྫུས་སྐྱེས་སྒོ་གཅོད་མ༔ གསང་བའི་ཡུམ་ཆེན་དམ་ཚིག་སྒྲོལ་མ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ མ་དག་རྫུས་སྐྱེས་སྐྱེ་སྒོ་ཆོད་པར་ཤོག༔ ཨོྃ་ཀརྨ་ཌཱཀྐི་ཨ་བྷི་ཥིཉྩ་ཧཱུྃ༔
ལྕགས་ཀྱུ་དཀར་མོའི་སྐུ་ཐོགས་ལ། ཧཱུྃ༔ བྱམས་པ་ཚད་མེད་འགྲོ་བའི་དོན་མཛད་མ༔ ཤར་ཕྱོགས་སྒོ་སྐྱོང་ལྕགས་ཀྱུ་དཀར་མོ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔
བྱམས་པ་ཚད་མེད་ཚོགས་ལམ་མཐར་ཕྱིན་ཤོག༔ ཛ་ཨ་བྷི་ཥིཉྩ་ཧཱུྃ༔ ཞགས་པ་སེར་མོའི་སྐུ་ཐོགས་ལ། ཧཱུྃ༔ སྙིང་རྗེ་ཚད་མེད་འགྲོ་བའི་དོན་མཛད་མ༔ ལྷོ་ཕྱོགས་སྒོ་སྐྱོང་ཞགས་པ་སེར་མོ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ སྙིང་རྗེ་ཚད་མེད་སྦྱོར་ལམ་མཐར་ཕྱིན་ཤོག༔ ཧཱུྃ་ཨ་བྷི་ཥིཉྩ་ཧཱུྃ༔ ལྕགས་སྒྲོག་དམར་མོའི་སྐུ་ཐོགས་ལ།
ཧཱུྃ༔ དགའ་བ་ཚད་མེད་འགྲོ་བའི་དོན་མཛད་མ༔ ནུབ་ཕྱོགས་སྒོ་སྐྱོང་ལྕགས་སྒྲོག་དམར་མོ་ཡིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ དགའ་བ་ཚད་མེད་སྒོམ་ལམ་མཐར་ཕྱིན་ཤོག༔ བཾ་ཨ་བྷི་ཥིཉྩ་ཧཱུྃ༔ དྲིལ་བུ་ལྗང་མོའི་སྐུ་ཐོགས་ལ། ཧཱུྃ༔ བཏང་སྙོམས་ཚད་མེད་འགྲོ་བའི་དོན་མཛད་མ༔ བྱང་ཕྱོགས་སྒོ་སྐྱོང་དྲིལ་བུ་ལྗང་མོ་ཡིས༔
སྐལ་ལྡན་རིགས་ཀྱི་བུ་ལ་དབང་བསྐུར་རོ༔ བཏང་སྙོམས་ཚད་མེད་མཐོང་ལམ་མཐར་ཕྱིན་ཤོག༔ ཧོཿ ཨ་བྷི་ཥིཉྩ་ཧཱུྃ༔ དེ་ནས་ཕྱག་མཚན་སྣ་ཚོགས་ཀྱི་དབང་བསྐུར་བ་ནི། ཧཱུྃ༔ ཤེལ་ཕྲེང་པད་དཀར་རྡོ་རྗེ་དང་༔ ནོར་བུ་པདྨ་ལྕགས་ཀྱུ་དང་༔ པདྨ་ཞགས་པ་ནོར་བུ་སྒྲོག༔ དུང་དྲིལ་མེ་ལོང་དབང་བསྐུར་རོ༔
ཨོྃ་སརྦ་བྷི་ཤྭ་དྷ་ར་ཨ་བྷི་ཥིཉྩ་ཧཱུྃ༔ དེ་ནས་རྒྱན་གྱི་དབང་བསྐུར་བ་ནི༔ ཧཱུྃ༔ རིགས་ལྔའི་ཅོད་པན་དར་དཔྱངས་དང་༔ སྙན་རྒྱན་མགུལ་རྒྱན་སྟོད་གཡོགས་མཛེས༔ ཕྱག་གདུབ་ཞབས་གདུབ་སེ་མོ་དོ༔ སྨད་དཀྲིས་དར་ཚོན་དབང་བསྐུར་རོ༔ ཨོྃ་བྷི་ཤྭ་ཨརྦྷ་ཨ་བྷི་ཥིཉྩ་ཧཱུྃ༔ དེ་ནས་རིགས་ལྔའི་ཚོམ་བུ་དང་ཤེལ་རྡོ་ཐོགས་ནས༔ ཧཱུྃ༔
སྣང་སྟོང་ལྷ་སྐུ་གྲགས་སྟོང་སྔགས༔ དྲན་སྟོང་ཤེས་རབ་ཡེ་ཤེས་སྐུ༔ སྣ་ཚོགས་གསལ་སྟོང་ངོ་བོ་ཉིད༔ ངོ་སྤྲོད་ཚིག་གིས་དབང་བསྐུར་རོ༔ ཨོྃ་དྷརྨ་སྭ་བྷཱ་ཝ་ཨ་བྷི་ཥིཉྩ་ཧཱུྃ༔ དེ་ནས་ངོས་སྤྲད་པ་ནི། ཧོཿ ཚོམ་བུ་ཡེ་ཤེས་ལྔ་དང་ལྡན་པ་ནི་བསྐྱེད་རིམ་སྒྱུ་མའི་སྤྲུལ་བསྒྱུར་ཡིན་པའི་བརྡ༔ ངོ་སྤྲོད་ཚིག་ནི་གྲགས་སྟོང་ཡིན་པས་འབྱུང་འཇུག་སྔགས་ལ་དངོས་པོ་བྲལ་བའི་བརྡ༔ ཤེལ་རྡོའི་འགྱིང་ལོག་འདི་སྣང་སྟོང་ཡིན་པས༔
རིག་པ་ཀ་དག་ཟང་ཐལ་ཡིན་པའི་བརྡ༔ བསྐྱེད་རྫོགས་ཐམས་ཅད་ཚིག་གིས་མཚོན་ཙམ་ཡིན་པས་འདུས་མ་བྱས་ལ་རྟག་ཆད་དང་བྲལ་བའི་བརྡ༔ དེ་ལྟར་ཕྱི་ནང་གི་དབང་བཞི་ལེགས་པར་ཐོབ་པ་ཡིན་པས༔ བཀའ་དྲིན་གཏང་རག་གི་ཡོན་གྱིས་བླ་མ་མཉེས་པར་བྱས་སོ༔ ད་དེ་རྣམས་ཀྱིས་རྩ་བའི་དབང་བསྐུར་རྒྱས་པ་གྲུབ་ནས་མཐའ་རྟེན་བཀྲ་ཤིས་འཆི་མེད་ཚེའི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་ཕུལ༔ གསོལ་བ་འདེབས་པ་འདིའི་རྗེས་ཟློས་མཛོད། འཆི་མེད་མགོན་པོ་པདྨ་འབྱུང་༔ འཆི་བའི་འཇིགས་པས་སྐྲག་པ་ལ༔ ཐུགས་རྗེ་ཆེན་པོས་ཉེར་དགོངས་ནས༔ ཚེ་ཡི་དབང་དང་དངོས་གྲུབ་སྩོལ༔
ལན་གསུམ། དེ་ནས་ཚེ་འགུགས་པའི་སླད་དུ་དམིགས་པ་འདི་བཞིན་མཛོད། ཁྱེད་རང་རྣམས་འཆི་མེད་པད་འབྱུང་དངོས་སུ་གསལ་ལ། བླ་མ་དཀྱིལ་འཁོར་ལྷ་ཚོགས་ཀྱི་ཐུགས་ཀ་ནས་འོད་ཟེར་གྲངས་མེད་འཕྲོས་པས། ཁྱེད་རང་རྣམས་ཀྱི་བླ་ཚེ་འཁྱམས་པ་ཡལ་བ་སྟོར་ཅིང་གས་པ་ཆད་ཉམས་དང༌། འབྱུང་བ་ས་ཆུ་མེ་རླུང་གི་དྭངས་བཅུད་སྟོང་གསུམ་སྐྱེ་འགྲོ་རྣམས་ཀྱི་ཚེ་བསོད་དཔལ་འབྱོར། རྩ་གསུམ་རབ་འབྱམས་རྒྱ་མཚོའི་ཐུགས་རྗེའི་བྱིན་རླབས་ནུས་བཅུད་ཐམས་ཅད་བདུད་རྩིའི་འོད་ཟེར་ཁྱེད་རང་རྣམས་ལ་སིབ་སིབ་ཐིབ་པས་བླ་ཚེ་དབང་ཐང་ཉམས་པ་སོས། འཆི་མེད་ཚེའི་དངོས་གྲུབ་ཐོབ། མདུན་གྱི་ཚེ་རྫས་རྣམས་ལ་ཐིམ་པས་རྡོ་རྗེའི་བཅུད་ལེན་དུ་གྱུར་པར་སྒོམས་ཤིག༔ མདའ་དར་གཡབ་ལ་ཚེ་འགུགས་ནི།
ཧཱུྃ༔ ཚེ་ཡི་བདག་པོ་འཆི་མེད་དབང་གི་ལྷ༔ རིག་མ་མཁའ་འགྲོ་ཌཱཀྐི་མཆེད་ལྔ་ཡིས༔ དེང་འདིར་སྒྲུབ་པའི་རིག་འཛིན་བདག་ཅག་ལ༔ འཇའ་ལུས་རྡོ་རྗེ་ཚེ་ཡི་སྲོག་སྒྲུབས་ཤིག༔ ཅེས་བསྐུར། འཆི་མེད་པད་འབྱུང་གི་སྐུ་ཐོགས་ལ། ཧྲཱིཿ སྐྱེ་འཆི་མེད་པ་རྡོ་རྗེ་ལྟ་བུ་ཡི༔ ཚེ་ཡི་བདག་པོ་པདྨ་དབང་གི་ལྷས༔
སྐལ་ལྡན་རིགས་ཀྱི་བུ་ལ་དབང་བསྐུར་བས༔ འཆི་མེད་འཇའ་ལུས་རྡོ་རྗེའི་སྲོག་གྲུབ་ཤོག༔ ཨོྃ་གུ་རུ་ཨཱ་ཡུ་སིདྡྷི་ཧཱུྃ་ཧྲཱིཿ ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ མགྱོགས་མ་ལྔའི་ཙཀླི་ཐོགས་ལ། ཧཱུྃ༔ རིག་མ་མཁའ་འགྲོ་ཌཱཀྐི་མཆེད་ལྔ་ཡིས༔ སྟེང་འོག་ཕྱོགས་མཚམས་ཀུན་གྱི་ཚེ་བཅུད་སྡུས༔ སྐལ་ལྡན་ལུས་ལ་འོད་ཕུང་ལྟེམ་གྱིས་ཐིམ༔ མི་ཤིགས་རྡོ་རྗེ་ལྟ་བུའི་སྐུར་གྲུབ་ཤོག༔
ཨོྃ་ཌཱཀྐི་ཧ་རི་ནི་ས་ཨཱ་ཡུ་སིདྡྷི་ཕ་ལ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཚེ་གྭ་ཐོགས་ལ། ཧཱུྃ༔ མཁའ་དབྱིངས་རྡོ་རྗེ་མི་འགྱུར་ཀློང་ཡངས་ནས༔ པདྨ་དབང་ཆེན་ཚེ་བདག་ཧེ་རུ་ཀཿ ཌཱཀྐི་ཚེ་འཛིན་མཁའ་འགྲོ་རྒྱ་མཚོའི་ཚོགས༔ མཁའ་སྤྱོད་དག་པ་འཆི་མེད་གནས་ནས་བཞེངས༔ སྔོན་ཚེ་རིག་འཛིན་གསང་བའི་ཚེ་སྒྲུབ་ལྟར༔ དེང་འདིར་སྐལ་ལྡན་བུ་ལ་སྩལ་དུ་གསོལ༔ ངོ་མཚར་རྨད་བྱུང་ཡིད་འོང་ལྷ་ཡི་གཏེར༔
འདོད་པའི་རེ་སྐོང་འཆི་མེད་བདུད་རྩིའི་བཅུད༔ ཀུན་འབྱུང་དངོས་གྲུབ་རྩ་བ་མཆོག་སྩོལ་ལ༔ འཛད་མེད་བརྒྱུད་འཛིན་སྨིན་པའི་དབང་མཆོག་བསྐུར༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུ་སིདྡྷི་ཕ་ལ་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་སྤྱི་བོར་བསྐུར། ཚེ་ཆང་ཐོགས་ལ། ཧཱུྃ༔ དམ་ཚིག་རྣམ་ལྔའི་རྒྱུན་ལམ་ནས༔ ལེགས་འབྱུང་བདུད་རྩི་ཨ་མྲྀ་ཏ༔ དེ་རིང་སྐལ་ལྡན་ཁྱོད་ལ་བླུད༔
ཟག་མེད་བདུད་རྩིའི་དབང་ཐོབ་ཤོག༔ ཨོྃ་གུ་རུ་ཌཱཀྐི་ནཱི་ཧ་རི་ནི་ས་ཨཱ་ཡུ་སིདྡྷི་ཕ་ལ་ཧཱུྃ༔ ཝཱཀྐ་ཨ་བྷི་ཥིཉྩ་ཨཱཿ མགྲིན་པར་བསྐུར་ལ་མྱོང༌། ཚེ་རིལ་ཐོགས་ལ། ཧཱུྃ༔ འཁོར་འདས་ལྷ་མིའི་བཅུད་བསྡུས་ནས༔ འཆི་མེད་ཟས་མཆོག་རིལ་བུ་བསྒྲིལ༔ དེ་རིང་སྐལ་ལྡན་ཁྱོད་ལ་སྦྱིན༔ འདོད་ཡོན་ལོངས་སྤྱོད་དབང་ཐོབ་ཤོག༔
ཨོྃ་གུ་རུ་ཌཱཀྐི་ནི་ཧ་རི་ནི་ས་ཨཱ་ཡུ་སིདྡྷི་ཕ་ལ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་སྙིང་གར་བསྐུར་ལ་སྦྱིན། རྒྱས་གདབ་ནི། ཚེའི་དྭངས་བཅུད་ཐམས་ཅད་སྙིང་ཁའི་གྭའུ་ནང་གི་སྲོག་ཡིག་ལ་ཐིམ༔ རྡོ་རྗེའི་རྭ་བས་རྒྱས་གདབ༔ ལུས་ཐམས་ཅད་རྡོ་རྗེ་ཆོས་བདུན་དང་ལྡན་པའི་གོ་ཆ་བགོས་ནས་ནམ་ཡང་སྐྱེ་འཆི་གཞོམ་ཞིག་དང་བྲལ་བའི་རྟག་བརྟན་རྡོ་རྗེའི་ཕྱག་རྒྱས་བཏབ་པར་མོས་ལ༔ མདའ་དར་བཟུང་ལ། ཧཱུྃ༔ དང་པོ་ཆོས་དབྱིངས་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔
གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཚད་མེད་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་རིག་འཛིན་དྲུག་གི་རྒྱ༔ བདུན་པ་སངས་རྒྱས་རབ་བདུན་རྒྱ༔ བརྒྱད་པ་ཉེ་བའི་སྲས་བརྒྱད་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཕྱོགས་བཅུའི་སངས་རྒྱས་རྒྱ༔ ཡབ་ཡུམ་བཅུ་ཡིས་རྒྱས་གདབ་པས༔ ནམ་ཡང་མི་འགྱུར་བརྟན་པ་ཡི༔
ཀ་དག་ཡེ་ཤེས་གཏེར་སྦས་སོ༔ ཨོྃ་གུ་རུ་ཌཱཀྐི་ནི་ཧ་རི་ནི་ས་ཨཱ་ཡུརྫྙཱ་ན་པདྨ་ཧྲཱིཿདྷ་ཡ་སརྦ་སིདྡྷི་ཕ་ལ་ཧཱུྃ༔ ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་སྤྱི་བོར་ཚེ་མདའ་རྒྱ་གྲམ་དུ་བཀོད་པའོ། ། དེ་ནས་མཐའ་རྟེན་བྱིན་རླབས་གཏོར་མའི་བཀའ་བསྒོ་མེད་དུ་མི་རུང་བ་ནི། ད་གཏོར་མ་འདི་ཉིད་ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས་དངོས་སུ་གསལ་བའི་སྟེང་གི་ཆ་ལ་རྒྱལ་བ་དགོངས་བརྒྱུད་ཀྱི་བླ་མ། རིག་འཛིན་བརྡ་བརྒྱུད་ཀྱི་བླ་མ། གང་ཟག་སྙན་བརྒྱུད་ཀྱི་བླ་མ། དྲིན་ཅན་རྩ་བརྒྱུད་ཀྱི་བླ་མའི་ཚོགས་དང༌། བར་གྱི་ཆ་ལ་ཡི་དམ་རྒྱུད་སྡེ་བཞི་དྲུག་གི་ལྷ་ཚོགས།
འོག་གི་ཆ་ལ་དམ་པ་ཡེ་ཤེས་ཀྱི་ཆོས་སྐྱོང་སྲུང་མའི་ཚོགས་ཐམས་ཅད། སྤྲིན་ཕུང་འཁྲིགས་པ་ལྟར་སྐུ་ཆེ་བ་རི་རབ་ཙམ། ཆུང་བ་ནས་འབྲུ་ཙམ། ཡང་སྤྲུལ་རྡུལ་ཕྲན་ཙམ། སྐུ་ཕྱག་རྒྱ། གསུང་ཡིག་འབྲུ། ཐུགས་ཕྱག་མཚན་གྱི་རྣམ་པར་བྱོན་ནས་ཁྱེད་རང་རྣམས་ལ་རྒྱ་མཚོར་ཁ་བ་བབས་པ་ལྟར་དབྱེར་མེད་དུ་ཐིམ་པས་བྱིན་རླབས་ཐམས་ཅད་ད་ལྟ་ཉིད་དུ་ཐོབ་པར་སྒོམས༔ ཧོཿ ཆོས་སྐུ་སྣང་བ་མཐའ་ཡས༔ གསང་བ་ཡེ་ཤེས་མཁའ་འགྲོ༔
ལོངས་སྐུ་ཐུགས་རྗེ་ཆེན་པོ༔ རིག་འཛིན་དགའ་རབ་རྡོ་རྗེ༔ སྤྲུལ་སྐུ་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས༔ རིག་འཛིན་རྩ་གསུམ་གླིང་པ༔ རྒྱལ་སྲས་དབང་ཆེན་རྡོ་རྗེ༔ མཆོག་སྤྲུལ་ཨོ་རྒྱན་རིག་འཛིན། ཨོ་རྒྱན་འགྲོ་འདུལ་ཕྲིན་ལས། ཀུན་བཟང་འཆི་མེད་ནོར་བུ།
རིག་འཛིན་གར་གྱི་དབང་ཕྱུག ། རིག་འཛིན་མི་འཇིགས་རྡོ་རྗེ། རིག་འཛིན་སྙན་གྲགས་རྒྱ་མཚོ། གསང་སྔགས་བསྟན་པའི་རྒྱལ་མཚན། རིག་འཛིན་ཐུགས་མཆོག་རྡོ་རྗེ། བཀའ་བབ་ཀུན་དགའ་བློ་གྲོས། ངག་དབང་དཀོན་མཆོག་སེངྒེ། ལུང་ཟིན་ཡེ་ཤེས་རྒྱལ་མཚན། སྤྲུལ་སྐུ་ཨོ་རྒྱན་བསྟན་འཛིན། བརྒྱུད་འཛིན་ཨཱརྻ་དྷྭ་ཛ།
ཕྲིན་ལས་རྣམ་རྒྱལ། འཕགས་པ་དགེ་ལེགས། བསྟན་པའི་རྒྱལ་མཚན། ཀརྨ་ཨོ་རྒྱན། གནམ་སྤྲུལ་པདྨ་ཕྲིན་ལས། ཉི་མ་འོད་ཟེར། དེས་ད་ལྟའི་བརྒྱུད་འཛིན་བཅས་དང༌། ཆོས་བདག་རིག་འཛིན་བཅུ་གསུམ༔ བཀའ་བབ་གྲུབ་ཐོབ་རྩ་ལྔ་ལ་སོགས་པ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བྱིན་གྱིས་བརླབས་པར་མཛད་དུ་གསོལ༔ སྐལ་ལྡན་གྱི་སློབ་མ་རྣམས་ཀྱི་སྔོན་ལས་འཕྲལ་རྐྱེན་དུ་གྱུར་པའི་ནད་གདོན་བར་ཆད་ཐམས་ཅད་ཞི་བར་བྱིན་གྱིས་རློབས་ཤིག༔
ནམ་ཞིག་མི་རྟག་འཕོ་བའི་དུས་སུ་མ་དག་རིགས་དྲུག་གི་སྐྱེ་སྒོ་ཁེགས་ནས་བར་དོ་དྲུག་གི་འཕྲང་ལས་སྒྲོལ་ཞིང་སྐུ་གསུམ་སྐྱེ་བ་མེད་པའི་དོན་རྟོགས་ནས༔ ཤར་ཕྱོགས་རི་བོ་ཏཱ་ལར་ཡི་དམ་ཐུགས་རྗེ་ཆེན་པོའི་སྐུ་དང་དབྱེར་མེད་དུ་སངས་རྒྱས་ཏེ་འགྲོ་དོན་ཐོགས་པ་མེད་པར་འབྱུང་བར་གྱུར་ཅིག༔ ཨོྃ་ཨཱཿཧཱུྃ༔ ཨོྃ་མ་ཎི? ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་དབང་བཞི་ཡོངས་རྫོགས་གྲུབ་ནས་གཞན་དོན་དཔག་མེད་ལ་དབང་བསྒྱུར་བའི་ཕྱིར་རྒྱལ་སྲིད་སྣ་བདུན་གྱི་དབང་བསྐུར་བ་ནི། ཧཱུྃ༔ འཁོར་ལོ་རིན་ཆེན་རྣམ་བཅུ་ལྡན༔ འཁོར་བའི་འཁོར་ཚོགས་རྒྱུན་བཅད་ནས༔ ཆོས་ཀྱི་འཁོར་ལོ་བསྐོར་བྱེད་དབང་༔ སྐལ་ལྡན་ཁྱོད་ཀྱིས་ཐོབ་པར་ཤོག༔
ཨོྃ་མ་ཎི་པདྨེ་ཧཱུྃ༔ ཨོྃ་ཙཀྲ་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ བཙུན་མོ་རིན་ཆེན་བསོད་ནམས་གཏེར༔ ཕ་རོལ་ཕྱིན་བཅུའི་གཟུགས་དང་ལྡན༔ ཚེ་དང་ལོངས་སྤྱོད་རྒྱས་པའི་དབང་༔ ཡིད་བཞིན་དཔལ་འབྱོར་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོཾ་ཝ་ཏཱི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔
ནོར་བུ་རིན་ཆེན་ཕུན་སུམ་གནས༔ བསོད་ནམས་ཚོགས་གཉིས་མྱུར་རྫོགས་ཤིང་༔ དངོས་གྲུབ་ཐམས་ཅད་འབྱུང་བའི་གནས༔ ལྷན་ཅིག་ནོར་བདུན་ཕྱུག་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོྃ་མ་ཎི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ བློན་པོ་རིན་ཆེན་བློ་གྲོས་ལྡན༔ གང་ལ་ཇི་འདོད་དཔག་བསམ་འདྲ༔ གཞན་དོན་ཚོགས་གཉིས་མྱུར་རྫོགས་ཤིང་༔
ཤེས་བྱ་ཐོགས་མེད་དབང་ཐོབ་ཤོག༔ ཨོྃ་མ་ཎི་པདྨེ་ཧཱུྃ༔ མ་ཧཱ་མ་ཏི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ དམག་དཔོན་རིན་ཆེན་སྟོབས་རྩལ་ལྡན༔ བརྩོན་འགྲུས་གོ་གྱོན་འཁོར་བ་འཇོམས༔ ཐབས་ལྡན་སྐྱབས་ཀྱི་དབང་མཆོག་འདིས༔ འཇིག་ཚོགས་ལྟ་བ་འཇོམས་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོཾ་ཁཌྒ་རཏྣ་ཨ་བྷི་ཥིཉྩ་ཧཱུྃ༔
ཧཱུྃ༔ རྟ་མཆོག་རིན་ཆེན་ས་ལམ་བགྲོད༔ འཁོར་བའི་རྒྱ་མཚོའི་ཕ་མཐར་བརྒལ༔ བདེ་ཆེན་ཐར་ལམ་ཞིང་དུ་འདྲེན༔ རྫུ་འཕྲུལ་རྐང་པའི་དབང་ཐོབ་ཤོག༔ ཨོྃ་མ་ཎི་པདྨེ་ཧཱུྃ༔ ཨོཾ་ཨ་ཤྭ་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ གླང་པོ་རིན་ཆེན་ཐེག་ཆེན་སྟོབས༔ བདུད་སྡེ་འཇོམས་པའི་དཔུང་དང་ལྡན༔
སྟོབས་ཆེན་གཞན་གྱི་དོན་བྱེད་ཅིང་༔ ཡང་དག་སྙིང་པོའི་དོན་རྟོགས་ཤོག༔

ཨོྃ་མ་ཎི་པདྨེ་ཧཱུྃ༔ ཨོཾ་ཧསྟི་རཏྣ་ཨ་བྷི་ཥིཉྩ་ཧཱུྃ༔ ཧོཿ རིགས་ཀྱི་བུ་རྣམས་ལ་རྒྱལ་སྲིད་སྣ་བདུན་གྱི་དབང་བསྐུར་བས༔ བདེ་ལེགས་ཕུན་སུམ་ཚོགས་པ་དང་༔ འཕགས་པའི་དོན་བདུན་དང་ལྡན་ནས། གཞན་དོན་དཔག་མེད་འགྲུབ་པའི་དབང་ཐོབ་པར་གྱུར་ཅིག༔ བཀྲ་ཤིས་རྟགས་བརྒྱད་ཀྱི་དབང་ནི། གདུགས། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔
ཕྱག་ན་གདུགས་བཟང་གསེར་གྱི་ཡུ་བ་ཅན༔ བསྣམས་ནས་རྒྱལ་བའི་དབུ་ལ་མཆོད་པ་ལྟར༔ དབུ་ལ་གདུགས་ཀྱི་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོྃ་མངྒ་ལཾ་ཚ་ཁྲཾ་ཀ་ཨ་བྷི་ཥིཉྩ་ཧཱུྃ༔ གསེར་ཉ། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔ ཕྱག་ན་གསེར་གྱི་ཉ་མོ་འོད་འབར་བ༔ བསྣམས་ནས་རྒྱལ་བའི་སྤྱན་ལ་མཆོད་པ་ལྟར༔
སྤྱན་ལ་ཉ་ཡི་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོྃ་མངྒ་ལཾ་མ་ཚ་ཨ་བྷི་ཥིཉྩ་ཧཱུྃ༔ དུང༌། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔ ཕྱག་ན་ཆོས་ཀྱི་དུང་སྒྲ་སྒྲོགས་མཛད་པ༔ བསྣམས་ནས་རྒྱལ་བའི་གསུང་ལ་མཆོད་པ་ལྟར༔ གསུང་ལ་དུང་གི་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔
ཨོཾ་མངྒ་ལཾ་ཤཾ་ཀ་ཨ་བྷི་ཥིཉྩ་ཧཱུྃ༔ པདྨ། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔ ཕྱག་ན་པདྨ་དམར་མོ་འདབ་བརྒྱད་པ༔ བསྣམས་ནས་རྒྱལ་བའི་ལྗགས་ལ་མཆོད་པ་ལྟར༔ ལྗགས་ལ་པདྨའི་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོྃ་མངྒ་ལཾ་པདྨ་ཨ་བྷི་ཥིཉྩ་ཧཱུྃ༔ བུམ་པ།
ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔ ཕྱག་ན་རིན་ཆེན་བུམ་པ་རབ་མཛེས་པ༔ བསྣམས་ནས་རྒྱལ་བའི་མགུལ་ལ་མཆོད་པ་ལྟར༔ མགུལ་ལ་བུམ་པའི་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོྃ་མངྒ་ལཾ་ཀུམྦྷ་ཨ་བྷི་ཥིཉྩ་ཧཱུྃ༔ དཔལ་བེའུ། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔
ཕྱག་ན་དཔལ་གྱི་བེའུ་འོད་འབར་བ༔ བསྣམས་ནས་རྒྱལ་བའི་ཐུགས་ལ་མཆོད་པ་ལྟར༔ ཐུགས་ལ་དཔལ་བེའུ་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ ཨོྃ་མངྒ་ལཾ་བི་ཝརྤ་ཨ་བྷི་ཥིཉྩ་ཧཱུྃ༔ རྒྱལ་མཚན། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔ ཕྱག་ན་རིན་ཆེན་རྒྱལ་མཚན་རབ་མཛེས་པ༔ བསྣམས་ནས་རྒྱལ་བའི་སྐུ་ལ་མཆོད་པ་ལྟར༔
སྐུ་ལ་རྒྱལ་མཚན་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔ མངྒ་ལཾ་དྷྭ་ཛ་ཨ་བྷི་ཥིཉྩ་ཧཱུྃ༔ འཁོར་ལོ། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ཡིས༔ ཕྱག་ན་གསེར་གྱི་འཁོར་ལོ་འོད་འབར་མ༔ བསྣམས་ནས་རྒྱལ་བའི་ཞབས་ལ་མཆོད་པ་ལྟར༔ ཞབས་ལ་འཁོར་ལོའི་བཀྲ་ཤིས་ཐོབ་པར་ཤོག༔ ཨོྃ་མ་ཎི་པདྨེ་ཧཱུྃ༔
མངྒ་ལ་ཙཀྲ་ཨ་བྷི་ཥིཉྩ་ཧཱུྃ༔ ཞེས་བསྐུར་རོ། ། གསུམ་པ་རྗེས་ལ། དེ་ལྟར་སྤྲུལ་པའི་གཏེར་ཆེན་རྩ་གསུམ་གླིང་པའི་ཟབ་གཏེར་ལས་བྱུང་བའི་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་མཆོག་འགྲོ་བ་ཀུན་གྲོལ་ཞེས། སྨིན་བྱེད་ཀྱི་དབང་བསྐུར་ཟབ་མོ་ལེགས་པར་བསྐུར་གྲུབ་པ་ལགས་པས་ཁྱེད་རང་སློབ་མ་རྣམས་ཀྱིས། ད་ནས་བཟུང་བྱང་ཆུབ་སྙིང་པོ་མ་ཐོབ་ཀྱི་བར་དུ་ཚེ་རབས་ལྷ་སྐལ་དུ་འཛིན་སྙམ་པ་དང༌། ཕྱི་ནང་གསང་གསུམ་གྱི་དམ་ཚིག་གིས་གཙོས་བསྲུང་བྱ་ཐམས་ཅད་མི་ཉམས་པར་བྱ་སྙམ་པས་འདིའི་རྗེས་ཟློས་མཛོད༔ གཙོ་བོས་ཇི་ལྟར་བཀའ་བསྩལ་པ? ཞེས་ལན་གསུམ། དེ་ལྟར་སྨིན་བྱེད་ཀྱི་དབང་བསྐུར་ཟབ་མོ་ཐོབ་པའི་བཀའ་དྲིན་གཏང་རག་གི་ཚུལ་དུ་མཎྜལ་ཕུལ་མཛོད། ས་གཞི་སྤོས? སོགས།
སླར་སྒོ་གསུམ་དགེ་ཚོགས་དང་བཅས་པ་ཡིད་ཀྱིས་བླངས་ཏེ་བླ་མ་ལ་འབུལ་བ་ལགས་ན་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམ་སྟེ་ སོགས་ལན་གསུམ། དེ་ལྟར་བླ་མ་དང་དཀྱིལ་འཁོར་གྱི་ལྷ་ཚོགས་ནམ་མཁའ་གང་བར་བཞུགས་པའི་རྒྱལ་བ་སྲས་དང་སློབ་མར་གྱུར་པ་རྣམས་ཀྱིས་བཀྲ་ཤིས་པའི་ཚིགས་སུ་བཅད་པ་བརྗོད་ཅིང༌། མེ་ཏོག་མནྡ་ར་བས་ཆར་ཕང་ཕུང་དུ་བསྙིལ་བས། ཁྱེད་རང་རྣམས་ལ་དབང་གི་ཡེ་ཤེས་པ་སྔར་མ་སྐྱེས་པ་སྐྱེས་པ་དང༌། སྐྱེས་པ་རྣམས་མི་ཉམས་པར་རབ་ཏུ་གནས་པའིར་མོས་པ་མཛོད་ཅིག ། ཇོ་བོ་སྐྱོན་གྱིས་མ་གོས? ཕྱག་སྟོང་འཁོར་ལོའི? དཔོན་སློབ་མི་འབྲལ? གནས་འདིར་ཉིན་མོ? དཀོན་མཆོག་གསུམ་གྱི་བདེན? དེ་ལྟ་བུའི་སྨིན་བྱེད་ཀྱི་དབང་བསྐུར་ཟབ་མོ་ཐོབ་པའི་དགེ་བ་ལ་བརྟེན་ནས་རང་གཞན་གྱི་དོན་བསྒྲུབ་པ་ལ་སྤྲོ་བ་ཁྱད་པར་ཅན་བསྐྱེད་ལ་འདི་ཉིད་ལྷན་ཅིག་ཏུ་གསུང་བར་ཞུ། བསོད་ནམས་འདི་ཡིས? འཇམ་དཔལ་དཔའ་བོས? དུས་གསུམ་གཤེགས་པ? བླ་མ་སྐུ་ཁམས? ཕན་བདེ? ཞེས་བསྔོ་སྨོན་གྱི་རྒྱས་འདེབས་སོགས་བྱའོ། ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་སྟ་གོན་འདི་བསམ་ལྷུན་སྟ་གོན་ལ་ཁོག་ཕུབ། ༧ ངག་དབང་ཕྲིན་ལས་རྣམ་རྒྱལ་གྱི་ཞལ་རྒྱུན་བཀའ་ཕེབས་ལྟར་ཅུང་ཟད་ཁ་བསྒྱུར་ཡོད་པ་ལ་གཞིར་བྱས།
སྒོ་ཞུས་ཐུགས་རྗེ་ཆེན་པོའི་ལྷ་གཞུང་ལ་བསྟུན་པའི་ཁ་བསྒྱུར་ཅུང་ཟད་དང༌། དངོས་གཞི་ལྷ་དབང་བསྐུར་བྱ་གཏེར་གཞུང་ལྷ་ཚོམ་བསྡུས་ཚིག་ཏུ་གྱུར་པས། ཡང་དག་ངེས་པའི་དོན་ལ་བྱིན་རླབས་མྱུར་ཡང༌། སྒྲུབ་ཆེན་སྐབས་སུ་ཁྲོམ་དབང་བསྐུར་བར་དྲང་དོན་སྤྲོས་བཅས་ཀྱི་དབང་ཆེན་ལྷ་ཚོམ་ཐ་དད་དུ་བསྒྱུར་རྒྱུ་ལ་ཚིག་སྣ་བསྲིང་བ་དང༌། ཚེ་དབང་ཚེ་སྒྲུབ་རྣམ་གཞི་ལས་བཀོད་པ་བཅས། ལྷག་བསམ་འདུན་པས་བསྟན་འགྲོ་ལ་ཕན་སེམས་ཀྱིས་བྲིས་པ། བཙུན་མིང་གྲགས་པ་བསྟན་པའི་རྒྱལ་མཚན་གྱིས་བགྲང་བྱ་དངོས་པོ་ཞེས་པའི་གྲལ་ཚེས་མཉམ་མེད་བུ་རམ་ཤིང་པས་ཆོས་འཁོར་བསྐོར་བའི་དུས་ཆེན་ཟླ༦ཚེས༤ཉིན་སྤེལ་བ་ལ་ཡི་གེ་པ་ནི་ཨིནྡྲའི་མྀང་ངོ༌། ། གོང་འདི་རྣམས་ཁ་འཐོར་ལྟར་འདུག་པ་དཀྱུས་གཅིག་ཏུ་བཀོད་པ། ལས་དང་པོ་པ་ལ་ཕན་ཕྱིར་མཚམས་སྦྱར་ཏེ་བྲིས་པ། བསྟན་འཛིན་པདྨ་ཕྲིན་ལས་ཀྱིས་སྦྱར་བའོ། །
སརྦ་མངྒ་ལཾ།། །། ༼ཅ༽ དྲེགས་འདུལ་གནམ་ལྕགས་འཁོར་ལོ་ལས། གཏུམ་པོ་ནཱ་ག་རཀྴའི་དབང་མཆོག་ཡེ་ཤེས་མེ་འབར་མཚམས་སྦྱོར་གྱིས་བརྒྱན་པ་ཕྲིན་ལས་མེ་འབར་ཞེས་བྱ་བ་བཞུགས་སོ། ན་མོ་གུ་རུ་མ་ཧཱ་ཙཎྜ་ཀྲོ་དྷ་རཱ་ཛ་ཡ༔ དུག་གསུམ་རང་གཟུགས་གདོན་གྱི་ཚང་ཚིང་ཀུན། ། འཇོམས་མཛད་དུས་མཐའི་མེ་ལས་མཐུ་ཆེ་བ། ། བདེ་གཤེགས་སྟོབས་འདུས་འཇིགས་བྱེད་སྲིན་པོའི་གཟུགས། ། བཟོད་དཀའི་གཟི་ལྡན་དེ་ལ་ཕྱག་བྱས་ནས། ། གང་གི་སྒྲུབ་ཐབས་སྔོན་བྱོན་ལས། ཁྱད་འཕགས་ཟབ་ཅིང་མཁོ་རྒུ་ཀུན། །
མ་ཚང་མེད་པའི་རྨད་བྱུང་མཛོད། ། འཇུག་སྒོ་སྨིན་བྱེད་འདི་སྒྲུབས་འཚལ། ། ཟབ་མོའི་གདམས་པ་འདི་ཉིད་ཉམས་སུ་ལེན་པར་འདོད་པའྀི་སྣོད་ལྡན་ལ་དབང་བསྐུར་བའི་ཆོ་ག་སྒྲུབ་པ་ལ་གསུམ་སྟཻ་སྦྱོར་བ། དངོས་གཞི། རྗེས་ཀྱི་རིམ་པའོ། ། དང་པོ་ནི། ཡིད་མཐུན་གྱི་གནས་སུ་སྟེགས་བུའི་སྟེང་དུ་དྲག་དཀྱིལ་གཞུང་མཐུན་རས་བྲིས་བཀྲམ་པར། འབྲུ་ནག་གིས་ཚོམ་བུ་གཙོ་བོར་བཅུ་གཅིག་བཀོད། དེ་དབུས་ཁྲིའི་ཁར་རིན་པོ་ཆེའི་བུམ་པ་རྒྱན་ལྡན་ཁ་རྒྱན་མགུལ་ཆིངས་མཐིང་ནག་གཟུང་རྡོར་དང་བཅས་པའི་ཁར་རིགས་བདག་གཙོ་བོ་གནས་ལྷ་ལྔ་དང་བཅས་པའི་སྐུ་ཙཀ་དགོད། མདུན་དུ་ལས་བུམ།
གཡས་སུ་རྟེན་གཏོར། རྒྱབ་ཏུ་ཟོར་གཏོར། གཡོན་དུ་ཕྱག་མཚན་གྲི་གུག་སྦྲུལ་ཞགས་དང༌། འཁོར་ལོ་ནད་རྐྱལ་དབྱུག་པ་རྡོ་རྗེ་ལྕགས་སྡིག་མེ་དཔུང་རྣམས་ཕྱོགས་བསྡུས་བཅས་ཀྱི་ཙཀླི་གཉིས། བར་མཚམས་སུ་ཧ་ལའི་སྨན་ཆེན་དུམ་ཆུང་དུ། སྨན་རཀ་གཏོར་གསུམ་དངོས་སམ་བྲིས་པ། སྤོས་དཀར་ཁུ་བ། བཙག་བུ་དང་སྤྲ་མེ། དུར་ཁྲོད་དཔལ་ཆས། གཞུང་མཐུན་སྲུང་འཁོར་རྣམས་དགོད།
འོག་ཏུ་བསྒྲལ་ལིང་ལས་ཕུར་བཙུགས་པ། མནན་པའི་རི་རབ། མེ་ཧོམ་རྣམས་ཀྱང་འདུ་བྱ། དཀྱིལ་འཁོར་གྱི་འཁོར་ཡུག་ཏུ་སྨན་རཀ་གཏོར་གསུམ། ཆུ་གཉིས་ཉེར་སྤྱོད། བཀའ་སྲུང་འབུལ་གཏོར། ཚོགས་མཆོད་སོགས་ཕྲིན་ལས་ལ་དགོས་པ་རྣམས་ལས་བྱང་ཕྱག་ལེན་ལྟར་དགོད་པར་བྱའོ། ། དེ་ནས་ཚིག་བདུན་གསོལ་འདེབས་སྔོན་དུ་འགྲོ་བས་གསང་སྒྲུབ་རྡོ་རྗེ་མེ་འབར་གྱི་ཚོགས་བསགས་ནས་བརྩམས་མཐར་ཆགས་སུ་གཏོང༌། བསྟོད་པ་ཡན་བདག་མདུན་གཅིག་རྫོགས་སུ་བཏང་ནས་སྒྲུབ་དཀྱིལ་གྱི་གོ་སར་འཛབ་དགོངས་དབྱེ། སྒྲུབ་ཡིག་སྙིང་བྱང་དམར་ཁྲིད་ལྟར་དམིགས་པའི་འཕྲོ་འདུ་གསལ་བཏབ་ལ་རྩ་སྔགས་དང་སྒྲུབ་སྔགས་བཟླ།
བསྒྲུབ་བྱའི་རྒྱུད་སྦྱངས་ནས་རྡོ་རྗེ་གསུམ་གྱི་གོ་འཕང་ལ་བཀོད་པར་མོས། མཐར་འཛབ་བསྟོད་བྱ། དབྱངས་གསལ་ཡིག་བརྒྱ་བརྗོད། བཀའ་གཏེར་སྲུང་མའི་གཏོར་འབུལ་དང་ཚོགས་མཆོད་བསྒྲལ་བསྟབ་ཡན་གྲུབ་ནས། ལས་བུམ་སྒྲུབ། ཕྲིན་ལས་ཀྱི་གཤམ་ནས་འབྱུང་བ་ལྟར་དབང་བླང་ལ་གནང་བ་ནོད་དོ། ། གཉིས་པ་དངོས་གཞི་ལའང་གསུམ་སྟེ་འཇུག་པ། དབང་དངོས། མཇུག་གི་བྱ་བའོ། ། དང་པོ་ནི།
སློབ་མ་རྣམས་ཀྱིས་ཕྱི་རོལ་དུ་ལས་བུམ་གྱི་ཆུ་དང་ཁྲུས་ཚིག་གིས་ཁྲུས་བྱ་ཞིང༌། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧཱུྃ་སརྦ་པ་པཾ་ད་ཧ་ན་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་བརྗོད། བགེགས་གཏོར་བྱིན་བརླབ་ལས་བྱང་ལྟར། ཧཱུྃ༔ ང་ནི་ཡེ་ཤེས་ཁྲོ་བོའི་རྒྱལ༔ དམར་ནག་པདྨ་དབང་གི་སྐུ༔ རྡོ་རྗེའི་དབྱུག་པ་སྡིགས་མཛུབ་བསྒྲེངས༔ གནམ་ལྕགས་རྡོ་རྗེའི་ཚྭ་ཚྭ་འཕྲོ༔ ཧཱུྃ་ཕཊ྄་སྒྲ་ཡིས་བགེགས་དཔུང་བརྒྱལ༔
ལོག་འདྲེན་བདུད་རིགས་ཚར་གཅོད་གྱུར༔ ཨོཾ་ཧྲཱིཿཔདྨ་ཙཎྜ་ཀྲོ་དྷ་ཧ་ཡ་གྲཱི་བ་ཧུ་ལུ་ཧུ་ལུ་ཧཱུྃ་ཕཊ྄ཿ ཆེ་བ་བསྐྱེད། ནམ་མཁའ་མཛོད་ཀྱི་སྔགས་རྒྱ་དང༌། ཧཱུྃ༔ ཉོན་ཅིག་ལོག་འདྲེན་བགེགས་ཀྱི་ཚོགས༔ ཚེ་རབས་ལན་ཆགས་འབྱུང་པོའི་རིགས༔ འདོད་ཡོན་གླུད་གཏོར་འདི་ཁྱེར་ལ༔ གནས་འདིར་མ་འདུག་གཞན་དུ་དེངས༔ གལ་ཏེ་འཚེ་ཞིང་གླགས་ལྟ་ན༔
རབ་ཏུ་གཞོམ་པར་གདོན་མི་ཟ༔ སརྦ་བྷཱུ་ཏ་གཙྪ༔ བསྔོས་ལ་བསྐྲད། ཧཱུྃ༔ བདག་ཉིད་དཔལ་གྱི་ཐུགས་ཀ་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔ ལྕགས་སྡིག་བྱ་ཁྱུང་ཚྭ་ཚྭ་འཁྱུག༔ སྐུ་སྨད་སྒྲོལ་མཚོན་དབལ་ཕུར་གྱིས༔
ལོག་འདྲེན་བདུད་རིགས་སྲོག་སྙིང་ལ༔ གདབ་བོ་བཛྲ་ཀཱི་ལ་ཡ༔ བྲོ་བརྡུང་ཕྱེ་མ་རྡུལ་དུ་བཤིག༔ ན་མ་ས་མནྟ་ཀཱ་ཡ་ཝཱཀྩིཏྟ་བཛྲ་ནན༔ ཨོཾ་གྷ་གྷ༔ གྷ་ཏཱ་ཡ་གྷ་ཏཱ་ཡ༔ སརྦ་དུཥྚཾ༔ གནོད་པའི་བགེགས་ཐམས་ཅད་མཱ་ར་ཡ་རྦད༔ ཀཱི་ལི་ཀཱི་ལ་ཡ༔ སརྦ་པཱ་པཾ་ཧཱུྃ་ཧཱུྃ་ཧཱུྃ་བཛྲ་ཀཱི་ལི་ཀཱི་ལ་ཡ༔
བཛྲ་དྷ་རོད་ཨཱཛྙཱ་པ་ཡ་ཏི༔ ཀཱ་ཡ་ཝཱཀྩིཏྟ༔ བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ སྲུང་འཁོར་བརྟན་པོར་བསྒོམ། མེ་ཏོག་བཀྱེ་བསྡུ་བྱས། ཆོས་བཤད་སྤྱི་དང་བྱེ་བྲག་གི་མཚམས་སྦྱོར་ལ། དེའང་སངས་རྒྱས་སྣང་བ་མཐའ་ཡས་རྡོ་རྗེ་སློབ་དཔོན་གྱི་གཟུགས་སུ་བྱོན་པ་གུ་རུ་རིན་པོ་ཆེ་པདྨ་འབྱུང་གནས་དེ་ཉིད་ཀྱིས་ཕྱི་རབས་གདུལ་བྱ་ཉམ་ཐག་པ་རྣམས་ཀྱི་དོན་དུ་རིག་འཛིན་འཇམ་དཔལ་བཤེས་གཉེན་ནཱ་གརྫུ་ན། པྲ་བྷ་ཧསྟཱི། ཁྲག་འཐུང་ནག་པོ་སོགས་ལས་འཇམ་དཔལ་ཀླུ་འདུལ། རྟ་མཆོག་ཀླུ་འདུལ།
གཏུམ་པོ་ཀླུ་སྲིན། བྱ་ཁྱུང་ཀླུ་འདུལ། ཀླུ་བདུད་དུག་རི་མེ་འབར་ལ་སོགས་པའི་རྒྱུད་དང་མན་ངག་མཐའ་ཡས་པ་གསན་ཅིང༌། བོད་དུ་དཔལ་གྱི་བསམ་ཡས་བཞེངས་པའི་ཚེ་ཆོས་རྒྱལ་ཁྲི་སྲོང་ལྡེའུ་བཙན་ལ་གྲོགས་པོ་ཀླུའི་དུག་ཟེར་གྱིས་བསྙུན་མཛེ་བཏབ་པའི་ཚེ། ནཱ་ག་རཀྴའི་གསང་རྒྱུད་རྒྱ་མཚོ་དུག་རི་མེ་འབར་གྱི་ཁོང་བཅུད་གདམས་པའི་གནད་བཏབ་པས་རྒྱལ་པོ་བསྙུན་ལས་གྲོལ༔ མ་འོངས་སྙིགས་དུས་ཡང་མཐའི་འགྲོ་བ་རྣམས་གདུག་པའི་གདོན་གྱིས་ཉེན་པ་ལ་དགོངས་ཏེ་ངོ་བོ་གཅིག་ལ་རྣམ་པ་ཐ་དད་པའི་ནཱ་ག་རཀྴའི་གདམས་བསྐོར་རྒྱས་བསྡུས་དུ་མ་མཛད་ནས་གཏེར་ཁ་དུ་མར་སྦས་པ་རྣམས། གུ་རུ་ཆོས་ཀྱི་དབང་ཕྱུག ། ཆོས་རྒྱལ་རིན་ཆེན་གླིང་པ་སོགས་ཀྱིས་སྤྱན་དྲངས་པ་ལས། སྒྲུབ་སྡེ་བརྒྱད་ཀྱི་ཟབ་བཅུད་གཅིག་ཏུ་དྲིལ་བའི་གཏུམ་ཆེན་ནཱ་ག་རཀྴའི་གདམས་སྐོར་མན་ངག་དུ་མས་ཁྱད་དུ་འཕགས་པ་འདི་ནི། འོན་བུ་སྟག་ཚང་རྡོ་རྗེའི་ཕུག་ཏུ་ཇོ་མོ་ཡེ་ཤེས་མཚོ་རྒྱལ།
རླངས་ཆེན་དཔལ་སེང༌། ཤཱཀྱ་པྲ་བྷ། ནམ་མཁའི་སྙིང་པོ་སོགས་ལས་ཅན་རྗེ་འབངས་རྣམས་ལ་རྡོ་རྗེ་ཕུར་པའི་ཆོས་སྐོར་ལྷན་ཅིག་ཏུ་གནང་ཞིང་དེ་ཉིད་དུ་གཏེར་རྒྱས་བཏབ། དུས་ཕྱིས་ཚེ་ལོ་ཉི་ཤུའི་ཁ་དར་ཞིང་འདུལ་བའི་དུས་རྟགས་རྣམས་མངོན་དུ་གྱུར་པའི་ཚེ་མཆིམས་ཤཱཀྱ་པྲ་བྷའི་སྐུའི་རྣམ་འཕྲུལ། པདྨའི་རྣམ་ཐར་ཐང་ཡིག་ཆེན་མོ་ལས་ཨོ་རྒྱན་རོག་རྗེ་གླིང་པ་ཞེས་ལུང་དུ་བསྟན་ཅིང༌། རྒྱལ་པོ་བཀའ་ཐང་ལས་ཀྱང༌། ཤཱཀྱའི་ཞིང་ཁམས་བསམ་ཡས་ཕུ་དུང་ན༔ བྱང་སེམས་གསང་སྔགས་ཐེག་ཆེན་རྣལ་འབྱོར་པ༔ སྔགས་ཀྱི་བདག་པོ་ནམ་མཁའ་ཞེས་པ་འབྱུང་༔ ཞེས་དང༌།
རིག་འཛིན་འཇའ་ཚོན་སྙིང་པོའི་གཏེར་ལུང་ལས། དབུས་རི་ནག་པོའི་ལྷོ་ངོས་འདབས་ཤོད་དུ༔ རི་བོ་ཙིཏྟ་འདྲ་བའི་ནང་དཀྱིལ་ན༔ དབང་གི་མིང་ཅན་ཤེས་སྒོ་ཡངས་པའི་བུ༔ སྐལ་ལྡན་རིག་འཛིན་དེ་ལ་གཏད་རྒྱ་གྱིས༔ ཞེས་སོགས་ཚད་ཐུབ་ཀྱི་གཏེར་ལུང་མང་པོས་ཟིན་པ། རྭ་སྟོན་སྟོབས་ལྡན་རྡོ་རྗེའི་ཐུགས་སྲས། རིག་འཛིན་གྲུབ་པ་ཡོངས་ཀྱི་དབང་ཕྱུག་སྐྱིད་གྲོང་ངག་དབང་བསླབ་གསུམ་མམ། འགྲོ་འདུལ་ཐུགས་མཆོག་རྡོ་རྗེར་མཚན་དུ་འབོད་པ་དེ་ཉིད་ཀྱིས། ཡུམ་བུ་བླ་སྒང༌།
མཆིམས་ཕུ་དང་ཏི་སྒྲོ། བསམ་ཡས་བར་ཁང་ཡང་རྫོང་སོགས་གཏེར་གནས་མང་པོ་ནས་ངོ་མཚར་བའི་ཟབ་གཏེར་སྤྱན་དྲངས་པ་ལས། གདམས་པའི་སྐོར་འདི་ནི་འོན་ཕུ་སྟག་ཚང་གི་གསང་ཕུག་ནས་རྡོ་རྗེ་ཕུར་པ་དྲག་སྔགས་དྲེགས་འདུལ་དང་ལྷན་ཅིག་ཏུ་སྤྱན་དྲངས། གསང་རྒྱ་རྟེན་འབྲེལ་སོགས་མཐར་ཕྱིན་པར་མཛད་ནས་སྐལ་ལྡན་ཆོས་བདག་རྣམས་ལ་སྤེལ་བའི་གདམས་ཟབ་འདི་ཉིད་ཀྱི་སྨིན་བྱེད་དབང་གི་རིམ་པ་སྒྲུབ་པ་དེ་ལྟར་མཎྜལ་ཕུལ་བ་སོགས་སྔོན་དུ་སོང་ནས། འཇུག་པའི་ཆོས་ལ་གཉིས་ལས་ཐོག་མར་ཐུན་མཚམས་སྔོན་འགྲོ་སྐྱབས་སེམས་སྡོམ་བཟུང་རྣམས་ཆབས་ཅིག་ཏུ་སྒྲུབ་པ་ཡིན་པས་དམིགས་པ་འདི་ལྟར་མཛོད། མདུན་གྱི་ནམ་མཁར་པད་ཟླའི་གདན་ལ་བླ་མ་ལྷ་དང་དབྱེར་མེད་རྡོ་རྗེ་འཆང༌། བདེ་གཤེགས་ཀུན་འདུས་ཀྱི་ངོ་བོར་བཞུགས་པའི་ངང་མདངས་ཐུགས་རྗེའི་རྣམ་རོལ་བླ་མ་ཡི་དམ་སངས་རྒྱས་བྱང་སེམས། དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་དགོངས་ཀློང་ཟབ་གསལ་མཆོག་ཏུ་བཞུགས་པའི་སྤྱན་སྔར་ཕྱག་འཚལ་བ་སཽགས་བསག་སྦྱང་སོ་སོའི་འདུན་པ་དང༌། ཕྱི་ལྟར་སོ་ཐར་གྱི་སྐྱབས་འགྲོ། ནང་ལྟར་གཞན་ཕན་གྱི་བྱང་སེམས།
གསང་བ་ལྟར་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་ཅིང་བསྲུང་སྙམ་པས་འདིའི་རྗེས་ཟློས་མཛོད། རྡོ་རྗེ་སློབ་དཔོན་སངས་རྒྱས་དཔལ༔ དུས་གསུམ་བཞུགས་ལ་ཕྱག་འཚལ་ལོ༔ མཆོག་གསུམ་བསྟན་པའི་ཞིང་གྱུར་ལ༔ གཉིས་མེད་ཡིད་ཀྱིས་སྐྱབས་སུ་མཆི༔ དངོས་འབྱོར་ཡིད་ཀྱིས་རྣམ་སྤྲུལ་པའི༔ དག་པའི་མཆོད་པ་བཞེས་སུ་གསོལ༔ དངོས་གྲུབ་བར་དུ་གཅོད་པའི་བགེགས༔ ཉེས་བྱས་མ་ལུས་བཤགས་པར་བགྱི༔ ཕྱོགས་བཅུ་འཁོར་གསུམ་དག་པའི་ཆོས༔
མ་ཆགས་སྤྱོད་ལ་རྗེས་ཡི་རང་༔ དག་པའི་མཐའ་བཞིའི་དྲི་མ་མེད༔ རྫོགས་པའི་བྱང་ཆུབ་སེམས་བསྐྱེད་དོ༔ བདེ་གཤེགས་བྱང་ཆུབ་སེམས་དཔའ་ལ༔ དག་པ་གསུམ་གྱི་ལུས་འབུལ་ལོ༔ ཚེ་རབས་བགྲང་བའི་ལས་རྣམས་ཀུན༔ བསྡུས་ཏེ་བྱང་ཆུབ་ཆེན་པོར་བསྔོ༔ ཕར་ཕྱིན་དྲུག་ལ་བསླབ་སྡོམ་བཟུང་༔ མ་བསྒྲལ་བསྒྲལ་ཞིང་མ་སྒྲོལ་སྒྲོལ༔ དབུགས་དབྱུང་མྱ་ངན་འདས་ལ་འགོད༔
ཅེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང༌། སྐྱབས་ཡུལ་རྣམས་འོད་དུ་ཞུ་ནས་ཁྱོད་རང་རྣམས་ལ་ཐིམ་པས་རྒྱུད་བྱིན་གྱིས་བརླབས་པར་མོས་ཤིག ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་དབང་གི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཀྱེཿ ཐུགས་རྗེ་དབང་ཕྱུག་བླ་མེད་མགོན༔ གསང་སྔགས་སྡོམ་པ་རྡོ་རྗེ་འཆང་༔ བརྩེ་ཆེན་དགོངས་པས་བདག་ལ་སྐྱོབས༔ རྗེས་བཟུང་ཐར་པའི་གྲོང་གཞུགས་གསོལ༔ ལན་གསུམ། སློབ་དཔོན་གྱིས་ལན་གདབ་པ།
ཧོཿ ང་ནི་དཔལ་ལྡན་རྡོ་རྗེ་འཛིན༔ སྐུ་གསུང་ཐུགས་དང་ཡོན་ཏན་དང་༔ ཕྲིན་ལས་འཁོར་ལོས་རབ་བསྒྱུར་བ༔ གསང་སྔགས་རྩ་བ་དབང་ལ་ཐུག༔ ཚུལ་བཞིན་དམ་ཚིག་སྲུང་ནུས་སམ༔ ཞེས་དྲིས་པས་དམ་ཚིག་སྤང་བླང་ལ་ངེས་པར་གནས་སྙམ་པས་འདིའི་རྗེས་ཟློས་མཛོད༔ ཀྱེཿ སྟོན་པ་རྡོ་རྗེ་སློབ་དཔོན་གྱི༔ བཀའ་བཞིན་དམ་ཚིག་སྲོག་ལྟར་བཟུང་༔
གསང་སྔགས་དབང་གི་དཀྱིལ་འཁོར་དུ༔ ཞུགས་ཤིང་སྨིན་པར་མཛད་དུ་གསོལ༔ ལན་གསུམ། སློབ་དཔོན་གྱིས་རྡོ་རྗེ་ཐོགས་ལ། སྙིང་ཁར་ཀུན་རྫོབ་བྱང་ཆུབ་སེམས་ཀྱི་ཟླ་དཀྱིལ་ལ་དོན་དམ་བྱང་སེམས་རྡོ་རྗེ་རྩེ་ལྔ་འོད་འཕྲོས་པ་གསལ་བར་གྱུར༔ ཨོྃ་སརྦ་ཡོ་ག་ཙིཏྟ་ཨུཏྤ་ད་ཡ་མི༔ ཞེས་སྙིང་ཁར་རྡོ་རྗེ་བཞག ཨོྃ་སུ་ར་སྟེ་ས་མ་ཡ་སཏྭཾ༔ ཧོཿ སིདྡྷི་བཛྲ་ཡ་ཐཱ་སུ་ཁཾ༔
ལག་ཏུ་རྡོ་རྗེ་གཏད། ནང་མཆོད་བདུད་རྩི་བྱིན་ལ། ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ དམ་སྲུང་དངོས་གྲུབ་སྣ་ཚོགས་འཐོབ༔ ཉམས་ན་སྙིང་ལ་གཟིར་ཞིང་བསྲེག༔ དེ་བས་དམ་སྲུང་ཆུ་འདི་འཐུང་༔ ཨ་མྲྀ་ཏ་ས་མ་ཡ་ཙིཏྟ་ནི་ཧཱུྃ༔ རྡོ་རྗེ་མགོར་བཞག་ལ། ཧཱུྃ༔
དུས་གསུམ་བདེ་གཤེགས་རྒྱལ་བ་རྣམས༔ ཡེ་ནས་རང་བྱུང་ཁྱོད་ལ་རྫོགས༔ དམ་ཚིག་ཉམས་ན་དེ་ལས་སྒྲིབ༔ དེ་བས་དམ་ཚིག་ཐུབ་པར་སྲུངས༔ བཛྲ་ས་མ་ཡ་ཧཱུྃ༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་སྙམ་པས་འདིའི་རྗེས་ཟློས་མཛོད༔ ཨོཾ་ས་མ་ཡ་ཨི་དནྟེ་ན་ར་ཀན༔ ལན་གསུམ། དེ་ནས་དབང་གི་གཞི་སྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ། ཁྱེད་རང་རྣམས་སྒོ་གསུམ་གྱི་གནད་ལེགས་པར་བཅུན་ཏེ་དམ་ཚིག་པའི་ལྷ་སྐུ་འདི་བཞིན་གསལ་ཐོབ་ཅིག༔
ཨོཾ་བཛྲ་ཨ་མྲྀ་ཏ? སོགས་ལས་ཆུས་བསང་༔ བདག་གཞན་སྣོད་བཅུད་དང་བཅས་པ་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ཨེ་ལས་གྲུ་གསུམ་མཐིང་ནག་མཐའ་དབུས་མེད་པར་བརྡལ་བའི་དབུས་སུ་དུག་མཚོ་ཁོལ་མའི་ཀློང་དུ་ཀླུ་འབུམ་གཉན་ཁྲི་ས་བདག་སྟོང་གིས་བཏེགས་པའི་པདྨ་ཉི་ཟླའི་སྟེང་དུ༔ ཁྱེད་རང་རྣམས་སྐད་ཅིག་གིས་གཏུམ་པོ་ནཱ་ག་རཀྴ་མཐིང་ག་དབུ་དགུ་ཕྱག་བཅོ་བརྒྱད་སྐུ་སྨད་དུག་སྦྲུལ་དུག་རི་ལ་ལན་གསུམ་དཀྲིས་པ་ཕྱག་གཡས་དགུས་གྲི་གུག་དང་༔ གཡོན་དགུས་རྩིབས་ལྡན་ཀླད་ལ་བསྐོར་བ༔ རྩ་ཞལ་སྡིག་པ་དང་ལྷག་མ་སྲིན་པོའི་ཞལ་གདངས་མཆེ་བ་གཙིགས་པ་སྤྱན་དམར་གློག་ལྟར་འཁྱུགས་པ་ལ་སྦྲུལ་ནག་གི་རལ་པ་བསྐལ་པའི་མུན་ལྟར་གཏིབས་ཤིང་༔ ཐོད་སྐམ་ལྔས་དབུ་བརྒྱན་སྦྲུལ་རིགས་ལྔས་ཡན་ལག་དཀྲིས་པ་ལ་རྡོ་རྗེའི་རྒྱན་དྲུག་དང་སྤུ་གྲིའི་སྒྲོ་གཤོག་བརྒྱངས་པ༔ གསང་བའི་ཡུམ་མཆོག་ཀླུ་མོ་དུག་སྦྲུལ་འཁྱིལ་བ་ཞལ་གཅིག་སྤྱན་གཅིག་པ་ནད་རྐྱལ་དང་སྦྲུལ་ཞགས་འཛིན་པས་མགུལ་ནས་འཁྱུད་པ༔ ཡབ་ཡུམ་གཉིས་སུ་མེད་པའི་སྐུ་ལས་ཡེ་ཤེས་ཀྱི་མེ་དཔུང་འབར་བར་བཞུགས་པའི་དབུ་གཙུག་ཏུ་རིགས་འདུས་སློབ་དཔོན༔ དུང་ཁང་དུ་བྱ་ཁྱུང་ནག་པོ་དང་འཇམ་དཔལ༔
མགྲིན་པར་རྟ་མགྲིན༔ ཐུགས་ཀར་གསང་བདག༔ ལྟེ་བར་པདྨ་དྲག་པོ༔ གསང་བར་རྡོ་རྗེ་གཞོན་ནུ་ལ་སོགས་པ་ལྷ་ཚོགས་དེ་དག་ཐམས་ཅད་ཀྱི་སྤྱི་བོར་ཨོྃ་དཀར་པོ༔ མགྲིན་པར་ཨཱཿདམར་པོ༔ ཐུགས་ཀར་ཧཱུྃ་མཐིང་ག་ལས་འོད་ཟེར་འཕྲོས་པས་སློབ་དཔོན་དང་མདུན་བསྐྱེད་ཀྱི་ཐུགས་དམ་གྱི་རྒྱུད་བསྐུལ༔ དེ་ལས་འོད་ཟེར་དཔག་མེད་ཕྱོགས་བཅུའི་ཞིང་མུ་མེད་པར་སྤྲོས་ཏེ་རྒྱལ་བ་རབ་འབྱམས་ཀྱི་ལྷ་ཚོགས་མ་ལུས་པ་ནམ་མཁའ་ས་གཞི་བར་སྣང་ཐམས་ཅད་གང་བར་བྱོན་ཏེ༔ ཁྱེད་རང་རྣམས་ལྷར་གསལ་བ་ལ་སིབ་སིབ་ཐིམ་སོང་སྙམ་པའི་མོས་གདུང་དྲག་པོ་རྩེ་གཅིག་ཏུ་གནང་བར་ཞུ༔ སྤོས་རོལ་དབྱངས་དང་བཅས་པས། ཧཱུྃ༔
འོག་མིན་ལྷུན་གྲུབ་ཆོས་དབྱིངས་ཕོ་བྲང་ནས༔ དུས་གསུམ་བདེ་གཤེགས་རྒྱལ་བ་རབ་འབྱམས་རྣམས༔ འགྲོ་ལ་བརྩེ་བའི་ཐུགས་རྗེས་སྐུར་བཞེངས་ལ༔ འཇིགས་པའི་སྐུ་དང་རྔམས་པའི་རིགས་སྔགས་སྒྲ༔ དཔའ་བའི་ཐུགས་ཀྱི་མ་རུངས་བདུད་དཔུང་ཚོགས༔ གཉིས་མེད་བྱང་ཆུབ་སེམས་སུ་ཤུགས་ཀྱིས་སྒྲོལ༔ ཐུགས་རྗེ་ཆེན་པོའི་ཚོགས་རྣམས་འདིར་གཤེགས་ལ༔ སྒྲུབ་མཆོག་བདག་ལ་དབང་དང་དངོས་གྲུབ་སྩོལ༔ བཛྲ་དྷ་ར་ཁྲོཾ་ཧྲཱིཿཧཱུྃ་ཕེ་ལཾ་དུ་ཛཿཛཿ ཞེས་བྱིན་དབབ།
དེ་ལྟར་དབབ་པའི་ཡེ་ཤེས་པ་རྣམས་བྱང་ཆུབ་མ་ཐོབ་ཀྱི་བར་དུ་བརྟན་པར་བྱས་པའི་མོས་པ་མཛོད༔ ཨོྃ་ཏིཥྛ་བཛྲ་ས་མ་ཡ་ཧཱུྃ༔
སྤྱི་བོར་རྡོ་རྗེ་བཞག ། དེ་དག་གི་འཇུག་པའི་ཆོས་རྣམས་གྲུབ། དངོས་གཞི་ལ་ཕྱི་ཕན་པར་བྱེད་པའི་དབང༌། ནང་ནུས་པ་འཇུག་པའི་དབང༌། མཐའ་བརྟེན་གཏོར་མའི་དབང་དང་གསུམ་ཡོད་པ་ལས། དང་པོ་བུམ་དབང་གི་སླད་དུ་འདུན་པ་འདི་ལྟར་དུ་མཛོད༔ བུམ་དབང་དུར་ཁྲོད་རོལ་པའི་ཕོ་བྲང་དུ་ཁྲོ་རྒྱལ་ཡབ་ཡུམ་སྤྲུལ་འཁོར་དང་བཅས་པ་སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས༔ རྗེས་སུ་ཆགས་པའི་བྱང་ཆུབ་ཀྱི་སེམས་སུ་ཞུ་བའི་བདུད་རྩི་ཁྱོད་རང་གི་སྤྱི་བོ་ནས་ཞུགས༔
འཁོར་ལོ་ལྔ་པོ་ཡེ་ཤེས་ཀྱི་བདུད་རྩིས་གང་ལུས་ཀྱི་སྒོ་ནས་བསགས་པའི་ནད་གདོན་སྡིག་སྒྲིབ་སྦྱངས༔ གཏུམ་ཆེན་གསང་བའི་སྐུ་དང་གཉིས་མེད་དུ་གྱུར་པའི་མོས་པ་མཛོད༔ ཅེས་བརྡ་སྦྱར་ལ་བུམ་པ་སྤྱི་བོར་བསྐཽར་ཞྀང་༔ ཧཱུྃ༔ བུམ་པ་བཟང་པོ་ཆེ་བའི་མཆོག༔ སངས་རྒྱས་ཀུན་གྱི་རང་བཞིན་ཅན༔ གསང་བ་གསུམ་གྱི་བདུད་རྩིའི་རྒྱུན༔ སྐལ་ལྡན་བུ་ལ་དབབ་པར་བྱ༔ ཨོྃ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་༔
ཉོན་མོངས་པ་ལྔའི་ནད་གདོན་སྡིག་སྒྲིབ་དག༔ ཡེ་ཤེས་ལྔའི་རྟོགས་པ་མངོན་དུ་བྱས༔ བདུད་རྩིའི་ལྷག་མ་ཡར་ལུད་པ་ལས་རྡོ་རྗེ་སེམས་པས་དབུ་བརྒྱན་པར་གྱུར༔ མེ་ཏོག་འཐོར་ཞིང༌། བཀྲ་ཤིས་གང་ཞིག་ སོགས་དང༌། སུ་པྲ་ཏིཥྛ་ སྔགས་བརྗོད། རྗེས་འབྲེལ་དུ་རིགས་བདག་གི་སྐུ་སྤྱི་བོར་བཞག་པས་རྒྱལ་བ་ཐམས་ཅད་རྡོ་རྗེ་སློབ་དཔོན་གྱི་རྣམ་པར་བྱོན་ནས་ཁྱོད་རང་ལྷར་གསལ་བའི་སྤྱི་བོར་བཞུགས་ནས་དཀྱིལ་འཁོར་ཐམས་ཅད་ཀྱི་བདག་པོར་བྱིན་གྱིས་བརླབས་པར་མོས་ཤིག༔ ཙཀླི་སྤྱི་བོར་བཞག ཧཱུྃ༔ འཁོར་ལོས་བསྒྱུར་བ་སྟོབས་པོ་ཆེ༔
སྔགས་མཆོག་སྔགས་བདག་རིགས་སྔགས་རྒྱལ༔ གཙུག་ཏོར་ཆེན་པོ་རྨད་བྱུང་བའི༔ དོན་བརྒྱུད་ཐེག་པ་ཡོངས་རྫོགས་ཤོག༔ བཛྲ་དྷ་ར་ཧཱུྃ་ཨོྃ་སྭ་ཨཱ་ཧཱ༔ གཉིས་པ་ནང་ནུས་པའི་དབང་ལ་ལྔ་ཡོད་པ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་གཉིས་སུ་མེད་པ་ལས་ཁྲོ་རྒྱལ་ཡེ་ཤེས་ཀྱི་སྐུ་གྲངས་མེད་པ་འཕྲོས༔ ཁྱོད་རང་གི་དཔྲལ་བར་ཐིམ༔ གཏི་མུག་གི་ཕུང་པོའི་བདུད་བཅོམ༔ སངས་རྒྱས་ཐམས་ཅད་ཀྱི་སྐུའི་ནུས་རྩལ་རྫོགས་ཤིང་འཇམ་དཔལ་སྐུའི་ལྷ་ཚོགས་རྣམས་ཀྱི་དབང་ཡོངས་སུ་རྫོགས་པ་ཐོབ་པའི་མོས་པ་མཛོད༔
ཧཱུྃ༔ སངས་རྒྱས་ཀུན་གྱི་སྐུ་ཡི་མཆོག༔ གཤིན་རྗེའི་གཤེད་པོ་རིགས་སྔགས་རྒྱལ༔ ནཱ་ག་རཀྴའི་དབང་བསྐུར་བས༔ རྩལ་བཅུ་ཡོངས་སུ་རྫོགས་པར་ཤོག༔ ཨོྃ་ཡ་མཱནྟ་ཀ་ཕེ་ལམ་དུ་ཛཿ ཀཱ་ཡ་ཨ་བྷི་ཥིཉྩ་ཧཱུྃ༔ ཙཀླི་དཔྲལ་བར་བཞག ། གཙོ་བོའི་མགྲིན་པ་ནས་པདྨ་གསུང་གི་ལྷ་ཚོགས་བྱོན༔ ཁྱོད་རང་གི་མགྲིན་པར་ཐིམ༔
ང་རྒྱལ་ལྷ་བུའི་བདུད་བཅོམ་ནས་སངས་རྒྱས་ཐམས་ཅད་ཀྱི་གསུང་གི་ནུས་རྩལ་རྫོགས་ཤིང་༔ པདྨ་གསུང་གི་ལྷ་ཚོགས་རྣམས་ཀྱི་དབང་ཡོངས་སུ་རྫོགས་པ་ཐོབ་པའི་མོས་པ་མཛོད༔ ཧྃའུ༔ སངས་རྒྱས་ཀུན་གྱི་གསུང་གི་བདག༔ རྔམ་སྒྲ་ཧུ་ལུའི་སྒྲ་དང་ལྡན༔ དབང་ཆེན་པདྨའི་དབང་བསྐུར་བས༔ གསང་སྔགས་ནུས་རྩལ་རྫོགས་པར་ཤོག༔ ཧྲཱིཿ ཧྱ་གྷྲྀ་བ་ཧུ་ལུ་ཧུ་ལུ་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་མགྲིན་པར་བསྐུར།
གཙོ་བོའི་ཐུགས་ཀ་ནས་གསང་བདག་མེ་འབར་གྱི་ལྷ་ཚོགས་བྱོན༔ ཁྱོད་རང་གི་སྙིང་ཁར་ཐིམ༔ ཞེ་སྡང་འཆི་བདག་གི་བདུད་བཅོམ༔ སངས་རྒྱས་ཐམས་ཅད་ཀྱི་ཐུགས་ཀྱི་ནུས་རྩལ་རྫོགས་ཤིང་ཡང་དག་ཐུགས་ཀྱི་ལྷ་ཚོགས་རྣམས་ཀྱི་དབང་ཡོངས་སུ་རྫོགས་པ་ཐོབ་པའི་མོས་པ་མཛོད༔ ཧཱུྃ༔ སངས་རྒྱས་ཀུན་གྱི་ཐུགས་རྗེའི་འོད༔ རྒྱུད་ཀུན་གྱི་ནི་བདག་པོ་མཆོག༔ ལག་ན་རྡོ་རྗེའི་དབང་བསྐུར་བས༔ མཁྱེན་བརྩེའི་ནུས་རྩལ་རྫོགས་པར་ཤོག༔ བཛྲ་དྷ་ར་ཀཱ་ཡ་ཨ་བྷི་ཥིཉྩ་ཧཱུྃ༔
ཞེས་སྙིང་ཁར་བསྐུར། གཙོ་བོའི་ལྟེ་བ་ནས་ཁྲག་འཐུང་པདྨ་དྲག་པོའི་ལྷ་ཚོགས་བྱོན༔ ཁྱེད་རང་གི་ལྟེ་བར་ཐིམ༔ འདོད་ཆགས་ཉོན་མོངས་པའི་བདུད་བཅོམ༔ སངས་རྒྱས་ཐམས་ཅད་ཀྱི་ནུས་རྩལ་རྫོགས༔ ཆེ་མཆོག་གི་དབང་ཐོབ་པའི་མོས་པ་མཛོད༔ ཧཱུྃ༔ ཁྲག་འཐུང་བདེ་གཤེགས་ཀུན་གྱི་དངོས༔ རྡོ་རྗེ་འཇོམས་བྱེད་འཇོམས་པར་བྱེད༔ ཆེ་མཆོག་དྲག་པོའི་དབང་བསྐུར་བས༔
མཐུ་སྟོབས་ནུས་རྩལ་རྫོགས་པར་ཤོག༔ བཛྲ་ཨརྩིག་ནིརྩིག་ཀཱི་ཡ་ཨ་བྷི་ཥིཉྩ་ཧཱུྃ༔ ཞེས་ལྟེ་བར་བཞག ། གཙོ་བོའི་གསང་གནས་ནས་ཕྲིན་ལས་བཛྲ་ཀཱི་ལ་ཡའི་ལྷ་ཚོགས་དཔག་ཏུ་མེད་པ་བྱོན་ཏེ་ཁྱོད་རང་རྣམས་ཀྱི་གསང་བར་ཐིམ་པས་གཉིས་འཛིན་རྣམ་རྟོག་གི་བདུད་བཅོམ༔ སངས་རྒྱས་ཐམས་ཅད་ཀྱི་ཕྲིན་ལས་མ་ལུས་པ་ཡོངས་སུ་རྫོགས་པའི་དབང་ཐོབ་པའི་མོས་པ་མཛོད༔ ཧཱུྃ༔ རྡོ་རྗེ་རྣོན་པོས་མ་རིག་གཅོད༔ ཡེ་ཤེས་གསང་བ་བདེ་ཆེན་གར༔ རྡོ་རྗེ་གཞོན་ནུའི་དབང་བསྐུར་བས༔ སངས་རྒྱས་ཕྲིན་ལས་ཡོངས་རྫོགས་ཤོག༔
ཨོྃ་བཛྲ་ཀཱི་ལ་ཀཱི་ལ་ཡ་ཀཱ་ཡ་ཨ་བྷི་ཥིཉྩ་ཧཱུྃ༔ གསང་བར་བཞག ། གཙོ་བོའི་དབུ་གཙུག་ནས་དཔལ་ཆེན་ཁྱུང་ནག་འཇིགས་རྔམ་ནམ་མཁའ་གང་བར་བྱོན༔ ཁྱོད་རང་རྣམས་ཀྱི་སྤྱི་བོར་བརྒྱན་པས་མ་རིག་འཁྲུལ་པའི་བདུད་བཅོམ༔ སངས་རྒྱས་ཐམས་ཅད་ཀྱི་ཐུགས་རྗེ་ཐོགས་པ་མེད་པས་ཀླུ་གཉན་ས་བདག་འདུལ་བའི་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད༔ ཧཱུྃ༔ དཔལ་ཆེན་ཡང་སྤྲུལ་ཀླུ་གཉན་སྲོག་གི་གཤེད༔ ཁྲོ་རྒྱལ་ཀུན་གྱི་སྟོབས་འཆང་ག་རུ་ཊས༔ སྐལ་ལྡན་བུ་ལ་དབང་བསྐུར་རྒྱ་ཡིས་གདབ༔ རྩལ་ཆེན་ཕྲིན་ལས་ཐོགས་མེད་འགྱེད་པར་མཛོད༔
ཨོྃ་ཁྲོྃ་ག་རུ་ཌ་ཀཱ་ཡ་ཨ་བྷི་ཥིཉྩ་ཧཱུྃ༔ སྤྱི་བོར་བཞག ། དེ་ལྟར་ཕྱག་རྒྱའི་དབང་བསྐུར་བས་ལུས་ཐ་མལ་དུ་འཛིན་པ་དག༔ ལྷ་སྐུ་གསལ་སྟོང་དབྱེར་མེད་བསྒོམ་པ་ལ་དབང་༔ འབྲས་བུ་སྤྲུལ་སྐུ་ཐོབ་བའི་སྐལ་པ་ཅན་དུ་བྱས་པ་ཡིན་ནོ༔ ཤིས་བརྗོད་སྔགས་བཅས། གཉིས་པ་གསུང་བཟླ་བ་སྔགས་ཀྱི་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ་ཧཱུྃ་མཐིང་གི་མཐར་དབྱངས་གསལ་དང་སྔགས་ཕྲེང་གཡས་བསྐོར་རང་སྒྲ་དང་བཅས་འཁོར་བ་ལས་སྔགས་ཕྲེང་གཉིས་པ་འཕྲོས༔ ཞལ་ནས་ཐོན་ཏེ་ཁྱོད་རང་ལྷར་གསལ་བའི་ཞལ་དུ་ཞུགས༔ མགྲིན་པའི་ལམ་བརྒྱུད་ཐུགས་ཀར་ཉི་སྟེང་ཧཱུྃ་མཐར་འཁོད་ཅིང་གཡས་བསྐོར་དུ་འུར་ལྡིར་གྱིས་འཁོར་བ་ལས་འོད་ཟེར་ནམ་མཁའ་གང་བར་འཕྲོས༔
འགྲོ་བའི་ལས་རྒྱུད་སྦྱངས༔ ཚུར་འདུས་པས་གསང་སྔགས་མཐའ་དག་ལ་དབང་བརྙེས་པའི་མོས་པས་སྔགས་འདི་རྣམས་ཀྱི་རྗེས་ཟློས་མཛོད༔ སྔགས་ཕྲེང་བགྲང་ལ་དབྱངས་གསལ་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱར་གཞུག་ཅིང་བགྲང་ཕྲེང་ལག་ཏུ་གཏད། ཧཱུྃ༔ ཁྲག་འཐུང་འབར་བ་གསུང་གི་རང་བཞིན་ཅན༔ བཛྲ་དྷ་ར་ཕེ་ལམ་ཁྲོྃ་ཧྲཱིཿཧཱུྃ༔ འབྱུང་འཇུག་རླུང་སྔགས་གྲགས་སྟོང་རིག་སྔགས་རྒྱལ༔ རྒྱལ་བ་ཀུན་གྱི་གསུང་མཆོག་འགྲུབ་པར་ཤོག༔ ཨོྃ་བཛྲ་ཕེ་ལམ་ཁྲོྃ་ཧྲཱིཿ ཧཱུྃ་ཧཱུྃ་ཝཱཀྐ་ཨ་བྷི་ཥིཉྩ་ཧཱུྃ༔
དེ་ལྟར་གསུང་ཕྱག་རྒྱའི་དབང་བསྐུར་བས་ངག་ཐ་མལ་དུ་འཛིན་པ་དག༔ གྲགས་སྟོང་དབྱེར་མེད་ཀྱི་བཟླས་བརྗོད་ལ་དབང་༔ འབྲས་བུ་ལོངས་སྐུ་ཐོབ་པའི་སྐལ་པ་ཅན་དུ་བྱས་པ་ཡིན་ནོ༔ ཤིས་བརྗོད་སྔགས་བཅས། གསུམ་པ་ཐུགས་ཕྱག་མཚན་གྱི་དབང་བསྐུར་བ་ལ། བརྡ་དོན་ཟུང་དུ་འབྲེལ་བའི་ཕྱག་མཚན་རྣམས་རིམ་པར་གཏད་པས་ཐུགས་རིག་པ་རྩལ་གྱི་དབང་ཐོབ༔ ཐུགས་རྗེ་དང་ཕྲིན་ལས་ཐོགས་པ་མེད་པས་གདུལ་བྱ་རྗེས་སུ་བཟུང་པའི་དབང་ཐོབ་པའི་མོས་པ་མཛོད༔ ཧཱུྃ༔ རྒྱལ་བ་རྣམ་རྒྱལ་དགྲ་ལས་རྒྱལ༔ བདུད་དཔུང་ཚར་གཅོད་ཀ་ཏ་ར༔
ཉོན་མོངས་འཆིང་སྡོམ་སྦྲུལ་ཞགས་གཏད༔ གདུལ་བྱ་རྗེས་བཟུང་དབང་ཐོབ་ཤོག༔ བཛྲ་ཀ་ཏ་རི་པ་ཤ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་གྲི་གུག་དང་སྦྲུལ་ཞགས་ལག་ཏུ་གཏད་ཅིང་སྙིང་ཁར་བཞག ། ཕྱག་མཚན་གཞན་རྣམས་ཀྱང་དེ་བཞིན་བྱས་ལ། ཧཱུྃ༔ ལྕགས་ཟངས་འཁོར་ལོའི་རྩིབས་སྟོང་འབར༔ ནད་རྐྱལ་དབྱུག་པ་རྡོ་རྗེ་དང་༔ ལྕགས་སྡིག་མེ་དཔུང་འབར་བ་གཏད༔ རིག་པ་སྟོབས་ཀྱི་དབང་ཐོབ་ཤོག༔
བཛྲ་ཏིཀྵ་ཎ་ཙཀྲ་ཛྭ་ལ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་ཐུགས་ཕྱག་མཚན་གྱི་དབང་བསྐུར་བས་ཡིད་ཐ་མལ་དུ་འཛིན་པ་དག༔ རིག་སྟོང་འོད་གསལ་གྱི་ཏྀང་འཛིན་བསྒོམ་པ་ལ་དབང་༔ འབྲས་བུ་ཆོས་སྐུ་ཐོབ་པའི་སྐལ་པ་ཅན་དུ་བྱས་པ་ཡིན་ནོ༔ ཤིས་བརྗོད་དང་སྔགས་བཅས། བཞི་པ་ཡོན་ཏན་རྫས་ཀྱི་དབང་རྣམ་པ་བཞི་བསྐུར་བ་ལ། འབྱུང་བཞིའི་བཅུད་འདུས་པའི་ཧཱ་ལའི་སྨན་ཆེན་འདི་ཉིད་ཁྱོད་རང་རྣམས་ཀྱིས་མྱོང་བ་ཙམ་གྱིས༔ དུག་གསུམ་དུག་ལྔའི་རྟོག་པ་ལས་གྱུར་པའི་ནད་བཞི་བརྒྱ་རྩ་བཞིའི་ཟུག་རྔུ་ལས་གྲོལ་བའི་དབང་ཐོབ་པའི་མོས་པ་མཛོད༔ ཧཱུྃ༔ འབྱུང་བཞིའི་བཅུད་བསྡུས་ཧཱ་ལའི་སྨན་ཆེན་པོ༔
རིགས་སྔགས་ནུས་པས་བདུད་རྩིའི་བཅུད་ཆེན་སྦར༔ དུག་གིས་དུག་འཇོམས་སྐལ་ལྡན་བུ་ལ་སྦྱིན༔ སྨན་སྦྱོར་སྟོབས་བསྐྱེད་ནུས་རྩལ་རྫོགས་པར་ཤོག༔ སརྦ་ཧཱ་ལ་པཉྩ་ཨ་མྲྀ་ཏ་ཀུནྡྷ་ལཱི་ཧོཿ སྨན་ཆེན་གྱུར་མིད་བྱར་གཞུག ། ཐབས་ཤེས་དབྱེར་མེད་སྨན་རཀ་གཏོར་གསུམ་གཏད་པས་འགྲོ་བའི་རེ་འདོད་སྐོང་བའི་ཐུགས་རྗེའི་ཡོན་ཏན་རྒྱས་པའི་མོས་པ་མཛོད༔ ཧཱུྃ༔ ཐབས་ཀྱི་བདུད་རྩིའི་ཤེས་རབ་རཀྟ་དང་༔ ཟུང་འཇུག་འདོད་ཡོན་ལོངས་སྤྱོད་ཚོགས་ཀྱི་རྫས༔ ཆགས་བྲལ་ཡེ་ཤེས་ཆེན་པོའི་ཀློང་དུ་རོལ༔
མི་ཟད་རྒྱན་གྱི་འཁོར་ལོའི་དབང་ཐོབ་ཤོག༔ པཉྩ་རཀྟ་བྷ་ལི་ཧཾ་ཨ་བྷི་ཥིཉྩ་ཧཱུྃ༔ ཞེས་ལག་ཏུ་གཏད་ཅིང་རོལ་དུ་གཞུག ། ལྗོན་པའི་རྩི་མཆོག་གཏད་ཅིང་བྱུག་པས་འབྱུང་བ་ཆ་མི་སྙོམས་པའི་ཉོན་མོངས་ཀྱི་ཟུག་རྔུ་རང་སར་ཞི་བར་གྱུར་པའི་མོས་པ་མཛོད༔ ཧཱུྃ༔ མི་བཟོད་གདུག་པའི་ནད་ཀྱིས་ཟིན་གྱུར་པ༔ ཚད་མེད་ཐུགས་རྗཻས་བཟུང་ཕྱིར་ཐབས་ཤེས་རྫས༔ ཆུ་བུར་སྟོབས་སྡུད་དཔག་བསམ་ལྗོན་པའི་རྩི༔ བྱུགས་པས་ཉོན་མོངས་ནད་ཀུན་གཞིལ་བར་ཤོག༔ ཁྲི་ཀྵ་ཨ་མྲྀ་ཏ་བཛྲ་ཨ་བྷི་ཥིཉྩ་ཧཱུྃ༔
སྤོས་དཀར་གཏད་ཅིང་ལུས་ལ་བྱུག ། གཏར་སྲེག་གི་ཆས་རྣམས་གཏད་པས་དུག་ལྔའི་ནད་ཀྱི་ཟུག་རྔུ་རྩད་ནས་འབྱིན་ཅིང་ཐུགས་རྗེའི་ནུས་རྩལ་ཕྱོགས་མེད་དུ་འབར་བའི་མོས་པ་མཛོད༔ ཧཱུྃ༔ དུག་ལྔའི་དབང་གྱུར་ཀླུ་གཉན་སྡེ་བརྒྱད་ཀྱིས༔ མཐོང་རེག་ཁ་རླངས་བསམ་སྦྱོར་ངན་པའི་དུག༔ རྩད་ནས་འབྱིན་ཕྱིར་མཚོན་རྣོན་རཾ་འོད་གཏད༔ མཐའ་སྡུད་གཏར་སྲེག་ལས་ཀུན་མཐར་བྱེད་ཤོག༔ བཛྲ་ཏིཥྛ་ན་ཛྭ་ལ་རྃ་དྷ་ར་ཧཱུྃ༔ ཞེས་ལག་ཏུ་གཏད། དེ་ལྟར་ཡོན་ཏན་རིག་འཛིན་རྫས་ཀྱི་དབང་བསྐུར་བས༔
རྟོག་སྒྲིབ་ཉོན་མོངས་པའི་སྒྲིབ་པ་དག༔ གཞན་དོན་རེ་བ་ཡིད་བཞིན་དུ་སྐོང་བ་ལ་དབང་༔ འབྲས་བུ་ངོ་བོ་ཉིད་སྐུ་ཐོབ་པའི་སྐལ་པ་ཅན་དུ་བྱས་པ་ཡིན་ནོ༔ ཤིས་བརྗོད་སྔགས་བཅས། ལྔ་པ་ཕྲིན་ལས་ཁམས་གསུམ་ཡོངས་སྒྲོལ་ལས་ཀྱི་མཐའ་སྡུད་རྣམས་ཀྱིས་དབང་སྦྱིན་པ་ལ༔ ཐོག་མར་དུར་ཁྲོད་དང་དཔལ་གྱི་ཆས་རྣམས་བྱིན་པས་རྒྱལ་བྱེད་དཔའ་བོའི་ཆས་རྟགས་ཡོངས་སུ་རྫོགས་པས་གདུག་པ་ཅན་ཟིལ་གྱིས་གནོན་པའི་མཐུ་ཐོབ་པར་མོས་ཤིག༔ ཧཱུྃ༔ ཐོད་སྐམ་དབུ་རྒྱན་དོ་ཤལ་ཕྲེང་༔ སྦྲུལ་རིགས་ལྔ་དང་ཁྲག་ཞག་མེ༔ རྫུ་འཕྲུལ་འདབ་གཤོག་རྡོ་རྗེའི་གོ༔
དཔའ་ཆེན་དཔལ་རྟགས་ཡོངས་རྫོགས་ནས༔ འགྲོ་དོན་སྤྱོད་པའི་དབང་ཐོབ་ཤོག༔ བཛྲ་ག་ཡ་དྷཱ་ར་སརྦ་ཀརྨ་ཨ་བྷི་ཥིཉྩ་ཧཱུྃ༔ ཞེས་གནས་སོ་སོར་བསྐུར། སྲུང་བའི་འཁོར་ལོའི་དབང་བྱིན་པས་ལུས་རྡོ་རྗེའི་གོ་ཁྲབ་ཀྱིས་བཏུམས་ཤིང་བར་གཅོད་ལོག་འདྲེན་གང་གིས་ཀྱང་མི་ཚུགས་པའི་རང་བཞིན་ཅན་དུ་གྱུར་པའི་མོས་པ་མཛོད༔ ཧཱུྃ༔ དཔལ་ཆེན་དཀྱིལ་འཁོར་ཡོངས་རྫོགས་གཞལ་ཡས་ཁང་༔ ཀློང་ལྔ་མི་ཤིགས་སྟོབས་ལྡན་རྡོ་རྗེའི་གོ༔ ལྷུན་གྲུབ་ཀློང་དུ་སྒོ་གསུམ་མཉམ་ཉིད་རྫོགས༔ མི་མཐུན་བདུད་ཀྱིས་སྦྱོར་བ་མི་བྱེད་ཤོག༔
བཛྲ་ཀཱ་ཝཱ་ཙི་བྷྲཱུྃ་སྭཱ་ཧཱ༔ སྲུང་འཁོར་སྤྱི་བོར་དང་ལག་ཏུ་བཞག ། སློབ་དཔོན་དང་ཁྱོད་རང་རྣམས་ཀྱང་འཇིགས་བྱེད་གཏུམ་ཆེན་ཁྲོ་བོ་རྒྱལ་པོའི་གསལ་སྣང་དང་ང་རྒྱལ་ལྷག་པར་བརྟན་པས་དགྲ་བགེགས་འགུགས་སྒྲོལ་གྱི་ལས་མཛད་པར་མོས་ཤིག༔ ཉ་བོ་མདུན་དུ་བཀོད་ལ་ལས་གཞུང་ཚོགས་ཐ་མའི་སྐབས་སུ་གསུངས་པའི་འགུགས་གཞུག་བྱ༔ ཕུར་པ་སྲས་མཆོག་ཀཱི་ལ་ཡས་སྲིད་གསུམ་དུས་གཅིག་ལ་སྒྲོལ་བའི་ནུས་རྩལ་དང་ལྡན་པ་འདི་ཉིད་ལག་ཏུ་གཏད་པ་ཙམ་གྱིས༔ ཐབས་ཀྱིས་མི་ཐུལ་བའི་ལོག་འདྲེན་བདུད་དཔུང་རྣམས་ཤུགས་སྒྲོལ་མངོན་སྤྱོད་དྲག་པོས་ཚར་གཅོད་པའི་དབང་ཐོབ་པར་མོས་ཤིག༔ གདབ་ཕུར་ལག་ཏུ་གཏད་ལ། ཧཱུྃ༔ ཨེ་ལས་གྲུབ་པའི་གནམ་ལྕགས་བྲུབ་ཁུང་དུ༔ གནོད་བྱེད་དགྲ་བགེགས་མ་རིག་ཀླུ་གཉན་བདུད༔
ཚད་མེད་ཐུགས་རྗེས་ཤོར་མེད་བྱད་དུ་བཅིངས༔ སྐྱེ་མེད་དབྱིངས་སུ་སྒྲོལ་བའི་དབང་ཐོབ་ཤོག༔ བཛྲ་ཕེ་ལམ་ཁྲོྃ་ཧྲཱིཿཧཱུྃ་ཀཱི་ལི་ཀཱི་ལ་ཡ་སརྦ་བིགྷྣཱན་ནྲྀ་ཕུ་ཏྲི་ཏྲིག་ནན་བཾ་ཧཱུྃ་ཕཊ྄་ཧཱུྃ་ཨཱཿ དེ་ནས་གདེང་གསུམ་གསལ་གསུམ་ཚེ་ལུང་ཁྲུས་ལུང་གི་དགོངས་པ་ལྡན་པས་བསྒྲལ་ལས་ལ་འཇུག་པར་ཞུ༔ ལས་གཞུང་གི ། ཧཱུྃ༔ སྒྲོལ་བྱེད་སྲས་མཆོག་ཀཱི་ལ་ཡ༔ ཁྲོ་རྒྱལ་ཀུན་གྱི་སྟོབས་ཤུགས་འཆང་༔ སྲིད་པ་གསུམ་ཡང་སྒྲོལ་བྱེད་ན༔ དགྲ་དང་བགེགས་ལ་སྨོས་ཅི་དགོས༔
བསྟབ་པོ་གདུག་པའི་སྙིང་ལ་ཡ༔ ཐེབ་པར་མཛོད་ཅིག་ཀཱི་ལ་ཡ༔ ཨོཾ་བཛྲ་ཕེ་ལཾ་ཁྲོཾ་ཧྲཱིཿཧཱུྃ་ཧཱུྃ༔ ཀཱི་ལི་ཀཱི་ལ་ཡ་སརྦ་བིགྷཱན་བྃ་ཧཱུྃ་ཕཊ྄ཿ ཉ་བོ་བསྒྲལ་དུ་གཞུག ། ཚེར་མ་གྱིས་མེ་ཧོྃ་སྦར་ལ། རབ་ཏུ་འབར་བའི་མེའི་ཀློང་དུ་གཏུམ་ཆེན་ནཱ་ག་རཀྴའི་ལྷ་ཚོགས་གཙོ་བོ་རྣམས་སྐད་ཅིག་གིས་གསལ་བའི་ཞལ་ཁྱམས་གནམ་ས་གདངས་པ་ལྟ་བུའི་ནང་༔ དགྲ་བགེགས་བསྒྲལ་བའི་ཤ་ཁྲག་རུས་གསུམ་ལྷག་མེད་དུ་ཕུལ་བས་དགྱེས་བཞིན་བཞེས་པར་མོས་ཤིག༔ ལིང་རོ་མེ་ཧོྃ་དུ་འབུལ་གཞུག ། ཧཱུྃ༔
དུག་རྫས་རྟེན་འབྲེལ་ནག་པོ་མངོན་ཕྱུང་ནས༔ རིགས་སྔགས་འབར་བའི་སྤུ་གྲིའི་དབལ་རྩེ་ལ༔ གནོད་བྱེད་བསྐྱོན་ནས་རྡུལ་དུ་བརླག་པའི་དབང་༔ བུ་ལ་སྦྱིན་པས་བདུད་དཔུང་བསྲེག་པར་ཤོག ། བཛྲ་སརྦ་དུཥྚཱན་ནྲྀ་ཕུ་ཏྲི་མཱ་ར་ཡ་ཛྭ་ལ་རྃ༔ སྲེག་ཐབ་ཏུ་གཏོར་མ་བཏབ། དེ་ནས་ཁྱེད་རང་རྣམས་གཏུམ་ཆེན་དུ་གསལ་བའི་གཏོར་ཟོར་མཚོན་ཆའི་འཁོར་ལོ་གནམ་ལྕགས་ཀྱི་ཐོག་སེར་ལྟར་འཕངས་པས༔ བསྟན་དགྲ་བདུད་དཔུང་མ་ལུས་རྡུལ་དུ་བརླག་པའི་དབང་ཐོབ་པར་མོས་མཛོད༔ ཟོར་ལག་ཏུ་གཏད། ཧཱུྃ༔
སྲིད་པའི་དུག་རྫས་འདུས་པའི་གཏོར་ནག་ལ༔ རྫུ་འཕྲུལ་སྟོབས་ལྡན་ཚེ་ཡུངས་རྩང་གིས་བརྒྱན༔ ཡེ་ཤེས་ལས་གྲུབ་མཆེད་པའི་སྒྱོགས་ཆེན་འདིས༔ གནོད་བྱེད་བདུད་དཔུང་གཞོམ་པའི་དབང་ཐོབ་ཤོག༔ སརྦ་ནྲྀ་ཏྲི་མཱ་ར་ཡ་ཚིནྡྷ་རྦད༔ ལག་ཏུ་གཏད་ལ། ཧཱུྃ༔ མི་མངོན་དབྱིངས་བཞུགས་བདེ་གཤེགས་རྒྱ་མཚོའི་ཚོགས༔ དབྱིངས་ནས་སྐུར་བཞེངས་ཐུགས་དམ་དུས་ལ་བབས༔ བྱིན་རླབས་མཐུ་སྟོབས་ནུས་རྩལ་དེང་འདིར་སྐྱེད༔
བདག་ལུས་ཕུང་ཁམས་ལྷ་ཡི་དཀྱིལ་འཁོར་ལ༔ འབར་བའི་སྟོབས་བཅུ་རྫོགས་པས་གཟི་བྱིན་མཆེད༔ སྲིད་པ་གསུམ་ཡང་རྔམས་དྲག་རོལ་པའི་རྩལ༔ མེ་འབར་ཆུ་འབྲུབ་རི་ཉིལ་རླུང་ཆེན་འུར༔ འབྲུག་སྒྲ་ཐོག་སེར་དྲག་པོའི་ངར་དང་བཅས༔ བདུད་དང་དགྲ་བགེགས་ཕྱེ་མར་མྱ་ལ་ལ༔ བྱད་མ་གནོད་བྱེད་གཞོབ་ཏུ་ཐུ་ལུ་ལུ༔ རྒོལ་བ་བརྩམས་པའི་བདུད་རིགས་སྙིང་ལ་ཡ༔ ཏྲིག་ནན་ཧུར་ཐུམ་ཤ་བཛྲ་ཚིནྡྷ་རྦད༔ བརླག་ཅིང་བཅོམ་ནས་ནམ་ཡང་ལྡང་མེད་དུ༔
ཡེ་ཤེས་འཁོར་ལོ་འབར་བས་རྒྱས་ཐོབ་ལ༔ རིག་འཛིན་རྣམས་ཀྱིས་བདེན་པའི་སྟོབས་སྐྱེད་ཅིག༔ ཡི་དམ་ལྷ་ཡིས་བསྐྱེད་རྫོགས་རྟགས་ཕྱུངས་ཤིག༔ དམ་ཅན་རྣམས་ཀྱིས་དམོད་པའི་མཐུ་སྐྱེད་ཅིག༔ ཁྲོ་རྒྱལ་རྣམས་ཀྱིས་མི་ཤིགས་རྒྱ་སྡོམས་ལ༔ མཐར་ཞིང་གཞོམ་པའི་ཕྲིན་ལས་འགྲུབ་པར་མཛོད༔ ཧཱུྃ་བཛྲ་ཕེ་ལཾ་ཁྲོཾ་ཧྲཱིཿཧཱུྃ་ཧཱུྃ་ཀཱི་ལི་ཀཱི་ལ་ཡ༔ རུ་དྲ་ནྲྀ་ཏྲི་ཤ་ཏྲཱུཾ་གརྫ་གརྫ་ཧ་ན་ཧ་ན་ད་ཧ་ད་ཧ་པ་ཙ་པ་ཙ་བྷནྡྷ་བྷནྡྷ་ཧུ་ལུ་ཧུ་ལུ་ཏིཥྛ་ཏིཥྛ་ཚིནྡྷ་ཚིནྡྷ་བྷིནྡྷ་བྷིནྡྷ་སྥོ་ཊ་སྥོ་ཊ་མཱ་ར་ཡ་སརྦ་བིག་ནཱན་ཏྲིག་ནན་ཨ་ཡཾ་ཕཊ྄ཿ
ཅེས་ཟོར་གཏོར་གནོད་པའི་ཕྱོགས་སུ་འཕེན་དུ་གཞུག ཁྲོ་རྒྱལ་ཐུགས་ཀྱི་འོད་ཟེར་འོག་ཏུ་འཕྲོས་པས་ས་གཞི་ཕྱེ་མར་གས་པའི་རྒྱ་མཚོའི་ཀློང་དུ་ལས་ཀྱི་གཤིན་རྗེ་ཁ་གདངས་ནས་བྱུང་བ་ལ༔
སྲིད་གསུམ་ལོག་པར་འདྲེན་པ་ཐམས་ཅད་རང་དབང་མེད་པར་བཀུག་སྟེ་ཞལ་དུ་སིབ་སིབ་ཐིམ་པའི་མོས་པ་མཛོད༔ བདེན་སྟོབས་འགུགས་གཞུག་གི་མཐར། ཧཱུྃ༔ ཁམས་གསུམ་དཔྱི་གནོན་ཡེ་ཤེས་རི་རབ་བརྗིད༔ རྒྱུད་དྲུག་བདུད་བཞི་མ་ལུས་ལྡང་མེད་གཞོམ༔ སྐལ་ལྡན་བུ་མཆོག་དཔལ་ཆེན་གསལ་བའི་འོག༔ མ་རུངས་དགྲ་བགེགས་འབྱུང་པོའི་ཞལ་དུ་བསྟབ༔ མཐར་བྱེད་ལྡང་མེད་མནན་པའི་དབང་ཐོབ་ཤོག༔ ཨོྃ་ལཾ་ཧཱུྃ་ལཾ་ཕེ་ལཾ་སརྦ་བྃ་རྃ་སུྃ་ཡྃ་ཨེ་ནན༔ ཞེས་འབྱུང་བཞི་རི་རབ་ཀྱི་གཟུགས་གཏད།
འཆི་བདག་ཁ་བཙུམས་ནས་ས་འོག་ཏུ་སོང་བའི་སྟེང་དུ་གཏུམ་ཆེན་ཁྲོ་རྒྱལ་འཁོར་བཅས་ཀྱིས་བྲོ་བརྡུང་ཞིང་གཟིར་བས་ནམ་ཡང་ལྡང་མེད་དུ་གྱུར་པར་མོས་ཤིག༔ གཏོར་ཟོར་འཕང་གཏོར་གཞོང་སྦུབ། རྡོ་རྗེས་རྒྱས་གདབ་ལ་རྟ་བྲོ་བརྡུང་བ་ནི། ཧཱུྃ༔ རྔམས་ཆེན་རོལ་པའི་དཀྱིལ་འཁོར་འདིར༔ འབར་བ་དཔལ་གྱི་བྲོ་བརྡུང་བས༔ སྲིད་གསུམ་བསྡུས་ཤིང་དཔྱི་ནས་འཇོམས༔ བདུད་དང་དགྲ་བགེགས་འབྱུང་པོ་རྣམས༔ བྱང་ཆུབ་མཆོག་སེམས་མ་བསྐྱེད་བར༔ ནམ་ཡང་ལྡང་མེད་རྒྱས་བཏབ་བོ༔
ཨོཾ་ལཾ་ཧཱུྃ་ལཾ་སཏྭམྦྷ་ཡ་ནན༔ གཏོར་གཞོང་ཁ་ཡར་བཟེད་ལ་འབྲུ་འཐོར། གསུམ་པ་མཐའ་རྟེན་གཏོར་མའི་དབང་བསྐུར་བ་ལ། གཏོར་སྣོད་རབ་འཇིགས་དུར་ཁྲོད་འབར་བའི་ཕོ་བྲང་དུ་གཏོར་མ་ཉིད་གཏུམ་ཆེན་ནཱ་ག་རཀྴ་གཙོ་བོའི་ཆས་ཡོངས་སུ་རྫོགས་པར་གསལ་བ། ཁྱེད་རང་གི་སྤྱི་བོར་སྤྱན་དྲངས་ཤིང་བྱིན་གྱིས་བརླབས་པས༔ སྡེ་བརྒྱད་དྲེགས་པ་མི་བསྲུན་པའི་གནོད་འཚེ་མཐའ་དག་ཞི་ཞིང་ཁྱད་པར་ཀླུ་གཉན་ས་བདག་མ་རུངས་པའི་མཐོང་རེག་ཁ་རླངས་ཀྱི་དུག་ལ་སོགས་པ་མི་མཐུན་པའི་ཕྱོགས་ཐམས་ཅད་ཞི༔ དབང་བཞི་རྩལ་རྫོགས་སུ་ཐོབ༔ མཆོག་དང་ཐུན་མོང་གི་དངོས་གྲུབ་སྟན་ཐོག་གཅིག་ཏུ་ཐོབ་པར་མོས་ཤིག༔ རྟེན་གཏོར་སྤྱི་བོར་བཞག ། ཧཱུྃ༔
རྩ་བརྒྱུད་བླ་མ་ཡི་དམ་དཀྱིལ་འཁོར་ལྷ༔ དཔའ་བོ་ཌཱཀྐི་དམ་ཅན་ཆོས་སྲུང་ཚོགས༔ དབྱིངས་ནས་སྐུར་བཞེངས་སྐལ་ལྡན་སློབ་བུ་ལ༔ དབང་བསྐུར་བྱིན་རླབས་མཆོག་ཐུན་དངོས་གྲུབ་སྩོལ༔ སརྦ་ས་མ་ཡ་བཛྲ་གྷནྡྷེ་ཨ་བེ་ཤ་ཡ་ཏིཥྛ་བཛྲ་ཨ་ཨཱཿ དེ་རྣམས་ཀྱིས་དབང་གི་དངོས་གཞི་རྒྱས་པར་གྲུབ་ནས་མཇུག་གི་བྱ་བའི་ཐོག་མར། བླ་མ་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པ་རྣམས་ཀྱིས་ཤིས་པའི་ཚིགས་བཅད་དབྱངས་སུ་ལེན་ཅིང༌། མེ་ཏོག་གི་ཆར་རྒྱུན་སིལ་མར་བསྙིལ་བས་དབང་དོན་གྱི་ཡེ་ཤེས་བརྟན་ཅིང་གོང་འཕེལ་དུ་བྱས་པའི་མོས་པ་མཛོད༔ ཡེ་དྷརྨ་ དང་ལས་གཞུང་ཟུར་འཕྱང་ལྟར་ཤིས་བརྗོད་རྒྱས་པར་བྱ༔ མེ་ཏོག་འཐོར་ཞིང་རོལ་མོ་བྱའོ། །
དབང་ལེགས་པར་ཐོབ་ནས་དབང་སྲོག་དམ་ཚིག་ལ་གནས་པ་གལ་ཆེ་སྟེ་གཞུང་ལས། ཧོཿ གསང་སྔགས་བླ་མེད་སྒོར་ཞུགས་ནས༔ དབང་སྲོག་འཛིན་པར་དམ་ཚིག་གནས༔ ལུས་ནི་བསྐྱེད་རིམ་ལྷ་ཡི་སྐུ༔ ངག་གིས་བཟླས་བརྗོད་རྒྱུན་མི་བཅད༔ ཡིད་ཀྱིས་གསལ་སྟོང་ཏིང་འཛིན་བསྐྱང་༔ སྣོད་བཅུད་ཐམས་ཅད་ཡེ་ཤེས་དལ༔ གཉིས་སུ་མེད་པར་ཡེ་ཤེས་སྦྱོར༔ བརྟེན་ལ་གུས་པའི་བྱ་བ་སྤྱོད༔
གདུག་ཅན་བསྒྲལ་བའི་ཞིང་གྱུར་པ༔ ཐུགས་རྗེའི་མཐུ་བསྐྱེད་དབྱིངས་སུ་བསྒྲལ༔ རྫས་དང་སྔགས་དང་ཏིང་འཛིན་གྱིས༔ རྟེན་འབྲེལ་སྦྱོར་བ་མཐའ་རུ་དབྱུང་༔ ཀུན་ཀྱང་ལྟ་བའི་རྩིས་ཟིན་པས༔ སངས་རྒྱས་སྤྱོད་པའི་ཕྲིན་ལས་ཡིན༔ བླ་མ་ལྷ་དང་མཆེད་ལྕམ་གྱི༔ དམ་ཚིག་ཉམས་པ་མེད་པ་ཡིས༔ སྲུང་མཚམས་བྲལ་བའི་དབྱིངས་སུ་སྐྱོལ༔ དམ་ལྡན་ནོར་བུ་ཐོགས་པ་བཞིན༔
ཅི་འདོད་དངོས་གྲུབ་ཐམས་ཅད་འཐོབ༔ དམ་མེད་ས་བོན་རུལ་བ་འདྲ༔ སངས་རྒྱས་འབྲས་བུ་ཐོབ་མི་སྲིད༔ དེ་ཕྱིར་རྩ་བ་ཡན་ལག་གི༔ དམ་ཚིག་གནས་རྣམས་མ་ཉམས་སྲུངས༔ ཞེས་གསུངས་པའི་རྡོ་རྗེའི་དམ་ཚིག་གི་རིམ་པ་ལ་སྤང་བླང་ཚུལ་བཞིན་དུ་བྱ་སྙམ་པས་འདིའི་རྗེས་ཟློས་མཛོད༔ གཙོ་བོ་རྡོ་རྗེ་འཛིན་པ་ཆེ༔ དམ་པས་བཀའ་ནི་ལེགས་བསྩལ་བ༔ དམ་ཚིག་མི་གཡེལ་སྲོག་ལྟར་བསྲུང་༔ ལན་གསུམ།
གཏང་རག་མཎྜལ་འབུལ། སླར་ཡང་ལུས་ལོངས་སྤྱོད་ཐམས་ཅད་དེང་ནས་བླ་མ་ལ་ཕུལ་བས་ཆ་ཤས་ནས་ལོངས་སྤྱོད་གསོལ་ལོ་སྙམ་པས་འདིའི་རྗེས་ཟློས་མཛོད༔ དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེར་སྤྱོད་པ་བསྐྱང་དུ་གསོལ༔ ལན་གསུམ་དང་དགེ་བསྔོ་སྤྱི་ལྟར་བྱས་ལ་སློབ་མ་གྱེས་སོ། ། གསུམ་པ་ཆོ་གའི་རིམ་པ་ཚོགས་ལ་རོལ་ཞིང་ལྷག་གཏོར་ཐུགས་དམ་བསྐུལ་བ་ཆད་བརྟན་རྟ་བྲོ་མཆོད་བསྟོད་བཟོད་གསོལ་རྣམས་དང༌། དཀྱིལ་འཁོར་རས་བྲིས་ཡིན་ན་བརྟན་བཞུགས་དང་རྡུལ་ཚོན་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་ལས་གཞུང་ལྟར་བྱས་པས་གྲུབ་བོ། ། འཇམ་དཔལ་གྲུབ་གང་བྱིན་རླབས་རྒྱུད་ལ་ཞུགས། །
རྣམ་སྨིན་ལུས་ལ་ཡེ་ཤེས་ཕྱག་རྒྱས་ཐེབས། ། ཅིས་ཀྱང་གཞོམ་མེད་རྡོ་རྗེ་འཇིགས་པར་བྱེད། ། འཆི་བདག་འཇོམས་པའི་བདག་པོ་ཉིད་གྱུར་ཅིག ། གཏུམ་པོ་ནཱ་ག་རཀྴའི་དབང་བསྐུར་ཡེ་ཤེས་མེ་འབར་གྱི་མཚམས་སྦྱོར་ཚིག་སྣ་ཅུང་ཟད་བསྡུས་ཤིང་ལག་ལེན་རྣམ་གསལ་གྱིས་བརྒྱན་པ་འདིའང༌། པདྨའི་རིག་པ་འཛིན་པའི་གཟུགས་བརྙན་པདྨ་གར་དབང་ཕྲིན་ལས་འགྲོ་འདུལ་རྩལ་གྱིས་ཙཱ་འདྲ་རིན་ཆེན་བྲག་གི་སྒྲུབ་གནས་སུ་བགྱིས་པ་དགེ་ལེགས་འཕེལ།། །། ༼ཆ༽ རྗེ་བཙུན་འཕགས་མ་ཡིད་བཞིན་འཁོར་ལོའི་སྒྲུབ་ཐབས་དབང་བསྐུར་དང་བཅས་པ་འཆི་མེད་གཏེར་བུམ་ཞེས་བྱ་བ་བཞུགས་སོ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཕྱོགས་དུས་རྒྱལ་བ་སྲས་བཅས་བསྐྱེད་པའི་ཡུམ། ། ཚེ་དབང་བཅུད་སྦྱིན་འཕགས་མའི་ཞབས་པད་ལ། ། མི་ཕྱེད་གུས་པས་ཕྱག་འཚལ་སྐྱབས་གསོལ་ན། །
འདི་བཟུང་ཚེ་རབས་ཀུན་ཏུ་རྗེས་འཛིན་སྩོལ། ། འཕྱིང་བར་བང་སོའི་གསང་གཏེར་བཅུད། ། ཇོ་མོའི་ནང་སྒྲུབ་ཟབ་པའི་ཕུལ། ། ལྷ་དང་བླ་མ་དབྱེར་མེད་པའི། ། རྗེས་གནང་ཇི་བཞིན་ཉུང་གསལ་འགོད། ། སྐྱིད་གྲོང་རིག་འཛིན་ཆེན་པོ་ཐུགས་མཆོག་རྡོ་རྗེའི་ཟབ་གཏེར་ལས་བྱོན་པའི་མཚོ་རྒྱལ་ནང་སྒྲུབ་འཕགས་མ་ཡིད་བཞིན་འཁོར་ལོའི་སྨིན་གྲོལ་གྱི་གདམས་པའི་སྙིང་པོར་དྲིལ་བ་འདི་ལ་གཉིས། སྒྲུབ་པའི་ཐབས་དང༌། སློབ་མ་རྗེས་སུ་འཛིན་པའོ། ། དང་པོ་ལ་གསུམ། སྔོན་འགྲོ།
དངོས་གཞི་རྗེས་ཀྱི་རིམ་པའོ། དང་པོ་ནི། གཙང་ཞིང་དགེ་བའི་གནས་སུ་སྟེགས་བུ་ཁེབས་ལྡན་གྱི་སྟེང་དུ། དཀྱིལ་འཁོར་པདྨ་འདབ་བཞི་ཕྱོགས་མདོག་ཅན་ནམ་འབྲུ་དཀར་གྱི་ཚོམ་བུ་གཙོ་བོ་གཅིག་ལ་འཁོར་ཉེར་གཅིག་བཀོད་པའི་ཁར་མཉྫུའི་སྟེང་དུ། བུམ་པ་གང་ཆུ་དང་ཉེར་ལྔ་རྫས་ཀྱིས་བཏམས་པ་མགུལ་ཆིངས་དཀར་པོ་ཅན་བཞག ། དེའི་སྟེང་དུ་བྷནྡྷ་ཨ་མྲྀ་ཏས་གང་བ་དར་དམར་གྱིས་བཀབ་པའི་སྟེང་དུ་མེ་ལོང་དྲི་མེད་ཤེལ་རྡོ་འགོད། གཡས་སུ་ཚེ་རིལ། གཡོན་དུ་མདའ་དར། རྒྱབ་ཏུ་ཚེ་ཆང༌། མདུན་དུ་སྨན་རཀ་གཏོར་གསུམ།
ཞི་མཆོད་གཡས་སྐོར། བྱང་ཤར་དུ་ལས་བུམ། ཚོགས་གཏོར་སོགས་དགོས་པའི་ཡོ་བྱད་རྣམས་ཀྱང་ཚོགས་པར་བྱའོ། ། དེ་ནས་ཐོག་མར་ཁྲུས་དང་དཀར་བགེགས། མཚམས་གཅོད་སྤྱི་འགྲོས་ལྟར་བྱ། སྐྱབས་སུ་འགྲོ་བ་ནི། ན་མོ༔ རང་སྣང་དག་པའི་ཞིང་ཁམས་སུ༔ སྣང་བ་མཐའ་ཡས་ཙཎྜ་ལི༔ ལས་ཀྱི་དབང་མོ་ནཱ་གརྫུ༔
རིག་འཛིན་པདྨ་འབྱུང་གནས་དང་༔ བླ་མ་རྗེ་བཙུན་འཕགས་མ་ལ༔ བདག་སོགས་གུས་པས་སྐྱབས་སུ་མཆི༔ འཁོར་བའི་འཁྲུལ་འཁོར་གཞོམ་དུ་གསོལ༔ ལན་གསུམ། སེམས་བསྐྱེད་པ་ནི། ན་མོ༔ བདག་གིས་འཕགས་མ་ཁྱོད་བསྒྲུབས་པས༔ ཚོགས་གཉིས་ཡོངས་སུ་སྨིན་ནས་ཀྱང་༔ བདེ་གཤེགས་མཛད་པ་བདག་གིས་བསྒྲུབ༔
ཕ་རོལ་ཕྱིན་དྲུག་ལ་གནས་པའི༔ འགྲོ་ཀུན་མཆོག་ཏུ་འགོད་པར་བགྱི༔ ལན་གསུམ། ཚོགས་བསགས་པ་ནི། ཧོཿ འཕགས་མ་དཀོན་མཆོག་འཁོར་བཅས་ལ༔ རབ་ཏུ་དད་པས་ཕྱག་འཚལ་ལོ༔ དངོས་འབྱོར་ཡིད་སྤྲུལ་མཆོད་པ་འབུལ༔ ལས་དང་ཉོན་མོངས་ཅི་མཆིས་བཤགས༔ འགྲོ་དོན་མཛད་ལ་རྗེས་ཡི་རང་༔
ཆོས་ཀྱི་འཁོར་ལོ་བསྐོར་བར་བསྐུལ༔ མྱ་ངན་མི་འདའ་བཞུགས་གསོལ་འདེབས༔ དགེ་བ་བསོད་ནམས་ཅི་བསགས་པ༔ འགྲོ་ཀུན་ཡོངས་ལ་བསྔོ་བར་བགྱི༔ མཆོད་པ་བྱིན་རླབས་ནི། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱངས། བྷྲཱུྃ་ལས་རིན་ཆེན་སྣོད་ཡངས་སུ༔ ཨོྃ་ཧཱུྃ་ཏྲཱྃ་ཧྲཱིཿཨཱཿདང་ནི༔ ཨ་ལས་ཐོད་པར་ཨོྃ་ཨཱཿཧཱུྃ༔
ཞུ་བ་ལས་བྱུང་ཉེར་སྤྱོད་དང་༔ འདོད་ཡོན་སྨན་རཀ་གཏོར་མ་སོགས༔ ཕྱི་ནང་གསང་བའི་མཆོད་སྤྲིན་ནི༔ ཟད་མེད་ནམ་མཁའ་གང་བར་གྱུར༔ ནམ་མཁའ་མཛོད་ཀྱི་སྔགས་རྒྱ་ལན་གསུམ་གྱིས་བརླབ་བོ། ། གཉིས་པ་དངོས་གཞི་ལ། དང་པོ་བདག་མདུན་དམ་ཚིག་བསྐྱེད་པ་ནི། ཨོྃ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ བདག་གཞན་སྣོད་བཅུད་མི་དམིགས་སྟོང་པའི་ངང་༔ སྟེང་འོག་ཕྱོགས་ཀུན་རིག་འཛིན་འབར་བའི་དལ༔
འོད་ཟེར་ལྔ་ལྡན་ཀུན་ནས་རབ་འཁྲུགས་པ༔ མི་ཤིགས་སྲ་བརྟན་གསེར་འཁོར་རྩིབས་སྟོང་ལྡན༔ པད་དཀར་ཟླ་སྟེང་ཏཱཾ་ཡིག་དཀར་སེར་ནི༔ རིང་ཆ་ཚེག་དྲག་ཅན་ལས་ལྔ་ལྡན་གྱིས༔ འོད་ཟེར་འཕྲོ་འདུ་ཡིད་བཞིན་འཕགས་མའི་སྐུ༔ དཀར་གསལ་གསེར་འོད་ཞི་འཛུམ་སྤྱན་གསུམ་ལྡན༔ ཞལ་གཅིག་ཕྱག་གཉིས་གཡས་པས་མཆོག་སྦྱིན་རྒྱ༔ གཡོན་པ་ཨུཏྤལ་དཀར་པོའི་ཡུ་བ་ཉིད༔ མཐེབ་སྲིན་གྱིས་འཛིན་སྙན་གཡོན་མེ་ཏོག་རྒྱས༔ ཕྱག་ཞབས་མཐིལ་དུ་ཞི་བའི་སྤྱན་རེས་མཚན༔
ཞབས་གཉིས་ཕྱེད་སྐྱིལ་བཅུ་དྲུག་ལང་ཚོ་ཅན༔ དབུ་སྐྲ་མཐོན་མཐིང་སེར་འབོལ་སྤྱི་བོར་བཅིང་༔ ཟར་བུ་འཕྱང་ཞིང་དར་སྔོན་ཅོད་པན་འཕུར༔ དར་དཀར་སྟོད་གཡོགས་དར་དམར་སྨད་དཀྲིས་བཀླུབས༔ དབུ་རྒྱན་སྙན་རྒྱན་ཕྱག་གདུབ་ཞབས་གདུབ་དང་༔ དོ་ཤལ་དཔུང་རྒྱན་སེ་མོ་དོ་ལ་སོགས༔ རིན་ཆེན་རྒྱན་མཛེས་འོད་སྐུ་དྲྭ་བའི་གཟུགས༔ འཇའ་ཟེར་འོད་ལྔ་འཕྲོ་བའི་ཀློང་ན་འགྱིང་༔ ཙིཏྟ་པད་དམར་འདབ་བརྒྱད་ཁ་ཟུམ་པའི༔ ནང་དུ་གསེར་འཁོར་རྩིབས་བརྒྱད་དབུས་དང་ནི༔
རྩིབས་སྟེང་ཟླ་དཀྱིལ་ཏཱཾ་ཡིག་སྔགས་འབྲུ་རེ༔ རང་སྒྲ་དང་བཅས་གཡས་སུ་འཁོར་བར་གྱུར༔ ཨོྃ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ༔ ཏཱཾ་ཡིག་ལས་འཕྲོས་འོད་ཀྱིས་མདུན་གྱི་དལ༔ པད་དཀར་འདབ་སྟོང་ཟླ་དཀྱིལ་ཏཱཾ་ཡིག་ལས༔ ཡིད་བཞིན་འཁོར་ལོ་ཚེ་སྦྱིན་ལྷ་མོ་ནི༔ རབ་དཀར་ཞལ་གཅིག་ཕྱག་གཉིས་ཞི་འཛུམ་ཞལ༔ ཕྱག་གཡས་མཆོད་སྦྱིན་ཨུཏྤལ་དམར་པོའི་སྟེང་༔ དུས་གསུམ་སངས་རྒྱས་ཡེ་ཤེས་འོད་ཕུང་འབར༔ གཡོན་པར་མཉམ་བཞག་ཚེ་བུམ་བཅུད་ཀྱིས་གཏམས༔
རྡོ་རྗེ་སྐྱིལ་ཀྲུང་ཞི་བའི་སྤྱན་བདུན་ལྡན༔ ལོངས་སྤྱོད་རྫོགས་སྐུ་དར་དང་རིན་ཆེན་མཛེས༔ དབུ་གཙུག་མགོན་པོ་འོད་དཔག་མེད་པས་མཚན༔ གསལ་འཚེར་ལྷུན་སྡུག་གཟི་བྱིན་འོད་དུ་འབར༔ ཁོར་ཡུག་འདབ་སྟོང་འཕགས་མ་ཉེར་གཅིག་ལ༔ སངས་རྒྱས་བྱང་སེམས་ཡི་དམ་དཔའ་བོ་དང་༔ འབྱུང་ལྔའི་བཅུད་འཛིན་ཚེ་ལྷ་རིག་འཛིན་སོགས༔ ཏིལ་གང་ཕྱུར་ལྟར་ཐུགས་རྗེས་རོལ་བར་གསལ༔ ཐུགས་རྗེ་ཀུན་སྒྲོལ་ཐུགས་ཀར་རྩིབས་བརྒྱད་ལ༔ ཟླ་སྟེང་ཏཱཾ་ཡིག་སྔགས་ཕྲེང་གཡས་སུ་འཁོར༔
གནས་གསུམ་ཟླ་བ་པདྨ་ཉི་ཟླ་ལ༔ ཨོྃ་ཨཱཿཧཱུྃ་གསལ་དེ་ལས་འོད་འཕྲོས་པས༔ མདུན་བསྐྱེད་རྒྱུད་བསྐུལ་ཐུགས་རྗེའི་འོད་ཟེར་གྱི༔ རབ་འབྱམས་ཕྱོགས་བཅུའི་ཞིང་ཀུན་རབ་ཏུ་གཡོས༔ དྭངས་མའི་གཟི་འབར་སངས་རྒྱས་བྱང་སེམས་ཚོགས༔ འཕགས་མ་ཐུགས་རྗེས་ཀུན་སྒྲོལ་སྐུར་བཞེངས་ནས༔ ནམ་མཁའ་ས་གཞི་བར་སྣང་ཀུན་གང་སྟེ༔ བདག་མདུན་གཉིས་ལ་ཐིམ་པས་དབང་རྫོགས་གྱུར༔ གཉིས་པ་ཡེ་ཤེས་པ་དགུག་པ་ནི། ཨོྃ༔
ཆོས་དབྱིངས་སྐྱེ་བ་མེད་པ་ལས༔ ཐུགས་རྗེས་སྨོན་ལམ་ལས་སྤྲུལ་པའི༔ འཕགས་མ་སྒྲོལ་མ་འཁོར་བཅས་རྣམས༔ དད་པས་བདག་གིས་སྤྱན་འདྲེན་ན༔ བརྩེ་བས་དགོངས་ཏེ་གཤེགས་སུ་གསོལ༔ སྒྲུབ་པའི་སྐལ་ལྡན་བདག་ཅག་ལ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་ཨཱརྻ་ཏཱ་རེ་བཛྲ་ས་མཱ་ཡ་ཛཿ གསུམ་པ་བཞུགས་སུ་གསོལ་བ་ནི། ཨཱཿ
ཕོ་བྲང་གཞལ་ཡས་འོད་དུ་འབར༔ པདྨ་གེ་སར་ཟླ་བའི་སྟེང་༔ བཅོམ་ལྡན་འཕགས་མའི་ཚོགས་རྣམས་ཀུན༔ དགྱེས་ཤིང་བརྟན་པར་བཞུགས་སུ་གསོལ༔ ཨོཾ་ཨཱརྻ་ཏཱ་རེ་ས་མ་ཡ་ཏིཥྛ་ལྷན༔ བཞི་པ་ཕྱག་འཚལ་བ་ནི། ཧོཿ དུས་གསུམ་སངས་རྒྱས་བསྐྱེད་པའི་ཡུམ༔ འགྲོ་དྲུག་བུ་བཞིན་སྐྱོང་བའི་མ༔ རྒྱལ་བའི་ཡུམ་ལ་ཕྱག་འཚལ་ལོ༔
ལྷ་མོ་ཐུགས་རྗེའི་ངང་ཅན་མ༔ བརྩེ་གདུང་མཁྱེན་སྟོབས་ནུས་པར་ལྡན༔ ཡིད་བཞིན་མ་ལ་ཕྱག་འཚལ་ལོ༔ དུས་མིན་འཆི་བ་ལ་སོགས་པ༔ མི་མཐུན་ཕྱོགས་རྣམས་ཀུན་སྐྱོབས་མ༔ སྐྱབས་ཆེན་མ་ལ་ཕྱག་འཚལ་ལོ༔ ཨོཾ་ཨཱརྻ་ཏ་རེ་ཨ་ཏི་པཱུ་ཧོཿ པྲ་ཏཱིཙྪ་ཧོཿ ལྔ་པ་མཆོད་པ་འབུལ་བ་ཕྱི་མཆོད་ནི། ཧཱུྃ༔
དྲི་མེད་དག་པ་བདུད་རྩིའི་ཆུ༔ ཡན་ལག་བརྒྱད་ལྡན་དགེ་བའི་རྫས༔ མཆོད་ཡོན་ཞབས་བསིལ་མེ་ཏོག་སོགས༔ འཕགས་མའི་ཚོགས་ལ་འབུལ་བར་བགྱི༔ ཨོྃ་ཨཱརྻ་ཏཱ་རེ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔ དེ་བཞིན་ པཱ་དྱཾ་ དང་མཉྫ་མ་ནམ་སྦྱངས་པས་མཆོད། སྤྲོ་ན་མཎྜལ་གང་རུང་ལན་གསུམ་སོགས་འབུལ། ཧཱུྃ༔ སྟོང་གསུམ་འཇིག་རྟེན་ཕྱོགས་དུས་ཐམས་ཅད་དུ༔ འདོད་ཡོན་ལྔ་ལྡན་མཆོད་པའི་བྱེ་བྲག་ནི༔
དངོས་སུ་འབྱོར་དང་ཡིད་ཀྱིས་རྣམ་སྤྲུལ་ཏེ༔ རྒྱལ་ཡུམ་འཕགས་མའི་ཚོགས་ལ་འབུལ་བར་བགྱི༔ འགྲོ་ཀུན་ཚོགས་གཉིས་ཡོངས་སུ་སྨིན་པར་ཤོག༔ ཨོྃ་ཨཱཿཧཱུྃ་ཏཱ་རཱ་དྷེ་བ་ཌཱཀྐི་ནཱི་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷཻ་ནཻ་ཝི་དྱེ་ཤབྡ་ཧཱུྃ༔ ནང་མཆོད་ནི༔ ཧཱུྃ༔ སྲིད་པར་གཏོགས་པའི་འཇིག་རྟེན་རབ་འབྱམས་ན༔ གཟུགས་སྒྲ་དྲི་རོ་རེག་ཆོས་ཇི་སྙེད་པ༔ རྡོ་རྗེ་འདོད་མའི་ཚོགས་སུ་མངོན་སྤྲུལ་ནས༔ འདོད་ཡོན་མཆོད་པ་དབང་པོ་རྣམས་ལ་འབུལ༔
འཕགས་མའི་ཚོགས་རྣམས་ཐུགས་དམ་བསྐང་གྱུར་ནས༔ ཡེ་ཤེས་དབང་པོ་དྲུག་གི་དངོས་གྲུབ་སྩོལ༔ ཨོྃ་ཨཱཿཧཱུྃ་བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་མུ་དྲ་པྲ་ཏཱིཙྪ་ཧྃའུ༔ གསང་མཆོད་ནི༔ ཧཱུྃ༔ སྐུ་ལྔ་རིགས་འདུས་རྗེ་བཙུན་འཕགས་མ་ལ༔ དུག་ལྔའི་ངོ་བོ་རྣམ་པར་དག་པ་ཡི༔ ཡེ་ཤེས་ལྔ་ཡི་བདེ་བའི་མཆོད་པ་འབུལ༔ ཀུན་ཏུ་བདེ་བའི་མཆོད་པས་མཉེས་གྱུར་ཅིག༔ ཨོྃ་ཏཱ་རཱ་ཛྙཱ་ན་སརྦ་པཱུ་ཛ་ས་མ་ཡེ་སྭཱ་ཧཱ༔
སྨན་རཀ་གཏོར་མཆོད་ནི། ཧཱུྃ༔ རང་བྱུང་གདོད་ནས་རྣམ་པར་དག༔ རྩ་བརྒྱད་སྟོང་སྦྱར་བདུད་རྩི་འདིས༔ སློབ་དཔོན་གཉན་དང་ཡི་དམ་ལྷ༔ འཕགས་མ་བདེ་གཤེགས་མཁའ་འགྲོའི་ཚོགས༔ དམ་ཅན་གཏེར་བདག་རྣམས་ལ་མཆོད༔ དགྱེས་པར་དགོངས་ལ་དངོས་གྲུབ་སྩོལ༔ སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི༔ ཞེས་མཆོད།
ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་དངོས་གྲུབ་བླངས། ཧཱུྃ༔ ཐབས་ཤེས་རྟེན་འབྲེལ་རྒྱུ་ལས་བྱུང་བ་ཡི༔ བདེ་མཆོག་བདེ་སྤྱོད་རཀྟའི་མཆོད་པ་འབུལ༔ འཕགས་མའི་ཚོགས་རྣམས་ཐུགས་དམ་བསྐང་གྱུར་ནས༔ བདག་འཛིན་འཁོར་བ་སྟོངས་པར་མཛད་དུ་གསོལ༔ ཨོཾ་ཏཱ་རཱ་དྷེ་བ་ཌཱཀྐི་ནཱི་མ་ཧཱ་རཀྟ་པཱུ་ཛ་ཡེ་ཧཱུྃ༔ ཧཱུྃ༔ བླ་མེད་མཆོག་གི་མཆོད་པ་དམ་པ་ནི༔
ཡེ་ཤེས་ལྔ་ཡི་འོད་ཟེར་རྣམ་པར་འཕྲོ༔ འདོད་པའི་ཡོན་ཏན་ལྔ་ཡི་ཕུང་པོར་གསལ༔ དཔག་ཏུ་མེད་པའི་མཆོད་སྤྲིན་རྒྱ་མཚོ་འདིས༔ རྗེ་བཙུན་འཕགས་མའི་ཚོགས་རྣམས་མཉེས་གྱུར་ཅིག༔ ཚེ་དཔལ་ཡེ་ཤེས་རྒྱས་པའི་དབང་ཐོབ་ཤོག༔ ཨོྃ་ཏཱ་རཱ་དྷེ་བ་ཌཱཀྐི་ནཱི་ཨ་མྲྀ་ཏ་མ་ཧཱ་བྷ་ལིངྟ་པཱུ་ཛ་ཁ་ཁ་ཁཱ་ཧི་ཁཱ་ཧི༔ དྲུག་པ་བསྟོད་པ་ནི། ཨཱཿ དུས་གསུམ་རྒྱལ་བ་ཀུན་གྱི་ཡུམ༔ འཕགས་མ་སྒྲོལ་མ་སྒྲོལ་མཛད་ཡུམ༔
ཡིད་བཞིན་འཁོར་ལོ་ཚེ་འཕེལ་མ༔ ལྷ་མོ་ཁྱོད་ལ་རྟག་ཏུ་འདུད༔ འཁོར་བ་ལས་སྒྲོལ་ཏཱ་རེ་མ༔ ཏུཏྟ་རེ་ཡིས་འཇིགས་བརྒྱད་སྒྲོལ༔ ཏུ་རེའི་ནད་རྣམས་ཀུན་ལས་སྐྱོབས༔ སྒྲོལ་མ་ཡུམ་ལ་ཕྱག་འཚལ་བསྟོད༔ བདག་ནི་དེང་ནས་བྱང་ཆུབ་བར༔ སྐུ་གསུང་ཐུགས་ཀྱི་རྗེས་བཟུང་ནས༔ ཚེ་དཔལ་ཡེ་ཤེས་རྒྱས་པ་དང་༔ བར་ཆད་བདུད་ལས་རྒྱལ་བར་མཛོད༔
བདུན་པ་འཛབ་བཟླ་བ་ནི། ཐུགས་སྲོག་མཐའ་མར་སྙིང་པོ་འབྲུ་བརྒྱད་པ༔ གཡས་སུ་འཁོར་བས་ལྔ་ལྡན་འོད་ཟེར་འཕྲོས༔ མདུན་བསྐྱེད་ལྷ་མོའི་རྒྱུད་བསྐུལ་སྔགས་ཕྲེང་བསྐོར༔ དེ་ལས་འོད་ཟེར་ནམ་མཁའ་གང་བར་འཕྲོས༔ སངས་རྒྱས་བྱང་སེམས་རིག་འཛིན་འཇིག་རྟེན་གྱི༔ ཞིང་ཀུན་གཡོས་ཤིང་ཚེ་བཅུད་དྭངས་མ་ནི༔ ཨ་ནྲྀ་ཛ་ཡིས་རྣམ་པར་སྟོང་ཁམས་ཀུན༔ ཉི་ཟླའི་འོད་འབར་ཐེམ་མེར་གང་བ་རྣམས༔ མདུན་བསྐྱེད་ལ་ཐིམ་སྟོབས་དང་གཟི་བྱིན་འབར༔
སངས་རྒྱས་ཞིང་ཁམས་མ་ལུས་གཅིག་ཏུ་རྫོགས༔ མཁྱེན་དང་བརྩེ་བའི་འོད་སྟོང་ཕྱོགས་བཅུར་འཕྲོ༔ ཐུགས་ཀྱི་བདུད་རྩི་ལྔ་ལྡན་འོད་ཟེར་རྒྱུན༔ བར་མི་ཆད་པར་བདག་ཉིད་ཐུགས་ཀར་ཐིམ༔ ནད་གདོན་སྡིག་སྒྲིབ་བར་ཆོད་ཀུན་ཞི་ཞིང་༔ གཟི་བརྗིད་འོད་འབར་འཁོར་འདས་སྟོབས་བཅུ་རྫོགས༔ སྣང་སྲིད་བརྟན་གཡོ་ཀུན་ལ་དབང་བསྒྱུར་བས༔ བསྐལ་བཟང་སྟོང་གི་བསྟན་པ་མ་རྫོགས་བར༔ ཚེ་གཅིག་བྱ་བ་བྱེད་པའི་ཡོན་ཏན་ལྡན༔ ཐུགས་རྗེས་སྟོབས་ཀྱིས་བདེན་པ་འགྲུབ་གྱུར་ཅིག༔
ཨོྃ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུརྫྙཱ་ན་པུཥྚིཾ་ཀུ་རུ་ཡེ་སྭཱ་ཧཱ༔ ཞེས་བཟླ། བསྙེན་སྒྲུབ་སོགས་ཀྱི་སྐབས་ཛཔ྄྄་དམིགས་ཞིབ་ཆ་ནི་གཏེར་ཆེན་ཉིད་ཀྱིས་མཛད་པ་ལས་ཤེས་པར་བྱའོ། ། བརྒྱད་པ་ཚེ་འགུགས་ནི། མདའ་དར་གཡབ་ལ། ཧཱུྃ༔ འོག་མིན་ཞིང་ཁམས་རབ་འབྱམས་ནས༔ རྩ་བ་བརྒྱུད་པའི་བླ་མ་རྣམས༔ ཐུགས་དམ་ཐུགས་རྗེའི་དབྱིངས་ནས་བཞེངས༔ འཁོར་འདས་ཀུན་ནས་ཚེ་ཁུག་ལ༔
སྒྲུབ་མཆོག་ཚེ་ཡི་དངོས་གྲུབ་སྩོལ༔ ཨོྃ་གུ་རུ་སརྦ་ཏ་ཐཱ་ག་ཏ་བཛྲ་ཨཱ་ཡུ་སིདྡྷི་ཨཱཿ སྣང་སྲིད་རྣམ་དག་ཕོ་བྲང་ནས༔ དཀྱིལ་འཁོར་གཉན་གྱི་ལྷ་ཚོགས་རྣམས༔ ཐུགས་དམ་ཐུགས་རྗེའི་དབྱྀངས་ནས་བཞེངས༔ འཁོར་འདས་ཀུན་ནས་ཚེ་ཁུག་ལ༔ སྒྲུབ་མཆོག་ཚེ་ཡི་དངོས་གྲུབ་སྩོལ༔ ཨོྃ་ཏཱ་རེ་ཏུཏྟཱ་རེ་ཏུ་རེ་མ་མ་ཨ་ཡུརྫྙཱ་ན་པུཎྱེ་པུཥྚིཾ་ཀུ་རུ་ཡེ་སྭཱ་ཧཱ༔ རྩ་སྔགས་བརྗོད། རྩ་གསུམ་ཚེ་ཡི་ལྷ་ཚོགས་རྣམས༔
འཇའ་དང་འོད་དུ་མེ་རེ་རེ༔ སྐུ་དང་ཚོམ་བུར་ཤིགས་སེ་ཤིག༔ བཀྲག་དང་གཟི་མདངས་ཡ་ལ་ལ༔ བྱིན་རླབས་ཆར་རྒྱུན་སི་ལི་ལི༔ སྒྲུབ་རྫས་བདུད་རྩི་མེ་རེ་རེ༔ མ་རིག་རྟོགས་པ་སངས་སེ་སང་༔ གཟུགས་ཕུང་འོད་དུ་ཡ་ལ་ལ༔ བདག་ཉིད་རྡོ་རྗེའི་སྐུར་གྲུབ་ནས༔ འགྱུར་མེད་དབྱིངས་སུ་རྒྱས་ཐོབ་ཅིག༔ ཨོྃ་ཏཱ་རེ་ སོགས་བརྗོད།
དགུ་པ་ཐུན་མཚམས་ཀྱི་བྱ་བ་ནི། མཆོད་བསྟོད་མདོར་བསྡུས་ཤིག་འབུལ། ནོངས་བཤགས་ནི། ཧཱུྃ༔ ཐུགས་རྗེའི་རྣམ་འཕྲུལ་རྗེ་བཙུན་འཕགས་མའི་སྐུ༔ རྒྱལ་ཀུན་བསྐྱེད་ཡུམ་ཡིད་བཞིན་རྣལ་འབྱོར་མ༔ མི་ཕྱེད་གདུང་བའི་ཡིད་ཀྱིས་གསོལ་འདེབས་ན༔ མ་གདུང་བུ་བཞིན་བརྩེ་བའི་ཐུགས་རྗེས་གཟིགས༔ བདག་ནི་བླ་མེད་ཐེག་ཆེན་སྒོར་ཞུགས་ནས༔ རྩ་བ་ཡན་ལག་དམ་ཚིག་ཉམས་ཆག་རྣམས༔
གནོང་འགྱོད་དྲག་པོས་འཕགས་མའི་སྤྱན་སྔར་བཤགས༔ ཉེས་ལྟུང་སྒྲིབ་ཚོགས་བྱང་ཞིང་དག་པ་དང་༔ ཚངས་པ་དོན་གྱི་དངོས་གྲུབ་སྩལ་དུ་གསོལ༔ བཛྲ་ས་མ་ཡ་ཤུདྡྷེ་ཨཱཿ ཞེས་དང་ཡིག་བརྒྱ་བརྗོད། བཅུ་པ་མདུན་བསྐྱེད་བརྟན་བཞུགས་ནི༔ ཧཱུྃ༔ ཆོས་ཀྱི་དབྱིངས་ལ་གཤེགས་བཞུགས་མི་མངའ་ཡང་༔ མཁྱེན་བརྩེ་ཐུགས་རྗེའི་རོལ་པའི་ཕྱག་རྒྱ་སྔགས༔ ལྷག་མེད་རྟག་ཏུ་གསལ་མཛད་བརྟན་པར་བཞུགས༔
བདེ་ལེགས་ཡིད་བཞིན་འབྱུང་བའི་བཀྲ་ཤིས་ཤོག༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་བརྗོད་པས་མེ་ཏོག་འཐོར་རོ། གསུམ་པ་རྗེས་ཀྱི་བྱ་བ་ལ། དང་པོ་ཚོགས་མཆོད་ནི། ཇི་ལྟར་འབྱོར་བའི་ཚོགས་རྫས་བསང་ཆུས་བྲན་ལ་བྱིན་གྱིས་བརླབ་པ་ནི། ཧཱུྃ༔ བདག་ཉིད་ལྷ་ཡི་ཐུགས་ཀ་ནས༔ རྃ་ཡྃ་ཁྃ་འཕྲོས་མེ་རླུང་ཆུས༔ རྣམ་རྟོག་བག་ཆགས་བསྲེགས་གཏོར་བཀྲུས༔
ཨོྃ་ཨཱཿཧཱུྃ་འཕྲོས་བདུད་རྩི་ཞུ༔ འདོད་ཡོན་ནམ་མཁའ་མཉམ་པར་སྤེལ༔ ཨོྃ་ཨཱཿཧཱུྃ༔ ལན་གསུམ། མཆོད་པ་ནི། ཧཱུྃ༔ བདེ་ཆེན་དབྱིངས་ཕྱུག་གསང་བ་བྷ་གའི་ཀློང་༔ རྣམ་དག་དམ་ཚིག་གསུམ་གྱི་སྒོ་འབྱེད་མ༔ ཨ་མ་མཚོ་རྒྱལ་ཐུགས་རྗེ་ཁྲོས་མའི་སྐུ༔ ལཱ་སྱེ་དཀར་མོ་འཕགས་མ་ཚེ་ཡི་དཔལ༔
དབྱེར་མེད་ངོ་བོ་ཉིད་སྐུ་བཅོམ་ལྡན་མ༔ ཀུན་ལ་སྙོམས་པའི་ཐུགས་རྗེའི་སྤྱན་མངའ་བ༔ རྩ་གསུམ་བདེ་གཤེགས་འདུས་པའི་དཀྱིལ་འཁོར་དུ༔ གཟུགས་སྒྲ་དྲི་རོ་རེག་བྱ་ཆོས་ལ་སོགས༔ དུག་ལྔ་རྣམ་དག་ཡེ་ཤེས་ལྔ་ཡི་བཅུད༔ ཞལ་ཟས་བདུད་རྩིའི་ཚོགས་མཆོད་དམ་པ་འདི༔ ཞལ་དུ་བསྟབ་བོ་རོལ་གཅིག་ཁ་རཾ་ཁཱ་ཧི༔ ཐུགས་དམ་བསྐངས་ལ་དབང་དང་དངོས་གྲུབ་སྩོལ༔ ག་ཎ་ཙཀྲ་པཱུ་ཛ་ཁཱ་ཧི༔ བཤགས་པ་ནི།
ཧོཿ དབྱིངས་ཕྱུག་མཁའ་འགྲོ་ལྷ་ཚོགས་དགོངས་སུ་གསོལ༔ བདག་ཅག་བླ་མེད་སྙིང་པོའི་སྒོར་ཞུགས་ནས༔ ནོངས་པར་སྤྱད་པའི་ཉེས་པ་ཅི་མཆིས་པ༔ ཀུན་ནས་ཡངས་པ་ཆོས་དབྱིངས་བྷ་གའི་ཀློང་༔ འདོད་ཡོན་ལོངས་སྤྱོད་ཚོགས་ཀྱིས་བསྐངས་ཤིང་བཤགས༔ གཡར་དམ་སོར་ཆུད་མཆོག་གི་དངོས་གྲུབ་སྩོལ༔ ཅེས་དང་ཡིག་བརྒྱ་བརྗོད། ཚོགས་ལ་རོལ་པའི་མཐར་ལྷག་མ་བྱིན་གྱིས་བརླབས་ལ། ཧཱུྃ༔
དབང་ཕྱུག་དཔལ་གྱི་བཀའ་ཉན་རྣམས༔ བཀའ་ཡི་གཏོར་མ་འདི་ལོངས་ལ༔ ཞི་རྒྱས་དབང་དྲག་ཕྲིན་ལས་སྒྲུབས༔ ཕ་མ་རིགས་དྲུག་སེམས་ཅན་དང་༔ ལན་ཆགས་བགེགས་རིགས་ཐམས་ཅད་ལ༔ བཀའ་ཡི་ཕམ་ཕབ་འདི་བསྔོས་པས༔ ཟད་མེད་བདུད་རྩིར་ལོངས་སྤྱོད་ཤོག༔ ཅེས་བསྔོ། དངོས་གྲུབ་བླང་བ་ནི། ཨོྃ༔
ཡེ་ཤེས་ལྷ་ཚོགས་དགྱེས་པའི་འོད་རབ་འབྱིན༔ འབྱུང་ལྔ་དབང་སྡུད་མཆོག་གི་བདེ་སྟོང་མ༔ ཡིད་བཞིན་ཚེ་འཕེལ་ཀུན་སྐྱོབ་ལྷ་མོ་དགོངས༔ སྒྲུབ་མཆོག་བུ་ལ་མཆོག་ཐུན་དངོས་གྲུབ་སྩོལ༔ དཔལ་བཅུའི་དབང་ཐོབ་ལས་བཞིའི་གྲུབ་ཆེན་བརྒྱད༔ མ་ལུས་དེང་འདིར་ཐོགས་མེད་མཐུ་ཐོབ་ནས༔ འགྲོ་ཀུན་སྲིད་པའི་མཚོ་ལས་རབ་སྒྲོལ་ཞིང་༔ ཚེ་གཅིག་འཇའ་ལུས་ཆོས་སྐུ་མངོན་གྱུར་སྩོལ༔ རྩ་སྔགས་ཀྱི་ཤམ་བུར། མ་མ་ཀཱ་ཡ་ཝཱཀྐ་ཙིཏྟ་ས་མ་ཡ་ཨ་དྷིཥྛ་ན་ཨ་བེ་ཤ་ཡ་ཨ་ཨཱཿ
ཞེས་བརྗོད་ཅིང་བདུད་རྩི་སོགས་དངོས་གྲུབ་ཀྱི་རྫས་ལ་ལོངས་སྤྱོད་དོ། ། དེ་ནས་མཆོད་བསྟོད་མདོར་བསྡུས་དང་ནོངས་བཤགས་གོང་སྨོས་ལྟར་བྱ། ཚོགས་ཞིང་སོགས་རྟེན་ལ་བརྟན་བཞུགས་བྱ་ཞིང་བསྡུ་རིམ་ནི། ཧཱུྃ༔ ཆོས་རྣམས་གཞི་མེད་རྩ་བ་བྲལ༔ རིག་སྟོང་ཡེ་ཤེས་སྙིང་པོ་ཅན༔ སྤྲོ་དང་བསྡུ་བར་མི་དམིགས་ཀྱང་༔ ཀུན་རྟོག་སྦྱང་ཕྱིར་དབྱིངས་སུ་མུཿ ཞེས་ལྟ་བ་རྒྱུན་གྱི་རྣལ་འབྱོར་ལ༔ གནས་ཤྀང་ཐུན་མཚམས་ཁྱེར་སོ་ལམ་དུ་སློང་༔
སྨོན་ལམ་ནི། ཧཱུྃ༔ དེ་བཞིན་རང་རིག་དབྱིངས་ཀྱི་ཀློང་ཆེན་མའི༔ བླ་མེད་དཀྱིལ་འཁོར་དབང་བཞི་འཛིན་པའི་མཐུས༔ རྒྱལ་ཀུན་མཁྱེན་བརྩེའི་མཐུ་སྟོབས་ཡོངས་རྫོགས་ཏེ༔ འཆི་མེད་འཇའ་ལུས་རྡོ་རྗེའི་སྲོག་འགྲུབ་ཤོག༔ ཤིས་བརྗོད་ནི། རང་བྱུང་དཔལ་གྱི་ལྷ་ལམ་རྡོ་རྗེའི་སྐུ༔ ཐུགས་རྗེ་ཐོགས་པ་མེད་པའི་བྱིན་རླབས་མཐུས༔ དུས་གསུམ་རྒྱལ་བའི་ཚེ་དཔལ་རྡོ་རྗེའི་སྲོག༔
སྐལ་ལྡན་བདག་ལ་རྫོགས་པའི་བཀྲ་ཤིས་ཤོག༔ ཅེས་དང་དབྱངས་གསལ་རྟེན་སྙིང་བརྗོད་དོ། ། གཉིས་པ་དབང་གི་ཆོ་ག་ནི། དཀྱིལ་འཁོར་བཅའ་གཞི་ལས་བྱང་གི་དབང་བསྐུར་སྨོན་ལམ་གོང་ལྟར་ལ། བྱང་ཤར་དུ་ལས་བུམ་དགོད། སྔོན་གཏོར་ནས་བརྩམ་ལས་གཞུང་བསང༌། འཛབ་བཟླས་ཇི་ལྟར་ནུས་པ་བྱ། ཚེ་འགུགས་ནས་བར་བརྩམ་ཚོགས་དང་བཤགས་པའི་བར་དུ་གཏོང༌། ལས་བུམ་བདུད་རྩི་འཁྱིལ་པ་བསྐྱེད་བཟླས་ཀྱིས་བསྒྲུབ། དངོས་སམ་ཏིང་ངེ་འཛིན་གྱི་དབང་བླངས་ཤིང་སློབ་མ་བཞུགས་པར་གསོལ་བ་གདབ་བོ།
དེ་ནས་སློབ་མ་རྣམས་ཁྲུས་ནས་དབྱུང༌། བགེགས་བསྐྲད་ཅིང་སྲུང་འཁོར་བསྒོམ། ཆོས་བཤད་ཅི་རིགས་པས་མཚམས་སྦྱར་ལ། དེའང་སངས་རྒྱས་སྣང་བ་མཐའ་ཡས་ཀྱི་ཐུགས་རྗེའི་འོད་ཟེར་ལས་བྱུང་བ་ལྷ་མོ་འཇིགས་པ་ཀུན་སྐྱོབ༔ འཕགས་མ་སྒྲོལ་མའི་རྒྱུད་དང་རིག་སྔགས་རྣམས་བསྟན་པ་འདི་ཉིད་ལ་སྟོན་པ་ཐུབ་པའི་དབང་པོས་རྒྱལ་པོ་མ་སྐྱེས་དགྲ་ལ་གསུངས༔ ཁྱད་པར་ཨོ་རྒྱན་གྱི་རྒྱལ་པོ་ཨིནྡྲ་བྷཱུ་ཏི་ལ་རྗེ་བཙུན་མ་ཉིད་ཀྱི་ཕྱི་ནང་གསང་བའི་རྒྱུད་མཐའ་དག་ལེགས་པར་བསྩལ་པ་རྣམས་ཨོ་རྒྱན་མཁའ་འགྲོའི་གསང་མཛོད་ཆེན་པོར་བཞུགས་པ་ལ༔ དུས་རེ་ཞིག་གི་ཚེ་མཁའ་འགྲོ་མ་ལས་ཀྱི་དབང་མོ་ཆེ་ལ་ལྷ་མོ་ཙཎྜ་ལིས་ལུང་བསྟན་པ་ལྟར་གསང་མཛོད་རྡོ་རྗེའི་རྒྱ་བཀྲོལ་ནས་འཕགས་པ་ཀླུ་སྒྲུབ་ལ་གནང༌། དེ་ཉིད་ལས་ཇི་སྐད་དུ། བདག་འདྲ་པདྨ་འབྱུང་གནས་ཀྱིས༔ སྣང་བ་མཐའ་ཡས་ཞལ་ཡང་མཐོང་༔
འཆི་མེད་ཚེ་ཡི་རིག་འཛིན་བརྙེས༔ ལས་ཀྱི་དབང་མོའི་གསང་མཛོད་བརྟོལ༔ ནཱ་གརྫུ་ནའི་ཐུགས་བཅུད་ལེན༔ མ་རྒྱུད་ཤེས་རབ་བཀའ་ཆེན་ཕབ༔ ཅེས་གསུངས་པ་ལྟར་སངས་རྒྱས་གཉིས་པ་པདྨ་ཀཱ་རས་རྒྱུད་དང་གདམས་སྐོར་ཡོངས་སུ་རྫོགས་པ་གདུལ་བྱ་གཞན་དོན་དུ་གསན་ནས། བོད་དུ་ཕེབས་པའི་ཚེ་གདམས་སྐོར་ཐུན་མོང་བ་རྣམས་མངའ་བདག་ཁྲི་སྲོང་ལྡེའུ་བཙན་དང་ཐུན་མོང་མ་ཡིན་པ་རྣམས་མཁའ་འགྲོ་ཡེ་ཤེས་མཚོ་རྒྱལ་ལ་གནང༌། དེ་ཉིད་ཀྱི་གཏེར་ཁ་བྱེ་བ་ཕྲག་བརྒྱར་སྒྲོལ་མའི་གདམས་ངག་མི་འདྲ་བ་མང་དུ་སྦ་བར་མཛད་པའི་ནང་ཚན། ཁྱད་པར་དུ་གྱུར་པ་ཐུགས་གཏེར་ཆེན་པོ་རྣམས་ཀྱི་ལྡེབས་སུ་ཇོ་མོ་ཉིད་ཀྱི་ཕྱི་ནང་གསང་སྒྲུབ་ཀྱི་ཚུལ་དུ་བསྟན་པ་འགའ་ཞིག་ཟབ་པ་གུ་རུ་ཆོས་དབང༌། རཏྣ་གླིང་པ། བདུད་འདུལ་རྡོ་རྗེ་སོགས་ཀྱིས་སྤྱན་དྲངས་པ་ལས་སྐབས་སུ་བབས་པ་འདི་ནི་པདྨ་བཀའི་ཐང་ཡིག་ལས་ཨོ་རྒྱན་རོག་རྗེ་གླིང་པ་ཞེས་དང༌།
རྒྱལ་པོ་བཀའ་ཐང་ལས་སྔགས་ཀྱི་བདག་པོ་ཉེར་ལྔའི་གྲངས་སུ་ལུང་བསྟན་ཅིང་༔ རིག་འཛིན་འཇའ་ཚོན་སྙིང་པོ་དང་བདུད་འདུལ་རྡོ་རྗེ་སོགས་ཀྱི་གཏེར་ལུང་ལས་གསལ་བོར་ཟིན་པ་དང་༔ རང་གཏེར་ལས། ནམ་མཁའི་སྙིང་པོ་ཤཱཀྱ་པྲ་བྷ་བ༔ ཟུང་གི་སྤྲུལ་པ་ཡེ་ཤེས་སྒྱུ་མའི་འཕྲུལ༔ རྡོ་རྗེའི་མིང་འཛིན་འཇིགས་མེད་གོ་ཆ་ཅན༔ ཞེས་སོགས་གསུངས་པ་ལྟར། གུ་རུ་རིན་པོ་ཆེའི་ཐུགས་སྲས་བཀའ་བབ་གྲུབ་ཆེན་བརྒྱད་ཀྱི་ནང་ཚན་ལྷོ་བྲག་ནམ་མཁའི་སྙིང་པོ་དང༌། མཆིམས་ཤཱཀྱ་པྲ་བྷ་ཟུང་གི་ཟློས་གར་འགྲོ་འདྲེན་སྤྲུལ་སྐུ་རིམ་པར་བྱོན་པའི་ཡ་གྱལ་གསང་ཆེན་སྟོན་པའི་རྒྱལ་ཚབ་དམ་པ། བདུད་དང་བདུད་ཀྱི་ཕྱོགས་ཐམས་ཅད་ལས་རྣམ་པར་རྒྱལ་བའི་མཉམ་མེད་རིག་འཛིན་ཆེན་པོ་འགྲོ་འདུལ་ཐུགས་མཆོག་རྡོ་རྗེ་ཞེས་གྲགས་པ།
འབྲེལ་ཚད་དོན་ལྡན་གྲུབ་པའི་དབང་ཕྱུག་ཆེན་པོ་དེ་ཉིད་ཀྱིས་ཡུམ་བུ་བླ་སྒང་གཙོ་བོར་གྱུར་པའི་གཏེར་གནས་ཁྱད་འཕགས་བཅུ་ཕྲག་བརྒལ་བ་ནས། སྐུ་གསུང་ཐུགས་རྟེན་དང་མྱོང་གྲོལ་དུ་མ་སྤྱན་དྲངས་པ་ལས་འདི་ནི། ཡར་ལུང་འཕྱིང་བར་སྟག་རྩེ་ཞེས་པདྨ་ཧེ་རུ་ཀའི་ཕོ་བྲང་བང་སོ་དམར་པོ་ནས་གསང་གཏེར་ཌཱཀྐིའི་སྙིང་བཅུད་དུ་བྱོན་པ་སྟེ། དེ་ལྟར་ཇོ་མོ་མཚོ་རྒྱལ་གྱི་ནང་ལྟར་དུ་སྒྲུབ་པ་འཕགས་མ་ཡིད་བཞིན་འཁོར་ལོའི་དབང་བསྐུར་སྒྲུབ་པ་ལ་སོགས་ཀྱིས་མཚམས་སྦྱར་ནས་མཎྜལ་འབུལ་དུ་གཞུག ། ཐོག་མར་རྒྱུད་མ་དག་པ་དག་པར་བྱ་བའི་སླད་དུ་འདུན་པ་འདི་བཞིན་དུ་མཛོད། ས་ཕྱོགས་འདི་ཉིད་དག་པ་ཡེ་ཤེས་འོད་ལྔའི་གཞལ་མེད་ཁང་དུ་གྱུར་པའི་ནང་དུ། སློབ་དཔོན་ཉིད་དུས་གསུམ་རྒྱལ་བ་ཐམས་ཅད་བསྐྱེད་པའི་ཡབ་ཡུམ་རྗེ་བཙུན་ཡིད་བཞིན་འཁོར་ལོ་དངོས་སུ་གསལ་བའི་དབུ་གཙུག་ནས་ཡར་ལ་བརྒྱུད་པའི་བླ་མ་རྣམས་དང༌། མཐའ་བསྐོར་དུ་བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་བཞུགས་པའི་སྤྱན་སྔར། བདག་གཞན་སེམས་ཅན་ཐམས་ཅད་ཇི་སྲིད་བྱང་ཆུབ་མ་འཐོབ་ཀྱི་བར་དུ་སྐྱབས་སུ་འགྲོའི་སྙམ་པས་འདིའི་རྗེས་ཟློས་མཛོད༔ ན་མོ༔
རང་སྣང་དག་པའི་ཞིང་ཁམས་སུ༔ སྣང་བ་མཐའ་ཡས་ཙཎྜ་ལི༔ ལས་ཀྱི་དབང་མོ་ནཱ་གརྫུ༔ རིག་འཛིན་པདྨ་འབྱུང་གནས་དང་༔ བླ་མ་རྗེ་བཙུན་འཕགས་མ་ལ༔ བདག་སོགས་གུས་པས་སྐྱབས་སུ་མཆི༔ འཁོར་བའི་འཁྲུལ་འཁོར་གཞོམ་དུ་གསོལ༔ ལན་གསུམ། བདག་གི་འཕགས་མ་ཚེ་སྦྱིན་ཡིད་བཞིན་འཁོར་ལོའི་བསྐྱེད་རྫོགས་ཟབ་མོའི་སྒོར་ཞུགས་ནས་རྡོ་རྗེའི་ཚེ་བརྙེས་པར་བྱས་ཏེ། ཕ་རོལ་ཏུ་ཕྱིན་པ་དྲུག་གི་སྒོ་ནས་འགྲོ་བ་རྣམས་བདེ་ཆེན་གྱི་གོ་འཕང་ལ་འགོད་པར་བྱ་སྙམ་པས་འདིའི་རྗེས་ཟློས་མཛོད༔
ན་མོ༔ བདག་གིས་འཕགས་མ་ཁྱོད་སྒྲུབ་པས༔ ཚོགས་གཉིས་ཡོངས་སུ་སྨིན་ནས་ཀྱང་༔ བདེ་གཤེགས་མཛད་པ་བདག་གིས་བསྒྲུབ༔ ཕ་རོལ་ཕྱིན་དྲུག་ལ་གནས་ཤིང་༔ འགྲོ་ཀུན་མཆོག་ཏུ་འགོད་པར་བགྱི༔ སོགས་ལན་གསུམ། ཞིང་མཆོག་ཁྱད་པར་ཅན་དེ་དག་གི་མདུན་དུ་ཐབས་ཁྱད་པར་འཕགས་པ་ཡན་ལག་བདུན་པ་འདིའི་རྗེས་ཟློས། ཧོཿ འཕགས་མ་དཀོན་མཆོག་འཁོར་བཅས་ལ༔
རབ་ཏུ་དད་པས་ཕྱག་འཚལ་ལོ༔ དངོས་འབྱོར་ཡིད་སྤྲུལ་མཆོད་པ་འབུལ༔ ལས་དང་ཉོན་མོངས་ཅི་མཆིས་བཤགས༔ འགྲོ་དོན་མཛད་ལ་རྗེས་ཡི་རང་༔ ཆོས་ཀྱི་འཁོར་ལོ་བསྐོར་བར་བསྐུལ༔ མྱ་ངན་མི་འདའ་བཞུགས་གསོལ་འདེབས༔ དགེ་བ་བསོད་ནམས་ཅི་བསགས་པ༔ འགྲོ་ཀུན་ཡོངས་ལ་བསྔོ་བར་བགྱི༔ སློབ་དཔོན་རྗེ་བཙུན་འཕགས་མ་བདེ་གཤེགས་ཀུན་འདུས་ཀྱི་བདག་ཉིད་དུ་ངེས་པར་གསོལ་བ་བཏབ་པ་འདིའི་རྗེས་ཟློས་མཛོད༔ ཀྱཻཿ
དབང་གི་བདག་ཉིད་ཆེ་བའི་མཆོག༔ ཐུགས་རྗེ་ཆེན་པོས་བདག་ལ་དགོངས༔ འཕགས་མ་ཚེ་སྦྱིན་དཀྱིལ་འཁོར་དུ༔ གཞུགས་ཤིང་སྨིན་གྲོལ་དངོས་གྲུབ་སྩོལ༔ ལན་གསུམ། འདའ་ཀ་རྡོ་རྗེ་དམ་ཚིག་བསྒྲག་ཅིང་དབང་པོའི་མནའ་ཆུ་སྦྱིན་པ་ཡིན་པས་སྙན་གཏོད་འཚལ༔ ཧཱུྃ༔ འདི་ནི་དམ་ཚིག་གསང་བའི་ཆུ༔ ཚུལ་འདི་གཞན་ལ་སྨྲ་མི་བྱ༔ ཉམས་ན་ལྕགས་སྡིགས་མགོ་དགུ་པས༔
ཁྱོད་ཀྱི་སྙིང་ཁྲག་འཕྲོག་པར་བྱེད༔ དེ་མ་ཐག་ཏུ་དྲག་ཏུ་གཤེགས༔ དེ་བས་དམ་སྲུང་ཆུ་འདི་འཐུང་༔ ཨོྃ་ཨ་མྲྀ་ཏེ་ཙིཏྟ་ཧཱུྃ༔ ཞེས་དམ་ཆུ་བླུད༔ རྡོ་རྗེའི་བྲོ་བོར་བ་འདི་ཡི་རྗེས་ཟློས་མཛོད། ས་མ་ཡ་ན་ར་ཀན༔ ཞེས་ལན་གསུམ་གྱིས་ཁས་བླང༌། དེ་ནས་དབང་གི་གཞི་འགོད་པ་ལ་དམིགས་པར་འདི་བཞིན་དུ་མཛོད༔ ལས་སྔགས་དང་བུམ་ཆུས་བསང༌།
སྭ་བྷཱ་ཝ ས་སྦྱངས། བདག་གཞན་སྣོད་དང་བཅས་པ་རྣམས་མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་རིན་པོ་ཆེ་སྣ་ཚོགས་ཀྱིས་ས་གཞི་ཡེ་ཤེས་ཀྱི་འོད་ལྔ་འཕྲོ་བའི་ཀློང་དུ་ཏྲཱཾ་ལས་གསེར་གྱི་འཁོར་ལོ་རྩིབས་སྟོང་དང་ལྡན་པ། དེའི་སྟེང་དུ་པཾ་ལས་པདྨ་དཀར་པོ་དང་ཨ་ལས་ཟླ་བའི་གདན་གྱི་སྟེང་དུ། ཁྱེད་རང་གི་རིག་པའི་ངོ་བོ་ཏཱཾ་ཡིག་དཀར་པོ་ལས་འོད་ཟེར་འཕྲོས། འཕགས་པ་མཆོད་ཅིང་བྱིན་རླབས་བསྡུས་ཏེ་རིགས་དྲུག་གི་སྡུག་བསྔལ་བདེ་བ་ལ་བཀོད༔ ཚུར་འདུས་ཡོངས་སུ་གྱུར་པ་ལས་ཁྱེད་རང་རྗེ་བཙུན་འཕགས་མ་ཐུགས་རྗེ་ཀུན་སྒྲོལ་དཀར་གསལ་བཅུ་དྲུག་གི་ལང་ཚོ་ཅན། ཞལ་གཅིག་ཕྱག་གཉིས་ཞི་ཞིང་འཛུམ་པའི་སྤྱན་གསུམ་དང་ལྡན་པ། ཕྱག་གཡས་མཆོད་སྦྱིན་དང་གཡོན་ཨུཏྤལ་དཀར་པོའི་ཡུ་བ་མཐེབ་སྲིན་གྱིས་ཐུགས་རྗེར་འཛིན་པའི་སྙན་གཡོན་གྱི་མེ་ཏོག་རྒྱས་པ༔ ཕྱག་ཞབས་ཀྱི་མཐིལ་རྣམས་སུ་ཞི་བའི་སྤྱན་གྱིས་རྣམ་པར་མཛེས་པ༔
དར་ལྔའི་སྟཽད་གཡོགས་དང་དར་དམར་གྱི་སྨད་གཡོགས་བྱས་པ༔ རིན་པོ་ཆེའི་རྒྱན་བརྒྱད་ཀྱིས་སྤྲས་ཤིང་ཞབས་ཕྱེད་སྐྱིལ་གྱིས་འཇའ་ཚོན་འོད་ལྔའི་ཀློང་ན་བཀྲ་གསལ་ལེར་བཞུགས་པར་གསལ་བའི། སྤྱི་བོར་ཟླ་བ་ལ་ཨོྃ་དཀར་པོ། མགྲིན་པར་པདྨ་ལ་ཨ་དམར་པོ། ཐུགས་ཀར་ཉི་མ་ལ་ཧཱུྃ་མཐིང་ག ། དེ་དག་ལས་འོད་ཟེར་དཔག་ཏུ་མེད་པ་འཕྲོས་པས། སློབ་དཔོན་ཐུགས་རྗེ་ཀུན་སྒྲོལ་དུ་གསལ་བའི་ཐུགས་དམ་གྱི་རྒྱུད་བསྐུལ་ཏེ། གནས་གསུམ་ལས་འོད་ཟེར་དཔག་ཏུ་མེད་པ་འཕྲོས་པས་ཕྱོགས་བཅུ་རྒྱལ་བ་རབ་འབྱམས་མ་ལུས་པ་འཕགས་མ་ཚེ་སྦྱིན་ལྷ་མོའི་རྣམ་པར་ནམ་མཁའ་ས་གཞི་བར་སྣང་གང་བར་བྱོན་པས། ཁྱེད་རང་རྣམས་དམ་ཚིག་སེམས་དཔར་གསལ་བ་ལ་དབྱེར་མེད་དུ་སིབ་སིབ་ཐིམ་པའི་མོས་པ་མཛོད༔ ཅེས་བརྡ་སྦྱར་ལ་ལས་གཞུང་གི་སྤྱན་འདྲེན་གྱིས་བྱིན་དབབ།
དེ་ནས་ཚེ་འགུགས་པའི་སླད་དུ་དམིགས་པ་འདི་ལྟར་མཛོད༔ ཁྱེད་རང་འཕགས་མ་སྒྲོལ་མ་དམ་ཡེ་གཉིས་སུ་མེད་པའི་ཐུགས་ཀར། ཙིཏྟ་པདྨ་དམར་པོ་འདབ་བརྒྱད་ཁ་ཟུམ་པ་དྭངས་གསལ་མཆོང་གུར་ལྟ་བུའི་ནང་དུ། གསེར་གྱི་འཁོར་ལོ་རྩིབས་བརྒྱད་པའི་ལྟེ་བར་ཟླ་དཀྱིལ་ཏཱཾ་ཡིག་གི་མཐར། སྔགས་ཕྲེང་དཀར་པོར་རང་སྒྲ་དང་བཅས་ནས་གཡས་སུ་འཁོར་བ་ལས་འོད་ཟེར་གྱི་ཚོགས་ལྕགས་ཀྱུ་ལྟ་བུར་འཕྲོས་པའི་སྣེ་ལ་ཚེའི་ཕོ་ཉ་བསམ་གྱིས་མི་ཁྱབ་པ་སྟོང་ཁམས་གང་བར་བྱུང་བས། རྒྱལ་བ་རབ་འབྱམས་ཀྱི་ཐུགས་རྗེས་བྱིན་རླབས། བསྟན་གཡོ་སྣོད་བཅུད་ཀྱི་ཚེ་བཀྲག ། འབྱུང་བཞིའི་དྭངས་བཅུད་དང་སྐྱེ་འགྲོའི་ཚེ་སྲོག་རྣམས་བསྡུས་ཏེ་རང་ལ་ཐིམ་པས་ཤ་ཁྲག་དྲོད་དབུགས་ཀྱི་ཁམས་ནས་སོར་ཆུད། འབྱུང་བའི་སྙིགས་མ་དྭངས་མའི་ཡེ་ཤེས་སུ་རྒྱས་ཏེ་འཆི་མེད་ཚེའི་དངོས་གྲུབ་བདེ་བླག་ཏུ་ཐོབ་པའི་མོས་པ་མཛོད༔ མདའ་དར་གཡབ་ལ།
ཧཱུྃ༔ འོག་མིན་ཞིང་ཁམས་རབ་འབྱམས་ནས༔ རྩ་བ་བརྒྱུད་པའི་བླ་མ་རྣམས༔ ཐུགས་དམ་ཐུགས་རྗེའི་དབྱིངས་ནས་བཞེངས༔ འཁོར་འདས་ཀུན་ནས་ཚེ་ཁུག་ལ༔ སྒྲུབ་མཆོག་ཚེ་ཡི་དངོས་གྲུབ་སྩོལ༔ ཨོྃ་གུ་རུ་སརྦ་ཏ་ཐཱ་ག་ཏ་བཛྲ་ཨཱ་ཡུ་སིདྡྷི་ཨཱཿ སྣང་སྲིད་རྣམ་དག་ཕོ་བྲང་ནས༔ དཀྱིལ་འཁོར་གཉན་གྱི་ལྷ་ཚོགས་རྣམས༔ ཐུགས་དམ་ཐུགས་རྗེའི་དབྱྀངས་ནས་བཞེངས༔
འཁོར་འདས་ཀུན་ནས་ཚེ་ཁུག་ལ༔ སྒྲུབ་མཆོག་ཚེ་ཡི་དངོས་གྲུབ་སྩོལ༔ ཨོྃ་ཏཱ་རེ་ཏུཏྟཱ་རེ་ཏུ་རེ་མ་མ་ཨ་ཡུརྫྙཱ་ན་པུཎྱེ་པུཥྚིཾ་ཀུ་རུ་ཡེ་སྭཱ་ཧཱ༔ རྩ་སྔགས་བརྗོད། རྩ་གསུམ་ཚེ་ཡི་ལྷ་ཚོགས་རྣམས༔ འཇའ་དང་འོད་དུ་མེ་རེ་རེ༔ སྐུ་དང་ཚོམ་བུར་ཤིགས་སེ་ཤིག༔ བཀྲག་དང་གཟི་མདངས་ཡ་ལ་ལ༔ བྱིན་རླབས་ཆར་རྒྱུན་སི་ལི་ལི༔ སྒྲུབ་རྫས་བདུད་རྩི་མེ་རེ་རེ༔
མ་རིག་རྟོགས་པ་སངས་སེ་སང་༔ གཟུགས་ཕུང་འོད་དུ་ཡ་ལ་ལ༔ བདག་ཉིད་རྡོ་རྗེའི་སྐུ་ཐོབ་ནས༔ འགྱུར་མེད་དབྱིངས་སུ་རྒྱས་ཐོབ་ཅིག༔ ཨོྃ་ཏཱ་རེ་ཏུཏྟཱ་རེ་ཏུ་རེ་མ་མ་ཨ་ཡུརྫྙཱ་ན་པུཎྱེ་པུཥྚིཾ་ཀུ་རུ་ཡེ་སྭཱ་ཧཱ༔ དེ་ལྟར་གྱུར་པ་དེ་ཉིད་ལ་ཚེའི་ཕོ་ཉ་རྣམས་ཀྱིས་འབྲལ་མེད་དུ་སྲུང་ཞིང༌། ཕྱོགས་བཅུའི་བདེ་གཤེགས་ཐམས་ཅད་ཀྱི་ཐུགས་རྗེ་འདུས་པའི་ངོ་བོ་ཨོྃ་ཨཱཿཧཱུྃ་གི་རྣམ་པར་བྱུང་བ་ཁྱེད་རང་རྣམས་ཀྱི་གནས་གསུམ་དུ་ཐིམ་པས། ཅིས་ཀྱང་མི་འགྱུར་ཞིང་མི་ཤིགས་པ་རྡོ་རྗེ་གསུམ་གྱི་ངོ་བོར་རྒྱས་བཏབ་པས། ཡེ་ཤེས་ལྔའི་རང་བཞིན་ཅན་གྱི་འཇའ་ལུས་འོད་སྐུ་མངོན་དུ་གྱུར་པའི་མོས་པ་མཛོད༔ ཅེས་མདའ་དར་གནས་གསུམ་དུ་གཏུག་ཅིང༌།
ཧཱུྃ༔ ཕྱོགས་བཅུ་དུས་གསུམ་རྒྱལ་བ་རྣམས༔ སྐལ་ལྡན་བུ་ལ་དབྱེར་མེད་བཞུགས༔ མི་འགྱུར་མི་ཤིགས་རྡོ་རྗེའི་རྒྱ༔ ཡེ་ཤེས་ལྔ་ཡི་སྲོག་སྒྲུབ་ཤོག༔ བཛྲ་ཀ་ཝ་ཙི་ཧཱུྃ་ཧཱུྃ༔ ཞེས་སྲུང་ཞིང་བརྟན་པར་བྱའོ། ། དེ་རྣམས་ཀྱིས་དབང་གི་སྔོན་དུ་འགྲོ་བ་རྣམས་གྲུབ་ནས་དབང་གི་དངོས་གཞི་བསྐུར་བ་ལ། སྐུ་གསུང་ཐུགས་ཡོན་ཏན་ཕྲིན་ལས་རྒྱས་གདབ་བཅས་དྲུག་ཏུ་ཡོད་པ་ལ། དང་པོ་སྐུ་བུམ་པའི་སླད་དུ་དམིགས་པ་འདི་བཞིན་དུ་མཛོད།
བུམ་པ་འདི་ཉིད་ཡེ་ཤེས་ཀྱི་རང་བྱུང་གི་གཞལ་ཡས་ཁང་དུ། འཕགས་མ་ཚེ་སྦྱིན་ལྷ་མོ་རྒྱལ་བ་སྲས་དང་བཅས་པས་བསྐོར་བ་རྣམས་ཀྱི་སྐུ་ལས་བདུད་རྩིའི་རྒྱུན་བབས་ཏེ།

ཁྱོད་རང་གི་སྤྱི་བོ་ནས་ཞུགས་པས་ལུས་ཐམས་ཅད་གང༌། འཕགས་མའི་སྐུ་དང་དབྱེར་མེད་དུ་གྱུར་པར་མོས་ཤིག ། བུམ་པ་མགོར་བཞག་ལ། ཧཱུྃ༔ བུམ་པ་ཡེ་ཤེས་གཞལ་ཡས་ཁང་༔ ལྷ་དང་དབྱེར་མེད་བྱང་སེམས་ཆུས༔ སྐལ་ལྡན་བུ་ལ་དབང་བསྐུར་བས༔ ལུས་ཀྱི་ནད་གདོན་བར་ཆད་ཞི༔ ཐུགས་རྗེས་ཀུན་སྒྲོལ་དབང་ཐོབ་ཤོག༔ རྩ་སྔགས་ཀྱི་ཤམ་བུར། བཛྲ་ཨ་བྷི་ཥིཉྩ་ཧཱུྃ༔
ཞེས་བུམ་ཆུ་བླུད། གཉིས་པ་གསུང་བདུད་རྩིའི་དབང་བསྐུར་བ་ལ། བྷནྡྷ་འདི་ཉིད་ཟླ་གམ་དབང་གི་ཕོ་བྲང་ཆེན་པོར་ཚེ་སྦྱིན་ལྷ་མོ་ཐབས་མཆོག་དབང་གི་རྒྱལ་པོ་དང་གཉིས་མེད་དུ་བདེ་སྦྱོར་མཛད་པའི་སྦྱོར་མཚམས་ནས། བདུད་རྩི་དཀར་དམར་གྱི་རྒྱུན་ན་ར་ར་བབས་ཤིང་བྷནྡྷར་འཁྱིལ་བའི་ཡེ་ཤེས་ཀྱི་བདུད་རྩིས་རྒྱུན། ཁྱེད་རང་རྣམས་ཀྱི་མགྲིན་པའི་ལམ་ནས་ཞུགས་ཏེ། རྩ་ཁམས་ཐམས་ཅད་བདེ་བས་གང༌། འཕགས་མའི་གསུང་དང་དབྱེར་མེད་དུ་གྱུར་པར་མོས་ཤིག ། བྷནྡྷ་མགྲིན་པར་བཞག་ལ། ཧཱུྃ༔ བདེ་ཆེན་བྷནྡྷའི་གཞལ་ཡས་སུ༔
ཐབས་ཤེས་གཉིས་མེད་བྱང་སེམས་བསྐྱིལ༔ འཆི་མེད་བདུད་རྩིའི་དབང་བསྐུར་བས༔ རྩ་རླུང་ཐིག་ལེ་ཡེ་ཤེས་སུ༔ ཡིད་བཞིན་འཁོར་ལོའི་དབང་ཐོབ་ཤོག༔ རྩ་སྔགས། ཝཱཀྐ་ཨ་བྷི་ཥིཉྩ་ཨཱཿ ཞེས་བདུད་རྩི་བླུད། གསུམ་པ་ཐུགས་མན་ཤེལ་གྱི་དབང་གི་ངོ་སྤྲོད་པ་ལ། ལྷ་སྔགས་ཀྱི་མཚོན་པའི་ཆོས་ཐམས་ཅད་རང་སེམས་ཀྱི་མདངས་ཆ་ཙམ་ལས་ལོགས་སུ་མེད་ཅིང་༔ རང་སེམས་སྤྲོས་པའི་མཐའ་ཐམས་ཅད་དང་བྲལ་བ་གསལ་སྟོང་དབྱེ་བ་མེད་ཅིང་འཆི་མེད་སྣང་མཐའི་ངོ་བོ་ཤེལ་སྒོང་དྲི་མ་མེད་པའི་དཔེས་བརྡ་ཙམ་དུ་མཚོན་ཏེ༔
རྩོལ་བྲལ་མ་བཅོས་ལྷུན་གྲུབ་ཀྱི་ངང་དུ་མཉམ་པར་བཞག་པས་འཕགས་མའི་ཐུགས་དང་དབྱེར་མེད་དུ་གྱུར་པར་མོས་ཤིག༔ ཤེལ་རྡོ་སྙིང་ཁར་བཞག་ལ། ཧཱུྃ༔ རང་བྱུང་ཡེ་ཤེས་མཁའ་འགྲོའི་ལྷ། རང་སེམས་སྨྲ་བརྗོད་བྲལ་བའི་གཞི༔ རྩོལ་མེད་མ་བཅོས་ཆོས་ཀྱི་སྐུ༔ འཆི་མེད་སྣང་མཐའི་དགོངས་པ་ལས༔ མི་གཡོ་གསལ་སྟོང་ལ་གནས་ཤོག༔ རྩ་སྔགས། ཙིཏྟ་ཨ་བྷི་ཥིཉྩ་ཧཱུྃ༔
བཞི་པ་ཡོན་ཏན་ཚེ་རྫས་ཀྱི་དབང་བསྐུར་བ་ལ། ཚེ་རིལ་འདི་ཉིད་འཁོར་འདས་ཀྱི་དྭངས་བཅུད་ཐམས་ཅད་འདུས་པའི་ངོ་བོ། ཡིད་བཞིན་འདོད་རྒུའི་ཕུང་པོ་འབར་བ། འཕགས་མའི་ཐུགས་རྗེ་ཡེ་ཤེས་ཀྱི་རང་བཞིན་ཅན་འདི་ཉིད་མྱང་བ་ལ་བརྟེན་ནས། ཕུང་ཁམས་ཐམས་ཅད་དྭངས་མའི་འཇའ་ལུས་སྐྱེ་འཆི་བགྲེས་རྒུད་དང་བྲལ་ཞིང་འཕགས་མའི་ཡོན་ཏན་མཐའ་དག་དང་གཉིས་མེད་དུ་གྱུར་པར་མོས་ཤིག༔ ཚེ་རིལ་སྦྱིན་ལ། ཧཱུྃ༔ སྣང་སྲིད་འཁོར་འདས་ཀུན་གྱི་བཅུད༔ འདོད་ཡོན་མི་ཟད་ཚེ་ཡི་གཏེར༔ སྐལ་ལྡན་རིགས་ཀྱི་བུ་ལ་སྦྱིན༔
འགྱུར་མེད་ཚེ་ལ་མངའ་བརྙེས་ནས༔ བསྟན་པའི་སྲོག་ཤིང་འཛིན་པར་ཤོག༔ རྩ་སྔགས། བཛྲ་ཨཱ་ཡུརྫྙཱ་ན་ཨ་བྷི་ཥིཉྩ་མཾ༔ ལྔ་པ་ཕྲིན་ལས་ཡོངས་སུ་རྫོགས་པའི་དབང་བསྐུར་བ་ལ༔ མེ་ལོང་འདི་ཉིད་དྭངས་གསལ་འོད་ཀྱི་ཕུང་པོ་ཆེན་པོ༔ དུས་གསུམ་བདེ་གཤེགས་འདུས་པའི་ངོ་བོ༔ པདྨ་ཐོད་ཕྲེང་རྩལ་ལ་རྩ་བརྒྱུད་ཀྱི་བླ་མ་ཡི་དམ་ཞི་ཁྲོ་རབ་འབྱམས་དཔའ་བོ་ཌཱཀྐིས་བསྐོར་བ་འོད་དུ་ལམ་གྱིས་ཞུ་བ་ཁྱེད་རྣམས་ཀྱི་སྤྱི་བོའི་གཙུག་ནས་སིབ་སིབ་ཐིམ་པས༔ དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ཐུགས་རྗེ་མཐུ་སྟོབས་ནུས་རྩལ་མ་ལུས་པ་ཡོངས་སུ་རྫོགས་ཤིང་༔ འཕགས་མའི་ཕྲིན་ལས་རབ་འབྱམས་དང་གཉིས་མེད་དུ་གྱུར་པའི་མོས་པ་མཛོད༔
ཅེས་མེ་ལོང་སྤྱི་བོར་བསྐོར་ཞིང་ ། ཧཱུྃ༔ དུས་གསུམ་བདེ་གཤེགས་ཀུན་གྱི་དངོས༔ པདྨ་ཐོད་ཕྲེང་དབང་གི་སྐུ༔ ཐུགས་རྗེ་ཕྱག་རྒྱའི་དབང་བསྐུར་བའི༔ རྫོགས་པའི་སངས་རྒྱས་ཐོབ་པར་ཤོག༔ ཨོྃ་བཛྲ་གུ་རུ་ཀཱ་ཡ་མུ་ཏྲ་ཨ་བྷི་ཥིཉྩ་མཾ༔ དྲུག་པ་མི་ཤིགས་པ་རྡོ་རྗེའི་རྒྱས་གདབ་པ་ལ། རྡོ་རྗེ་འདི་ཉིད་དབང་ཆེན་རྟ་མགྲིན་ཡབ་ཡུམ་གྱི་སྦྱོར་མཚམས་ནས། ཧཱུྃ་གི་བུ་ཡུག་འཇིག་རྟེན་གྱི་ཁམས་གང་བར་འཕྲོས་པ་ཀུན་ཀྱང་ཁྲག་འཐུང་ཁྲོ་ཚོགས་སུ་གྱུར་ཏེ།
བདུད་དང་ལོག་འདྲེན་ཐམས་ཅད་ཚར་བཅད་ཚུར་འདུས་ནས། ཁྱེད་རང་རྣམས་ལྷར་གསལ་བ་ལ་ཐིམ་པས། ལུས་ཀྱི་ཕྱི་ནང་ཐམས་ཅད་ཁྲོ་བོའི་ཚོགས་སུ་གཏམས་པས། བདུད་བཞིའི་གཡུལ་ལས་རྣམ་པར་རྒྱལ་བ་ཧེ་རུ་ཀའི་དཔའ་རྩལ་དང་དྲག་རྩལ་ཡོངས་སུ་རྫོགས་པའི་མོས་པ་མཛོད། ཅེས་རྡོ་རྗེ་སྤྱིར་བཞག་ལ། ཧཱུྃ༔ དབང་པོ་ཐུགས་རྗེའི་རོལ་པ་ལས༔ ཐབས་ཤེས་གཉིས་མེད་ཡེ་ཤེས་སྤྲིན༔ ཧཱུྃ་གི་བུ་ཡུག་འཇིག་རྟེན་གང་༔ ཚུར་འདུས་ཁྲོ་བོའི་བདེ་ཚོགས་གཏམས༔
བདུད་བཞི་གཡུལ་ལས་རྣམ་རྒྱལ་ཤོག༔ ཨོྃ་བཛྲ་རཀྵ་མཾ༔ དེ་ནས་མཚམས་སྦྱོར་བཅས་ཤེས་པ་བརྗོད་ཅིང་ཚེ་ནས་གཏོར། དེ་ལྟར་འཕགས་མ་ཡིད་བཞིན་འཁོར་ལོ་ཐུགས་རྗེ་ཀུན་སྒྲོལ་མའི་དཀྱིལ་འཁོར་དུ་དབང་ཡོངས་སུ་རྫོགས་པ་ཐོབ་ནས་རྗེས་ཀྱི་བྱ་བ་ནི། གཞུང་ལས། ལུས་ནི་ལྷ་ལ་ངག་ནི་སྔགས༔ སེམས་ཉིད་འོད་གསལ་ཕྱག་རྒྱ་ཆེ༔ རྟག་ཏུ་སྤྱོད་པའི་དམ་ཚིག་སྒོ༔ ཞེས་གསུངས་པ་ལྟར་དབང་སྲོག་འཛིན་ཕྱིར་དམ་ཚིག་རྣམས་ལ་ཉེ་བར་གནས་པར་བགྱི་སྙམ་པས་འདིའི་རྗེས་ཟློས་མཛོད། གཙོ་བོའི་ཇི་ལྟར་བཀའ་བསྩལ་པ༔
དེ་དག? སོགས་དང༌། གཏང་རག་གི་མཎྜལ་ཕྱིན་ཆད་སྤྱི་ལྟར་བྱ། སློབ་དཔོན་གྱིས་ཚོགས་ལ་རོལ་ཞིང་ལྷག་ཆོག་ཕྱིན་ཆད་ལས་གཞུང་གི་མཇུག་བསྡུ་བ་རྣམས་ཀྱང་གཞུང་བཞིན་བྱས་པས་གྲུབ་བོ། ། འཕགས་མའི་ཐུགས་རྗེ་ཟླ་བའི་འཛུམ་ཟེར་གྱིས། ། སྡིག་དང་འཆི་བདག་མུན་པ་མཐར་བསྐྲད་དོ། ། རིང་འཚོའི་ཆུ་གཏེར་རྡོ་རྗེའི་སྲོག་སྤེལ་ནས། ། བསྟན་འགྲོ་ཕན་བདེས་ཡུན་དུ་སྐྱོང་གྱུར་ཅིག ། ཅེས་པའང་བླ་མ་དང་ལྷ་གཉིས་སུ་མེད་པས་རྗེས་སུ་གནང་བ་སྩལ་བ་ལྟར། ཁྱེར་བདེའི་ཡན་ལག་ཏུ་འཆི་མེད་བསྟན་གཉིས་གཡུང་དྲུང་གླིང་པས་དབེན་ཁྲོད་ཀུན་བཟང་བདེ་གླིང་དུ་བགྱིས་པ་དགེ་ལེགས་འཕེལ།། སརྦ་མངྒ་ལཾ།། །།
༼ཇ༽ ཟབ་ཡངས་ནམ་མཁའི་ཆོས་སྡེ་ལས། མཁའ་འགྲོའི་སྒྲུབ་ཐབས་ཡེ་ཤེས་སྒྲ་དབྱངས་ཀྱི་སྨིན་བྱེད་དབང་གི་རིམ་པ་པདྨའི་ཟེའུ་འབྲུ་ཞེས་བྱ་བ་བཞུགས་སོ། རྒྱལ་བ་ཀུན་ཡུམ་ཆོས་སྐུ་ཀུན་བཟང་མོ། ། རྒྱལ་ཀུན་ཕྲིན་ལས་ལོངས་སྐུ་མྱུར་མ་དཔལ། ། རྒྱལ་ཀུན་དགྱེས་བསྐྱེད་སྤྲུལ་སྐུ་མཁར་ཆེན་བཟའ། ། སྐུ་གསུམ་དབྱེར་མེད་མཁའ་འགྲོས་དུས་ཀུན་སྐྱོངས། ། དེ་ལ་ཐོག་མར་མཁའ་འགྲོའི་དཀྱིལ་འཁོར་དུ་སྨིན་པར་བྱ་བ་ལ། སྦྱོར་དངོས་རྗེས་གསུམ་ལས། དང་པོ་མཁའ་འགྲོའི་སྐུ་རྟེན་བཀྲམ་པའི་མདུན་དུ་དབང་བཞི་བརྩེགས་ཐབས་སུ་བཀོད་པའི་མཐར། གཏོར་མ་ཆད་བརྟན་བསྐུལ་གསུམ།
ཆུ་གཉིས་ཉེར་སྤྱོད་ནང་མཆོད་བཅས་དགོས་པའི་ཡོ་བྱད་འདུ་བྱས་ལ། དངོས་གཞི་སྒྲུབ་པའི་སྐབས་ཐོག་མར་ཚིག་བདུན་གསོལ་འདེབས་སྐྱེས་རབས་གསོལ་འདེབས་དང༌། སྐྱབས་སེམས་ནས་བཟུང་བདག་བསྐྱེད་མཆོད་བསྟོད་བར་སོང་ནས་ཛཔ྄་ཁང་དབྱེ་ཞིང༌། བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་འདེབས་རྣམས་བྱ་ལ་དཀྱིལ་འཁོར་ཡོལ་བས་དགབ། གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། དེ་ནས་བསྒྲུབ་བྱ་རྣམས་གྲལ་དུ་འཁོད་པ་དང་ལས་བུམ་ཆུས་ཁྲུས་བྱས་ལ། བདེ་གཤེགས་རྒྱལ་བ་རྣམས་ སོགས་ཀྱི་མཐར་ལས་སྔགས་དང༌། ཡིག་བརྒྱའི་མཐར།
རྡོ་རྗེ་སློབ་མ་རྣམས་ཀྱིས་ཚེ་རབས་ཐོག་མེད་ནས་བསགས་པའི་ཉོན་མོངས་པ་སྡིག་པ་དང་སྒྲིབ་པའི་ཚོགས་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་བརྗོད། མཎྜལ་བཀྱེ་བསྡུ་བྱ། དེ་ནས་བགེགས་གཏོར་བྱིན་གྱིས་བརླབ་པ་ནི། ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ
སརྦ་ཏ་ཐཱ་ག? བ་ལིཾ་དྱ་སྭཱ་ཧཱ། གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་མ་ཅིག་མཁའ་འགྲོའི་གཙོ་མོ་ཡེ་ཤེས་མཚོ་རྒྱལ་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། དེང་འདིར་གསང་བ་ཟབ་མོའི་བྱིན་རླབས་ཀྱི་དབང་བསྐུར་བར་བྱེད་པ་ལ་བར་དུ་གཅོད་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད། མཆོད་སྦྱིན་གྱི་གཏོར་མ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ།
ཞེས་དྲག་སྔགས་དང་སུམྦྷ་ནིའི་སྔགས་ཀྱིས་བསྐྲད་ལ་གཏོར་མ་གཏོང༌། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། སློབ་དཔོན་གྱིས་ཞྭ་ཆོས་བཅས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་བཀའ་གསང་བླ་ན་མེད་པའི་མཚོ་རྒྱལ་གསང་སྒྲུབ་ཡེ་ཤེས་སྒྲ་དབྱངས་ཀྱི་བྱིན་རླབས་དབང་བསྐུར་ཟབ་མོ་ལེགས་པར་གསན་ནས། ཚུལ་བཞིན་དུ་ཉམས་སུ་བླངས་བའི་ཐུགས་བསྐྱེད་དང་ལྡན་པ་དང༌། ཆོས་གསན་པའི་ཀུན་སྤྱོད་རྣམས་ལེགས་པར་གསལ་བཏབ་སྟེ་གསན་འཚལ། གང་གསན་བྱའི་ཆོས་ཀྱི་རྣམ་གྲངས་ནི།
རྒྱལ་བ་ཚད་མེད་པའི་ཐུགས་རྗེ་མངའ་བ་རྣམས་ཀྱིས་གདུལ་བྱ་ཐར་ལམ་ལ་འདྲེན་པར་བྱ་བའི་སླད་དུ། ཆོས་ཀྱི་རྣམ་གྲངས་ཟབ་ཅིང་རྒྱ་ཆེ་བ་དག་བཀའ་བསྩལ་ལ། དེ་དག་ཐམས་ཅད་ཀྱང་བསྡུ་ན་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་གསང་སྔགས་ཀྱི་ཐེག་པ་གཉིས་སུ་འདུ་བ་ཡིན་ལ། དེ་དག་གཉིས་ཀྱང་འབྲས་བུ་སངས་རྒྱས་སྒྲུབ་པའི་ཐབས་སུ་ངེས་པར་གཅིག་མོད་ཀྱང༌། གསང་སྔགས་ནི་ཁྱད་ཆོས་དུ་མའི་སྒོ་ནས། ཁྱད་པར་དུ་འཕགས་ཤིང་ལམ་མྱུར་བ་ཡིན་ཏེ། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་ཤིང༌། ། ཐབས་མང་དཀའ་བ་མེད་པ་དང༌། །
དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པས། གསང་སྔགས་ལའང་ཕྱི་ནང་རྒྱུད་སྡེ་གོང་འོག་སོགས་མཐའ་ཀླས་པར་བཞུགས་པ་ལས། འདིར་རང་རེའི་བོད་ཡུལ་དུ་སྔགས་གསར་རྙིང་གཉིས་སུ་བྱུང་བ་ལས། གསར་མ་ལས་ཁྱད་པར་དྲུག་གི་འཕགས་པར་གྱུར་པ་སྔ་འགྱུར་རྙིང་མ་ཡིན། རྙིང་མ་དེ་ཉིད་ལའང་རིང་བརྒྱུད་བཀའ་མ། ཉེ་བརྒྱུད་གཏེར་མ། ཟབ་མོ་དག་སྣང་སྟེ་བརྒྱུད་པའི་བཀའ་སྲོལ་གསུམ་དུ་མཆིས་པ་ལས། ད་ལམ་ཟབ་མོ་དགོངས་པའི་གཏེར་གྱི་ཕྱོགས་སུུ་གཏོགས་པ་ཡིན།
དེ་ལའང༌། རྣམ་གྲངས་བསམ་གྱིས་མི་ཁྱབ་པ་ཞིག་བཞུགས་པ་ལས། ད་ལམ་གྱི་སྐབས་འདི་ནི་གནུབས་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ། གཏེར་ཆེན་ཨོ་རྒྱན་རྩ་གསུམ་གླིང་པའི་སྐུའི་སྤྲུལ་པའི་ཟློས་གར་ལྔ་པ་ངེས་དོན་ཆོས་དབྱིངས་གྲོལ་གྱིས། རབ་བྱུང་བཅུ་དྲུག་པའི་ས་འབྲུག་ལོར་མཆོག་གྱུར་ཟླ་བའི་ཉེར་ལྔའི་ནུབ་མོར་མཚོ་རྒྱལ་དངོས་ཀྱིས་སྒྲུབ་ཐབས་ཕྱི་ནང་གསང་གསུམ་མཐའ་གཏད་དང་བཅས་བརྡའི་བསྐུལ་བ་ལས་བྱུང་བའི་དུས་དམན་ཉམས་ཆག་སྐྱོན་གྱིས་ལོ་བརྒྱད་གསང་རྒྱ་བཏབ་ཅིང༌། ཕྱིས་སུ་ཡུལ་དུས་རྟེན་འབྲེལ་གྱིས་བསྐུལ་བས་མཚོ་རྒྱལ་གསང་སྒྲུབ་ས་བོན་ཙམ་ཕབ་པར་མཛད་པ་ཡེ་ཤེས་སྒྲ་དབྱངས་ཀྱི་བྱིན་རླབས་དབང་བསྐུར་མདོར་བསྡུས་སུ་སྒྲུབ་པ་ཡིན་ལ། དེའང་རྡོ་རྗེ་ཐེག་པའི་ལམ་ལས་དངོས་གྲུབ་སྒྲུབ་པའི་ལྷ་གཙོ་བོ་ནི་རྡོ་རྗེ་རྣལ་འབྱོར་མ་ཉིད་ཡིན་ཏེ། དེའང་དོན་ལ་ལྷ་ཡབ་ཡུམ་ལ་བཟང་ངན་མེད་ཀྱང༌། འདག་བྱ་དག་བྱེད་ཀྱི་དབང་དུ་བྱས་ན་ཤེས་རབ་རྩ་བ་དང་ཐབས་ཡན་ལག་ཡིན་པ་དང༌། བདེ་བ་ཆེན་པོའང་རྣམ་ཀུན་མཆོག་ལྡན་གྱི་སྟོང་པར་སྒྲུབ་དགོས་པ་དང༌།
བདག་ཉིད་ཧེ་རུ་ཀའི་རྣལ་འབྱོར་དང་མ་བྲལ་ཡང༌། ཕོ་ཉ་མོ་རྣམས་བདག་གི་རྡོ་རྗེ་སློབ་དཔོན་དུ་གྱུར་པའི་ཕྱིར། མཆོག་འདོད་པ་རྣམས་ཀྱི་ལྷག་པའི་ལྷ་ཡི་གཙོ་བོ་མཁའ་འགྲོ་ཡིན་པར་གསུངས་པ་བཞིན་ད་ལམ་མཁའ་འགྲོའི་རྩ་བའི་དཀྱིལ་འཁོར་དུ། སྨིན་བྱེད་ཀྱི་དབང་བསྐུར་སྒྲུབ་པ་ལའང་བདག་ཉིད་ཀྱིས་བགྱི་འོས་རྣམས་གྲུབ་ནས། ད་ཁྱེད་རང་སློབ་མ་རྣམས་དེང་འདིར་ཡང་གསང་བླ་མེད་ཤེས་རབ་མ་རྒྱུད་དོན་གྱི་ཐེག་པ་རིན་པོ་ཆེར་འཇུག་པ་ལས་སུ་རུང་ཕྱིར། སྣང་སྲིད་སྣོད་བཅུད་བདག་ལུས་ལོངས་སྤྱོད་ལྟོས་པར་བཅས་པ་ཡོངས་སུ་འབུལ་སྙམ་པས་ཞིང་ཁམས་ཤིག་འབུལ་བར་ཞུ།
ཞེས་མཎྜལ་ཕུལ་བཅུག དེ་ནས་དཀྱིལ་འཁོར་ལ་འཇུག་པའི་དོན་དུ་སྙིམ་པར་མེ་ཏོག་དང་བཅས་པས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་མཛོད། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། །
བྱང་ཆུབ་ཆེན་པོའི་ཚུལ་སྟོན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་མཆོག་གི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ལན་གསུམ། མདུན་གྱི་ནམ་མཁར་བླ་མ་རྒྱལ་ཡུམ་ཡེ་ཤེས་མཚོ་རྒྱལ་དང་ཐ་མི་དད་པ་ལ།
ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་འདིའི་རྗེས་ཟློས་མཛོད། ན་མོཿ དབྱིངས་རིག་ངོ་བོ་ཀ་དག་སྤྲོས་དང་བྲལ༔ ཡེ་ཤེས་རབ་དགའ་བདེ་ཆེན་གཡོ་བ་མོ༔ བདེ་དགའ་རྒྱ་མཚོའི་གྲོལ་ལམ་མཆོག་གི་སྐུ༔ དབྱངས་ཅན་མཚོ་རྒྱལ་སྐུ་ལ་སྐྱབས་སུ་མཆི༔ ལན་གསུམ། གཉིས་པ་སེམས་བསྐྱེད་པ་ནི། དེ་ནས་མཁའ་ཁྱབ་སེམས་ཅན་གྱི་དོན་དུ་སྨོན་འཇུག་བླ་ན་མེད་པའི་སེམས་མཆོག་དམ་པ་བསྐྱེད་པར་བགྱིའོ་སྙམ་པའི་ངང་ནས་འདིའི་རྗེས་ཟློས་མཛོད།
ཧོཿ མ་གྱུར་འགྲོ་བ་མཁའ་ཁྱབ་སེམས་ཅན་ཀུན༔ ཚེ་རབས་ཐོག་མེད་ཨ་འཐས་འཁོར་བར་འཁྱམས༔ འཁོར་འདས་ཅིག་ཅར་རིག་པའི་ཡོ་ལང་གིས༔ ཀུན་ཁྱབ་བྱང་ཆུབ་མཆོག་ཏུ་སེམས་བསྐྱེད་དོ༔ ལན་གསུམ། སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པའི་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། །
རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོ་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། ལན་གསུམ། དམ་ཆུ་སྦྱིན་ལ། ཁྱོད་ཉིད་རྣལ་འབྱོར་གྲོང་ཞུགས་ནས༔ རྣལ་འབྱོར་མ་ཡི་ཡེ་ཤེས་ནི༔ གང་ཡིན་ཁྱོད་ལ་སྦྱིན་བྱེད་ན༔
དེ་བདག་རྡོ་རྗེ་སློབ་དཔོན་གྱི༔ དམ་ཚིག་གང་ཡིན་ཁྱོད་ཀྱིས་སྲུངས༔ བཛྲ་ས་མ་ཡ་ཧཱུྃ་ གིས་དམ་ཚིག་རྡོ་རྗེས་སྙིང་གར་རེག ། ཇི་ལྟར་བསྒོམ་པ་ལས་མི་འདའ་བར་ཐུགས་ཀྱི་དམ་ཚིག་ཡིད་ཀྱིས་བསྲུངས་སྙམ་པས་འདིའི་རྗེས་ཟློས་མཛོད། ཨ་མྲྀ་ཏ་ཨུ་ད་ཀ་ཋཿ དམ་ཆུ་ལྕེ་ཐོག་ཏུ་མྱོང༌། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ། ཁྱེད་རང་རྣམས་སྒོ་གསུམ་གྱི་གནད་ལེགས་པར་གཅུན་ཏེ་དམ་ཚིག་པའི་ལྷ་སྐུ་འདི་བཞིན་གསལ་ཐོབ་ཅིག༔ ཨོཾ་ཨ་མྲྀ་ཏ ས་བསང༌། སྭ་བྷཱ་ཝ ས་སྦྱངས།
ཧོཿ བདག་གཞན་སྣོད་བཅུད་དང་བཅས་པ་མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་རང་ཉིད་སྐད་ཅིག་གིས། ། སྣ་ཚོགས་གེ་སར་ཉི་ཟླའི་དཀྱིལ་འཁོར་སྟེང་༔ རང་རིག་མ་བཅོས་ཡེ་ཤེས་མཚོ་རྒྱལ་སྐུ༔ གཞོན་ནུ་སྐུ་ལུས་བཅུ་དྲུག་ལོན་པའི་ཚུལ༔ མཚན་བཟང་དཔེ་བྱད་དཀར་དམར་མདངས་དང་ལྡན༔ གསེར་གཡུ་མུ་ཏིག་རིན་ཆེན་རྒྱན་གྱིས་མཛེས༔ སྔོ་དམར་ལྗང་གུའི་ན་བཟའ་རྣམས་ཀྱིས་བཀླུབས༔ ས་ལེ་སྦྲམ་གྱི་སྐ་རགས་རྡོར་མདུད་བཅིངས༔
དཔྲལ་བར་རཏྣའི་མེ་ཏོག་འོད་ལྔས་མཚན༔ དབུ་སྐྲ་ཐོར་ཚུགས་རིགས་བདག་པད་འབྱུང་མཚན༔ ལྷག་མ་ཚོ་གསུམ་སྐུ་རྒྱབ་སྐེད་པར་བསླེབས༔ ཕྱག་གཡས་མཆོད་སྦྱིན་སྡེ་སྣོད་གླེགས་བམ་བསྣམས༔ གཡོན་པས་བྷནྡྷར་བདུད་རྩི་ཚེ་བུམ་འཛིན༔ གཡས་བརྐྱང་གཡོན་བསྐུམ་ནུ་མ་བྷ་ག་རྒྱས༔ ལང་ཚོ་རབ་རྒྱས་ཐུགས་ཀར་པད་ཉིའི་སྟེང་༔ རྗེ་བཙུན་སྒྲོལ་མ་མྱུར་མ་དཔའ་མོ་སྔོ༔ ཞལ་གཅིག་ཕྱག་གཉིས་གཡས་བརྐྱང་གཡོན་བསྐུམ་རོལ༔ སྐྱབས་སྦྱིན་པདྨ་ལོངས་སྐུའི་རྒྱན་ཆས་སྤྲས༔
དེ་ཡི་ཐུགས་ཀར་པད་ཉི་ཟླ་གདན་སྟེང་༔ ཡུམ་ཆེན་ཤེར་ཕྱིན་ཀུན་ཏུ་བཟང་མོ་མཐིང་༔ དབྱེར་མེད་རྒྱན་སྤངས་མཉམ་བཞག་སྐྱིལ་ཀྲུང་བཞུགས༔ དེ་ལྟར་དུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོས་མཚན་པ་ལས་འོད་ཟེར་ལྕགས་ཀྱུ་ལྟར་འཕྲོས། ཕྱོགས་བཅུའི་རྒྱལ་བའི་ཞིང་དང༌། ཁྱད་པར་ལྷོ་ནུབ་རྔ་ཡབ་དཔལ་རི་རང་བཞིན་སྤྲུལ་པའི་ཞིང་ནས་རྩ་གསུམ་རྒྱལ་བ་ཞི་ཁྲོ་དཔའ་བོ་རྣལ་འབྱོར་མ་རྣམས་སྤྱན་དྲངས། དེ་ཐམས་ཅད་ཀྱང་མཁའ་འགྲོའི་སྐུ་ཕྱག་རྒྱ། གསུང་ཡིག་འབྲུ།
ཐུགས་ཕྱག་མཚན་གྱི་རྣམ་པ་ཁ་ཆར་བུ་ཡུག་འཚུབས་པ་བཞིན་སྤྱན་དྲངས། ཁྱེད་རང་རྣམས་ལ་སིབ་སིབ་ཐིམ་པས་རྒྱུད་བྱིན་གྱིས་བརླབས་པའི་མོས་པ་བརྟན་པོ་མཛོད། མན་ངག་ལས་བྱུང་བ་བཞིན་དུ་ཡེ་ཤེས་འབེབས་སྦྱོར་གྱི་རྫས་སྲེག་ཅིང་རོལ་མོ་དང་བཅས་སྤྱན་འདྲེན་པ་ནི། ཧཱུྃ་མ༔ མི་དམིགས་འོག་མིན་ཞིང་ཁམས་སུ༔ སྣང་བ་སྣ་ཚོགས་སྐུ་ཡི་བཀོད༔ ལྷུན་གྱིས་གྲུབ་པ་གསུང་གི་རོལ༔ ཀ་དག་སྤྲོས་བྲལ་ཐུགས་ཀྱི་ངོར༔ སྐུ་གསུང་ཐུགས་མཆོག་སྤྱན་དྲངས་ནས༔ མ་རྒྱུད་མཁའ་འགྲོའི་ལྷ་ཚོགས་རྣམས༔
གནས་འདིར་བྱོན་ཅིག་དབང་མཆོག་བསྐུར༔ ཁྱེད་ཀྱི་རྗེས་སུ་བདག་བསྒྲུབ་ཕྱིར༔ བྱིན་རླབས་འོད་དཔུང་ཐིབས་སེ་ཐིབ༔ དངོས་གྲུབ་ཆར་རྒྱུན་སི་ལི་ལི༔ རོལ་མོའི་སྒྲ་དབྱངས་དི་རི་རི༔ དྲི་ཞིམ་སྤོས་ངད་ཆི་ལི་ལི༔ དམ་ཚིག་བཞིན་དུ་ཅི་བདེར་གཤེགས༔ ལོག་འདྲེན་བགེགས་ཚོགས་མ་ལུས་སེལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་བཛྲ་ཛྙཱ་ན་ཌཱཀྐི་ཧ་རི་ནི་ས་ཨཱ་བེ་ཤ་ཡ་ར་ར་ར་ར་ཙཱ་ལ་ཡ་ཙཱ་ལ་ཡ་ས་མ་ཡ་ཧཱུྃ།
ཞེས་པས་ཡེ་ཤེས་པ་དབབ་ཅིང་རྡོ་རྗེ་མེ་ཏོག་དང་བཅས་པ་སྤྱི་བོར་བཞག་ལ། ཏིཥྛ་བཛྲ་ བརྗོད་པས་དེ་ཉིད་བརྟན་པར་བྱའོ། ། ཐོག་མར་བུམ་པའི་དབང་བསྐུར་བ་ནི། བུམ་པ་འདི་ཉིད་ཡེ་ཤེས་འོད་ལྔ་ལས་གྲུབ་པའི་གཞལ་ཡས་ཁང་གི་ནང་དུ། བུམ་བཅུད་ཡེ་ཤེས་མཁའ་འགྲོའི་ལྷ་ཚོགས་མངོན་སུམ་དུ་བཞུགས་པ་ཁྱེད་རང་རྣམས་ཀྱི་སྤྱི་བོར་བསྐུར་བའི་མོད་ལ། ལྷ་རྣམས་བདུད་རྩི་མེར་གྱིས་ཞུ་བ་སྤྱི་བོར་སིབ་ཀྱིས་ཐིམ་པས་ལུས་ཀྱི་ནང་ཐམས་ཅད་བདུད་རྩིས་གང༌། སྐྱེ་བ་ཐོག་མ་མེད་པར་ལུས་ཀྱི་སྒོ་ནས་བསགས་པའི་ལས་ཉོན་ཐམས་ཅད་སྦྱངས། སངས་རྒྱས་ཐམས་ཅད་ཀྱི་སྐུ་དང་གཉིས་མེད་དུ་གྱུར་པའི་མོས་པ་མཛོད། དེ་ནས་བུམ་པ་སྤྱི་བོར་བསྐུར་ཞིང༌། ཧཱུྃ༔
བུམ་པ་དབྱིངས་ཕྱུག་རྡོ་རྗེའི་མཁའ༔ བདུད་རྩི་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་བས༔ སྐུུ་ཡི་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་བུམ་ཆུ་བླུད། དེས་ཕྱི་མཚན་མ་སྤྲུལ་པའི་སྐུའི་དཀྱིལ་འཁོར་དུ་བུམ་པའི་དབང་ཐོབ། ལུས་སྨིན་པར་བྱས། བསྐྱེད་པའི་རིམ་པ་བསྒོམ་པ་ལ་དབང༌། སྐུ་རྡོ་རྗེ་མངོན་པར་བྱང་ཆུབ་པ་ལྔ་ལྡན་སྤྲུལ་སྐུར་འགྲུབ་པའི་སྐལ་བ་ཅན་དུ་གྱུར།
ཞེས་རྟོགས་པ་བསྐྱེད། དཀྱིལ་འཁོར་གྱི་གཙོ་མོ་དང་རང་འོད་ཀྱི་དཔའ་བོ་སྙོམས་པར་ཞུགས་པའི་བདེ་བ་ཆེན་པོའི་སྒྲས་ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད། རྗེས་སུ་ཆགས་པའི་མེས་བདེ་བའི་ངོ་བོར་འོད་དུ་ཞུ་བ་ཐོད་པའི་བདུད་རྩི་དང་རོ་གཅིག་ཏུ་གྱུར་པ་ཉིད་ལྕེ་ཐོག་ཏུ་བཞག་པས་གསང་བའི་དབང་ཐོབ་པའི་མོས་པ་མཛོད། ཐོད་པ་མགྲིན་པར་བསྐུར་ཞིང༌། ཧཱུྃ༔ བྷནྡྷ་ཆོས་དབྱིངས་སྐྱེ་མེད་ཀློང་༔ བདུད་རྩི་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་རོ༔ གསུང་གི་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་ཝཱཀྐ་ཨ་བྷི་ཥིཉྩ་ཧཱུྃ༔
ཞེས་བདུད་རྩི་བླུད། དེ་ལྟར་གསང་བ་བྱང་ཆུབ་སེམས་ཀྱི་དབང་བསྐུར་བས། ངག་ཐ་མལ་འཛིན་པ་རྣམ་པར་དག་ནས། བསྙེན་སྒྲུབ་བཟླས་བརྗོད་རྩ་རླུང་དང་བཅས་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུ་འཐོབ་པའི་སྐལ་ལྡན་དུ་བྱས་སོ། ཞེས་རྟོགས་པ་བསྐྱེད། མེ་ལོང་སིནྡྷུ་རའི་དཀྱིལ་འཁོར་མཁའ་འགྲོ་ཡབ་ཡུམ་བདེ་སྟོང་ཆེན་པོར་ཞུ་བའི་ཐིག་ལེ་ལྔ་ལྡན་ཁྱེད་རང་རྣམས་ཀྱི་སྙིང་ཁར་ཐིམ་པས། བདེ་སྟོང་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པའི་མོས་པ་མཛོད། ཅེས་སྙིང་ཁར་བསྐུར་ཞིང༌། ཧཱུྃ༔
དཀྱིལ་འཁོར་གསང་བ་གསུམ་གྱི་ངང་༔ མཎྜལ་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་རོ༔ ཐུགས་ཀྱི་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་ཙིཏྟ་ཨ་བྷི་ཥིཉྩ་ཧཱུྃ༔ ཞེས་སྙིང་ཁར་སིནྡྷུ་རའི་ཐིག་ལེ་བྱ། དེ་ལྟར་བདེ་ཆེན་ཡེ་ཤེས་ཀྱི་དབང་བསྐུར་བས། སེམས་གཟུང་འཛིན་གྱི་རྟོག་པ་དག ། ཐིག་ལེ་བདེ་བ་ཆེན་པོར་བསྒོམ་པ་ལ་དབང༌། འབྲས་བུ་ཆོས་ཀྱི་སྐུ་འཐོབ་པའི་སྐལ་ལྡན་དུ་བྱས་སོ།
ཞེས་རྟོགས་པ་བསྐྱེད། དབང་དུས་སུ་སྐྱེས་པའི་ཞུ་བདེ་ལྷན་ཅིག་སྐྱེས་པའི་ཡེ་ཤེས་དོན་དམ་པའི་བདེ་བ་ཆེན་པོ་ཇི་ལྟར་ཉི་མ་དང་མར་མེ་ནོར་བུའི་འོད་ལྟར་དག་ཅིང་གསལ་བའི་ཡེ་ཤེས་དྲི་མ་མེད་པའི་སྙིང་པོ་ཀུན་ཏུ་རྟོག་པའི་རླུང་གིས་མི་བསྐྱོད་པ་དེ་ནི། རྣལ་འབྱོར་མའི་ཡེ་ཤེས་ཀྱི་ངོ་བོ་འཁོར་འདས་ཀྱི་ཆོས་ཐམས་ཅད་འབྱུང་བའི་གནས་ཏེ། དེའང་རང་གི་སེམས་ཉིད་ལས་གུད་ན་མེད་དེ། དེ་ལྟར་རྟོགས་ཤིང་ཤེས་པར་བྱོས་ཤིག ། དེ་ལྟར་དོན་དམ་བྱང་ཆུབ་ཀྱི་སེམས་མཚན་མ་མེད་པ་ཤིན་ཏུ་སྤྲོས་མེད། ཆོས་ཐམས་ཅད་འབྱུང་བའི་དཀྱིལ་འཁོར་དུ་ནམ་མཁའི་རྡོ་རྗེའི་དེ་བཞིན་ཉིད་ཀྱི་དབང་ཐོབ། སྒོ་གསུམ་སྨིན་པར་བྱས། ཕྱག་རྒྱ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ལ་དབང༌། སོ་སོ་རང་རིག་ཡེ་ཤེས་ཀྱི་སྤྱོད་ཡུལ་དུས་གསུམ་རྒྱལ་བའི་ཡུམ་ཆེན་མོ་རྣམ་པར་ཐར་པ་སྒོ་གསུམ་གྱི་སྐུར་འགྲུབ་པའི་སྐལ་བ་ཅན་དུ་གྱུར།
ཅེས་རྟོགས་པ་བསྐྱེད། རྣལ་འབྱོར་མ་ཡི་མཆོག་ཏུ་གསང་བའི་དཀྱིལ་འཁོར་འདིར༔ ཕྱི་ནང་གསང་བ་དེ་ཉིད་ཀྱི་ནི་དམ་ཚིག་རྣམས༔ ཁྱོད་ཀྱིས་དེང་ནས་འཚོ་བའི་སྲོག་བཞིན་རྣམ་བཟུང་ལ༔ རྣལ་འབྱོར་མ་ཡི་གོ་འཕང་མཆོག་ལ་བློ་ཆེན་གཞན་ཡང་སྦྱོར་བར་གྱིས༔ ཞེས་བསྒོ་བར་མོས་ལ་འདིའི་རྗེས་ཟློས་མཛོད། གཙོ་བོས་ཇི་ལྟར? དེ་ནས་དབང་བསྐུར་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་ཕུལ་མཛོད། ལུས་ལོངས་སྤྱོད་དང་བཅས་པ་ལྟོས་མེད་དུ་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདི་ཡི་རྗེས་ཟློས་མཛོད། དེང་ནས་བརྩམ་སྟེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། །
སློབ་མར་བཟུང་ནས་སྤྱད་དུ་གསོལ། དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱི་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ཚོགས་ལ་རོལ་ཞིང་ལྷག་གཏོར་ཐུགས་དམ་བསྐུལ་བ་ཆད་བརྟན་རྟ་བྲོ་མཆོད་བསྟོད་བཟོད་གསོལ་བརྟན་བཞུགས་དང༌། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ། ཞེས་པ་འདིའང་སྒོ་ཆེན་དགོན་པའི་དབུ་མཛད་ཆེན་མོ་ཚེ་དབང་བདུད་འདུལ་མཆོག་ནས་མཁའ་འགྲོའི་སྒྲུབ་ཐབས་ཡེ་ཤེས་སྒྲ་དབྱངས་ཀྱི་སྨིན་བྱེད་དབང་གི་རིམ་པ་ཞིག་དགོས་གལ་ཆེ་བས་ཐུགས་སྒྲུབ་ཀྱི་སྒྲུབ་ཆེན་སྐབས་འདི་རང་དུ་གྲུབ་པ་མཛད་རོགས་ཞེས་ནན་བསྐུལ་ངོར། སྒོ་ཆེན་སྤྲུལ་མིང་གསང་སྔགས་ནས་རིགས་མཐུན་གཞུང་ལས་ཁ་བསྐངས་ནས་རབ་བྱུང་བཅུ་བདུན་པའི་ཤིང་མོ་བྱའི་ལོར་ཆོ་འཕྲུལ་ཟླ་བའི་ཡར་ཚེས་༡༥་ལ་གྲུབ་པར་བགྱིས་པའོ།། །། ༼ཉ༽ རྡོ་རྗེ་ཕུར་པ་དྲེགས་འདུལ་གནམ་ལྕགས་འཁོར་ལོའི་ལས་མཐའ་ལས་བྱུང་བའི་དམེ་བརྩེགས་ཀྱི་བྱབ་ཁྲུས་རྒྱུད་དོན་རྣམ་དག་ཅེས་བྱ་བ་བཞུགས། ཐུགས་ལ་ཤེས་བྱའི་སྒྲིབ་པ་མི་མངའ་བས། ། མཆོག་གི་ཡེ་ཤེས་དགོངས་པར་འཕོ་འགྱུར་མེད། །
རྡོ་རྗེའི་བརྟུལ་ཞུགས་གྲུབ་པའི་རིག་པ་འཛིན། ། རྗེ་བཙུན་ཧཱུྃ་ཆེན་འགྲོ་འདུལ་སྤྱི་བོས་མཆོད། ། ལྕགས་ཀྱིས་ལྕགས་ཁམས་རྡུལ་ཕྲན་བྱེད་པ་དང༌། ། དུག་གིས་དུག་ནུས་བརླག་པར་བྱེད་པ་བཞིན། ། དམེ་བ་བརྩེགས་པས་དམེ་བའི་དྲི་མ་འཁྲུད། ། དེ་ཕྱིར་ཁྲུས་ཆོག་ཟབ་མོ་ཁྲིགས་སུ་བསྡེབ། དེ་ལ་འདིར་རྩོད་བྲལ་དུས་བབས་ཀྱི་གཏེར་སྟོན་རིག་འཛིན་ཆེན་པོ་ཧཱུྃ་ཆེན་ཀཱ་རས་སྟག་ཚང་གཉིས་པ་ནས་ཀློང་དགུའི་བརྡ་ཤོག་སྤྱན་འདྲེན་པར་མཛད་པའི་གཏེར་ཆོས་དྲེགས་འདུལ་གནམ་ལྕགས་འཁོར་ལོའི་ལས་མཐའ་ལས་བྱུང་བའི་དམེ་བརྩེགས་ཁྲུས་ཆོག་ཆུ་བབས་སུ་བཀྲལ་བ་ལ། སྦྱོར་བ་དངོས་གཞི་རྗེས་སོ། དང་པོ་ལ་གཉིས་ཤོམ་འགོད་འདུ་བྱ་བ་དང༌། བདག་མདུན་གྱི་རྣལ་འབྱོར་རོ།
དང་པོ་ནི། ཇི་ལྟར་རིགས་པའི་སྟེགས་བུ་ཁེབས་ལྡན་འབྲུ་ཚོམ་དང་ལྡན་པའི་དབུས་སུ། བུམ་པ་མགུལ་ཆིངས་མཐིང་ག་སྲོག་ཆགས་མེད་པའི་རྒྱུན་འབབ་ཀྱི་ཆུས་གཟུགས་སྐུ་གཉིས་ཀྱི་ཆ་ཁེངས་པར་དམ་རྫས་ཨ་མྲྀ་ཏ་སེལ་མེད་བཅུད་དུ་སྦྲམས་ལ། དེའི་མདུན་དུ་ཉེར་སྤྱོད་ལྔ་ཡང་བཤམ། ཅི་བདེ་བར་བསྒྲུབ་བྱའི་གླུད་སྐྱེ་མཆེད་ཤིན་ཏུ་དོད་པར་བཟོས་པའི་མཐའ་བསྐོར་དུ་གླུད་རྫས་ཇི་ལྟར་འབྱོར་བ་དང༌། ཁྱད་པར་དུ་གཏོར་ཡས་ཀྱི་རིགས་ཐམས་ཅད་ལ་གསོག་ཐོག་ནས་གྱེར་དང༌། གྱེར་ཐོག་ནས་གསོག་ཐོན་པ་ཞེས་པ་འོག་ནས་འབྱུང་བའི་གྱེར་གཞུང་གིས་རྩིས་མགོ་བསྡུས་ཏེ། ཐམས་ཅད་ཚོགས་པར་བྱ། ཀུ་ཤ་དང་རྨ་བྱའི་མདོངས་ཀྱི་བྱ་བ་རྫས་ཀྱང་བསག་གོ ། གཉིས་པ་ལ་གཉིས་ལས་དང་པོ་བདག་བསྐྱེད་ནི།
རང་རིག་ཀུན་བཟང་རང་ངོ་མ་འཕྲོད་པར། ། རྩ་གསུམ་ལྷ་ཚོགས་རྣམས་ལ་སྐྱབས་སུ་མཆི། ། འགྲོ་བའི་དོན་དུ་མི་གཙང་དྲི་མའི་ཚོགས། ། དག་བྱེད་ཁྲོ་རྒྱལ་སྨེ་བརྩེགས་བསྒོམ་པར་བྱ། ལན་གསུམ་གྱིས་སྐྱབས་སེམས་སྔོན་དུ་གྲུབ་རྗེས་རིག་པ་བྱང་ཆུབ་སེམས་ཀྱི་དཀྱིལ་འཁོར་དུ་ཀ་དག་གི་གསལ་ཆ་ལྷར་ལྡང་བ་ནི། སྐད་ཅིག་རིག་པ་ཧཱུྃ་གི་འཕྲོ་འདུ་ལ༔ དམེ་བརྩེགས་མཐིང་ནག་ཞལ་གསུམ་ཕྱག་དྲུག་པ༔ གཡས་དཀར་གཡོན་དམར་དབུས་མཐིང་རྒོད་གཤེ་རྔམ༔ གཡས་གསུམ་རྡོ་རྗེ་རྩེ་དགུ་རལ་གྲི་ཞགས༔ གཡོན་གསུམ་དགྲ་སཏྭ་ཏྲི་ཤཱུལ་གུནྡྷེ་བསྣམས༔
ཞབས་གཉིས་གཡས་བརྐྱང་ཉི་མའི་ལྟེ་བར་གནས༔ གཡོན་བསྐུམ་ཟླ་བའི་སྟེང་ན་འགྱིང་ཞིང་བརྗིད༔ དུར་ཁྲོད་དཔལ་ཆས་ཡོངས་རྫོགས་མེ་དཔུང་འཚུབས༔ ཐུགས་ཀར་ཧཱུྃ་མཐིང་རཾ་གྱིས་ཚྭ་ཚྭ་ཅན༔ དེ་མཐར་སྔགས་ཕྲེང་ལས་འཕྲོས་མེ་ཟེར་གྱིས༔ བྱད་གྲིབ་དམེ་གྲིབ་རྩ་རླུང་ཉམས་པའི་གྲིབ༔ བསྲེག་སྦྱང་བ་སྤུའི་བུ་གར་ཁྲོ་ཆུང་དང་༔ རྡོ་རྗེའི་ཚྭ་ཚྭ་མེ་དཔུང་སྟོང་གསུམ་འཁྱིལ༔ ཨོཾ་བཛྲ་བྷུར་ཁུང་མ་ཧཱ་པྲ་མ་ན་ཡེ་བྷུར་ཙི་བྷུར་ཁི་བྷི་མ་ལེ་ཨུ་ཙུཥྨ་ཀྲོ་ཏ་རཱ་ཛ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ༔ ཞེས་གཏེར་ཆེན་ཉིད་ཀྱིས་མཛད་པའི་དམིགས་གནད་ཟུར་གསལ་གྱི་དགོངས་པས་བཟླས་པ་ཅི་ནུས་སུ་བྱ་བ་ནི་བདག་ཉིད་ནུས་ལྡན་དུ་བྱ་བ་ཡིན་ནོ།
གཉིས་པ་མདུན་བསྐྱེད་བསྒྲུབ་པ་ནི། གདོད་མའི་སྟོང་ཆེན་གྱི་དོན་དྲན་པས། ཨོཾ་སྭ་བྷཱ་ཝ་ སོགས་དང༌། སྟོང་པའི་ངང་ལས་རིན་ཆེན་བུམ་པའི་ནང་༔ རྒྱུ་ཡི་རིག་པ་ཧཱུྃ་གི་འཕྲོ་འདུ་ལས༔ སྨེ་བརྩེགས་མཐིང་ནག་ཞལ་གསུམ་ཕྱག་དྲུག་པ༔ གཡས་དཀར་གཡོན་དམར་དབུས་མཐིང་རྒོད་གཤེ་རྔམས༔ ཞེས་པ་ནས། རྡོ་རྗེའི་ཚྭ་ཚྭ་མེ་དཔུང་སྟོང་གསུམ་འཁྱིལ༔ དེ་ལྟར་གསལ་བའི་གནས་གསུམ་འབྲུ་གསུམ་ལས༔
འོད་འཕྲོས་ཡེ་ཤེས་ལྷ་ཚོགས་སྤྱན་དྲངས་བསྟིམ༔ བཛྲ་ས་མཱ་ཡ་ཛཿ ཛ་ཧཱུྃ་བཾ་ཧོཿ གཉིས་སུ་མེད་པར་གྱུར། ཐུགས་ཀ་ནས་འདོད་ཡོན་གྱིས་ལྷ་མོ་བསམ་གྱིས་མི་ཁྱབ་པ་སྤྲོ་ཞིང༌། ཨོཾ་ཨཱཿཧཱུྃ༔ བླ་མེད་མཆོག་གི་མཆོད་པ་དམ་པ་འདི༔ ཡེ་ཤེས་ལྔ་ཡི་འོད་ཟེར་རྣམ་པར་འཕྲོ༔ འདོད་པའི་ཡོན་ཏན་ལྔ་ཡི་རབ་བརྒྱན་ཏེ༔ ཐུགས་དམ་བཞིན་ལས་ཅི་བདེར་བཞེས་སུ་གསོལ༔
ཨོཾ་བཛྲ་ཨུ་ཙུཥྨ་ཀྲོ་ཏ་རཱ་ཛ་ས་པ་རི་ཝཱ་ར་ཨརྒྷཾ་ སོགས་དང༌། སརྦ་པཉྩ་རཀྟ་བྷ་ལིངྟ་མ་ཧཱ་སུ་ཁ་པཱུ་ཛ་ཧོཿ ཞེས་མཆོད། བསྟོད་པ་ནི། ཧཱུྃ། སྔོན་ཚེ་སྤྱི་དཔལ་ཆེན་པོ་ཡིས། ། དུག་གསུམ་རུ་ཏྲ་བསྒྲལ་བའི་ཚེ། ། སྣམ་ནས་བྱུང་བའི་ཧེ་རུ་ཀཿ མཐུ་སྟོབས་དཔལ་ལྡན་ཁྱོད་ལ་བསྟོད། ཛཔ྄་དམིགས་ནི།
བདག་ཉིད་ཁྲོ་རྒྱལ་དུ་གསལ་བའི་ཐུགས་སྲོག་ལས་འོད་ཟེར་འཕྲོས། མདུན་བསྐྱེད་ཀྱི་ཐུགས་རྒྱུད་བསྐུལ། སྲོག་ཡིག་སྔགས་ཕྲེང་དང་བཅས་གསལ་བརྟན་གྱི་གཟི་བྱིན་འབར། དེ་ལས་འོད་ཟེར་ཕྱོགས་བཅུར་འཕྲོས་པས། སངས་རྒྱས་ཀྱི་ཞིང་ཁམས་ཐམས་ཅད་ཁྱབ་ཅིང་ཐུགས་རྒྱུད་བསྐུལ་བ་དུས་གསུམ་བདེ་གཤེགས་ཞི་ཁྲོ་ཐམས་ཅད་ནམ་མཁའ་བར་སྣང་ཁེངས་པར་བྱོན། བུམ་ལྷ་སྔགས་ཕྲེང་དང་བཅས་པར་ཐིམ་པས་མཐུ་ནུས་གཟི་བྱིན་ཐམས་ཅད་མཆོག་ཏུ་འབར། སྔགས་ཕྲེང་ལས་བྱུང་བའི་འོད་ཟེར་མེ་སྟག་འཕྲོ་བ་ལྟ་བུས་སྣོད་བཅུད་ཀྱི་གྲིབ་གདོན་བྱད་ཕུར། སྡིག་སྒྲིབ་ཐམས་ཅད་དམིགས་མེད་དུ་བསྲེགས་ཏེ་སྲིད་རྩེ་ནས་མནར་མེད་ཡན་ཆད་མེ་དཔུང་གཅིག་ཏུ་འཁྱིལ་བར་ དམིགས་ལ། ཨོཾ་བཛྲ་བྷུར་ཁུང་ སོགས་ཅི་ནུས་བཟླ། ཐུན་མཐར་འོད་ཟེར་མེ་དཔུང་དང་བཅས་པ་ཚུར་བསྡུས་ནས་བུམ་ནང་དུ་བདུད་རྩིའི་རང་བཞིན་དུ་འཁྱིལ་བར་དམིགས་ནས།
ཧཱུྃ༔ ཡེ་ཤེས་ལྷ་ཚོགས་སྤྱན་འདྲེན་གཤེགས། སོགས་ཀྱིས་མཆོད་བསྟོད་ནོངས་བཤགས་གྲུབ་རྗེས་འདོད་པའི་དོན་ལ་གསོལ་བ་གདབ་པ་ནི། བཞི་བརྒྱ་རྩ་བཞིའི་ནད་རྣམས་དང་༔ འགལ་རྐྱེན་ཉི་ཁྲི་ཆིག་སྟོང་དང་༔ ཡེ་འདྲོག་སུམ་བརྒྱ་དྲུག་ཅུ་དང་༔ བགེགས་རིགས་སྟོང་ཕྲག་བརྒྱད་ཅུ་སོགས༔ མི་མཐུན་བྱང་ཞིང་དག་པར་མཛོད༔ བུམ་ལྷ་བདེ་སྟོང་ཆེན་པོའི་ངོ་བོར་འོད་དུ་ཞུ་ནས་བུམ་ཆུ་དང་རོ་གཅིག་ཏུ་གྱུར། ཅེས་བརྗོད་ཅིང་བསམ་མོ། །
གཉིས་པ་དངོས་གཞི་བྱབ་ཁྲུས་བྱ་བ་ནི། འོ། དེའང་རང་ཅག་རྣམས་སྔོན་གྱི་ཚོགས་གཉིས་ཟབ་མོའི་འཕེན་པ་ལ་བརྟེན་ནས། དགེ་བཅུ་སྒྲུབ་པའི་རྟེན་དལ་འབྱོར་མི་ལུས་རིན་པོ་ཆེ་ཐོབ་ཀྱང༌། ཐོག་མ་མེད་པ་ནས་གོམས་ཤུགས་བརྟས་པའི་གཉིས་འཛིན་གྱི་རྟོག་པ་མ་དག་པས། སྣང་བ་དགྲར་ལངས་ཀྱི་ཆོ་འཕྲུལ་ལ་བརྟེན་ནས། བྱད་གདོན་སྲི་ཀེག་དམེ་ཡུགས། གྲིབ་རིགས་མི་གཙང་བའི་ནུས་པས། ཉེར་ལེན་གྱི་ཕུང་པོ་དང་བསྡོངས་ནས། དགེ་ལེགས་ཀྱི་མྱུ་གུ་སད་ཀྱིས་འཁྱེར་བར་བྱེད་པའི་ཚེ།
རྒྱལ་བ་ཐབས་མཁས་ལ་ཐུགས་རྗེ་རྨད་དུ་བྱུང་བ་རྣམས་ཀྱིས་དེ་དག་སེལ་བའི་ཐབས་དང་རྟེན་འབྲེལ་ཟབ་པ་དང་རྒྱ་ཆེ་བ་ཇི་སྙེད་ཅིག་གསུངས་མོད་ཀྱི། དེ་དག་ལས་ཁྱད་པར་དུ་གྱུར་པ་ནི། ཇི་སྐད་དུ། ཧེ་བཛྲ་ལས། དུག་གིས་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆིང་བར་བྱེད། ། དུག་གི་དེ་ཉིད་ཤེས་པ་ཡིས། ། དུག་གི་དུག་ནི་འབིགས་པར་བྱེད། ཅེས་གསུངས་པ་ལྟར་མི་གཙང་བའི་དྲི་མ་འཁྲུད་པ་ལ་ཁྲོ་བོའི་རྒྱལ་པོ་སྨེ་བ་བརྩེགས་པ་ལས་ཁྱད་པར་དུ་གྱུར་པ་གཞན་མེད་ལ། དེའི་རྒྱུ་མཚན་ནི།
བསྐྱེད་པ་མ་ཧཱ་ཡོ་གའི་སྤྱི་རྒྱུད་དཔལ་སྒྱུ་འཕྲུལ་དྲྭ་བ་རྒྱུད་ཀྱི་ལེའུ་བཅོ་ལྔ་པ་ནས་རུ་ཏྲ་བཏུལ་ཞིང་ཁྲོ་བོའི་དཀྱིལ་འཁོར་སྟོན་པའི་སྐབས་ནས། བཅོམ་ལྡན་འདས་ཁྲོ་བོ་ཆེན་པོ་དེ་དག་གི་སྣམ་ནས་བཏོན་ཏེ། མི་གཙང་བའི་འདམ་གྱི་རྒྱ་མཚོར་ཚུད་པ་ལས་སྣམ་ནས་ཨུ་ཙུཥྨ་ཀྲོ་ཏ་ཕྱུང་ནས་འདམ་ཀུན་འཐུངས་ཏེ། ཞེས་འོག་སྒོ་ནས་ཁྲོ་བོ་སྨེ་བརྩེགས་ཕྱུང་ནས། མི་གཙང་བའི་འདམ་ཀུན་ཁྲོ་བོ་དེས་འཐུངས་པར་བཤད་ལ། བྱེ་བྲག་ཏུ་གཏེར་ཁ་འདི་ཉིད་ཀྱི་ལོ་རྒྱུས་ཐུན་མོང་མ་ཡིན་པར། སྔོན་ཚེ་དཔལ་ཆེན་རྡོ་རྗེ་གཞོན་ནུ་ཡིས༔ ལྟ་ལོག་རུ་ཏྲ་བསྒྲལ་ཕྱིར་གནས་སུ་བྱོན༔ རུ་ཏྲར་བརྫུས་ཏེ་ཀྲོ་ཏི་ཤྭ་རཱིར་སྦྱོར༔ སྲས་མཆོག་ཁྲོ་རྒྱལ་སྨེ་བ་བརྩེགས་པ་འཁྲུངས༔
དེ་ཡང་རྡོ་རྗེ་གཞོན་ནུ་ཇི་ལྟ་བ༔ ཞལ་གསུམ་ཕྱག་དྲུག་ཁྲོ་ཚུལ་འཇིགས་རུང་གིས༔ རུ་ཏྲ་འཁོར་བཅས་སྐྲག་ཅིང་བརྒྱལ་བར་གྱུར༔ ཐར་པ་ནག་པོ་བསྒྲལ་ཞིང་འཁོར་བཅས་བཏུལ༔ བུ་ཡིས་ཕ་བསད་སྨེ་བ་བརྩེགས་པ་ཞེས༔ ཐུགས་རྗེ་ཆེན་པོ་སྐུ་མཆོག་ཡེ་ཤེས་ཆེ༔ རྟེན་འབྲེལ་རོལ་པ་རྒྱན་གྱི་འཁོར་ལོ་ལས༔ དྲི་མས་དྲི་མ་འཁྲུད་པ་ཇི་བཞིན་དུ༔ མ་འོངས་མི་གཙང་གྲིབ་འཇོམས་ལྷ་རུ་གྱུར༔ སྤྱིར་ནི་སྡིག་སྒྲིབ་ཉམས་གྲིབ་ཡུགས་གྲིབ་དང་༔
བག་གྲིབ་མཛེ་གྲིབ་ཤན་པ་སྡིག་ཅན་གྲིབ༔ ཕ་སྤུན་ནང་འཁྲུགས་ཕལ་པའི་དམེ་གྲིབ་དང་༔ ཆོས་པ་སྤྱི་འཁྲུགས་ཁྱད་པར་གསང་སྔགས་ཀྱི༔ དཀྱིལ་འཁོར་གཅིག་འདུས་མཆེད་ལྕམ་འཁྲུགས་པ་ནི༔ རྡོ་རྗེའི་དམེ་གྲིབ་ཉམས་པ་ཆེན་པོ་སྟེ༔ གང་དང་འབྲེལ་ཀྱང་འདི་ཕྱི་གཉིས་ཀ་ཕུང་༔ དེ་ཕྱིར་སྨེ་བ་བརྩེགས་པའི་སྒྲུབ་ཐབས་བཤད༔ ཅེས་དང༌། ཨེ་མ་ཟབ་པའི་མཐར་ཐུག་པ༔ སྨེ་བརྩེགས་སྒྲུབ་ཐབས་བྱབ་ཆོག་བཅས༔
བདག་འདྲ་རིག་འཛིན་པདྨ་ཡིས༔ ཐེག་ཆེན་དགོངས་འདུས་རྒྱུད་ནས་བསྡུས༔ མ་འོངས་སྙིགས་མ་ལྔ་བདོའི་དུས༔ ཕ་བུ་འཁོན་ཞིང་ཡུལ་མི་འཁྲུགས༔ གསང་སྔགས་ནང་དམེ་སྤྱོད་པའི་ཚེ༔ སེམས་བསྐྱེད་ལྡན་པའི་སྐྱེས་བུ་ཡིས༔ འདི་ལྟར་ཡུལ་གྱི་ཆུ་མགོ་དང་༔ ཆུ་ཆེན་ཆུ་ཕྲན་ལུ་མ་སོགས༔ སྐྱེ་འགྲོ་སྤྱོད་པའི་ཡུལ་ལ་བསྒྲུབ༔ ལྷ་རྟེན་གཙུག་ལག་ཀུན་ལ་གཏོར༔
མི་འཁོན་ལྷ་ལ་འཕོག་པ་དང་༔ ལྷ་འཁོན་མི་ལ་འཕོག་པའི་གྲིབ༔ ནད་རིམས་བཙའ་ཐན་སད་སེར་ཞི༔ གཙུག་ལག་འདུས་སྡེ་རྒྱས་པ་དང་༔ སྒོམ་ཆེན་ཏིང་འཛིན་འཕེལ་བར་འགྱུར༔ ཅེས་དང༌། འཇའ་ཚོན་མ་ནིང་གི་སྨེ་བརྩེགས་ལས་མཐའ་ལས། དེ་ལྟར་ཡང་གནས་ཁང་གྲིབ་ཅན་དང་༔ གོས་བཙོག་དང་༔ མི་གྲིབ་ཆེན་དང་འགྲོགས་དགོས་པ་བྱུང་ན་ཡང་༔
སྔགས་ལན་བདུན་བཏབ་པས་ཆོག་གོ༔ གཞན་ཡང་ཟས་གྲིབ༔ ཁ་རླངས་རོ་གྲིབ་ལ་སོགས་མི་གཙང་བའི་རིགས་ཐམས་ཅད་ལ་སྔགས་ཆུ་སླེབས་པས་ཆོག་གོ༔ ཡིག་བརྒྱ་དང་རྣམ་འཇོམས་སོགས་ཀྱིས་མ་དག་པ་བྱུང་ན༔ འདི་ཁོ་ན་མཆོག་ཏུ་འགྱུར་རོ༔ དེ་ཅི་ཡིན་ན༔ དྲི་མས་དྲི་མ་བཀྲུ་བ་དང་༔ དུག་གིས་དུག་ནད་སེལ་བ་ལྟ་བུའོ༔ ཞེས་རྒྱུད་དང་མན་ངག་མང་པོ་ནས་བསྔགས་པ་ཆེན་པོར་མཛད་པའི་ཁྲུས་ཆོག་ཟབ་མོ་ལས། ད་ལམ་སྐབས་སུ་བབས་པ་ནི།
ཇི་སྐད་དུ། ཨོ་རྒྱན་ཆེན་པོས། ནམ་མཁའི་སྙིང་པོ་ཤཱཀྱ་པྲ་བྷ་ཡི༔ ཟུང་གིས་སྤྲུལ་པའི་འོད་ཟེར་སྒྱུ་མའི་འཕྲུལ༔ རྡོ་རྗེའི་མིང་འཛིན་འཇིགས་མེད་གོ་ཆ་ཅན༔ ཞེས་དང༌། པདྨས་བྱིན་རླབས་མཚོ་རྒྱལ་སྙིང་གི་བུ༔ ཐུགས་མཆོག་རྡོ་རྗེ་རྩལ་དང་འཕྲད་ནས་ཀྱང་༔ སྙིགས་མའི་འགྲོ་བ་སྐྱོབས་པའི་དཔལ་དུ་ཤོག༔ ཅེས་རྡོ་རྗེའི་གསུང་གིས་བསྔགས་པ་བཞིན་རྩོད་མེད་ཀྱི་གཏེར་སྟོན་ཆེན་པོ་ཐུགས་མཆོག་རྡོ་རྗེས་ལངྐ་བརྩེགས་པའི་དུར་ཁྲོད་དུ་གྲགས་པ་སྟག་ཚང་གསང་བའི་ཕུག་ནས།
སྤྱན་དྲངས་པར་མཛད་པའི་རྡོ་རྗེ་ཕུར་པ་དྲེགས་འདུལ་གནམ་ལྕགས་འཁོར་ལོའི་ཆོས་སྡེ་ལས་བྱུང་བའི་སྨེ་བརྩེགས་ཀྱི་སྒོ་ནས་ཁྲུས་ཆོག་བྱ་བ་ཡིན་པས། བདག་རྡོ་རྗེ་སློབ་དཔོན་ཡང་ཐ་མལ་དུ་འདུ་མི་ཤེས་པར། ཁྲོ་རྒྱལ་སྨེ་བ་བརྩེགས་པའི་གཟི་བྱིན་བཟོད་པར་དཀའ་བའི་རང་བཞིན་དུ་བསྒོམས་ནས། གྲིབ་གདོན་ཞི་བའི་གསོལ་བ་རྩེ་གཅིག་ཏུ་འདེབས་པར་ཞུ། ཞེས་བརྡ་སྦྱར་ལ། ཧཱུྃ༔ བཞི་བརྒྱ་རྩ་བཞིའི་ནད་རྣམས་དང་༔ འགལ་རྐྱེན་ཉི་ཁྲི་ཆིག་སྟོང་དང་༔ ཡེ་འདྲོག་སུམ་བརྒྱ་དྲུག་ཅུ་དང་༔ བགེགས་རིགས་སྟོང་ཕྲག་བརྒྱད་ཅུ་སོགས༔
མི་མཐུན་བྱང་ཞིག་དག་གྱུར་ཅིག༔ ཅེས་དམིགས་གནད་དང་ལྡན་པས་རྩ་སྔགས་གང་མང་བཟླ་བ་དང་མཉམ་དུ་ཁྲུས་བྱ་ཞིང༌། ཁུ་བ་གླུད་ནང་དུ་བླུགས། དེ་ནས་ཀུ་ཤ་དང་རྨ་བྱའི་མདོངས་ཐོགས་ལ་བྱབ་ཚུལ་གྱིས་དྲི་མ་གླུད་ལ་བསྟིམས་པའི་སྟངས་ཀ་དང་བཅས། འོ། དེ་ལྟར་ནང་ཡེ་ཤེས་ལྷའི་བདུད་རྩིས་བཀྲུས་ཤིང་དག་པར་བྱས་ནས། ཕྱི་རྟེན་འབྲེལ་རྫས་ཀྱི་ཕྱག་རྒྱས་བྱབ་པ་ཙམ་གྱིས་ཚེ་རབས་ཐོག་མེད་ཀྱི་ནད་གདོན་སྡིག་སྒྲིབ་ཉམས་ཆག་རྟོག་སྒྲིབ་རྐྱེན་ངན་བར་གཅོད་མི་མཐུན་པའི་ཚོགས། ཉི་ཟླ་སྒྲ་གཅན་གྱིས་བཏང་བ་བཞིན་སྐྱ་སངས་སངས་དག་ནས་གྲིབ་གདོན་མི་ཤིས་པ་ཐམས་ཅད་གླུད་ལ་ཐིམ་སྟེ་རང་ལུས་ཤེལ་གོང་ལྟ་བུར་གྱུར་པའི་མོས་པ་གནང་བར་ཞུ། ཧཱུྃ༔ ཁྲོ་རྒྱལ་སྨེ་བ་བརྩེགས་པ་ཡི༔
ཐུགས་རྗེའི་འོད་ཟེར་རྩལ་ཤུགས་ཀྱིས༔ ཁྱོད་ཀྱི་ནད་དང་གདོན་གྱི་རིགས༔ ཐམས་ཅད་བྱང་ཞིང་དག་གྱུར་ཅིག༔ ཐོག་མེད་དུས་ཀྱི་ཉམས་ཆག་དང་༔ རྟོག་སྒྲིབ་འཁོན་དང་མི་གཙང་གྲིབ༔ རྐྱེན་ངན་བར་གཅོད་མི་མཐུན་ཚོགས༔ ཐམས་ཅད་བྱང་ཞིང་དག་གྱུར་ཅིག༔ མི་དགེ་བཅུ་དང་མཚམས་མེད་ལྔ༔ ལྕི་བ་བཞི་དང་ལོག་པ་བརྒྱད༔ ཁ་ན་མ་ཐོ་སྡིག་པའི་ལས༔
ངན་སོང་འཁོར་བའི་རྒྱུ་ཐམས་ཅད༔ ཡོངས་སུ་བྱང་ཞིང་དག་གྱུར་ཅིག༔ ལས་ཀྱི་གྲིབ་དང་ཉོན་མོངས་གྲིབ༔ བག་ལ་ཉལ་དང་ཤེས་བྱའི་གྲིབ༔ ལྟ་བ་དམན་དང་ཆོས་སྤོང་གྲིབ༔ མཐོ་རིས་ཐར་པའི་གེགས་གྱུར་རྣམས༔ ཐམས་ཅད་བྱང་ཞིང་དག་གྱུར་ཅིག༔ མནའ་ཐོ་ཁྲེལ་དང་ངོ་ཚ་ཉམས༔ སོ་ཐར་རིགས་བདུན་སྡོམ་ཉམས་དང་༔ བྱང་སེམས་བསླབ་བྱ་སེམས་བསྐྱེད་ཉམས༔
གསང་སྔགས་སྐུ་གསུང་ཐུགས་དང་ཉམས༔ ཐམས་ཅད་བྱང་ཞིང་དག་གྱུར་ཅིག༔ བླ་མ་དཀོན་མཆོག་གསུམ་གྱི་དཀོར༔ སྐུ་གླུད་འབགས་དང་ལོག་པར་བལྟས༔ དམ་རྫས་བསྟན་དང་ཉམས་ཆག་རིགས༔ ཐམས་ཅད་བྱང་ཞིང་དག་གྱུར་ཅིག༔ སྣང་བ་ཨ་འཐས་ཕྱི་ཡི་གྲིབ༔ དུག་ལྔ་འདོད་ཞེན་ནང་གི་གྲིབ༔ ཚོགས་དྲུག་བསླུ་བྲིད་བར་གྱི་གྲིབ༔ མ་རིག་གཟུང་འཛིན་གསང་བའི་གྲིབ༔
ཐམས་ཅད་བྱང་ཞིང་དག་གྱུར་ཅིག༔ ཁ་འཁྱལ་བབ་ཆོལ་ཁྲོམ་གྱི་གྲིབ༔ ཐོ་ཅོ་རྩིང་སྤྱོད་བག་མེད་གྲིབ༔ འདོད་བློ་རྔམས་པ་སེམས་ཀྱི་གྲིབ༔ ཐམས་ཅད་བྱང་ཞིང་དག་གྱུར་ཅིག༔ བདག་བསྟོད་གཞན་སྨོད་ང་རྒྱལ་གྲིབ༔ ཞེ་འདོད་གཞན་བསླུ་གཡོ་སྒྱུའི་གྲིབ༔ མ་རྟོགས་ཤེས་བརྫུ་རྫུན་གྱི་གྲིབ༔ ཐམས་ཅད་བྱང་ཞིང་དག་གྱུར་ཅིག༔ དམ་བཅའ་རེ་ལྟོས་བཅིངས་པའི་གྲིབ༔
ཁ་ལྟ་སྟོང་སྐད་ལྟ་བའི་གྲིབ༔ ལེ་ལོ་ཕྱི་བཤོལ་ལམ་གྱི་གྲིབ༔ མ་རྟོགས་ལོག་རྟོགས་འབྲས་བུའི་གྲིབ༔ ཐམས་ཅད་བྱང་ཞིང་དག་གྱུར་ཅིག༔ ཁ་འཛིན་ཆོས་སྤོང་གྲུབ་མཐའི་གྲིབ༔ ཐེ་ཚོམ་སོམ་ཉི་རྐྱེན་གྱི་གྲིབ༔ བྱིང་རྨུགས་འཐིབ་གསུམ་རྩ་རླུང་གྲིབ༔ རེ་དོགས་ཐམས་ཅད་བྱང་གྱུར་ཅིག༔ བླ་མ་དཀོན་མཆོག་གསུམ་ལ་འཁོན༔ གཟུངས་མ་མཆེད་དང་ལྕམ་དྲལ་འཁོན༔
ཆོས་མཛད་སྤྱི་དང་འཁོན་པའི་གྲིབ༔ ཐམས་ཅད་བྱང་ཞིང་དག་གྱུར་ཅིག༔ དཔོན་པོ་གྲོགས་དང་ཕ་མ་གཉེན༔ ལྷ་འཁོན་མི་འཁོན་ལ་སོགས་པ༔ རྩིང་སྤྱོད་བག་མེད་འཁོན་གྲིབ་རྣམས༔ ཐམས་ཅད་བྱང་ཞིང་དག་གྱུར་ཅིག༔ མཛེ་ཡུགས་དམེ་ཤན་ནལ་བཙོག་དང་༔ མནོལ་བཙོག་ཟས་གོས་གནས་སྟན་གྲིབ༔ རོ་གྲིབ་བག་གྲིབ་ལ་སོགས་པ༔ ཐམས་ཅད་བྱང་ཞིང་དག་གྱུར་ཅིག༔
ལྟ་ནད་སྨྱོ་དང་བདུད་ནད་འཐིབས༔ རྒྱལ་ནད་སྨྱོ་འབོགས་གཟའ་ནད་ལྐུགས༔ བཙན་ནད་གཟེར་འཐབ་མ་མོའྀ་ཡམས༔ ཐམས་ཅད་བྱང་ཞིང་དག་གྱུར་ཅིག༔ ཀླུ་ནད་མཛེ་དང་དམུ་ནད་རྨུགས༔ གཤིན་རྗེའི་ཁྲམ་ཁ་སྡེ་བརྒྱད་བྱད༔ རྦོད་གཏོང་རྦད་འདྲེའི་གདོན་གྲིབ་རྣམས༔ ཐམས་ཅད་བྱང་ཞིང་དག་གྱུར་ཅིག༔ བརྒྱལ་ནད་མིག་སེར་བལ་ནད་འབྲུམ་པ་དང་༔ རླུང་མཁྲིས་བད་ཀན་འདུས་པའི་ནད༔
བཞི་བརྒྱ་རྩ་བཞིའི་ནད་རིགས་རྣམས༔ ཐམས་ཅད་བྱང་ཞིང་དག་གྱུར་ཅིག༔ ལྷ་ཀླུ་བདུད་བཙན་གཟའ་རྒྱལ་པོ༔ དམུ་གཉན་ཐེའུ་རང་མ་མོ་དང་༔ གཤིན་རྗེ་གནོད་སྦྱིན་ཕྱོགས་སྐྱོང་བཅུ༔ གདོན་རིགས་ཐམས་ཅད་བྱང་གྱུར་ཅིག༔ བགེགས་རྒྱལ་བི་ན་ཡ་ཀ་སོགས༔ སྟོང་ཕྲག་བརྒྱད་ཅུའི་བགེགས་ཚོགས་དང་༔ གདོན་རིགས་སུམ་བརྒྱ་དྲུག་ཅུ་རྣམས༔ ཐམས་ཅད་བྱང་ཞིང་དག་གྱུར་ཅིག༔
བྱིས་པའི་གདོན་ཆེན་བཅོ་ལྔ་དང་༔ གཙོ་བོའི་གདོན་ཆེན་བཅོ་བརྒྱད་དང་༔ ཕལ་པ་བཅུ་བཞི་ལ་སོགས་པ༔ ཐམས་ཅད་བྱང་ཞིང་དག་གྱུར་ཅིག༔ རྐྱེན་ངན་ཉི་ཁྲི་ཆིག་སྟོང་དང་༔ ཡེ་འདྲོག་སུམ་བརྒྱ་དྲུག་ཅུ་དང་༔ གློ་བུར་བརྒྱད་ཅུ་རྩ་གཅིག་སོགས༔ ཐམས་ཅད་བྱང་ཞིང་དག་གྱུར་ཅིག༔ དུས་མིན་འཆི་བ་བཅོ་བརྒྱད་དང་༔ ཆག་ཆེ་ཉམས་ང་མི་མཐུན་རྐྱེན༔
གཉིས་འཛིན་རྣམ་རྟོག་དབང་གྱུར་པ༔ ཐམས་ཅད་བྱང་དག་གྱུར་ཅིག༔ ཤཱནྟིཾ་ཀུ་རུ་ཡེ་སྭཱ་ཧཱ༔ ཨོཾ་ཤུདྡྷེ་ཤུདྡྷེ་ཀཱ་ཡ་ཝཱཀྐ་ཙིཏྟ་བི་ཤྭ་དྷ་ན་ཡེ་སྭཱ་ཧཱ༔ ཞེས་བྱབ་པར་བྱའོ། གསུམ་པ་རྗེས་ལ་ཡས་གླུད་བསྔོ་ཞིང་ལས་མཐའ་བསྡུ་བ་ནི། ཡས་གླུད་རྣམས་ལ་ཆུ་ཆང་བྲན། ཏིང་ལོ་སྦར། སྔགས་དྲུག་ཕྱག་རྒྱ་དྲུག་གམ། བསྡུ་ན་ནམ་མཁའ་མཛོད་ཀྱི་སྔགས་རྒྱས་བརླབ།
དེ་ནས་མགྲོན་འགུགས་པ་ནི་རྣལ་འབྱོར་པ་ཁྲོ་བོའི་ང་རྒྱལ་ལ་གནས་པས་ལྕགས་ཀྱུའི་ཕྱག་རྒྱ་བཅའ་ལ། ན་མོ། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། གསང་སྔགས་དང༌། རིགས་སྔགས་དང༌། སྙིང་པོ་དང༌། ཕྱག་རྒྱ་དང༌།
ཏིང་ངེ་འཛིན་གྱི་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། རྣལ་འབྱོར་པ་དཔོན་སློབ་ཡོན་མཆོད་འཁོར་དང་བཅས་པ་ལ། གནོད་ཅིང་འཚེ་བར་བྱེད་པ། ལོ་རྒྱལ་པོའི་ཀེག ། ཟླ་བ་བློན་པོའི་ཀེག ། ཞག་དམག་མིའི་ཀེག ། དུས་ཚོད་མཚོན་ཆའི་ཀེག ། གཞན་ཡང་ཀེག་སུམ་བརྒྱ་དྲུག་སྟོང༌། བགེགས་རིགས་སྟོང་ཕྲག་བརྒྱད་ཅུ།
བྱིས་པའི་གདོན་ཆེན་བཅོ་ལྔ། ཡེ་འདྲོག་སུམ་བརྒྱ་དྲུག་ཅུ། གློ་བུར་བརྒྱད་ཅུ་རྩ་གཅིག ། དུས་མིན་འཆི་བ་རྣམ་བརྒྱད། བདུད་བཞི་ཚེ་ཡི་བར་གཅོད། རྒྱལ་བསེན་དམ་སྲི་ཐེའུ་རང༌། མོ་འདྲེ་བསེ་རག་ཆུང་སྲི། གོད་སྲི་དགྲ་སྲི། ནད་སྲི་ཡམས་ཀྱི་བདག་པོ། སྒབ་འདྲེ་ཡུལ་འདྲེ་འཁྱམས་པོ་ལ་སོགས་པ།
གནོད་བྱེད་འབྱུང་པོ་ཐམས་ཅད་གླུད་གཏོར་ལེན་པ་ལ་མཆིས་པར་གྱུར་ཅིག ཨོཾ་བཛྲ་ཊཱཀྐི་རཱ་ཛཿ ཛཿཧཱུྃ་བྃ་ཧོཿ སརྦ་བིགྷྣཱན་ཨངྐུ་ཤ་ཡ་ཛཿ ཞེས་ལན་གསུམ་གྱིས་བཀུག ཁ་འབར་མའི་མདོ་ལས་བྱུང་བའི་སྔགས་འགྱུར་ཁྱད་ཅན་རྒྱ་ཆེན་ཤུགས་ལྡན་དུ་གྲགས་པ། ན་མཿ སརྦ་ཏ་ཐཱ་ག་ཏ་ཛྙཱ་ན་ཨ་ཝཱ་ལོ་ཀི་ཏ་ཨོཾ་སམྦྷ་ར་སམྦྷ་ར་ཧཱུྃ། ཞེས་པའི་སྔགས་གང་མང་གིས་བསྔོས། དེ་ནས་གླུད་འཕྱོང་གྱེར་བ་ནི།
ཧཱུྃ༔ སྲིད་པའི་ལྷ་སྲིན་སྡེ་བརྒྱད་དང་༔ གླུད་དང་ཡས་ལ་དབང་བ་ཡི༔ བགེགས་རིགས་འབྱུང་པོའི་ཚོགས་བཅས་ལ༔ སྐུ་གླུད་རྒྱན་ལྡན་བསྔོ་བ་ནི༔ ཡ་མཚན་ལྟད་མོ་འདི་ལྟར་ལགས༔ མཐིང་གི་སྐྲ་ལོ་ཉི་ལི་ལི༔ མགོ་སིག་རལ་པ་ཡེངས་སེ་ཡེང་༔ ཤེལ་གྱི་ཀླད་པ་ལུང་ཐང་མིག༔ ལྟ་སྟངས་མིག་འགྱུར་ཧྲིག་གེ་ཧྲིག༔
སྣ་མཛེས་འགྲོན་བུ་ཡ་ལ་ལ༔ བྱི་རུའི་ལྕེ་ལ་རྣ་བ་དུང་༔ སྨྲ་བརྗོད་སྒྲ་སྙན་ལམས་སེ་ལམ༔ དར་སྐུད་རྩ་ལ་མུ་ཏིག་བྱམས༔ མཉེན་ལྕུག་འཁྲིལ་ལྡེམ་ཉིགས་སེ་ཉིག༔ ཞོ་ཤའི་སྙིང་ལ་ཨ་རུའི་ཤ༔ བསམ་དང་བཀྲག་མདངས་ཡ་ལ་ལ༔ མཚལ་གྱི་ཁྲག་ལ་ཆུ་ཤེལ་རུས༔ བཅུད་དང་ཞག་གཡོ་མེ་རེ་རེ༔ མེ་ཤེལ་དྲོད་ལ་རླུང་གི་དབུགས༔
བག་དྲོ་སྣ་བཤུགས་ཀྱུ་རུ་རུ༔ རིན་ཆེན་སྨན་སྣའི་ནང་ཁྲོལ་ལྡན༔ ཀུན་ཚང་དབང་པོ་ཉི་ལི་ལི༔ ལག་པ་གཡས་གཡོན་གསེར་དང་དངུལ༔ ཕྱག་རྒྱ་པད་ཀོར་ལིངས་སེ་ལིང་༔ རྐང་པ་གཡས་གཡོན་ལྕགས་དང་ཟངས༔ རྡོག་བྲོ་གར་སྟབས་ཁྱུགས་སེ་ཁྱུག༔ སྐུ་གསུང་ཐུགས་ལ་དཀར་མེ་ལྔ༔ སྐུ་ལྔ་རང་བྱུང་ཏ་ལ་ལ༔ དབང་པོ་རྣམས་ལ་ཏིང་ལོ་དྲུག༔
ཚོགས་དྲུག་མ་འགགས་ན་ར་ར༔ རྣམ་ཤེས་བརྒྱད་ལ་ཤ་དུམ་བརྒྱད༔ སྐྱེ་གནས་རྣམ་བཞི་བྱད་དང་ལྡན༔ ཕུང་ཁམས་ལྔ་ལ་འབྲང་རྒྱས་ལྔ༔ འབྱུང་བའི་བཅུད་ལྡན་ཁྲིགས་སེ་ཁྲིག༔ སྐྱེ་མཆེད་གཏོར་ཆུང་བཅུ་གཉིས་ཏེ༔ སྲིད་པའི་སྤྱོད་འགྲོས་ཀུན་ཀྱང་ཚང་༔ འཇའ་ཚོན་སྣ་ལྔའི་ན་བཟའ་གསོལ༔ སྣང་སྲིད་ཀུན་གྱི་ཡིད་སེམས་འཕྲོག༔ དཀོར་ནོར་ཤེལ་ཚིག་དཔག་ཡས་སྟོང་༔
མངའ་ཐང་རྒྱལ་པོ་ཆས་པ་འདྲ༔ བང་བ་ཁྱིམ་གང་ཡས་རྟགས་གླུད༔ ཚོང་དཔོན་ལམ་དུ་ཆས་པ་འདྲ༔ གྲི་ཁྲབ་གོ་མཚོན་རྒྱན་དང་ལྡན༔ དཔའ་བོ་དགྲ་ལ་ཆས་པ་འདྲ༔ གསེར་གཡུ་དར་ཟབ་ཁྲོ་ལོ་ལོ༔ མོ་བཙུན་བག་མར་ཆས་པ་འདྲ༔ བཞད་གད་རྩེ་གར་ཁྲིགས་སེ་ཁྲིག༔ ལྷ་ཕྲུག་རྩེ་རར་ཚོགས་པ་འདྲ༔ དེ་བས་ཡ་མཚན་ལྡན་པའི་གླུད༔
མི་བས་གླུད་དགའ་ངོ་མཚར་ཆེ༔ མི་ལ་ཡ་མཚན་གང་ཡང་མེད༔ ཁོག་སྟོད་དུག་ལྔ་མེ་ལྟར་འབར༔ ཁོག་སྨད་མི་གཙང་མཚོ་ལྟར་འཁྱིལ༔ ཚེ་རབས་བག་ཆགས་མུན་ལྟར་གཏིབས༔ ལས་སྒྲིབ་ཅན་གྱི་མིའུ་བསྐྱུར༔ ཡོན་ཏན་ལྡན་པའི་གླུད་འདི་ལོངས༔ སྣང་སྲིད་ལྷ་འདྲེའི་ཕྱག་ཏུ་འབུལ༔ ལན་ཆགས་བུ་ལོན་འཁོར་གྱུར་ཅིག༔ ཤ་འཁོན་སྡིག་སྒྲིབ་དག་གྱུར་ཅིག༔
བླ་མེད་བྱང་ཆུབ་རེག་གྱུར་ཅིག༔
ཅེས་བརྗོད། དེ་ནས་ལམ་བསྟན་ཅིང་བརྫངས་པ་ནི། གླུད་ཁ་ཕྱིར་བསྒྱུར་ལ། ཧཱུྃ༔ ད་ནི་བགེགས་ལ་ལམ་བསྟན་འཚལ༔ ཕྱོགས་ཕྱོགས་དག་ཀྱང་ཕ་ཀི་ན༔ ལྕགས་རི་མུན་པའི་ཕ་རོལ་ན༔ རིན་ཆེན་གསེར་གྱི་ཕོ་བྲང་ན༔ ལོངས་སྤྱོད་མི་ཟད་དཀོར་ནོར་ཡོད༔
ཡིད་མཚར་ཕོ་མོ་གྲངས་མེད་ཡོད༔ དེ་རུ་ཁྱོད་ཀྱི་ལམ་བསྟན་ནོ༔ བགེགས་ཀྱི་ས་ཡུལ་དེ་རུ་ཆེ༔ བགེགས་ཀྱི་འདུ་ཚོགས་དེ་རུ་བཟང་༔ ཡ་ག་དམོད་པའི་མི་རྣམས་ཀྱིས༔ བགེགས་རྒྱལ་དེ་རུ་བྱོན་ཞེས་ཟེར༔ མགྲོན་དང་སྟོན་མོ་གྲབས་ཡོད་སྐད༔ དེ་རུ་བགེགས་ལ་ལམ་བསྟན་ནོ༔ འདི་རུ་སྡོད་པའི་གནས་མ་མཆིས༔ ཡུལ་ཡང་དྲག་པོ་ཨེ་ཡི་ཀློང་༔
ཕྱི་ནང་ཁྱབ་པའི་མེ་དཔུང་འཁྲིགས༔ མི་རྣམས་ཁྲོ་བོ་ཁྲོ་མོ་སྟེ༔ དྲག་སྔགས་ཧཱུྃ་སྒྲ་འབྲུག་ལྟར་ལྡིར༔ ཆས་རྣམས་དུར་ཁྲོད་དྲག་པོའི་ཆས༔ བགེགས་དཔུང་གཞོམ་པའི་མཚོན་ཆར་འབེབས༔ དེ་བས་ཆགས་པའི་གནས་མ་མཆིས༔ གདུག་པའི་བསམ་པ་ཞི་བར་མཛོད༔ ཅེས་གླུད་དང་ཁྲུས་ཁུ་འདྲེ་ལྔ་བདུད་གཅོད་གནས་པའི་སར་བསྐྱལ་ལོ། ཐུན་དང་དྲག་སྔགས་ཀྱིས་གཟིར་རྗེས། གཏེར་གཞུང་རྩ་བར།
དམིགས་བྱ་སྨེ་བ་བརྩེགས་པར་བསྐྱེད༔ གནས་གསུམ་བྱིན་རླབས་རྡོ་རྗེའི་གོ༔ ཀྲོ་ཏ་རཀྵས་སྲུང་སྔགས་བརྗོད༔ ཅེས་པས་བསྒྲུབ་བྱ་ལ་དབང་བསྐུར་ཞིང་གོ་བགོ་བ་ནི། བུམ་པ་ཐོགས་ལ། འོ། ཁྱེད་རང་རྣམས་སྐད་ཅིག་དྲན་རྫོགས་སུ་ཁྲོ་བོའི་རྒྱལ་པོ་སྨེ་བ་བརྩེགས་པ་ཞལ་གསུམ་ཕྱག་དྲུག་པའི་སྐུར་ལམ་གྱིས་གསལ་ཐོབ། དེ་ལ་བདག་གིས་དབང་བསྐུར་བའི་ཚེ་བདག་ཉིད་སྨེ་བ་བརྩེགས་པའི་ཐུགས་ཀ་ནས་རང་འདྲའི་ཁྲོ་བོ་དཔག་ཏུ་མེད་པ་ཐོན་ནས། ཁྱེད་རང་ལ་ཡེ་ཤེས་སེམས་དཔའི་ཚུལ་དུ་སིབ་སིབ་ཐིམ་པའི་མོས་པ་གནང་བར་ཞུ། ཧཱུྃ༔
ལྷུན་གྲུབ་བུམ་པ་ཆོས་ཀྱི་དབྱིངས༔ རྫུ་འཕྲུལ་སྟོབས་ལྡན་ཡེ་ཤེས་བཅུད༔ བྱིན་རླབས་ནུས་རྩལ་དབང་བསྐུར་བས༔ ནད་གདོན་སྡིག་སྒྲིབ་དག་གྱུར་ཅིག༔ ཨོཾ་བཛྲ་བྷུར་ཁུང་མ་ཧཱ་པྲ་མ་ན་ཡེ་བྷུར་རྩི་བྷུར་ཁི་བྷི་མ་ལེ་ཨུ་ཙུཥྨ་ཀྲོ་ཏ་རཱ་ཛ་ཨ་བྷི་ཥིཉྩ་ཧཱུྃ༔ ཞེས་མགོ་ཐོག་ཏུ་འཇོག་ཅིང་ཁོང་དུ་བླུད། དེ་ནས་གོ་བགོ་བ་ནི། དེ་ལྟར་ཁྱེད་རང་རྣམས་ཁྲོ་རྒྱལ་སྨེ་བ་བརྩེགས་པའི་སྐུར་ལྷུན་གྱིས་གྲུབ་པ་བ་སྤུའི་བུ་ག་ཐམས་ཅད་རྡོ་རྗེའི་གོ་ཁྲབ་དང་ཁྲོ་ཆུང་གིས་བཞུ་ལུགས་སུ་གཏམས་པས་ཅིས་ཀྱང་མི་ཤིགས་པ། རྡོ་རྗེའི་ཆོས་བདུན་གྱི་རྣམ་རོལ་དུ་རྒྱས་ཐེབས་པའི་མོས་པ་མཛད་པར་ཞུ། ཧཱུྃ༔
སྒོ་གསུམ་ལྷ་སྔགས་ཏིང་འཛིན་ལྡན༔ འཇིགས་མེད་རྡོ་རྗེའི་གོ་ཁྲབ་བརྗིད༔ བར་མཚམས་ཁྲོ་ཆུང་འབུམ་གྱིས་གཏམས༔ བཞུ་ལུགས་ལྟ་བུར་དབྱེར་མེད་དང་༔ ཅིས་ཀྱང་མི་འགྱུར་མི་ཤིགས་པ༔ ཆོས་ཉིད་དོན་ལ་གནས་གྱུར་ཅིག༔ བཛྲ་ཀ་ཝཱ་ཙི་རཀྵ་དྷཱ་ཏུ་ཨཱཿ ཞེས་བསྒྲུབ་བྱའི་གནས་ལྔ་དང་ཚིགས་བཞིར་རྡོ་རྗེའི་རྒྱ་གྲམ་བཀོད། དོ་གལ་ཤིན་ཏུ་ཆེ་ན་གྲིབ་སྲུང་བསམ་གཏན་ཉལ་ཆོག་འཁོར་ལོ་ཡང་བཏགས། མེ་ཏོག་འཐོར་ཞིང༌།
ཕུན་སུམ་ཚོགས་པ་མངའ་བ་གསེར་གྱི་རི? སོགས་ཀྱིས་ཤིས་པ་བརྗོད། དེ་ནས་བདག་བསྐྱེད་ཉེར་བསྡུ་ནི། ཨེ་མ་ཧོ། གདོད་ནས་རིག་པ་ཀ་དག་ལ། ། མཚན་མའི་ཞལ་ཕྱག་གྲུབ་པ་མེད། ། གློ་བུར་དྲི་མ་སྦྱང་བའི་སླད། ། གསལ་མདངས་ལྷུན་གྲུབ་ལྷ་སྐུར་ཤར། ། དེ་ཡང་རྟགས་མཐའ་ལས་གྲོལ་ཕྱིར། ། གཉུག་མ་ཟང་ཐལ་སྤྲོས་བྲལ་ངང༌། ། བཅོས་བསླད་མེད་པར་ལྷུག་པར་བཞག །
གདོད་མའི་ས་ལ་གྲོལ་བར་འགྱུར། ཅེས་བརྗོད་ལ་གཏིང་གསལ་ཀ་དག་གི་དགོངས་པ་མི་གཡོ་བཞིན་དུ། ལམ་སྣང་གི་རིག་པ་རྡོ་རྗེ་ལུ་གུ་རྒྱུད་ཀྱི་གནད་ལ་གཟིར་ནས་སྣང་བཞི་ཟད་སར་བསྐྱེལ་བ་ནི་རང་བཞིན་རྫོགས་པ་ཆེན་པོའི་བསྐྱེད་རྫོགས་ཀྱི་གནད་ཐུན་མོང་མ་ཡིན་པའོ། འདིར་སྨྲས་པ། དམ་པའི་རིགས་ཅན་དྲྭ་མ་ལྔ་པོ་ཡིས། ། རྒྱལ་བའི་དགོངས་པ་སྤྱོད་དང་རྒྱལ་པོ་ཛའི། ཁང་སྟེང་གླེགས་བམ་བབ་པའི་ཏནྟྲ་ལས། ། སྤྱི་མདོ་དགོངས་འདུས་སྒྱུ་འཕྲུལ་དྲྭ་བའི་བཅུད། ། པདྨས་ཕྱི་རབས་དོན་དུ་སྒྲུབ་ཐབས་སུ། ། བསྡེབས་ནས་སྟག་ཚང་གསང་ཕུག་བསྐུངས་པ་ཡི། །
བཀའ་འདི་ཤྲཱི་སིང་ཤཱཀྱ་པྲ་བྷ་ལ། ། བབས་ནས་ཀློང་དགུའི་བརྡ་རྟགས་བཅུད་དུ་སྨིན། ། བཀའ་བབ་རིག་འཛིན་ཞི་བར་གཟིམས་པའི་རྗེས། ། འདས་པའི་པྲ་ནི་དྷ་ཡིས་མཚམས་སྦྱར་ནས། ། བྱ་ལས་འདི་ཀོ་བདག་སྐལ་བབས་པའི་ཚེ། ། ཕ་ནོར་བུ་ཡི་ཡིན་སྙམ་ལྷུར་ལེན་བྱས། ཞེས་པ་འདི་ནི་གཏེར་ཆེན་བླ་མ་མཆོག་གི་རིགས་ཀྱི་གདུང་རྒྱུད་མཆོག་སྤྲུལ་བསྟན་འཕེལ་དགེ་ལེགས་རྒྱ་མཚོ་དང༌། རྗེ་དེ་ཉིད་ཀྱི་ཞམ་རིང་གི་ཐུ་བོ། དྷརྨའི་མཚན་ཅན་གྱིས་བཀས་བསྐུལ་བ་ལས། ཐེག་མཆོག་རྣལ་འབྱོར་ལ་མོས་པ་ལམ་དུ་བྱེད་པའི་སྒྲུབ་པ་པོ་མཁྱེན་བརྩེའི་འོད་ཟེར་གྱིས།
རྒྱལ་ཟླ་ཆུ་སྲིན་གྱི་ཁྱིམ་ཟླའི་དཀར་ཕྱོགས་ཀྱི་རྒྱལ་བ་གསུམ་པའི་ཚེས་ལ་དཔལ་རི་གསང་སྔགས་ཕོ་བྲང་དུ་སྦྱར་བ་དགེའོ།། །། ༼ཏ༽ མཁའ་འགྲོ་སེང་གདོང་མའི་དབང་བསྐུར་གྱི་ཆོ་ག་བཀླག་པར་རྣམ་གྲོལ་ཡེ་ཤེས་དྲྭ་བ་ཞེས་བྱ་བ་བཞུགས་སོ། ། བདུད་འདུལ་ཡེ་ཤེས་མཁའ་འགྲོའི་སྐུ་ལ་འདུད། ། གང་གི་བསྐྱེད་རྫོགས་ཟབ་མོའི་ལམ་བཟང་པོར། ། ཐར་འདོད་སྐལ་ལྡན་འཇུག་སྒོའི་སྨིན་བྱེད་དག ། བཀླག་པར་རྣམ་གྲོལ་ཡེ་ཤེས་དྲྭ་བ་སྤྲོ། ། བདུད་འདུལ་མཁའ་འགྲོ་སེང་གདོང་མའི་དབང་གི་ཆོག་ཁྲིགས་བཀླག་ཆོག་ཏུ་བཀོད་པ་ལ་གསུམ། སྔོན་འགྲོ་བཤམ་བཀོད་སྒྲུབ་བཟླས་གནང་བར་ཞུ་བ་དང༌། དངོས་གཞི་འཇུག་པ་དབང་བཞི། རྗེས་ཕྲིན་ལས་ཀྱི་མཐའ་སྡུད་པའོ། །
དང་པོ་ནི་གཞུང་ལས། ཐོག་མར་དཀྱིལ་འཁོར་ཆ་ཚང་གཞུང་བཞིན་ལ༔ དབང་རྫས་དང་ནི་མཁོ་བའི་ཡོ་བྱད་བསགས༔ ཕྱི་ནང་འབྱོར་ལྡན་མཆོད་ཚོགས་ལེགས་པར་བཤམས༔ སྔོན་འགྲོ་དབང་སྒྲུབ་ལ་སོགས་སྤྱི་ལྟར་བྱ༔ མཎྜལ་མེ་ཏོག་བཅའ་གཞི་ཚང་བར་བཀོད༔ ཅེས་གསུངས་པས། གཞུང་ལྟར་རམ་ཡིད་མཐུན་གྱི་གནས་སུ་དཀྱིལ་འཁོར་རྡུལ་ཚོན་རས་བྲིས། ཡང་ན་སྟེགས་མཐིང་ནག་ལ་འབྲུ་ནག་ཛ་གད་ཀྱིས་བརྒྱན་པའི་ཚོམ་བུ་བཀོད། གང་གི་ཚེའང་དབུས་སུ་རྣམ་རྒྱལ་བུམ་པ་ཆས་རྫོགས་བཅུད་ལྡན་ཁ་རྒྱན་ཙཀླི་དང་བཅས་པ་བཀོད།
མདུན་དུ་མེ་ལོང་སིནྡྷུ་རའི་དཀྱིལ་འཁོར་དང༌། ཤེལ་རྡོ་དང་རྡོ་རྗེ་མཁའ་འགྲོ། གཡས་སུ་དཔལ་གཏོར་འདབ་བཞིས་བསྐོར་བ་གདན་འདབ་བརྒྱད་ཆོས་འབྱུང་བསྣོལ་མས་བཏེགས་པ་ལ་རིན་ཆེན་མཁའ་འགྲོ་དར་གདུགས་ཅན། རྒྱབ་ཏུ་མཚན་ལྡན་བྷནྡྷ་བདུད་རྩིས་བཀང་བའི་ཁར་དར་དམར་གྱིས་བཀབ་པ་དང་པདྨ་མཁའ་འགྲོ། གཡོན་དུ་རྡོ་རྗེ་རྒྱ་གྲམ་དང་ཕྱག་མཚན་དཔལ་ཆས་ལས་ཀྱི་མཁའ་འགྲོ། མདུན་དུ་མཆོད་གཏོར་གྲུ་གསུམ་བཤོས་ཕྲན་དང༌། ཤ་ཁྲག་གིས་བརྒྱན་པའི་གཡས་གཡོན་དུ་སྨན་རཀ ། བྱང་ཤར་དུ་ལས་བུམ། གཞི་མཚམས་ཅི་རིགས་སུ་བཀའ་གཏེར་ཆོས་སྐྱོང་གི་གཏོར་མ། ཁོར་ཡུག་ཏུ་ཕྱི་ནང་གི་མཆོད་པས་བསྐོར།
གཞན་ཡང་སྔོན་གཏོར་ཚོགས་མཆོད། རྡོར་དྲིལ། ཌཱ་རུ། རྐང་གླིང༌། སྤོས་ཐུན། མེ་ཏོག་མཎྜལ་སོགས་ཡོ་བྱད་རྣམས་བསགས་ལ། བསྒྲུབ་པ་ནི། བདག་མདུན་འཇུག་པ་གཅིག་གིས་ལས་གཞུང་རྒྱས་བསྡུས་གང་རུང་གཏོང༌། སྤྱན་འདྲེན་མཆོད་བསྟོད་ཀྱི་མཐར་ཛཔ྄་ཁང་དབྱེ་ཞིང་སྤྲོ་བསྡུ་དང་བཅས་ཏེ་ཛཔ྄་བཟླས་ལས་བུམ་བདུད་རྩི་འཁྱིལ་བས་བརླབས། ཆོས་སྐྱོང་སྤྱི་དང་དགོས་སྲུང་རྣམས་རྒྱས་པར་བསྐངས་ཤིང་ཚོགས་མཆོད་བསྒྲལ་བསྟབ་དང་བཅས་པ་བྱ།
ལྷས་གནང་བའི་མཚན་མ་མཐོང་ན་ཏིང་ངེ་འཛིན་གྱིས་དབང་བླང་ངོ༌། ། གཉིས་པ་དངོས་གཞིའི་འཇུག་སྒོ་ནི། གཞུང་ལས། དེ་ནས་སློབ་མར་ཁྲུས་བསྩལ་གྲལ་དུ་འཁོད༔ ཆབ་ཆུ་སྦྱིན་ནས་བགེགས་བསྐྲད་མཎྜལ་ཕུལ༔ རྒྱུ་འབྲས་ལོ་རྒྱུས་ཁྲིད་དག་སྔོན་དུ་བཏང་༔ ཞེས་པས་ཁྲུས་སྦྱིན་ཞིང༌། ཧཱུྃ༔ བཅོམ་ལྡན་བདུད་རྩི་འཁྱིལ་པ་ཡིས༔ བྱིན་བརླབས་ཡེ་ཤེས་ཆུ་ཡིས་ནི༔
སྐལ་ལྡན་ལས་ཅན་བུ་རྣམས་ཀྱི༔ ནད་གདོན་སྡིག་སྒྲིབ་དག་གྱུར་ཅིག༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧཱུྃ༔ ཨོཾ་སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་ཡེ་སྭཱ་ཧཱ༔ དེ་ནས་བགེགས་གཏོར་བྱིན་གྱིས་བརླབ་པ་ནི། ཨོཾ་བཛྲ་ཨ་མྲྀ་ཏ་ཀུཎྜ་ སོགས་ནས། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷཱུ་ཏ་ཨ་ཀརྵ་ཡ་ཛཿ
ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱ་སྭཱ་ཧཱ། གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི་བཀའ? དགེ་འདུན? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་བདུད་འདུལ་ཡེ་ཤེས་ཀྱི་མཁའ་འགྲོ་མ་སེངྒེའི་གདོང་པ་ཅན་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། དེང་འདིར་གསང་བ་ཟབ་མོའི་བྱིན་རླབས་ཀྱིས་དབང་བསྐུར་བར་བྱེད་པ་ལ་བར་དུ་གཅོད་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད་མཆོད་སྦྱིན་གྱི་གཏོར་མ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། ཅེས་དྲག་སྔགས་དང་སུམྦྷ་ནིའི་སྔགས་ཀྱིས་བསྐྲད་ལ་གཏོར་མ་གཏོང༌།
ཧཱུྃ། ཐུགས་ལས་སྤྲོས་པའི་ཕྱག་མཚན་འབར་བའི་མེ༔ སྟེང་འོག་བར་མཚམས་མེད་པ་དུམ་གཅིག་ངང་༔ རབ་ཏུ་འཁྲིགས་པའི་གུར་ཁང་ཆེར་གྱུར་ནས༔ ནམ་ཡང་གླགས་ལྟའི་འབྱུང་པོ་མཚམས་ཆོད་ཅིག༔ ཨོྃ་བཛྲ་ཛྭ་ལ་ཀརྨ་རཾ་རཾ་ཙཀྲ་ཧཱུྃ་རཀྵ་ཡེ་སྭཱ་ཧཱ༔ སྲུང་འཁོར་བསྒོམ། དེང་འདིར་བཀའ་གསང་བ་བས་ཀྱང་ཆེས་གསང་བ་ཡང་གསང་བླ་མེད་ཤེས་རབ་མ་རྒྱུད་དོན་གྱི་ཐེག་པ་རིན་པོ་ཆེར་འཇུག་པ་ལ་ལས་སུ་རུང་ཕྱིར། སྣང་སྲིད་སྣོད་བཅུད་བདག་ལུས་ལོངས་སྤྱོད་ལྟོས་པ་དང་བཅས་པ་ཡོངས་སུ་འབུལ་སྙམ་པས་ཞིང་ཁམས་འབུལ་བར་ཞུ། ཞེས་མཎྜལ་ཕུལ་ཏེ་གནས་པ་ལ།
སློབ་དཔོན་གྱིས་ཞྭ་ཆོས་བཅས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་བཀའ་གསང་བླ་ན་མེད་པ་བདུད་འདུལ་ཡེ་ཤེས་ཀྱི་མཁའ་འགྲོའི་བྱིན་རླབས་དབང་བསྐུར་ཟབ་མོ་ལེགས་པར་གསན་ནས། ཚུལ་བཞིན་ཉམས་སུ་བླངས་ཏེ། བདག་གཞན་འགྲོ་བ་སྤྱི་དང་ཁྱད་པར་དུ་ཕྱིན་ཅི་ལོག་ཏུ་གྱུར་པ་མི་བསྲུན་བདུད་ཀྱི་སྡེ་ཚོགས་མཐའ་དག་ཉོན་མོངས་པའི་སྣང་བ་རྩད་ནས་གཅོད་ཅིང༌། གདོད་མའི་ཀུན་བཟང་མཁའ་འགྲོའི་གོ་འཕང་ལ་འགོད་པའི་ཐུགས་བསྐྱེད་དང་ལྡན་པ་སོགས། ཆོས་གསན་པའི་ཀུན་སློང་དང་ཀུན་སྤྱོད་རྣམས་ལེགས་པར་གསལ་བཏབ་སྟེ་གསན་འཚལ། དེའང་རྫོགས་པ་ཆེན་པོ་སེམས་ཉིད་ངལ་གསོ་ལས། བླ་མ་སྨན་པ་དམ་ཆོས་སྨན་དང་ནི། །
རང་ལ་ནད་པའི་འདུ་ཤེས་ཉེར་བཞག་སྟེ། ། ནན་གཏན་བརྩོན་པས་སྨན་ཉིད་བསྟེན་ཚུལ་དང༌། ། ཞི་བདེ་ནད་ལས་གྲོལ་བའི་འབྲས་ཐོབ་བཞིན། ། བསྟེན་ཚུལ་གཞན་རྣམས་ཚུལ་དེས་དཔག་བྱས་ལ། ། དག་པའི་འདུ་ཤེས་བཞི་ཡིས་བསྟེན་པར་བྱ། ། ཞེས་གསུངས་པ་ལྟར་ཐུགས་ལ་འདོགས་པར་ཞུ། གང་གསན་བྱའི་ཆོས་ཀྱི་རྣམ་གྲངས་ནི། རྒྱལ་བ་ཚད་མེད་པའི་ཐུགས་རྗེ་མངའ་བ་རྣམས་ཀྱིས་གདུལ་བྱ་ཐར་ལམ་ལ་འདྲེན་པར་བྱ་བའི་སླད་དུ། ཆོས་ཀྱི་རྣམ་གྲངས་ཟབ་ཅིང་རྒྱ་ཆེ་བ་དག་བཀའ་བསྩལ་ལ། དེ་དག་ཐམས་ཅད་ཀྱང་བསྡུ་ན་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌།
འབྲས་བུ་གསང་སྔགས་ཀྱི་ཐེག་པ་གཉིས་སུ་འདུ་བ་ཡིན་ལ། དེ་དག་གཉིས་ཀྱང་འབྲས་བུ་སངས་རྒྱས་སྒྲུབ་པའི་ཐབས་སུ་ངེས་པར་གཅིག་མོད་ཀྱང༌། ཁྱུང་དང་བྱེའུའི་གཤོག་རྩལ་འགྲན་ན་མྱུར་ཁྱད་ཆེ་བ་ལྟར། གསང་སྔགས་ཁྱད་ཆོས་དུ་མའི་སྒོ་ནས། ཁྱད་པར་དུ་འཕགས་ཤིང་ལམ་མྱུར་བ་ཡིན་ཏེ། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་ཤིང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། །
ཞེས་གསུངས་པས། དེ་ལྟ་བུས་ཁྱད་པར་དུ་འཕགས་པའི་གསང་སྔགས་དེ་ཉིད་ཀྱི་འཇུག་སྒོ་ནི་སྨིན་བྱེད་ཀྱི་དབང་ཁོ་ན་སྟེ། དབང་ཚུལ་བཞིན་དུ་མ་ཐོབ་པར་ཡེ་ཤེས་ལྷའི་བསྙེན་པ་དང༌། སྒྲུབ་པ། ལས་སྦྱོར་སོགས་བགྱི་བའི་སྐལ་བ་དང་ངེས་པར་མི་ལྡན་ལ། དེར་མ་ཟད་གསང་སྔགས་ཀྱི་རྒྱུད་ཚིག་ཟབ་མོ་ཀློག་པ་དང་ཕྲིན་ལས་ཀྱི་ཚིག་ཤར་དུ་གྱེར་བའང་མི་དབང་སྟེ། དཔུང་བཟང་གི་རྒྱུད་ལས། གང་ཞིག་རིག་སྔགས་དབང་བསྐུར་ཆོ་ག་མེད། ། གང་དག་དཀྱིལ་འཁོར་དུ་ནི་མ་ཞུགས་དང༌། ། གང་དག་བྱ་བ་སེམས་དང་མི་ལྡན་པར། །
དེ་ཡིས་གསང་སྔགས་བཀླག་ན་ཕུང་བར་འགྱུར། ། ཞེས་གསུངས་པ་བཞིན་ནོ། ། ཐོབ་པའི་ཕན་ཡོན་ནི་བསྙེན་སྒྲུབ་བཟླས་པ་སོགས། གསང་སྔགས་ཀྱི་ཟབ་ལམ་རྣམས་ཉམས་སུ་ལེན་པའི་སྐལ་བ་དང་ལྡན་ཞིང༌། དེ་དག་ཉམས་སུ་བླང་བ་ལ་བར་ཆོད་ཉུང་བ་དང༌། དངོས་གྲུབ་རིང་མིན་དུ་འཐོབ་པ་སོགས་ཡོན་ཏན་དུ་མ་དང་ལྡན་པ་སྟེ། ཀློང་གསལ་ལས། དབང་ཐོབ་རིགས་ཀྱི་བུ་དེ་ཉིད། ། ཚེ་འདིར་འདོད་པ་ཀུན་འགྲུབ་ཅིང༌། ། ཕྱི་མ་མངོན་པར་རྫོགས་འཚང་རྒྱ། །
ཞེས་སོགས་རྒྱ་ཆེར་གསུངས་ལ། དེ་ལྟ་བུའི་དབང་དེ་ཉིད་ལྷ་དང་དཀྱིལ་འཁོར་ཇི་ལྟ་བུ་ལ་བསྟེན་ནས་བསྐུར་བའི་ཚུལ་ནི། གསང་སྔགས་ཕྱི་ནང་རྒྱུད་སྡེ་གོང་འོག་སོགས་མཐའ་ཀླས་པར་བཞུགས་པ་ལས། འདིར་རང་རེ་བོད་ཡུལ་དུ་སྔགས་གསར་རྙིང་གཉིས་སུ་བྱུང་བས། གསར་མ་ལས་ཁྱད་པར་དྲུག་གིས་འཕགས་པར་གྱུར་པ་ནི་སྔ་འགྱུར་རྙིང་མ་ཡིན། རྙིང་མ་དེ་ཉིད་ལའང་རིང་བརྒྱུད་བཀའ་མ། ཉེ་བརྒྱུད་གཏེར་མ། ཟབ་མོ་དག་སྣང་སྟེ་བརྒྱུད་པའི་བཀའ་སྲོལ་གསུམ་དུ་མཆིས་པ་ལས། ད་ལམ་ཟབ་མོ་གཏེར་མའི་རིང་ལུགས་སུ་གཏོགས་པ་ཡིན། གཏེར་མ་དེ་ལའང༌།
གཏེར་སྟོན་དང་གཏེར་ཁའི་རྣམ་གྲངས་ནི་བསམ་གྱིས་མི་ཁྱབ་པ་ཞིག་བཞུགས་པ་ལས། ད་ལམ་གྱི་སྐབས་འདི་ནི་གནུབས་ཆེན་སངས་རྒྱས་ཡེ་ཤེས་ཀྱི་སྤྲུལ་པའི་ཟློས་གར་ལས་བྱོན་པ། རིག་འཛིན་སྔགས་འཆང་ཀརྨ་ལས་འབྲེལ་གླིང་པའམ་ཨོ་རྒྱན་རྩ་གསུམ་གླིང་པའི་ཟབ་གཏེར་ལས་བྱོན་པ། བདུད་འདུལ་ཡེ་ཤེས་མཁའ་འགྲོའི་ཟབ་ལམ་སྟོན་པའི་སྐབས་སུ་བབ་པ་ཡིན། དེ་ལ་ཡིད་ཆེས་དང་ངེས་ཤེས་ཀྱི་ལམ་ལ་དྲང་བའི་ཕྱིར། ལོ་རྒྱུས་མདོ་ཙམ་ཞིག་སྙད་ན། སྔོན་སངས་རྒྱས་འོད་དཔག་མེད་ཀྱི་བསྟན་པའི་མཇུག་ཏུ། བདུད་དགའ་རབ་དབང་ཕྱུག་གི་བུ་མོ་སེངྒེའི་གདོང་ཅན་བདུད་ཀྱི་སྡེ་ཚོགས་དང་བཅས་པས་སངས་རྒྱས་ཀྱི་བསྟན་པ་བསྣུབས་ཤིང༌། འཁྲུག་རྩོད་ནད་ཡམས་མུ་གེས་བསྐལ་པ་སྟོང་ལ་ཉེ་བ་ན། དུས་གསུམ་བདེ་བར་གཤེགས་པ་ཐམས་ཅད་ཀྱི།
ཐུགས་རྗེ་ཡེ་ཤེས་ཀྱི་སྤྱན་གྱིས་འདུལ་ཐབས་གཟིགས་པས། རང་འདྲའི་ཆ་བྱད་ཅན་གཅིག་གིས་འདུལ་བར་མཁྱེན་ཏེ། ཡབ་མ་ཧཱ་དྷེ་ཝ་དང༌། ཡུམ་སུ་ཁ་སིདྡྷིའི་སྲས་སུ་བྱིན་གྱིས་བརླབས་པ། སེང་གདོང་སྲིན་མོའི་ཆ་ལུགས་སུ་སྐུ་འཁྲུངས་ནས། རྫུ་འཕྲུལ་གྱི་སྟོབས་དང་ལྡན་པས་སྲིད་གསུམ་དབང་དུ་བསྡུས། རིགས་ལྔའི་སངས་རྒྱས་ལས་ཆོས་ཉན། དབང་ཆེན་རྟ་མགྲིན་གྱིས་གསང་བའི་དབང་བསྐུར་ཏེ། མཚན་མཁའ་འགྲོ་བདུད་འདུལ་མར་གསོལ། ཡེ་ཤེས་ཐུགས་རྗེའི་རྩལ་ཤུགས་ཆེན་པོས་བདུད་མོ་སེང་གདོང་མ་འཁོར་མུ་སྟེགས་དྲེགས་པའི་སྡེ་ཚོགས་དང་བཅས་པ་ཚར་བཅད།
དེའི་ཚེ་མུ་སྟེགས་ཀྱི་ངན་སྔགས་ཤ་ད་ར་ས་མཱ་ར་ཡ་ཞེས་པ། ཡེ་ཤེས་མཁའ་འགྲོའི་གསང་སྔགས་ཨ་ཀ་ས་མ་ར་ཙ་ཕཊ྄་ཀྱི་ཐེམ་དུ་བཅུག་སྟེ། འཁོར་འདས་གཉིས་ཀའི་བྱད་ཟོར་བཟློག་པའི་རིག་སྔགས་སུ་བྱིན་གྱིས་བརླབས། ཕུང་པོ་མཁའ་འགྲོའི་གཞལ་ཡས་ཁང་དུ་མཆོད་རྫས་སུ་བཀྲམ། སེམས་ཉིད་ཡེ་ཤེས་མཁའ་འགྲོར་གནས་སྤར་ཏེ། དམ་པའི་ཆོས་སྐྱོང་བའི་སྲུང་མར་དབུགས་དབྱུང༌། འཁོར་ཕྲ་མེན་དྲེགས་པའི་སྡེ་ཚོགས་དང་བཅས་པའི་སྲོག་སྙིང་བླངས་ཤིང་དམ་ལ་བཏགས་ཏེ་སྲུང་མར་བསྐོས། མུ་སྟེགས་སོགས་བདུད་རིགས་ཀྱི་མིང་ཡང་མི་གྲགས་ཤིང༌། རེ་ཞིག་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་མཛད་དེ། འཇིག་རྟེན་གྱི་ཁམས་ཐམས་ཅད་བདེ་སྐྱིད་ཕུན་སུམ་ཚོགས་པར་གྱུར་ཏོ། །
དེ་ལྟ་བུའི་ཐུགས་རྗེ་དང་སྨོན་ལམ་གྱི་བདེན་ཚིག་གིས་བསྐལ་པ་མ་ཞིག་གི་བར་དུ། གདུག་པ་འདུལ་བའི་མཚམས་ལེགས་པར་སྦྱར་ཏེ། དམིགས་མེད་ཆོས་ཀྱི་དབྱིངས་སུ་ཐིམ་ཞིང༌། སླར་ཡང་གང་འདུལ་ཐུགས་རྗེའི་སྤྲུལ་བསྒྱུར་མི་བཟད་པ་སྟོན་པར་ལུང་བསྟན། དེའི་འོག་ཏུ་སངས་རྒྱས་ཤཱཀྱ་ཐུབ་པའི་བསྟན་པ་ལ། དུར་ཁྲོད་གསང་ཆེན་བསྣོལ་དུ། རྫོགས་པའི་སངས་རྒྱས་ཀྱིས་བདུད་འདུལ་མཁའ་འགྲོའི་ཏིང་ངེ་འཛིན་ལ་བཞུགས་ནས། ཕྱག་ཞབས་ཀྱི་སོར་མོ་རྣམས་མཚོན་ཆའི་རྣམ་པར་སྣང་བར་མཛད་པ་དེ་དག་གཅིག་ཏུ་དྲིལ་བ་ལས། གནམ་ལྕགས་ཀྱི་སྒྲོམ་བུ་འོད་ཟེར་མེའི་ཚྭ་ཚྭ་འཕྲོ་བ་ཞིག་ཏུ་གྱུར་པ་དེའི་ནང་ནས། མཁའ་འགྲོ་བདུད་འདུལ་མ་ཞེས་སེང་གདོང་རིགས་ལྔའི་རྣམ་པར་བྱུང་སྟེ།
དེ་རྣམས་ཀྱིས་གནམ་ལྕགས་ཐོག་གི་རྒྱུད་ཅེས་བྱ་བ་ཡི་གེ་བཅུ་གཉིས་པ་རྐང་ལག་མེད་པ། གནམ་ལྕགས་ཨུར་མོའི་གཟུགས་སྦྲུལ་བཅུན་པའི་རིས་སུ་བྱས་པ་འདྲ་བ་ཞིག་ཕུལ། དེ་ལ་སངས་རྒྱས་ཀྱི་ཐོག་མར་ཕ་རྒྱུད་དང༌། མ་རྒྱུད་དང༌། མ་ནིང་གི་རྒྱུད་དང༌། བླ་མེད་ཀྱི་རྒྱུད་དང༌། ཡང་སྙིང་གསང་བའི་རྒྱུད་དང་ལྔར་གསུངས་ཏེ་གསང་བའི་བདག་པོར་གཏད་ནས། མ་འོངས་པ་ན་གདུག་པ་འདུལ་བའི་ཆེད་དུ་དབྱིངས་ཀྱི་མཁའ་འགྲོའི་གསང་མཛོད་ཆེན་མོར་གཏེར་དུ་སྦས་པར་ལུང་བསྟན། གསང་བའི་བདག་པོས་རྡོ་རྗེ་གདན་གྱི་ལྷོ་ཕྱོགས་མ་གྷ་དྷ་ཡི་གླིང་དུ། རང་བྱུང་གི་མཆོད་རྟེན་ཆེན་པོར་གཏེར་དུ་སྦས་སོ། །
དུས་ཕྱིའི་མུ་སྟེགས་ཀྱི་རྒྱལ་པོ་ནམ་མཁའ་ཤུགས་ཅན་དང༌། མུ་སྟེགས་ཀྱི་སྟོན་པ་སྡེ་དྲུག་གིས་ནང་པའི་བསྟན་པ་འཇོམས་པར་བརྩམས་པའི་ཚེ། དུས་གསུམ་གྱི་སྟོན་པའི་རྒྱལ་ཚབ། གུ་རུ་ཤཱཀྱ་སེངྒེ་འཁོར་དྲང་སྲོང་པཎྜི་ཏ་དུ་མ་དང་བཅས་པས་རྩོད་པ་དང༌། རྫུ་འཕྲུལ་གྱིས་ཕམ་པར་མཛད་པ་ལས། མུ་སྟེགས་ཀྱིས་མཐུ་བསྒྲུབས་ཏེ་གནམ་ལྕགས་ཐོག་གིས་ནང་པའི་རྒྱལ་པོ་སཱུརྻ་སིཾ་ཧ་ཡོན་མཆོད་རྡོ་རྗེ་གདན་དང་བཅས་པ། ཞག་བདུན་ནས་བརླག་པར་འགྱུར་རོ། ། ཞེས་པའི་སྤྲིངས་ཡིག་སྦྱར་བས། ནང་པའི་རྒྱལ་བློན་བྱང་ཆུབ་སེམས་དཔའ་པཎ་ཆེན་དགེ་འདུན་རྒྱ་མཚོའི་ཚོགས་ཐམས་ཅད་རབ་ཏུ་བྲེད་དེ། སློབ་དཔོན་ཆེན་པོར་ཟློག་ཐབས་ཞུས་པས།
གུ་རུ་རིན་པོ་ཆེ་སྐད་ཅིག་དེ་ཉིད་ལ། གནམ་ལྕགས་འབར་བའི་རྩེར་གཤེགས་ཏེ། དབྱིངས་ཕྱུག་ཌཱཀྐིའི་ཐུགས་དམ་གྱི་རྒྱུད་བསྐུལ་བས། ཐབས་ཤེས་ཟུང་འཇུག་བདེ་བ་ཆེན་པོའི་གར་གྱིས་འཇིག་རྟེན་ཐམས་ཅད་རབ་ཏུ་གཡོས་ཏེ། ཡེ་ཤེས་དང་འཇིག་རྟེན་གྱི་མཁའ་འགྲོ་མ་ཐམས་ཅད་དབང་དུ་བསྡུས་ནས་བདུད་དང་མུ་སྟེགས་ཐམས་ཅད་ཚར་བཅད། འོད་ཟེར་ཚུར་འདུས་ཏེ་རྡོ་རྗེ་མི་ཤིགས་པ་དགྱེས་པའི་རང་སྒྲ་ལས། དཔའ་བོ་ཆེན་པོ་གར་གྱི་བདག ། དགྱེས་པ་སྟོབས་བཅུའི་རྩལ་ཆེན་གྱིས། ། སྲིད་གསུམ་ཟིལ་གནོན་མཐུ་སྟོབས་ཅན། ། པདྨ་བཛྲ་ཐུགས་རྗེའི་རྒྱལ།
ཁྲོ་ཞིང་གཏུམ་པའི་གདུལ་བྱ་བ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ཡིས། ཁྲོ་རྒྱལ་དེ་བཞིན་གཤེགས་བསྐུལ་མཛད། ། བདུད་དཔུང་འདུལ་བའི་དུས་ལ་བབ། ། གསང་བའི་བདག་པོར་བྱིན་བརླབས་པས། ། རང་བྱུང་མཆོད་རྟེན་གསང་མཛོད་ནས། ། བདུད་འདུལ་དྲག་སྔགས་མངོན་དུ་ཕྱུང༌། ། གདུག་པ་མ་ལུས་འདུལ་བར་བྱོན། ། ཞེས་ལུང་བསྟན་པ་ལྟར།
སློབ་དཔོན་གྱིས་མ་གྷ་དྷའི་ཡུལ་དུ་བྱོན་ནས། ཚོགས་ཀྱི་འཁོར་ལོ་རྒྱ་ཆེན་པོ་བསྐོར་ཏེ་ཏིང་ངེ་འཛིན་ལ་བཞུགས་པས། ལས་དང་ཡེ་ཤེས་ཀྱི་མཁའ་འགྲོ་ཀུན་གྱིས་རང་རང་གི་སྲོག་སྙིང་ཕུལ། ཁྱད་པར་གཙོ་མོ་ལས་ཀྱི་དབང་མོ་ཆེས། མཁའ་འགྲོའི་གསང་མཛོད་ཆེན་མོའི་རྒྱ་བཀྲོལ་ཏེ། གནམ་ལྕགས་ཐོག་སྒྲོམ་གྱིས་ཡེ་ཤེས་དང་འཇིག་རྟེན་པའི་ཌཱཀྐིའི་སྲོག་རྩ་མངོན་དུ་ཕྱུང༌། ཡི་གེ་བཅུ་གཉིས་པ་སྤྱན་དྲངས་ཏེ། པཎ་ཆེན་སྣོད་ལྡན་བདུན་ལ་བཟླས་ལུང་བྱིན་པར་བརྩམས་པ་ལ། རིག་སྔགས་ཀྱི་ནུས་པ་སྟོབས་སུ་སྨིན་ནས། པདྨ་ཉིད་ཁྲོ་བོ་སེངྒེ་སྒྲ་སྒྲོགས་ཀྱི་སྐུར་བཞེངས་ཏེ།
སྲིད་རྩེ་ནས་མནར་མེད་ཀྱི་ཁྱོན་ཀུན་མེ་དཔུང་དུ་བསྒྱུར་ནས། མུ་སྟེགས་རྣམས་རང་གཤེད་དུ་ཕབ། ཐོག་རྣམས་རང་སྟེང་དུ་ལྷུང་ནས། སྟོན་པ་སྡེ་དྲུག་འཁོར་ལྔ་བརྒྱ་དང་བཅས་པ་ཁ་དག་ཏུ་བཏང༌། སངས་རྒྱས་ཀྱི་བསྟན་པ་དར་རྒྱས་སུ་མཛད། དེ་ནས་སླར་གངས་ཅན་བོད་ཀྱི་ཡུལ་དུ། ཆོས་རྒྱལ་ཁྲི་སྲོང་ལྡེའུ་བཙན་གྱིས་སློབ་དཔོན་སྤྱན་དྲངས། དཔལ་བསམ་ཡས་ཀྱི་གཙུག་ལག་ཁང་མཐར་དབྱུང༌། སངས་རྒྱས་ཀྱི་བསྟན་པའི་རྨང་བཏིང༌། རྒྱ་གར་ནས་པཎ་ཆེན་བརྒྱ་རྩ་བརྒྱད་སྤྱན་དྲངས་ཏེ་དམ་པ་ཆོས་ཀྱི་སྒྲ་བསྒྱུར།
ཕྱི་བོན་མུ་སྟེགས་པ་རྣམ་ཚར་བཅད་པའི་ཚེ། བོན་གྱིས་ཐོག་ཕབ་སྟེ་ནང་པ་རྣམས་ལ་རྒོལ་བར་བརྩམས་པས། ཇོ་མོ་མཚོ་རྒྱལ་གྱིས་བདུད་འདུལ་དྲག་སྔགས་དམོད་པའི་བདེན་ཚིག་གིས། ཕྱི་བོན་རྣམས་བརྟུལ་ཞིང་མཐའ་འཁོབ་ཏུ་སྤྱུགས། ལོག་སྨྲའི་བསྟན་སེལ་མིང་ཡང་མེད་པར་བྱས། མདོ་སྔགས་ཀྱི་བསྟན་པ་རིན་པོ་ཆེ་དར་རྒྱས་སུ་མཛད། དེ་ལྟ་བུའི་རྟེན་འབྲེལ་གྱིས་མཚམས་ལེགས་པར་སྦྱར་ཏེ། མ་འོངས་པའི་དོན་དུ་གངས་ཅན་བོད་ཡུལ་གྱི། མཁའ་འགྲོ་འདུ་བའི་ཞིང་རྣམས་སུ། བདུད་འདུལ་མཁའ་འགྲོའི་ཆོས་སྐོར་བསམ་གྱིས་མི་ཁྱབ་པ།
གུ་རུ་རིན་པོ་ཆེ་ནས་རྟགས་ལྡན་མི་བརྗེད་པའི་ཤོག་སེར་ལ་བཏབ་སྟེ། ཟབ་མོའི་གཏེར་དུ་སྦས་པར་མཛད་པ་ལས། ཁྱད་པར་དུ་གྱུར་པ་འདི་ཉིད་རིག་འཛིན་ཆེན་པོ་རྩ་གསུམ་གླིང་པ་ཆོས་ཀྱི་རྒྱ་མཚོའམ། གསང་མཚན་རྡོ་རྗེ་བདུད་འདུལ་ལས་རབ་རྩལ་ཞེས་ས་གསུམ་ན་འགྲན་ཟླ་དང་བྲལ་བ་རང་ཅག་ཁ་བ་རི་པ་རྣམས་ཀྱི་མགོན་སྐྱབས་དཔུང་གཉེན་དམ་པར་གྱུར་པ། དེ་ཉིད་ཀྱིས་ཁྲོམ་གཏེར་བདུན་དང་གསང་གཏེར་སུམ་ཅུ་རྩ་གཉིས་སྤྱན་དྲངས་པར་མཛད་པ་ལས། ད་ལམ་འདིར་སྐབས་སུ་བབས་པ་ནི། གསང་རྒྱ་མཁའ་འགྲོའི་ཆོས་བཞིའི་ཡ་གྱལ་རྨད་དུ་བྱུང་བ་འདི་ཉིད། ས་མོ་ཕག་གི་ལོ་ལ། མདོ་ཁམས་དབུས་ཀྱི་ལྟེ་བ་ཇོ་བོ་གཟེ་རྒྱལ་གྱི་གངས་མགུལ་རླུང་འཁོར་དམར་ནག་རཀྟ་འཁྲུགས་པའི་མཚོ་ཆེན་ནས། ཁྲོམ་གཏེར་དུ་གདན་དྲངས་པར་མཛད་པ་ཤོག་སེར་ཚིག་བརྒྱུད་མཁའ་འགྲོའི་གཏད་རྒྱ་མ་ཉམས་པར་བབས་ཤིང༌།
སླར་པདྨ་སྦས་པའི་ཚལ་ཆེན་པོར་ཤོག་སེར་མཁའ་འགྲོའི་བརྡ་ཡིག་ལས་དཔེ་བརྒྱུད་དུ་གཏན་ལ་ཕབ་ནས། ལས་ལྡན་ཆོས་ཀྱི་བདག་པོ་རྣམས་ལ་སྨིན་གྲོལ་དུ་བསྩལ་བ་འདི་ཉིད། བྱིན་རླབས་གཞན་ལས་མྱུར་ཞིང༌། མཆོག་ཐུན་མོང་གི་དངོས་གྲུབ་སྩོལ་མེད་དུ་འགྲུབ་པའི་རྒྱུ་མཚན་ནི། གཞུང་ལས། དེའང་ཌཱཀྐི་གསང་བའི་སྒྲུབ་པ་ཐུན་མོང་མ་ཡིན་པའི་སྙན་བརྒྱུད༔ གུ་རུའི་ཐུགས་ཀྱི་ཏི་ཀ་ཡིན་ཏེ༔ བྱིན་བརླབས་དང་ནུས་པ་གཞན་ལས་ཁྱད་པར་འཕགས༔ ཅིའི་ཕྱིར་ན༔ སེང་གདོང་མ་ཕལ་ཆེར་བྱེད་བཟློག་དང་ལས་ཆས་ཡིན་ཏེ༔
བསྒྲུབས་པས་ཐུན་མོང་གི་དངོས་གྲུབ་ཙམ་རྙེད་ཀྱང་འཁུ་ལྡོག་ཆེ༔ དེ་ལ་སེང་གདོང་མ་དམར་མོ་ནི་ལས་ཆས་འཇིག་རྟེན་ལ་གནས་པའི་ཤ་གཟུགས་ཏེ༔ འཇིག་རྟེན་ལས་འདས་པའི་རྟགས་ནི་སེང་ཞལ་དཀར་སྔོན་ཙམ་ལས་འཁོར་རྣམས་ཀྱང་ཕྲ་མེན་ཤ་ཟས་བསྐོར་བ་ནི་ཌཱཀྐི་སྲོག་གཟན་མའི་རྒྱུད་ཡིན༔ དེས་ན་འདི་ཉིད་ཆོས་དབྱིངས་མཐིང་ཀ་མ་བཅོས་པའི་ཀློང་གི་དངོས་པོ་དང་རྟགས་མཐུན་ཏེ༔ དབྱིངས་ཕྱུག་ཡེ་ཤེས་མཁའ་འགྲོའི་སྙིང་རྗེའི་རང་སྒྲ་ཆེའི་བརྡར་སེང་ཞལ་དང་ལྡན་པ༔ དེའང་མཁའ་འགྲོ་གཞན་དང་ཐུན་མོང་མ་ཡིན་པའི་མཚོན་བྱ༔ འཁོར་རྣམས་ཀྱང་ཡེ་ཤེས་ཀྱི་ཌཱཀྐི་མ་དང་༔ ཤུགས་ཀྱིས་རང་རྩལ་རྣམས་ཀྱང་སྙིང་རྗེའི་འཕྲུལ་དུ་གནས་པའོ༔ རྩ་གསུམ་འདུ་འབྲལ་མེད་ཕྱིར༔ རིགས་བདག་སེངྒེའི་སྒྲ་སྒྲོགས་ཀྱིས་སྤྱི་བོར་བརྒྱན་པ་སྟེ༔
བྱིན་རླབས་གཞན་ལས་ཁྱད་པར་འཕགས་སོ༔ འདི་ཉིད་སྒྲུབ་པའི་སྐལ་ལྡན་ལ་རྟག་ཏུ་མཁའ་འགྲོ་འདུ་ཞིང་གསང་བའི་རྟེན་འབྱུང་ཀུན་གྱི་གཙོ་མོ་ཆེ་ཡིན་པས་འགྲོ་བ་དབང་དུ་འདུ༔ ཡང་དག་དོན་གྱི་སྒྲུབ་པ་ཡིན་པས་མཆོག་གི་དངོས་གྲུབ་འཐོབ༔ ལུས་མེད་ཡེ་ཤེས་ཀྱི་མཁའ་འགྲོ་མ་ཡིན་པས་ཚེའི་རིག་འཛིན་འགྲུབ༔ མཁའ་འགྲོའི་གསང་ལམ་ཡིན་པས་བགྲོད་འགྱུ་མི་དགོས་པར་ཞིང་ཁམས་མཐོང་༔ མཁའ་འགྲོའི་དམ་ཚིག་ཀུན་གྱི་སྲོག་ལ་གནས་པས༔ ལོག་ལྟ་ཅན་ལ་དམིགས་གཏད་ཀྱིས་མཐུ་མ་བཏང་ཡང་བཀའ་ཆད་ཀྱིས་སྒྲོལ་ནུས༔ མཁའ་འགྲོ་མ་འདི་དབང་སྡུད་ཀུན་གྱི་གཙོ་མོ་ཡིན་པས༔ ལོངས་སྤྱོད་མི་འདོད་ཀྱང་ཆར་དུ་འབེབས༔ བསྙེན་སྒྲུབ་ཕྲན་བུ་ལས་མ་ཐོན་ཀྱང་༔
མཁའ་འགྲོའི་གསུང་ཤེས་རབ་ཀྱི་རང་བཞིན་ཡིན་པས་གྲུབ་རྟགས་མྱུར༔ འདི་རང་བྱུང་ལྷན་སྐྱེས་ཀྱི་མཁའ་འགྲོ་ཡིན་པས་སྒྲུབ་པ་ལ་འཁུ་ལྡོག་མི་ནུས༔ འབྱུང་བ་ལྔའི་བདག་མོ་ཡིན་པས་རྩ་རླུང་དང་ནུས་སྟོབས་རྒྱས་ཤིང་ཁམས་བཀྲག་མདངས་འཕེལ༔ གསུང་དབྱངས་དྲུག་ཅུའི་རང་བཞིན་དུ་གནས་པས༔ མཁྱེན་གཉིས་ཀྱི་རིག་པ་མ་སྦྱངས་ཀྱང་ལྷུམས་སུ་ཞུགས༔ དཀྱིལ་འཁོར་ཐམས་ཅད་ཀྱི་གཙོ་མོ་ཤེས་རབ་ཀྱི་ཡུམ་ཡིན་པས༔ འདི་ཉིད་བསྒྲུབས་པས་གཞན་ཐམས་ཅད་གཅིག་འདུས་སུ་འགྲུབ༔ དབང་བཞིའི་གཙོ་བོ་ཡེ་ཤེས་ཀྱི་དབང་ཡིན་པས༔ དབང་བསྐུར་ཡོངས་རྫོགས་སུ་འགྲོ༔ ཕར་ཕྱིན་དྲུག་གི་སྡོང་པོ་ཤེས་རབ་ཕར་ཕྱིན་ཡིན་པས༔
བསླབ་པ་ཐམས་ཅད་རང་རྫོགས་སུ་འགྲོ༔ ཕ་རྒྱུད་དང་མ་རྒྱུད་གཉིས་ལས་ཤེས་རབ་མ་རྒྱུད་དོན་གྱི་ཐེག་པ་ཡིན་པས༔ རྒྱུད་སྡེ་ཀུན་གྱི་གཙོ་བོར་འཇུག༔ བསྐྱེད་རྫོགས་གཉིས་ལས་ཀྱང་ཤེས་རབ་རྫོགས་རིམ་གཙོ་བོ་ཡིན་པས་འདི་ནི་རྫོགས་རིམ་དུ་འཇུག༔ དེ་བས་སྐལ་ལྡན་ལས་ཅན་རྣམས་ཀྱིས་འདི་ཉིད་ཀྱི་སྒོམ་སྒྲུབ་བགྱི་ཞིང་ཉམས་སུ་ལེན་པར་བྱའོ༔ ཞེས་གསུངས་པ་བཞིན་རྡོ་རྗེ་ཐེག་པའི་ལས་ལ་མཆོག་ཏུ་གྱུར་པ། ལྷག་པའི་ལྷ་མཆོག་དབྱིངས་ཕྱུག་ཡེ་ཤེས་ཀྱི་མཁའ་འགྲོ་མ་ཉིད་ལས་གཞན་དུ་མ་གྱུར་པའོ། ། དེའང་ཟབ་མོ་གཏེར་གྱི་རིང་ལུགས་དམ་པར་བརྒྱུད་པ་རྣམ་དྲུག་དང་ལྡན་པ་ཞིག་ཡིན་ཏེ། གཏེར་ལུང་ཆེན་མོ་ལས།

སྤྲུལ་སྐུས་ཆོས་རྣམས་གསུངས་པ་ཡང་༔ སྒྲ་ཚིག་དོན་ལས་ལོགས་ན་མེད༔ གཏེར་ཡིག་སྤྲུལ་པའི་སྐུ་ཡི་ཕྱིར༔ དེ་ཡི་བརྗོད་ཚིག་སྒྲ་ཡང་ཡིན༔ དེ་ཉིད་གོ་བ་དོན་ཡིན་ནོ༔ ཞེས་སྙན་བརྒྱུད་ཚང་བ་དང༌། དགོངས་བརྒྱུད་དེ་ཉིད་ལས། རྒྱལ་བ་དགོངས་པ་གཉིས་ཀྱི་ཚུལ༔ དགོངས་པ་བཀའ་བབ་དབང་གི་མཆོག༔ ཅེས་དང༌། བརྡ་རྒྱུད་ཚང་བ་ནི།
རིམ་པ་བདུན་པའི་རྒྱུད་ལས། བརྡ་དང་བརྡ་ཡིས་མཚོན་པ་ནི༔ དབང་གི་ནང་ནས་དབང་དཀའོ༔ ཞེས་གསུངས་པས། ཐུགས་རྗེ་བྱིན་རླབས་ཀྱི་བརྒྱུད་པ་ནི། གཏེར་ལུང་ཆེན་མོ་ལས། གང་གིས་བྱིན་རླབས་ཞུགས་པ་དེ༔ དབང་གི་དམ་པ་མཆོག་ཏུ་དབང་༔ ཞཻས་དང༌། མཁའ་འགྲོའི་གཏེར་རྒྱའི་བརྒྱུད་པ་ཚང་བ་ནི།
གཏེར་གཏད་རྒྱ་མ་ལས། གཏད་རྒྱ་གང་ལ་གཏད་པ་ནི༔ སངས་རྒྱས་ཀུན་གྱིས་འཛིན་པའོ༔ ཞཻས་དང༌། སྨོན་ལམ་དབང་བསྐུར་གྱི་བརྒྱུད་པ་ཚང་བ་ནི། ཡང་དེ་ཉིད་ལས། སྨོན་ལམ་དབང་ནི་དབང་བསྐུར་ཡིན༔ ཞེས་གསུངས་པས། ཨ་འཐས་ལོག་རྟོག་གི་འདམ་དུ་བྱིངས་པ་ཁ་གཅིག་གིས། གཏེར་གྱི་དབང་ལ་བུམ་པའི་ཆུ་ཆད་པས་བསྐུར་དུ་མི་རུང་ཟེར་བའི་སྨྲ་མཆུ་ཅན་རྣམས་ཀྱིས།
མཐའ་བཀག་ཅིང་སྒྲོ་སྐུར་བསལ་བའོ། ། དེ་ལྟ་བུ་དང་ལྡན་པའི་བརྒྱུད་པ་འདི་ལ། བར་སྣང་དུ་རིག་འཛིན་གྱི་གྲལ་མ་ཞིག ། ས་གཞི་རུ་སྨན་རཀ་གི་མཚོ་མ་སྐམ། བརྒྱུད་པ་དང་མིའི་བར་དུ་ཁྱི་མ་ཤོར། འདྲེས་ཁྱེར་དང་རྟོག་གེས་བསྲེ་བསླད་མ་ཞུགས། གདམས་ངག་མཁའ་འགྲོའི་ཁ་རླངས་མ་ཡལ་བར་བརྒྱུད་ཐག་ཉེ་བ་ལ་ཁུངས་བཙུན་པ་ཡིན། དེ་ལྟར་བརྗོད་པའི་དགོས་པའང༌། ཕ་རྒྱུད་ལྟ་བ་ཀློང་ཡངས་ལས། དད་པ་རབ་ཏུ་འཐོབ་བྱའི་ཕྱིར། །
ལོ་རྒྱུས་དེ་དག་བརྗོད་པར་བྱ། ། ཞེས་སོ། ། བརྒྱུད་པ་དེ་ལས་བྱུང་བའི་གདམས་པ་དངོས་ལ། མ་སྨིན་པ་སྨིན་པར་བྱེད་པའི་དབང༌། སྨིན་ནས་གྲོལ་བར་བྱེད་པའི་ཉམས་ཁྲིད། སྲུང་བཟློག་གི་ལས་ཚོགས་སོགས་ཤིན་ཏུ་ཟབ་ཅིང་དོན་དྲིལ་བར་མཆིས་པ་ལས། ད་ལམ་སྨིན་བྱེད་སྤེལ་བའི་སྐབས་སུ་བབ་པ་ཡིན་པས། དེ་ལའང་སློབ་དཔོན་གྱིས་བགྱིར་འོས་པ། སྒྲུབ་བཟླས་གནང་བར་ཞུ་བ་སོགས་ལེགས་པར་གྲུབ་ནས། སློབ་མ་རྗེས་འཛིན་གྱི་སྐབས་སུ་བབ་པ་ཡིན།
དེ་ལ་ཡང་སྔོན་འགྲོ་དངོས་གཞི་རྗེས་གསུམ་ལས། དང་པོ་སྔོན་དུ་འགྲོ་བ་ལ་ཐུན་མོང་དང་ཁྱད་པར་གཉིས་ཏེ། ཐོག་མར་ཐུན་མོང་གི་སྔོན་དུ་འགྲོ་བ་ནི། རང་རྒྱུད་འདུལ་ཞིང་མདོ་ལས། བསམ་པ་མེད་པར་ཉལ་ཏེ་གཉིད་ལོག་ན། ། འཇིག་རྟེན་འདི་ཡི་ཉི་མ་སྒོ་རུ་ནུབ། ། ཅེས་གསུངས་པས། རང་ཅག་རྣམས་སྐྱེ་བར་དཀའ་བ་ལྷོ་རྒྱལ་འཛམ་བུའི་གླིང་དུ་སྐྱེས། འཐོབ་པར་དཀའ་བའི་དལ་འབྱོར་གྱི་མི་ལུས་རིན་པོ་ཆེ་ཐོབ། མཇལ་བར་དཀའ་བའི་བླ་མ་དགེ་བའི་བཤེས་གཉེན་རྣམས་དང་མཇལ་བའི་སྐབས་འདིར།
ཐར་པ་དང་ཐམས་ཅད་མཁྱེན་པའི་གོ་འཕང་འཐོབ་པར་བྱ་དགོས་ཤིང༌། གལ་ཏེ་དེ་དག་མ་ཐོབ་ན་མི་ལུས་ཐོབ་ཀྱང་སྟོང་ལོག་ཡིན་པར། བློ་གྲོས་མི་ཟད་པའི་མདོ་ལས། སྐྱེ་བ་མང་པོ་ཐོབ་གྱུར་ཅིང༌། ། ཡུན་རིང་བར་དུ་བེད་སྤྱད་ནས། ། ཆོམ་པོས་འཕྲོག་པ་ཇི་བཞིན་དུ། ། སྒྲེན་མོ་ལག་པ་སྟོང་པར་འགྱུར། ། ཞེས་གསུངས་པས། གཞན་བདེ་ལེགས་ཐམས་ཅད་ཀྱི་འབྱུང་གནས་དམ་པའི་ཆོས་ཁོ་ན་ལ་རྩེ་གཅིག་ཏུ་འབད་པ་བསྐྱེད་དགོས། ཐུན་མོང་མ་ཡིན་པའི་སྔོན་འགྲོ་ནི།
ཀློང་གསལ་ལས། སྐྱབས་འགྲོ་ཐུན་མོང་ནས་བརྩམས་ཏེ། ། དབང་བཞི་རྫོགས་པར་བསྐུར་བར་བྱ། ། ཞེས་པས་སྐྱབས་རྟེན་མདུན་གྱི་ནམ་མཁར་འཇའ་ཟེར་འོད་ཕུང་ཁྱབ་བརྡལ་གྱི་ཀློང་ནས། བླ་མ་དང་ཐ་མི་དད་པའི། གུ་རུ་རྡོ་རྗེ་ཐོད་ཕྲེང་མཐིང་གསལ་རྡོར་དྲིལ་འཛིན་པས། མཚོ་རྒྱལ་དཀར་མོ་དང་གཉིས་མེད་དུ་སྦྱོར་བ། ལོངས་སྤྱོད་རྫོགས་པའི་ཆ་ལུགས་ཅན་སྣང་ལ་རང་བཞིན་མ་གྲུབ་པ་དེ་ལ། རྩ་བརྒྱུད་བླ་མ་ཡི་དམ་ཞི་ཁྲོ་མཁའ་འགྲོ་ཆོས་སྲུང༌། ཆོས་སྐུ་ལོངས་སྐུ་སྤྲུལ་སྐུ།
སངས་རྒྱས་ཆོས་དང་དགེ་འདུན་རྣམས་གཅིག་ཏུ་འདུས་པའི་ངོ་བོར་བཞུགས་པ་དེར། སོ་སོར་ཐར་པའི་སྡོམ་པ། བྱང་ཆུབ་སེམས་དཔའི་བསླབ་བྱ། རིག་འཛིན་སྔགས་ཀྱི་དམ་ཚིག་སྟེ་སྔོན་ཆད་མ་ཐོབ་པ་རྣམས་འཐོབ་པར་བྱ་བ་དང༌། ཐོབ་པ་རྣམས་གོང་ནས་གོང་དུ་སྤེལ་བ་དང༌། གལ་ཏེ་ཉམས་ཆག་བྱུང་བ་རྣམས་སོར་ཆུད་པར་བྱ་བའི་སླད་དུ། ཁྱེད་རང་རྣམས་དེང་ནས་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌། སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་པའི་ཕྱིར། ཕར་ཕྱིན་དྲུག་གི་སྤྱོད་པ་ལ་ལྷུར་ལེན་པ་དང༌། གཞན་དོན་དུ་ཡེ་ཤེས་དབྱིངས་ནས་སྤྱན་དྲང་བ།
ཚད་མེད་བཞིའི་ཕྲིན་ལས་རྫོགས་པར་གསོལ་བ་གདབ། གདུལ་བྱའི་མོས་ངོར་བཞུགས་སུ་གསོལ་བ། སྒོ་གསུམ་གུས་པས་ཕྱག་འཚལ་བ། ཕྱི་ནང་གསང་བའི་མཆོད་པ་འབུལ་བ། ལས་ཉོན་ཤེས་བྱའི་སྡིག་པ་བཤགས་པ། རྨད་བྱུང་གི་ཕྲིན་ལས་ལ་ཡི་རང་བ། ཆོས་ཀྱི་འཁོར་ལོ་བསྐོར་བར་བསྐུལ་བ། མྱ་ངན་ལ་མི་འདའ་བར་རྟག་ཏུ་བཞུགས་སུ་གསོལ་བ། དགེ་ཚོགས་བྱང་ཆུབ་ཆེན་པོར་བསྔོ་བ་སྟེ། ཚིག་དོན་ཡིད་ལ་བསམ་བཞིན་དུ་སྡོམ་གསུམ་ཅིག་ཅར་དུ་ནོད་སྙམ་པས་འདིའི་རྗེས་ཟློས་མཛོད།
ཧཱུྃ་མ༔ དཀོན་མཆོག་གསུམ་ལ་སྐྱབས་སུ་མཆི༔ འགྲོ་བའི་དོན་དུ་སེམས་བསྐྱེད་དོ༔ ཌཱཀྐི་རྒྱ་མཚོ་དབྱིངས་ནས་གཤེགས༔ རྩེ་གཅིག་གདུང་བས་གསོལ་བ་འདེབས༔ མ་ཆགས་པདྨའི་གདན་ལ་བཞུགས༔ ལུས་ངག་ཡིད་གསུམ་གུས་ཕྱག་འཚལ༔ ཕྱི་ནང་གསང་བའི་མཆོད་པ་འབུལ༔ སྡིག་པ་མི་དགེ་སོ་སོར་བཤགས༔ དཀྱིལ་འཁོར་གསང་བར་རྗེས་ཡི་རང་༔
བླ་མེད་ཆོས་འཁོར་དམ་པ་བསྐོར༔ འགྲོ་བའི་དོན་དུ་སྐུ་བཞུགས་འཚལ༔ ཡང་དག་ཡེ་ཤེས་ཆེན་པོར་བསྔོ༔
ལན་གསུམ། དེ་ལྟར་སྡོམ་པ་གསུམ་ལ་རྟག་ཏུ་མི་འདའ་བར་བསྲུང་དགོས་སྙམ་པའི་སྒོ་ནས་སླར་ཡང་འདིའི་རྗེས་ཟློས་མཛོད། ཡེ་ཤེས་མཁའ་འགྲོའི་དཀྱིལ་འཁོར་དུ། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམས་པའི་ཚོགས། ། མ་ལུས་ཡོངས་སུ་བཟུང་བར་བྱ། ལན་གསུམ།
དཔལ་མཆོག་ལས། སྡོམ་པ་དམ་ཚིག་ཀུན་གྱི་གནས། ། དེ་བསྲུངས་དངོས་གྲུབ་མྱུར་དུ་ཐོབ། ། ཅེས་གསུངས། དེ་ལྟར་སྐྱབས་ཡུལ་རྣམས་འོད་དུ་ཞུ་བ་ཁྱེད་རང་རྣམས་ལ་ཐིམ་པས། རང་ཉིད་སྐྱབས་གནས་ཀུན་འདུས་འགྲོ་བ་ཀུན་གྱི་དད་དཔོན་མཆོག་ཏུ་གྱུར་པར་བསམས་ལ། སློབ་དཔོན་དང་གུ་རུ་སེངྒེ་སྒྲ་སྒྲོགས་གཉིས་སུ་མེད་པའི་སྤྱན་སྔར། དངོས་གཞིའི་དབང་གི་སླད་དུ་གསོལ་བ་གདབ་པ་འདིའི་རྗེས་ཟློས་མཛོད། ཀྱཻཿ དཔའ་བོ་རྡོ་རྗེ་རིགས་ཀྱི་བདག༔
ཡང་དག་ཡེ་ཤེས་ས་མཁན་གྱིས༔ དེང་འདིར་སྐལ་ལྡན་བདག་ཅག་ལ༔ འཇའ་ལུས་ཡེ་ཤེས་མཁའ་འགྲོ་ཡི༔ དཀྱིལ་འཁོར་འཇུག་ཅིང་དབང་བསྐུར་སྩོལ༔ ལན་གསུམ། སློབ་དཔོན་གྱིས། ཀྱེ་ཧོཿསྐལ་ལྡན་ལས་ཅན་ཉོན༔ འདི་ནི་ཡེ་ཤེས་ཌཱཀྐིའི་དལ༔ སྣོད་ལྡན་རྣམས་ཀྱི་སྤྱོད་ཡུལ་མཆོག༔ སྐལ་མེད་ཚོགས་རྣམས་ཕྱིར་དེངས་ཤིག༔
ཨོཾ་ཌཱཀྐི་སིཾ་ཧ་མུ་ཁ་ཧཱུྃ༔ གླགས་ལྟའི་བགེགས་ཚོགས་ཨུ་ཙ་ཏ་ཡ་ཕཊ྄ཿ ནང་མཆོད་ནས་དམ་ཆུ་སྦྱིན་ཞིང༌། ཧཱུྃ༔ འདི་ན་དམ་ཚིག་རྡོ་རྗེའི་ཆུ༔ དམ་བསྲུངས་དངོས་གྲུབ་སྣ་ཚོགས་འཐོབ༔ མ་བསྲུང་ལས་ཀྱི་མཁའ་འགྲོ་ཡིས༔ ན་རག་ལྟུང་བའི་བཀའ་ཆད་འབེབས༔ དེ་བས་དམ་ཚིག་ཆུ་འདི་འཐུང་༔ ཨོཾ་ས་མ་ཡ་དམ་ལས་མ་འདའ་ཞིག༔
ཅེས་དམ་བསྒྲག ། དེ་ལྟར་དབང་གི་བདག་ཉིད་རྡོ་རྗེ་སློབ་དཔོན་གྱིས་བཀའ་བསྒོ་བ་རྣམས་ཆ་ཙམ་ཡང་མ་ཉམས་པར་བསྲུང་བར་ཁས་བླང་བ་འདིའི་རྗེས་ཟློས་མཛོད། ཨོཾ་ས་མ་ཡ་ཨི་དནྟེ་ན་ར་ཀན༔ ལན་གསུམ། དེའང་ཀློང་གསལ་ལས་དམ་ཚིག་ཁས་ལེན་གྱུར་ན་སྦྱིན། ཞེས་གསུངས་པ་བཞིན་བཀའི་གནང་བ་བྱིན་པའི་མོས་པ་མཛོད། དེ་ནས་གཞི་བསྒྲུབ་པར་བྱ་བའི་ཕྱིར། ཡེ་ཤེས་དབབ་པ་ལ་དམིགས་པ་འདི་བཞིན་དུ་མཛོད། ལས་བུམ་གྱི་ཆུ་དང༌། ཨོཾ་བཛྲ་ཨ་མྲྀ་ཏ ས་བསང༌།
ཨོཾ་སྭ་བྷཱ་ཝ ས་སྦྱངས། བདག་གཞན་སྣོད་བཅུད་དང་བཅས་པ་མི་དམིགས་པར་གདོད་མ་ནས་རང་བཞིན་གྱིས་མ་གྲུབ་པའི་སྟོང་པ་ཉིད་དུ་གྱུར༔ སྟོང་པའི་ངང་ལས་ས་ཕྱོགས་འདི་ཉིད་ཨེ་ལས་ཆོས་འབྱུང་མཐིང་ནག་ཟུར་གསུམ་པ༔ གདེངས་ཁ་ཆེ་བ་གྱེན་དུ་ཕྱོགས་ཤིང་རྩེ་མོ་ཕྲ་བ་མཐུར་དུ་ཟུག་ཅིང་རབ་ཏུ་ཡངས་པའི་དབུས་སུ༔ པྃ་ལས་པདྨ་དང་༔ རྃ་ལས་ཉི་མ༔ ཨ་ལས་ཟླ་བ༔ དེའི་སྟེང་དུ་བམ་རོ་སྨུག་ནག་མགོ་གཡས་སུ་བསྟན་པའི་སྙིང་ཁར༔ ཁྱེད་རང་རྣམས་ཀྱི་རྣམ་པར་ཤེས་བའི་ངོ་བོ་རྡོ་རྗེ་སྔོན་པོ་ཧཱུྃ་གིས་མཚན་པ་ཡོངས་སུ་གྱུར་པ་ལས༔ སྐད་ཅིག་གིས་མ་ཅིག་ཡུམ་ཆེན་དབྱིངས་ཕྱུག་སེང་གདོང་ཅན་སྐུ་མདོག་མཐིང་ནག་ཞལ་གཅིག་ཕྱག་གཉིས་མས༔
གཡས་གྲི་གུག་དང་གཡོན་ཐོད་ཁྲག་འཛིན་པའི༔ གྲུ་མོར་ཁ་ཊྭཱཾ་ག་བརྟེན་ཅིང་དུར་ཁྲོད་ཀྱི་ཆས་བརྒྱད་རབ་ཏུ་རྫོགས་པ༔ རྔམ་པར་ཁྲོ་བའི་མདངས་དང་ལྡན་པ༔ མེ་དཔུང་འབར་བའི་ཀློང་དུ་གསལ་བའོ༔ དེའི་སྤྱི་བོར་གུ་རུ་སེངྒེ་སྒྲ་སྒྲོགས་མཐིང་ནག་གིས་རྡོ་རྗེ་དང་སྡིགས་མཛུབ་མཛད་ནས་བཞེངས་སྟབས་སུ་བཞུགས་པ༔ གཙོ་མོའི་ཕྱོགས་བཞིར་མཁའ་འགྲོ་མ་སྡེ་བཞི་ནི༔ རྡོ་རྗེ་རིན་ཆེན་པདྨ་ལས་ཀྱི་རིགས་ཏེ་ཐམས་ཅད་ཀྱང་རང་མདོག་རྒྱན་དང་ལྡན་པའོ༔ དེའི་མཚམས་བཞིར་སྒོ་སྐྱོང་མ་བཞི༔ གཞན་ཡང་ཡེ་ཤེས་དབྱིངས་ཀྱི་མཁའ་འགྲོ་མ་ཐམས་ཅད་སྤྲིན་བཞིན་དུ་གཏིབས་པའོ༔ དེ་ལྟར་གསལ་བའི་སྤྱི་བོར་ཟླ་བའི་སྟེང་དུ་ཨོཾ་དཀར་པོ།
མགྲིན་པར་པདྨའི་སྟེང་དུ་ཨཱཿདམར་པོ། སྙིང་ཁར་ཉི་མའི་སྟེང་དུ་ཧཱུྃ་སྔོན་པོ། ཧ་རི་ནི་སའི་རང་མདོག་ཅན་དུ་གསལ་བ་ལས་འོད་ཟེར་འཕྲོས། བདག་ཉིད་སློབ་དཔོན་ཡེ་ཤེས་མཁའ་འགྲོའི་དཀྱིལ་འཁོར་དུ་བཞུགས་པའི་ཐུགས་ཀར་ཕོག་པས་ཐུགས་དམ་གྱི་རྒྱུད་བསྐུལ། དེ་ལས་འོད་ཟེར་སྟེང་འོག་ཕྱོགས་མཚམས་ཐམས་ཅད་འཕྲོས་པས། རང་བཞིན་ཆོས་ཀྱི་དབྱིངས་དང༌། མཁའ་སྤྱོད་དག་པའི་ཞིང་མཆོག་རྣམས་ནས། མ་སྲིང་ཌཱཀྐི་རྒྱ་མཚོའི་ཚོགས་དང་བཅས་པ་ནམ་མཁའ་བར་སྣང་གང་བར་སྤྱན་དྲངས། དེའང་སྐུ་ཆེ་བ་རྣམས་རི་རབ་ཙམ། ཆུང་བ་རྣམས་ཡུངས་འབྲུ་ཙམ།
བར་པ་རྣམས་རང་ལུས་ཀྱི་བོང་ཚད་ཙམ། སྟེང་ནས་བྱོན་པ་ཐམས་ཅད་ཆར་བབས་པ་ལྟ་བུ། འོག་ནས་བྱོན་པ་ཐམས་ཅད་ས་རླུང་རྡོལ་བ་ལྟ་བུ། བར་ནས་བྱོན་པ་ཐམས་ཅད་ཁ་བ་བུ་ཡུག་འཚུབས་པ་ལྟ་བུ། ཁྱེད་རང་རྣམས་ལྷར་གསལ་བར་སིབ་སིབ་ཐིམ་པའི་མོས་པ་མཛོད། ཅེས་བརྡར་སྦྱར་ནས། ཨོཾ་བཛྲ་ཛྙཱ་ན་ཌཱཀྐི་སིཾ་ཧ་མུ་ཁ་ཧ་རི་ནི་ས་ས་པ་རི་ཝཱ་ར་ཨེ་ཧྱ་ཧི༔ ཛཿཧཱུྃ་བཾ་ཧོཿ ཨོཾ་ས་མ་ཡ་ཨ་བེ་ཤ་ཡ་ཨ་ཨཱཿ ཞེས་ཡེ་ཤེས་དབབ།
དེ་ལྟར་དམ་ཡེ་དབྱེར་མེད་དུ་བརྟན་པར་བྱ་ཕྱིར་སངས་རྒྱས་སྐུ་ལྔའི་རང་བཞིན་སྣ་ཚོགས་རྡོ་རྗེ་རྒྱ་གྲམ་གྱིས་སྤྱི་བོར་རྒྱས་གདབ་པའི་མོས་པ་མཛོད། ཏིཥྛ་བཛྲ་ཡེ་སྭཱ་ཧཱ༔ ཞེས་རྡོ་རྗེ་མེ་ཏོག་དང་བཅས་པས་སྤྱི་བཽར་རྒྱ་གྲམ་དུ་བཀོད། དེ་ནས་ཁྱད་པར་དུ་དབང་དངོས་ལ། ཀློང་གསལ་ལས། སྐུ་གསུང་ཐུགས་དང་ཡོན་ཏན་དང༌། ཕྲིན་ལས་དག་གི་དབང་བསྐུར་བྱ། ། ཞེས་གསུངས་པས། སྐུ་བུམ་པའི་ལྷ་དབང༌། གསུང་བདུད་རྩིའི་སྔགས་དབང༌།
ཐུགས་དཀྱིལ་འཁོར་གྱི་དོན་དབང༌། ཡོན་ཏན་གཏོར་མའི་རྫས་དབང༌། ཕྲིན་ལས་ཕྱག་རྒྱའི་སྤྱོད་དབང༌། བརྟུལ་ཞུགས་བདུད་འདུལ་གྱི་ཆས་དབང༌། ཕྱག་མཚན་དྲག་པོའི་སྒྲོལ་དབང༌། ཡོངས་རྫོགས་དབང་བཞིའི་ངོ་སྤྲོད། མཐའ་རྟེན་གཏོར་མའི་བདེན་ཚིག་དང་དགུ་ལས། ཐོག་མར་བུམ་དབང་ཞུ་བའི་ཡོན་དུ་མཎྜལ་འབུལ་བར་ཞུ། དེ་ནས་མཎྜལ་འབུལ། བུམ་པ་འདི་ཉིད་ཡེ་ཤེས་འོད་ལྔ་ལས་གྲུབ་པའི་གཞལ་ཡས་ཁང་གི་ནང་དུ།
བུམ་བཅུད་བདུད་འདུལ་མཁའ་འགྲོའི་ལྷ་ཚོགས་མངོན་སུམ་དུ་བཞུགས་པ་ཁྱེད་རང་རྣམས་ཀྱི་སྤྱི་བོར་བསྐུར་བའི་མོད་ལ། ལྷ་རྣམས་བདུད་རྩིར་མེར་གྱིས་ཞུ་བ་སྤྱི་བོར་སིབ་ཀྱིས་ཐིམ་པས་ལུས་ཀྱི་ནང་ཐམས་ཅད་བདུད་རྩིས་གང༌། སྐྱེ་བ་ཐོག་མེད་ནས་ལུས་ཀྱི་སྒོ་ནས་བསགས་པའི་ལས་ཉོན་ཐམས་ཅད་སྦྱངས། སངས་རྒྱས་ཐམས་ཅད་ཀྱི་སྐུ་དང་གཉིས་མེད་དུ་གྱུར་པའི་མོས་པ་མཛོད། དེ་ནས་བུམ་པ་སྤྱི་བོར་བསྐུར་ཞིང༌། ཧཱུྃ༔ བུམ་པ་དབྱིངས་ཕྱུག་རྡོ་རྗེའི་མཁའ༔ བདུད་རྩི་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་བས༔ སྐུུ་ཡི་དཀྱིལ་འཁོར་ཡོངས་རྫོགས་ཤོག༔
ཨོཾ་ཛྙཱ་ན་ཌཱཀྐི་ཧ་རི་ནི་ས་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་བུམ་ཆུ་བླུད། དེ་ནས་ལྷ་སྐུ་ཕྱག་རྒྱའི་དབང་བསྐུར་བ་ལས། ཁྱེད་རང་རྣམས་སྒོ་གསུམ་ལྷའི་རང་བཞིན་དུ་ཡེ་ནས་གནས་པའི་ངེས་ཤེས་བརྟན་པ་དང༌། སློབ་དཔོན་ཡང་དཀྱིལ་འཁོར་གྱི་གཙོ་མོ་དངོས་སུ་མོས་པ་བསྐྱེད་ལ། དེའི་ཐུགས་རྗེའི་འོད་ཀྱིས་མདུན་བསྐྱེད་དཀྱིལ་འཁོར་གྱི་ལྷ་ཚོགས་རྣམས་ཀྱི་རྒྱུད་བསྐུལ་བའི་ཤུགས་ཀྱིས། སྣོད་བཅུད་ཐམས་ཅད་ལྷ་སྔགས་ཡེ་ཤེས་ཀྱི་རོལ་པར་བཞེངས་པའི་ཀློང་ལས། སྐུའི་རང་བཞིན་རྡོ་རྗེ་མཁའ་འགྲོ་དཀར་མོ་གྲངས་མེད་འཕྲོས་པ། ཁྱེད་རང་རྣམས་ཀྱི་དཔྲལ་བར་ཐིམ་པས་ཞེ་སྡང་གི་རྟོག་པ་སྦྱངས། མེ་ལོང་ལྟ་བུའི་ཡེ་ཤེས་མངོན་དུ་བྱས་ནས།
ཞི་བའི་ལས་ཀུན་ཐོགས་མེད་དུ་འགྲུབ་པའི་མོས་པ་མཛོད། ཅེས་རྡོ་རྗེ་མཁའ་འགྲོ་དཔྲལ་བར་བཞག་ཅིང༌། ཧཱུྃ༔ མེ་ལོང་ཡེ་ཤེས་ངོ་བོ་ཉིད༔ ཞེ་སྡང་རྣམ་དག་མཁའ་འགྲོའི་གཙོ༔ སྐལ་ལྡན་བུ་ལ་དབང་བསྐུར་རོ༔ ཞི་བའི་ལས་ཀུན་ཡོངས་རྫོགས་ཤོག༔ ཨོཾ་བཛྲ་ཌཱཀྐི་ཨ་བྷི་ཥིཉྩ་ཧཱུྃ༔ པདྨ་མཁའ་འགྲོ་ཐོགས་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་གསུང་གི་རང་བཞིན་པདྨ་མཁའ་འགྲོ་མ་དམར་མོ་གྲངས་མེད་པ་བྱོན་ཏེ།
ཁྱེད་རང་རྣམས་ཀྱི་མགྲིན་པར་ཐིམ་པས་འདོད་ཆགས་ཀྱི་རྟོག་པ་སྦྱངས། སོ་སོར་རྟོགས་པའི་ཡེ་ཤེས་མངོན་དུ་བྱས། དབང་གི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་མགྲིན་པར་བསྐུར་ཞིང༌། ཧཱུྃ༔ སོར་རྟོགས་ཡེ་ཤེས་ངོ་བོ་ཉིད༔ འདོད་ཆགས་རྣམ་དག་མཁའ་འགྲོའི་གཙོ༔ སྐལ་ལྡན་བུ་ལ་དབང་བསྐུར་རོ༔ དབང་སྡུད་ཕྲིན་ལས་ཡོངས་རྫོགས་ཤོག༔ ཨོཾ་པདྨ་ཌཱཀྐི་ཨ་བྷི་ཥིཉྩ་ཧཱུྃ༔
སངས་རྒྱས་མཁའ་འགྲོ་སེང་གདོང་ཐོགས་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་ཐུགས་ཀྱི་རང་བཞིན་སངས་རྒྱས་མཁའ་འགྲོ་མ་མཐིང་ག་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་སྙིང་ཁར་ཐིམ་པས་གཏི་མུག་གི་རྟོག་པ་སྦྱངས། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། མཆོག་གི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་སྙིང་ཁར་བསྐུར་ཞིང༌། ཧཱུྃ༔ ཆོས་དབྱིངས་ཡེ་ཤེས་ངོ་བོ་ཉིད༔ གཏི་མུག་རྣམ་དག་མཁའ་འགྲོའི་གཙོ༔ སྐལ་ལྡན་བུ་ལ་དབང་བསྐུར་རོ༔
ཡང་དག་ཡེ་ཤེས་མངོན་རྫོགས་ཤོག༔ ཨོཾ་བུདྡྷ་ཌཱཀྐི་ཨ་བྷི་ཥིཉྩ་ཧཱུྃ༔ རིན་ཆེན་མཁའ་འགྲོ་ཐོགས་ལ། དཀྱིལ་འཁོར་ལྷ་ཚོགས་རྣམས་ཀྱི་ཡོན་ཏན་གྱི་མཁའ་འགྲོ་མ་སེར་མོ་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་ལྟེ་བར་ཐིམ་པས་ང་རྒྱལ་གྱི་རྟོག་པ་སྦྱངས། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རྒྱས་པའི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་ལྟེ་བར་བསྐུར་ཞིང༌། ཧཱུྃ༔ མཉམ་ཉིད་ཡེ་ཤེས་ངོ་བོ་ཉིད༔
ང་རྒྱལ་རྣམ་དག་མཁའ་འགྲོའི་གཙོ༔ སྐལ་ལྡན་བུ་ལ་དབང་བསྐུར་རོ༔ རྒྱས་པའི་ཕྲིན་ལས་ཡོངས་རྫོགས་ཤོག༔ ཨོཾ་རཏྣ་ཌཱཀྐི་ཨ་བྷི་ཥིཉྩ་ཧཱུྃ༔ ལས་ཀྱི་མཁའ་འགྲོ་ཐོགས་ལ། དཀྱིལ་འཁོར་ལྷ་ཚོགས་རྣམས་ཀྱི་ཕྲིན་ལས་ཀྱི་མཁའ་འགྲོ་མ་ལྗང་གུ་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་གསང་བར་ཐིམ་པས་ཕྲག་དོག་གི་རྟོགས་པ་སྦྱངས། བྱ་བ་གྲུབ་པའི་ཡེ་ཤེས་མངོན་དུ་བྱས། ། དྲག་པོ་མངོན་སྤྱོད་ཀྱི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་གསང་བར་བསྐུར་ཞིང༌།
ཧཱུྃ༔ བྱ་གྲུབ་ཡེ་ཤེས་ངོ་བོ་ཉིད༔ ཕྲག་དོག་རྣམ་དག་མཁའ་འགྲོའི་གཙོ༔ སྐལ་ལྡན་བུ་ལ་དབང་བསྐུར་རོ༔ དྲག་པོའི་མངོན་སྤྱོད་ཡོངས་རྫོགས་ཤོག༔ ཨོྃ་ཀརྨ་ཌཱཀྐི་ཨ་བྷི་ཥིཉྩ་ཧཱུྃ༔ ཤར་གྱི་སྒོ་མ་ཐོགས་ལ། དཀྱིལ་འཁོར་གྱི་ཤར་ཕྱོགས་ནས་བྱམས་པའི་རང་བཞིན་རྡོ་རྗེ་ཤུགས་འགྲོ་མ་དཀར་སྔོན་གྲངས་མེད་འཕྲོས་པ་ཁྱེད་རང་རྣམས་ཀྱི་དཔུང་གཡས་ཚིགས་ཀྱི་འཁོར་ལོ་ལ་ཐིམ་པས། རྟག་པར་ལྟ་བ་གནས་སུ་དག་ནས། ཚོགས་ལམ་ཡོངས་སུ་རྫོགས་པའི་མོས་པ་མཛོད།
ཅེས་དཔུང་གཡས་སུ་བཞག་ལ། ཧཱུྃ༔ བྱམས་པ་ཚད་མེད་ངོ་བོ་ཉིད༔ རྟག་པར་ལྟ་བ་རྣམ་དག་པས༔ སྐལ་ལྡན་བུ་ལ་དབང་བསྐུར་རོ༔ ཚོགས་ལམ་ཐེག་ཆེན་ཡོངས་རྫོགས་ཤོག༔ ཨོཾ་ཧ་བཛྲ་ཨངྐུ་ཤ་ཨ་བྷི་ཥིཉྩ་ཧཱུྃ༔ ལྷོའི་སྒོ་མ་ཐོགས་ལ། དཀྱིལ་འཁོར་ལྷོ་ནས་སྙིང་རྗེའི་བདག་ཉིད་རང་བཞིན་རིན་ཆེན་ཤུགས་འགྲོ་མ་སེར་དམར་གྲངས་མེད་འཕྲོས་པ་ཁྱེད་རང་རྣམས་ཀྱི་དཔུང་གཡོན་ཚིགས་ཀྱི་འཁོར་ལོ་ལ་ཐིམ་པས། ཆད་པར་ལྟ་བ་ནས་སུ་དག་ནས།
སྦྱོར་ལམ་ཤེས་རབ་ཀྱི་རྩལ་རྫོགས་པའི་མོས་པ་མཛོད། དཔུང་གཡོན་དུ་བཞག་ལ། ཧཱུྃ༔ སྙིང་རྗེ་ཚད་མེད་ངོ་བོ་ཉིད༔ ཆད་པར་ལྟ་བ་རྣམ་དག་པས༔ སྐལ་ལྡན་བུ་ལ་དབང་བསྐུར་རོ༔ སྦྱོར་ལམ་ཐེག་ཆེན་ཡོངས་རྫོགས་ཤོག༔ ཨོཾ་རི་རཏྣ་པ་ཤ་ཨ་བྷི་ཥིཉྩ་ཧཱུྃ༔ ནུབ་ཀྱི་སྒོ་མ་ཐོགས་ལ། དཀྱིལ་འཁོར་གྱི་ནུབ་ཕྱོགས་ནས་དགའ་བའི་ངོ་བོ་པདྨ་ཤུགས་འགྲོ་མ་དམར་ལྗང་གྲངས་མེད་འཕྲོས་པ།
ཁྱེད་རང་རྣམས་ཀྱི་པུས་གཡས་ཀྱི་འཁོར་ལོ་ལ་ཐིམ་པས། དངོས་པོར་ལྟ་བ་གནས་སུ་དག་ནས། མཐོང་ལམ་ཕྱིར་མི་ལྡོག་པའི་བདེན་པ་མངོན་དུ་གྱུར་པའི་མོས་པ་མཛོད། ཅེས་པུས་མོ་གཡས་སུ་བཞག་ལ། ཧཱུྃ༔ དགའ་བ་ཚད་མེད་ངོ་བོ་ཉིད༔ དངོས་པོར་ལྟ་བ་རྣམ་དག་པ༔ སྐལ་ལྡན་བུ་ལ་དབང་བསྐུར་རོ༔ མཐོང་ལམ་ཐེག་ཆེན་ཡོངས་རྫོགས་ཤོག༔ ཨོཾ་ནི་པདྨ་སྥོ་ཊ་ཨ་བྷི་ཥིཉྩ་ཧཱུྃ༔
བྱང་གི་སྒོ་མ་ཐོགས་ལ། དཀྱིལ་འཁོར་གྱི་བྱང་ཕྱོགས་ནས་བཏང་སྙོམས་ཀྱི་རང་བཞིན་ཀརྨ་ཤུགས་འགྲོ་མ་ལྗང་དཀར་གྲངས་མེད་འཕྲོས་པ། ཁྱེད་རང་རྣམས་ཀྱི་པུས་གཡོན་ཚིགས་ཀྱི་འཁོར་ལོ་ལ་ཐིམ་པས། བདག་ཏུ་ལྟ་བ་གནས་སུ་དག་ནས། སྒོམ་ལམ་མཐར་ཕྱིན་གྱི་བསྟན་སྲིད་ཟིན་པའི་མོས་པ་མཛོད། ཅེས་པུས་མོ་གཡོན་དུ་བཞག་ལ། ཧཱུྃ༔ བཏང་སྙོམས་ཚད་མེད་ངོ་བོ་ཉིད༔ བདག་ཏུ་ལྟ་བ་རྣམ་དག་པས༔ སྐལ་ལྡན་བུ་ལ་དབང་བསྐུར་རོ༔
སྒོམ་ལམ་མཐར་ཕྱིན་ཡོངས་རྫོགས་ཤོག༔ ཨོཾ་ས་ཀརྨ་གྷཎྜེ་ཨ་བྷི་ཥིཉྩ་ཧཱུྃ༔ རིགས་བདག་ཐོགས་ལ། དེ་ལྟར་མངོན་པར་དབང་བསྐུར་བས་ཉོན་མོངས་ལྔའི་སྒྲིབ་པ་དག ། ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། ཕྲིན་ལས་བཞིའི་བདེན་པ་ཚད་དུ་ཕྱིན། བདུད་འདུལ་ཡེ་ཤེས་ཀྱི་མཁའ་འགྲོའི་རྫུ་འཕྲུལ་སྐུའི་ཕྱག་རྒྱ་རྫོགས་པ། དཀྱིལ་འཁོར་གྱི་དབུ་གཙུག་རིགས་ལྔའི་ཞིང་ཁམས་ནས། བདེ་གཤེགས་སྐུ་ལྔ་རིགས་འདུས་གུ་རུ་སེངྒེ་སྒྲ་སྒྲོགས་ལ།
རྩ་བརྒྱུད་བླ་མ་ཡི་དམ་ཞི་ཁྲོའི་ཚོགས་ཀྱིས་བསྐོར་ཞིང༌། བྱིན་རླབས་གཟི་བྱིན་མཆོག་ཏུ་འབར་བ་ཁྱེད་རང་རྣམས་ཀྱི་སྤྱི་བོར་ཐིམ་པས། རིགས་ཐམས་ཀྱི་བདག་ཉིད་དཀྱིལ་འཁོར་ཀུན་གྱི་གཙོ་མོ་ཆེར་གྱུར་པའི་མོས་པ་མཛོད། ཅེས་སྤྱི་བོར་དབང་བསྐུར་ཞིང༌། ཧཱུྃ༔ བླ་མ་རིག་འཛིན་ཀུན་དངོས་མཆོག༔ གཏི་མུག་རྒོལ་བ་རབ་འཇོམས་པ༔ དཔའ་བོ་སེངྒེའི་སྒྲ་དང་ལྡན༔ སྐལ་ལྡན་བུ་ལ་དབང་བསྐུར་རོ༔ ཨོཾ་གུ་རུ་སིཾ་ཧ་སྭ་ན་གཎྜེ་ཨ་བྷི་ཥིཉྩ་ཧཱུྃ༔
དེ་ལྟར་སྐུ་ཕྱག་རྒྱའི་དབང་བསྐུར་བས། ལུས་ཐ་མལ་དུ་འཛིན་པ་རྣམ་པར་དག་ནས་བསྐྱེད་རིམ་བསྒོམ་པ་ལ་དབང༌། མཆོག་གི་དངོས་གྲུབ་ལ་མངའ་བརྙེས་ཤིང༌། འབྲས་བུ་སྤྲུལ་སྐུ་ཐོབ་པའི་སྐལ་ལྡན་དུ་བྱས་སོ། ཞེས་རྟོགས་པ་བསྐྱེད་ལ་མེ་ཏོག་འཐོར། བུམ་དབང་གི་གཏང་རག་དང་སྔགས་དབང་ཟབ་མོ་ཞུ་བའི་ཡོན་དུ་མཎྜལ་ཕུལ། གཉིས་པ་གསུང་གསང་བའི་དབང་བསྐུར་བ་ལ། དུང་ཆེན་བདེ་བ་ཆེན་པོ་ཡེ་ཤེས་ལྔའི་གཞལ་ཡས་ཁང་གི་ནང་དུ། བདུད་འདུལ་མཁའ་འགྲོའི་ལྷ་ཚོགས་རྣམས་རིགས་ཀྱི་དཔའ་བོ་ཡབ་དང་མཉམ་པར་སྦྱོར་བའི་བྱང་སེམས་དཀར་དམར་བཅུད་དུ་འཁྱིལ་བའི། ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀུན་གྱི་དབྱིག་ཏུ་གྱུར་པ་འདི་ཉིད་མགྲིན་པར་བསྐུར་ཞིང་མྱོང་བ་ལ་བརྟེན་ནས།
ཚེ་རབས་ཐོག་མེད་ནས་བསགས་པའི་ངག་གི་སྡིག་སྒྲིབ་ཐམས་ཅད་སྦྱངས། རླུང་འབྱིན་འཇུག་གནས་གསུམ་གྲགས་སྟོང་སྐྱེ་མེད་རྒྱལ་བའི་གསུང་མཆོག་མངོན་དུ་གྱུར་པའི་མོས་པ་མཛོད། ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ བྷནྡྷ་ཆོས་དབྱིངས་སྐྱེ་མེད་ཀློང་༔ བདུད་རྩི་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་རོ༔ གསུང་གི་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་བླུད།
དེ་ལྟར་གསང་བ་བྱང་ཆུབ་སེམས་ཀྱི་དབང་བསྐུར་བས། ངག་ཐ་མལ་དུ་འཛིན་པ་རྣམ་པར་དག་ནས། བསྙེན་སྒྲུབ་བཟླས་བརྗོད་རྩ་རླུང་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུ་ཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད་ལ་མེ་ཏོག་འཐོར། གསང་དབང་གི་གཏང་རག་དང་ཤེར་དབང་ཟབ་མོ་ཞུ་བའི་ཡོན་དུ་མཎྜལ་ཕུལ། མེ་ལོང་ཐོགས་ལ། གསུམ་པ་ཐུགས་ཀྱི་དབང་བསྐུར་བ་ལ། མེ་ལོང་སིནྡྷུ་རའི་དཀྱིལ་འཁོར་འདི་ཉིད་ཆོས་འབྱུང་ཁ་སྦྱོར་གྱི་གཞལ་ཡས་ཁང་གི་ནང་དུ། བདུད་འདུལ་མཁའ་འགྲོའི་ལྷ་ཚོགས་ཡབ་ཡུམ་རྣམས།
བདེ་སྟོང་ཆེན་པོར་ཞུ་བའི་ཐིག་ལེ་ལྔ་ལྡན་ཁྱེད་རང་རྣམས་ཀྱི་སྙིང་ཁར་ཐིམ་པས། ཚེ་རབས་ཐོག་མེད་ནས་བསགས་པའི་ཡིད་སྒྲིབ་སྦྱངས། བདེ་སྟོང་ལྷན་ཅིག་སྐྱེས་པའི་ཡེ་ཤེས་ཆེན་པོ་ཀ་དག་ཟབ་གསལ་རྒྱལ་བའི་ཐུགས་མངོན་དུ་གྱུར་པའི་མོས་པ་མཛོད།
ཅེས་སྙིང་ཁར་བསྐུར་ཞིང༌། ཧཱུྃ༔ དཀྱིལ་འཁོར་གསང་བ་གསུམ་གྱི་ངང་༔ མཎྜལ་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་རོ༔ ཐུགས་ཀྱི་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་ཙིཏྟ་ཨ་བྷི་ཥིཉྩ་ཧཱུྃ༔
ཞེས་སྙིང་ཁར་སིནྡྷུ་རའི་ཐིག་ལེ་བྱ། དེ་ལྟར་བདེ་ཆེན་ཡེ་ཤེས་ཀྱི་དབང་བསྐུར་བས། སེམས་གཟུང་འཛིན་གྱི་རྟོག་པ་དག ། ཐིག་ལེ་བདེ་བ་ཆེན་པོ་བསྒོམ་པ་ལ་དབང༌། འབྲས་བུ་ཆོས་ཀྱི་སྐུ་ཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད་ལ་མེ་ཏོག་འཐོར། ཤེས་རབ་དབང་གི་གཏང་རག་དང༌། རྩལ་དབང་ཟབ་མོ་ཞུ་བའི་ཡོན་དུ་མཎྜལ་ཕུལ། གཏོར་མ་ཐོགས་ལ། བཞི་པ་ཡོན་ཏན་གྱི་དབང་བསྐུར་བ་ལ།
གཏོར་མ་འདི་ཉིད་འཁོར་འདས་ལམ་གསུམ་གྱི་ནུས་སྟོབས་རྫོགས་པ། བདུད་འདུལ་མཁའ་འགྲོའི་ཡོན་ཏན་གྱི་རང་བཞིན་ཡེ་ཤེས་འོད་ཀྱི་སྙིང་པོ་མཆོག་ཐུན་དངོས་གྲུབ་ཀྱི་དམ་རྫས་རྨད་དུ་བྱུང་བ། ཁྱེད་རང་རྣམས་ཀྱི་ལྟེ་བར་བཞག་པ་ཙམ་གྱིས་ལས་རླུང་དྷཱུ་ཏིར་དག་སྟེ། སྒོ་གསུམ་གྱི་སྒྲིབ་གཉིས་བག་ཆགས་དང་བཅས་པ་སྦྱངས། བདེ་བར་གཤེགས་པའི་ཡོན་ཏན་ཡོངས་སུ་རྫོགས་པས་འགྲོ་བའི་རེ་འདོད་ཡིད་བཞིན་དུ་སྐོང་བའི་བདེན་པ་མངོན་དུ་གྱུར་པའི་མོས་པ་མཛོད། ཅེས་ལྟེ་བར་བཞག ཧཱུྃ༔ གཏོར་མ་རྨད་བྱུང་བླ་མེད་རྫས༔ ངོ་བོ་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་རོ༔
ཡོན་ཏན་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་གུ་ཎ་ཨ་བྷི་ཥིཉྩ་ཧཱུྃ༔ དེ་ལྟར་རྨད་བྱུང་ཡོན་ཏན་གྱི་དབང་བསྐུར་བས་སྒོ་གསུམ་གྱི་འཛིན་པ་རྣམ་པར་དག ། ཆོས་ཐམས་ཅད་མཁྱེན་བརྩེ་ནུས་པའི་རོལ་རྩལ་དུ་སྦྱང་བ་ལ་དབང༌། འབྲས་བུ་ངོ་བོ་ཉིད་ཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད་ལ་མེ་ཏོག་འཐོར། རྩལ་དབང་གི་གཏང་རག་དང༌། སྤྱོད་དབང་ཟབ་མོ་ཞུ་བའི་ཡོན་དུ་མཎྜལ་ཕུལ། རྡོ་རྗེ་རྒྱ་གྲམ་ཐོགས་ལ། ལྔ་པ་ཕྲིན་ལས་ཀྱི་དབང་བསྐུར་བ་ལ་སྣ་ཚོགས་རྡོ་རྗེ་རྒྱ་གྲམ་འདི་ཉིད་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་འདུས་པའི་ངོ་བོ་ཡེ་ཤེས་ལྔའི་རང་བཞིན་ཅན་འདི་ཉིད།
ཁྱེད་རང་རྣམས་ཀྱི་གསང་བར་ཐིམ་པས། ཡེ་ཤེས་ཀྱི་རླུང་ལྔའི་ནུས་རྩལ་སྟོབས་སུ་སྨིན་ཏེ་སྒྲིབ་བྱེད་དབྱིངས་སུ་ཡལ། ཇི་ལྟ་བ་དང་ཇི་སྙེད་པའི་ཆོས་ཐམས་ཅད་ལྷུན་གྲུབ་ཀྱིས་གཞི་ལ་རྩལ་རྫོགས་པའི་དགོངས་པ་མངོན་དུ་གྱུར་པའི་མོས་པ་མཛོད། ཅེས་གསང་བར་བཞག ཧཱུྃ༔ མི་འགྱུར་ཏིང་འཛིན་ཡང་དག་རྒྱལ༔ ཕྱག་མཚན་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་རོ༔ ཕྲིན་ལས་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་གུ་ཧྱ་ཨ་བྷི་ཥིཉྩ་ཧཱུྃ༔
དེ་ལྟར་ཕྲིན་ལས་འགྲོ་བ་འདུལ་བའི་དབང་བསྐུར་བས། སྲིད་པ་གསུམ་གྱི་བདར་ཤ་ཆོད་དེ། འཁོར་འདས་དབྱེར་མེད་ཕྱམ་བརྡལ་དུ་གྱུར་ནས་འཆད་རྩོད་རྩོམ་གསུམ་དང་ཞི་རྒྱས་དབང་དྲག་སོགས་ཕྱི་ནང་གསང་གསུམ་ཕྲིན་ལས་ཀྱི་ནམ་མཁའ་དང་མཉམ་པར་སྤྱོད་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད་ལ་མེ་ཏོག་འཐོར། སྐུ་ལྔའི་གཏང་རག་དང༌། མཐའ་རྟེན་ཟབ་མོ་ཞུ་བའི་ཡོན་དུ་མཎྜལ་ཕུལ། དཔལ་ཆས་ཐོགས་ལ། དྲུག་པ་བརྟུལ་ཞུགས་ཀྱི་ཆས་དབང་བསྐུར་བ་ལ། དེ་ལྟར་དུས་གསུམ་བདེ་བར་གཤེགས་པ་མ་ལུས་པའི་དཀྱིལ་འཁོར་རྒྱ་མཚོའི་བདག་ཉིད་དུ་ཆེ་བ་བསྐྱེད་ཅིང༌། བདུད་འདུལ་མཁའ་འགྲོའི་ཆེ་རྟགས་ཀྱི་དཔལ་ཆས་རྣམས་མངོན་དུ་ཕུལ་བས།
སྲིད་པ་གསུམ་ན་ཆེ་བཙན་འགྲན་ཟླ་དང་བྲལ་བ། བདུད་དཔུང་ཟིལ་གནོན་གྱི་མཐུ་སྟོབས་ཡོངས་སུ་གྲུབ་པའི་མོས་པ་མཛོད། ཅེས་གནས་སོ་སོར་བརྒྱན་པ་ནི། ཧཱུྃ༔ པྲོག་ཞུ་གླང་ཀོ་ཞིང་གི་ལྤགས༔ ཐོད་ཕྲེང་རུས་རྒྱན་སྟག་ཤམ་སྦྲུལ༔ མེ་ལོང་ཅོད་པན་ཁྲག་ཞག་ཚོམ༔ དུར་ཁྲོད་ཆས་རྫོགས་དབང་བསྐུར་རོ༔ ཨོཾ་ཤ་མ་ཤ་ན་ཨརྦྷ་སརྦ་ཨ་བྷི་ཥིཉྩ་ཧཱུྃ༔ བདུན་པ་ཕྱག་མཚན་དྲག་པོའི་སྒྲོལ་དབང་བསྐུར་བ་ལ།
བདུད་དཔུང་རྩད་ནས་གཅོད་པའི་གནམ་ལྕགས་ཀྱི་གྲི་གུག ། ཉོན་མོངས་ཟད་སར་བརླག་པའི་ཐོད་ཁྲག ། དུག་ལྔ་དབྱིངས་གྲོལ་གྱི་ཁ་ཊྭཱཾ་ག་སྟེ། བདུད་འདུལ་དཔའ་མོའི་ཕྱག་མཚན་ཡོངས་རྫོགས་འདུས་པའི་རང་བཞིན་དུ་གཏད་པ་ཙམ་གྱིས། སྲིད་པ་གསུམ་གྱི་ལོག་འདྲེན་བདུད་ཚོགས་དཔའ་སྟོབས་དྲག་པོའི་རྩལ་ངར་དང་ལྡན་པས་ཅིག་ཅར་དུ་གཞོམ་པའི་ཕྲིན་ལས་མངོན་དུ་གྱུར་པའི་མོས་པ་མཛོད། ཅེས་ལག་ཏུ་གཏད་ལ། ཧཱུྃ༔ གྲི་གུག་འབར་བས་བདུད་དཔུང་འཇོམས༔ བྷནྡྷས་འབྱུང་པོའི་ཀླད་ཁྲག་རོལ༔ ཁ་ཊྭཱཾ་དུག་ལྔ་དབྱིངས་སུ་སྒྲོལ༔
སྐལ་ལྡན་བུ་ལ་ཕྱག་མཚན་སྦྱིན༔ ཨོཾ་ཏ་ཀ་རི་བྷནྡྷ་ཏྲི་ཤུ་ལ་ཀ་ར་རྟ་ར་ཧཱུྃ༔ བུམ་ཐོད་ཤེལ་རྡོ་གཅིག་ཏུ་དྲིལ་བ་ཐོགས་ལ། བརྒྱད་པ་དབང་ཐམས་ཅད་ཀྱི་བརྟེན་པར་བྱེད་པ་དབང་བཞི་ཡོངས་ཀྱི་བརྡ་དོན་གཅིག་ཏུ་ངོ་སྤྲད་པ་ལ། དཀྱིལ་འཁོར་ལྷ་ཚོགས་རྣམས་ཀྱི་བཅུད་འདུས་བུམ་པའི་དབང་བསྐུར་བ་ཙམ་གྱིས་ཕུང་ཁམས་སྐྱེ་མཆེད་སྣོད་བཅུད་དང་བཅས་པ་དཀྱིལ་འཁོར་དུ་རྒྱས་ཐེབ་པས་སྣང་བ་སྤྲུལ་སྐུ། བྷནྡྷའི་དབང་བསྐུར་བས་རླུང་ལྔའི་འདུ་འཕྲོ་ཐམས་ཅད་བདེ་སྟོང་ཡེ་ཤེས་སུ་རྫོགས་པས་ལོངས་སྐུ། མན་ཤེལ་འོད་ཀྱི་ཕུང་པོ་གསལ་སྟོང་འཛིན་མེད་ཀྱི་བརྡ་དོན་གྱི་ངོ་སྤྲད་པས་ཆོས་སྐུ། ཀུན་གཞི་གནས་ལུགས་འཕོ་འགྱུར་བྲི་གང་དང་བྲལ་བའི་ངང་དུ། འཁོར་འདས་ཀྱི་ཆོས་ཐམས་ཅད་ཡེ་གྲོལ་ཀ་དག་ཟད་སར་འཁྱོལ་བའི་རྟེན་འབྲེལ་མངོན་དུ་བྱས་པའི་མོས་པ་མཛོད། ཅེས་སྤྱི་བོར་བསྐུར་ཞིང༌།
ཧཱུྃ༔ བསྐྱེད་རིམ་སྤྲུལ་སྐུ་བུམ་པ་གཞལ་ཡས་ཁང་༔ འབྱིན་འཇུག་གསང་དབང་ཨཱ་ལི་ཀཱ་ལིའི་སྒྲ༔ ཤེས་རབ་གནས་ལུགས་གསལ་བ་ཤེལ་གྱི་མདངས༔ ཡེ་ཤེས་ཆེན་པོ་རྫོགས་རིམ་དྲི་མ་མེད༔ འོད་གསལ་ངང་ལ་དཀྱིལ་འཁོར་ཀུན་རྫོགས་པས༔ དེང་འདིར་སྐལ་ལྡན་བུ་ལ་དབང་བསྐུར་རོ༔ བརྡ་སྤྲོད་གཅིག་ལ་དཀྱིལ་འཁོར་ཀུན་རྫོགས་ཤོག༔ ཨོཾ་ཛྙཱ་ན་ཙཀྲ་མཎྜ་ལ་ཧཱུྃ༔ ཨ་བྷི་ཥིཉྩ་ཧཱུྃ༔
ཞེས་བུམ་ཆུ་དང་བདུད་རྩི་བླུད། དགུ་པ་མཐའ་རྟེན་གཏོར་མས་དབང་བསྐུར་བར་བྱེད་པ་ལ། གཏོར་མ་འདི་ཉིད་གདོས་བཅས་ཐ་མལ་པ་མ་ཡིན་པར་གཞལ་ཡས་ཁང་གི་རྣམ་པ་འཇའ་ཟེར་འོད་ཕུང་རབ་ཏུ་འཁྲིགས་པའི་སྟེང་གི་ཆ་ལ་རིག་འཛིན་རྩ་བརྒྱུད་ཀྱི་བླ་མ། བར་གྱི་ཆ་ལ་བདུད་འདུལ་མཁའ་འགྲོའི་ལྷ་ཚོགས། འོག་གི་ཆ་ལ་གནས་ཡུལ་གྱི་དཔའ་བོ་ཌཱཀྐི། བསམ་གྱིས་མི་ཁྱབ་པ་མངོན་སུམ་ལྟ་བུར་བཞུགས་པའི་སྐུ་གསུང་ཐུགས་ཀྱི་བྱིན་རླབས་ཐམས་ཅད། འོད་ཟེར་བདུད་རྩིའི་རྣམ་པར་ཁྱེད་རང་རྣམས་ཀྱི་སྤྱི་བོའི་ཚངས་བུག་ནས་ཞུགས་པས་ལུས་ཀྱི་ནང་ཐམས་ཅད་གང༌། ནད་གདོན་སྡིག་སྒྲིབ་རྐྱེན་ངན་བར་ཆད་ཐམས་ཅད་སངས་ཀྱིས་དག ། མཆོག་ཐུན་གྱི་དངོས་གྲུབ་ཐམས་ཅད་བདེ་བླག་ཏུ་ཐོབ་པའི་མོས་པ་མཛོད། ཅེས་སྤྱི་བོར་བཞག་ཅིང༌།
ཨོཾ་ཨཱཿཧཱུྃ༔ རྗེ་བཙུན་དུས་གསུམ་སངས་རྒྱས་གུ་རུ་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས༔ ཨོ་རྒྱན་རྩ་གསུམ་གླིང་པ༔ རིག་འཛིན་ཐུགས་མཆོག་རྡོ་རྗེ་ནས་དྲིན་ཆེན་རྩ་བའི་བླ་མ་བརྒྱུད་པ་དང་བཅས་པ་རྣམས་དང་༔ ཆོས་སྐུ་ཡེ་ཤེས་ཀྱི་མཁའ་འགྲོ་མ༔ ལོངས་སྐུ་ཡེ་ཤེས་ཀྱི་མཁའ་འགྲོ་མ༔ སྤྲུལ་སྐུ་ཡེ་ཤེས་ཀྱི་མཁའ་འགྲོ་མ༔ དབྱིངས་ཕྱུག་ཌཱཀྐི་སེངྒེའི་གདོང་པ་ཅན༔
སྐུ་སྤྲུལ་རྡོ་རྗེ་མཁའ་འགྲོ་མ༔ གསུང་སྤྲུལ་པདྨ་མཁའ་འགྲོ་མ༔ ཐུགས་སྤྲུལ་སངས་རྒྱས་མཁའ་འགྲོ་མ༔ ཡོན་ཏན་རིན་ཆེན་མཁའ་འགྲོ་མ༔ ཕྲིན་ལས་ལས་ཀྱི་མཁའ་འགྲོ་མ༔ རྣམ་ཐར་བཞིའི་མཁའ་འགྲོ་མ༔ ཁྱད་པར་མ་སྲིང་ཌཱཀྐི་བྱེ་བ་འབུམ་གྱིས་སྐལ་ལྡན་གྱི་སློབ་མ་འདི་ལ༔ སྐུ་གསུང་ཐུགས་ཀྱི་སྒོ་ནས་བྱིན་གྱིས་བརླབས་པར་མཛད་དུ་གསོལ༔ སྟེང་གདོན་གཟའ་དང་རྒྱུ་སྐར་གྱི་གནོད་པ༔ འོག་གདོན་ཀླུ་དང་ས་བདག་གི་གནོད་པ༔
བར་གདོན་བཙན་དང་ཐེའུ་རང་གི་གནོད་པ་ལ་སོགས་མི་མཐུན་པའི་བགེགས་རྐྱེན་ཐམས་ཅད་ཞི་ཞིང་བྱང་བར་གྱུར་ཅིག༔ ལུས་ངག་ཡིད་གསུམ་རྡོ་རྗེ་གསུམ་དུ་སྨིན་པར་གྱུར་ཅིག གྲོལ་བར་གྱུར་ཅིག ། འབར་བར་གྱུར་ཅིག ། གསལ་བར་གྱུར་ཅིག ། བརྟེན་པར་གྱུར་ཅིག ། ཨོཾ་ཛྙཱ་ན་ཌཱཀྐི་ཧ་རི་ནི་ས་ཨ་བྷི་ཥིཉྩ་ཧཱུྃ༔ ཡེ་དྷརྨ་སོགས། ལྷ་ཚོགས་རྣམས་དེང་ནས་བཟུང་སྟེ་ཇི་སྲིད་བྱང་ཆུབ་མ་ཐོབ་ཀྱི་བར་དུ། འགལ་རྐྱེན་བསལ་ཞིང་མཐུན་རྐྱེན་ཡིད་བཞིན་དུ་འགྲུབ་པའི་གནང་བ་བཟང་པོ་དང་བཅས་ཏེ།
བདུད་རྩི་ཞུ་བ་ཁྱེད་རང་རྣམས་ཀྱི་མྱོང་བ་ལ་བརྟེན་ནས། སྒོ་གསུམ་སྐུ་གསུང་ཐུགས་ཀྱི་ངོ་བོར་རྒྱས་ཐེབ་པའི་མོས་པ་མཛོད། བྱས་ལ་གཏོར་ཟན་གྱི་རས་མ་དང་བདུད་རྩི་སྦྱིན། གསུམ་པ་རྗེས་ཀྱི་རིམ་པ་དབང་སྲོག་རྒྱུད་ལ་འཛིན་པར་བྱེད་པ་དམ་ཚིག་ཡིན་ཏེ། དེ་ལྟར་རྒྱལ་ཡུམ་ཡེ་ཤེས་མཚོ་རྒྱལ། མཁའ་འགྲོ་གསང་བ་ཌཱཀྐིའི་སྐུ་གསུང་ཐུགས་ཀྱི་དབང་བཞི་ལེགས་པར་ཐོབ་པ་ཡིན་པས། དེང་ཕྱིན་ཆད་སྒོམ་སྒྲུབ་ལས་མཐའ་ཕྱི་ནང་གི་བྱ་བ་ཐམས་ཅད་བྱེད་དུ་རུང༌། མཁའ་འགྲོའི་དམ་ཚིག་ལྔ་མིག་གི་འབྲས་བུ་ལྟར་བསྲུང་དགོས། དམ་ཚིག་ལྔ་གང་ཞེ་ན། གཏེར་གཞུང་ལས།
སྐུའི་དམ་ཚིག་ཏུ་བསྐྱེད་རིམ་མི་སྤང་༔ གསུང་གི་དམ་ཚིག་ཏུ་བསྙེན་སྒྲུབ་མི་གཡེལ༔ ཐུགས་ཀྱི་དམ་ཚིག་ཏུ་དབྱིངས་ཕྱུག་གསང་བའི་ཡེ་ཤེས་ལ་རྒྱུན་དུ་གནས༔ ཡོན་ཏན་གྱི་དམ་ཚིག་ཚོགས་གཏོར་སྐོང་བཤགས་སོགས་དུས་ཀྱི་མཆོད་པ་མི་བཅག༔ ཕྲིན་ལས་ཀྱི་དམ་ཚིག་ཏུ་ལས་བཞིའི་བྱ་བ་བརྩམ་ཞིང་མཐར་ཕྱིན་པར་བྱ༔ མཁའ་འགྲོ་གསང་བའི་དམ་ཚིག་ཏུ་བུད་མེད་རྣམས་ལ་སྨད་པར་མི་བྱ༔ སྐྱོན་དུ་མི་བལྟ༔ སྡང་བར་མི་བགྱིད༔ འབུ་ཤུ་མི་བསྐུལ༔ རྩ་ཁམས་བདེ་བ་ཆེན་པོའི་ཟག་མེད་ལ་རབ་ཏུ་གནས་པར་བྱ༔
ཁྱད་པར་གྱི་དམ་ཚིག་ནི༔ མཁའ་འགྲོའི་སྒྲུབ་པ་གྲོལ་ནས༔ ཞག་བདུན་གྱི་བར་མལ་སྟན་མགོ་མཇུག་མི་ལྡོག༔ འོག་རྟ་མོ་རིགས་མི་ཞོན༔ བུད་མེད་ཀྱི་གྲིབ་མར་མི་འགོམ༔ ཐ་ན་ཕྲན་ཚིག་ཙམ་ཡང་སྤང་༔ དབྱངས་སྙན་པའི་བྱེའུ་ཀུ་དིར་མི་བྱ༔ གོས་ཧྲུལ་པོ་མི་གྱོན༔ ཅིའི་ཕྱིར་ཞེ་ན༔ ཐོག་མར་ཕྲིན་ལས་ལྔའི་དམ་ཚིག་དང་མི་ལྡན་ན༔
ཡེ་ཤེས་ལྔ་དང་འཇིག་རྟེན་གྱི་མཁའ་འགྲོ་མ་འཁོར་རྟེན་མ་མཆིས༔ བར་དུ་གསང་བའི་དམ་ཚིག་ཉམས་ན༔ འཇིག་རྟེན་མཁའ་འགྲོ་མི་གཟུགས་སུ་མཆིས་པས་ཕྲག་དོག་སྐྱེད་ཕྱིར་སྒྲུབ་གྲོགས་མི་བྱེད༔ ཡེ་ཤེས་མཁའ་འགྲོ་བསྒྲུབ་ན་ཕྱི་ཐག་རིང་༔ ཁྱད་པར་གྱི་དམ་ཚིག་དང་འགལ་ན་རྟེན་འབྲེལ་ཉམས་པ་སྟེ༔ ཕྱིན་ཆད་སྒྲུབ་པའི་འཕྲོ་མི་གཅོད༔ ཁྱད་པར་དུ་ཚེ་འདི་ཉིད་ལ་གྲུབ་པ་ཐོབ་ཀྱང་༔ ཕོ་ཉའི་གསང་ལམ་མི་རྙེད༔ ཅི་སྟེ་རྙེད་ཀྱང་བདུད་དབང་གི་སྐྱོན་ཅན་ནོ༔ དེ་བས་མཁའ་འགྲོའི་ཕྱི་ནང་གསང་བའི་དམ་ཚིག་ལ་མི་འགལ་བར་བྱའོ༔
ཞེས་ཇི་ལྟར་བགོ་བ་བཞིན་ཡོངས་སུ་བཟུང་སྙམ་པས་འདིའི་རྗེས་ཟློས་མཛོད༔ གཙོ་བོས་ཇི་ལྟར་བཀའ་བསྩལ་པ། དེ་དག་ཐམས་ཅད་བདག་གིས་བགྱི། ། ལན་གསུམ་མོ། ། དེ་ལྟར་གྱུར་པ་དེ་ཉིད་ལ༔ ཕྱོགས་བཅུའི་རྒྱལ་བ་སྲས་དང་བཅས་པས་མེ་ཏོག་འཐོར་ཞིང༌། ཤིས་པ་བརྗོད་པའི་མོས་པ་མཛོད། ཧོཿ དུས་གསུམ་སངས་རྒྱས་གསང་བའི་ཡུམ༔ ཡེ་ཤེས་མཁའ་འགྲོ་ནམ་མཁའི་འོད༔
རབ་དགའི་མདངས་ལྡན་གཡོ་བ་མོ༔ སེང་གདོང་ཌཱཀྐིའི་བཀྲ་ཤིས་ཤོག༔ ཅེས་མེ་ཏོག་འཐོར་རོ། ། བཀའ་དྲིན་གཏང་རག་གི་ཡོན་དུ་མཎྜལ་ཕུལ། དེས་རིག་འཛིན་ཆེན་པོ་རྩ་གསུམ་གླིང་པ་ཆོས་ཀྱི་རྒྱ་མཚོའི་ཟབ་གཏེར་ལས་བྱོན་པ་བདུད་འདུལ་ཡེ་ཤེས་མཁའ་འགྲོའི་སྐུ་གསུང་ཐུགས་ཀྱི་དབང་བཞི་ཡོངས་སུ་རྫོགས་པ་ཐོབ་པ་ཡིན་པས། བདག་གཞན་འགྲོ་བ་སེམས་ཅན་གྱི་དོན་རྒྱ་ཆེན་པོ་མཛད་པར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱེད་ཅིང༌། ། སྐྱེ་རྒ་ན་འཆིའི་རྦ་རླབས་འཁྲུག་པ་ཡི། ། སྲིད་པའི་མཚོ་ལས་འགྲོ་བ་ཡོངས་སྒྲོལ་ཤོག །
ཅེས་དགེ་བ་བསྔོ་ཞིང་སློབ་མ་རྣམས་ཕྱིར་གྲོལ། སྤྱི་དོན་གསུམ་པ་རྗེས་ཀྱི་རིམ་པ་ལ། ཚོགས་ལྷག་གཏོར་སྐྱོང་སོགས། བཀྲ་ཤིས་ཀྱི་བར་རྫོགས་པར་བྱ། དཀྱིལ་འཁོར་གྱི་ཡོ་བྱད་རྣམས་མི་མངོན་པར་བསྡུ་བར་བྱའོ། ། ཞེས་པའང་བདག་བླུན་རྨོངས་སྐྱིད་གྲོང་སྨྱོན་པས་བཀོད་པ་དགེའོ། ། གུ་ཧྱས་སླར་ཞུས་ཤིང་ཁ་འགེངས་དགོས་པ་སབ་ལ་དག་བཅོས་ཕྲན་བུ་བྱས་སོ། ། སརྦ་མངྒ་ལཾ།། ༼ཐ༽ བྱད་ཁྲོལ་གསེར་གྱི་ལྡེ་མིག་གི་དགོངས་རྒྱན་ཡེ་ཤེས་ཆུ་རྒྱུན་བཀླག་ཆོག་ཏུ་བཀོད་པ་བྱད་ཀྱི་སྤྲིན་ནག་གཞོམ་པའི་རྡོ་རྗེའི་འཐོར་རླུང་བཞུགས་སོ། སྲིད་གསུམ་བྱད་གདོན་ཕས་རྒོལ་གླང་ཁྱུའི་ཀླད། །
གཅིག་ཅར་འགེམས་མཛད་གདོང་ལྔ་དྲག་མོ་ཡིས། ། ལས་སྦྱོར་གནམ་ས་གཡོ་བའི་ང་རོ་འདིར། ། སྒྲོགས་ལ་དམ་ཅན་མཁའ་འགྲོས་གནང་བ་སྩོལ། དེ་ལ་བྱད་ཁྲོལ་གསེར་གྱི་ལྡེ་མིག་གི་ལག་ལེན་ལ་འཇུག་པའི་ཐོག་མར་སྦྱོར་བ་བརྩམ་པ་ལ། སྒྲུབ་ཁང་གི་ཕུགས་སུ་སྟེགས་བུའི་ཁེབ་ལྡན་སྟེང་དུ། བདག་བསྐྱེད་སེང་གདོང་མའི་གཏོར་མ་གདན་གྲུ་བཞི་སུམ་བརྩེགས་སྟེང༌། འཁོར་ལོ་རྩིབས་བཞི། དེ་སྟེང་ཆོས་འབྱུང་བསྣོལ་མ། དེ་སྟེང་དཔལ་གཏོར་ལེབ་ཞལ་ཟུར་ཐོན་ཀེང་མགོའི་པད་འདབ་ཅན། མདུན་དུ་ཟོར་གཏོར་གཙོ་འཁོར་གསུམ་པ་ཁྲག་ཀྱུ་གསུམ་གྱི་ནང་དུ་ལིང་ཆུང་གསུམ་བསྣན།
ཚེ་ཉུངས་ཤ་ཁྲག་གིས་བརྒྱན་པ། གཡས་སུ་སྨན་གཡོན་དུ་རཀྟ་ཉེར་སྤྱོད་འདོད་ཡོན་ལྔ་སོགས་བཤམ། མདུན་དུ་ཟངས་གཞོང་ལྟ་བུའི་ཁར་འཕང་ཧོམ་སྟེང༌། ཕུང་ས་རྡོ་སོལ་བྱེ་ནག་སྐྱེར་སོལ་བསྲེས་པའི་ཚ་ནག་དང༌། དེ་སྟེང་མདའ་ཧོམ་སྟེང་ཅུ་གང༌། ཅོང་ཞི། ཀ་ལ་མ་བཅས་བསྲེགས་པའི་ཚ་དཀར་བྱད་ཐག་གིས་དཀྲིས་པ། ཉ་བོ་ལིང་ཁེབ་ལྡན་པ། བྱ་རོག་དང་འུག་སྒྲོ། གུ་གུལ།
ཐུན་རྫས་སྒྲོལ་ཕུར། གྲི་གུག་རལ་གྲི་བྱད་ཐག་དར་ཚོན་སྣ་ལྔ་སོགས་འདུ་བྱ། གཞན་ཡང་རྡོར་དྲིལ་རྔ་རོལ་བཅས་དང༌། དཀར་བགེགས་ཚོགས་གཏོར་བཅས་ཇི་ལྟར་དགོས་པ་འདུ་བགྱིས་པ་དང༌། དམིགས་བསལ་བྱད་ཟློག་སོགས་ཀྱི་སྐབས་ཆད་བརྟན་བསྐུལ་གསུམ། སྣ་སེལ་དཀར་གཏོར། གྲངས་གསོག་ཚེ་འབུལ་རྒྱུས་གཏོར་ཆུང་ལིངྒ་སོགས་དགོས་ཀྱང༌། བྱད་ཁྲོལ་རྐྱང་པའི་སྐབས་དེ་རྣམས་མི་དགོས། མདུན་བསྐྱེད་བུམ་སྒྲུབ་ནི། སྟེགས་བུའི་སྟེང་རས་དཀར་དྲི་མེད་གཡོགས་པའི་ཁར་འབྲུ་ཚོམ་བཀོད་པའི་ཐོག་བསྒྲུབ་བྱ་མང་ཉུང་གི་ལྡང་ཚོད་ཤོང་བའི།
བུམ་པར་རྒྱུན་ལྡན་གྱི་ཆུ་ལ་དྲི་བཟང་ཆོས་སྨན་བླུགས། མགུལ་ཆིངས་དར་ལྗང་དང་ཁ་རྒྱན་ཀུ་ཤ་རྨ་བྱའི་མདོངས་ཀྱི་ཁྲོད། དུག་སྦྲུལ་ནག་པོ་སྟོང་ཐུབ་ཀྱི་འཁོར་ལོ་ཡིག་རྒོད་ཀྱི་ལྟེ་བར་ཁྱད་པར་གྱི་ཕོ་འཁོར་མོ་འཁོར་གཉིས་དཔེ་རིས་བཞིན་ལ། གླ་རྩི། ཤུ་དག ། སྤྲུ་ནག ། ཐང་ཁྲོམ། གུ་གུལ། ཤིང་ཀུན་བཅས་བྱུགས། ཐོག་ལྕགས།
སྦལ་ཤ། ཉ་ཤ། སྦྲུལ་ཤ། སྡིག་ཤ། ལྕགས་སྡིག་ཤ། ལྕུང་ཀའི་སྙིང༌། ཕོ་རོག་གི་སྙིང༌། གླག་ནག་གི་སྙིང༌། སྤྱང་ཀིའི་སྙིང༌། སྟག་གཟིག་དོམ་དྲེད་རྣམས་ཀྱི་མཆེ་བ་དང་སྡེར་མོ།
དུར་བྱའི་མཆུ། ཁྲུང་ཁྲུང་གི་རྒྱུས་པ། གཡག་རྒོད་ཀྱི་རྭ། ཕག་རྒོད་ཀྱི་མཆེ་བ་བཅས་དར་ནག་གིས་ཐུམ་བུ་བགྱིས་པ་འཁོར་ལོའི་ལྟེ་བར་བཞག་ཅིང་དར་ཚོན་སྣ་ལྔའི་ཆིངས་རྒྱན་སྤྲས་པ་དང༌། དེའི་མདུན་དུ་ཉེར་སྤྱོད་ཕྱི་ནང་སོགས་ཀྱང་བཤམ། རྒྱས་པ་གཏེར་གཞུང་ལྟར་གླུད་ཀྱང་ཚན་པ་བཅུ་གཉིས་དང༌། ཆོག་བསྒྲིགས་བཞིན་ལ་ངར་གླུད་ཚར་གསུམ་གྱིས་འཐུས་ཤིང༌། གླུད་རྫས་ཏིང་ལོ་དཔལ་འབར་ཆངས་བུས་བརྒྱན་པ་ཡང་བཤམ། དུར་རྡོ་གསུམ་མམ་རི་གཉན་གསུམ་ནས་བཙལ་བའི་རྡོ་ལ་ཐོད་སྐམ་བྲིས་པའི་སྒྱེད་པུའི་སྟེང་དུ་ལྕགས་སླང་དུ་དྲག་ཤིང་གིས་མེ་ཧོམ་གྲུ་གསུམ་བརྩེགས། བྱད་མའི་ལིངྒ་དུག་ཤོག་ལ་བྲིས་པའམ་ཟན་ལིང་རྐྱང་པས་ཀྱང་རུང༌།
མདུན་དུ་བསྒྲུབ་བྱ་འགོད་ཡུལ་སྟན་ནག་ཆོས་འབྱུང་གིས་མཚན་པ་བཅས། གཞུང་ནས་འབྱུང་བའི་རྫས་མཐའ་དག་ཀྱང་མངོན་པར་འདུ་བྱས་ལ། ། དངོས་གཞི་བདག་བསྐྱེད་གདོང་ལྔའི་གསང་སྒྲུབ་གནམ་ལྕགས་ཨུར་མོའི་ཕྲིན་ལས་བཀླག་ཆོག་ཏུ་བཀོད་པ། གནས་གསུམ་ཌཱཀྐིའི་བཀའ་རྒྱ་མ་ལྟར་གཞུང་བསྲངས་ལ། བདག་ཉིད་དང་ཟོར་གཏོར་བསྐྱེད་བཟླས་རྩ་སྔགས་དང༌། སྒྲུབ་སྔགས་བཅས་གྲུབ་ནས། ཟོར་ལས་ལ་དམིགས་ནས་ཡང་བཟློག་ནི། སྤྱི་བོར་ ཨཿཀཿ མགྲིན་པར་ སཿམཿ སྙིང་ཁར་ རཿཙཿ
ལྟེ་བར་ ཤཿདཿ གསང་བར་ རཿསཿ བརླ་གཡས་སུ་ མཿརཿ བརླ་གཡོན་དུ་ ཡ་ཕཊ྄ཿ ཅེས་བཀོད་པ་ཡེ་ཤེས་དང་འཇིག་རྟེན་གྱི་མཁའ་འགྲོ་ཕྲ་མེན་ཤུགས་འགྲོ་ཐམས་ཅད་ཀྱི་སྲོག་སྙིང་དྲག་ཏུ་བསྐུལ་བའི་ཤུགས་ཀྱིས། སྔགས་འབྲུ་རྣམས་ལས་འོད་ཟེར་མེའི་ཚྭ་ཚྭ་དྲག་ཏུ་ཁོལ་ཞིང་ཕྱུར་བ་ལས་སྲིད་གསུམ་ཐམས་ཅད་དྲག་སྔགས་ཐོག་རྒོད་ཀྱི་ཆར་ཕབ་པས་ཕ་རོལ་བྱད་མ་ལྷ་སྲུང་དང་བཅས་པ་བསྲེགས་བཅོམ་རྗེས་ཤུལ་མེད་པར་བརླག ། སླར་ཡང་ཐུགས་རྗེའི་ཤུགས་ལས་བསྐལ་བའི་འཐོར་རླུང་གཡོས་པས་འཛིན་སྣང་བག་ཆགས་དང་བཅས་པ་དབྱིངས་སུ་གཏོར་ཏེ་སྦྱང༌། སྣང་སྲིད་ཐམས་ཅད་ཁྲོ་མོའི་སྤྲིན་རབ་ཏུ་འཁྲིགས་པའི་རྟ་བྲོས་གཟིར་བས་དགྲ་བགེགས་བྱད་གདོན་ལོག་འདྲེན་ཐམས་ཅད་ནམ་ཡང་ལྡང་མེད་ཐུགས་རྗེའི་དབྱིངས་སུ་རྒྱས་བཏབ་པར་མོས་ལ། ཨ་ཀ་ས་མ་ར་ཙ་ཤ་ད་ར་ས་མ་ར་ཡ་ཕཊ྄ཿ ཅེས་ཅི་མང་དང།
ཡང་བཟློག་གོ་ལྡོག་ནི། ཕཊ྄ཿཡཿརཿམཿསཿརཿདཿཤཿཙཿརཿམཿསཿཀཿཨཿ ཁྃ་ཨེ་ཀ་ཙ་ན་ཨེ་ས་བྷྱོ་ཟློག༔ རྃ་ཛ་ཏྲི་མུན་ཏྲི་རྨུག་ཐུམ་བྷྱོ་ཟློག༔ ཡྃ་ཤ་མ་ཤ་ན་དུ་ཤན་བྷྱོ་ཟློག༔ ཅེས་བཟླས་མཐར་ཐུན་རྫས་ལ་ཡང་བསྔགས། ཧཱུྃ༔ རང་ཉིད་ཁྱབ་བདག་བདུད་འདུལ་དྲག་མོའི་སྐུ༔ གཡས་གཡོན་ཕྱག་གཉིས་གནམ་ས་ཉི་ཟླའི་དལ༔ ཚ་གྲང་འབྱུང་བ་འཁྲུགས་པའི་ཨེ་དབྱིངས་སུ༔
དགྲ་བགེགས་བྱད་མའི་ཡུལ་མཁར་མངོན་དུ་གསལ༔ རིག་སྔགས་དམོད་པས་གནམ་ས་བརྡབ་པའི་ཚེ༔ དགྲ་གདོན་ཕྱེ་མར་རློག་ཅིག་མཱ་ར་ཡ༔ ལས་ངན་བག་ཆགས་གཏོར་ཅིག་ཧཱུྃ་ཡཾ་ཕཊ྄ཿ ལྷག་མེད་དབྱིངས་སུ་བསྟབ་བོ་སཏྭཾ་བྷ་ཡ༔ འཁོར་འདས་མཉམ་པར་སྦྱོར་ཅིག་ཨ་ཨ་ཨཱཿ ཞེས་ཐལ་རྡེབ་བྱ། ཚ་ནག་ལ་དམིགས་ཏེ། ཏྲི་ཛཿ སྣང་སྲིད་འཇིག་རྟེན་ཕུང་རྫས་དྲེགས་པའི་དཔལ༔
ཕུང་འདྲེ་བྱད་གདོན་རྦོད་གཏོང་འདུས་པའི་སྲོག༔ ངན་སྔགས་དམོད་པ་ནག་པོའི་རི་བོ་ལ༔ དམོད་ཅིང་གཟིར་མནན་ནུས་རྩལ་རྫོགས་པར་གསལ༔ ཤ་ད་ར་ས་མ་ར་ཡ་བྷ་བི་ན་ཨ་རི་ཤ་བར་ཝི་ཐུན་ཐུན་ཛ་ཛཿ ཞེས་ཕུང་རྫས་བྱད་ཀྱི་རི་བོ་ནད་མཚོན་དུག་རླངས་གཏིབས་པའི་ཀློང་ལས་དྲེགས་པའི་སྲོག་ཡིག་འབྱུང་ལྔ་པ་སོ་སོའི་ཁ་དོག་གི་ཟེར་ཞགས་སྣང་སྲིད་ཀྱི་ཁྱོན་གང་བར་འཕྲོས་པས་བདག་གཞན་ཕྱི་ནང་འབྱུང་ལྔའི་བྱད་རྒྱར་ཆུད་པའི་དྲྭ་བ་ཐམས་ཅད་གྲུ་གུ་འཐོར་བ་ལྟར་བསྡུས་ཏེ་ཚ་ནག་དང་ཚོན་སྐུད་ཀྱི་དྲྭ་བར་ཐིམ་པར་མོས་ལ། སྔགས་སྟོང་ཕྲག་གཅིག་ཙམ་དུ་བཟླས། ཚ་དཀར་ལ་དམིགས་ནས། ཐབས་མཆོག་སྲིད་པའི་ཧོམ་ཆུང་བསིལ་བའི་འོད༔ ཤེས་རབ་བྷྱོ་ཡིག་ཟུང་འཇུག་འཁྲུལ་འཁོར་གྱིས༔ ཡེ་ཤེས་ལྷ་མོ་སེངྒེའི་གདོང་ཅན་དཀར༔
གཅེར་བུ་རྒྱན་མེད་གཟི་འོད་བཀྲག་མདངས་འབར༔ ཕྱག་གཉིས་བདུད་རྩིའི་བུམ་བཟང་ཆུ་རྒྱུན་འབེབས༔ འཁོར་འདས་དམོད་པའི་རིག་སྔགས་བྱད་ཟོར་སོགས༔ ཉེས་ཚོགས་དྲུངས་ནས་འབྱིན་པའི་མཐུ་ལྡན་གྱུར༔ ཨ་ཀ་ས་མ་ར་ཙ་ཕཊ྄ཿ ཨེ་ཡྃ་རྃ་བྃ་ལྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་སྭཱ་ཧཱ༔ ཞེས་ ཡེ་ཤེས་མཁའ་འགྲོ་སེང་གདོང་མ་དཀར་མོའི་སྒྲུབ་པ་ཐུགས་རྗེའི་འོད་ཟེར་དཀར་ལ་རེག་ན་བདེ་བའི་བདུད་རྩི་རང་བཞིན་ཅན་སྟེང་འོག་ཁོར་ཡུག་མུ་མེད་དུ་འཕྲོས་པས་སྣང་སྲིད་ལྷ་འདྲེ་མི་གསུམ་བྱད་གྲིབ་ཀྱིས་འཐུམ་པའི་ཉེས་ཚོགས་ཐམས་ཅད་སྦྱངས་ནས་ལུས་ཤེལ་སྒོང་གཡའ་བྲལ་བ་ལྟ་བུར་དགའ་བདེའི་ཚོགས་ཡོངས་སུ་རྫོགས་ཏེ་སྣང་སྟོང་ལྷ་སྐུའི་རོལ་པ་ཆེན་པོར ་མོས་ལ་སྔགས་སྟོང་ཕྲག་ལས་མི་ཉུང་བ་བཟླས་པའི་འཕང་ཧོམ་ཚ་ནག་བྱད་ཀྱི་རི་བོ་དང༌། མདའ་ཧོམ་ཚ་དཀར་ཡེ་ཤེས་འཁོར་ལོ་ཆབས་ཅིག་ཏུ་སྒྲུབ་ལ་སྟོང་ཚིག་འབུལ། མདུན་བསྐྱེད་ཁྲོ་གཉེར་གཏུམ་མོ་རྩ་བ་གསུམ་དྲིལ་གྱི་བུམ་སྒྲུབ་ཁྲུས་ཀྱི་རྫིང་བུ་བུམ་པ་ལ་དམིགས་ནས། རྃ་ཡྃ་ཁྃ༔
ཨོྃ་ཨཱཿཧཱུྃ༔ ཧཱུྃ༔ དཔག་མེད་ནམ་མཁའི་ཁྱོན་རྩེ་ལས༔ བླ་མེད་ཀུན་བཟང་མཆོད་པའི་སྤྲིན༔ མཆོད་ཡོན་མེ་ཏོག་བདུག་སྤོས་དྲི༔ མར་མེ་དྲི་ཆབ་ཞལ་ཟས་བཤོས༔ གཟུགས་སྒྲ་དྲི་རོ་རེག་བྱ་ཆོས༔ བློ་ཡིས་སྤྲུལ་ལམ་ལྷུན་གྱིས་གྲུབ༔ ཏྀང་འཛིན་མཉམ་མེད་ཆེན་པོར་གྱུར༔ ཨོྃ་ཨཱཿཧཱུྃ༔
ལན་གསུམ་བྱ༔ མདུན་གྱི་དཀྱིལ་འཁོར་བསྐྱེད་པ་ནི༔ ཨོྃ་བཛྲ་ཨ་མྲྀ་ཏ ས་བསང? ཨོྃ་སྭ་བྷཱ་ཝ ས་སྦྱངས༔ སྟོང་པའི་ངང་ལས་བྷྲཱུྃ་ལས་བུམ་པ་ཡེ་ཤེས་ཀྱི་གཞལ་ཡས་ཁང་མཚན་ཉིད་ཡོངས་སུ་རྫོགས་པའི་དབུས་སུ༔ པཾ་ལས་པདྨ་རཾ་ལས་ཉི་མ་ཨཱཿལས་ཟླ་བ་སྟེ་གདན་སུམ་བརྩེགས་ཀྱི་དཀྱིལ་འཁོར་སྟེང་དུ་བཾ་དམར་པོ་ཏཱཾ་ལྗང་གུ་མཱུྃ་དཀར་པོ་སྟེ་ཡི་གེ་གསུམ་གྱིས་མཚན་པ་ལས། བསྐྱེད་པའི་རྗེ་བཙུན་རི་ཁྲོད་ཀྱི་རྣལ་འབྱོར་མ་སྐུ་མདོག་ལྗང་མོ་ཞལ་གསུམ་ཕྱག་དྲུག་ཞབས་བཞི་དོར་སྟབས་ཅན༔ གཡས་ཞལ་གཙུག་ཏོར་རྣམ་རྒྱལ་དཀར་མོ་འཛུམ་བག་དང་ལྡན་པ༔ རྩ་ཞལ་ལྗང་མོ་འཕགས་མ་སྒྲོལ་མ་རི་ཁྲོད་དགྱེས་མར་བཞད་མ༔ གཡོན་ཞལ་དམར་མོ་རྡོ་རྗེ་ཁྲོ་གཉེར་ཅན་མཆེ་བ་གཙིགས་པ༔ ཕྱག་གཡས་གཡོན་དང་པོས་གདུགས་དཀར་དང་ཁ་ཊྭཱཾ་འཛིན་མ་བར་མ་གཉིས་ཀྱིས་དགྲ་སཏྭ་དང་ཞགས་པ་ཐོགས་མ༔
མཐའ་མ་གཉིས་ཀྱིས་མདའ་གཞུ་འགེང་མ༔ དབུ་ལ་རིན་པོ་ཆེ་རྒྱན་དྲུག་གིས་སྤྲས་མ་ཤིང་ལོའི་ཅོད་པན་རབ་ཏུ་གཡོ་མ༔ སྐུ་སྟོད་ལ་དར་ལྗང་གི་ཡུག་གོས་གསོལ་ནས་ནོར་བུ་དང་རིན་པོ་ཆེའི་རྒྱན་དྲུག་གིས་སྤྲས་མ་སྐུ་སྨད་དར་དམར་གྱི་ཨང་རག་གསོལ་ནས་ཞབས་གཉིས་ཕྱེད་སྐྱིལ་གྱིས་བཞུགས༔ མ་སྐུ་ལ་ཡེ་ཤེས་ཀྱི་འོད་ཟེར་དང་མེ་དཔུང་འབར་མས་བསྐོར་བས་བདུད་དང་ལོག་འདྲེན་ཐམས་ཅད་ཚར་བར་གཅོད་མ༔ ཁོར་ཡུག་ཏུ་གདུགས་དཀར་ལྷ་མོ་ཉེར་གཅིག༔ རྡོ་རྗེའི་ཕོ་ཉ་དྲུག་ཅུ་རྩ་བཞི་གནས་ཉུལ་བྱེ་བ་འབུམ་སྡེ༔ སྟེང་དུ་གདུགས་དཀར་པོ་རྩིབས་སྟོང་དང་ལྡན་པ་གཡས་སུ་འཁོར་བ་ལ༔ རྫོགས་པའི་སངས་རྒྱས་སྟོང་རྩ་གཉིས་ཕྱོགས་བཅུའི་རྒྱལ་བ་སྲས་དང་བཅས་པ་སྤྲིན་གཏིབས་པ་ལྟར༔ སྣང་ལ་རང་བཞིན་བྲལ་བའི་སྐུར་གསལ་བའི་གནས་གསུམ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔ ཨོྃ་བཛྲ་ས་མཱ་ཡ་ཛཿཛཿ
སྤྱན་འདྲེན་པ་ནི༔ ཧཱུྃ༔ རང་བཞིན་རྟོགས་མེད་དབྱིངས་ནས་མཁའ་འགྲོ་མ༔ དམ་ཚིག་ཡེ་ཤེས་གཉིས་མེད་དཔའ་མོའི་ཚུལ༔ འཕགས་མ་བདེ་གཤེགས་རྒྱལ་བ་སྲས་དང་བཅས༔ གནས་འདིར་སྤྱན་དྲངས་དབྱེར་མེད་བཞུགས་པར་གྱུར༔ ཛཿཧཱུྃ་བཾ་ཧོཿ ས་མ་ཡ་སཏྭཾ༔ ཨ་བེ་ཤ་ཡ་ཨཱ་ཨ་སྭ་ཏཱི་སརྦ་སཏྭཾ༔ བཞུགས་གསོལ་ཕྱག་འཚལ་ཞིང་༔
ཧཱུྃ༔ ཡེ་ཤེས་ཕོ་བྲང་ཉམས་རེ་དགའ༔ པདྨ་དྲི་མེད་མདངས་དང་ལྡན༔ ཉི་ཟླ་སྤེལ་མ་འོད་རེ་གསལ༔ ཐབས་ཤེས་སྤེལ་བའི་ཁྲི་འཕང་མཐོ༔ ཌཱཀྐི་རྒྱ་མཚོ་དགྱེས་པར་བཞུགས༔ གུས་པའི་ཡིད་ཀྱིས་ལྷ་ཕྱག་འཚལ༔ དམ་ཚིག་གདུང་བས་རབ་ཏུ་འདུད༔ ཨོྃ་ས་མ་ཡ་ཏིཥྛ་ལྷན༔ ན་མོ་པུ་རུ་ཤ་ཡ་ཧོཿ
མཆོད་པ་འབུལ་བ་ནི༔ ཧཱུྃ༔ རྡོ་རྗེ་གཏུམ་མོ་གཡུལ་ལས་རྣམ་པར་རྒྱལ༔ ཤ་ཟ་འབར་མ་གནས་ཉུལ་མ་མོ་འབུམ༔ ཕྱོགས་བཅུའི་བདེ་གཤེགས་རྒྱལ་བ་འཁོར་བཅས་ལ༔ མཆོད་ཡོན་འཆི་མེད་ལྷ་ཡི་བདུད་རྩི་འབུལ༔ བཞེས་ནས་དུག་མཚོན་བྱད་ཟོར་ཞི་བར་མཛོད༔ ཞབས་བསིལ་དག་གཙང་ཡན་ལག་བརྒྱད་ལྡན་འབུལ༔ བཞེས་ནས་འབྱུང་བའི་བྱད་ཟོར་ཞི་བར་མཛོད༔ མེ་ཏོག་སྣ་ཚོགས་ཡིད་མཚར་དཔག་མེད་འབུལ༔
བཞེས་ནས་མེ་ཆུའི་བྱད་ཟོར་ཞི་བར་མཛོད༔ དྲི་བསུང་ཕྱོགས་བཅུའི་ཞྀང་ཁམས་ཀུན་ཁྱབ་འབུལ༔ བཞེས་ནས་རིག་སྔགས་བྱད་ཟོར་ཞི་བར་མཛོད༔ སྣང་གསལ་ཉི་ཟླ་གཟི་འོད་འབུམ་འཁྱིལ་འབུལ༔ བཞེས་ནས་གཏད་ཁྲམ་རྦོད་གཏོང་ཞི་བར་མཛོད༔ དྲི་ཆབ་སྨན་མཆོད་ངད་ལྡན་གཏམས་པ་འབུལ༔ བཞེས་ནས་སྔོན་ལས་བྱད་ཟོར་ཞི་བར་མཛོད༔ ཞལ་ཟས་བཅུད་བཟང་རོ་བརྒྱའི་དཔུང་འཁྱུད་འབུལ༔ བཞེས་ནས་འཕྲལ་རྐྱེན་བྱད་ཟོར་ཞི་བར་མཛོད༔ སྒྲ་དབྱངས་ཐེག་ཆེན་ཆོས་རྔ་འབིར་བ་འབུལ༔
བཞེས་ནས་ཕ་རོལ་བྱད་ཟོར་ཞི་བར་མཛོད༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཧཱུྃ༔ གཟུགས་མཛེས་ལྟ་ན་ཡིད་སྡུག་ཚུལ་བཟང་འབུལ༔ བཞེས་ནས་རྒྱལ་པོའི་ཆད་པ་ཞི་བར་མཛོད༔ སྒྲ་སྙན་གར་མ་སྒེག་མོ་དབྱངས་ཅན་འབུལ༔ བཞེས་ནས་མི་ཁ་དམོད་ཚིག་ཞི་བར་མཛོད༔ དྲི་མཆོག་སྨན་སྤོས་སྦྱར་བའི་ངད་ལྡན་འབུལ༔ བཞེས་ནས་ཆོམ་རྐུན་འཇིགས་པ་ཞི་བར་མཛོད༔ རོ་མཆོག་སྣ་ཚོགས་བྱེད་ལས་རྣམ་འཕྲུལ་འབུལ༔
བཞེས་ནས་ཟས་ངན་དུག་སྦྱོར་ཞི་བར་མཛོད༔ རེག་མཆོག་ལྷ་ཡི་ཡུག་གོས་སྣ་ཚོགས་འབུལ༔ བཞེས་ནས་རེག་དུག་མཛེ་ལྷོག་ཞི་བར་མཛོད༔ ཕྱག་རྒྱ་གསུམ་ལྡན་ཆོས་ཀྱི་མཆོད་པ་འབུལ༔ བཞེས་ནས་བསམ་སྦྱོར་ངན་པ་ཞི་བར་མཛོད༔ མ་ངེས་མཆོད་སྤྲིན་གླིང་བཞིའི་ཁྱོན་བཀང་འབུལ༔ བཞེས་ནས་འཁོར་འདས་བྱད་ཟོར་ཞི་བར་མཛོད༔ ཨོྃ་བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་དྷཱ་ཏུ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་སྭཱ་ཧཱ༔ བསྟོད་པ་བྱ་བ་ནི༔ ཨོྃ༔
ཡེ་ཤེས་ལྷ་མོ་འོད་རབ་འབྱིན༔ ཉོན་མོངས་ཀུན་ལས་སྨན་པ་མཆོག༔ སྡུག་བསྔལ་ནད་ལས་གྲོལ་མཛད་མ༔ ཐུགས་རྗེ་ཅན་ལ་ཕྱག་འཚལ་ལོ༔ བྱམས་དང་སྙིང་རྗེས་འགྲོ་བ་འདྲེན༔ མཚན་དང་དཔེ་བྱད་དཔལ་འབར་ཞིང་༔ ཉོན་མོངས་སྒྲིབ་པ་སྦྱོང་མཛད་པ༔ རྒྱལ་བ་སྲས་དང་བཅས་ལ་བསྟོད༔ ཐུགས་རྗེ་མཁའ་ལྟར་ཁྱབ་པའི་འོད༔ ལྷ་མོའི་སྐུ་ཡི་གཟི་བརྗིད་ཀྱིས༔
གཞན་གྱིས་དམོད་པའི་རིག་སྔགས་དང་༔ དུག་དང་ནད་མཚོན་ཆུ་ལ་སོགས༔ ཕ་རོལ་རྒོལ་བའི་བྱད་གཏད་རྣམས༔ ལྷ་མོ་ཁྱེད་ཀྱིས་ཞི་བར་མཛོད༔ དེ་ནས་རིག་སྔགས་བཟླས་པ་ནི། གཟུང་ཐག་བླངས་ལ། གཙོ་མོའི་ཐུགས་ཀར་གནམ་ལྕགས་རྡོ་རྗེ་གསུམ་མཚོན་རྒྱ་གྲམ་འབར་བ་ཡངས་ཤིང་རྒྱ་ཆེ་བའི་ནང་དུ་ཉི་དཀྱིལ་ལ་བཾ་ཡིག་དམར་པོའི་མཐར། བཛྲ་མཱུྃ་ཀ་རའི་སྔགས་ཕྲེང་དམར་ནག་མེའི་ཚྭ་ཚྭ་འཕྲོ་བ་གཡས་སུ་འབྲུག་སྟོང་ལྡིར་བ་ལྟར་དྲག་ཏུ་འཁོར་ཤིང་བཾ་ཡིག་ལྟེ་བར་ཟླ་གདན་ལ་མཱུྃ་ཡིག་དཀར་པོའི་མཐར། ཨུཥྞི་ཥའི་སྔགས་ཕྲེང་དཀར་གསལ་འོད་ཟེར་འབར་བ་གཡས་སུ་འཁོར་བ་མཱུྃ་གྱི་ཁོང་སེང་དུ་དྭངས་མ་ལྔ་ལྡན་གྱི་འོད་གུར་འཁྱིལ་བའི་ནང་དུ་ཏཱཾ་ཡིག་ལྗང་གསལ་རིང་ཆ་ཚེག་དྲག་རྩལ་དང་བཅས་པའི་ཁོང་སེང་ནྲྀ་ཡིག་གིས་མཚན་པའི་མཐར། པི་ཤ་ཙིའི་སྔགས་ཕྲེང་གཡོན་དུ་འཁོར་ཞིང༌།
སྲོག་ཡིག་གསུམ་པོ་གཅིག་ནང་གཅིག་ཞུགས་ཀྱིས་སྔགས་ཕྲེང་སོ་སོར་བསྐོར་བར ་བསམ། ཨོྃ་པི་ཤ་ཙི་པརྞ་ཤ་བ་རི་སརྦ་ཨུ་པ་སྨྲ་ར་པྲ་ཤ་མ་ན་ཡེ་སྭཱ་ཧཱ༔ ཞེས་པ་བཟླས་པས། བདག་ཉིད་མཁའ་འགྲོའི་ཐུགས་ཀ་ནས་འོད་ཟེར་འཕྲོས་མདུན་བསྐྱེད་ཏཱྃ་མཐར་སྔགས་ཕྲེང་འཁོར་བ་ལ་ཤེས་པ་རྩེ་གཅིག་ཏུ་གཏད་དེ་གསལ་བརྟན་ཐོབ་པ་དང་༔ དེ་ལས་འོད་ཟེར་འཕྲོས༔ ཕྱོགས་བཅུའི་རྒྱལ་བ་མཆོད༔ ཐུགས་རྗེའི་བྱིན་རླབས་བསྡུས་བདག་གི་ནུས་སྟོབས་བསྐྱེད་གཟི་བྱིན་ཆེར་འབར་བས༔ འོད་ཀྱི་དཀྱིལ་ལས་མཱུྃ་མཐར་སྔགས་ཕྲེང་འཁོར་བ་ལས་འོད་ཟེར་གྱི་རྡུལ་ལྟར་ལྔ་ལྡན་གསལ་ལ་འཚེར་བ༔ ཀ་གདུང་ཙམ་དང་ཉི་ཟེར་གྲངས་མེད་འཕྲོས་པས་སྣང་སྲིད་འབྱུང་ལྔའི་བྱད་འདྲེ་གཏད་བདག་ཐམས་ཅད་ལྡང་མེད་དུ་མནན་ཅིང་༔ ཚ་ཟེར་རྣོ་ངར་ཀྱིས་ལུས་སྲོག་དུམ་བུ་སྟོང་དུ་གས་པའི་ཁོང་སྙིང་ནས༔
བསྒྲུབ་བྱའི་བླ་ཚེ་སྲོག་རྟེན་ཐིག་ལེ་དཀར་པོ་དངུལ་ཆུའི་མདོག་ལྟར་འཚེར་བ་འོད་ཀྱིས་སྦུ་གུས་འུབ་འུབ་དྲངས་ཏེ༔ སྲོག་རྟེན་ནྲྀ་ཡིག་ལ་དྲངས་པས་བླ་ཚེ་ཉམས་པ་ཐམས་ཅད་སོར་ཆུད་སྲོག་མི་འགྱུར་མི་ཤིགས་པའི་ངོ་བོར་གྱུར་ པར་མོས་ལ༔ ཨོྃ་པི་ཤ་ཙི་པརྞ་ཤ་བ་རི་སརྦ་ཨུ་པ་སྨྲ་ར་པྲ་ཤ་མ་ན་ཡེ་སྭཱ་ཧཱ༔ ཨོྃ་སརྦ་ཨུཥྞི་ཥ་བི་མ་ལེ༔ པྲ་ཏྱྃ་གྷྲྀརྞ་བིརྞ་ཙཀྲ་ན་མཿ ས་མཱནྟ་ཨ་ཛི་ཏེ༔ ཛྭ་ལ་ཏེ་ཛྭ་པྲ་ཛྭ་ལ༔ ཁནྡྷ་ཁནྡྷ་ཧཱུྃ་ཧཱུྃ་ཕཊ྄་ཕཊ྄ཿ ཨོྃ་ཛམྦྷ་ནི༔ སཏྭཾ་བྷ་ནི༔
ལཾ་བྷ་ནི༔ མོ་ཧ་ནི༔ ཧ་ཧ་ཕཊ྄ཿ ཧེ་ཧེ་ཕཊ྄ཿ ཚིནྡྷ་ཚིནྡྷ་ཕཊ྄ཿ ད་ཧ་པ་ཙ་ཕཊ྄ཿ མ་ཐ་རུ་ན་ཕཊ྄ཿ ཤྲི་གྷྲི་བཛྲ་སརྦ་ཀ་རི་ཧཱུྃ་དྲུཾ༔ ཧྲིཥྚཾ་ཀྲིཥྞ་ཧཱུྃ་ཧཱུྃ་ཕཊ྄་ཕཊ྄ཿ ཅེས་བཏགས་ལ་བཟླ།
དེ་ལྟར་གསལ་བརྟན་དུ་གྱུར་པ་དང་ཐུགས་སྲོག་སྔགས་ཕྲེང་ནང་རིམ་བཞིན་ཡེ་ཤེས་ཀྱི་སྟོབས་བསྐྱེད་པས། ཐུགས་རྗེའི་གཟི་བྱིན་ཆེས་ཆེར་འབར་བའི་ཤུགས་ཀྱིས་བཾ་མཐར་སྔགས་འཁོར་བ་ལས། འོད་ཟེར་རྡོ་རྗེའི་ཚྭ་ཚྭ་དུས་མཐའི་ཞུགས་མེ་ལྟ་བུ་འཁོར་བ་ལྟར་འཕྲོས་པས་སྐུའི་ཆ་ཐམས་ཅད་ནས། མེ་ཟེར་གནམ་ལྕགས་ཐོག་གི་བུ་ཡུག་འཚུབས་པས། འཁོར་གྱི་ལྷ་ཚོགས་ཁྲོ་བཅུ་སྤྲུལ་པ་ཡང་སྤྲུལ་བཅས་པ་རྣམས་ཀྱང༌། སྔགས་ཀྱི་རང་སྒྲ་འབྲུག་སྟོང་ལྟར་ལྡིར་ཞིང༌། རིག་སྔགས་དམོད་པའི་སྟོབས་བསྐྱེད་པས་སྟོང་ཁམས་ཚྭ་ཟེར་དང་མཚོན་ཆའི་ཆར་གྱིས་གང་བཞིན་དྲག་ཏུ་འཁྲུགས་པས། ཕ་རོལ་བྱད་ཟོར་རྦོད་གཏོང་གཏད་འདྲེ་ཐམས་ཅད་གཞོབ་ཏུ་བཏུལ་ཞིང༌། སྣོད་བཅུད་འབྱུང་བའི་གཞི་འཛིན་གནམ་ས་རུས་སྦལ་ཁ་སྦྱོར་གྱི་རྣམ་པར་འཁོད་པའི་འོག་ནས། སྣང་སྲིད་ཀྱི་ལྷ་འདྲེ་ས་བདག་ཀླུ་གཉན་སྡེ་རིགས་དང་བཅས་པ་འཇིག་རྟེན་གཉིས་མེད་དུ་གནས་པ་ལ།
ཡེ་ཤེས་ཐུགས་རྗེས་ཕྱག་རྒྱ་མི་འགྱུར་མི་ཤིགས་པ་མཁའ་འགྲོའི་སྲོག་ཡིག་དགུ་དགུས། རབ་ཏུ་མནན་ཅིང་རྒྱས་གདབ་པས་སྲིད་པའི་བྱད་གདོན་གང་གིས་ཀྱང་འདའ་བ་མི་ནུས་པར་དམ་ཚིག་ཤུགས་ལ་གནས་པའི་ངེས་ཤེས་བརྟན་པའོ། གོང་སྔགས་དང༌། བཛྲ་མཱུྃ་ཀཱ་ར༔ བཛྲ་བཻ་རོ་ཙ་ན༔ བཛྲ་ཡོ་གི་ནི་བཛྲ་ཧ་རི་ནི་ས་ཛ་ཧཱུྃ་ཕཊ྄ཿ བཛྲ་མ་ཏྲི་ཎི་ཕཊ྄ཿ བཛྲ་ས་མ་ཡ་ཕཊ྄ཿ བཛྲ་ས་མ་ཡེ་ཕཊ྄ཿ ཨོྃ་བཛྲ་ར་ཏྲི་ཡེ་ཕཊ྄ཿ
བཛྲ་ཏ་ཏྲི་ཡེ་ཕཊ྄ཿ བཛྲ་ཀོ་ཨཽ་མ་རི་ཀུན་ལནྡྷ༔ བཛྲ་སིཾ་ཧ་མུ་ཁ་བྷྱོ་བྷྱོཿ བཛྲ་ན་མོ་དྷ་ར་ཡ༔ བཾ་ཀ་ར་ཕེ་ཀ་ར་བྷྱོ་བྷྱོཿ གཞན་གྱི་རིག་སྔགས་དང་བྱད་དུ་བཅུག་པ་ཁྲོལ་ཁྲོལ༔ མནན་པ་དང་བསྐྲད་པ་དང་གཟིར་བ་དང་དམོད་པ་དང་མུ་སྟེགས་ཀྱི་ངན་སྔགས༔ བན་བོན་གྱི་ཧོམ་སྦར་སོགས་གནོད་པ་ཐམས་ཅད་ཤིག་ཤིག་འུར་འུར་ཨོྃ་བཛྲ་མེ་ཐུན་སཏྭཾ་བྷ་ཡ་བྱེར་བྱེར༔ ཧྲཱི་ཀརྨ་ཀུ་རུ་ཀཱི་ལ་ཡ་ཛྭ་ལ་རཾ་ཧཱུྃ་ཕཊ྄ཿ ཅེས་རིག་སྔགས་གསུམ་དྲིལ་བརྒྱ་སྟོང་སོགས་ཅི་འགྲུབ་བཟླ་ཞྀང་ཐུན་མཚམས་སུ།
ཧཱུྃ༔ དུས་གསུམ་རྒྱལ་བ་བསྐྱེད་ཡུམ་མཁའ་འགྲོའི་ཚོགས༔ འཛབ་ཀྱི་ཕྲིན་ལས་བསྐུལ་ཕྱིར་མཆོད་པ་འབུལ༔ སྐུ་གསུང་ཐུགས་ཀྱི་དངོས་སྒྲུབ་སྩོལ་བའི་ཕྱིར༔ ཡེ་ཤེས་ལྷ་མོའི་ཚོགས་ལ་བདག་བསྟོད་དོ༔ ཨོྃ་ཨཱཿཧཱུྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ འདོད་དོན་གསོལ་བ་ནི། ན་མོ༔ འཕགས་མ་བདེ་གཤེགས་རྒྱལ་བ་རྒྱ་མཚོའི་ཚོགས༔ དུས་འདིར་བདག་ལ་ཉེ་བར་དགོངས་སུ་གསོལ༔
ཐུགས་རྗེ་མཁའ་ལྟར་ཁྱབ་པའི་འོད་ཟེར་གྱིས༔ འགྲོ་རྣམས་སྐྱོང་ཞིང་བྱང་ཆུབ་ལམ་ལ་འགོད༔ ཐབས་དང་ཤེས་རབ་མཆོག་ལ་མངའ་བརྙེས་པ༔ འདུལ་བྱ་མཐར་ཕྱིན་མཆོག་ལ་ཕྱག་འཚལ་བསྟོད༔ བདག་སོགས་འགྲོ་བ་མ་ལུས་ཐམས་ཅད་ཀྱི༔ ཚེ་རབས་ལས་ཀྱི་བག་ཆགས་སྡིག་སྒྲིབ་དང་༔ ཉོན་མོངས་འཁྲུལ་འཁོར་རྦ་རླབས་གཞོམ་དུ་གསོལ༔ གནས་སྐབས་ནད་གདོན་དགྲ་བགེགས་གླཽ་བུར་རྐྱེན༔ དུག་མཚོན་མེ་ཆུ་བྱད་ཟོར་འཇིགས་པ་བརྒྱད༔ བདུད་ཀྱི་ཆོ་འཕྲུལ་ཡུན་གྱི་སྒྲིབ་གྱུར་རྣམས༔
ཐུགས་རྗེ་དཔུང་གིས་མ་ལུས་ཞི་བར་མཛོད༔ ཅེས་གཞོལ་ཞིང༌། ལྷ་རྣམས་འོད་དུ་ཞུ་ནས་འཁོར་ལོ་དང་བུམ་ཆུར་དབྱེར་མེད་དུ་གྱུར་ པར་མོས་ལ། ཨོྃ་བཛྲ་ཨུཥྞི་ཥ་ཨུཥྞི་ཥ༔ ཨ་ན་ལེ་བྷི་ཤུདྡྷེ༔ བཻ་ར་བཛྲ་པཱ་ཎི་ས་མཱ་ཡ༔ བཛྲ་ཛྭ་ལ་ཛྭ་ལ་པྲ་ཛྭ་ལ༔ སརྦ་པི་ཤ་ཙི་པརྞ་ཤ་ཝ་རི༔ ཨུ་པ་ཛྭ་ལ་པྲ་ཤ་བཱི་མ་ཙཀྲ་ཧཱུྃ་ཕཊ྄ཿ ཅེས་བརྒྱ་རྩ་དང་དབྱངས་གསལ་རྟེན་འབྲེལ་སྙིང་པོས་རབ་ཏུ་གནས་སོ།
གསུམ་པ་ནི། གཏད་སྤྲུག་ནག་པོའི་འཁོར་ལོ་མེ་ལོང་གི་ངོས་སུ་འཆར་བ་བྱ་ཞིང་སྔགས་འདི་བརྒྱ་ཙམ་བཟླས་ནས་ལས་བུམ་ཆུས་ཁྲུས་བྱ།
ཨོྃ་བཛྲ་བི་དྷོ་བི་དྷོ་བྷི་ཛ་ཡ༔ ཨ་ཛི་ཏི་མ་ཨ་པར་ཛི་ཏེ༔ མ་མ་ཚིནྡྷ་ཡ་ཧ་ཧ་ཧཱུྃ་ཕཊ྄ཿ གཞན་གྱིས་བྱད་དུ་བཅུག་པ་དང་བཅིངས་པ་ཐམས་ཅད་ཁྲོལ་ཁྲོལ་ཤིག་ཤིག་སརྦ་ནཱ་ག་ཧུ་ལུ་ཧུ་ལུ་ཧཱུྃ་ཕཊ྄ཿ ཀུ་ལུ་མི་ལི་ཙི་ལུ༔ ཧུ་ལུ་ཧུ་ལུ༔ ཏིཥྛ་ཏིཥྛ༔ བྷནྡྷ་བྷནྡྷ༔
ཧ་ན་ཧ་ན༔ ཨ་མྲྀ་ཏ་ཧཱུྃ་ཕཊ྄ཿ ཨོྃ་པི་ཤ་ཙི་པརྞ་ཤ་བ་རི༔ སརྦ་ཨུ་པ་དྷེ་ཤ༔ བྷུརྑུང་མ་ཧཱ་པྲ་མ་ཎ་ཡ༔ བྷུར་ཙི་བྷུར་ཁི་བྷི་མ་ན་སེ་ཨུ་ཙུཥྨ་ཨ་ཀྲོ་ཏེ་ཧཱུྃ་ཕཊ྄ཿ ཕ་རོལ་རིག་སྔགས་ཀྱིས་བྱད་དུ་བཅུག་པ་དང་མནན་པ་བཅིངས་པ་བསྐྲད་པ་གཟིར་བ་ཐམས་ཅད༔ བྱེར་བྱེར་ཁྲོལ་ཁྲོལ་ཤིག་ཤིག༔ བྷནྡྷ་བྷནྡྷ༔ ཧ་ན་ཧ་ན༔
ད་ཧ་ད་ཧ༔ པ་ཙ་པ་ཙ༔ སརྦ་ཙུ་རུ་ཙཎྜ་ཙཎྜ་སརྦ་མཎྜ་མཎྜ་ཧཱུྃ་ཕཊ྄ཿ ཡན་བྱས། རྩ་གསུམ་དྲིལ་བའི་གཟུངས་རིང་དང་ཉེ་སྙིང༌། ཨོྃ་བཛྲ་བི་དྷོ་བི་དྷོ་བྷི་ཛ་ཡ༔ ཨ་ཛི་ཏི་མ་ཨ་པར་ཛི་ཏེ་མ་མ་ཚིནྡྷ་ཡ་ཧ་ཧ་ཧཱུྃ་ཕཊ྄ཿ ཅེས་བརྒྱ་རྩའི་མཐར་ཁྲུས་ཆུ་རྣམས་བུམ་པར་བླུགས། ཆོས་སྲུང་གི་བསྐང་གསོ་སོགས་སྤྱི་འགྲོ་ལྟ་བུར་བགྱིད། ཚོགས་མཆོད་བསྐང་བ་ཡན་གྲུབ་ནས།
དེ་ནས་དངོས་གཞི་ལས་ལ་སྦྱོར་བ་ནི། བསྒྲུབ་བྱ་སྟན་ནག་ཆོས་འབྱུང་གི་མཚན་པའི་ཁར་བཞག་ལ། བྱད་ཐག་གིས་བཅིང༌། སློབ་དཔོན་གྱི་མདུན་བྱད་ཐག་གཅོད་བྱེད་རལ་གྲི་སོགས་མཁོ་བའི་ཡོ་བྱད་རྣམས་ཚང་བར་བསགས་ལ། ཞྭ་ཆོས་དང་བཅས། མ་གྱུར་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཐར་པ་ཐམས་ཅད་མཁྱེན་པའི་གོ་འཕང་སྒྲུབ་པར་བྱེད་པ་ལ། དལ་འབྱོར་གྱི་མི་ལུས་རིན་པོ་ཆེ་འདི་ཉིད་ལ་རག་ལས་ཤིང༌། དེའང་རྙེད་པར་དཀའ་ལ་འབྲལ་སླ་བ་འཆི་རྐྱེན་རགས་ཤིང་འཚོ་རྐྱེན་ཉུང་སྟེ། གླིང་གཞན་རྣམས་ཀྱི་མི་ལུས་རིན་པོ་ཆེ་ལ་ནི་ཚེ་ཚད་ངེས་པ་ཅན་ཡོད་པ་དང༌། རང་ཅག་ཛམྦུ་གླིང་པ་རྣམས་ལ་ནི་ཚེ་ཚད་ངེས་པ་ཅན་མེད་ཅིང༌།
ཚེའི་དབང་སྐལ་ཇི་ཙམ་ཡོད་པ་དེའང་གནས་སྐབས་འཕྲལ་རྐྱེན་དམ་སྲི་འབྱུང་པོ་གདུག་པ་ཅན་རྣམས་ཀྱིས་ཚེ་རྐུ་སྟེ་འཁྱེར་བ་དང༌། འཕྲོག་སྟེ་ཁྱེར་བ་དང༌། བཅོམ་སྟེ་འཁྱེར་བ་སོགས་འཆི་བའི་རྐྱེན་ཤིན་ཏུ་ཡང་མང་ལ། ཁྱད་པར་སྔགས་པ་ནང་གྱེས་པ་དང༌། ཕྱོགས་ཀྱི་གཞན་མཐུས་བསྐུལ་བ་དང༌། མི་ཆེན་དྲག་རིམ་རྣམས་མཐོ་གནོན་ཆགས་སྡང་གིས་ཉེ་བར་བསྐུལ་བའི། བན་བོན་མུ་སྟེགས་ངན་སྔགས་མཁན་གྱིས་མཐུ་གཏད་ཟོར་གསུམ་གྱི་སྦྱོར་བས། རྣལ་འབྱོར་པའི་མི་ནོར་ཕྱུགས་ཞིང་ཡུལ་མཁར་གཉེན་སྲིད་དང་བཅས་པ། བྱད་དུ་གཞུག་ཅིང་ངན་སྔགས་ཀྱི་དམོད་པ་འདོར་བ་དང༌། ཕུར་པའི་དབལ་གསོར་བ།
མཚོན་ཟོར་གྱི་རྣོ་བརྡེག་པ་སོགས་བསམ་སྦྱོར་ངན་པའི་རྟེན་འབྲེལ་སྟོབས་སུ་སྨིན་པས། མི་རྣམས་ཚེ་ཐུང་ཞིང་བུ་ཚ་དང་རིགས་རྒྱུད་མི་འཕེལ། མི་ཁ་དང་གཤེ་སྐུར་སྡང༌། ནོར་རྫས་ལ་གཏོར་བརླག་མང༌། སྒོ་ཕྱུགས་ལ་གོད་ཡམས་ལྡང༌། ཁྱིམ་དུ་དབུལ་འགོང་འཚང་བ་དང༌། ཟས་ཀྱི་བཅུད་ཉམས། གདོང་གི་བཀྲག་ཤོར། གོས་ཀྱི་མདངས་ཡལ། ཡུལ་གྱི་བཅུད་ཉམས་པས་རི་ལ་རྩྭ་མི་སྐྱེ།
ལོ་ཏོག་ལ་འབུ་སྲིན་དང་སད་སེར་སྡང༌། མེད་སྣང་དང་ལྟོགས་སྣང་འཆར། ནད་ཁ་དང་རིམས་ཁ་ཟུག ། འཕུང་གྱོད་དང་ཁ་མཆུ་མང༌། ཡན་ལག་ཞ་རེངས་དང༌། ངག་ལྐུགས། ལྕེས་ལབ་མི་ཤེས་པར་སྐྲང་བ་དང༌། ཨོག་མ་མགུལ་པ་འགགས་ནས་ན་བ་དང༌། སྔགས་བགྲང་མི་ཤེས་པ་དང༌། བགྲང་ཡང་སྒྲ་མི་དག་པ་དང༌།
གདོང་སྦོས་པ་དང༌། སོ་ན་བ་དང༌། ལྕེ་ལ་ཕུར་པ་བཏབ་པ་རྨིས་པ་དང༌། ཆོས་པོ་ཏི་དང་མཆོད་རྟེན་གྱི་འོག་ཏུ་མནན་པ་དང༌། དོང་གཏིང་རིང་དུ་ཚུད་པ་དང༌། རེ་བ་ནག་པོས་བཏུམས་པ་དང༌། མུན་པ་ནག་པོའི་ཕུག་ཏུ་ཚུད་པ་དང༌། བྲག་ཕུག་ཁང་སྟོང་ཡུལ་སྟོང་དུ་སླེབས་པ་དང༌། གཅིག་ནས་གཅིག་ལ་འཛུལ་བ་དང༌། ཁང་སྟོང་རྡིབ་ལ་ཁད་ཀྱི་ནང་ཕྱིན་པ་དང༌།
ཟམ་པ་དང་ལམ་རྒྱ་གྲམ་གྱི་དཀྱིལ་དུ་ཉལ་བ་དང༌། རི་རོང་དོག་པོའི་རྩེ་ནས་རྦབ་ཏུ་ལྷུང་ལ་ཁད་པ་དང༌། རོ་ཁུར་བའི་གླིང་དུ་ཕྱིན་པ་དང༌། ལྷ་ཁང་དང་ལྡེར་བཟོ་འགུལ་བ། གོས་མི་གཙང་བ་གྱོན་པ། མི་གཙང་བའི་འདམ་རྫབ་ཏུ་ཕྱིན་པ་དང༌། ནད་པ་ལྐུག་ལོག་པ་དང༌། མཚོ་དང་ཆུ་མིག་ན་གླིང་གི་འདམ་རྫབ་དང༌། གྲོག་རོང་ཆེན་པོའི་གཏིང་དུ་ཚུད་པ་དང༌། ཆུས་ཁྱེར་ལ་ཁད་པ་དང༌།
རི་ཉིལ་བ་དང་འཇའ་ཚོན་ཟུག་པ་དང༌། བྲག་ཁུང་གཏིང་རིང་དུ་ཚུད་པ་དང༌། རྡོའི་ཆར་བབས་པ་དང༌། ཐོག་དབབ་པ་དང༌། སྔགས་བོན་གྱིས་བསྐོར་བ་དང༌། མི་ངོ་མ་ཤེས་པ་དང༌། མོན་པ་དང༌། ཨ་ཙ་རས་རང་ལ་གྲི་མདུང་རྒྱབ་པ་དང༌། འཐབ་པ་དང༌། རླུང་ནག་འཚུབས་པ་དང༌།
རི་གཟར་ནས་རྡོ་བྱུང་བ་དང༌། གཅན་གཟན་དང་བྱ་ནག་གིས་བསྐོར་ཞིང་དེད་པ་དང༌། བུད་མེད་མང་པོ་དང༌། མཛོ་དང་བོང་བུ་དང༌། དྲེའུ་སོགས་ལ་སྒ་སྟོང་གཏད་ནས་རང་གི་སྒོར་ཉལ་བ་དང༌། དམག་གིས་བསྐོར་བ་སོགས་རྨི་བ་དང༌། དངོས་སུའང་རང་ཉིད་ཉམས་ཤེད་ཆུང་བ་དང༌། ཁྲོ་ཞིང་ཚིག་པ་ཟ་བ་དང༌། སྙིང་མི་དགའ་བ་དང༌། ལུས་ལྕི་བ་དང༌།
འཐིབས་པ་དང༌། ཤེས་པ་རྣལ་དུ་མི་ཕེབས་པར་ཡེད་ཡེད་པ་དང༌། མི་ལ་འཐབ་འདོད་པ་དང༌། ཅ་ཅོ་འབོག་སྙིང་འདོད་པ་དང༌། ནང་དུ་འཐབ་མོ་མང་བ་དང༌། བསྐྱེད་རིམ་མི་གསལ་བ་དང༌། སྒྲུབ་པ་བྱས་ཀྱང་ཆད་ལྷག་མང་ཞིང་ནུས་པ་ཞན་པ་དང༌། ལྟས་ངན་གྱི་སེམས་ཅན་སྣ་ཚོགས་བྱུང་བ་དང༌། རང་གི་གོས་ལ་དོན་མེད་གྲིས་རྨ་བྱུང་བ་སོགས། རྟགས་དེ་རྣམས་བྱུང་ན་ཕ་རོལ་གྱི་མཐུ་ཁ་ཟུག་པའི་ལྟས་ཡིན་པས།
དེ་ལྟ་བུའི་བསམ་སྦྱོར་ངན་པ་ཐམས་ཅད་བཤིག་ཅིང་འགྲོལ་བར་བྱེད་པ་ལ། གང་ལས་བྱུང་བ་བརྒྱུད་པའི་ལོ་རྒྱུས་དང༌། དེ་ལས་བྱུང་བའི་གདམས་པ་དངོས་གཉིས་ལས། དང་པོ་གང་ནས་བྱུང་ན་སྔོན་རྒྱ་གར་བྷ་ག་ལའི་རྒྱལ་པོ་ཨ་ཤྭ་ཀ་ཞེས་པ་ལ་མཆོད་གནས་མུ་སྟེགས་པ་བྷི་རུ་ཤ་བྱ་བ་ནང་པའི་ཆས་སུ་སྟེ༔ རྒྱལ་པོའི་ཕོ་བྲང་རྡོ་བཅལ་མཐིལ་དུ་འཁར་གསིལ་གྱི་ཁ་རུ་རྡོ་རྗེ་སྐྱིལ་ཀྲུང་བཞུགས་པར་སྐད༔ དེའི་ཞོགས་ལ་རྒྱལ་པོའི་ཕོ་བྲང་རྩེ་ནས་ཁྲུས་བྱས་ཏེ་གཟིགས་པ་དུས་མཉམ་དུ་གྱུར༔ བློན་པོ་རྣམས་ཀྱིས་ཕོ་བྲང་རྩེར་སྤྱན་འདྲེན་ཟེར༔ བློན་པོའི་ཁ་བཞིན་རྒྱལ་པོ་ཡང་ཡ་མཚན་སྐྱེས་ནས་ཞབས་ཏོག་བསྒྲུབས་ནས་བླ་མཆོད་བགྱིས་པས༔ སྲས་མོས་དེའི་འཐད་རྨི་ལྟས་ལ་ལེགས་ཚོགས་ཀྱི་རྒྱུར་མཐོང་༔ མུ་སྟེགས་དེ་ཁ་ཆེ་ཧོ་ཕེན་ཏ་བྱ་བའི་བླ་མཆོད་ཡིན་ཏེ༔
ནང་པའི་རྒྱལ་ས་བཅོམ་ལ་མངགས་པའོ༔ ཟླ་བ་བདུན་གྱི་རིང་དུ་མུ་སྟེགས་རླུང་གི་སྤུ་གྲི་ཀླུ་ནཱ་ར་ཆུ་འཐུང་བསྒྲུབས་ནས་གྲོང་ཁྱེར་འབུམ་ཚོ་བདུན་ལིངྒར་བཀོད་པས༔ རྒྱལ་པོ་རྨི་ལམ་འཁྲུགས་པའི་ཚེ་ཉིན་གཅིག་རྒྱལ་པོ་ཕོ་བྲང་ཤར་ཕྱོགས་ལོགས་ཀྱི་རི་སིངྒ་ལ་མཐོང་བའི་རྩེར་བུད་དེ་བལྟས་པས་ནུབ་ཕྱོགས་ཨོ་རྒྱན་གྱི་ཡུལ་ནས་སྤྲིན་ནག་པོ་ཞིག་བྱུང་ནས་དེའི་ནང་དུ༔ མུ་སྟེགས་ཕྲ་མན་རལ་པ་དམར་སེར་ཡོད་པ་མ་ཧེ་ནག་པོ་ལ་བཞོན་ནས་ལག་ཏུ་ཐོག་སེར་གྱི་སྒྲོམ་བུ་ཚྭ་ཚྭ་ཁོལ་བ་ཞིག་འབྲུག་སྒྲ་ཧ་ཅང་ཆེ་བ་དང་བཅས་བྱུང་བས༔ རྒྱལ་པོས་མུ་སྟེགས་ཀྱི་བྱད་ཁ་ཞིག་ཡིན་ནམ་བསམས་ཏེ་ཅུང་བྲེད་པ་དང་ནང་དུ་ལོག་པར་ཆས་ནས་ཨོ་རྒྱན་ལ་གསོལ་བ་ཕུར་ཚུགས་སུ་བཏབ་པའི་མོད་ལ༔ སིངྒ་ལ་ནས་འཇའ་དམར་སེར་ཞིག་ལྷག་གེ་ཤར་བའི་སྟེང་དུ་གུ་རུ་ཉི་མ་འོད་ཟེར་མངོན་སུམ་དུ་མདུན་དུ་བྱོན༔ ཁྱོད་བྲེད་མི་དགོས་གསུངས་ནས་མདུང་རྩེ་གསུམ་པ་དེའི་ཕྱོགས་སུ་གདེང་བས་འབྲུག་གི་སྐད་ཆགས་མུ་སྟེགས་ཀྱི་དམུ་རྩ་མོ་དེ་ཤིན་དུ་བྲེད་ཏེ་རང་ལོག་ཏུ་སོང་༔ རྒྱལ་པོས་གསོལ་བ་ལན་བདུན་བཏབ་པ་དང་༔ ལུང་བསྟན་ཏེ་སང་ཉི་མ་རྩེ་ཤར་གྱི་སྐབས་སུ་ཁྱོད་ཀྱི་སྲས་མོ་ལྷ་ལྕམ་རིན་ཆེན་གསལ་སྒྲོན་གདམས་ངག་ལེན་དུ་ཐོངས་ཤོག་སིངྒ་ལའི་བྲག་ཕུག་རསྨི་ཀོ་ཊི་ལའོ༔ དེ་ལྟར་མ་བགྱིད་ན༔
མུ་སྟེགས་བྷི་རུ་ཤས་ཁྱོད་ཀྱི་མངའ་ཐང་སྟོང་ངེས་སོ༔ ཞེས་སྒྲ་དེ་ཐོས་མ་ཐག་ཏུ་ནང་དུ་ལོག་པས༔ མུ་སྟེགས་པས་རྒྱལ་པོ་བྱོན་པའི་ཤུལ་དུ་རི་རླུང་ཐམས་ཅད་བྱད་ཀྱི་གཏད་བཀྲམ་ནས་རང་ཡུལ་བྲོས་ཐབས་ཀྱིས་སོང་ངོ་༔ རྒྱལ་པོས་ཕྱི་བསྙགས་པས་རྟིང་མ་ཟིན་པར་གྱུར་ཏོ༔ ཕྱི་ནངས་སྔ་ཞོགས་རིན་ཆེན་གསལ་སྒྲོན་བྱ་བ་དེ་རྗེ་བཙུན་རྡོ་རྗེ་ཕག་མོའི་སྤྲུལ་པ་མཁའ་འགྲོ་སེང་གདོང་གི་རྣལ་འབྱོར་མ་ཡིན་པས༔ རྒྱལ་པོས་རིན་ཆེན་སྣ་ཚོགས་མཎྜལ་བསྐུར་ཏེ༔ ཁོལ་མོ་ཞིག་བཅས་སིངྒ་ལར་བརྫངས༔ རྗེ་བཙུན་ཉི་མ་འོད་ཟེར་མཇལ་མཎྜལ་ཕུལ་ཞིང་གསོལ་བ་བཏབ༔ སློབ་དཔོན་ལ་ཞུས་པ༔ ཀྱེ་ཧོཿ
མུ་སྟེགས་བླ་མཆོད་བགྱིས་ནས་ངན་སྔགས་མཐུ་དང་འགྲོགས༔ མཆོད་གནས་བརྟག་གཞིག་མེད་པས་བར་ཆོད་བདུད་ཀྱིས་བསླུས༔ རྒྱལ་སྣ་བློན་གྱིས་བསྒྱུར་བས་ཕུང་གཏད་ས་གཞི་གང་༔ གནོད་རྫས་ཕུག་ཏུ་བཞག་ན་གོད་ཁ་རྒྱུན་མི་འཆད༔ མི་ངན་གྲོགས་སུ་བསྟེན་ན་གཏམ་ངན་རྒྱུན་མི་འཆད༔ རྫས་ངན་ལུས་ལ་བཏགས་ན་དྲི་ངན་རྒྱུན་མི་འཆད༔ ཕུང་ཤིག་ཡུལ་ལ་གཏོར་ན་འཐབ་རྩོད་རྒྱུན་མི་འཆད༔ དེས་ན་ངེད་ཀྱི་རྒྱལ་པོ་བློན་འབངས་ལ༔ ཞང་ཞུང་ངན་སྔགས་མཁན་གྱིས་ཚད་བཙུགས་པས༔ དམ་པ་རིག་འཛིན་ཉིད་ཀྱིས་རྗེས་བཟུང་ནས༔
འདི་ལས་གྲོལ་བའི་གདམས་པ་སྩལ་དུ་གསོལ༔ ཅེས་ཞུས་པས་གུ་རུའི་ཞལ་ནས༔ ལྷ་ལྕམ་རིན་ཆེན་གུས་པས་རྩེར་སོན་ལ༔ ཁྱོད་ཉིད་རྒྱ་གར་ཌཱཀྐིའི་གནས་མཆོག་ཏུ༔ རྡོ་རྗེ་རྣལ་འབྱོར་མའི་ཆས་འཛིན་ནས༔ ལོ་མ་མུན་པའི་ནགས་ལ་གནས་པའི་ཚེ༔ གཡུལ་ལས་རྣམ་རྒྱལ་འབར་བ་ཞེས་སུ་གྲགས༔ རེས་འགའ་ཤ་ཟ་མོ་ཡི་ཆ་ལུགས་འཆང་༔ གདམས་པ་འདི་ཀོ་འོད་ཟེར་དཔལ་མོས་འཆང་༔ ཞག་གསུམ་བསྒྲུབས་ནས་རྒྱལ་བློན་འབངས་རྣམས་ལ༔
ཁྲུས་བསྩལ་དབང་བསྐུར་སྲུང་བ་འདི་ལྟར་འཆང་༔ ཡུལ་གྲུ་ས་གནད་རི་མཐོ་སྐྱེད་མོས་ཚལ༔ བྱད་དུ་གང་བཅུག་གཟུངས་ཆུས་འཁྲུ་བར་གྱིས༔ ལྷ་ཁྲུས་གཙང་ཁྲུས་བྱད་ཁྲུས་རྣམ་པ་གསུམ༔ འགྲུབ་པར་བགྱིས་ན་གྲོལ་ངེས་ཐེ་ཚོམ་མེད༔ བྱད་ཁ་རིག་སྔགས་ཁོ་རང་སྟེང་དུ་འགྲོ༔ ལྷ་འདྲེ་མི་འཁུ་བར་ཆད་སེལ་བར་བྱེད༔ ཀླུ་གཏད་ནག་པོའི་ཤོག་བུ་རུལ་བའམ༔ བྱད་ཁང་ནང་དུ་སྡོད་ཀྱང་ཡ་མི་ང་༔ དེ་བས་གུད་དུ་སྦོས་ཤིག་ས་མ་ཡ༔
ཁྱོད་ཀྱིས་གདམས་པ་འདི་རི་རི་དྷི་པ་ལ་སྤྲོད་ནས་དབང་ལུང་བགྱིད་དེ་རྒྱལ་པོའི་མཆོད་གནས་གྱིས༔ ཞེས་གསུངས་ཤིང་མན་ངག་དེ་ལྷ་ལྕམ་རིན་ཆེན་གསལ་སྒྲོན་ལ་གདམས་པ་བཞི་སྐོར་ཤོག་དྲིལ་མ་བུ་གསུམ་བགྱིས་ནས་སྙན་བརྒྱུད་གཏེར་རྒྱ་གཉིས་ཡོད་པ༔ གཅིག་ཡེ་ཤེས་མཚོ་རྒྱལ་ལ་གདམས་པ་བདེ་གཤེགས་ཀུན་འདུས་ཀྱི་ཐེམ་མེད་སྐོར་རོ༔ ས་མ་ཡ༔ དེ་ལྟར་གུ་རུའི་བཀའ་བཞིན་རྗེའི་དྲུང་དུ་ཞག་གསུམ་བསྒྲུབས་པས་དངོས་སུ་ཡི་དམ་གྱི་ཞལ་གཟིགས༔ གསང་མཚན་ལ་ལྷ་མོ་འོད་ཟེར་ཅན་བཏགས༔ རྗེས་བྱིན་རླབས་དང་རབ་ཏུ་གནས་ནས་རྒྱལ་པོའི་རང་ཡུལ་དུ་བརྫངས༔ རྒྱལ་པོ་ལ་སྔར་བཞིན་རྗེའི་ཞལ་གདམས་བཤད་པས་ཤིན་ཏུ་དད་པ་ཐོབ༔ སྲས་མོར་ཕྱག་འཚལ་ཁྲི་བརྩེགས་ནས་ཁྲི་གདན་ཁ་རུ་བཞག༔ ཡུལ་དེར་བྲམ་ཟེ་རི་རི་དྷི་པ་ཞེས་བྱ་ནགས་ལ་གནས་པ་སྤྱན་དྲངས༔
རྒྱལ་པོ་དང་དྲང་སྲོང་ནང་བློན་རྣམས་ལ་རིན་ཆེན་གསལ་སྒྲོན་གྱིས་གདམས་པ་བྱིན༔ དེའི་ཚེ་དྲང་སྲོང་བླ་མཆོད་བགྱིས༔ རྟག་ཏུ་ཕན་པའི་སྲུང་བ་བཏགས༔ ལྷ་ལྕམ་དང་དྲང་སྲོང་དཔོན་སློབ་ཀྱིས་བྱད་ཟོར་ཟློག་པའི་ལག་རྡེབ་ཡི་གེ་བཅུ་བཞི་དང་གདུགས་དཀར་གཡུལ་བཟློག་སྔགས་ཕྲ་མེན་མ་ཏྲི་མའི་སྔགས་སྦྲགས་པས༔ ཁ་ཆེའི་གྲོང་ཁྱེར་བདུན་སྟོང་ནུས་པའི་གདེང་ཚད་ཐོབ༔ དེས་མུ་སྟེགས་པའི་དམག་བྱད་ཟོར་ཐམས་ཅད་རྒྱལ་པོའི་མངའ་འོག་ལོ་སྟོང་ཕྲག་བདུན་ལ་མི་འབྱུང་བའི་རྟེན་འབྲེལ་བྱུང་༔ དེ་ནས་སླར་ཡང་སིངྒ་ལ་བྷ་ག་ལ་ཤམྦྷ་ལ་བཅས་གསུམ་ལ་གུ་རུ་ཉི་མ་འོད་ཟེར་རྫུ་འཕྲུལ་གྱིས་ཕེབས་རྒྱལ་པོས་ཕོ་བྲང་དུ་གདན་དྲངས༔ ལྷ་ལྕམ་རིན་ཆེན་གསལ་གྱིས་བརྩམས་པའི་མཎྜལ་གྱི་ཕུང་པོ་བསམ་ལས་འདས་པ་ཕུལ༔ རྒྱལ་པོ་སྨོན་ལམ་བཟང་པོས་རྒྱུད་སྨིན་པར་མཛད༔ གུ་རུ་ཉི་མ་འོད་ཟེར་དང་ལྷ་ལྕམ་རིན་ཆེན་ཡབ་ཡུམ་དུར་ཁྲོད་སོ་ས་གླིང་དུ་སྤྱོད་པ་ལ་གཤེགས་ནས་ལོ་གསུམ་བཞུགས༔
སླར་རིན་ཆེན་གསལ་སིངྒ་ལའི་ཤར་ཕྱོགས་ཤྲཱི་བྷ་ཏྲའི་གནས་ལ་སྤྱོད་པ་ལ་གཤེགས༔ ལྷར་སྐྱེ་བའི་ཐ་མ་བོད་ཁམས་ཀྱི་དཔུང་གཉེན་དུ་འབྱུང་བར་ལུང་བསྟན་པའོ༔ དེ་ལྟར་གསང་བའི་མན་ངག་གདམས་པ་བཞི་སྐོར་ལ་ཤོག་དྲིལ་མ་བུ་གསུམ་བགྱིས་ནས། སྙན་བརྒྱུད་དང་གཅིག་བརྒྱུད་གཏེར་རྒྱ་གཉིས་ཡོད་པ་ལས། གཅིག་རིན་ཆེན་གསལ་གྱི་སྤྲུལ་པ་མཁའ་འགྲོ་ཡེ་ཤེས་མཚོ་རྒྱལ་ལ་གདམས་པ་ཤིན་ཏུ་ཟབ་པ་རྩ་བ་གསུམ་དྲིལ། ཕྲ་མེན་ཟངས་འབར་གདོང་གི་བསད་ལས་གདུགས་དཀར་གཡུལ་བཟློག་གི་འཕང་བ་སོགས༔ རྩ་གསུམ་བཀའ་འདུས་ཆོས་ཀྱི་རྒྱ་མཚོའི་ཆ་ལག་ཏུ་བསམ་ཡས་མཆིམས་ཕུའི་བྲག་མར་ཀེའུ་ཚང་དུ་མི་སྣང་བར་རྒྱས་བཏབ་སྟེ་བཞུགས་པ་ལ། ཚེ་ལོ་ཉི་ཤུ་པའི་རྟགས་དང་འདུལ་ཞིང་དུས་ལ་བབ་པའི་ཚེ། ངེས་དོན་རྒྱལ་བ་སྐུ་གསུམ་བདག་ཉིད་རིག་འཛིན་པདྨ་ཐོད་ཕྲེང་དང་དབྱེར་མེད་རུང༌། དྲང་དོན་དུ་གནུབས་སྟོན་སངས་རྒྱས་ཡེ་ཤེས་རིན་པོ་ཆེའི་ཐུགས་རྗེའི་རྣམ་རོལ་དུ་བྱོན་པ།
རིག་འཛིན་སྤྲུལ་པའི་སྐྱེས་མཆོག་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོ་ཞེས། མཁའ་འགྲོའི་གསང་མཛོད་ཆེན་མོ་ལ་མངའ་དབང་བསྒྱུར་བའི་དམ་པ་དེ་ཉིད་ཀྱིས། སྐུ་གསུང་ཐུགས་ཀྱི་ཟབ་གཏེར་ཇི་སྙེད་ཅིག་སྤྱན་འདྲེན་པར་མཛད་པའི་ནང་ཚན། བླ་མ་བདེ་གཤེགས་ཀུན་འདུས་ཀྱི་ཡུམ་བཀའ་ཕྲིན་ལས་རབ་འབྱམས་ཀྱི་ཆ་ལག ། ལྷ་མོ་ཁྲོ་གཉེར་མ་རྩ་བ་གསུམ་དྲིལ་གྱི་ལས་ཚོགས་མཆོག་ཏུ་གྱུར་པ་འདི་ཉིད་ལ་རྒྱུད་ལུགས་དང༌། བྲམ་ཟེའི་ལུགས་ཀྱང་ཟེར། སྤྱིར་ནི་བྲམ་ཟེའི་ལུགས་ཏེ། རྒྱ་གར་དུ་ནང་པ་རྣམས་ཀྱིས་བྲམ་ཟེའི་རྣལ་འབྱོར་མ་ཟེར། ཕྱི་པ་མུ་སྟེགས་པ་རྣམས་ཀྱིས་རྣལ་འབྱོར་གྲུབ་ཐོབ་མ་ཟེར་ཡང༌། དོན་ལ་ཕྱི་ནང་གཉིས་ཀའི་བདེན་པ་མངོན་དུ་གྱུར་པ་སྟེ་རི་ཁྲོད་མར་གྲགས་སོ།
དེ་ནས་ནགས་མའི་ཁྲོད་དུ་བསྒོམས་པའི་མིང་ཡིན། ཟས་སུ་འཚོ་བ་ཤིང་འབྲས། སྐོམ་དུ་རམ་ཤིང་གི་ཁུ་བ། གོས་སུ་ཤིང་ལོ་གྱོན་ཅིང༌། གྲུབ་པ་བརྙེས་མའོ། འདི་ནི་འབྱུང་ལྔས་བསྡུས་པའི་བར་ཆད་ཀྱི་རིགས་ཐམས་ཅད་མཐོང་ཐོས་དྲན་རེག་དང༌། སྙིང་པོ་བཟླས་པ་ཙམ་གྱིས་མཆོག་པར་འགྱུར་ཞིང༌། བྱད་མ་འབུམ་ཐུབ། སྔགས་པ་ཁྲི་ཐུབ། མུ་སྟེགས་སྟོང་ཐུབ།
བསམ་གཏན་ཉལ་ཆོག་གི་གདམས་པ། ལྷ་སྲིན་གདུག་པ་ཀུན་སྒྲོལ་ཅེས་ཤིན་ཏུ་དམ་ལྕིའོ། གཉིས་པ་དེ་ལས་བྱུང་བའི་གདམས་པ་དངོས་ལ། ཞི་བ་སྦྱིན་པ་བཏང་བ། དམོད་པས་རིག་སྔགས་ཁྲུ་ཞིང་ཕྱི་བ། སྐྱོབ་པའི་སྲུང་བ་འདོགས་པ་དྲག་པོ་ཟོར་འཕེན་པ་སོགས་ཕྲིན་ལས་རྣམ་པ་བཞིར་འགྱེད་པ་ལས། ཐོག་མར་ལས་བྱེད་མ་མོ་ཁྲག་རལ་མའི་རྒྱུད་ནས་བྱུང་བ་ཕྲ་མེན་ཟངས་འབར་གདོང་གི་ལས་ཚོགས། སྲེག་པ་ཟངས་སྒྲོམ་དམར་པོའི་སྒོ་ནས། ཕ་རོལ་གདུག་ཅིང་སྡང་བའི་བྱད་ཟོར་གྱི་བདག་པོ་ཐམས་ཅད་རང་གཤེད་རང་ལ་ཕབ་སྟེ། ཚར་གཅོད་པ་མངོན་སྤྱོད་དྲག་པོའི་ཕྲིན་ལས་བརྩམ་པ་ལ།
རིག་འཛིན་སྔགས་འཆང་བདག་གིས་ཇི་ལྟར་དམོད་པའི་བདེན་ཚིག་དེ་ཁོ་ན་བཞིན་དུ། ཁྱེད་རང་རྣམས་ཀྱིས་ཀྱང་སྡང་དགྲ་གནོད་བྱེད་ལོག་འདྲེན་ཐམས་ཅད་དམིགས་ཡུལ་དུ་བཀོད་ལ། ཁྱེད་ཤེས་ཀྱི་ཐུགས་འདུན་མི་གཡེལ་བར་མཛད་པར་ཞུ་ལགས། ཞེས་མཚམས་སྦྱར་ལ། ཧཱུྃ༔ དབྱིངས་ལས་མ་གཡོས་རྫུ་འཕྲུལ་དྲག་མོའི་སྐུ༔ སྣང་སྲིད་འདི་རུ་གཞན་གྱིས་འགྲན་ཟླ་བྲལ༔ ང་ཉིད་དྲག་མོ་ཁྲོས་པ་སེངྒེའི་གདོང་༔ ང་ལས་ཆེ་བ་མེད་དོ་ཀུན་གྱིས་ཉོན༔ མཿ
ང་ཉིད་ཕོ་བྲང་གནས་ཆེན་ཨུ་ཙ་ལ༔ དུར་ཁྲོད་ཆེན་པོ་རྔམས་ཆེན་མེ་འབར་རོང་༔ རི་བོ་རུས་པ་འབབ་ཆུ་ཁྲག་དང་ཞག༔ རྩི་ཤིང་ཐམས་ཅད་མདའ་མདུང་མཚོན་ཆ་གཟེངས༔ སྒྲ་སྐད་ཐམས་ཅད་རྒྱོབ་སོད་འབྲུག་ལྟར་སྒྲོགས༔ རོ་ལང་ཀེང་རུས་གཅན་སྤྱང་ཉི་ལི་ལི༔ ངན་སྔགས་འབྲུག་སྒྲ་གནམ་ལྕགས་ཤ་ར་ར༔ ཤ་ཟ་སྲོག་གཅོད་དབུགས་ལེན་རོངས་སེ་རོང་༔ འཆི་བདག་ཕྲ་མེན་སྲོག་ལེན་ཞུངས་སེ་ཞུང་༔ མེ་འབར་མུན་རབ་སྤྲིན་ནག་འུ་རུ་རུ༔
སྤྲིན་གསེབ་གནས་ཉུལ་མ་མོ་གློག་ལྟར་མྱུར༔ སྲིད་པའི་རི་རབ་ཡོམ་ཡོམ་ཤིག་ཤིག་འགུལ༔ དེ་འདྲའི་གནས་ནས་བཞེངས་པའི་དབང་མོ་ཆེ༔ ཆེ་བ་ལྷ་རྣམས་ཐམས་ཅད་ང་ཡི་འཁོར༔ ཆུང་བ་དྲེགས་པ་སྡེ་བརྒྱད་ང་ཡི་བྲན༔ སྲིད་པ་འདིར་གནས་ང་ཡི་ལས་མཁན་ཏེ༔ ང་ཡིས་དམོད་པའི་ལས་འདི་གཉེར་བའི་ཕྱིར༔ ཕྱི་ནང་ལྷ་དང་སྲུང་མ་སྐུ་བསྐྱོད་འཚལ༔ དབྱིངས་ལ་གནས་ཤིང་འགྱུ་བའི་ལྷ་ཚོགས་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔
ཀུན་ཀྱང་བདག་ཉིད་ལས་བཅོལ་དཔུང་ལ་བཞེངས༔ དམིགས་པའི་བྱད་མ་སྒྲོལ་བའི་ཕྲིན་ལས་མཛོད༔
ཅེས་ཕྱོགས་བཅུར་གཏོར། ཧོམ་བསྐྱེད་པ་ནི། ཕཊ྄ཿ རང་ཉིད་ཡེ་ཤེས་ཀྱི་མཁའ་འགྲོ་མ་དྲག་ཏུ་ཁྲོས་པ་ཁྲོ་གཉེར་སེངྒེའི་གདོང་པ་ཅན༔ ཤིན་ཏུ་གཏུམ་པ་དུར་ཁྲོད་ཆས་བརྒྱད་དང་ལྡན་པ༔ ཕྱག་གཡས་སྲོག་གཅོད་ལས་ཀྱི་གྲི་གུག་ནམ་མཁའི་མཐོངས་ལ་ཕྱར་ཞིང་༔ གཡོན་པས་ཁ་ཊྭཱཾ་རྩེ་གསུམ་ཐོག་ལྟར་འབེབས་པ༔ ཞབས་གྱད་ཀྱི་དོར་སྟབས་ཅན༔
ཆོས་འབྱུང་འབར་བའི་དབུས་སུ་གནས་པ༔ མདུན་དུ་ཕྲིན་ལས་ཀྱི་སྤྲུལ་པ་དྲག་མོ་ལྕགས་གདོང་ནག་མོ་གཅེར་མོ་མི་ལྤགས་ཀྱི་གཡང་གཞི་དམར་པོ་གྱོན་ནས་ནུ་མ་གྱེན་ཐོར་དུ་འཁྱིལ་བ༔ ཕྱག་གཡས་སྤུ་གྲི་དང་གཡོན་པས་ལྕགས་ཀྱུ་འཛིན་པ༔ དགྲ་བགེགས་ཀྱི་སྲོག་ལ་དབང་བའི་རྣམ་པར་གསལ༔ མ་མོ་གསོད་བྱེད་མའི་གཡས་གཡོན་དུ་བྱ་རོག་དང་འུག་པའི་གདོང་ཅན་དགྲ་བགེགས་ལྷ་དང་དབྱེ་བའི་རྫས་ཐུན་ནག་པོ་ཐོགས་པ༔ མདུན་དུ་བླ་འགུགས་ཀྱི་མ་མོ་སྲོག་འཕྲོག་གསུམ་ནི༔ དམར་མོ་མེ་མདོག༔ སྔོན་མོ་ཆུ་མདོག༔ ནག་པོ་མུན་པའི་མདོག་ཅན་ཐམས་ཅད་ཀྱི་ལག་ཏུ་བླ་འགུགས་པའི་ལྕགས་ཀྱུ༔ བླ་འཆིང་བའི་ཞགས་པ༔
བླ་འཛིན་གྱི་དྲྭ་བ༔ བླ་དྭགས་ཀྱི་རིང་ཆ༔ བླ་འབོད་ཀྱི་གྲི་རྐང་༔ གཡབ་མོ་འདེབས་པའི་རྔ་མ་དམར་ནག་བཅས་ཐོགས་ནས་དགྲ་བགེགས་གདུག་པ་ཅན་འགུགས་པའི་རང་བཞིན་དུ་གསལ་བའོ༔ བྷྱོ་བ་སིངྷ་ཌཱཀྐི་ཀྲོ་ཏི་ཀཱ་ལི་མ་མོ་བྷྱོ་བྷྱོཿ

ཨ་ཀ་ས་མ་ར་ཙ་ཤ་ད་ར་ས་མ་ར་ཡ་ཕཊ྄ཿ མ་ཏྲི་ཐུན་མ་བྷྱོ་ཛ༔ བྷྱོ་ཏྲག་རཀྨོ་བྷྱོ་བྷྱོཿ ཁ་ལ་རཀྨོ་ཨེ་ཀ་ཙ་ཏི་བྷྱོཿ ཁ་ཁཱ་ཧུ་ལུ་མ་མོ་བྷྱོཿ ཏྲི་ཛ་ཏྲི་ཛ་བཾ་ཤག་བྱིན་ཏུ་བྷྱོ་བྷྱོཿ མ་མོ་ཏྲི་རཀྨོ་ཛ་ཏྲི་མ་བྷྱོ་བྷྱོཿ ཐུན་ཐུན་བྷྱོ་བྷྱོཿ ཨོ་ཀཾ་ཤཾ་ནྲྀ་ཏྲི་ཐུན་ཛ་ཕཊ྄ཿ མདུན་དུ་གནམ་ལྕགས་ལས་གྲུབ་ཧོམ་ཁུང་ནག་པོ་ཟུར་གསུམ་ཁ་དོགས་མཐིལ་ཡངས་པ་བང་རིམ་དགུ་ཁ་ཁྱེར་གསུམ་དང་ལྡན་པ༔ ཁ་ཁྱེར་དང་པོ་ལ་སྒྲོལ་བྱེད་ཤན་པ་ནག་མོ་གློག་ལྟར་འགྱུ་བ༔
གཉིས་པར་ལྷ་བདུད་ནག་མོས་གཤིན་སྐད་འོ་དོད་དྲག་ཏུ་འབོད་པ༔ གསུམ་པར་བླ་འགུགས་དུས་ཀྱི་ཕོ་མོ་སྲིད་གསུམ་གླིང་བཞི་ཡུད་ཀྱིས་བསྐོར་ཞིང་དགྲ་བོའི་བླ་སྲོག་རྣམ་ཤེས་སྐད་ཅིག་ལ་འགུགས་པ༔ ལས་ཀྱི་བྲུབ་ཁུང་ཆེན་པོ་དེ་ལ་མངོན་སྤྱོད་ཀྱི་རྟགས་ཀུན་ཚང་བ་གཤིན་རྗེའི་བསད་ཁང་བདུད་ཀྱི་བཤའ་ར༔ སྡེ་བརྒྱད་ཀྱི་འདུ་ས༔ ཕོ་ཉའི་འགྱུ་ལམ༔ ཀླུ་བདུད་ཀྱི་གྲེ་བ༔ གཟའ་བདུད་ཀྱི་ལྟོ་བ༔ སྲོག་གཅོད་ཉི་ཁྲི་དགུ་འབུམ་ཚོགས་པའི་གླིང་ཆེན་པོ༔ གཤིན་ཡུལ་ཟངས་ཐང་དམར་པོའི་རྣམ་པར་མངོན་སུམ་དུ་བཀོད་པའི་མཐིལ་དུ༔ ནྲྀ་ཏྲི་དམར་ནག་གཉིས་ལས་བསྐྱེད་པའི་དམ་ཉམས་པའི་དགྲ་བགེགས༔
བྱད་མ་སྡིག་ཅན་དེ་ཉིད་ལུས་སྔོ་ཞིང་ཧམ་པ་མིག་ཤི་མིག་ཅན༔ བུ་ག་དགུ་ནས་ཁྲག་འཛག་པ༔ ཡན་ལག་མྱ་ངན་གྱི་ཆ་བྱད་ཅན་ལ་ལྕགས་སྒྲོག་དང་ཞགས་པས་བསྡམས་པ༔ གཅེར་བུ་བྱང་ཐང་གི་ལྷག་པས་ཕྱུར་བ་ལ་གྲང་དམྱལ་བརྒྱད་ཀྱི་ངད་དང་ལྡན་པས་རབ་ཏུ་གཟིར་ནས་སྨྲེ་སྔགས་ཀྱི་ཀེག་བུ་འདོན་པའི་དབྱིབས་སུ་བསྐྱེད་པའོ༔ བསད་ཁང་ནག་པོ་དེའི་ནང་ལས་ཀྱི་རླུང་དམར་འུ་རུ་རུ་འཚུབས་པ༔ ཕྱི་ན་ཞེ་སྡང་གི་མེ་འབར་བ༔ ནང་ན་འདོད་ཆགས་ཀྱི་ཁྲག་མཚོ་འཁྱིལ་བ༔ བར་དུ་གཏི་མུག་གི་མུན་པ་འཁྲིགས་པ༔ ལོགས་ན་ཕྲག་དོག་གི་ཐོག་དང་སེར་བའི་བུ་ཡུག་འཚུབས་པ༔ ལས་ཀྱི་བདུད་མོ་དམ་སྲི་མ་དང་མཚན་མོ་རྒྱུ་བ༔
སྲོད་ལ་ཉུལ་བ་སྲེག་མ་འཕྲོག་མ་སྐེམ་བྱེད་མ་བཅས་བདུད་མོ་ཐམས་ཅད་ཆོ་ངེ་ལྷང་ལྷང་བྱེད་པ་སྟེ་ལས་ཀྱི་ཕོ་ཉ་རྣམས་ཀྱིས་བཟུང་ནས་ཐར་པ་མེད་པའི་རང་བཞིན་དུ་གྱུར༔ ཕཊ྄ཿ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན? གསང་སྔགས་གསར་རྙིང་རྒྱུད་སྡེ་བཞི་དང་འབྲེལ་བའི་ཡི་དམ་དཀྱིལ་འཁོར་རྣམས་ཀྱི? གསང་སྔགས་ཀྱི་རྒྱལ་པོ་ཁྲོ་བོ་རིག་སྔགས་ཀྱི་བདག་མོ་ཁྲོ་མོ་རྣམས་ཀྱི? ཁྱད་པར་ཉི་མ་ནུབ་ཕྱོགས་ཨོ་རྒྱན་སྤྲུལ་པའི་ཞིང་ཁམས་ནས༔ མ་ཡེ་ཤེས་ཀྱི་མཁའ་འགྲོ་མ་སེངྒེའི་གདོང་པ་ཅན་རིགས་ལྔ༔ ཨུ་ཙ་ལའི་དུར་ཁྲོད་ཆེན་པོ་ནས་སྐུ་སྤྲུལ་སེངྒེའི་གདོང་པ་ཅན༔ གསུང་སྤྲུལ་སྟག་གི་གདོང་པ་ཅན༔
ཐུགས་སྤྲུལ་ཕག་གི་གདོང་པ་ཅན༔ ཡོན་ཏན་གྱི་སྤྲུལ་པ་དོམ་གྱི་གདོང་པ་ཅན༔ ཕྲིན་ལས་ཀྱི་སྤྲུལ་པ་སྤྱང་ཀིའི་གདོང་པ་ཅན༔ སྒྲོལ་བྱེད་ནག་མོ་ལྕགས་ཀྱི་གདོང་པ་ཅན༔ ཕྲ་མེན་མ་བྱ་རོག་འུག་པའི་གདོང་པ་ཅན༔ དུས་ཀྱི་ཕོ་ཉ་མོ་དམར་མོ་སྲོག་གཅོད་བཙན་གྱི་བུ་མོ༔ སྔོན་མོ་དབུགས་ལེན་ཀླུ་ཡི་བུ་མོ༔ བླ་འགུགས་ནག་མོ་བདུད་ཀྱི་བུ་མོ་ལོ་ཟླ་ཞག་དུས་ཟ་མ་ཆུ་ཚོད་དུས་ཀྱི་ཕོ་ཉ་མོ་དྲུག་ཅུ་རྩ་བཞི༔ སྲིད་པའི་ནག་མོ་ཤྭ་ཐོགས་རྒྱན་ཐོགས་ཁྲམ་ཐོགས་རྩིས་ཐོགས་བདུད་མོ་བཅུ་གཉིས༔ སྐྱེ་འགྲོ་གླིང་བཞིའི་སྲོག་བདག་མོ་སྲིན་མོ་ཁྲག་གི་རལ་པ་ཅན་བརྒྱད༔
མ་བྷྱོ་ཛཿགསུམ་ལས་འཆི་བདག་ཚེ་བདག་སྲོག་བདག་མ་མོ་གསུམ༔ ཡེ་ཤེས་དང་འཇིག་རྟེན་ལས་ལ་གྲུབ་པའི་ཕྲ་མེན་མ་བཅུ་གཉིས༔ དགྲ་ལྷ་དམུ་ཙ་མོ་རྩ་བརྒྱད༔ གཞན་ཡང་མ་རྒྱུད་མཁའ་འགྲོ་སྲིད་པའི་ལྷ་མོ་དུས་བདག་མ་གཙོ་འཁོར་དང་བཅས་པའི་མཐུ་སྟོབས་ནུས་པ་དམོད་པའི་རིགས་སྔགས་དྲག་པོ་འདི་ལ་བརྟེན་ནས་ཞིང་བཅུ་ཚང་བའི་དགྲ་བགེགས་བྱད་མ་མིང་ནས་དམོད་དེ་འགུགས་པའི་ལས་སུ་བཅོལ་བ་ནི༔ སྤྱིར་སངས་རྒྱས་ཀྱི་བསྟན་པ་བཤིག་པ༔ དཀོན་མཆོག་གི་དབུ་འཕང་སྨད་པ༔ དགེ་འདུན་གྱི་ཆོས་སྡེ་བཅོམ་པ༔ བསམ་གཏན་བསྒོམ་པའི་དབེན་རི་གཉེན་པོ་གཏོར་བ༔ ཁྱད་པར་གསང་སྔགས་ཀྱི་བསྟན་པ་རིན་པོ་ཆེ་སྤྱི་དང་བྱེ་བྲག་བསྟན་པའི་བདག་པོ་རིག་འཛིན་པདྨ་འབྱུང་གནས་ཀྱི་བརྒྱུད་འཛིན༔ དཔལ་ལྡན་རྙིང་མའི་ཆོས་གྲལ་མཚོན་པའི་འདུས་སྡེ་རིག་འཛིན་རྣལ་འབྱོར་བདག་ཅག་དཔོན་སློབ་འཁོར་དང་བཅས་པ་ལ༔
ཚད་བཙུག་པ་ཡ་བོར་བཟུང་བ་དོ་བསྡོ་བ་ཕོད་བཙུགས་པ་འགྲན་བཙལ་བ་མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ ཆོས་སྐྱོང་སྲུང་མའི་ནུས་པ་གཤེ་བ༔ གཞན་ཡང་ཉི་མ་ཕྱོགས་བཞི་མཚམས་བརྒྱད་ནས་གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔ ཚེ་ལ་བར་དུ་གཅོད་པར་བྱེད་པའི་མཐོ་གོང་ནས་བརྒལ་བ་དམའ་ཆད་དུ་འབེབས་པ༔ སྡེ་ཆེན་ལ་གཉེར་བ༔ ཆུ་ཆེན་ལ་སྒུག་པ༔ ཟམ་ཆེན་ནས་བཀག་པ༔ འཕྲང་ཆེན་ནས་གཅོད་པ༔
ལ་སོ་ནས་བསྲུང་བ༔ ལུང་གསུམ་ནས་རྐུ་བ༔ སྔོན་སྒུག་རྒྱབ་འདེད་བྱས་པ༔ ལོངས་སྤྱོད་ཟ་ལམ་དུ་དུག་འདེབས་པ༔ འགྲོ་ལམ་རྐང་ཞབས་སུ་རྩང་བཙུགས་པ༔ ཤག་ངན་གྱི་སྣ་འདྲེན་བྱས་པ༔ ངོས་བསྟོད་ལྐོག་ནས་སྨད་པ༔ ཁ་དར་ལས་འཇམ་པ༔ ཁོག་ཚེར་ལས་རྩུབ་པ༔ དམག་སྣ་ཇག་སྣ་རྐུན་སྣ་སྟོན་པ༔
དགྲ་ཁ་དང་མི་ཁ་ཟུག་པ༔ ནད་ཁ་དང་ཡམས་ཁ་རིམས་ཁ་འཚུབ་པ༔ བདུད་སྲིན་བགེགས་དང་འབྱུང་པོ་བྱུར་ཡུལ་ཁྱད་པར་དུའང་དགྲ་མགོ་ཐོག་ནས་བབ་པ༔ དགྲ་རི་རྩེ་ནས་ལངས་པ༔ དགྲ་ལུང་གསུམ་ནས་ལངས་པ༔ དགྲ་མི་ཆེན་ནས་ལངས་པ༔ དགྲ་ཡུལ་མི་ནས་ལངས་པ༔ དགྲ་མཐུན་གསུམ་ནས་ལངས་པ༔ དགྲ་ཕ་སྤུན་ནས་ལངས་པ༔ དགྲ་ཁྱིམ་མཚེས་ནས་ལངས་པ༔
དགྲ་སྒོ་ཐེམ་ནས་ལངས་པ༔ དགྲ་བཞི་གཤེད་ནས་ལངས་པ༔ སྔ་དགྲ་ཡིད་ལ་སེམས་ཤིང་༔ ད་དགྲ་ཐད་ནས་ལངས་པ༔ སྤྱི་དགྲ་རླུང་ལྟར་འཚུབས་པ༔ སྒོས་དགྲ་རྦབ་ལྟར་བརྒྱུགས་པ༔ ཟུར་དགྲ་ཁྱི་ལྟར་ཟུག་པ༔ ལམ་གྱི་མགྲོན་པོ་བཅོམ་པ༔ ངོ་ལོག་རྒྱབ་སྟོན་བྱེད་པ༔ བཀའ་དང་དམ་ལས་ལོག་པ་ལ་སོགས་ཁྱད་པར་གདུག་ཅིང་སྡང་བའི་བན་བྱད་བོན་བྱད་སྐྱེ་བོའི་མདའ་ཟོར་བུད་མེད་དམོད་ཟོར༔
ཡུགས་སའི་ཐལ་ཟོར༔ རིགས་སྔགས་ཀྱི་ཐུན་ཟོར༔ ཞང་ཞུང་གི་མཐུ་ཟོར༔ ལ་སོགས་པ་བདག་ཅག་སྒྲུབ་པ་པོའི་ལུས་ངག་ཡིད་གསུམ་ཁྱིམ་སྒོ་ལམ་གསུམ༔ གཞི་ལམ་བྱེས་གསུམ་ཐམས་ཅད་དུ་གནོད་ཅིང་སྡང་བར་བྱེད་པའི་དགྲ་བགེགས་བྱད་མ་རྣམས་ཀྱི་མི་རབས་བདུན་རྒྱུད་དང་བཅས་པ་ཐམས་ཅད༔ གནམ་ས་གླིང་བཞི་རི་རབ་གླིང་ཕྲན་གླིང་བར་མུན་བར་བན་བོན་སྲུང་མའི་སྐྱབས་འོག་གང་དུ་གནས་ཀྱང་རང་དབང་མེད་པར་གཟུགས་ལིངྒ་ལ་བཀོད་པ་བླ་ཤོག་བུ་ལ་བྲིས་པ༔ རྣམ་ཤེས་ས་བོན་ལ་བཏབ་པ་འདི་ལ་ཁུག་ཅིག༔ ལྷའི་དཀར་བྱང་ལ་ཕོབ་ཅིག༔ བཙན་གྱི་དམར་བྱང་ལ་ཕོབ་ཅིག༔ བདུད་ཀྱི་ནག་བྱང་ལ་ཕོབ་ཅིག༔
གཤིན་རྗེའི་ཁྲམ་བྱང་ལ་ཕོབ་ཅིག༔ ཚེ་ཕྱི་མ་ལ་དུས་མ་བཏབ་སྐྱེ་འཆི་གཉིས་ལ་ཁུང་མ་གཡར༔ ལས་ཀྱི་རྣམ་པར་སྨིན་པས་བཀུག་མ་དགོས་པར་གཟུགས་ལིངྒ་འདི་ལ་རང་དབང་མེད་པར་ཁུག་ཅིག༔ ཨོྃ་བཛྲ་ཨངྐུ་ཤ་ཡ་ཛ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གཎྜེ་ཧོཿ ཞེས་འགུགས་གཞུག་ལན་གསུམ་བྱའོ༔ ཕོ་ཉ་འགྱེད་པ་ནི༔ ཛ་བྷྱོཿ
སྣང་སྲིད་བདག་མོ་སྲོག་བདག་ཧར་ལེན་མོ༔ ཕོ་ཉ་མི་བསྲུན་བདུད་ཀྱི་དབང་མོ་ཆེ༔ ནག་མོ་སྲོག་ལ་མྱུར་བྱེད་དུས་ལ་བབ༔ དམ་ཉམས་བྱད་མའི་བླ་སྲོག་ཁུག་ལ་ཤོག༔ ཀེཾ་ཀེཾ་མེ་འབར་རྩར་ནས་རྒྱུག་བྱེད་མ༔ དམར་མོ་ཟངས་འཕར་གདོང་ཅན་དུས་ལ་བབ༔ བྱད་མའི་བླ་འཁྱམས་མ་ཤོར་ཁུག་ལ་ཤོག༔ སྔོ་དམར་རླབས་ཕྱུར་འཕྱོ་མ་མུན་པར་གཏིབས༔ གཅན་སྤྱང་ལག་རིང་གདོང་ཅན་དུས་ལ་བབ༔ དམིགས་པའི་དགྲ་བོ་བླ་འཁྱམས་ཁུག་ལ་ཤོག༔
བྷྱོཿ བླ་འཛིན་ལྕགས་ཀྱུ་འབར་བས་ཟུངས་ལ་ཤོག༔ བླ་འཆིང་ཞགས་པ་ནག་པོས་སྡོམས་ལ་ཤོག༔ བླ་འཛིན་དྲྭ་བའི་ནང་དུ་ཚུད་ལ་ཤོག༔ བླ་འབོད་གྲི་རྐང་གླིང་བུས་སྡུས་ལ་ཤོག༔ ཕྱགས་པའི་རྔ་མ་དམར་ནག་གཡོབས་ལ་ཤོག༔ རིང་ཆ་ཚོན་སྐུད་སྣ་ལྔས་སྒྲིལ་ལ་ཤོག༔ བླ་འདེད་བྱ་ཅན་རྣམས་ཀྱིས་ཆུམ་ལ་ཤོག༔ དགྲ་བོའི་བླ་དྭགས་མིང་བྱང་འདི་ལ་ཕོབ༔ བྱད་མ་གདུག་པའི་བླ་ཚེ་རྟེན་དང་ཕྲོལ༔
གཟུགས་བྱང་འདི་ལ་ཁུག་ཅིག་མཱ་ར་ཡ༔ ཏྲི་ཏྲི་ནྲྀ་ཏྲི་ཨངྐུ་ཤ་ཡ་ཛཿ ཐུན་ཐུན་མ་ཏྲི་མ་ཏྲི་དགྲ་བོ་བླ་ཤ་རེ་མ་ཏྲི་ཐུན་ཛ་ཛཿ བླ་འགུགས་སྐབས་དང་བསྟུན་བྱ་རོག་འུག་སྒྲོ་ཐོགས་ལ༔ བྷྱོ་ཛཿ མུན་པ་ནག་པོ་ཁཱ་ཁ་མུ་ཁ་མ༔ དགྲ་བགེགས་བན་བོན་བྱད་མ་ལྷ་དང་ཕྱེས༔ སྡིག་ཅན་བརྣག་པའི་དགྲ་བོ་ལྷ་དང་ཕྱེས༔ ཕ་ལྷ་མ་ལྷ་ཞང་ལྷ་སྐྱེས་ལྷ་ཕྱེས༔ དགྲ་ལྷ་སྲུང་སྐྱོབ་བན་བོན་རྣམས་དང་ཕྱེས༔
བྷྱོཿ ཧུ་ལུ་ནག་མོ་དུག་འདེབས་འུག་གདོང་མ༔ ལྟས་ངན་བརྒྱད་ཅུ་དགྲ་བགེགས་བདུད་དང་སྤྲོད༔ དམིགས་པའི་བྱད་མ་འཆི་བདག་བདུད་དང་སྤྲོད༔ དམོད་པའི་དགྲ་བོ་སྲོག་བདག་བདུད་དང་སྤྲོད༔ བྱད་མ་སྡིག་ཅན་ཕུང་བདུད་ནག་པོར་སྤྲོད༔ སཏྭར་ཐོགས་བདུད་ཀྱི་བུ་མོའི་དུས་ལ་བབ༔ དགྲ་བགེགས་ལྷ་དབྱེ་བདུད་སྤྲོད་དུས་ལ་བབ༔ མངོན་སྤྱོད་མཱ་ར་ཡ་ཡི་ཕྲིན་ལས་མཛོད༔ བྷྱོཿ
ཁཱ་ཁ་མུ་ཁ་དགྲ་བོ་ཤག་ཕྱེས༔ ཧུ་ལུ་མུ་ཁ་དགྲ་བོ་ཤག་ཕྱེས༔ ཏྲི་ཏྲི་ནྲྀ་ཏྲི་ཐུན་ཐུན་རྦད་ནན༔ དེ་ནས་ཕུར་པས་གཟིར་ལ་མཆོད་གཡོག་པས་ཐུན་བརྡེག་ཅིང་༔ ཛཿ ལས་བྱེད་ཆེན་པོ་དུས་ལ་བབ༔ དགྲ་བོའི་ཕུང་པོ་བཤིག་པའི་ཕྱིར༔ དམོད་པ་ནག་པོ་ཐུན་གྱིས་བརྡེག༔ ཛཿ ཉུངས་ཐུན་དྲག་སྔགས་དམོད་པའི་རྫས༔
དགྲ་བགེགས་ལྔ་ཕུང་རྡུལ་དུ་རློག༔ རྡོ་ཐུན་རྦབ་རྒོད་ཧྲི་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ དུག་ཐུན་སྨྱོ་འབོག་ཐིབས་སེ་ཐིབ༔ དགྲ་བགེགས་ལྔ་ཕུང་རྡུལ་དུ་རློག༔ མེ་ཐུན་ཚྭ་ཚྭ་སི་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ ཆུ་ཐུན་སྦོས་འགད་འུ་རུ་རུ༔ དགྲ་བགེགས་ལྔ་ཕུང་རྡུལ་དུ་རློག༔ ཁྲག་ཐུན་ནད་རླངས་ཆི་ལི་ལི༔
དགྲ་བགེགས་ལྔ་ཕུང་རྡུལ་དུ་རློག༔ མཚོན་ཐུན་རྣོ་ངར་ཟེངས་སེ་ཟེང་༔ དགྲ་བགེགས་ལྔ་ཕུང་རྡུལ་དུ་རློག༔ མདའ་ཐུན་ཐོག་རྒོད་ཤ་ར་ར༔ དགྲ་བགེགས་ལྔ་ཕུང་རྡུལ་དུ་རློག༔ གནམ་ལྕགས་ཕུར་ཐུན་ཧྲིལ་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ ཕཊ྄་ཡ་ར་མ་ས་ར་ད་ཤ་ཙ་ར་མ་ས་ཀ་ཨཿ ཐུན་བྷྱོ་ཐུན་བྷྱོཿ ཧཱུྃ་བྷྱོ་ཛཿ
ལས་ལ་ཁྲོས་པའི་ཤ་ཟ་མོ༔ ཕྲ་མེན་ནག་མོ་ལྕགས་གདོང་ཅན༔ ཁྱོད་ཀྱི་ཐུགས་དམ་དུས་ལ་བབ༔ ཕྱག་གཡས་ཟངས་གྲི་འབར་བ་བསྣམས༔ ཡར་རྩེ་རྡོ་རྗེ་རྩེ་ལྔ་ཡིས༔ ཡེ་ཤེས་མཁའ་འགྲོ་ལས་ལ་བསྐུལ༔ འཆང་བཟུང་ཟླུམ་སྐོར་ཆུ་སྲིན་ཁ༔ འཇིག་རྟེན་མཁའ་འགྲོའི་ཕོ་བྲང་ནས༔ དབལ་སོ་ཟངས་གྲི་འབར་བ་ཡིས༔ དགྲ་བོའི་བདུན་རྒྱུད་རྩད་ནས་ཆོད༔
དགྲ་བོའི་སྒོ་དགུར་ཛཿཁྲཾ་ཡ༔ ཕྱག་གཡོན་གནམ་ལྕགས་མཁར་ཕུར་བསྣམས༔ མར་རྩེས་དུག་གསུམ་རྩད་ནས་ཆོད༔ འཆང་བཟུང་གཟའ་བདུད་ཕོ་ཉ་འགྱུ༔ ཆུ་སྲིན་མཚོན་ཆའི་ཟི་ར་ཁོལ༔ ཟུར་གསུམ་གནམ་ལྕགས་ཐོག་རྒོད་འབེབས༔ སྲོག་བདག་མ་གསུམ་དུས་ལ་བབ༔ དམ་ཉམས་དགྲ་བོ་སྡིག་ཅན་གྱི༔ སྤྱི་གཙུག་རྐང་མཐིལ་ཡན་ཆོད་ཀྱིས༔ དབང་པོ་སྒོ་དགུར་ཀཱི་ལ་ཡ༔
རྩ་མདུད་ལྔ་ལ་ཀཱི་ལ་ཡ༔ དབང་པོ་དྲུག་ལ་ཀཱི་ལ་ཡ༔ རྣམ་ཤེས་བརྒྱད་ལ་ཀཱི་ལ་ཡ༔ འབྱུང་འདུས་གཟུགས་ལ་ཀཱི་ལ་ཡ༔ ཕོ་རྒྱུད་མོ་རྒྱུད་ཀཱི་ལ་ཡ༔ རིགས་རྒྱུད་བཅས་པར་ཀཱི་ལ་ཡ༔ དཀར་ནག་སྙིང་ལ་ཀཱི་ལ་ཡ༔ སྲོག་གཅོད་དབུགས་སྡུད་ཕུང་པོ་ཤིགས༔ མཱ་ར་ཡ་ཡི་ཕྲིན་ལས་མཛོད༔ ཨོྃ་བཛྲ་ལོ་ཀ་མ་ཏྲི་ཡ༔
སརྦ་ཀ་ར་ཏི་ཀ་ཡ་དགྲ་བོའི་སྲོག་ལ་རྦད་རྦད༔ བཛྲ་ཀཱི་ལི་ཀཱི་ལ་ཡ༔ ཏྲི་ཤུ་ལ་དགྲ་བོའི་སྙིང་རྩ་མྱོག་མྱོག་མཱ་ར་ཡ་ཕཊཿ ཅེས་གྲི་གུག་སྙིང་ཁར་གདབ་ནས་གནས་སྤར་བ་ནི༔ ཧོཿ རྣམ་ཤེས་ངོ་བོ་ཨཱཿདཀར་དེ༔ ཕུང་པོ་བཤིག་ནས་ཀློང་དུ་བསྟིམ༔ ཕཊ྄ཿ ལན་གསུམ་གྱིས་སྤར༔ དེ་ནས་སྤུ་གྲི་སོགས་ཀྱིས༔
བྷྱོཿ གདུག་པའི་དགྲ་བོ་བྱད་མ་ལ༔ འབར་བའི་མཚོན་ཆ་ཆར་ཕབ་པས༔ མིང་ཤུལ་ཙམ་ཡང་མེད་པར་གྱིས༔ གཏུབས་ཤིག་རལ་གྲི་འབར་བའི་མཚོན༔ ལྷའམ་འོན་ཀྱང་བརླག་པར་བྱེད༔ བཅད་ཅིང་གཏུབ་པའི་དུས་ལ་བབ༔ གཏུབས་ནས་རྡོ་རྗེས་གཏུན་དུ་བརྡུང་༔ རིག་སྔགས་དམོད་པའི་བྱད་ཟོར་རྣམས༔ ཕྱེ་མར་ཤིག་ཅིག་མཱ་ར་ཡ༔
ཨོྃ་བཛྲ་ཀ་ར་ཏི་ཀ་དགྲ་བོ་གཏུབ་གཏུབ༔ ཁ་ར་ཀ་དགྲ་བོ་ཤིག་ཤིག༔ ཨ་ཡུ་དྷ་དགྲ་བོ་མྱོག་མྱོག༔ བཛྲ་ཀཱི་ལི་ཀཱི་ལ་ཡ་བྱད་མ་བྷྱོ་བྷྱོཿ རྦད་རྦད་ནན་ནན་ཆོད་ཆོད་བྷནྡྷ་ཧཱུྃ་ཕཊ྄ཿ ཤོག་ལིང་ཟན་ལིང་སྐབས་དང་བསྟུན། དེ་ནས་མེ་ཧོམ་བསྐྱེད་པ་ནི༔ བྷྱོ་བྷྱོ་བྷྱོཿ མདུན་དུ་དྲག་པོ་ཨེའི་མེ་ཐབ་ཟུར་གསུམ་པ་ཁ་ཁྱེར་མཚོན་ཆ་དྲྭ་བས་བསྐོར་བ་དེའི་དབུས་སུ་མ་བྷྱོ་ཛཿ གསུམ་ལས་བསྐྱེད་པའི་གྲུ་གསུམ་དུ་མེ་སྡིག་དམར་པོ༔
ཆུའི་སྡིག་པ་སྔོ་ནག༔ ལྕགས་ཀྱི་སྡིག་པ་སྔོན་པོ༔ དེའི་དབུས་སུ་ཁྲོ་མོ་ཟ་བྱེད་ཁ་ལ་རྒྱས་འདེབས་མ་ལྕགས་གདོང་ནག་མོ་ཞལ་གདངས་པའི་དབུས་སུ༔ དུག་གི་གདོང་ཅན་སྡིག་པ་ཁམ་ནག་ལུས་ཐམས་ཅད་གཉེར་མས་གང་བ་མགོ་དགུ་རྭ་བཅོ་བརྒྱད་པ་ཡན་ལག་བརྒྱད་དང་ལྡན་པ༔ ལུས་ཐམས་ཅད་མིག་གིས་གང་བ་ཞལ་ཐམས་ཅད་བར་སྣང་དུ་གདངས་པ༔ མཆེ་བ་སྤུ་གྲིས་གཏམས་པའི་སོ་ལྟར་གཙིགས་པ༔ ལྕེ་ཧོམ་གཟར་ལྟར་དམར་ནག་གཉིས་བརྐྱངས་པ་ངོ་བོ་སྲིད་པ་ལས་ཀྱི་མ་མོ་གནམ་ས་སྡིག་རྒོད་འབར་བ་ལྟར་བསྐྱེད་པའི་ཞལ་དུ་དགྲ་བགེགས་བྱད་མ་ཕ་རོལ་གྱིས་རིག་སྔགས་ཀྱི་མཐུ་གཏོང་བའི་བན་བོན་བྱད་མ་ལྷ་སྲུང་དང་བཅས་པ་བྱད་མ་རང་གཤེད་ཕབ་ནས་ཞལ་དུ་གསོལ་བའི་རང་བཞིན་ཅན་དུ་གྱུར༔ བྷྱོཿ ཟ་བྱེད་འབར་བ་ལས་ཀྱི་མ་མོའི་ཚོགས༔ གནམ་ལྕགས་སྡིག་རྒོད་འབར་བ་ཞལ་གདངས་ནས༔
དགྲ་བགེགས་བྱད་མ་གནོད་བྱེད་ཞལ་དུ་བསྟབ༔ རིགས་སྔགས་བྱད་ཟོར་ཕུར་ཁ་བཟློག་ཏུ་གསོལ༔ ཨོྃ་བཛྲ་མ་ཏྲི་རཀྨོ་བྷྱོ་ལོ་ཧ་བྷིཥཚ་ཁ་བྱད་མ་ཨ་པ་ཡ་མཱ་ར་ཡ་ཁ་ཁ་ཁཱ་ཧི་ཁཱ་ཧི༔ ཞེས་པས་རིགས་སྔགས་ཀྱི་མཐུ་གཏོང་བའི་བན་བོན་བྱད་མ་རྣམས། ཕོ་ཉ་ལས་ཀྱི་མ་མོས་ཞལ་དུ་བསྟབས་ནས་བྱད་མ་རང་གཤེད་ཕབ་པར་བསམས་ལ་ལས་མཐའི་སྔགས་འབུལ་ནི། ཛཿ འཇོམས་བྱེད་ཆེན་པོ་སྲོག་བདག་མ་མོ་གསུམ༔ དགྲ་བགེགས་སྲོག་ལ་དབང་ཕྱིར་ཧོཾ་ཞལ་ཕྱེས༔ དགྲ་བགེགས་བྱད་མའི་མི་རབས་བདུན་རྒྱུད་རྣམས༔ སྲོག་བདག་མ་མོ་གསུམ་གྱི་ཞལ་དུ་འབུལ༔
ཨོྃ་མ་ཏྲི་མ་བྷྱོ་བྷྱོ་བྱད་མའི་བླ་སྲོག་རྣམ་ཤེས་ལ་ཁ་ཁ་ཁཱ་ཧི༔ ཨོྃ་ཛ་ཏྲི་མ་བྷྱོ་བྷྱོ་དགྲ་བོའི་ཕུང་པོ་ལྔ་ལ་ཁ་ཁ་ཁཱ་ཧི༔ ཨོྃ་ཏྲི་ཏྲི་རཀྨོ་ཁ་ལ་རཀྴ་བྷྱོ་བྷྱོ༔ དགྲ་བགེགས་ཀྱི་ལྷ་སྲུང་དང་བཅས་པ་ཁ་ཁ་ཁཱ་ཧི༔ བཾ་རཾ་བྷྱོཿ ཕཊ྄་ཡ་ར་མ་ས་ར་ད་ཤ་ཙ་ར་མ་ས་ཀ་ཨ༔ མ་ཏྲི་ལོ་ཧ་ཀཱ་ལི་ཡཀྴ་པྲ་མོ་མི་མུ༔ རཾ་མུ་ཙ་ཛ་བྷྱོ་བྷྱོ་ཟློག་ཟློག་ཕ་རོལ་བྱད་མ་རྣམས་དང་རིགས་སྔགས་ཀྱི་མཐུ་གཏོང་བ་ཐམས་ཅད་ནན་བྲུབ༔ རུཾ་ཧ་ལ་བྷིག་ནན་ཐུམ་ཐུམ་མྱོག་མྱོག་རྦད་རྦད༔
ཅེས་པས་ཕུལ།
ཤོག་ལིང་ཡིན་ན་བསྲེགས། ཟན་ལིང་ཡིན་ན་གཏུབ་ལ། དགྲ་བོ་ཞལ་དུ་བསྟབ་པ་ཁ་སྒྱུར་ཡིན༔ འདི་གཞུང་བསྲེག་གཏོར་སྦྱངས་བཀྲུས་གདམས་པ་ཡིན༔ དེ་ནས་སློབ་དཔོན་བདུད་འདུལ་དྲག་མོའི་ཕྱག་གིས་གནམ་ལྕགས་ཀྱི་རལ་གྲི་འབར་བས་འབྱུང་ལྔའི་བྱད་ཐག་གིས་བཅིངས་རྒྱ་རྣམས་དུམ་བུར་གཏུབས་པས་འབྱུང་བཞི་རང་བྱུང་གི་ཀློང་དུ་ཐིམ་ཞིང༌། དམོད་པའི་ཕུང་རྫས་བན་བོན་མུ་སྟེགས་བྱད་མ་མཁན་གྱི་བླ་རྟེན་དང་གཉིས་སུ་མེད་པ་སྲོག་བདག་མ་མོ་འབུམ་གྱི་ཞལ་དུ་བསྟབས་པས། སྣང་སྲིད་ཀྱི་བྱད་ཟོར་ཕུར་ཁ་ལྡང་མེད་ཡེ་ཤེས་ཀྱི་འཁོར་ལོར་ཐིམ་པའི་མོས་པ་མཛོད་ བྱས་ལ། དེ་ནས་ཚ་དཀར་བྱད་ཐག་བཅད་པ་ནི། སྤུ་གྲི་གྲི་གུག་གང་རུང་གིས། བྷྱོཿ
ཡེ་ཤེས་མཁའ་འགྲོ་སེང་གདོང་མས༔ ཕྱག་ན་གནམ་ལྕགས་མཚོན་ཆ་ཐོགས༔ བན་བོན་མུ་སྟེགས་དམོད་པ་ཡི༔ སྣང་སྲིད་ཡོངས་ཀྱི་བྱད་ཐག་ཆོད༔ བྷྱོཿ ཨཿཀཿསཿམཿརཿཙཿཤཿདཿརཿསཿམཿརཿཡཿཕཊ྄ཿ ཨོྃ་སརྦ་ཀརྨ་ཎི་ཀ་ཁོརྡྷ་བྷནྡྷ་བྷནྡྷ་ཧཱུྃ་ཕཊ྄ཿ ཅེས་བྱད་ཀྱི་ཐག་པ་བཅད། དེ་ནས་བསྲེག་པ་ནི། བྷྱོཿ
མ་ཏྲི་མུ་རཾ་ཛ་ཏྲི་ཁ་ལ་ཤིག་སརྦ་ཀ་ཁོརྡྷ་རཾ་རཾ་ཡེ་སྭཱ་ཧཱ༔ བྱད་ཐག་བཅད་ཅིང་ཧོམ་དུ་བསྲེགས། དེ་ནས་དངོས་གཞི་རིག་སྔགས་ཀྱིས་སྦྱོར་བ་ངན་པ་འཁྲུ་ཞིང་སྦྱང་བར་བྱེད་པ་ལ། འབྱུང་བ་ཕྱི་ནང་གི་རྒྱུ་རྐྱེན་བྱེད་ལས་མཚུངས་ཕྱིར། ཕ་རོལ་དགྲ་བོ་བྱད་མས་ཁྱེད་རང་རྣམས་རིག་སྔགས་ཀྱི་དམོད་ལས་དྲག་པོ་བྱད་དུ་བཅུག་པ་ལ་གཉེན་པོའི་གཤེད་མ་རང་ཆས་སུ་གནད་ལ་དབབ་པའི་ཚུལ་ནི། འཕང་ཧོམ་གྱི་སྟེང་ཚ་ནག་བྱད་ཀྱི་རི་བོ་འབྱུང་པོའི་བླ་རྟེན་ནག་པོ་དང༌། མདའ་ཧོམ་གྱི་སྟེང་དུ་ཚ་དཀར་སྲིད་པའི་གངས་ཆུ་ཡེ་ཤེས་འཁོར་ལོའི་ཆུ་རྒྱུན་ལུགས་འབྱུང་ཡས་བབས་ཀྱི་རྟེན་འབྲེལ་ཏིང་འཛིན་དྲག་པོས་དམིགས་པ་མི་གཡེལ་བར་མཛད་པར་ཞུ། ཚ་དཀར་ལ་ཁྲུས་གསོལ་ཞིང༌། བྷྱོཿ ཡེ་ཤེས་སེང་གདོང་དཀར་མོ་ཡི༔
ཐུགས་ཀྱི་འོད་ཟེར་བདུད་རྩི་ཡིས༔ བྱད་ཀྱི་རི་བོ་ནག་པོ་ཤིགས༔ དམོད་པའི་ཕུང་ཤིག་ནག་པོ་གཏོར༔ ཨོྃ་མུ་མུ་མུ་ལཾ་མུ༔ སཾ་དྷ་མུ༔ ཁཾ་མུ༔ རཾ་མུ༔ ཡཾ་ཡེ་སྭཱ་ཧཱ༔ ཁྲུས་ཆུ་ཚ་ནག་གི་སྟེང་དུ་དབབ་ལ་ཚ་ནག་བྱད་ཀྱི་རི་བོ་འཕུང་རྫས་ལྷག་རྗེས་མེད་པར་སྦྱངས། དེ་ནས་ཁྱེད་རང་རྣམས་ལ་རིག་སྔགས་ཀྱིས་འཁྲུ་ཞིང་ཕྱི་བ་ལ་དམིགས་པ་འདི་བཞིན་དུ་མཛོད།
བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཡེ་ཤེས་འོད་ལྔ་ལས་གྲུབ་པའི་གཞལ་ཡས་ཁང་གི་ནང་དུ། ཁྲོ་གཉེར་གཏུམ་མོ་ཡེ་ཤེས་ཀྱི་གཟི་འོད་འབར་ནས། འབྱུང་ལྔས་བསྡུས་པའི་བྱད་ཟོར་མི་མཐུན་པའི་ཕྱོགས་ཐམས་ཅད་ཅིག་ཅར་སྦྱོང་བའི་ནུས་པ་དང་ལྡན་པའི་སྐུ་ལས། ཡེ་ཤེས་ལྔའི་བདུད་རྩིའི་རྒྱུན་བྱུང་བ་ཁྱེད་རང་རྣམས་ཀྱི་སྤྱི་བོའི་ཚངས་བུག་ནས་ཞུགས། ལུས་ཀྱི་ནང་ཐམས་ཅད་གང༌། ནད་ཐམས་ཅད་རྣག་ཁྲག ། གདོན་ཐམས་ཅད་སྲོག་ཆགས། བྱད་གྲིབ་ཐམས་ཅད་འཇའ་ཚོན་སྔོ་དམར་གྱི་རྣམ་པར་དབང་པོའི་སྒོ་དང༌། བ་སྤུའི་བུ་ག་ཐམས་ཅད་ནས་སངས་སངས་ཐོན་ཅིང༌། ལུས་ཤེལ་སྒོང་གཡའ་བྲལ་བ་ལྟ་བུར་གྱུར།
སྲིད་པའི་རུས་སྦལ་ཁ་སྦྱོར་གྱིས་དབང་བསྐུར་ཞིང་བྱབས་པས། འབྱུང་ལྔའི་གཏད་འདྲེ་ཐམས་ཅད་དམིགས་མེད་དུ་བཅོམ། རྩྭ་མཆོག་ཀུ་ཤ་གཡབ་པས་དུག་ལྔའི་སྡིག་སྒྲིབ་བག་ཆགས་དང་བཅས་པ་ལྷག་མེད་དུ་ཕྱགས་ནས་ངར་གླུད་ལ་སིབ་ཀྱིས་ཐིམ། ལྷ་མོ་ལྔའི་རང་བཞིན་དར་གྱིས་ཕྱིས་པས་དུག་ལྔ་ཡེ་ཤེས་ལྔའི་ངོ་བོར་རྒྱས་ཐེབས་ཏེ་ཕུུང་ཁམས་ལྷའི་འཁོར་ལོ་གསལ་རྫོགས་སུ་གྱུར་པའི་མོས་པ་མཛོད། ཨོྃ་པི་ཤ་ཙི་པརྞ་ཤ་བ་རཱི་སརྦ་ཨུ་པ་སྨྲ་ར་པྲ་ཤ་མ་ན་ཡེ་སྭཱ་ཧཱ༔ བཛྲ་ཤྭ་དྷ་ཤྭ་དྷ་ཧཱུྃ་ཧཱུྃ༔ ཀཱ་ཡ་ཝཱཀྐ་ཙིཏྟ་སཏྭཾ་བྷ་ཡ་ཁྲོལ་ཁྲོལ༔ ཨོྃ་ཨེ་ཡྃ་རྃ་ཁྃ་སུྃ༔ ཧ་ཧེ་བཛྲ་ཕཊ྄་སྭཱ་ཧཱ། ཨོྃ་སརྦ་ཨུཥྞི་ཥ་བཱི་མ་ལེ༔
པྲ་ཏྲེཾ་གྷྲི་ཎ༔ བིར་བ་ཙཀྲ་ན་མ་ས་མནྟ༔ ཨ་ཛི་ཏེ་ཛྭ་ལ་ཛྭ་ལ༔ པྲ་ཛྭ་ལ་ཁནྡྷ་ཁནྡྷ་ཧཱུྃ་ཧཱུྃ་ཕཊ྄་ཕཊ྄ཿ ཨོྃ་ཛམྦྷ་ནི༔ སཏྭཾ་བྷ་ནི༔ ལཾ་བྷ་ནི༔ མོ་ཧ་ནི་ཧ་ཧ་ཕཊ྄ཿ ཧེ་ཧེ་ཕཊ྄ཿ ཚིནྡྷ་ཚིནྡྷ་ཕཊ྄ཿ
ད་ཧ་པ་ཙ་ཕཊ྄ཿ མ་ཐ་དྷུ་ན་ཕཊ྄ཿ ཤྲཱི་གྷྲཾ་བཛྲ་སརྦ་ཀ་རི་ཧཱུྃ་དྲུན༔ ཧྲིཥྚོྃ་ཀྲིཥྞ་ཧཱུྃ་ཧཱུྃ་ཕཊ྄་ཕཊ྄ཿ བཛྲ་མུཾ་ཀ་ར་བཛྲ་བྷཻ་རོ་ཙ་ན་བཛྲ་ཡོ་གི་ནི་བཛྲ་ཧ་རི་ནི་ས་ཛ་ཧཱུྃ་ཕཊ྄ཿ བཛྲ་མ་ཏྲི་ཎི་ཕཊ྄ཿ བཛྲ་ཡ་མ་ཡེ་ཕཊ྄ཿ བཛྲ་ར་ཏྲི་ཡེ་ཕཊ྄ཿ བཛྲ་ཏ་ཏྲི་ཡེ་ཕཊ྄ཿ བཛྲ་ཀོ་ཨཽ་མ་རི་ཀུ་ལན་དྷ་བཛྲ་སིངྷ་མུ་ཧ་ཧཱུྃ་བྷྱོཿ
བཛྲ་ན་མོ་དྷ་ར་ཡ་བཾ་ཀ་ར་ཕེ་ཀ་ར་བྷྱོཿ གཞན་གྱིས་རིག་སྔགས་དང་བྱད་དུ་བཅུག་པ་ཁྲོལ་ཁྲོལ༔ མནན་པ་དང་བསྐྲད་པ་དང་གཟིར་བ་དང་༔ དམོད་པ་དང་མུ་སྟེགས་ཀྱི་ངན་སྔགས་བན་བོན་གྱི་ཧོཾ་སྦར་སོགས་གནོད་པ་ཐམས་ཅད་ཤིག་ཤིག་འུར་འུར༔ ཨོྃ་བཛྲ་མེ་ཐུན་སཏྭཾ་བྷ་ཡ་བྱེར་བྱེར་ཧྲི་ཀརྨ་ཀུ་རུ་ཀཱི་ལ་ཡ་ཛྭ་ལ་རཾ་ཧཱུྃ་ཕཊ྄ཿ ཅེས་གཟུངས་སྔགས་ཀྱིས་བསྒྲུབས་པའི་བུམ་ཆུས་ཁྲུས་བྱ་ཞིང་ངག་ཏུ་བླུད། དེ་ནས་བུམ་སྒྲོའི་དབུས་སུ་ཙཀྲ་འཁོར་ལོ་བཞག་པས་བྱབ་ཅིང༌། གོང་གི་སྔགས་ཤམ་དུ། ཧཱུྃ༔ སྣང་ཞིང་སྲིད་པའི་ལྷ་སྲིན་སྡེ་བརྒྱད་ཕྱོགས་སྐྱོང་དྲེགས་པ་ཕོ་མོ་མ་ནིང་གི་སྡེ་ཚོགས་ཐམས་ཅད་ཀྱིས་བྱད་དུ་བཅུག་པ་དང་༔
མནན་པ་དང་༔ བསྡམས་པ་རིག་སྔགས་ཀྱི་དམོད་ལས་བྱད་ཟོར་ཕུར་ཁའི་གནོད་པ་ཐམས་ཅད་ཤིག་ཤིག་ཁྲོལ་ཁྲོལ༔ བྷི་ཛ་ཡ་མ་ཧཱ་བཱ་ལ་ཨ་ཛི་ཏེ་ཙིཏྟ་ཧཱུྃ་ཕཊ྄ཿ ཅེས་བྱབ་ཅིང་གླུད་ལ་བསྟིམ་པ་སོགས་བྱ། ཡང་དར་ཚོན་སྣ་ལྔས་ཕྱིས་ལ། གོང་གི་སྔགས་ཤམ་དུ། ཧཱུྃ༔ སྣང་ཞིང་སྲིད་པའི? སོགས་ བྷི་ཛ་ཡ་མ་ཧཱ་བཱ་ལ་ཨ་ཛི་ཏེ་ཙིཏྟ་ཧཱུྃ་ཕཊ྄ཿ ཅེས་བརྗོད་ལ་དར་ཚོན་གྱི་དབྱི་བ་སོགས་ལན་གྲངས་ཅི་རིགས་མཐར། ཕྱི་རས་དར་ཚོན་མེ་ཧོམ་དུ་བསྲེགས་པ་བཅས་ཡོངས་རྫོགས་གྲུབ་ནས་མེ་ཧོམ་བཤིག་པ་ནི།
ཧོཿ བསྲེག་བྱ་སྲེག་བྱེད་རང་བཞིན་མེ༔ དགྲ་བོའི་ཕུང་ཁམས་མ་གཏོགས་པ༔ ཕོ་ཉ་མོ་རྣམས་སྐྱེ་མེད་ཧོཿ ཕཊ྄ཿཕཊ྄ཿཕཊ྄ཿ སྲེག་ཐལ་ཚ་ནག་རྣམས་མཐར་ཆུ་ཆེན་དུ་དོར་ལ། ཧཱུྃ༔ དབྱིངས་ལས་མ་གཡོས་མཱ་མ་ཀཱི༔ འབྱུང་བ་ཆུ་ཡི་གཤེར་བརླན་ལ༔ བྱད་མ་བསྲེགས་གཏོར་བཀྲུས་ནས་སུ༔
སྐྱེ་མེད་དག་པའི་ཀློང་དུ་ཐིམ༔ ཆུ་ཡིས་ཁྱབ་པའི་སེམས་ཅན་རྣམས༔ བྱད་དང་གཏད་ལས་གྲོལ་གྱུར་ཅིག༔ ཨོྃ་བཛྲ་དྷརྨ་ཤུདྡྷེ་ཡེ་མུཾ་ས་མ་ཡ༔ མཱ་མ་ཀཱི་ཡེ་སྭཱ་ཧཱ༔ དེས་འབྱུང་བ་གསུམ་གྱིས་གཏོར་བསྲེགས་སྤུར་ནས་འཇའ་ཡལ་བ་ལྟར་བྱད་མ་བཅས་རྩ་མེད་དུ་བཏང་བར་བསྒོམ༔ དམིགས་མེད་ཆོ་རོལ་ཀ་དག་ངང་ལ་མཉམ་པར་བཞག་པའི་རྗེས་ཤེས་བྱ༔ དེ་ནས་གླུད་ལ་ཆབ་བྲན་དཔལ་འབར་སྦར་ལ། ཨོྃ་ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌།
སྟོང་པའི་ངང་ལས་གླུད་གཏོར་འདོད་པའི་ཡོན་ཏན་སྣ་ལྔ་དང་ལྡན་པར་གྱུར། ཨོྃ་ཨཱཿཧཱུྃ༔ ཨོྃ་ན་མཿསརྦ་ཏ་ཐཱ་ག་ཏ་ སོགས་ཀྱིས་བརླབ། རྒྱས་པ་གཏེར་གཞུང་ལྟར་རམ། བསྡུ་ན། ཧཱུྃ༔ སྣང་ཞིང་སྲིད་པའི་ཁམས་འདི་ན༔ མ་གཤིན་ཕོ་མོ་མ་ནིང་སོགས༔ སྲིད་པའི་གདོན་ཆེན་བསམ་ཡས་ཀྱང་༔ བདག་དང་རྒྱུ་འབྱོར་འཁོར་བཅས་ཀྱིས༔
གནོད་ཅིང་འཚེ་བའི་ཚོགས་རྣམས་ལ༔ འདོད་ཡོན་ཡས་གླུད་འདི་བསྔོས་པས༔ ཚེ་རབས་ལན་ཆགས་སྦྱངས་པ་དང་༔ དུས་ཀྱི་ཆད་པ་གྲོལ་བར་གྱིས༔ གཞན་གྱིས་བྱད་དུ་བཅུག་པ་དང་༔ རིག་སྔགས་དམོད་པས་རྦད་པ་སོགས༔ འདོད་ཡོན་གླུད་འདིས་འཁོར་བར་གྱིས༔ བཟུང་བ་ཐོངས་ལ་བཅིངས་པ་ཁྲོལ༔ ཕྱིན་ཆད་གནོད་པ་མ་མཛད་ཅིག༔ སེམས་ཀྱི་གླུད་འདི་མཁའ་ལ་གཏོང་༔
མཁའ་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ ཤ་ཡི་གླུད་འདི་ས་ལ་གཏོང་༔ ས་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ ཁྲག་གི་གླུད་འདི་ཆུ་ལ་གཏོང་༔ ཆུ་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔
བྱད་དང་གཏད་ལས་གྲོལ་བར་མཛོད༔ དྲོད་ཀྱི་གླུད་འདི་མེ་ལ་གཏོང་༔ མེ་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ དབུགས་ཀྱི་གླུད་འདི་རླུང་ལ་གཏོང་༔ རླུང་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ རུས་པའི་གླུད་འདི་རྡོ་ལ་གཏོང་༔
རྡོ་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ རྩ་རྒྱུས་གླུད་འདི་ཤིང་ལ་གཏོང་༔ ཤིང་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ ནང་རོལ་གླུད་འདི་ལམ་ལ་གཏོང་༔ ལམ་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔
བྱད་དང་གཏད་ལས་གྲོལ་བར་མཛོད༔ པགས་པའི་གླུད་འདི་ཐང་ལ་གཏོང་༔ ཐང་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ གོས་ཀྱི་གླུད་འདི་སྤྲིན་ལ་གཏོང་༔ སྤྲིན་ལ་གནས་པའི་ལྷ་སྲིན་རྣམས༔ གླུད་དང་ཆངས་བུ་འདི་བཞེས་ལ༔ བྱད་དང་གཏད་ལས་གྲོལ་བར་མཛོད༔ སྙིང་རྗེའི་སེམས་དང་ལྡན་གྱུར་ཅིག༔
བླ་མེད་བྱང་ཆུབ་རེག་གྱུར་ཅིག༔ མ་སྐྱེས་པ་དང་མི་འགགས་པ༔ སྟོང་པའི་ཆོས་ནི་རྟོགས་པ་ཡིས༔ རྟག་ཏུ་ཡེ་གྲོལ་ལ་གནས་ཤོག༔ ཨོྃ་སམྦྷ་ར་སམྦྷ་ར་ཧཱུྃ༔ ཨ་ཨཱ་བཛྲ་མུ་སྭཱ་ཧཱ༔ ཞེས་ཧཱུྃ་བཞིའི་སྔགས་དང་ཡུངས་ཐུན་ཀྱིས་བྲབ། རོལ་མོ་འཚམ་རྔམ་བཅས་ངར་གླུད་ཕྱིར་རོལ་དུ་དོར། དེ་ནས་ཟློག་པ་བྱ་བ་ནི། དར་ནག་དང་དྲག་རོལ་བཅས།
ཧཱུྃ༔ བཞེངས་ཤིག་མ་སྲིང་དབྱིངས་ནས་བཞེངས༔ ལྷ་མོ་ཉེར་གཅིག་དབྱིངས་ནས་བཞེངས༔ འཕགས་མ་ཤ་ཟ་ཆེན་མོ་བཞེངས༔ ཁྲོ་གཉེར་རྡོ་རྗེ་གཏུམ་མོ་བཞེངས༔ དམར་གྱི་གཏོར་མ་འདི་བཞེས་ལ༔ མུ་སྟེགས་འདུལ་བའི་རྫུ་འཕྲུལ་འགྱེད༔ དམ་སྲི་སྒྲོལ་བའི་མཚོན་ཆ་ཐོགས༔ མཚོན་ཆ་རྡོ་རྗེའི་མདའ་ཐོགས་མ༔ འབར་མ་རྩེ་གསུམ་ཐོགས་པ་མོ༔
གཡུལ་ལས་རྒྱལ་བའི་གདུགས་དཀར་འཛིན༔ ཤ་ཟ་དགྲ་སཏྭ་ཐོགས་པ་མོ༔ ཁྲོ་གཉེར་མཆེ་གཙིགས་ཞགས་ཐོགས་མ༔ མ་མོའི་ལུས་ལ་གཟི་བརྗིད་འཕྲོ༔ མོ་ནི་སྲིད་གསུམ་གཡོ་བ་མོ༔ དུག་མཚོན་མེ་ཆུའི་བྱད་ཀྱིས་ནི༔ འཇིགས་པར་མི་ནུས་གཏུམ་པ་མོ༔ ཉིད་ཀྱི་སྤྲུལ་པའི་རོལ་རྩལ་ལས༔ གནས་ཉུལ་ཕྲ་མེན་སྲིན་མོའི་གཟུགས༔ སྲོད་ལ་རྒྱུ་ཞིང་ཤ་ལ་ཟ༔
མུ་སྟེགས་ཁྲག་ལ་དགྱེས་པ་མོ༔ ཛཱ་ཕྲན་ཆེན་མོའི་དུས་ལ་བབ༔ སྲིད་པའི་མ་མོ་གློག་མ་སྤྲིན༔ ཛཱ་མིན་གཤིན་རྗེའི་ལས་བྱེད་མ༔ གསོད་ལ་དགའ་ཞིང་གཅོད་ལ་རྔམ༔ ཕྱག་ན་གནམ་ལྕགས་ཐོག་མདའ་བསྣམས༔ བྱད་ཟོར་ཕུར་ཁ་བཟློག་ཏུ་གསོལ༔ ཕོ་རྒྱུད་ཁྲོ་བོའི་དྲག་སྔགས་ཟློག༔ མོ་རྒྱུད་ཁྲོ་མོའི་ཐུན་སྔགས་ཟློག༔ བནྡེ་སྔགས་པའི་ཧོཾ་སྦར་ཟློག༔
གཡུང་དྲུང་བོན་གྱི་མཐུ་གཏད་ཟློག༔ མུ་སྟེགས་རྣམས་ཀྱི་ངན་སྔགས་ཟློག༔ སྡེ་བརྒྱད་དྲེགས་པའི་རྦད་འདྲེ་ཟློག༔ ལྷ་སྲིན་ཡོངས་ཀྱི་རྦོད་གཏོང་ཟློག༔ དྲང་སྲོང་རྣམས་ཀྱི་དམོད་པ་ཟློག༔ ནག་པོ་ཀླུ་ལ་གཏད་པ་ཟློག༔ ས་བདག་གཉན་ལ་བཅོལ་བ་ཟློག༔ རིག་སྔགས་ཟོར་ཁ་འདེབས་པ་ཟློག༔ གནམ་ནས་དལ་ཁ་འབེབས་པ་ཟློག༔ ས་ནས་དུག་མདའ་གཡོས་པ་ཟློག༔
ཕྱོགས་ནས་དམག་ཆེན་ལངས་པ་ཟློག༔ དམ་སྲིས་ཕྱི་ནང་དཀྲུགས་པ་ཟློག༔ ཕུང་སྲིས་ཁ་གྱོད་འཕེན་པ་ཟློག༔ འགོང་པོའི་རྦབ་འདྲེ་ཐམས་ཅད་ཟློག༔ ལོ་དང་གཟའ་སྐར་མི་མཐུན་ཟློག༔ གཤེད་བཞྀས་དུར་ཁ་འདེབས་པ་ཟློག༔ གཟུགས་མེད་གཤིན་སྐད་འདོན་པ་ཟློག༔ དུར་ནས་བླ་འབོད་བྱེད་པ་ཟློག༔ སྲིད་ཀྱི་ཕྱྭ་གཡང་ཉམས་པ་ཟློག༔ དབུལ་སྲི་ཕུགས་སུ་ཚུད་པ་ཟློག༔
འབྱུང་པོས་མགོ་སྐོར་བྱེད་པ་ཟློག༔ ཐན་དང་ཆོ་འཕྲུལ་འགྱེད་པ་ཟློག༔ སྲུང་རྟའི་རྒྱ་མ་ཆགས་པ་ཟློག༔ སྨེ་བ་རླུང་རྟ་ཉམས་པ་ཟློག༔ ཕོ་སྐག་མོ་ལ་རྩུབ་པ་ཟློག༔ མོ་སྐག་ཕོ་ལ་རྩུབ་པ་ཟློག༔ ཆེ་སྐག་ཆུང་ལ་རྩུབ་པ་ཟློག༔ ཆུང་སྐག་ཆེ་ལ་རྩུབ་པ་ཟློག༔ རྒས་སྐག་གཞོན་ལ་རྩུབ་པ་ཟློག༔ གཞོན་སྐག་རྒས་ལ་རྩུབ་པ་ཟློག༔
ནོར་སྐག་མི་ལ་ཡོ་བ་ཟློག༔ མི་སྐག་ནོར་ལ་ཡོ་བ་ཟློག༔ རྒྱལ་སྐག་བློན་ལ་ཡོ་བ་ཟློག༔ བློན་སྐག་རྒྱལ་ལ་ཡོ་བ་ཟློག༔ རྗེ་སྐག་འབངས་ལ་ཡོ་བ་ཟློག༔ འབངས་སྐག་རྗེ་ལ་ཡོ་བ་ཟློག༔ དུས་སྐག་ནད་སྐག་འཆི་སྐག་ཟློག༔ ཚེ་ཟད་ཟ་འགྲངས་ཐེབས་པ་ཟློག༔ བརྒྱག་དང་གོས་གྲངས་ཐེམ་པ་ཟློག༔ ནད་རིགས་བཞི་བརྒྱ་རྩ་བཞི་ཟློག༔
བགེགས་རིགས་སྟོང་ཕྲག་བརྒྱད་ཅུ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ གློ་བུར་བརྒྱད་ཅུ་རྩ་གཅིག་ཟློག༔ དུས་མིན་འཆི་བ་བཅོ་བརྒྱད་ཟློག༔ དར་སྲི་གྲི་སྲི་ཐམས་ཅད་རྣམས༔ བཟློག་གོ་དམོད་པའི་མཚོན་གྱིས་ཟློག༔ བསྒྱུར་རོ་དགྲ་ལ་བསྒྱུར་དུ་གསོལ༔ ཕ་རོལ་བྱད་མ་སྡིག་ཅན་གྱི༔ རང་མཐུ་རང་ནུས་སྟེང་དུ་ཟློག༔ དགྲ་བོའི་ལྷ་སྲུང་གཤེད་དུ་ཕོབ༔
སྡེ་བརྒྱད་ཟ་ཁ་དགྲ་ལ་སྟོན༔ མངོན་སྤྱོད་ཕྲིན་ལས་འགྲུབ་པར་མཛོད༔ ཨེ་ཀ་དུ་ན་ཨེ་ས་བྷྱོ་ཟློག༔ ཕཊ྄་ཡ་ར་མ་ས་ར་ད་ཤ་ཙ་ར་མ་ས་ཀ་ཨཿ ཨེ་ཀ་དུ་རུ་བྷྱོ་ཟློག༔ མ་ཏྲི་ཡ་ཏྲི་རེ་མ་ཏྲི་བྷྱོ་ཟློག༔ ན་ཤ་ཙ་ཏུ་དུ་མ་ཡ་ཨཱཿ ཏྲིག་ཁྲོཾ་བྷྱོ་ཟློག༔ མ་ཎི་མ་ར་བྷྱོ་ཟློག༔ མཱ་ར་ཡ་དུ་བྷྱོ་ཟློག༔
རྦད་ས་མ་ཡ་བྷྱོ་ཟློག༔ ཧ་ལ་ཧ་ལ་ཧལ་ཏ་ཧལ་ཏ་བྷྱོ་ཟློག༔ སརྦ་ཀ་ཁོར་དུ་མཱ་ར་ཡ་བྷྱོ་བྷྱོ་ཟློག་ཟློག༔ ཅེས་ལག་རྡེབ་བཅས་གྲངས་གསོག་ལ། བྱེ་བྲག་ཁྱད་པར་གྱི་ལས་བྱད་ཟློག་སོགས་སྤྲོས་བཅས་དང་མ་འབྲེལ་ཚེ་འོག་གི་གཏོར་འཕང་ ཧཱུྃ་བྷྱོཿ བཞེངས་ཤིག་མི་མངོན་ཆོས་སྐུའི? མཐར་འཕང་ལ་མནན་པ་ ཛ་བྷྱོཿ རིམ་པ་དགུ་ཡི་ས་འོག་ལ? སོགས་ཀྱིས་མནན་པའི་རྗེས་དབང་ལ་འཇུག་པར་བྱའོ། ། ཡང་སྐབས་འགར་བྱད་ཟློག་སྤྲོས་པ་བྱ་ན། ཡེ་ཤེས་པ་ནམ་མཁར་གཏེགས་ལ། སྡེ་བརྒྱད་གསེར་སྐྱེམས་སྔོན་དུ་འགྲོ་བས།
ཐུགས་དམ་བསྐུལ་བ་ནི། ཧཱུྃ༔ དབྱིངས་ཕྱུག་ཁྲོས་པའི་དྲག་མོ་སེང་གདོང་མ༔ མཁའ་འགྲོ་སྡེ་བཞི་ཤུགས་འགྲོ་ཕྲ་མེན་ཚོགས༔ ཐུགས་དམ་བསྐུལ་ལོ་འགྲོ་བའི་དོན་ཕྱིར་བཞེངས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མཐུ་རྩལ་དུས་ལ་བབ་བོ་ས་མ་ཡ༔ ཨོྃ་ཌཱཀྐི་སིངྷ་མུ་ཁ་ཧ་རི་ནི་ས་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི༔ དགྲ་བགེགས་འབྱུང་པོ་ཐམས་ཅད་ཕཊ྄ཿཡཿརཿམཿསཿརཿདཿཤཿཙཿརཿམཿསཿཀཿཨཿ ཨེ་ས་བྷྱོ་བྷྱོ་ཟློག་ཟློག༔
ཆད་མདོ་གཏོང་བ་ནི། ཧཱུྃ། སྔོན་ཚེ་བར་དང་ཐ་མའི་དུས་ཀྱི་ཚེ། ། འོག་མིན་བསམ་ཡས་གཟེ་རྒྱལ་གངས་ར་རུ། ། སྐུ་གསུམ་མཁའ་འགྲོ་པད་འབྱུང་ཡབ་ཡུམ་དང༌། ། སྤྲུལ་པའི་སྐྱེས་མཆོག་གཏེར་བདག་གླིང་པ་ཡིས། ། རྒྱུད་གསུང་གཏེར་ལ་སྦས་དང་གདན་དྲངས་ཚེ། ། དབྱིངས་ཀྱི་ཌཱཀྐི་དྲེགས་སྡེ་གཏེར་སྲུང་རྣམས། ། སོ་སོའི་གཟུགས་བསྟན་ཁས་བླངས་དམ་བཅས་བཞིན། ། ཤ་ཁྲག་དམར་གྱི་གཏོར་མ་འདི་བཞེས་ལ། །
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ཨོྃ་ཀྲོ་ཏ་ཀྲོ་ཏི་རཱ་ཧུ་ལ་མ་ཏྲི་ཤུ་ལ་ཙ་ཏྲི་ནཱ་ག་ཏི་པ་ར་ཙ་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི། དེ་ནས་གསེར་སྐྱེམས་སྔོན་དུ་འགྲོ་བའི་ཟོར་ཆེན་འཕེན་པ་ནི། མེ་ཧོཾ་སྦར་ཞིང༌། གཏོར་མར་དཔལ་འབར་བཙུགས་ལ་འདི་སྐད་དོ། ཧཱུྃ་བྷྱོཿ བཞེངས་ཤིག་མི་མངོན་ཆོས་སྐུའི་ཀློང་ནས་བཞེངས༔ བརྒྱུད་ལྡན་རིག་འཛིན་གྲུབ་ཐོབ་དབྱིངས་ནས་བཞེངས༔ བདུད་འདུལ་གཙོ་མཆོག་སེང་གདོང་དབྱིངས་ནས་བཞེངས༔ སྲོག་གཅོད་མ་མོ་མཆེད་བཞི་དབྱིངས་ནས་བཞེངས༔
མྱུར་མགྱོགས་ཁྲག་རལ་བདུད་སྨིན་དབྱིངས་ནས་བཞེངས༔ བསྐལ་པའི་མེ་འབར་དུག་མཚོའི་ཀློང་ནས་བཞེངས༔ དུག་རླངས་བུ་ཡུག་འཚུབ་མའི་ཀློང་ནས་བཞེངས༔ སྲོག་ལེན་མུན་ལྟར་གཏིབས་པའི་དབྱིངས་ནས་བཞེངས༔ དམ་རྫས་ཁྲག་མཆོད་འབར་བ་འདི་བཞེས་ལ༔ སྔགས་འཆང་བདག་ལ་སྡང་བའི་དགྲ་བོ་འདིས༔ སངས་རྒྱས་བསྟན་པ་བཤིག་ཅིང་རྩད་ནས་བཅད༔ དཀོན་མཆོག་དབུ་འཕང་སྨད་ཅིང་ཁ་ཡོག་བཀལ༔ དགེ་འདུན་རྒྱ་མཚོའི་ཐུགས་དཀྲུགས་དབྱེན་ཕྱུང་བརྩོན༔ དགེ་བཅུ་ཁྱད་གསོད་མི་དགེ་དྭང་དུ་བླངས༔
མི་ལ་ལྷ་མེད་ལྷ་ལ་མཐུ་མེད་ཟེར༔ ཆོས་སྐྱོང་སྔགས་ཀྱི་སྲུང་མར་དོ་བསྡོ་བའི༔ ཞིང་བཅུ་ཚང་བའི་དམ་ཉམས་སྡིག་ཅན་འདིས༔ སྟེང་ནས་གཟའ་ནད་ཆར་ལྟར་འབེབས་སུ་ཆུག༔ བར་ནས་བཙན་གཟེར་རླུང་ལྟར་འཚུབ་ཏུ་ཆུག༔ འོག་ནས་རླུང་ནད་མུན་ལྟར་གཏིབ་ཏུ་ཆུག༔ བསྐུལ་ལོ་རྦད་དོ་མཁའ་འགྲོ་མཐུ་མ་ཆུང་༔ གཡབ་བོ་ཆོས་ཤིག་ཤ་ཟ་རྩལ་མ་ཞན༔ ཉེས་ཅན་བསྟན་པའི་རུ་ཏྲ་ནག་པོ་འདི༔ ལོ་ཟླ་ཞག་དང་ཟ་དུས་འདའ་མ་བྱེད༔
ད་ལྟ་སྐད་ཅིག་བླ་སྲོག་ཆོད་ལ་ཤོག༔ ཕོ་རྒྱུད་རྣམས་ཀྱི་ཤ་ཟོ་ཁྲག་ལ་འཐུང་༔ མོ་རྒྱུད་རྣམས་ཀྱི་མངལ་སྐོམ་སྐྱེ་རྒྱུད་ཆོད༔ མཐུན་གྲོགས་ཡུལ་ཁྱིམ་རྟེན་གནས་ཆགས་ཡུལ་རྣམས༔ གནམ་ལྕགས་ཐོག་གིས་རི་རབ་བཤིག་པ་ལྟར༔ ཐལ་བའི་རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཾ་སིངྷ་ཌཱཀྐི་བཻ་རོ་ཙ་ན་བཛྲ་བྷ་ར་ཧི་ཀྲོ་ཏི་ཀ་ལི་ཧ་རི་ནི་ས་མ་མོ་རཀྴ་ཁ་ཁ་མུ་ཁ་རུ་ལུ་མུ་ཁ་ནག་མོ་བྷེ་ཏྲི་ནག་མོ་དགྲ་བོའི་སྲོག་ལ་རྦད་རྦད༔ ཕཊ྄ཿཡཿརཿམཿསཿརཿདཿཤཿཙཿརཿམཿསཿཀཿཨཿ ཨེ་ས་བྷྱོ་ཟློག༔
ཅེས་ཟློག་སྔགས་དང་བཅས་དགྲ་བགེགས་བྱད་མའི་ཕྱོགས་སུ་འཕང་ངོ༌།
དམིགས་པ་ནི་གཏོར་མ་གནམ་ལྕགས་ཀྱི་རི་རབ་ཟུར་གསུམ་པ་རྣོ་དབལ་གདུག་པའི་མཚོན་འདེབས་པའི་ཤུགས་བཅས་རི་རབ་མགོ་མཇུག་ལྡོག་པ་ལྟར་འཕང་བས། ཕ་རོལ་བྱད་མའི་ཡུལ་ཞིང་སྲུང་སྐྱོབ་བན་བོན་མཁར་ཁང་དང་བཅས་པ། མགོ་མཇུག་ལྡོག་ནས་ཐལ་མེའི་འོབས་སུ་ཆུ་བླུགས་པ་ལྟར་ཕྱུར་ཞིང་བརྒྱལ་ནས་མིང་ཤུལ་ཙམ་ཡང་མེད་པར་བསྒོམ། དེ་ནས་སྒོ་དྲུང་དུ་བརྟན་མ་བཤམས་ལ། ཧཱུྃ༔ བོད་ཁམས་སྐྱོང་བའི་མ་སྲིང་ཆེན་མོའི་ཚོགས༔ མ་མོ་བཅུ་གཉིས་སྨན་ཕྲན་བྱེ་བ་འབུམ། ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་མ་མ་ཏིང་ཏིང་ཤག་ཤག་ལེ་ལེ་ཏྲིང་ཏྲིང་སྤྲེང་སྤྲེང་ཁ་ཁ་ཁཱ་ཧི།
མནན་པ་བྱ་ན་བསྲེག་ལིང་གི་ཐལ་བ་ཆ་གཅིག་སྒོ་དྲུང་ངམ། འགྱུ་ལམ་ལྟ་བུར་དོང་བྲུས་པའི་ནང་དུ་མནན་པ་ལ་འགུགས་གཞུག་དང་བཅས། ཛ་བྷྱོཿ རིམ་པ་དགུ་ཡི་ས་འོག་ནས༔ ས་སྲིན་ནག་མོ་ལྕམ་དྲལ་མས༔ ལག་ན་སྦྲུལ་གྱི་ཞགས་པ་ཐོགས༔ སྲིད་པ་ལས་ཀྱི་ཁ་གདངས་ནས༔ འགྱུ་བྱེད་དབལ་གྱི་ལྕེ་རྐྱོངས་ཤིག༔ དམ་ཉམས་དགྲ་བགེགས་ཁྱོད་ལ་གཏད༔ ཞལ་དུ་བསྟབས་ནས་ཁ་བསྡམས་ཏེ༔
བསྐལ་པ་སྟོང་དུ་མ་ཤོར་ཅིག༔ ནག་མོ་ཏི་པ་ཤ་ཀ་ལི་དུང་དུང་ཏྲི་མུན་ཐུན་ཐུན་སཏྭཾ་བྷ་ཡ་ནན་ནན༔ ཞེས་སའི་གཡོགས་ལ་གནོན། རྟ་བྲོ་བྱ་བ་ནི། ཧཱུྃ་མཿ ཀུན་གཞི་ལྷུན་གྲུབ་དཀྱིལ་འཁོར་དུ༔ ཕྲིན་ལས་གང་འདུལ་བརྡ་འགྲོས་ཡིས༔ སོ་སོའི་གར་གྱིས་བྲོ་བརྡུངས་པས༔ ང་བདག་མཚན་མའི་རུ་ཏྲ་བཅོམ༔ གཉིས་མེད་ཡེ་ཤེས་ལྷུན་གྱིས་གྲུབ༔
ཨོྃ་ནན༔ ཨཱཿནན༔ ཧཱུྃ་ནན༔ རུ་ཏྲ་ནན༔ མཱ་ར་ཡ་ནན༔ ལཾ་སཏྭཾ་བྷ་ཡ་ནན༔ ཡང་ན་མེ་རོ་མནན་པ་མ་བྱས་པར་དགྲ་ཕྱོགས་སུ་འཕང་རུང་འཐུས། དེ་ནས་ནང་དུ་ལོག ། སློབ་མ་ལྷར་བསྐྱེད་པའི་དོན་དུ་དམིགས་པ་འདི་བཞིན་མཛོད་ཅིག ཨ་མྲྀ་ཏ ས་བསང༌།
སྭ་བྷཱ་ཝ ས་སྦྱང༌། ཁྱེད་རང་རྣམས་ཀྱི་ཕུང་ཁམས་དང་སྐྱེ་མཆེད་ཐམས་ཅད་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་པཾ་ལས་པདྨ་རཾ་ལས་ཉི་མ་ཨཱཿལས་ཟླ་བ་སྟེ། གདན་གསུམ་བརྩེགས་པའི་དཀྱིལ་འཁོར་གྱི་སྟེང་དུ་བཾ་དམར་པོ་ཏཱཾ་ལྗང་གུ་མཱུྃ་དཀར་པོ་སྟེ། ཡི་གེ་གསུམ་གྱིས་མཚན་པ་ལས་བསྐྱེད་པའི་རྗེ་བཙུན་རི་ཁྲོད་ཀྱི་རྣལ་འབྱོར་མ་སྐུ་མདོག་ལྗང་མོ་ཞལ་གསུམ་ཕྱག་དྲུག་ཞབས་བཞི་དོར་སྟབས་ཅན༔ གཡས་ཞལ་གཙུག་ཏོར་རྣམ་རྒྱལ་དཀར་མོ་འཛུམ་བག་དང་ལྡན་པ༔ རྩ་ཞལ་ལྗང་མོ་འཕགས་མ་སྒྲོལ་མ་རི་ཁྲོད་དགྱེས་མར་བཞད་མ༔ གཡོན་ཞལ་དམར་མོ་རྡོ་རྗེ་ཁྲོ་གཉེར་ཅན་མཆེ་བ་གཙིགས་པ༔ ཕྱག་གཡས་གཡོན་དང་པོས་གདུགས་དཀར་དང་ཁ་ཊྭཱཾ་འཛིན་མ། བར་མ་གཉིས་ཀྱིས་དགྲ་སཏྭ་དང་ཞགས་པ་ཐོག་མ།
མཐའ་མ་གཉིས་ཀྱིས་མདའ་གཞུ་འགེང་མ། དབུ་ལ་རིན་པོ་ཆེ་རྒྱན་དྲུག་གིས་སྤྲས་མ། ཤིང་ལོའི་ཅོད་པན་རབ་ཏུ་གཡོ་མ༔ སྐུ་སྟོད་ལ་དར་ལྗང་གི་ཡུག་གོས་གསོལ་ནས་ནོར་བུ་དང་རིན་པོ་ཆེའི་རྒྱན་དྲུག་གིས་སྤྲས་མ། སྐུ་སྨད་དར་དམར་གྱི་ཨང་རག་གསོལ་ནས་ཞབས་གཉིས་ཕྱེད་སྐྱིལ་གྱིས་བཞུགས་མ། སྐུ་ལ་ཡེ་ཤེས་ཀྱི་འོད་ཟེར་དང་མེ་དཔུང་འབར་མས་བསྐོར་བས་བདུད་དང་ལོག་འདྲེན་ཐམས་ཅད་ཚར་བར་གཅོད་མ༔ ཁོར་ཡུག་ཏུ་གདུགས་དཀར་ལྷ་མོ་ཉེར་གཅིག༔ རྡོ་རྗེའི་ཕོ་ཉ་དྲུག་ཅུ་རྩ་བཞི་གནས་ཉུལ་བྱེ་བ་འབུམ་སྡེའི་སྟེང་དུ་གདུགས་དཀར་པོ་རྩིབས་སྟོང་དང་ལྡན་པ་གཡས་སུ་འཁོར་བ་ལ༔ རྫོགས་པའི་སངས་རྒྱས་སྟོང་རྩ་གཉིས་ཕྱོགས་བཅུའི་རྒྱལ་བ་སྲས་དང་བཅས་པ་སྤྲིན་གཏིབས་པ་ལྟར༔ སྣང་ལ་རང་བཞིན་དང་བྲལ་བའི་སྐུར་གསལ་བའི་གནས་གསུམ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔
ཨོྃ་བཛྲ་ས་མཱ་ཡ་ཛཿཛཿ ལྷ་བསྐྱེད་དང༌། ཧཱུྃ༔ རང་བཞིན་རྟོག་མེད་དབྱིངས་ནས་མཁའ་འགྲོ་མ༔ དམ་ཚིག་ཡེ་ཤེས་གཉིས་མེད་དཔའ་མོའི་ཚུལ༔ འཕགས་མ་བདེ་གཤེགས་རྒྱལ་བ་སྲས་དང་བཅས༔ གནས་འདིར་སྤྱན་དྲངས་དབྱེར་མེད་བཞུགས་པར་གྱུར༔ ཛཿཧཱུྃ་བཾ་ཧོཿ ས་མ་ཡ་སཏྭཾ༔ ཨ་བེ་ཤ་ཡ་ཨཱ་ཨ་སྭ་ཏཱི་སརྦ་སཏྭཾ༔
ཞེས་བྱིན་དབབ་ལ། དེ་ནས་བུམ་པ་སྤྱི་བོར་བསྐུར་ཞིང༌། ཧཱུྃ༔ རྫུ་འཕྲུལ་བུམ་པ་གཞལ་ཡས་ཁང་༔ རིག་སྔགས་འཛིན་མ་སྐུ་གསུམ་དངོས༔ སྐལ་ལྡན་རིགས་ཀྱི་བུ་ཁྱོད་ལ༔ དབང་བསྐུར་དེ་བཞིན་ཁྲུས་བསྩལ་ནས༔ རྫས་མཆོག་ཀུ་ཤའི་རླུང་སྤྲོས་ཏེ༔ འབྱུང་ལྔ་ལྷ་མོའི་སྐུ་ཕྱིས་པས༔ བྱད་གཏད་ཞགས་པ་ཁྲོལ་གྱུར་ཅིག༔
ཨོྃ་སརྦ་བྷི་དྷ་ཡ་ཧཱུྃ༔ བཛྲ་དྷ་ར་ཨ་བྷི་ཥིཉྩ་ཧཱུྃ་ཧཱུྃ༔ ཧོཿ ཁྱེད་རྣམས་ལ་བུམ་པས་དབང་བསྐུར་བས་ལུས་ལྷའི་གཞལ་ཡས་སུ་ཚུད༔ ཁྲུས་བསྩལ་བས་གཞན་གྱིས་དམོད་པའི་རིག་སྔགས་སྡེ་བརྒྱད་ཀྱི་བྱད་ཁ་ལས་གྲོལ༔ རྩྭ་མཆོག་ཀུ་ཤ་གཡབས་པས་མཐུ་གཏད་དང་རིག་སྔགས་དམོད་ལས་གདུག་པའི་དབལ་ཁ་ལ་སོགས་ཞི་བར་མོས་མཛོད། ཚ་དཀར་ལ་དབྱངས་གསལ་རྟེན་འབྲེལ་སྙིང་པོས་རབ་གནས་བྱས་ལ་སྲུང་སྒོའི་སྟེང་དུ་བཞག དེ་ནས་སྦྲུལ་ནག་པོ་སྟོང་ཐུབ་ཀྱི་འཁོར་ལོ་སྤྱི་བོར་བཞག་ཅིང་དབང་བསྐུར། རྡོ་རྗེ་རྒྱ་གྲམ་སྤྱི་བོར་བརྒྱན། ཧཱུྃ༔
རྡོ་རྗེ་གཅོད་པའི་རལ་གྲི་ལས༔ འཕྲོས་པའི་རང་བཞིན་སྟེང་འོག་ཁྱབ༔ དཀྱིལ་འཁོར་བྱ་བ་མ་རྫོགས་བར༔ བགེགས་དང་འབྱུང་པོའི་མཚམས་ཆོད་ཅིག༔ ཨོྃ་བཛྲ་ཙཀྲ་ཧཱུྃ་ཧཱུྃ༔ སྦྲུལ་ནག་པོ་སྟོང་ཐུབ་ཀྱི་ཙཀྲ་རྫས་ལྡན་ལྟེབ་ཅིང་གྲི་ལྕགས་ཀྱི་གྭའུའམ་ཐུམ་པོས་གཡོགས་པའམ། དར་གྱི་ཐུམ་དུ་བསྒྲིལ་ཞིང་དམིགས་བྱའི་ལུས་ལ་གདགས། བསྒྲུབ་བྱ་མང་ཞིང་ཙཀྲ་མི་ལྕོགས་ཚེ། འགྱུ་ལམ་ཞིག་གི་གོང་དུ་བཞག་ཀྱང་འཐུས་སོ། དེ་ནས་སློབ་དཔོན་གྱིས།
དེས་ཁྱེད་རང་རྣམས་ཀྱི་ཚེ་རབས་རྒྱུད་ཀྱི་བྱད་ཁ། སློབ་དཔོན་རྒྱུད་ཀྱི་བྱད་ཁ། ཕ་མེས་རྒྱུད་ཀྱི་བྱད་ཁ། ཡུལ་རིས་ས་ཕྱོགས་ཀྱི་བྱད་ཁ། ཚེ་འདིའི་མངོན་ཞེན་མཐོ་གནོན་གྱི་བྱད་ཁ་ལས་གྱུར་པ་དང༌། ཕྱག་རྒྱ་ལས་གྱུར་པ་དང༌། བསམ་གཏན་ལས་གྱུར་པ་དང༌། སྦྱོར་བ་ལས་གྱུར་པ་དང༌། སྟོབས་ལས་གྱུར་པ་དང༌། སྨོན་ལམ་ལས་གྱུར་པ་དང༌།
རང་བཞིན་ལས་གྱུར་པ་དང༌། རང་གི་སྦྱོར་བ་དང་རང་ཉིད་ལ་ལོག་པ་སོགས། མདོར་ན་ཕྲ་མན་ངན་སྦྱོར་གྱི་བྱད་གདོན་ཐམས་ཅད། འདོད་ཡོན་གླུད་གཏོར་གྱི་ཟ་ཁ་ཁེངས་ཤིང༌། སྐྱེ་བ་དང་ཚེ་རབས་ཀྱི་ལན་ཆགས་ཐམས་ཅད་བྱང་བས་འབྱུང་པོའི་ཟ་ལམ་གཏོང་སྟེ། ཕ་རོལ་གྱི་བསམ་སྦྱོར་ངན་པ་རང་ལོག་ཏུ་གྱུར་པ། བུམ་པའི་དབང་བསྐུར་ཞིང་ཁྲུས་བྱས་པས་བྱད་གྲིབ་ཉེས་ཚོགས་ཐམས་ཅད་སངས་ཏེ་ལུས་ལྷའི་གཞལ་ཡས་སུ་ཚུད། དུག་སྦྲུལ་ནག་པོ་སྟོང་ཐུབ་ཀྱི་ཙཀྲས་ཁྱབ་ཅིང༌། སྲིད་པའི་བྱད་རྒྱ་ཐམས་ཅད་ཏིང་འཛིན་ཡེ་ཤེས་ཀྱི་སྔགས་རྒོད་དྲག་པོའི་རྒྱས་བཏབ་པས་གཏད་འདྲེ་བྱད་གདོན་གདུག་པའི་ལྟོ་བ་དཀྲུགས་ཤིང༌། ཚེ་སྲོག་བླ་རྟེན་བྱད་དུ་བཅུག་པ་ཐམས་ཅད་དབང་མེད་དུ་སྐྱུགས་ཏེ།
ཁྱེད་རང་རྣམས་ཀྱི་འབྱུང་བའི་སྟོབས་རྩལ་བསྐྱེད་ཅིང་གཟི་མདངས་འབར། ལྷ་མོ་ལྔའི་རང་བཞིན་དར་གྱིས་ཕྱིས་པས་འབྱུང་བ་སོར་ཆུད་ཅིང་ཡེ་ཤེས་ཀྱི་འཁོར་ལོར་རྒྱས་ཐེབས། ཙཀྲ་ལུས་ལ་བཅིངས་པས་སྲིད་པའི་བྱད་གདོན་ཕུང་འདྲེ་གང་གིས་ཀྱང་བལྟར་མི་བཟོད་ཅིང་འདའ་བར་མི་ནུས་ཏེ། སྲིད་གསུམ་གྱི་གཡུལ་ལས་རྣམ་པར་རྒྱལ་བ་དེ་ཉིད་རྟག་བརྟན་མི་ཤིགས་པ། རྡོ་རྗེའི་སྐུ་འགྲུབ་ཕྱིར་ཏིང་ངེ་འཛིན་གྱི་རྣལ་འབྱོར་འདི་ལྟར་སྒོམས་འཚལ་ཞིང༌། ཁྱེད་རང་རྣམས་ཀྱི་གཟུགས་ཕུང་གནམ་ལྕགས་ཀྱི་རྡོ་རྗེ་རྩེ་དགུ་པ་ཆེ་ཞིང་བརྗིད་པ། ཁྲོ་ཆུ་ཞུན་མ་ལྟར་ཚྭ་ཚྭ་འབུམ་ཕྲག་འཕྲོ་བའི་ལྟེ་བར། རྣམ་པར་ཤེས་པའི་ངོ་བོ་ཧཱུྃ་ཡིག་མཐིང་ནག་གཅིག་ཏུ་སྒོམས། རྡོ་རྗེའི་སྟེང་གི་ནམ་མཁའ་འོད་སྣང་ལས་གྲུབ་པའི་གདུགས་དཀར་པོ་རྩིབས་སྟོང་དང་ལྡན་པ་ལ། སངས་རྒྱས་སྟོང་རྩ་གཉིས་བདུད་འདུལ་གྱི་རྒྱ་ཅན་སྲུང་སྐྱོབ་ཀྱི་ཚུལ་དུ་གསལ།
ཕྱོགས་མཚམས་ཐམས་ཅད་རྡོ་རྗེའི་རྭ་བ་དང་དྲྭ་བ་གོ་མཚམས་མེད་པར་གཏམས་པ་ལས་མཚོན་ཆ་སྣ་ཚོགས་འཁྲུགས་ཤིང་མཆེད་པས། སྲིད་མཐའ་སྡུད་པ་རྡོ་རྗེའི་རྭ་གུར་གྱི་ལྟེ་བ་རྣམས་སུ་ཁྲོ་མོ་ཁ་དོག་སྣ་ཚོགས་པས། བྷྱོ་བྷྱོ་དང་ཕཊ྄་ཕཊ྄་ཀྱི་སྒྲ་བསྒྲགས་པས་སྲིད་གསུམ་ཟིལ་གྱིས་གནོན་ཅིང་མ་རུངས་བདུད་སྡེའི་གཡུལ་ལས་རྣམ་པར་རྒྱལ་བའི་བདག་ཉིད་ཅན་དུ་གྱུར་པའི་མོས་པ་མཛོད༔ ཅེས་བརྡ་སྦྱར་ལ། ཧཱུྃ་བྷྱོཿ སྐྱེ་མེད་ཡེ་ཤེས་མཁའ་འགྲོ་མས༔ འགགས་མེད་ཧཱུྃ་སྒྲ་འབྲུག་ལྟར་སྒྲོགས༔ གཉིས་མེད་བྷྱོ་དང་ཕེ་ཀ་རའི༔ རང་བཞིན་མེ་དཔུང་ཚྭ་ཚྭ་འཁྲིགས༔ ཅིས་ཀྱང་མི་ཤིགས་སྲུང་འཁོར་གྱུར༔
ཧཱུྃ་ཧཱུྃ་ཧཱུྃ་བྷྱོ་བྷྱོ་བྷྱོ༔ ཧཱུྃ་ནྲྀ་བྷྲཱུྃ་བཛྲ་ཙཀྲ་རཀྵ་ཧཱུྃ་ཕཊ྄ཿ ཅེས་བརྒྱ་ཕྲག་ཙམ་བཟླ། དེ་ནས་བསྒྲུབ་བྱ་སྟན་དཀར་གཡུང་དྲུང་གི་མཚན་མ་ཅན་གྱི་ཁར་བཞག་ལ་གོས་དཀར་བསྐོན། ཚེ་དབང་སོགས་གྲུབ་ན་སྐབས་འདིར་བྱ། ཨོྃ་ཡེ་དྷརྨཱ་ སོགས་བརྗོད། དེ་ལྟར་གྱུར་པ་དེ་ཉིད་ལ་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་དང༌། སྤྱན་གཟིགས་བདེ་གཤེགས་སྟོང་རྩས་མངའ་གསོལ་བ་བདེ་ལེགས་བསྩལ་དེ་གཉིས་མེད་དུ་ཐིམ་པའི་མོས་པ་མཛོད༔ ཅེས་མེ་ཏོག་འཐོར་ཞིང༌། ཧཱུྃ།
བྱང་ཆུབ་སྙིང་རྗེར་གཤེགས་པ་ནི། ། ས་རྣམས་རྣམ་དྲུག་གཡོས་གྱུར་ཅིང༌། ། བདུད་ཡིད་མི་བདེར་གྱུར་པ་དེས། ཁྱེད་ལ་བདེ་ལེགས་མཛད་པར་གྱུར། ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམས་གསུངས་ཤིང༌། ། ཐུབ་པའི་སྙན་པ་གང་བྱུང་དེས། ཁྱེད་ལ་བདེ་ལེགས་མཛད་པར་གྱུར། ། ཡིད་འཕྲོག་གང་ཞིག་མུ་སྟེགས་བྱད། ། ཐམས་ཅད་ཆོས་ཀྱིས་ཕམ་མཛད་ཅིང༌། །
ཚོགས་ཀུན་དབང་དུ་མཛད་པ་དེས། ཁྱེད་ལ་བདེ་ལེགས་མཛད་པར་གྱུར། ། སངས་རྒྱས་ཁྱེད་ལ་བདེ་ལེགས་མཛད། བརྒྱ་བྱིན་ཚངས་པ་ལྷ་དང་ནི། ། འབྱུང་བ་ཀུན་གྱི་བདེ་ལེགས་ནི། ཁྱེད་ལ་རྟག་ཏུ་སྦྱིན་གྱུར་ཅིག ། སེམས་ཅན་བྱད་ལས་རབ་གྲོལ་ཞིང༌། ། ནུས་པ་མཆོག་དང་ལྡན་གྱུར་ཅིག ། ཅེས་དང༌། གཞན་ཡང་བཀྲ་ཤིས་རྒྱས་པར་བརྗོད།
དམ་ཚིག་བསྒོ་བ་ནི། དེ་ལྟར་བྱད་ཁྲོལ་གྱི་དམ་ཚིག་ཏུ། ཞག་བདུན་གྱི་བར་འཁྲིག་པའི་ལས་དང༌། ཤ་དམར་སོགས་གྲིབ་ལ་འཛེམ། ཐེམ་སྐས་རིམ་པ་བདུན་འདས་ནས་མི་འབབ། གདུགས་དཀར་གྱི་གཟུངས་ཁྲི་རྫོགས་པར་འདོན། རྟག་ཏུ་སྲུང་འཁོར་ལུས་དྲོད་དང་མི་འབྲལ། གཞན་དག་ལ་རྐུ་འཕྲོག་མི་བརྩམ། ཡུགས་ས་མོར་མི་སྤྱད། དགེ་བ་ཅན་གྱི་ཐུགས་རྒྱུད་མི་དཀྲུགས་པ་སོགས་མདོར་ན་མི་དགེ་བའི་ལས་རགས་པ་མཐའ་དག་སྤངས་ཤིང་དགེ་བཅུ་དྭང་དུ་ལེན་པར་བྱའོ།
ཞེས་གོ་བར་བསྒྲག་གོ ། རྗེས་ཀྱི་བྱ་བ་རྣམས་མཆོད་བསྟོད་གཞུང་ལྟར་བྱའོ། ། ལྷག་ཆད་བཟོད་གསོལ་ནི། ཧོཿ དཀྱིལ་འཁོར་ཆོ་གའི་ཡན་ལག་མ་ཚང་དང་༔ མ་འབྱོར་དམ་ཉམས་འདི་ཕྱིའི་སྒྲིབ་གཡོགས་རྣམས༔ ཡེ་ཤེས་ཌཱཀྐི་རྒྱ་མཚོའི་ཚོགས་ལ་བཤགས༔ ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་བཟླ། བརྟན་བཞུགས་བྱ། དེ་ནས་དཀྱིལ་འཁོར་བསྡུ་བ་ནི།
དཀྱིལ་འཁོར་ངོ་བོ་འཛིན་མེད་སྟོང་པའི་ངང་༔ ཧཱུྃ་ཡིག་གྱེན་ལྡོག་མི་དམིགས་ཆོས་སྐུར་ཨཱཿ གསལ་སྟོང་གདོད་མའི་དབྱིངས་ཕྱུག་མངོན་འགྱུར་ཤོག༔ ཨ་ཨ་ཨཱཿ བསྔོ་སྨོན་བཀྲ་ཤིས་གཞུང་བཞིན་བྱའོ། དེ་ལྟར་བྱད་ཁྲོལ་གསེར་གྱི་ལྡེ་མིག་གི་དགོངས་རྒྱན་ཡེ་ཤེས་ཆུ་རྒྱུན་བཀླག་ཆོག་ཏུ་བཀོད་པ་བྱད་ཀྱི་སྤྲིན་ནག་གཞོམ་པའི་རྡོ་རྗེའི་འཐོར་རླུང་ཞེས་བྱ་བ་འདིའང༌། རིག་འཛིན་ཆེན་པོ་སྐྱིད་གྲོང་ཐུགས་མཆོག་རྡོ་རྗེས་མཛད་པའི་དགོངས་རྒྱན་ཡེ་ཤེས་ཆུ་རྒྱུན་དང༌། བྱད་ཁྲོལ་གསེར་གྱི་ལྡེ་མིག་བཅའ་ཆོག་ནག་པོ་ཕྱག་ལེན་འགྲོ་ཤེས་སུ་བཀོད་པ་ཐུགས་མཆོག་རྡོ་རྗེའི་ཞལ་ལུང༌། གང་གི་ཐུགས་སྲས་ཀོང་སྨྱོན་ཀྲ་ཏི་སྔགས་འཆང་གི་མཛད་པའི་བཅའ་བཤམ་ཟིན་བྲིས་རྣམས་བསྡེབས་ཤིང༌། རྩ་བ་རྩ་གསུམ་གླིང་པའི་གཏེར་གཞུང་བྱད་ཁྲོལ་གསེར་གྱི་ལྡེ་མིག་དང༌།
སྲེགས་པ་ཟངས་སྒྲོམ་སོག་ལེ་དམར་ཆུང༌། བུམ་སྒྲུབ་ཁྲུས་ཀྱི་རྫིང་བུ་སོགས་གཞན་དུ་ཞལ་འཕང་བ་རྣམས་དཀྱུས་སུ་བཅུག ། སོགས་ཁོངས་སུ་བཞག་པ་རྣམས་ནར་གྱིས་བཤངས་ཏེ། གོ་རིམ་འཁྲུགས་བསྡེབས་སྤྱི་དང་མཐུན་པར་བྱས་ཏེ། བཀླག་པས་གྲུབ་པར་བགྱིས་པ་འདིའང་ལུགས་འདིའི་ཕྱག་ལེན་འདྲ་མིན་རྣམས་རྒྱུན་མི་ཉམས་པའི་ཆེད་དུ་ཨེ་ཝྃ་དཔེ་སྐྲུན་ཁང་གིས་དཔེ་བསྡུ་དང་ཉམས་པ་སླར་གསོའི་ཆ་རྐྱེན་དུ་དམིགས་ཏེ་མནྟྲ་ཤཱ་ས་དྷཱ་རས་བཀྲལ་ཞིང་གུ་ཧྱས་སུག་བྲིས་སུ་བཏབ་པས་འགྲོ་ཀུན་བྱད་ཕུར་མི་མཐུན་བདུད་ལས་རྒྱལ་བའི་རྒྱུར་གྱུར་ཅིག། །། འདི་ཉིད་ཕྱག་རྒྱུན་མི་ཉམས་ཕྱིར་དབང་ཆོག་ཕྱོགས་བསྡུས་ཀྱི་ཁོངས་སུ་བཞག་པ་ཡིན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
