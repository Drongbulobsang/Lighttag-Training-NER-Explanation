གཏེར་ཆོས། རྩ་གསུམ་གླིང་པ།
པོད ༡༦
ཚེ་སྒྲུབ་ཆེན་མོ་འཆི་བདག་ཟིལ་གནོན་ལས།ཆོས་སྡེ་ཡོངས་རྫོགས་ཀྱི་ཐེམ་བྱང་།
ཚེ་སྒྲུབ་ཆེན་མོ་འཆི་བདག་ཟིལ་གནོན་ལས། ཆོས་སྡེ་ཡོངས་རྫོགས་ཀྱི་ཐེམ་བྱང་བཞུགས་སོ། ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། མཁའ་སྤྱོད་ཙཱ་རིའི་གཏེར་བྱོན་ཚེ་སྒྲུབ་རྨད། ། འཆི་བདག་ཟིལ་གནོན་ཆོས་སྡེའི་ཐེམ་བྱང་འགོད། དེའང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་འཆི་མེད་ཚེའི་སྒྲུབ་སྐོར་ཡིན་ལ། དེ་ལའང་ཚེ་སྒྲུབ་རྣམ་བཞི་ཞེས།
ཚེ་སྒྲུབ་འཆི་བདག་ཟིལ་གནོན། ཚེ་སྒྲུབ་ལྕགས་ཀྱི་རྒྱ་མདུད། ཚེ་སྒྲུབ་རྡོ་རྗེའི་གོ་ཁྲབ། ཚེ་སྒྲུབ་པདྨ་གསང་ཐིག་བཅས་བཞུགས་པ་ལས། ཚེ་སྒྲུབ་རྡོ་རྗེའི་གོ་ཁྲབ་དང༌། ཚེ་སྒྲུབ་པདྨ་གསང་ཐིག་གཉིས་ལས་པདྨ་གསང་ཐིག་གི་ཆ་ཤས་ཚེ་འགུགས་ཙམ་ལས། གཞན་ནི་ད་བར་ལག་སོན་མ་བྱུང་ལ་རིགས་གསར་གྱི་སྐབས་དཔེ་རྒྱུན་ཆད་པར་སྣང་ངོ༌། ཕྱི་མ་གཉིས་ལས་ཁྱད་པར་དུ་འཕགས་པ་འདི་ཉིད་ཡུལ་ཉེར་བཞིའི་ནང་ཚན་དཱེ་ཝི་ཀོ་ཏྲི་སྟེ། བོད་ཡུལ་གནས་མཆོག་ཡོངས་ཀྱི་རྒྱལ་པོ་དག་པ་ཤྲཱིའམ་དཔལ་གྱི་ཙཱ་རི་ཊ་ཞེས། ཐུགས་ཀྱི་གནས་མཆོག་མཐོང་ཐོས་དྲན་རེག་བྱང་ཆུབ་ལ་སྦྱོར་བའི་གནས་མཆོག་དེའི་ལྟེ་བར།
ཟིལ་ཆེན་གསང་ཕུག་ཏུ་མ་ཧཱ་གུ་རུ་ཡབ་ཡུམ་གྱིས་བླ་གཏེར་དུ་སྦས་པར་མཛད་པའི། ཚེ་སྒྲུབ་ཆེན་མོ་འཆི་བདག་ཟིལ་གནོན་དང༌། དེའི་བར་ཆད་སེལ་ཐབས་རྟ་མགྲིན་ཁྲོ་རྒྱལ་སྟོབས་འདུས། རྒྱུད་ལུང་མན་ངག་ཐེམ་བྱང་སོགས། ལམ་གྱི་ཉམས་ལེན་མ་ཚང་བ་མེད་ཅིང་ཟབ་ཁྱད་རྨད་དུ་བྱུང་བའི་ཆོས་སྡེ་ཡོངས་རྫོགས་ཀྱི་ཐེམ་བྱང་འགོད་པ་ལ། ཀ༽ ཚེ་སྒྲུབ་ཆེན་མོའི་སྣང་གསལ་རིག་པའི་མེ་ལོང་ལེའུ་རྩིས་ཐོ་ཨུཏྤལ་ཕྲེང་རྒྱན། ཁ༽ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ རྒྱུད་གསང་བའི་ཏི་ཀ་དམར་པོ། ག༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ དབང་ཆོག་ཨུཏྤ་ལའི་ཕྲེང་བའི་ལོ་རྒྱུས་མེ་ཏོག་ཕྲེང་མཛེས།
ང༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཚེ་འཛིན་སྲོག་སྒྲུབ་འཁོར་ལོ། ཅ༽ ཚེ་སྒྲུབ་འཆི་བདག་ཟིལ་ནོན་ལས༔ མན་ངག་གནད་ཀྱི་གདམས་པ། ཆ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ འཕོ་བ་དཔག་ཆེན་མདའ་མོ། ཇ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ དབང་ཆེན་ཨུཏྤ་ལའི་ཕྲེང་བ། ཉ༽ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ དབང་འབྲིང་འཇའ་ཚོན་ཕྲེང་བ།
ཏ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཚེ་བདུད་ཞགས་པ་གཅོད་པའི་གདམས་པ། ཐ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བདུད་བཞིའི་ཞུ་ལན་འགྱུར་ཁུག ད༽ ཚེ་སྒྲུབ་འཆི་བདག་ཟིལ་གནོན་ལས། གསོལ་འདེབས་འཆི་མེད་དཔལ་སྟེར། ན༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཚེ་ཆོག་ཡེ་ཤེས་ལྔ་ལྡན་འཇའ་ཚོན་ཕྲེང་བ། པ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བྱིན་འབེབས་གདངས་རིང་དབྱངས་ཅན་འགྱུར་ཁུག །
ཕ༽ བདུད་རྩི་ལག་མཆོད། བ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ དམིགས་པའི་འཛབ་དགོངས་བསྡུས་པ་བསྐྱེད་རྫོགས་རང་གསལ། མ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བསྐང་བ་ཡོན་ཏན་ཀུན་འབྱུང་རིན་ཆེན་ཕྲེང་བ། ཙ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བླ་མེད་ཡང་གསང་སྒྲུབ་པ་རྡོ་རྗེ་རྨང་གཞི། ཚ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཡང་གསང་སྒྲུབ་པ་རྡོ་རྗེ་རྨང་གཞི་ཁྲིགས་སུ་བསྡེབས་པ། ཛ༽ ཚེ་སྒྲུབ་འཆི་བདག་ཟིལ་གནོན་ལས།
ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསོལ་འདེབས་ཚེ་འཕྲང་གཡུལ་རྒྱལ། ཝ༽ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་ལས་བྱང༌། ཞ༽ ཁྲོ་རྒྱལ་སྟོབས་འདུས་ཀྱི་བདུད་རྩི་ལག་མཆོད་དངོས་གྲུབ་ཀུན་འབྱུང༌། ཟ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཧྱ་གྷྲྀ་ཝའི་ཧཱུྃ་སྒྲུབ། འ༽ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསང་སྒྲུབ། ཡ༽ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས། ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསང་སྒྲུབ་འདོན་ཁྲིགས།
ར༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཧྱ་གྷྲྀ་ཝའི་སྨད་ལས་བདུད་དཔུང་ཚར་གཅོད། ལ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས། འཆི་བསླུ་ཚེ་བདུད་ཞགས་གཅོད་བཀླག་ཆོག་ཏུ་བཀོད་པ། ཤ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ གླུད་རབས་ཉམས་ཆག་ལམ་བསྒྱུར་བཅས་ཆོས་ཚན་ཉེར་བདུན་བཞུགས་སོ། རླུང་སྒྲུབ་འཇའ་ལུས་འོད་དཔུང་དཀར་ཆག་ནང་དུ་གསལ་ཡང་དཔེར་མ་རྙེད། སླར་སྨྲས་པ། སྔོན་ཚེ་མཱ་ར་ཏི་ཀར་ཚེ་བསྒྲུབས་པས། ། སྐྱེ་འཆི་མེད་པར་རྡོ་རྗེའི་སྐུ་རུ་གྲུབ། །
པད་འབྱུང་ཚེ་དཔག་མེད་མགོན་དབྱེར་མེད་གྱུར། ། ཚེ་སྒྲུབ་མང་བསྟན་སྙིང་བྱང་འདི་ཀོ་བསྔགས། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀྃའ་གཏེྃར་སྲིྃ་ཞུྃ་རུ། ། ཨེྃ་ཝཾྃ་དཔེྃ་སྐྲུནྃ་ཁྃང་ནས་བསྒྲུབས། །
དེས་ཀྱང་སྙིང་པོའི་རིང་ལུགས་འདིའི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང༌། གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ཀ༽ ༈ ཚེ་སྒྲུབ་ཆེན་མོའི་སྣང་གསལ་རིག་པའི་མེ་ལོང་ལེའུ་རྩིས་ཐོ་ཨུཏྤལ་ཕྲེང་རྒྱན་བཞུགས་སོ༔ ཚེ་སྒྲུབ་ཆེན་མོ་འཆི་བདག་ཟིལ་གནོན་གྱི་ལེའུའི་ཐོ་ལས༔ ཚེ་ཆོག་ཡེ་ཤེས་ལྔ་ལྡན༔
༼༡༽ བྱིན་འབེབས་གདངས་རིང་དབྱངས་ཅན༔ ༼༢༽ དམིགས་པའི་འཛབ་དགོངས༔ ༼༣༽ འཕོ་བ་དཔག་ཆེན༔ ༼༤༽བསྐང་བ་ཡོན་ཏན་ཀུན་འབྱུང་༔ ༼༥༽ ཧྱ་གྷྲྀ་ཝ་ཁྲོ་རྒྱལ་སྟོབས་འདུས༔ ༼༦༽ བདུད་རྩི་ལག་མཆོད༔ ༼༧༽ ཧྱ་གྷྲི་ཝའི་ཧཱུྃ་སྒྲུབ༔ ༼༨༽ མན་ངག་གནད་ཀྱི་གདམས་པ༔ ༼༩༽ ཧྱ་གྷྲི་ཝའི་སྨད་ལས་བདུད་དཔུང་ཚར་གཅོད༔ ༼༡༠༽ བླ་མེད་ཡང་གསང་སྒྲུབ་པ་རྡོ་རྗེའི་རྨང་གཞི༔
༼༡༡༽ རླུང་སྒྲུབ་འཇའ་ལུས་འོད་དཔུང་༔ ༼༡༢༽ སྟོབས་འདུས་ཀྱི་གསང་སྒྲུབ༔ ༼༡༣༽ཚེ་འཛིན་སྲོག་སྒྲུབ༔ ༼༡༤༽ དབང་ཆོག་ཨུཏྤ་ལའི་ཕྲེང་བའི་ལོ་རྒྱུས༔ ༼༡༥༽ དབང་ཆེན་ཨུཏྤ་ལའི་ཕྲེང་བ༔ ༼༡༦༽ ཚེ་བདུད་ཞགས་པ་གཅོད་པ༔ ༼༡༧༽ བདུད་བཞིའི་ཞུ་ལན་འགྱུར་ཁུག༔ ༼༡༨༽ རྒྱུད་གསང་བའི་ཏི་ཀ་དམར་པོ། ༼༡༩༽ དབང་འབྲིང་འཇའ་ཚོན་ཕྲེང་བ། ༼༢༠༽ གླུད་རབས་ཉམས་ཆག་ལམ་བསྒྱུར།
༼༢༡༽ བདུད་བཞིའི་ཞུས་ལན་འགྱུར་ཁུག ། ༼༢༢༽ བདུད་རྩི་ལག་མཆོད། ཟིལ་གནོན་ཆེན་མོའི་ལེའུ་ས་བརྒྱད་ཐོབ་རྟེན་འབྲེལ་ཉི་མ་རང་ཤར་ཞུ་བའོ། བཀྲ་ཤིས། མཁའ་མཉམ་ཡོངས་ལ་ཚེ་ཡི་བདེ་སྐྱིད་འཛོམས། ཁ༽ ༈ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ རྒྱུད་གསང་བའི་ཏི་ཀ་དམར་པོ་བཞུགས་པའི་དབུའོ༔ སྣང་མཐའ་འོད་མི་འགྱུར་བའི་སྐུ་ལ་འདུད༔ ས་མ་ཡ༔
རྒྱ་རྒྱ་རྒྱ༔ ཨེ་མ་ཁོ་བོ་པདྨ་འབྱུང་གནས་ཀྱིས༔ ཡང་ཟབ་ཚེ་སྒྲུབ་གསང་བའི་རྒྱུད་མཆོག་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ ས་མ་ཡ༔ རྒྱ་རྒྱ་རྒྱ༔ ཨེ་མཿ སྣང་མཐའ་མཁའ་ཀློང་ཡངས་པའི་དབུས༔ བརྡལ་ཁྱབ་ཀ་དག་ཆོས་སྐུའི་ཀློང་དུ་སྣ་ཚོགས་རྡོ་རྗེ་མི་ཤིགས་པའི་ཁྲིར་བཞུགས་སོ༔
དེ་ཡི་ཚེ་ཐུགས་ཀ་ནས་མར་མེ་གཅིག་ལ་གཉིས་མཆེད་ཀྱི་ཚུལ་དུ༔ རིག་འཛིན་ཆེན་པོ་པདྨ་འབྱུང་གནས༔ ལྷོ་ནུབ་འོ་མ་ཅན་གྱི་མཚོར་འཁྲུངས༔ བརྟུལ་ཞུགས་ཀྱི་སྤྱོད་པས་དུར་ཁྲོད་ཀུན་ཏུ་བསྐྱོད་ཅིང་༔ མཆོག་གི་རིག་འཛིན་མངོན་དུ་གྱུར༔ ཁྱད་པར་བྲག་ཕུག་མཱ་ར་ཏི་ཀ་རུ་བཞུགས་པའི་ཚེ༔ གསང་བ་ཡེ་ཤེས་མཁའ་འགྲོའི་ཚེ་སྒྲུབ་འཆི་བདག་ཟིལ་གནོན་དང་རྡོ་རྗེའི་གོ་ཁྲབ་དངོས་གནང་ནས་ལུང་བསྟན་ཏེ༔ རྒྱ་གར་འདིའི་ལུང་པ་བྱང་དུ་དག་པ་ཤྲཱི་བྱ་བའི་གངས་རི་སྐུ་གསུམ་གྱི་མཚོན་པ་ཡོད༔ དེ་ཡི་ནུབ་ཌཱཀྐི་གསང་བའི་གནས་མཆོག་ཟིལ་ཆེན་གསང་ཕུག་བྱ་བའི་གནས་ཡོད༔ དེར་ཡུལ་ཉི་ཤུ་རྩ་བརྒྱད༔
གནས་སུམ་ཅུ་རྩ་གཉིས་ཀྱི་མཁའ་འགྲོ་དངོས་སུ་འདུ༔ འཆི་མེད་རིག་འཛིན་སྒྲུབ་པའི་གནས་ཡིན༔ དེར་སྒྲུབ་པའི་རྟེན་འབྲེལ་ཟུངས་ཞེས་པའི་ལུང་བསྟན༔ དེ་ནས་སློབ་དཔོན་ཆེན་པོ་པདྨ་འབྱུང་གནས་དང་༔ མཁའ་འགྲོ་ཡེ་ཤེས་མཚོ་རྒྱལ་གཉིས་རྫུ་འཕྲུལ་གྱིས་བྱོན་ཏེ༔ ཟིལ་ཆེན་གསང་བའི་གནས་སུ་བཞུགས༔ ཚེ་སྒྲུབ་བརྒྱ་དང་རྩ་བརྒྱད་མཛད༔ བྲག་ལ་དངོས་སུ་ཚེ་ཆུ་རྡོལ༔ ཚེ་བུམ་རང་བྱུང་མི་ཚད་གཉིས་ལོང་བ་ཙམ་གྱུར༔ དེ་ཡི་ཚེ༔
ཚོགས་ཀྱི་འཁོར་ལོ་རྒྱ་ཆེན་པོ་བསྐོར་ཏེ༔ མཁའ་སྤྱོད་ཞིང་གི་དཔའ་བོ་མཁའ་འགྲོ་དངོས་སུ་བྱོན༔ ཁྱད་པར་གངས་གཉན་ཉི་ཤུ་རྩ་གཅིག་གི་ཞིང་སྐྱོང་རྣམས་དབང་དུ་བསྡུས་ཤིང་དམ་ལ་བཞག༔ ཚེ་སྒྲུབ་འཆི་བདག་ཟིལ་གནོན་དང་རྡོ་རྗེའི་གོ་ཁྲབ་ལ་སོགས་པ་ཟབ་པའི་མཐར་ཐུག་མང་དུ་གསུངས༔ ཚེ་རིལ་དང་ཚེ་ཆུ་རྣམས་དུམ་བུར་བགོས་ཏེ་བསྒྲུབ་པའི་རྫས་སུ་བཞག༔ ལྷ་ལྕམ་གྱིས་གུ་རུའི་གསུངས་བཞིན་མཁའ་འགྲོ་བརྡ་ཡི་ཡི་གེར་བྲིས༔ དམ་རྫས་དང་ཤོག་དྲིལ་ལ་ཆས་གྭའུར་དྲིལ་ཏེ་གུ་རུས་རབ་ཏུ་གནས་པར་མཛད་དེ༔ ཚེ་སྒྲུབ་འཆི་བདག་ཟིལ་གནོན་ཙཱ་རི་ཟིལ་ཆེན་སྒྲུབ་པའི་གནས་སུ༔ བྲག་ཚེ་བུམ་རང་བྱོན་གྱི་གཡོན་དུ་རྒྱ་རིམ་པ་ལྔ་དང་བཅས་ནས་སྦས༔ གཏེར་སྲུང་ཞིང་སྐྱོང་ཀུན་དགའ་གཞོན་ནུ་ལ་བཅོལ༔
རྟ་མགྲིན་ཁྲོ་རྒྱལ་སྟོབས་འདུས༔ གཡོན་གྱི་ཤུག་པའི་གོང་དུ་སྦས་ཏེ༔ སྒྲུབ་པའི་གནས་རྟ་མགྲིན་རོང་དབུ་རྩེར་བྲག་ཆོས་འབྱུང་འདྲ་བ་རུ་ལུང་བསྟན༔ གཏེར་སྲུང་རྒྱལ་པོ་མདུང་དམར་ཅན་ལ་གཉེར་གཏད༔ གུ་རུའི་གསུང་བཞིན་ཁོ་མོ་ལྷ་ལྕམ་བདག་གིས་གཏེར་དུ་སྦས་པའོ༔ ཚེ་སྒྲུབ་རྡོ་རྗེའི་གོ་ཁྲབ༔ གཡའ་མ་ལུང་དུ་བཞུགས་པའི་ཚེ༔ སྔོན་གྱི་སྒྲུབ་གནས་དང་མཐུན་པའི་མདོ་སྨད་ཝ་ལུང་བྱ་བ་ཡོད་གསུངས་ཏེ་ལུང་བསྟན༔ དེ་བཞིན་དུ་བྲག་ཚེ་བུམ་འདྲ་བའི་གོང་དུ་རྒྱ་རིམ་པ་ལྔ་དང་བཅས་ནས་སྦས་སོ༔ གཏེར་སྲུང་ཡང་ལྷ་བདུད་བཙན་ཀླུ་ལ་བཅོལ༔
ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཚེ་སྒྲུབ་ཟབ་མོའི་ཡང་སྙིང་སྐོར་རྣམས་བཞག༔ ལྔ་བརྒྱ་ཐ་མ་ཉི་ཤུ་ལ་ཉེ་ཞིང་༔ མི་རྣམས་ཚེ་ཐུང་གློ་བུར་དུས་མིན་འཆི༔ སྒྲུབ་ལ་ལོང་མེད་དགོང་མོའི་གྲིབ་སོ་འདྲ༔ དེ་ཕྱིར་སྙིགས་དུས་ཚེ་འཕྲང་སྒྲོལ་བ་ཡི༔ ཡང་གསང་བསྒྲུབ་པ་འཆི་བདག་ཟིལ་གནོན་ཉིད༔ གསང་སྒྲུབ་རྡོ་རྗེ་སྙིང་པོའི་གོ་ཁྲབ་མཆོག༔ མྱུར་ཟབ་སྙིང་ཐིག་ཚིག་ཉུང་དོན་ཆེན་འབྲེལ༔
ཟབ་གནད་གསང་རྒྱ་ཐུགས་རྗེའི་འོད་ཟེར་ཅན༔ སྒྲུབ་ཅིང་སྤེལ་བས་ཚེ་ཡི་རིག་འཛིན་འཐོབ༔ དམ་རྫས་ཚེ་རིལ་མྱོང་རྣམས་འཇའ་ལུས་འགྲུབ༔ དེ་ཕྱིར་ཀུན་གྱི་སྙིང་པོ་གཅིག་དྲིལ་ཉིད༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ པདྨ་གཏེར་བདག་གླིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཏེ། ལོ་དྲུག་གསང་རྒྱ་བསྡམས་ནས་གླང་ལོར་སྦས་ཚལ་པདྨ་བཀོད་དུ་ཤོག་སེར་ནས་ཞལ་བཤུས་སོ། ཡི་གེ་པ་ཡང་ཆོས་ཉིད་བདུད་འདུལ་རྩལ་ཞེས་སོ། ཨེ་ཀ་པྲཏྟི་ཙྪ། མངྒ་ལཾ།། །། ག༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ དབང་ཆོག་ཨུཏྤ་ལའི་ཕྲེང་བའི་ལོ་རྒྱུས་མེ་ཏོག་ཕྲེང་མཛེས་བཞུགས་སོ༔
སྣང་མཐའ་འོད་མའི་འགྱུར་བའི་སྐུ་ལ་འདུད༔ ས་མ་ཡ༔ འཆི་མེད་ཚེ་སྒྲུབ་ཟབ་མོ་འཆི་བདག་ཟིལ་གནོན་གྱི་དབང་གི་ལོ་རྒྱུས་བསྟན་པ་ལ་སྔོན་འགྲོ་དངོས་གཞི་རྗེས་གསུམ་ལས༔ སྔོན་འགྲོ་དབང་གི་ཆ་ལག༔ དངོས་གཞི་བསྙེན་སྒྲུབ་ལས་སྦྱོར་གནད་དུ་བསྒྲིལ་བ༔ རྗེས་ཆོག་དབང་གི་བསྐུར་ཐབས་དང་གསུམ་ལས༔ དེ་ཡང་སློབ་དཔོན་དང་སློབ་མ་ཡི་བྱེད་ལས་གཉིས་པོ་སོ་སོར་ཕྱེ་བ་ཡིན་ཏེ༔ བདག་དོན་དུ་སྒྲུབ་ཅིང་དབང་བཞི་ལེན་པ་སློབ་དཔོན་གྱི་བྱེད་ལས་དང་༔ གཞན་དོན་དུ་རྗེས་སུ་གནང་བ་སློབ་མ་ཡི་བྱེད་ལས་གཉིས་ཡིན་ཞིང་༔ དེ་ཡང་གཞི་མ་གྲོལ་བ་གྲོལ་བར་བྱེད་པའི་ཆོས་དང་༔
ལམ་འཁྲུལ་པ་གནད་དུ་བསྣུན་པའི་ཁྲིད་དང་༔ འབྲས་བུ་མ་སྨིན་པ་སྨིན་པར་བྱེད་པའི་དབང་དང་གསུམ་ལས༔ དབང་ལ་ཡང་རྒྱས་འབྲིང་བསྡུས་གསུམ་ཡོད་པ་ལས༔ རྒྱས་པ་དཀྱིལ་འཁོར་དང་འབྲེལ་བ་དབང་ཆེན་ཡོངས་རྫོགས༔ འབྲིང་པོ་དབང་ལྔ་མཐའ་རྟེན་དང་བཅས༔ བསྡུས་པ་སྐུ་གསུང་ཐུགས་དམ་བྱིན་རླབས་ཀྱི་མཐའ་བཀའ་བསྒོ་ལ་འདུས་ཤིང་༔ ལག་ལེན་བསྐུར་ཐབས་རྫས་ཀྱི་བཀྲམ་ལུགས་སོགས་རྒྱུད་སྡེ་སྤྱི་དང་༔ པྲ་ཁྲིད་ཆེན་མོ་ལྟར་ཕྱག་ལེན་མངོན་དུ་བྱའོ༔ གཉིས་པ་ལོ་རྒྱུས་ཅུང་ཟད་སྤྲོ་ན༔ འོ་ད་ལམ་ཁྱེད་རང་རྣམས་ལ་བཀའ་གསང་བཞི་ལས་ཁྱད་པར་དུ་འཕགས་པ༔
ཡང་གསང་བླ་ན་མེད་པ་ཐེག་པ་སྤྱི་ལོང་གི་ཡང་རྩེ་གར་གྱི་དབང་ཕྱུག་པདྨའི་མགོན་པོ་འཆི་བདག་ཟིལ་གནོན་གྱི་དབང་བསྐུར་བ་ཡིན་ཏེ༔ དེའང་རྒྱུད་ལས༔ ཉན་པ་པོ་རྣམས་དམའ་བའི་ས་ལ་འདུག༔ ཞྭ་ཐོད་སྐྲ་ལོ་ལ་སོགས་མདུན་དུ་ཕབ༔ མིག་གི་དབང་པོས་ཆོས་སྨྲའི་ཞལ་ལ་བལྟ༔ རྣ་བའི་དབང་པོ་མ་ཡེངས་གསུང་ལ་ཉན༔ ཡིད་ཀྱི་དབང་པོས་ཚིག་བཟུང་དོན་ལ་བལྟ༔ ཞེས་གསུངས་པ་ལྟར༔ བསླབ་བྱ་དེ་ལྟ་བུ་དང་ལྡན་པས་གསན་འཚལ༔ གསན་པར་བྱ་བའི་ཆོས་ནི༔
མི་ཟད་རྒྱུད་ཀྱི་ཏི་ཀ་སོགས་སྔོན་བྱུང་ལུང་གི་ཁྱེར་སོ༔ མན་ངག་གནད་ཀྱི་ཐེམ་བྱང་༔ བྱིན་རླབས་ཆུ་བོ་མ་ཆད་པའི་ལོ་རྒྱུས་དང་བཞི་ལས༔ མི་ཟད་རྒྱུད་ཀྱི་ཏི་ཀ་ནི༔ སྔོན་སྣང་མཐའ་མཁའ་ཀློང་ཡངས་པའི་དབུས༔ བརྡལ་ཁྱབ་ཀ་དག་ཆོས་སྐུའི་ཀློང་དུ་སྣ་ཚོགས་མི་ཤིགས་པའི་ཁྲིར་ཐོག་མའི་མགོན་པོ་བཞུགས་སོ༔ དེའི་ཚེ་ཐུགས་ཀ་ནས་མར་མེ་གཅིག་ལས་གཉིས་མཆེད་ཀྱི་ཚུལ་དུ༔ རིག་འཛིན་ཆེན་པོ་པདྨ་འབྱུང་གནས༔ ལྷོ་ནུབ་འོ་མ་ཅན་གྱི་མཚོར་སྐུ་འཁྲུངས༔ བརྟུལ་ཞུགས་ཀྱི་སྤྱོད་པས་དུར་ཁྲོད་ཀུན་ཏུ་བྱོན་ཅིང་༔
མཆོག་གི་རིག་འཛིན་མངོན་དུ་གྱུར༔ ཁྱད་པར་བྲག་ཕུག་མཱ་ར་ཏི་ཀ་རུ་བཞུགས་པའི་ཚེ༔ གསང་བ་ཡེ་ཤེས་མཁའ་འགྲོས་ཚེ་སྒྲུབ་འཆི་བདག་ཟིལ་གནོན་དང་༔ རྡོ་རྗེའི་གོ་ཁྲབ་དངོས་སུ་གནང་སྟེ་ལུང་བསྟན་ཏེ༔ རྒྱ་གར་འདི་ཡི་ལུང་པ་བྱང་ཕྱོགས་སུ་དག་པ་ཤྲཱི་བྱ་བ་གངས་རི་སྐུ་གསུམ་གྱི་མཚོན་པ་ཡོད༔ འཆི་མེད་རིག་འཛིན་འགྲུབ་པའི་གནས་ཡིན༔ གཞན་ཡང་རྒྱ་གར་གྱི་གླིང་བཞི་གླིང་ཕྲན་དང་བཅས་པ་འདི་རུ༔ གངས་རི་མཚོ་མོ་དུར་ཁྲོད་གཙུག་ལག་ལྗོན་ཤིང་སོགས་བསྒྲུབ་པའི་གནས་ཁྱད་འཕགས་རྣམས་དང་༔ ཡང་ལེ་ཤོད་སོགས་སྐུ་གསུམ་གྱི་གནས་དང་༔ གཞན་ཡང་ཏི་སེ་ལ་ཕྱི་ཙཱ་རི༔
གཟེ་རྒྱལ་རོང་བཙན་སོགས་གངས་ཅན་གྱི་གནས་ཁྱད་དུ་འཕགས་པ་ཡིན་པས༔ དེ་དག་རྣམས་སུ་མ་འོངས་པའི་དུས་ན་སྒྲུབ་གནས་དང་༔ ཟབ་གཏེར་རྣམས་འགྲོ་དོན་དཔག་མེད་འབྱུང་བའི་རྟེན་འབྲེལ་ཟུངས་ཤིག་ཅེས་ལུང་བསྟན༔ དེ་ནས་སློབ་དཔོན་ཆེན་པོ་པདྨ་འབྱུང་གནས་དང་ལྷ་ལྕམ་གྲུབ་པའི་རྒྱལ་མོ་མནྡ་ར་བ་གཉིས་ཀྱིས་ལུང་བཞིན༔ མཱ་ར་ཏི་ཀར་འཆི་མེད་ཚེའི་སྒྲུབ་པ་མཛད་པས༔ ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་སྟེ༔ མགོན་པོ་ཚེ་དཔག་ཏུ་མེད་པ་དངོས་སུ་ཞལ་མཇལ་ཞིང་ལུང་བསྟན་པར་མཛད༔ གདམས་པ་བཞི་སྐོར་གྱི་རྒྱུད་ལུང་མན་ངག་དང་བཅས་པ་དངོས་སུ་གནང་༔ ཡབ་ཡུམ་སྤྱི་བོར་ཚེའི་བུམ་པ་བཞག༔ བསྐལ་པ་ཆགས་ནས་འཁོར་བ་མ་སྟོངས་བར༔
ཡབ་ཡུམ་སྐུ་ལ་བགྲེས་རྒུད་མེད་དབང་བསྐུར༔ སྐྱི་འཆི་མེད་པ་མཆོག་གི་རིག་འཛིན་གྱུར༔ ཞེས་གསུངས་ཤིང་ཚེ་དཔག་མེད་སློབ་དཔོན་ཡབ་ཡུམ་ལ་ཐིམ༔ ཡབ་ཡུམ་གཉིས་ཀྱང་ཕྱི་ལྟར་ཚེ་དཔག་མེད༔ ནང་ལྟར་རྔ་སྒྲ་ཡི་རྒྱལ་པོ༔ གསང་བ་ལྟར་དབང་ཆེན་ཡབ་ཡུམ་སྐུ་དངོས་སུ་གྱུར༔ གདམས་པ་བཞི་སྐོར་གྱི་མན་ངག་རྣམས་ཟབ་ཁྱད་མི་འདྲ་བ་དུ་མ་དང་བཅས༔ ཁ་བྱང་ལུང་བྱང་ཐེམ་བྱང་མན་ངག་གནད་ཀྱི་ལྡེའུ་མིག་དང་བཅས་པ་མ་འོངས་འགྲོ་བའི་དོན་དུ་སྨོན་ལམ་གྱིས་རྒྱས་བཏབ་ནས༔ མཁའ་འགྲོའི་གསང་མཛོད་དུ་བཞུགས་ཤིང་དག་པ་རིག་འཛིན་རྣམས་ལ་གཉེར་དུ་གཏད༔ དེ་རྣམས་ནི་མི་ཟད་རྒྱུད་ཀྱི་ཏི་ཀ་རུ་གྲགས་སོ༔
ས་མ་ཡ༔ སྔོན་བྱུང་ལུང་གི་ཁྱེར་སོ་ནི༔ བོད་ཡུལ་མུན་པའི་སྨག་རུམ་དུ༔ དམ་པའི་ཆོས་ཀྱི་སྒྲོན་མེ་འདེགས་པའི་ཆེད་དུ༔ འཕགས་པ་རིགས་གསུམ་མགོན་པོའི་གདུལ་བྱར་གྱུར་ཅིང་༔ དེ་ཡང་འཕགས་པ་འཇམ་དཔལ་གྱི་ཐུགས་ཀྱི་སྤྲུལ་པ༔ བོད་ཀྱི་ཆོས་རྒྱལ་ཁྲི་སྲོང་ལྡེའུ་བཙན་གྱིས་བོད་ཁམས་ཆོས་ལ་འགོད་པར་དགོངས་ནས༔ ཆོས་ཁྲིམས་རྒྱལ་ཁྲིམས་ཐང་ཁྲིམས་གསུམ་དུ་མཛད་ཅིང་༔ དམ་པའི་ཆོས་ཀྱི་སྲོལ་གཏོད་ཕྱིར༔ བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས་པར༔
བཀའ་འབངས་དང་གྲོས་ཤིང་གཞི་གཏིང་བས༔ བོད་ཀྱི་ལྷ་འདྲེ་གདུག་པ་ཅན་རྣམས་ཀྱིས་སྒྲུབ་ཏུ་མ་སྟེར་བས༔ མཁན་ཆེན་ཞི་བ་མཚོ་གཙོས་པའི་མཁས་ཆེན་སྡེ་གསུམ་བོད་དུ་བྱོན་པས་རྒྱལ་པོར་ལུང་བསྟན་པར༔ རིག་འཛིན་པདྨ་ཀཱ་ར་བོད་ཡུལ་དུ་གདན་དྲངས་ནས༔ རྒྱལ་པོའི་དགོངས་པ་འགྲུབ་པར་གསུངས༔ དེ་ནས་རྒྱལ་པོས་སློབ་དཔོན་གདན་དྲངས་ཤིང་ལྷ་སྲིན་དམ་ལ་བཏགས༔ རྗེས་འབྲངས་ཉེར་ལྔ་སྨིན་གྲོལ་ལམ་ལ་བཀོད་ཅིང་བོད་ཁམས་ཡོངས་ལ་ཆོས་ཀྱི་ཉི་མ་ཤར་བར་མཛད་ནས༔ དབུ་རྩེའི་བར་ཁང་དུ༔ བཀའ་འདུས་ཆོས་ཀྱི་རྒྱ་མཚོའི་དབང་བསྐུར་བའི་ཚེ༔ རྒྱལ་པོས་རིན་པོ་ཆེའི་མཎྜལ་དང་བཅས་ནས་ཞུས་པ༔
སློབ་དཔོན་ཆེན་པོ་ལགས་སྐྱེ་འཆི་མེད་པ་ཚེ་ཡི་རིག་འཛིན་བརྙེས་པ༔ སློབ་དཔོན་ཉིད་ལྟ་བུ་འབྱུང་བའི་རྒྱུ་གང་ལགས༔ བདག་ལ་ཡང་དེ་ལྟ་བུའི་གདམས་པ་ཞིག་གནང་བར་ཞུ་ཞེས་ཞུས་པ་དང་༔ སློབ་དཔོན་གྱི་ཞལ་ནས་ང་ཉིད་ལྟ་བུ་འཆི་མེད་རིག་འཛིན་རྙེད་པ་ནི༔ ཁྱད་པར་དུས་གསུམ་སངས་རྒྱས་ཐམས་ཅད་ཀྱིས་མངའ་གསོལ༔ འཇིག་རྟེན་དབང་ཕྱུག་གིས་ལུང་བསྟན༔ མགོན་པོ་ཚེ་དཔག་མེད་པས་དབང་བསྐུར་བ་ཡིན་ཞིང་༔ དེ་ལྟ་བུ་ནི་རྒྱལ་པོ་གཡེང་བ་ཆེ་བས་འགྲུབ་པར་དཀའ་སྟེ༔ འོན་ཀྱང་མི་ཡུལ་དུ་བརྒྱ་དང་བཅུ་གཅིག་བཞུགས་པར་བྱའོ་གསུངས་ནས༔ བྲག་དམར་གཡའ་མ་ལུང་གི་གསང་ཕུག་ཏུ་བྱོན་ནས༔
འཆི་མེད་ཚེ་ཡི་དཀྱིལ་འཁོར་ཞལ་ཕྱེས༔ ཕྲ་མེན་གྱི་བུམ་པ་རྩི་བཅུད་ཀྱིས་བཀང་ནས༔ ཟླ་བ་གཅིག་བསྒྲུབས་པས༔ མགོན་པོ་ཚེ་དཔག་མེད་དངོས་སུ་ཞལ་བསྟན༔ དེ་ཡི་ཚེ་སློབ་དཔོན་གྱིས་རྒྱལ་པོ་ལ་ཚེ་ཡི་དབང་བསྐུར་བ་དང་ཚེ་ཆུ་འདྲེན་རན་པར་དུས་ལ་བབ་པ་གཟིགས་ནས༔ མི་ཊ་ཀནྡྷི་ཀ་ར་དང་༔ བཱེ་རིན་ཆེན་མཆོག་དང་༔ གཉིས་བསམ་ཡས་སུ་བྱོན༔ རྒྱལ་པོའི་སྤྱན་སྔར་སློབ་དཔོན་གྱི་གསུང་བཞིན་ཞུས་པས༔ རྒྱལ་པོ་ཡང་ཐུགས་རབ་ཏུ་དགྱེས་ཤིང་འབྱོན་པར་ཆས༔
རྟ་ཁལ་ལྔ་བཅུ་ལ་གསེར་དངུལ་ཇ་དར་གོས་སོགས་མཁོ་བའི་ཡོ་བྱད་རྣམས་བཀལ་ཏེ་སྔོན་ལ་བརྫང་བར་བྱས༔ རྒྱལ་པོ་དང་ནང་བློན་ཕྱི་ནས་འབྱོན་པར་བགྲོས༔ རྟ་མཆོག་ངང་པ་གསེར་ལྡན་ལ་ཆིབས་སྒ་བཀྲ་ཤིས་རྒྱན་ཅན་སྒྲོན༔ རིན་པོ་ཆེ་དང་དར་སྣ་ཡིས་བརྒྱན་ཏེ༔ རྒྱལ་པོ་ཆིབས་ཀྱི་ཁར་ཕེབས༔ བློན་པོ་ཡེ་ཤེས་འབྱུང་གིས་སྣ་ཁྲིད་དེ་ཤར་སྒོ་རྣམ་ཐར་སྒོ་གསུམ་གྱི་མདུན་དུ་ཕྱིན་པའི་ཚེ༔ ཕྱི་བློན་བཞི་དང་ལྷ་འདྲེས་སྤྲུལ་པ་མི་རུ་བརྫུ་བ་བློན་འབངས་འགའ་ཞིག་གིས་ཁྲི་སྲོང་ལྡེའུ་བཙན་ཆིབས་ནས་བཟུང་སྟེ་འདི་སྐད་ཞུས་སོ༔ རྒྱལ་པོ་བློ་སྣ་མང་ན་རྒྱལ་སྲིད་སྤྲང་པོས་འཁྱེར་བའི་སྐྱོན་ཆེ༔ ཁར་སང་ཟླ་བ་སྔོན་མའི་ཚེས་པ་བཅུ་གསུམ་གྱི་ཉིན༔ རྒྱ་གར་ཨ་ཙ་ར་ངན་པ་ཙི་དུག་ཁུར་བ་དཔོན་གཡོག་གསུམ་སོང་ཟེར་བ་ཀུན་གྱི་ཐོས་ཏེ༔
ངེད་རྣམས་ལ་བཅའ་ཁ་གཟབ་པར་གྱིས་ཟེར་མཁན་མང་ཞིག་བྱུང་༔ མི་འགའ་ཞིག་ཤིང་ཐུ་ཞིང་ཡོད་པ་རྣམས་ཀྱིས་མཐོང་ནས༔ ཨ་ཙ་རས་དུག་ཕ་བོང་ལ་བྱུགས་པས་དུམ་བུ་མང་ཞིག་ཏུ་གས་པ་མཐོང་༔ དུག་ཡོད་པའི་རྟགས་སུ་བྲག་བཟོ་རིགས་དང་ཡི་གེ་ཡོད་པར་འདུག༔ ངེད་བློན་པོ་རྣམས་ཀྱི་དཔྲལ་བའི་མིག༔ ཁོག་པའི་སྙིང་༔ སྲོག་གི་ཁྲག༔ འཛམ་གླིང་ཀུན་གྱི་མགོ་འདྲེན་པའི་རྒྱལ་པོ་ཁྱེད་ཡིན་པ་ལ༔ མཐའ་མི་དགེ་སྦྱོང་ངན་པ་མགོ་སྐོར་མཁན་གྱི་ཁར་བརྒྱུགས་ནས་མི་ཆེན་གྱིས་དུག་འཐུང་ན༔ རྒྱལ་པོ་ཚེ་འདིའི་སྐུ་སྲོག་མི་ཕངས་ཀྱང་༔
རྒྱལ་ཁྲིམས་མགོ་ནས་ཞིག༔ བློན་པོ་བར་ནས་འཐོར༔ མི་སྡེ་རྣམས་ཀྱང་ཁ་བཤད་ངན་པ་ལས་མི་ཡོང་བར་འདུག་པས༔ ཅིས་ཀྱང་མི་འབྱོན་པར་ཞུ་ཟེར་ནས་ངམ་སྟག་ར་ཀླུ་གོང་གིས་ཆིབས་ཁ་ནས་བཟུང་སྟེ་མ་བཏང་༔ རྒྱལ་པོ་ཡང་ནུབ་མོའི་མནལ་ལམ་ཤིན་ཏུ་ལེགས་པ་བྱུང་བ་ཡིན་ཀྱང་༔ སྣང་བའི་རི་མོ་འདི་ཡང་བསླུ་བྲིད་མཁས་པ་དང་༔ བློན་པོ་འདི་རྣམས་ཀྱང་ཕན་སེམས་ཀྱི་ཚིག་འདྲ་བ་མང་ཞིག་བྱུང་སྙམ་སྟེ༔ ཐེ་ཚོམ་སྐྱེས་ཏེ་རེ་ཞིག་ནང་དུ་ལོག་སྟེ་སླར་རིམ་གྱིས་བརྟག་པར་དགོངས་ནས་གྲོས་ཏེ་གཟིམ་ཆུང་བར་ཁང་དུ་ལོག༔ རྒྱལ་པོའི་ཐུགས་ལ་ཡང་འདི་ཉིད་མི་སྲིད་དམ་དགོངས་ཤིང་༔ འོན་ཀྱང་རྒྱལ་ཁ་བློན་གྱིས་བསྒྱུར་ཏེ་མ་བྱོན༔
དེའི་ཚེ་སློབ་དཔོན་མི་གཡོ་བའི་ཏིང་ངེ་འཛིན་གྱིས་མཁྱེན་ཏེ༔ ཚེ་བུམ་བྷནྡྷ་བཅས་ཞལ་ཁ་ཕྱེ་བས༔ གཡའ་མ་ལུང་སྟོད་སྨད་ཁྱབ་པའི་དྲི་བཟང་དང་༔ འཇའ་འོད་ཀྱི་གུར་ཕུབ་མེ་ཏོག་གི་ཆར་བབས་པ་སོགས་ཡ་མཚན་པའི་ལྟས་དཔག་མེད་བྱུང་ཞིང་༔ མགོན་པོ་ཚེ་དཔག་མེད་དང་༔ ལྷ་མོ་ཙཎྜ་ལཱིའི་སྐུ་དངོས་སུ་བསྟན་ཏེ༔ འཇིག་རྟེན་འདི་ན་ཚེ་ཡི་སྣོད་དཀོན་པས༔ དེ་བཞིན་ཚེ་ལ་དབང་བ་ཉི་ཟླ་ཙམ༔ གལ་སྲིད་སྐྱེས་བུ་ཚེ་ཡི་སྣོད་ལྡན་ན༔ ཚེ་ཆུ་འདི་འཐུང་ལོ་སྟོང་ཕྲག་གཅིག་ཐུབ༔
ཅེས་གསུངས་ནས་འཇའ་ལྟར་ཡལ་ལོ༔ དེ་ནས་ཚེ་ལ་དབང་བ་སློབ་དཔོན་གྱིས་ཚེ་ཆུ་དང་ཚེ་རིལ་རྣམས་དུམ་བུ་བརྒྱད་དུ་བགོས་ནས༔ ཚེ་སྒྲུབ་ཟབ་པ་རེ་རེ་དང་བཅས་ནས༔ ཕྱིས་མ་འོངས་པའི་བོད་འབངས་སྐྱོབས་པའི་ཆེད་དང་༔ རྗེ་འབངས་ཉེར་ལྔའི་ཆོས་སྐལ་དུ་དམིགས་ནས༔ སྒྲོམ་བུ་དང་ལ་ཆའི་བུམ་པ༔ རྫའི་དྷ་ཧ༔ ཟངས་ཀྱི་གྭའུ༔ བསྭེ་ཡི་ལི་ཏ་ཀ༔ རླུང་གི་པར་བུ་སོགས་མི་འདྲ་བ་མང་པོའི་ནང་དུ་རྒྱ་རིམ་པ་བདུན་ནམ་གསུམ་གྱིས་རྒྱ་བཏབ་ནས༔
རྗེ་འབངས་རྣམས་དང་འཕྲད་པའི་སྨོན་ལམ་མཚམས་སྦྱར༔ བོད་ཀྱི་མགུར་ལྷ་ཤིན་ཏུ་གཉན་པ་རེ་རེ་ལ་གཉེར་དུ་གཏད་དེ༔ ལྷ་ལྕམ་གྱིས་གུ་རུའི་གསུང་བཞིན་མི་འགྱུར་བའི་གནས་བརྒྱད་ལ་གཏེར་དུ་སྦས༔ ཁྱད་པར་ཚེ་སྒྲུབ་འཆི་བདག་ཟིལ་གནོན་དང་༔ དེའི་བར་ཆད་སེར་ཐབས་ཁྲོ་རྒྱལ་སྟོབས་འདུས༔ རྒྱུད་ལུང་མན་ངག་ཐེམ་བྱང་དང་བཅས་པ༔ ཙཱ་རི་ཟིལ་ཆེན་གསང་ཕུག་ཏུ་སྔོན་གྱི་ལུང་བྱང་ལྟར་གཏེར་དུ་སྦས༔ གཏེར་སྲུང་ཀུན་དགའ་གཞོན་ནུ་དང་༔ གནོད་སྦྱིན་མདུང་དམར་ཅན་ལ་བཅོལ་ལོ༔ དེ་དག་ནི་ལུང་གི་ཁྱེར་སོ་རུ་གྲགས་པ་ཡིན་ནོ༔
ས་མ་ཡ༔ མན་ངག་གནད་ཀྱི་ཐེམ་བྱང་ནི༔ གཞི་ཡི་དབང་ལ་འདུས་ཤིང་༔ དེ་ཡང་སྣོད་ཀྱི་གང་ཟག་བརྟག་པ༔ དབང་གི་བསྐུར་ཐབས་བསྟན་པ༔ ཕན་ཡོན་དང་འབྲས་བུ་བསྟན་པ༔ གསུམ་ལས་དང་པོ་གང་ཟག་བརྟག་པ་ནི༔ རྒྱུད་ལས་སྙིང་རྗེ་མོས་གུས་ཤེས་རབ་གསུམ་ཚང་བ་གང་ཟག་སྣོད་དུ་རུང་དང་༔ ཞབས་རྡོལ་ཁ་སྦུབ་ཁ་ཆོད་ཅན་གསུམ་སྣོད་དུ་མི་རུང་བར་གསུངས་ཤིང་༔ དེ་ཡང་སྙིང་རྗེ་མེད་ན་ཆོས་ཀྱི་རྩ་བ་རུལ༔
མོས་གུས་མེད་ན་ཡོན་ཏན་སྐྱོན་དུ་མཐོང་༔ ཤེས་རབ་མེད་ན་ཆོས་ཀྱི་ཤན་མི་འབྱེད༔ ཅེས་གསུངས་པ་དང་༔ སྙིང་རྗེ་ཅན་གྱིས་འགྲོ་དྲུག་ཕ་མར་མཐོང་༔ མོས་གུས་ཅན་ལ་བླ་མར་མ་གྱུར་མེད༔ ཤེས་རབ་ཅན་ལ་འཁོར་འདས་ཆོས་ཀྱི་གཞི༔ ཞེས་གསུངས་པ་དང་༔ སྙིང་རྗེ་ཅན་ནི་གཞི་ཡི་རང་བཞིན་ནོ༔ མོས་གུས་ཅན་ནི་ལམ་གྱི་འཁྲུལ་པ་བྲལ༔ ཤེས་རབ་ཅན་ལ་འབྲས་བུ་རང་བཞིན་རྫོགས༔
ཞེས་གསུངས་པ་ལྟར༔ སྣོད་རུང་གི་གང་ཟག་བརྟག་པ་གཅེས༔ གཞན་ཡང་ལུང་ལས༔ ཞབས་རྡོལ་ཅན་ནི་དྲད་པོ་རང་མཐོང་ཅན༔ ཁ་སྦུབ་ཅན་ནི་ལོག་ལྟ་སྨྲ་བཤད་མཁན༔ ཁ་ཆོད་ཅན་ནི་མུ་སྟེགས་གོལ་བའི་ལམ༔ ཞེས་གསུངས་པ་ལྟར༔ ཞབས་རྡོལ་བཅུད་བླུགས་རང་བཞིན་ཉེས་པ་བསགས༔ ཁ་སྦུབ་ཅན་ལ་བཅུད་ཀྱི་སྣོད་མ་ཡིན༔ ཁ་ཆོད་ཅན་ལ་བཅུད་ཀྱི་གཞི་མ་གྲུབ༔
ཅེས་གསུངས་པ་ལྟར༔ སྣོད་མིན་གྱི་གང་ཟག་ལ་དབང་བསྐུར་གྱི་སྣོད་མི་རུང་ངོ་༔ དེའི་ཕྱིར་ལས་དང་སྐལ་པར་ལྡན་པ་རྣམས་ལ་བསྐུར་བར་བྱ་སྟེ༔ དེ་ཡང་སྨིན་བྱེད་ཀྱི་རྒྱུད་ལས༔ སྐུ་ཡི་དབང་ལྔ་སྤྱི་བོའི་གཙུག་ཏུ་བསྐུར༔ གསུང་གི་དབང་ལྔ་མགྲིན་པའི་གནས་སུ་བསྐུར༔ ཐུགས་ཀྱི་རྗེ་དབང་ལྔ་སྙིང་ཁའི་གནས་སུ་བསྐུར༔ ཡོན་ཏན་དབང་ལྔ་ལྟེ་བའི་གནས་སུ་བསྐུར༔ ཕྲིན་ལས་དབང་ལྔ་ཡན་ལག་ལྔ་ལ་བསྐུར༔ ལྷ་དབང་ཆེན་མོ་ལྷ་དང་གཉིས་མེད་བསྐུར༔
ཆོས་ཚང་ཚིག་མཚོན་བརྡ་དོན་ལུས་ལ་བརྒྱན༔ རྫས་དབང་ཐབས་ཤེས་མ་བྲལ་ལག་ལ་གཏད༔ ཅེས་གསུངས་པ་ལྟར༔ གནས་ལྔ་སོ་སོ་ཡི་དབང་དོན་སྡོམ་ཉི་ཤུ་རྩ་ལྔ་འབྱུང་བ་ཡིན་ཏེ༔ དེ་དག་རེ་རེ་ལ་ཡང་དགོས་ཆེད་ཚིག་དོན་རྫས་སྔགས་སྨོན་ལམ་ཕྱག་རྒྱ་ལྔ་ལྔ་ཚང་བ་ནི༔ བླ་མེད་ཀྱི་དབང་ཆེན་དུ་གཏོགས་ཤིང་༔ ཐབས་མཆོག་གཡས་ནས་བསྐུར་བ་བྱ་བའི་རྒྱུད༔ ཤེས་རབ་གཡོན་ནས་བསྐུར་བ་སྤྱོད་པའི་རྒྱུད༔ གཉིས་མེད་ཟུང་འཇུག་དབང་བཞི་བླ་མེད་རྒྱུད༔ ཕྱི་མཆོད་རྣམ་ལྔ་བསྟན་པ་བྱ་བའི་རྒྱུད༔
ནང་མཆོད་རྣམ་ལྔ་བསྟན་པ་སྤྱོད་པའི་རྒྱུད༔ སྒྲོལ་མཆོད་སྨན་རཀ་གཏོར་གསུམ་བླ་མེད་རྒྱུད༔ ཐིག་ལེ་འོད་ཀྱི་དཀྱིལ་འཁོར་བྱ་བའི་རྒྱུད༔ ཕོ་བྲང་པདྨའི་དཀྱིལ་འཁོར་སྤྱོད་པའི་རྒྱུད༔ ཟླ་གམ་ཆོས་འབྱུང་རྩིབས་མཚོན་བླ་མེད་རྒྱུད༔ ཅེས་གསུངས་པ་ལྟར༔ ཉམས་སུ་ལེན་དགོས་ཤིང་བདག་དོན་གཞན་དོན་གྱི་མན་ངག་རྣམས་གནད་དུ་ཁེལ་བར་བྱའོ༔ དེ་ཡང་དབང་བསྐུར་ཐོབ་པའི་ཕན་ཡོན༔ མ་ཐོབ་པའི་ཉེས་དམིགས་གཉིས་ལས༔ བཀའ་ཡི་ཐང་ཡིག་ལས༔
ལོ་རེ་བཞིན་ཏུ་དབང་རེ་ཐོབ་པས་ན༔ ལོ་བརྒྱ་སོང་ནས་དབང་བརྒྱ་ཐོབ་པ་ཡིན༔ ཕྱི་མ་དུད་འགྲོར་སྐྱེས་ཀྱང་དབང་ཆེན་འགྱུར༔ ཞེས་གསུངས་པ་ཡིན་ཏེ༔ དེ་ཡང་རང་བཞིན་གྱི་དུད་འགྲོར་སྐྱེ་བ་མ་ཡིན་ཏེ༔ སེམས་ཅན་གྱི་ལུས་ཡིན་ཀྱང་གཞན་དོན་ནུས་པ་སྙིང་རྗེ་ཡི་སེམས་འབྱུང་བ༔ སྨོན་ལམ་གྱི་དབང་དང་ལྡན་པ༔ གླང་བུ་ཅང་ཤེས་དང་ལེགས་སྐྱ་ལྟ་བུའི་ལུས་སུ་སྐྱེ་བར་གསུངས་སོ༔ མ་ཐོབ་པའི་ཉེས་དམིགས་ནི༔ དབང་བསྐུར་རྩ་བའི་རྒྱུད་ལས༔
དབང་མ་བསྐུར་བ་ལ་གསང་སྔགས་ཆོས་སྣོད་མིན༔ དཔེར་ན་རྫ་སོ་མ་བཏང་ཆུ་བླུགས་འདྲ༔ ཞེས་གསུངས་པ་དང་༔ དབང་བསྐུར་ཐོབ་ན་ཆོས་ཀྱི་བདག་པོ་ཡིན༔ དེ་ཕྱིར་གསང་སྔགས་དབང་ལ་འཇུག་པར་བྱ༔ ཞེས་གསུངས་པ་དང་༔ དབང་ལྔ་ཐོབ་ན་སྐུ་ལྔའི་སངས་རྒྱས་འགྲུབ༔ ཅེས་གསུངས་པ་དང་༔ ཕྱིར་མི་ལྡོག་པའི་ས་ཐོབ་པ་ནི༔ ཕན་ཡོན་དང་འབྲས་བུ་བསྟན་པའོ༔
འདི་ཀུན་མན་ངག་གནད་ཀྱི་ཐེམ་བྱང་དུ་གྲགས་པ་ཡིན༔ ས་མ་ཡ༔ བྱིན་རླབས་ཆུ་བོ་མ་ཆད་པའི་ལོ་རྒྱུས་ནི༔ སྔོན་བྲག་དམར་དཔལ་གྱི་བསམ་ཡས་སུ༔ སློབ་དཔོན་ཆེན་པོ་པདྨ་འབྱུང་གནས་དང་༔ མཁའ་འགྲོ་ཡེ་ཤེས་མཚོ་རྒྱལ་དང་༔ གནུབས་སྟོན་སངས་རྒྱས་ཡེ་ཤེས༔ དགེ་སློང་ནམ་མཁའ་སྙིང་པོ༔ ལོ་ཆེན་བཻ་རོ་ཙ་ན་དང་གྲོགས་བཞིས་སློབ་དཔོན་ཆེན་པོ་ལ༔ རིན་པོ་ཆེའི་མཎྜལ་དང་བཅས་ནས་ཞུས་པ༔
ཀྱཻཿ སློབ་དཔོན་ཆེན་པོ་ལགས༔ ད་ལྟའི་དུས་འདིར་སྐལ་པ་ཡར་ལྡན་ཀྱང་༔ མ་འོངས་སྙིགས་མ་ལྔ་བརྒྱའི་དུས་ཀྱི་ཚེ༔ ད་ལྟའི་ཆོས་དང་གདམས་ངག་ཟབ་ཁྱད་རྣམས༔ འགྲོ་དོན་གར་འབྱུང་ཆོས་ཀ་གང་ལ་བྱེད༔ འབྲེལ་ཚད་དོན་ལྡན་འབྱུང་ངམ་ཇི་ལྟར་ལགས༔ བདུད་སྤྲུལ་བསྟན་པའི་རུ་ཏྲ་ཇི་ལྟར་འབྱུང་༔ བསྟན་འཛིན་སྐྱེས་བུ་འགྲོ་དོན་ཇི་ལྟར་འབྱུང་༔ རྗེ་འབངས་གྲོགས་རྣམས་འདུལ་བྱ་གང་དུ་འབྱུང་༔
སློབ་དཔོན་ཉིད་ཀྱི་སྤྲུལ་པ་ཅི་ལྟར་འབྱུང་༔ ཞེས་ཞུས་པས༔ སློབ་དཔོན་འཁྲུལ་མེད་ཞལ་ནས་འདི་སྐད་གསུངས༔ བཻ་རོ་ཙ་ན་ཡེ་ཤེས་གྲོགས་གསུམ་ཉོན༔ ཚེ་སྒྲུབ་ཡང་སྙིང་གཅིག་དྲིལ་ཟབ་གནད་ཀྱི༔ བདག་གི་སྙིང་བྱང་དུམ་བུར་བགོས་པ་འདི༔ ད་ལྟ་སྤེལ་བའི་དུས་མིན་གཏེར་དུ་སྦོས༔ དུས་མཐའ་སུམ་ཅུ་ཁ་དར་ཉི་ཤུ་དུས༔ མི་རྣམས་རང་ཕུང་དུག་ལྔ་སྤྱོད་པའི་དུས༔ ས་གཏེར་མི་ཐུབ་གཏེར་སྟོན་མང་འབྱུང་ཞིང་༔
སངས་རྒྱས་བསྟན་པ་དབུས་ནུབ་མཐའ་བཞི་རྩོད༔ དམ་ཆོས་གསང་སྔགས་དཀྱིལ་འཁོར་ཆུ་ལ་དོར༔ སོ་སྐྱེ་བདུད་སྤྲུལ་དབུས་གཙང་ཁྲག་མཚོ་འཁྱིལ༔ བྱིང་ནང་གྲུམ་ནས་དབུས་སུ་མི་གད་སྡིབ༔ ཆོས་རྒྱལ་གདུང་རྒྱུད་མཐའ་བཞི་འདུལ་ཞིང་འབྱུང་༔ སྟེང་འཁྲུག་འོག་འཁྲུག་ལྷ་སྲིན་རྣམས་ཀྱང་འཁྲུགས༔ མཐའ་བཞི་འཁྲུགས་ནས་འདྲེ་རྒོད་ཡུལ་ལ་ཆགས༔ མི་རྣམས་སྟོད་སྨད་རྒྱ་ཧོར་དམག་གིས་འདེད༔ རོང་ཆེན་བཞི་ལ་བྲོས་པའི་གབ་རི་བཙལ༔ བོད་ཁམས་མི་རྣམས་ལྷོ་མོན་རོང་དུ་བྲོས༔
ནོར་རྣམས་དགྲ་ཡི་ཟ་ཞིང་ཧབ་ཤ་གཅོད༔ ཟོག་པོ་ཁྲིམས་རལ་དམ་ཉམས་ལུང་པ་འགེངས༔ ཚུལ་བཞིན་སྤྱོད་པ་ཉིན་མོའི་སྐར་མ་ཙམ༔ སུམ་ཅུ་ཁ་རལ་ཉི་ཤུ་ལ་ཉེ་བས༔ མ་འོངས་དེ་དུས་ཆོས་བརྒྱུད་མཐའ་སྐྱོང་བ༔ ད་ལྟའི་དཔལ་ཆེན་སངས་རྒྱས་ཡེ་ཤེས་ཀྱི༔ སྐྱེ་བ་འཁྲུལ་མེད་མདོ་ཁམས་ཕྱོགས་ནས་འབྱུང་༔ རྒྱལ་ཁམས་རྔམ་སྒྲ་ནག་པོ་ཡུལ་གྱི་མིང་༔ བྱ་ནག་གཤོག་རྡེབ་གཅན་གཟན་ངར་བའི་རོང་༔ རྩི་ཤིང་མདུང་རྩེ་གཟེངས་པ་ལྟ་བུའི་ཚལ༔
ཡུམ་བྲལ་གཤེད་བཞི་ཞེ་སྡང་ལོ་འཛིན་པ༔ ཤེས་རབ་བློ་ལྡན་ཟབ་གསང་ལས་སད་པའི༔ ལུས་ལ་བརྡ་རྟགས་རི་མོ་ཤ་མཚན་ནི༔ དྲག་པོ་རྟགས་རྒྱ་སྤྱི་གཙུག་མེ་རིས་བརྒྱན༔ རྒྱུད་སྨིན་དབང་རྫོགས་སོ་ཞོ་ཚེ་བུམ་ལྡན༔ སྟོང་ཉིད་དོན་ལྡན་སྙིང་ཁར་སྨེ་བས་བརྒྱན༔ ཚིག་རྣམས་པདྨའི་བརྡ་ཡིག་ཤེས་རབ་ལྡན༔ གསང་བར་ཧཱུྃ་མཐིང་ཀརྨ་ལས་འབྲེལ་གླིང་༔ མི་འགྱུར་རྟགས་ལྡན་སྐུ་ལྔའི་ཆོས་ལ་དབང་༔ མ་ངེས་བརྟུལ་ཞུགས་སྨྱོན་པ་ལྟ་བུར་སྤྱོད༔
ཕྱོགས་མེད་འགྲོ་དོན་རྒྱལ་ཁམས་རླུང་བཞིན་རྒྱུ༔ གཏེར་སྒྲོ་གཡའ་ལུང་བྲག་གསུམ་ནས་བཟུང་སྟེ༔ རོང་ཆེན་ལྔ་ཡི་ཟབ་གཏེར་རྟགས་བདུན་དབང་༔ བཀའ་གསང་ཤོག་དྲིལ་བདུན་བཅུ་དོན་ལྔ་འདི༔ དབང་བཞིར་བླང་ཞིང་ཕབ་ནས་ཡང་གཏེར་སྦོས༔ གསང་བའི་བཀའ་རྒྱ་བཀའ་སྲུང་དྲག་པོར་གཏོད༔ དམ་རྫས་བྱིན་རླབས་ཕབ་རྒྱུན་མ་གཏོགས་པ༔ འདུ་ཏིར་སྐྱེལ་ཞིང་སྨོན་ལམ་ཟབ་པར་ཐོབ༔ རྟེན་འབྲེལ་དུས་ཀྱི་སྨོན་ལམ་མ་གཏོགས་པར༔ ལོ་བཅུ་བར་དུ་གསང་རྒྱ་དམ་པར་གྱིས༔
དུས་ཀྱི་ས་རྟགས་ཐམས་ཅད་ཤར་བའི་ཚེ༔ སྨོན་ལམ་དུས་བབ་འགྲོ་དོན་དུས་དེར་ཆེ༔ རྫོགས་བརྡ་ཆོས་ཀྱི་སྨིན་གྲོལ་བྱང་ཆུབ་མྱུར༔ དེ་ཡང་ཕྲིན་ལས་ང་ཉིད་དྲུང་དུ་འོང་༔ ས་མ་ཡ༔ ཞེས་གསུངས་པ་ཡི༔ ལུང་བྱང་དེ་ལྟ་བུ་དང་ལྡན་པ༔ རིག་འཛིན་ཆེན་པོ་གར་གྱི་དབང་ཕྱུག་གནམ་ལྕགས་རྡོ་རྗེ་སོགས་གསང་མཚན་དགུ་དང་ལྡན་པའི་རིག་འཛིན་དེ་ཉིད་ཀྱིས༔ ལུང་བྱང་ལྟར་མདོ་ཁམས་སྤ་རོང་ས་ཡི་ལྟེ་བར༔ རིགས་ནི་དབང་ཆེན༔
རུས་ནི་རླངས་ཆེན་དཔལ་གྱི་སེང་གི་གདུང་ལ་གཏོགས་པ་ཡི༔ སྐྱེས་མཆོག་དེ་ཉིད་ཆུང་བྱིས་པའི་དུས་ནས༔ སྔོན་སྦྱངས་ལས་འཕྲོ་སད་པའི་རྟགས་མཚན་དུ་མ་དང་ལྡན་ཞིང་༔ དགུང་ལོ་ལྔ་ཡི་ཁ་ནས་ཉམས་དང་རྨི་ལམ་མངོན་སུམ་ལ་ཡང་སློབ་དཔོན་དང་མཚོ་རྒྱལ་གྱིས་ཆོས་གསུང་ལུང་བསྟན་དབང་བསྐུར་བ་སོགས་ཉམས་སྣང་དུ་མ་ཤར་ཞིང་༔ བཀའ་གཏེར་སྲུང་མ་རྣམས་ཀྱིས་ཀྱང་༔ རོགས་དན་ཕྲིན་ལས་སྒྲུབ་པ་སོགས་ཞི་རྒྱས་དབང་དྲག་བཞི་ཡི་ལས་བསྒྲུབ་པའི་དམ་བཅའ་དང་༔ སྲོག་སྙིང་ཕུལ་བ་སོགས་འབྱུང་ཞིང་༔ དེ་ནས་རིམ་བཞིན་ཁ་བྱང་ལུང་གི་དངོས་གྲུབ་ཐོབ༔ ཤིང་ཕོ་རྟ་ཡི་ལོ་ནས་དབུ་བཟུང་སྟེ༔ ཨ་མྱེ་མུ་ཁྲི་ནས་ ་་་་་དང་པོ་གཏེར་གྱི་ཁ་བྱང་སྐོར༔
གཞོ་སྟོད་ཏི་སྒྲོ་ནས་་་་་་མཁའ་འགྲོའི་ཆོས་བཞི་དང་པདྨ་ཁྲག་འཐུང་སྐོར༔ ཙཱ་རི་ཞིང་སྐྱོང་ཟིལ་ཆེན་ནས་་་་་་ཚེ་སྒྲུབ་འཆི་བདག་ཟིལ་གནོན་སྐོར༔ མོན་ཤ་འུག་སྟག་སྒོ་ནས་་་་་་ཡང་ཕུར་གྭའུ་སྐོར༔ ཡར་སྟོད་ཤམ་པོ་གངས་ནས་་་་་གཟའ་བདུད་དུག་མཚོ་ཁོལ་མའི་སྐོར༔ བསམ་ཡས་མཆིམས་ཕུ་ནས་་་་་་བླ་སྒྲུབ་བདེ་གཤེགས་ཀུན་འདུས་སྐོར༔ བྲག་གསུམ་གནམ་ལྕགས་བྲག་ནས་་་་་་ཕྱག་རྡོར་དྲེགས་པ་ཀུན་འདུལ་སྐོར༔ རྒ་རྒྱལ་རིན་ཆེན་སྤུངས་པ་ནས་་་་་་དྲག་པོ་ཀཱི་ལ་ཡ་དང་པདྨ་གསང་ཐིག་སྐོར༔ མཁའ་འགྲོ་སྙིང་ཕུག་ནས་་་་་་ཚེ་སྒྲུབ་ལྕགས་ཀྱི་རྒྱ་མདུད་སྐོར༔ གཟེ་རྒྱལ་གངས་རི་ནས་་་་་་བདུད་འདུལ་དྲག་མོ་དང་ཞིང་སྐྱོང་ཆོས་སྐོར༔ རི་རྩེ་དྲུག་ནས་་་་་་རྟ་ཕག་ཡི་བཞིན་ནོར་བུའི་ཆོས་སྐོར༔
རག་ནེ་བྲག་ནས་་་་་་རྡོ་རྗེ་གྲོ་ལོད་ཆོས་སྐོར༔ ཝ་ཞབས་བྲག་ནས་་་་་་ཚེ་སྒྲུབ་རྡོ་རྗེའི་གོ་ཁྲབ་སྐོར༔ ལྕགས་ཁ་དགེ་བསྙེན་ཕོ་བྲང་ནས་་་་་་ནོར་སྒྲུབ་པདྨ་རྒྱལ་པོའི་ཆོས་སྐོར༔ སྦས་ཡུལ་རྔམ་པ་རོང་ནས་་་་་་དབལ་སྲས་གསང་བ་ཐ་ནག་གི་ཆོས་སྐོར༔ མདོང་ཆུ་གཙུག་ལག་ནས་་་་་་དྲག་པོ་གནམ་ལྕགས་འཁོར་ལོའི་ཆོས་སྐོར༔ དར་སྣ་ཕ་ཝང་རྟ་མགོ་ནས་་་་་་རྟ་མགྲིན་ནཱ་ག་ཀླུ་འདུལ་ཆོས་སྐོར༔ གསང་ལུང་ཕྱག་རྡོར་བླ་མཚོ་ནས་་་་་་ཕག་མོ་རིགས་ལྔ་དང་མ་ནིང་ཆོས་སྐོར༔ བྲག་སྐས་པདྨ་ཤེལ་ཕུག་ནས་་་་་་ཐུགས་རྗེ་ཆེན་པོ་འཁོར་འདས་ཟིལ་གནོན་ཆོས་སྐོར༔ སེངྒེ་གནམ་རྫོང་ནས་་་་་་པདྨ་བཀོད་ལམ་ཡིག་དང་གསང་རྒྱ་འགའ་བཞུགས༔ མྱེ་བོ་ལྷ་མོ་བྲག༔་་་་་
འདི་གསང་རྒྱ་མ་གྲོལ༔ ཁྲོམ་གཟིགས་མེ་འབར་བླ་མཚོ་ནས་་་་་་འཇམ་དཔལ་དུག་རིའི་ཆོས་སྐོར༔ རྐུང་ལུང་གཡུ་མཚོ་ནས་་་་་་དམ་རྫས་གསང་གཏེར་བཀའ་རྒྱ་འགའ་ཞིག༔ བལ་ཕུ་ཡར་འབྲོག་མཚོ་ནས་་་་་་བླ་མ་རིག་འཛིན་ཆོས་སྐོར་ལ་སོགས་ཏེ་གཏེར་བདག་གཏེར་གནས་ཁྱད་འཕགས་ཅན་དེ་རྣམས་ནས༔ སྐུ་ཚབ་ཤོག་སེར་དམ་རྫས་ཕྱག་མཚན་ལ་སོགས་པ་ཟབ་གཏེར་ཁྱད་འཕགས་དུ་མ་ཅན་སྤྱན་དྲངས་ཤིང་༔ ཁྱད་པར་སྦས་ཡུལ་ཡར་འབྲོག་མཚོ་མོ་ནས༔ བཀའ་བརྒྱད་ཆེན་མོ་གསང་བ་ཟིལ་ནོན་གྱི་ཆོས་སྐོར་གྱི་སྒྲོམ་བུ་གཏེར་སྒྲོམ་མཐོང་བ་དོན་ལྡན༔ རྒྱུ་བྲམ་ཟེ་སྙིང་པོའི་དབུ་ཀླད་ལས་གྲུབ་པ༔ རིན་པོ་ཆེ་རུ་བྱའི་མདོག་ལས་གྲུབ་པའི་མདངས་ལྡན་སྒོ་གསུམ་དང་ལྡན་པ༔ སྒོ་དང་པོ་རྫོགས་ཆེན་བླ་མེད་སྙིང་པོ༔
ཞི་ཁྲོ་ན་རག་དོང་སྤྲུགས༔ ཕྱི་རྒྱུད་ཐེག་པ་རིམ་དགུ་དང་བཅས་ནས་བཞུགས་པ༔ སྒོ་བར་མ་ལ་བཀའ་བརྒྱད་ཡོངས་རྫོགས་རྒྱུད་ལུང་མན་ངག་ལས་མཐའ་དང་བཅས་པ་བཞུགས་པ༔ སྒོ་འོག་མ་དྲེགས་པའི་སྲོག་ཐིག་ནག་པོ་མན་ངག་ལས་མཐའ་དང་བཅས་པ་བཞུགས་པ༔ དེའི་ཆ་ལག་སྐུ་ཚབ་པདྨ་མཐོང་གྲོལ༔ དམ་རྫས་ཁྲོ་འདུས་རིལ་བུ༔ ཨ་ཐཾ་མ་བསྒོམས་སངས་རྒྱས༔ ཕྱག་མཚན་རྡོ་རྗེ་རྩེ་དགུ༔ ལས་ཕུར་བདུད་དཔུང་ཟིལ་གནོན༔ མཁན་སློབ་གསུམ་གྱི་ན་བཟའ༔
གོས་བེར་མཚོ་རྒྱལ་དབུ་སྐྲ༔ གཞན་ཡང་གསང་གཏེར་འགའ་ཞིག་དང་བཅས་པ་གདན་དྲངས་ཤིང་༔ གདུལ་བྱ་རྣམས་སྨིན་གྲོལ་ལ་བཀོད་པར་མཛད་པ་ཡི༔ རིག་འཛིན་ཆེན་པོ་དེ་ཉིད་ཀྱི་ཟབ་གཏེར་ཚེ་སྒྲུབ་ཆེན་པོ་འཆི་བདག་ཟིལ་གནོན་གྱི་དབང་བསྐུར་བ་ཡིན་ཏེ༔ དེ་ལ་ཡང་བྱིན་རླབས་ཀྱི་བླ་མ་བརྒྱུད་པ་ནི༔ ཉེ་བརྒྱུད་དང་རིང་བརྒྱུད་གཉིས་ལས༔ རིང་བརྒྱུད་ནི་འདིར་སྤྱི་ལུང་ཆེན་པོ་ལྟར༔ ཆོས་སྐུ་ཀུན་ཏུ་བཟང་པོ༔ ལོངས་སྐུ་རྒྱལ་བ་རིགས་ལྔ༔ དྲུག་པ་རྡོ་རྗེ་འཆང་ཆེན༔
སྟོན་པ་རྡོ་རྗེ་སེམས་དཔའ༔ གསང་བདག་ཕྱག་ན་རྡོ་རྗེ༔ སྤྲུལ་སྐུ་དགའ་རབ་རྡོ་རྗེ༔ རིག་འཛིན་རྡོ་རྗེ་ཆོས་མཆོག༔ རིག་འཛིན་ལྷ་དབང་བརྒྱ་བྱིན༔ རིག་འཛིན་ཀླུ་རྒྱལ་འཇོག་པོ༔ ཛ་ཨིནྡྲ་བྷོ་དྷི༔ མཁའ་འགྲོ་ལས་ཀྱི་དབང་མོ༔ སློབ་དཔོན་བརྒྱད་ཀྱི་རྒྱུད་ལུང་གཅིག་ཏུ་དྲིལ་བ་མཁས་མཆོག་འཇམ་དཔལ་བཤེས་གཉེན༔ རིག་འཛིན་ཤྲཱི་སིངྷ༔
སློབ་དཔོན་པདྨ་འབྱུང་གནས༔ བལ་པོ་བྷ་སུ་དྷ་ར༔ གནུབས་སྟོན་སངས་རྒྱས་ཡེ་ཤེས༔ ཉེ་བརྒྱུད་གསང་བ་ལྟར་ན༔ ཆོས་སྐུ་སྣང་བ་མཐའ་ཡས༔ ལོངས་སྐུ་འཇིགས་རྟེན་དབང་ཕྱུག༔ སྤྲུལ་སྐུ་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས༔ གར་དབང་གནམ་ལྕགས་རྡོ་རྗེ༔
དེས་བདག་ལ་གནང་བའོ༔ ཞེས་སོགས་སྦྱར༔ དབང་འདི་ཡི་སྐབས་སུ་ཉེ་རྒྱུད་ལྟར་འཇུག་པར་རིགས་སོ༔ དེ་ལྟར་དབང་གི་ལོ་རྒྱུས་མེ་ཏོག་ཕྲེང་མཛེས་ཞེས་བྱ་བ་འདི་ལ༔ ཚེ་སྒྲུབ་རྣམ་བཞིའི་རྒྱུད་ལུང་གཅིག་ཏུ་དྲིལ་བ་ཡིན་ཞིང་༔ རྒྱུད་འཆི་བདག་ཟིལ་གནོན༔ ལུང་ལྕགས་ཀྱི་རྒྱ་མདུད༔ མན་ངག་རྡོ་རྗེའི་གོ་ཁྲབ༔ ལོ་རྒྱུས་པདྨ་གསང་ཐིག༔ རྣམ་བཞི་ཆོས་གཅིག་དྲིལ་བ་ཡིན་ནོ༔
འདི་ཡི་ཚིག་གོང་འོག་གཅོད་མཚམས་ཕྲན་བུ་དང་༔ རྒྱུད་གཞུང་གཞན་གྱི་ཚིག་ཅུང་ཟད་མ་གཏོགས་གཏེར་གཞུང་དངོས་ལ་ཚིག་བསླད་སྤུ་ཙམ་མ་སོང་ཞིང་༔ དེ་ཕྱིར་ཡིད་ཆེས་པ་ཡིས་གནད་དུ་ཟུངས་ཤིག༔ ས་མ་ཡ༔ ྀཨཚ༔ འདི་ཉིད་རྒྱས་བསྡུས་དགོས་ན་རྒྱུད་ལུང་མན་ངག་ལོ་རྒྱུས་བཞིན༔ གང་བབ་སྐབས་དང་བསྟུན་ནས་འཕྲུལ་བར་བྱའོ༔ དབང་ཆོག་ཨུཏྤ་ལ་ཡི་འགྲིགས་ཆགས་འདི་ཉིད་སྦས་གནས་པདྨ་བཀོད་ཀྱི་ཉེ་འདབས་གསང་སྔགས་ཆོས་གླིང་དུ་ལོ་ཧ་བཛྲ་གྱི་སྡེས་གཏེར་གཞུང་ནས་བསྡུས་པ་དགེ ། བཀྲ་ཤིས་པར་ཤོག། །། ང༽
༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཚེ་འཛིན་སྲོག་སྒྲུབ་འཁོར་ལོ་བཞུགས་སོ༔ འཆི་མེད་ཚེ་ཡི་ལྷ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ རིག་འཛིན་སྲོག་སྒྲུབ་འཁོར་ལོའི་གདམས་པ་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ ས་མ་ཡ༔ དེ་ཡང་རྫས་དང་བྲི་ཐབས་དུས་བསྟན་ཏེ༔
དང་པོ་རྫས་ཀྱི་རིམ་པ་འདི་ལྟ་སྟེ༔ ཛཱ་ཏི་ལི་ཤི་སུག་སྨེལ་ཨ་རུ་ར༔ གི་ཝཾ་རྒྱ་མཚལ་གུར་གུམ་ལི་ཁྲི་དང་༔ ཙན་དན་དཀར་དམར་དབང་ལག་སྙིང་ཞོ་ཤ༔ དཀར་དམར་བྱང་སེམས་རིན་ཆེན་སྣ་ལྔའི་རྫས༔ བཀྲ་ཤིས་ལེ་བརྒན་དར་རམ་འཇམ་ཤོག་ལ༔ རབ་ནི་རིན་ཆེན་ཞུན་མའི་ཁུ་བ་དང་༔ ཡང་ན་རྒྱ་མཚལ་རྒྱ་སྣག་དག་གིས་ནི༔ བཀྲ་ཤིས་ཡར་ཚེས་བཟང་བའི་སྐབས་སུ་བྲིས༔ འབྲི་ཚེ་བཟང་ངན་གང་གིས་བར་མ་ཆོད༔
ཡི་གེ་དབུ་ཅན་ཚེག་མེད་ལྷག་ཆད་སྤང་༔ གདན་དཀར་སྟེང་དུ་ཞལ་ཁ་ཤར་དུ་གྱུ༔ རྩ་སྔགས་དབྱངས་གསལ་རྟེན་འབྲེལ་སྙིང་པོ་ཡིས༔ རབ་ཏུ་གནས་ཤིང་ལུས་ལ་འཆང་བའི་ཚེ༔ དུས་བཟང་ཡར་ཚེས་དགེ་བ་རབ་ཏུ་གཅེས༔ ལུས་ལ་འཆང་ནས་ཞག་བདུན་མ་སོང་བར༔ དབང་པོ་མི་ཉམས་སྲོག་བཅད་མི་དགེ་འཛེམ༔ རྒྱུན་དུ་མི་འབྲལ་དམ་དུ་འཆང་བར་བྱ༔ ས་མ་ཡ༔ དང་པོ་ཐིག་རྩ་ལེན་པའི་ཚེ༔
ཨོཾ་ག་ཎི་ཀ་ཨིནྜ་བྷ་ཝི་ཏ་སྭཱ་ཧཱ༔ དེ་ནས་འབྲི་བའི་ཚེ༔ ཨོཾ་ཨཀྵོ་དྷྲི་ཀ་ས་ཏི་སྭ་ར་མུཎྚི་སྭཱ་ཧཱ༔ ཞེས་ལན་གསུམ་མམ་ཉེར་གཅིག་གིས༔ དང་པོ་དབུས་སུ་སྣ་ཚོགས་རྡོ་རྗེའི་ལྟེ་བར༔ ཨོཾ་ཧཱུྃ་ཚེ་བྷྲཱུྃ༔ རྡོ་རྗེའི་རྩིབས་བཞིར༔ ཨོཾ་བྷྲཱུྃ༔ སྭཱ་བྷྲཱུྃ༔ ཨཱ་བྷྲཱུྃ༔
ཧཱ་བྷྲཱུྃ༔ དེ་ཡང་དཀར་སེར་དམར་ལྗང་མཐིང་༔ རྩིབས་མཆན་ལ༔ ཧ་བྷྲཱུྃ༔ རི་བྷྲཱུྃ༔ ནི་བྷྲཱུྃ༔ ས་བྷྲཱུྃ༔ དེའི་ཕྱི་རོལ་མུ་ཁྱུད་ལ༔ ཨོཾ་མ་ཧཱ་གུ་རུ་པདྨ་ཀཱ་ར་ཨཱ་ཡུརྫྙཱ་ན་ཛཱི་ཝན་ཛ་ཡ་ཌཱཀྐི་ཧ་རི་ནི་ས་ཎི་མ་མ་ཚེ་བྷྲཱུྃ་གཡུ་བྷྲཱུྃ་ཏྲཱྃ་བྷྲཱུྃ་བཛྲ་ཙཀྲ་ཧཱུྃ༔ བདག་འཆང་བ་པོའི་ཚེ་དང་བསོད་ནམས་ཐམས་ཅད་རྒྱས་པར་གྱུར་ཅིག༔
ཨོཾ་པུཥྚིཾ་ཀུ་རུ་ཡེ་སྭཱ་ཧཱ༔ དེའི་ཕྱི་རོལ་འདབ་བཞི་ལ༔ ཨོཾ་བཛྲ་ཨཱ་ཡུརྫྙཱ་ན་ཧྲཱིཿ ཨོཾ་རཏྣ་ཨཱ་ཡུརྫྙཱ་ན་ཧྲཱིཿ ཨོཾ་པདྨ་ཨཱ་ཡུརྫྙཱ་ན་ཧྲིའཿ ཨོཾ་ཀརྨ་ཨཱ་ཡུརྫྙཱ་ན་ཧྲཱིཿ རྩིབས་མཆན་ལ༔ ཨོཾ་རཱ་ག་ར་ཏི་ཛཿ ཨོཾ་བཛྲ་ར་ཏི་ཛཿ ཨོཾ་དྷེ་ཝ་ར་ཏི་ཛཿ
ཨོཾ་ཏཱ་རེ་ར་ཏི་ཛཿ དེ་ཡི་ཕྱི་རོལ་མུ་ཁྱུད་ལ༔ ཨོཾ་ཨཱ་ཡུརྫྙཱ་ན་ཨ་ནུ་བྷ་ཝ་ཨཥ་ཙརྻ་མ་ཧཱ་པྲ་མོ་ཏི་རི་སུ་ཁཾ་ཨ་པ་ར་མི་ཏ་ཨ་ཙརྻ་ཨཀྵོ་བྷྱ་ཨཥྚ་མཉཊ་ས་ཏི་ཨཱའ་ཡུར་དྷརྨ་པཱ་ཏི་ཨ་ཏིཥྛ་ན་སིདྡྷི་ཛ་ཛཿ འདིར་འདོད་གསོལ་བསྒྱུར༔ དེའི་ཕྱི་རོལ་རྩིབས་བརྒྱད་ལ༔ ཨོཾ་ཨ་ཎི་ཧཱུྃ་བྷྲཱུྃ་ཛཿ རྩིབས་མཆན་ལ༔ ཨོཾ་རཱ་ག་སུ་ཁཾ་ཛ་ཛཿ དེའི་ཕྱི་རོལ་དུ༔ ཨོཾ་བཛྲ་ཨཱ་ཡུརྫྙཱ་ན་ཙིཏྟ་ཧྲི་དྷ་ཡ་པཱ་ད་ཏེ་ཛྭ་ར་ཛ་ཡ་སྭཱ་ཧཱ༔
དབྱངས་གསལ་གྱི་མཐར༔ བདག་འཆང་བ་པོ་ལ་བརྟན་གཡོ་སྣང་སྲིད་ཀྱི་ཚེ་བསོད་ཐམས་ཅད་འདུས་ཤིང་རྒྱས་པར་གྱུར་ཅིག་སྭཱ་ཧཱ༔ དེའི་ཕྱི་རོལ་དུ༔ ཨོཾ་ཧཱུྃ་ཨཱ་ཡུརྫྙཱ་ན་བཛྲ་པདྨ་རཱ་ག་ལཀྵ་ཎ་སུ་ཁཾ་མ་ཧཱ་པུཥྚིཾ་ཀུ་རུ་ཡེ་སྭཱ་ཧཱ༔ རྟེན་འབྲེལ་སྙིང་པོའི་མཐར༔ བདག་འཆང་བ་པོས་སྣང་སྲིད་ལྷ་འདྲེ་མི་གསུམ་དབང་དུ་འདུས་པར་གྱུར་ཅིག་པ་ཤཾ་ཀུ་རུ་ཡེ་སྭཱ་ཧཱ༔ དེ་ཡི་ཕྱི་རོལ་རྡོ་རྭའི་གུར༔ དེ་ཡི་ཕྱི་རོལ་གཡུང་དྲུང་གུར༔ དེ་ཡི་ཕྱི་རོལ་མེ་རིའི་གུར༔ རབ་གནས་སྔགས་ནི༔
ཨོཾ་ཨ་བྷྱཱ་ནཎྚཾ་ཏིཥྛ་པཱ་དྷེ་བཛྲ་ཡེ་སྭཱ་ཧཱ༔ ཞེས་པས་རབ་ཏུ་གནས༔ བཀྲ་ཤིས་ལ༔ ཨོཾ་ཨཱ་ཡུརྫྙཱ་ན་དྷ་ར་ཌཱཀྐི་ལཀྵ་སུ་ཁཾ་པ་ཏི་ཡེ་མངྒ་ལཾ་ཨ་སྭཱ་ཧཱ༔ བརྒྱའམ་སྟོང་གིས་མེ་ཏོག་འཐོར༔ ས་མ་ཡ༔ ཨེ་མ་ཟབ་པའི་མཐར་ཐུག་མཆོག༔ འཆི་མེད་ཚེ་ཡི་འཁོར་ལོ་འདི༔ གང་གིས་འཆང་བའི་སྐལ་ལྡན་ལ༔ འཆི་བ་རྣམ་བརྒྱད་མི་འབྱུང་ཞིང་༔
ཕ་རོལ་རྒོལ་བ་དག་ཀྱང་ཞི༔ གཞན་གྱིས་བྱམས་ཤིང་ཐམས་ཅད་འདུ༔ ཚེ་བསོད་དབང་ཐང་ལོངས་སྤྱོད་རྒྱས༔ སྙན་གྲགས་དཔལ་དུ་རབ་འབར་ནས༔ བཀྲ་ཤིས་འདོད་དོན་ལྷུན་གྱིས་འགྲུབ༔ དེ་བས་འདི་ཉིད་ཤིན་ཏུ་གཅེས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ བདག་འདྲ་ཨུ་རྒྱན་རྩ་གསུམ་གླིང་པས་མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ལས་དག་པར་ཞལ་བཤུས་སོ། བཀྲ་ཤིས།། །། ཅ༽ ༈ ཚེ་སྒྲུབ་འཆི་བདག་ཟིལ་ནོན་ལས༔ མན་ངག་གནད་ཀྱི་གདམས་པ་བཞུགས་སོ༔ འཆི་མེད་ཚེ་ཡི་ལྷ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔
འཆི་མེད་ཚེ་སྒྲུབ་ཟ་ཡིག་བསྟན༔ འདི་ཉིད་བྲི་བའི་ལག་ལེན་ནི༔ རྒྱ་ཤོག་འཇམ་པའི་ངོས་དག་ལ༔ རྒྱ་སྣག་གམ་ནི་རྒྱ་མཚལ་གྱིས༔ ཡི་གེ་དབུ་ཅན་ཚེག་མེད་བྲིས༔ དུས་བཟང་ཚེས་བཅུ་དག་ལ་བརྩམ༔ རྫས་ཀྱི་རིམ་པ་བསྟན་པ་ནི༔ ཁྱེའུ་ལོ་བརྒྱད་བྱང་སེམས་དང་༔ བུད་མེད་མཚན་ལྡན་བཅུ་གསུམ་མའི༔ ཟླ་མཚན་སྦྱར་ཏེ་ག་པུར་དང་༔
རྒྱ་མཚལ་ལི་ཁྲི་ཅུ་གང་དང་༔ ཙནྡན་དཀར་དམར་བཅས་པ་ཉིད༔ ཞིབ་ཏུ་འཐག་སྟེ་ལེགས་པར་བྱུག༔ དུས་བཟང་དག་གི་མགོ་ལ་ཟ༔ ཟ་ཡིག་ཚེ་དཔག་ཡབ་ཡུམ་བསྒོམས༔ སྙིང་དབུས་པདྨའི་སྟེང་དུ་གསལ༔ ཞག་བདུན་བར་དུ་སྲོག་གཅོད་སྤང་༔ མལ་ས་མགོ་མཇུག་ལྡོག་མི་བྱ༔ གྲིབ་དང་མི་གཙང་རྣམས་ཀྱང་འཛེམས༔ ས་མ་ཡ༔
དང་པོ་སྔགས་ནི་འདི་ལྟར་འགོད༔ སྔ་དྲོ་ཟ༔ ཉིན་ཕྱེད་ཟ༔ དགོང་མོ་ཟ༔ འདི་རྣམས་ཐམས་ཅད་མཇུག་ནས་ཡར་དྲིལ༔ རབ་གནས་ཚེ་གཟུངས་སྔགས་རིང་བྱ༔ ཟབ་པའི་ཡང་སྙིང་བླ་ན་མེད༔ གཞན་ལ་མ་སྤེལ་ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་གཏེར་བདག་གླིང་པས་ཙཱ་རི་ནས་གདན་དྲངས་ཏེ་ཤོག་སེར་ནས་ཞལ་བཤུས་སོ། སླར་ཡང་ཡི་གེ་པ་ནི་ཆོས་ཉིད་བདུད་འདུལ་རྩལ་གྱིས་བགྱིས་པའོ།། །། ཆ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ འཕོ་བ་དཔག་ཆེན་མདའ་མོ་བཞུགས༔ ནསྒ ནསཅདྱན ༔ མ་བསྒོམས་པར་སངས་རྒྱས་པའི་གདམས་པ་འཕོ་བ་དཔག་ཆེན་མདའ་མོ་ཞེས་བྱ་བ་དབྱིངས་རིག་གཅིག་ཏུ་བསྲེ་བའི་ཐབས༔
ལུས་ངན་ལུས་བཟང་འཇུག་ཅིང་འཕོ་བའི་ཐབས༔ མཚོ་རྒྱལ་གྱིས་གདམས་པ་ཉུང་ངུ་དོན་བསྡུས་གསལ་གདབ་ཀྱི་དམིགས་རིམ་ཕྲན་བུའི་སྐོར་ལ༔ རང་ཉིད་གནས་འགྱུར་མཁའ་འགྲོ་མ༔ ཡེ་ཤེས་མཚོ་རྒྱལ་དྲན་རྫོགས་སུ༔ དཀར་མོ་བཅུ་དྲུག་ལོ་ལོན་ཚུལ༔ སྣང་སྟོང་སྒྱུ་མའི་སྐུ་རུ་བསྒོམ༔ སྐད་ཅིག་སྙིང་དབུས་གཡུང་དྲུང་སྟེང་༔ རླུང་སེམས་ངོ་བོ་རྒྱ་སྲན་ཙམ༔ དབུ་མའི་ལམ་ནས་དཔག་ཆེན་མདའ་འཕངས་ལྟར༔ རིགས་བདག་གུ་རུ་པདྨའི་ཐུགས་ཀར་འཕྲོས༔
དམིགས་པ་ཞལ་ཤེས༔ ཨེ་མཿ མཁའ་དབྱིངས་སྤྱི་གཙུག་ཉི་ཟླའི་གདན༔ གུ་རུ་སྣང་སྲིད་ཟིལ་གནོན་གྱིས༔ བདེ་ཆེན་འཁོར་ལོའི་ཆོས་སྒོ་ཕྱེས༔ མྱུར་ལམ་མཁའ་སྤྱོད་གནས་སུ་དྲོངས༔ ཟུང་འཇུག་འོད་ལྔའི་ཕོ་བྲང་ནས༔ མཁའ་འགྲོ་རྡོ་རྗེ་ཕག་མོ་ཡིས༔ ལོངས་སྤྱོད་འཁོར་ལོའི་རྩ་སྒོ་ཕྱེས༔ སྐལ་ལྡན་ ་་་་་ཚེ་འདས་ཞེས་ཁ་བསྒྱུར་བས་འཐུས།
ཐར་པའི་ལམ་ལ་དྲོངས༔ མི་འགྱུར་གཡུང་དྲུང་མཁའ་དབྱིངས་སུ༔ རིག་འཛིན་ཧཱུྃ་ནག་དྲག་རྩལ་གྱིས༔ ཆོས་ཀྱི་འཁོར་ལོའི་རྩ་སྒོ་ཕྱེས༔ སྐལ་ལྡན་ཐར་པའི་ལམ་ལ་དྲོངས༔ མྱུར་དུ་སངས་རྒྱས་ཐོབ་པ་ཡི༔ འཕོ་བ་འབྱོངས་པར་བྱིན་གྱིས་རློབས༔ ཕཊ྄ཿ རང་ཉིད་སྦྱང་ན་ཧིཀཿགིས་བསྐུལ༔ མ་བསྒོམས་སངས་རྒྱས་གདམས་པའོ༔
ཞེས་ཚེ་སྒྲུབ་འཆི་བདག་ཟིལ་གནོན་གྱི། ཁོག་བྱུང་མཁའ་འགྲོའི་གསང་རྒྱ་འདི། ཨོ་རྒྱན་རྩ་གསུམ་གླིང་པའི་གཏེར་མའོ།། །། ཇ༽ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ དབང་ཆེན་ཨུཏྤ་ལའི་ཕྲེང་བ་ཞེས་བྱ་བ་བཞུགས་སོ༔ འཆི་མེད་མགོན་པོ་ཚེ་ཡི་ལྷ་ལ་འདུད༔ ས་མ་ཡ༔ དེ་ཡང་ཚེ་སྒྲུབ་རྣམ་བཞིའི་དབང་དོན་གཅིག་ཏུ་བསྒྲིལ་བ་འཆི་བདག་ཟིལ་གནོན་གྱི་དབང་ཆེན་ཨུཏྤ་ལའི་ཕྲེང་བ་ཞེས་བྱ་བ་དཀྱིལ་འཁོར་དང་འབྲེལ་བ་ཡིན་ཏེ༔ དེ་ལ་དགོས་ཆེད་ལག་ལེན་མན་ངག་གདམས་པ་ནི༔ ཐིག་རྡུལ་ཚོན༔
དཀྱིལ་འཁོར་གྱི་རྣམ་དབྱེ་རྫས་ཀྱི་བཀྲམ་ལུགས་སོགས་སྤྱི་གཞུང་པྲ་ཁྲིད་ལྟར་དང་༔ སློབ་དཔོན་གྱི་ཕྱག་ལེན་མཐོང་བརྒྱུད་ལྟར༔ སྔོན་དུ་འགྲོ་ཞིང་ཟབ་གནད་ཀྱི་མན་ངག་རྣམས་ལག་ལེན་དུ་ཁེལ་བར་བྱའོ༔ རྡོ་རྗེ་སློབ་དཔོན་ཞི་བའི་རྒྱན་དགུ༔ དྲག་པོའི་ཆས་དགུ་དང་༔ དགོས་ཆེད་ཀྱི་རྫས་རྣམས་བཤམ་ཞིང་དབང་གི་སྟ་གོན་ལ་འཇུག་པ་ནི༔ སློབ་བུ་རྣམས་གོས་དཀར་གྱོན་ཏེ་སྒྲུབ་ཁང་གི་ཕྱི་ནས་བསྐོར་བ་ལན་གསུམ་བྱ༔ དེ་ནས་སྒོ་དྲུང་དུ་བགེགས་གཏོར་བསྔོ་ཞིང་ཤར་སྒོའི་ཕྱི་རོལ་དུ༔ གིང་དཀར་ནག་གིས་རྡོ་ཐུན་བྲབ་ཅིང་བགེགས་བསྐྲད༔ མེ་ཆུས་མཚམས་བཅད༔
དེ་ནས་རྡོ་རྗེ་སློབ་དཔོན་གྱིས་ཟབ་ལམ་ཡེ་ཤེས་ལྔ་ཡི་དཀྱིལ་འཁོར་དུ་འཁྲིད་པ་ནི༔ སློབ་མ་རྣམས་ཀྱིས་སྒོ་དྲུང་ནས་འདི་ལྟར་ཞུ༔ ཀྱཻཿ མི་ཤིགས་རྡོ་རྗེའི་ཐུགས་ལྡན་པ༔ དཀྱིལ་འཁོར་གསང་བའི་ཆེ་མཆོག་བདག༔ ཁྲག་འཐུང་དཔའ་བོ་དགོངས་སུ་གསོལ༔ གཞན་ཡང་ཡེ་ཤེས་ལས་གྲུབ་པ༔ དབང་ཕྱུག་གིང་དང་ལངྐ་དང་༔ གཏེར་བདག་ཆོས་སྐྱོང་དམ་ཅན་ཚོགས༔ སྒོ་སྐྱོང་སྲུང་མ་དགོངས་སུ་གསོལ༔
བདག་ཅག་སྐལ་ལྡན་དམ་ཚིག་ཅན༔ ལས་དང་སྨོན་ལམ་ལྡན་བྱེད་དེ༔ འཇའ་ལུས་རྡོ་རྗེའི་སྒོ་ནང་དུ༔ འཇུག་ཅིང་དབང་མཆོག་བསྐུར་དུ་གསོལ༔ བདག་ཅག་སྐལ་ལྡན་ཨེ་མ་ཧོཿ ཞེས་ལན་གསུམ་ཞུ༔ དེ་ནས་རྡོ་རྗེ་སློབ་དཔོན་གྱིས༔ ཧོཿ གསང་འདུས་འཆི་མེད་རྡོ་རྗེ་ཡི༔ ཕོ་བྲང་དབྱིངས་ཀྱི་བདག་ཉིད་མ༔
ང་ནི་ཆེ་མཆོག་དབང་གི་རྒྱལ༔ དྲག་རྩལ་དཀྱིལ་འཁོར་གསུམ་དང་ལྡན༔ ལས་དང་སྐལ་ལྡན་ཁྱོད་ཡིན་ན༔ གསང་བའི་དཀྱིལ་འཁོར་ནང་འཇུག་རུང་༔ གང་ཞིག་སྔགས་ལ་མི་མོས་ཤིང་༔ གཉིས་འཛིན་ལོག་ལྟའི་གནས་མ་ཡིན༔ དེ་ནས་སློབ་མས༔ ཧོཿ བདག་ནི་རྡོ་རྗེའི་དམ་ཚིག་ཏུ༔ ངོ་མཚར་གསང་བའི་ཕོ་བྲང་ལ༔
ལེགས་མོས་སྐལ་ལྡན་རྗེས་སུ་ཟུངས༔ དམ་ཚིག་དཔྲལ་བའི་མིག་ལྟར་བསྲུང་༔ དེ་ནས་དཀྱིལ་འཁོར་གྱི་ཤར་ཕྱོགས་ཡོལ་བ་ཕྱེས་ནས་ཕྱག་གསུམ་འཚལ་ཞིང་༔ དམ་ཚིག་གི་སྨོན་ལམ་ནི༔ ཨེ་མ་ཧོཿ ཡང་གསང་སྤྲུལ་པའི་དཀྱིལ་འཁོར་ཚོགས༔ འཆི་མེད་རིག་འཛིན་རྒྱལ་སྲས་ལ༔ དེང་བཟུང་བྱང་ཆུབ་བར་དུ་སྐྱབས༔ བདག་གཞན་དོན་གཉིས་ལྷུན་གྲུབ་ནས༔ དཀྱིལ་འཁོར་གཅིག་ཏུ་འགྲུབ་པར་ཤོག༔
ཅེས་ཕྱག་འཚལ་ཞིང་མཎྜལ་བཅས་ནས་གྲལ་དུ་འཁོད༔ དེ་ནས་སློབ་མས༔ ཧོཿ བླ་མེད་དཀྱིལ་འཁོར་གསང་བའི་མཆོག༔ སྣང་མཐའ་འཇའ་ལུས་རྡོ་རྗེའི་སྐུ༔ ཟབ་གསང་ཚེ་ཡི་དཀྱིལ་འཁོར་དུ༔ སྐལ་ལྡན་སློབ་མ་སྨིན་མཛད་ཕྱིར༔ གཙོ་བོས་རྗེས་བཟུང་བྱིན་བརླབས་ནས༔ འཇུག་ཅིང་དབང་མཆོག་བསྐུར་བར་སྩོལ༔ དེ་ནས་རྡོ་རྗེ་སློབ་དཔོན་གྱིས༔
ཁྱེད་ཅག་སྐལ་ལྡན་ལས་ཅན་ལ༔ དབང་བསྐུར་སྨིན་གྲོལ་འཇུག་པར་བྱ༔ ཁྱེད་རྣམས་ལེགས་གནང་བཀའ་རུ་བསྒོམ༔ དེ་ནས་སློབ་བུ་རྣམས་ཀྱིས༔ མཆོད་པ་ཐོགས་ལ༔ ཀྱཻཿ བླ་མེད་ཡང་གསང་ཆེ་བའི་མཆོག༔ སྣང་མཐའ་འཆི་མེད་ཚེ་ཡི་དལ༔ སྲ་བརྟན་ཐབས་མཆོག་འཇུག་པའི་ལམ༔ རིག་འཛིན་ཚེ་ཡི་དལ་འཇུག་སྩོལ༔
དེ་ནས་མེ་ཏོག་ཐོགས་ནས༔ དཀྱིལ་འཁོར་དུ་དོར་བ་ནི༔ ཛཿ ཤར་ཕྱོགས་སྒོ་མ་ལྕགས་ཀྱུ་མ༔ དཀར་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་ཤར་དུ་འཇུག་པའི་ཚེ༔ ཚེ་རབས་ཡི་དམ་ལྷ་དང་སྤྲོད༔ ཧཱུྃཿ ལྷོ་ཕྱོགས་སྒོ་མ་ཞགས་པ་མ༔
སེར་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་ལྷོ་རུ་འཇུག་པའི་ཚེ༔ ཚེ་རབས་ཡི་དམ་ལྷ་དང་སྤྲོད༔ བཾཿ ནུབ་ཕྱོགས་སྒོ་མ་ལྕགས་སྒྲོག་མ༔ དམར་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་ནུབ་ཏུ་འཇུག་པའི་ཚེ༔ ཚེ་རབས་ཡི་དམ་ལྷ་ལ་སྤྲོད༔
ཧོཿ བྱང་ཕྱོགས་སྒོ་མ་དྲིལ་བུ་མ༔ ལྗང་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་བྱང་དུ་འཇུག་པའི་ཚེ༔ ཚེ་རབས་ཡི་དམ་ལྷ་ལ་སྤྲོད༔ ཧཱུྃ༔ དཀྱིལ་འཁོར་གསང་ཆེན་ཚེ་ཡི་དལ༔ འཆི་མེད་འཇའ་ལུས་གུར་ཁང་དུ༔ འདུན་པའི་མེ་ཏོག་འདི་དོར་བས༔
དཀྱིལ་འཁོར་ལྷ་དང་བདག་སྤྲོད་ཅིག༔ ཨོཾ་བཛྲ་པུཥྤེ་བཛྲ་མ་ནུ་ཧ་པཱུ་ཛ་ཧོཿ ཞེས་ཕྱོགས་བཞི་ནས་དབུས་སུ་དོར༔ དེ་ནས་སོ་ཤིང་ཐོགས་ནས༔ ཧོཿ གསང་བ་གསུམ་གྱི་དཀྱིལ་འཁོར་དུ༔ དམ་ཚིག་བླ་མེད་བརྟན་པའི་ཕྱིར༔ སོ་ཤིང་འདི་ཉིད་དོར་བར་བྱ༔ ལས་བཞི་ཕྲིན་ལས་རྟགས་ལྟར་སྤྲོད༔ ཨོཾ་ཧྲཱི་བཛྲ་ཧ་རི་ནི་ས་ཧཱུྃ༔
དེ་ནས་ཕྱོགས་བཞི་དབུས་ལྔ་གང་དུ་བབས་པ་རང་རང་གི་ལས་འགྲུབ༔ འཕར་ན་བཤགས་པ་དང་བསྐང་བ་ཚོགས་བརྒྱ་བྱ༔ དེ་ནས་བདུད་རྩི་འཁྱིལ་བའི་སྔགས་ཀྱིས་བུམ་ཆུ་བྱིན་གྱིས་བརླབས་ཏེ་སློབ་བུ་རྣམས་ལ་ཁྲུས་བྱ་བ་ནི༔ ཧཱུྃ༔ འདི་ནི་དམ་ཚིག་གསང་བའི་ཆུ༔ ཡེ་ཤེས་ཁྲུས་མཆོག་བླ་མེད་རྫས༔ སྐལ་ལྡན་ཚེ་རབས་ད་ལྟའི་བར༔ ཤེས་བྱ་ཉོན་མོངས་བག་ཆགས་བཀྲུ༔ ཨོཾ་བཛྲ་བུདྡྷ་ཨ་བྷི་ཥིཉྩ་ཧཱུྃ༔ དེ་ནས་སྲུང་སྐུད་དཀར་དམར་གཉིས་དྲིལ་ལ༔
ཨོཾ་ཨཱ་ཡུརྫྙཱ་ན་ནྲྀ་ཙཀྲ་སཏྭཾ༔ དེ་ནས་ཕོ་གཡས་མོ་གཡོན་དཔུང་པར་འདོགས༔ ཧོཿ མི་ཤིགས་འཁོར་ལོ་རྟགས་ཀྱི་རྒྱ༔ ཨཱ་ཡུར་ཚེ་ཡི་གཡུང་དྲུང་གིས༔ མི་ཤིགས་རྡོ་རྗེའི་མཁའ་ལྟར་གདབ༔ ཅིས་ཀྱང་མི་ཤིགས་རཀྴ་ཧཱུྃ༔ ཞེས་བཏགས༔ དེ་ནས་ཀུ་ཤ་འབྲུ་གསུམ་གྱིས་བྱིན་གྱིས་བརླབས་ལ་རྒྱ་གྲམ་བཅིངས་ནས་གཏད༔ ཧཱུྃ༔
སྔོན་ཚེ་རྒྱལ་སྲས་རིག་འཛིན་གྱིས༔ རྩྭ་མཆོག་ལ་སྟན་དངོས་གྲུབ་ཐོབ༔ འདི་དག་གཏད་པས་སྔས་སུ་ཞོག༔ རྟགས་ཚད་རྨི་ལམ་བརྟག་པར་གྱིས༔ ཞེས་ཀུ་ཤ་གཏད༔ དེ་ནས་སྡིག་སྒྲིབ་སྦྱང་ཕྱིར་རྡོ་རྗེ་སེམས་དཔའི་བསྒོམ་ལུང་འབོག་པ་ནི༔ ཧཱུྃ༔ རང་རིག་སྤྱི་བོར་ཉི་ཟླ་སེང་ཁྲིའི་སྟེང་༔ བཅོམ་ལྡན་རྡོར་སེམས་ཤེལ་སྒོང་དྭངས་མའི་མདོག༔ རྡོར་དྲིལ་བསྣོལ་ཐབས་སྙེམས་མ་ཡུམ་དང་སྦྱོར༔
རྡོ་རྗེ་སྐྱིལ་ཀྲུང་ལོངས་སྤྱོད་ཕྲིན་ལས་རྫོགས༔ ཐུགས་ཀའི་ཧཱུྃ་མཐར་ཡིག་བརྒྱས་གཡས་གཡོན་བསྐོར༔ བདུད་རྩིའི་རྒྱུན་བབས་བདག་ལུས་ལྟེམ་གྱིས་གང་༔ ཚེ་རབས་བག་ཆགས་ཀུན་དག་འོད་ལུས་བསྒོམ༔ ཨོཾ་བཛྲ་སཏྭ་ཧཱུྃ༔ ཨོཾ་བཛྲ་ས་ཏྭ་ས་མ་ཡ༔ ཚང་བར་བཟླས༔ དེ་ནས་རྟེན་འབྲེལ་རྨི་ལམ་བརྟག་པ་ནི༔ རྩྭ་མཆོག་དེ་དུམ་བུ་གཉིས་བྱ་ཞིང་སྔས་པ་དང་མཇུག་ཏུ་བཞག༔ ནུབ་མོ་སེངྒེ་ཉལ་སྟབས་ཀྱིས་དཀྱིལ་འཁོར་ལ་མགོ་བསྟན་ནས་གསོལ་བ་བཏབ་སྟེ་གཉིད་ལོག༔
རྨི་ལམ་བཟང་རྟགས་བྱུང་ན་ལས་དང་ལྡན་ཞིང་ལས་འཕྲོ་བཟང་བའི་བརྡ༔ རྨི་ལམ་ངན་ན་ལས་འཕྲོ་མེད་པའོ༔ ཆོས་སྐྱོང་མི་མཉེས་པ་ཡིན་པས༔ ཚོགས་བཤམ་སྐོང་བཤགས་ལེགས་པར་མ་བྱས་ན༔ དབང་བསྐུར་བགྱིས་ཀྱང་བྱིན་རླབས་མི་འཇུག༔ དེ་བས་རྟེན་འབྲེལ་རྨི་ལམ་ཡང་ཤིན་ཏུ་གཙོ་ཆེ༔ འདིའི་ཡན་སྔོན་འགྲོ་སྟ་གོན་གྱི་བྱེད་ལས་སོ༔ ས་མ་ཡ༔ དེ་ནས་དངོས་གཞིའི་དབང་ལ་འཇུག་པ་ནི༔ སློབ་མ་རྣམས་གོས་དཀར་གྱོན་ཞིང་གྲལ་ལ་འཁོད༔
བགེགས་བསྐྲད་སྲུང་འཁོར་བསྒོམ་ཞིང་ཁྲུས་ཆབ་བསྩལ༔ མཎྜལ་ཕྱི་ནང་གསང་གསུམ་རྒྱས་པར་ཕུལ༔ དེ་ནས་བུམ་པ་ཐོགས་ལ༔ དམ་ཆུ་སྦྱིན་པ་ནི༔ ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ དེ་རིང་ཁྱོད་ལ་འདི་དག་སྦྱིན༔ དམ་ཚིག་ཉམས་ན་གཤིན་རྗེ་ཡི༔ ལྕགས་སྡིག་ནག་པོས་སྙིང་ཁྲག་འཇིབ༔ བསྲུངས་ན་འཇའ་ལུས་འཆི་མེད་ཀྱིས༔
རིག་འཛིན་རྒྱལ་བའི་དཀྱིལ་འཁོར་འགྲུབ༔ ཨོཾ་ས་མ་ཡ་ཨིནྟེ་ན་ར་ཀན༔ དེ་ནས་སློབ་མ་རྣམས་ཕྱག་ཐལ་མོ་སྦྱར་ནས༔ ཀྱཻཿ གསང་བ་མཆོག་གསུམ་དཀྱིལ་འཁོར་དུ༔ བདག་ཅག་སྐལ་ལྡན་ལས་ཅན་ཏེ༔ འཇུག་ཅིང་ཡང་དག་དབང་བསྐུར་སྩོལ༔ སྨིན་གྲོལ་ཟབ་ལམ་མྱུར་ཐོབ་ཤོག༔ ཅེས་རང་ལུས་མཎྜལ་དང་བཅས་ནས་ཞུའོ༔ དེ་ནས་སློབ་དཔོན་གྱིས༔
ཧོཿ ཨེ་མ་ངོ་མཚར་ཁྱད་དུ་འཕགས༔ ཚེ་གཅིག་སངས་རྒྱས་འགྲུབ་པའི་ལམ༔ འཆི་མེད་གསང་བའི་དཀྱིལ་འཁོར་འདི༔ ཡ་མཚན་འོག་མིན་ཞིང་དང་མཉམ༔ ཀུན་གྱི་ཡང་ཟབ་དཀྱིལ་འཁོར་མཆོག༔ རྟ་རྨིག་ལྕགས་ཀྱིས་གཡོགས་ནས་ཀྱང་༔ འཇིག་རྟེན་བཙལ་ཀྱང་རྙེད་མི་འགྱུར༔ དེས་ཀྱང་ཁྱེད་ཅག་སྐལ་པར་ལྡན༔ དེ་ནས་སློབ་མས་མི་འདའ་བའི་དམ་ཚིག་དང་བཅས་ནས༔
ཀྱཻཿ བླ་མ་སངས་རྒྱས་མཆོག་ཏུ་རིག༔ དམ་ཚིག་རྡོ་རྗེ་སྲོག་ཏུ་གཅེས༔ བདག་ཅག་སྔོན་གྱི་འཕྲོ་མཐའ་སད༔ དཀྱིལ་འཁོར་ཡོངས་རྫོགས་བསྐུར་དུ་གསོལ༔ དེ་ནས་སློབ་དཔོན་གྱིས༔ ཧོཿ དེ་ལྟར་ཡིན་ན་ལས་འཕྲོ་ལྡན༔ སྐལ་ལྡན་བསོད་ནམས་ལེགས་པར་བསགས༔ སྨིན་པའི་དབང་མཆོག་བདག་གིས་བསྐུར༔
དཀྱིལ་འཁོར་གཞལ་ཡས་འདི་ལ་ལྟོས༔ དེ་ནས་སློབ་མ་རྣམས་ལ་མིག་དར་གཡོགས་ནས་འདི་སྐད་ཞུའོ༔ ཀྱེཿ བདག་ཅག་མ་རིག་ལས་ངན་གྱིས༔ བག་ཆགས་སྒྲིབ་གཡོགས་འཐུག་པོ་བསྒྲིབས༔ ཁྱེད་ཉིད་ཡེ་ཤེས་སྤྱན་གྱི་བདག༔ བདག་གི་མ་རིག་ལིང་ཐོག་ཕྱེས༔ དེ་ནས་སློབ་དཔོན་གྱིས་རྡོ་རྗེ་དང་གསེར་ཐུར་ཐོགས་ལ༔ ཧོཿ ས་མཁན་ཐུགས་རྗེའི་བདག་ཉིད་འཆང་༔
ང་ནི་རིག་པ་ཧེ་རུ་ཀཿ ཁྱེད་ཀྱི་མ་རིག་སྒྲིབ་མུན་བསལ༔ དག་པ་ཡེ་ཤེས་སྤྱན་ལྡན་ཤོག༔ བཛྲ་ཙཀྵུ་པྲ་བེ་ཤ་ཡ་ཕཊ྄ཿ ཞེས་མིག་དར་གྲོལ༔ དེ་ནས་སློབ་དཔོན་གྱིས་དཀྱིལ་འཁོར་ངོ་སྤྲད་པ་ནི༔ ཧོཿ སྐལ་ལྡན་གྱི་སྐྱེས་བུ་རྣམས་ལེགས་པར་ལྟོས༔ བླ་མ་གསང་བའི་ཕོ་བྲང་ཆེན་པོ་འདི་ཉིད་ཀྱི༔ བརྡ་དོན་དཀྲོལ་ཞིང་ངོ་སྤྲད་པས༔
དཀྱིལ་འཁོར་གྱི་དབུས་སུ་དམར་ལ་མདངས་ཀྱི་ལྟེ་བ་རྒྱས་པ་ནི༔ སྣང་མཐའི་དབྱིངས་ལ་འགྱུར་བ་མེད་པའི་བརྡ༔ ཁ་དོག་ལེགས་ཤིང་བཀྲ་ལ་མཛེས་པ་ནི༔ འཇའ་ལུས་རྡོ་རྗེ་འཆི་མེད་སྟོན་པའི་བརྡ༔ ལྔ་ལྡན་རྩིག་པ་ཕྲ་ཞིང་རྒྱས་པ་ནི༔ ཡེ་ཤེས་ལྔ་ལྡན་ཀློང་ལྔ་ཟང་ཐལ་མཚོན་པའི་བརྡ༔ འདོད་སྣམ་དམར་པོ་ལྷ་མོའི་མཆོད་སྤྲིན་གཏིབས་པ་ནི༔ ཕྱོགས་དུས་རྒྱལ་ཀུན་མཉེས་མཆོད་དགྱེས་པའི་བརྡ༔ ཕ་གུ་གསེར་ཞིང་སེར་ལ་དྭངས་པ་ནི༔ གཞལ་ཡས་ཁང་ལ་འདོད་རྒུ་མཚོན་པའི་བརྡ༔
མུན་ནག་དྲྭ་བའི་རྒྱན་འཕྱང་མཛེས་པ་ནི༔ མ་རིག་སྒྲིབ་བསལ་ཤེས་རབ་ལྟ་མཛེས་བརྡ༔ མདའ་ཡབ་དཀར་པོ་པུ་ཤུ་བཀྲམ་པ་ནི༔ རྣམ་དག་ཨ་ཏི་ཕྱོགས་རིས་བྲལ་བའི་བརྡ༔ ཀ་བ་ཀ་རྒྱན་རང་མདོག་མཛེས་རྒྱན་འདི༔ ཚད་མེད་བཞི་ལྡན་དྲན་རྫོགས་གསལ་པའི་བརྡ༔ ཀུ་གུར་ནག་ལ་བསྣུམས་ཤིང་འཁྱིལ་བ་འདི༔ བག་ཆགས་ཨ་འཐས་སྒྲིབ་གཡོགས་བྲལ་བའི་བརྡ༔ རྟ་བབས་རྣམ་བཞི་འབྱུང་ལྔ་བརྩེགས་ཐབས་ནི༔ ཡེ་ཤེས་གཞལ་ཡས་ལོངས་སྐུའི་རྩལ་སྣང་བརྡ༔
ཆོས་འཁོར་བང་རིམ་བཅུ་གསུམ་བརྟན་པ་ནི༔ མི་ཤིགས་རྡོ་རྗེ་བཅུ་གསུམ་མཚོན་པའི་བརྡ༔ རི་དྭགས་ཕོ་མོས་ཆོས་སྒྲ་ཉན་པ་ནི༔ ཉན་ཐོས་ཐེག་དམན་ས་ལམ་གོང་བགྲོད་བརྡ༔ ཕོ་བྲང་རྫས་བརྒྱད་རྟག་ཀུན་སྦྲེང་བ་ནི༔ ལོངས་སྐུ་ཚེ་བདག་ཟད་བྲལ་འབྱེད་པའི་བརྡ༔ རྡོ་རྗེའི་རྨང་གཞི་སྲ་མཁྲེགས་ལྡན་པ་ནི༔ ཡེ་ཤེས་དབྱིངས་ལ་གཡོ་མེད་བརྟན་པའི་བརྡ༔ པད་ཕྲེང་དུར་ཁྲོད་རྡོ་རྭ་མཛེས་པ་ནི༔ ཕྲིན་ལས་བཞི་ལྡན་འགྲོ་བ་འདུལ་བའི་བརྡ༔
མེ་རི་ལྔ་ལྡན་ཕྱོགས་སུ་འཁྲིགས་པ་ནི༔ ཚེ་དུས་བདུད་ཀྱི་བར་ཆད་གཞོམ་པའི་བརྡ༔ ནང་དུ་ཚེ་ལྷ་ཡོངས་རྫོགས་བཞུགས་པ་ནི༔ སྤྲུལ་སྐུ་སྣ་ཚོགས་རང་རྩལ་འགྱེད་པའི་བརྡ༔ མ་འདྲེས་དབྱིངས་ལ་འཇའ་ལྟར་ཤར་བ་ནི༔ གང་འདུལ་དེར་སྟོན་འགྲོ་བ་འདུལ་བའི་བརྡ༔ སྟོང་ཉིད་རང་སྒྲ་འཛབ་དབྱངས་སྒྲོགས་པ་ནི༔ ཚེ་ཡི་རིག་འཛིན་མི་ཟད་རྒྱུན་འབྱུང་བརྡ༔ གཞན་ཡང་ཕྱོགས་བཞི་བུམ་པ་བྷནྡྷ་དང་༔ མེ་ལོང་དཀྱིལ་འཁོར་རྒྱལ་མཚན་བཞི་ལྡན་ནི༔
དབྱིངས་ཀྱི་ཕོ་བྲང་སྤྲུལ་སྐུར་འབྱུང་བའི་བརྡ༔ རལ་གྲི་ཕུར་པ་མེ་ལོང་མདའ་དར་དང་༔ ཚོན་སྐུད་དྲྭ་བ་སྟག་ཤམ་རྒྱན་འཕྱང་དུ་མས་བརྒྱན་པ་ནི༔ ཆོས་སྐུའི་རྩལ་སྣང་ལོངས་སྐུ་ཞི་ཁྲོའི་དཀྱིལ་འཁོར་རྫོགས་པའི་བརྡ༔ དེ་ལྟར་ངོ་མཚར་མཆོག་གི་ཕོ་བྲང་དུ་འཇུག་ཅིང་༔ དབང་རྟགས་ལས་ཀྱི་གསང་མཚན་བཏགས་པ་སྐལ་པ་ཤིན་ཏུ་ཆེའོ༔ དེ་ནས་རྡོ་རྗེ་སློབ་དཔོན་གྱིས་ཅོད་པན་ཐོགས་ནས༔ ཧཱུྃྃ༔ མཛེས་པའི་རྒྱན་ལྡན་ཅོད་པན་འདི་དག་ནི༔ སྐལ་ལྡན་སྐྱེས་བུ་ཁྱོད་ཀྱི་སྤྱི་བོར་བརྒྱན༔
ཚེ་རབས་འདི་ནས་མ་འོངས་དུས་ཀུན་ཏུ༔ དམ་ཚིག་ལས་ཀྱི་མིང་འདི་ལེགས་པར་ཟུངས༔ ཞེས་གཏད༔ དེ་ནས་དཀྱིལ་འཁོར་གྱིས་ཁྱེད་ཀྱི་མིང་གང་ཡིན་འདྲིའོ༔ སློབ་མས༔ འཆི་མེད་པདྨའི་སྙིང་པོ་ཡིན་ཞེས་སྨྲའོ༔ དེ་ནས་རྒྱུད་མ་དག་པ་སྦྱང་ཕྱིར་དག་པ་ལྷ་ཡི་བསྐྱེད་རིམ་འབོག་པ་ནི༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཧོཿ སྟོང་པའི་ངང་ལས་སྤྱི་བོའི་གཙུག་ཏུ་པདྨ་ཉི་ཟླ་འོད་དུ་འབར་བའི་སྟེང་དུ༔
འཆི་མེད་ཚེ་ཡི་བདག་པོ་པདྨ་རཱ་གའི་མདོག་ཅན་ཞལ་གསུམ་དམར་ཆགས་དཀར་བཞད་མཐིང་ལ་དགྱེས་འཛུམ་སྟེ་བག་དྲོ་ལྡན་པ༔ དབུ་ལ་ལོངས་སྐུའི་རྒྱན་དང་ཅོད་པན་འཕུར་བ༔ ཕྱག་དྲུག་གཡས་གསུམ་རྡོ་རྗེ་རིན་ཆེན་འཁོར་ལོ་འཛིན་ཅིང་༔ གཡོན་གསུམ་པདྨ་རྒྱ་གྲམ་ཚེ་བུམ་བསྣམས་པ༔ དར་ཚོན་བཀླུབས་ཤིང་སྐྱིལ་ཀྲུང་གིས་བཞུགས་ཏེ༔ གསང་ཡེ་དམར་མོ་མདའ་དར་བྷནྡྷ་འཛིན་པས་མགུལ་ནས་འཁྱུད་པའོ༔ ཕྱོགས་བཞིར་ཚེ་བདག་རིག་འཛིན་ཡབ་ཡུམ་སྒོ་སྐྱོང་དང་བཅས་པ་སྣང་ལ་རང་བཞིན་བྲལ་བར་སྒོམས་ཤིག༔ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་འཆི་མེད་ཚེ་ཡི་ལྷ་ཚོགས་སྤྱན་དྲངས༔ དེ་ནས་རོལ་མོ་སྣ་ཚོགས་སྤོས་བཅས་སྤྱན་འདྲེན་པ་ནི༔ ཧཱུྃ༔
མཁའ་སྤྱོད་ཀློང་ཡངས་ནམ་མཁའི་དཀྱིལ་འཁོར་ནས༔ ལྷག་པའི་ལྷ་མཆོག་རིག་འཛིན་ཚེ་དཔག་མེད༔ འཆི་མེད་མགོན་པོ་ཡབ་ཡུམ་རོལ་རྩལ་མཆོག༔ མགྱོགས་མ་ལ་སོགས་དབང་ཕྱུག་ཚེ་བདག་རྣམས༔ བྱིན་ཆེན་དབབ་ཕྱིར་ཐུགས་དམ་དབྱིངས་ནས་བསྐུལ༔ སྐུ་ཡི་གཟི་བརྗིད་འོད་འཕྲོ་ཆི་ལི་ལི༔ གསུང་གི་སྒྲ་དབྱངས་སྙན་ཆར་ཀྱུ་རུ་རུ༔ ཐུགས་ཀྱི་དགོངས་བརྡ་མ་འགགས་ཤ་ར་ར༔ མཛེས་པའི་ལྷ་རྫས་རྒྱན་འཕྱང་སྤུངས་སེ་སྤུང་༔ མ་ཚོགས་མཁའ་འགྲོ་བརྡ་གར་ལིངས་སེ་ལིང་༔
དཔའ་བོ་རིག་འཛིན་གར་ཐབས་ཤིགས་སེ་ཤིག༔ ཚེ་ཡི་ལས་བྱེད་ཕོ་ཉ་ཁྱུགས་སེ་ཁྱུག༔ དཀྱིལ་འཁོར་རྒྱ་མཚོ་བྱིན་རླབས་མེ་རེ་རེ༔ དམ་རྫས་རྒྱ་མཚོ་བཅུད་ལྡན་ཀྱི་ལི་ལི༔ སྐལ་ལྡན་དད་མོས་སྣང་བ་སངས་སེ་སང་༔ དམ་ལྡན་ཕོ་མོ་དགའ་སྤྲོ་ཡ་ལ་ལ༔ དབང་ཆེན་ཕོ་བྲང་ཟེར་ཐག་སྦྲེངས་སེ་སྦྲེང་༔ བགེགས་སྲིན་དམ་སྲི་ཚར་གཅོད་ལམས་སེ་ལམ༔ དབང་བཞི་ཆུ་བོ་རྒྱུན་འབབ་ན་ར་ར༔ སྐལ་ལྡན་བུ་ལ་བྱིན་འབེབས་ཐིབས་སེ་ཐིབ༔
གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ འཆི་མེད་སྒྲུབ་ལ་རིག་འཛིན་སྩལ་དུ་གསོལ༔ ཨོཾ་བཛྲ་ས་མཱ་ཡ་ཨ་བེ་ཤ་ཡ་ཕཻཾ་ཕཻཾཿ ཛ་ཛཿ དེ་ནས་ཡེ་ཤེས་པ་བརྟན་ཕྱིར་རྡོ་རྗེ་རྒྱ་གྲམ་གྱིས༔ ཨོཾ་བཛྲ་ས་མ་ཡ་ཧྲཱི་དྷ་ཡ་ཏིཥྛ་བཛྲ༔ ཞེས་པས་བརྟན་པར་བྱ༔ དེ་ནས་སློབ་མས་འདི་ཡི་རྗེས་ཟློས་མཛོད༔ ཧོཿ བླ་མ་རིག་འཛིན་དབྱིངས་ནས་གཤེགས༔
སྐལ་ལྡན་མོས་པའི་བུ་ལ་བཞུགས༔ སྒོ་གསུམ་ཕྱག་འཚལ་དབང་པོས་མཆོད༔ སྡིག་བཤགས་འགྲོ་དོན་ཆོས་འཁོར་བསྐོར༔ དབང་གིས་སྨིན་གྲོལ་དངོས་གྲུབ་སྩོལ༔ དེ་ནས་སློབ་དཔོན་གྱིས་རིམ་བཞིན་དབང་གི་ཚིག་དོན་ངོ་སྤྲད་ཅིང་ཕྱག་ལེན་མཐོང་རྒྱུད་ལྟར་བྱ༔ དེ་ནས་བུམ་པ་ཐོགས་ཏེ༔ ཧཱུྃ༔ བུམ་པ་ཡང་གསང་ཚེ་ཡི་མཁའ༔ བདུད་རྩི་འཆི་མེད་ངོ་བོའི་ལྷ༔ སྐལ་ལྡན་བུ་ལ་དབང་བསྐུར་རོ༔
བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་བྷནྡྷ་ཐོགས་ལ༔ ཧཱུྃ༔ བྷནྡྷ་དབྱིངས་ཕྱུག་གསང་བའི་མཁའ༔ བདུད་རྩི་དམ་ཚིག་ཤེས་རབ་དངོས༔ སྐལ་ལྡན་བུ་ལ་དབང་བསྐུར་རོ༔ གཉིས་མེད་གསང་དབང་ཐོབ་པར་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ནས་མེ་ལོང་ཐོགས་ལ༔
ཧཱུྃ༔ ཆོས་དབྱིངས་ཡེ་ཤེས་ངོ་བོ་ཉིད༔ སྐྱེ་འགག་བྲལ་བ་འཆི་མེད་ལྷ༔ སྐལ་ལྡན་བུ་ལ་དབང་བསྐུར་རོ༔ ཡང་དག་རྫོགས་རིམ་དབང་ཐོབ་ཤོག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་ཐོགས་ལ༔ ཧཱུྃ༔ འཆི་མེད་རྫས་མཆོག་རྨད་དུ་བྱུང་༔ ཡོན་ཏན་ཀུན་འབྱུང་ངོ་བོ་ཉིད༔
སྐལ་ལྡན་བུ་ལ་དབང་བསྐུར་རོ༔ ཕྱི་ནང་སྒྲུབ་པའི་དབང་ཐོབ་ཤོག༔ ཨོཾ་གུ་ན་སིདྡྷི་ཨ་བྷི་ཥིཉྩ་ཧཱུྃ༔ དེ་ནས་སྔགས་ཕྲེང་ཐོགས་ཏེ༔ ཧཱུྃ༔ བླ་མེད་དཀྱིལ་འཁོར་བཟུང་བའི་ཕྱིར༔ ཕྲིན་ལས་བཟླས་བརྗོད་སྔགས་ཀྱི་ཕྲེང་༔ སྐལ་ལྡན་བུ་ལ་དབང་བསྐུར་རོ༔ ཡོངས་རྫོགས་ལས་མཐའ་ཐོབ་པར་ཤོག༔ ཨོཾ་གུ་ཧྱ་ཀརྨ་ཨ་བྷི་ཥིཉྩ་ཧཱུྃ༔
དེ་ནས་ལྷ་དབང་རྒྱས་པ་བསྐུར་བ་ནི༔ ཚེ་ལྷ་ཡབ་ཡུམ་ཐོགས་ལ༔ ཧཱུྃ༔ རང་བྱུང་དབྱིངས་རིག་ལོངས་སྤྱོད་རྫོགས༔ གསང་ཡེ་ཤེས་རབ་གཉིས་མེད་འཁྲིལ༔ སྐལ་ལྡན་བུ་ལ་དབང་བསྐུར་རོ༔ འཆི་མེད་ཚེ་ཡི་དབང་ཐོབ་ཤོག༔ ཨོཾ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དེ་ནས་སྒོ་སྐྱོང་ཐོགས་ལ༔ ཧཱུྃ༔
ཡེ་ཤེས་འཁོར་ལོ་བརྡལ་ཁྱབ་ཀྱི༔ སྒོ་སྐྱོང་ཡབ་ཡུམ་ཧེ་རུ་ཀཿ སྐལ་ལྡན་བུ་ལ་དབང་བསྐུར་རོ༔ བདུད་བཞི་ཚར་གཅོད་དབང་ཐོབ་ཤོག༔ ཨོཾ་པདྨ་ཀྲོ་ཏ་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཚེ་དཔག་མེད་ཐོགས་ལ༔ ཧཱུྃ༔ བཅོམ་ལྡན་རྡོ་རྗེ་ཚེ་དཔག་མེད༔ ཡུམ་མཆོག་སངས་རྒྱས་སྤྱན་མ་སྦྱོར༔ སྐལ་ལྡན་བུ་ལ་དབང་བསྐུར་རོ༔
རྡོ་རྗེ་ཚེ་ཡི་དབང་ཐོབ་ཤོག༔ ཨོཾ་བཛྲ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་རཏྣ་ཚེ་དཔག་མེད་ཐོགས་ལ༔ ཧཱུྃ༔ བཅོམ་ལྡན་རཏྣ་ཚེ་དཔག་མེད༔ གསང་བ་མཱ་ཀཱི་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་རོ༔ རིན་ཆེན་ཚེ་ཡི་དབང་ཐོབ་ཤོག༔ ཨོཾ་རཏྣ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་པདྨ་ཚེ་དཔག་མེད་ཐོགས་ལ༔
ཧཱུྃ༔ བཅོམ་ལྡན་པདྨ་ཚེ་དཔག་མེད༔ གོས་དཀར་ལྷ་མོ་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་རོ༔ པདྨ་ཚེ་ཡི་དབང་ཐོབ་ཤོག༔ ཨོཾ་པདྨ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་ཀརྨ་ཚེ་དཔག་མེད་ཐོགས་ལ༔ ཧཱུྃ༔ བཅོམ་ལྡན་ཀརྨ་ཚེ་དཔག་མེད༔ ཡུམ་མཆོག་དམ་ཚིག་སྒྲོལ་མ་སྦྱོར༔
སྐལ་ལྡན་བུ་ལ་དབང་བསྐུར་རོ༔ ཀརྨ་ཚེ་ཡི་དབང་ཐོབ་ཤོག༔ ཨོཾ་ཀརྨ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་རིག་འཛིན་ཡབ་ཡུམ་ཐོགས་ལ༔ ཧཱུྃ༔ རྣམ་སྨིན་སར་གནས་ཚེ་དབང་སོགས༔ གསང་བའི་ཡུམ་མཆོག་དྲུག་དང་སྦྱོར༔ སྐལ་ལྡན་བུ་ལ་དབང་བསྐུར་རོ༔ འཆི་མེད་རིག་འཛིན་ཐོབ་པར་ཤོག༔ ཨོཾ་བྷི་དྷོ་དྷ་ར་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔
དེ་ནས་རིག་མ་བཅུ་དྲུག་ཐོགས་ལ༔ ཧཱུྃ༔ གསང་ཡེ་རིག་མ་བཅུ་དྲུག་ཚོགས༔ མཉེན་ལྕུག་འཁྲིལ་ལྡན་གར་སྟབས་བསྒྱུར༔ སྐལ་ལྡན་བུ་ལ་དབང་བསྐུར་རོ༔ འཇའ་ལུས་ཚེ་ཡི་དབང་ཐོབ་ཤོག༔ ཨོཾ་ཌཱཀྐི་ཨཱ་ཡུ་ཥེ་མུ་དྲ་ཨ་བྷི་ཥིཉྩ་ཧཱུྃ༔ དེ་ནས་སྒོ་མ་བཞི་ཐོགས་ལ༔ ཧཱུྃ༔ འཆི་མེད་བཅུད་འཛིན་ཕོ་ཉ་མོ༔
དཀར་སེར་དམར་ལྗང་མཁའ་འགྲོ་བཞི༔ སྐལ་ལྡན་བུ་ལ་དབང་བསྐུར་རོ༔ ཕྲིན་ལས་བཞི་ལྡན་དབང་ཐོབ་ཤོག༔ ཨོཾ་བཛྲ་ཛཿཧཱུྃ་བཾ་ཧོ་ཨ་བྷི་ཥིཉྩ་ཧཱུྃ༔ དེ་ནས་ཆས་དབང་རྒྱས་པར་བསྐུར་བ་ནི༔ དང་པོ་པྲོག་ཞུ་ཐོགས་ལ༔ ཧཱུྃ༔ ཡེ་ཤེས་ལྔ་ཡི་དབང་རྟགས་ཕྱིར༔ རིན་ཆེན་འབར་བའི་པྲོག་ཞུ་འདི༔ དེ་རིང་སྐལ་ལྡན་སྤྱི་བོར་བརྒྱན༔
ལྟ་བ་ཡེ་གྲོལ་དབང་ཐོབ་ཤོག༔ ཨོཾ་བཛྲ་རཏྣ་ཏོ་སིདྡྷི་ར་ཨ་བྷི་ཥིཉྩ་ཧཱུྃ༔ དེ་ནས་ཅོད་པན་ཐོགས་ལ༔ ཧཱུྃ༔ སྐུ་ལྔ་ལྷུན་གྲུབ་དབང་རྟགས་ཕྱིར༔ དར་ཚོན་སྣ་ལྔའི་ཅོད་པན་འདི༔ སྐལ་ལྡན་ཁྱོད་ཀྱི་སྤྱི་བོར་བརྒྱན༔ སྒོམ་པ་རྒྱ་ཡན་དབང་ཐོབ་ཤོག༔ ཨོཾ་བཛྲ་མུ་ཀུ་ཊ་དྷ་རི་ཨ་བྷི་ཥིཉྩ་ཧཱུྃ༔ དེ་ནས་སྟོད་གཡོགས་ཐོགས་ལ༔
ཧཱུྃ༔ ཚད་མེད་གྲོལ་བཞིའི་དབང་རྟགས་ཕྱིར༔ སྣ་ཚོགས་སྤེལ་བའི་སྟོད་གཡོགས་འདི༔ སྐལ་ལྡན་ཁྱོད་ཀྱི་དཔུང་པར་བརྒྱན༔ སྤྱོད་པ་འཛིན་མེད་དབང་ཐོབ་ཤོག༔ ཨོཾ་བྷི་ཛ་ཡ་ཨརྦྷ་ཨ་བྷི་ཥིཉྩ་ཧཱུྃ༔ དེ་ནས་ག་ཤལ་ཐོགས་ལ༔ ཧཱུྃ༔ བདེ་སྟོང་ཟག་མེད་དབང་བསྟན་ཕྱིར༔ དྲྭ་བ་འཕྲུལ་གྱི་ག་ཤལ་ཏེ༔
སྐལ་ལྡན་ཁྱོད་ཀྱི་སྟེང་དུ་བརྒྱན༔ གཉིས་མེད་ཟུང་འཇུག་དབང་ཐོབ་ཤོག༔ ཨོྃ་རཱུ་པ་ཀཎྛི་ཀ་ཨ་བྷི་ཥིཉྩ་ཧཱུྃ༔ དེ་ནས་རུས་རྒྱན་ཐོགས་ཏེ༔ ཧཱུྃ༔ ཕར་ཕྱིན་དྲུག་གི་དབང་རྟགས་ཏེ༔ དུར་ཁྲོད་རུས་པའི་རྒྱན་ཆ་འདི༔ སྐལ་ལྡན་ཁྱོད་ཀྱི་ཆས་སུ་བརྒྱན༔ གྲོལ་བ་བཞི་ཡི་དབང་ཐོབ་ཤོག༔ ཨོཾ་གོ་རོ་ཙ་ཡ་མ་ལི་ཏི་ཨ་བྷི་ཥིཉྩ་ཧཱུྃ༔
དེ་ནས་སྙན་རྒྱན་སོགས་རིན་ཆེན་གདུབ་བུ་རྣམས་ཐོགས་ལ༔ ཧཱུྃ༔ རྟེན་འབྲེལ་སྣ་ཚོགས་དབང་རྟགས་ཕྱིར༔ སྐལ་ལྡན་ཁྱོད་ཀྱི་གཟུགས་སུ་བརྒྱན༔ ས་ལམ་རབ་རྫོགས་དབང་ཐོབ་ཤོག༔ ཨོཾ་བྷི་ཤྭ་རཏྣ་ཨ་བྷི་ཥིཉྩ་ཧཱུྃ༔ སྨད་དཀྲིས་ཐོགས་ལ༔ ཧཱུྃ༔ འཁོར་འདས་ཟིལ་གནོན་དབང་རྟགས་ཕྱིར༔ བདེ་ཆེན་ཀླུབ་པའི་ཨང་རག་འདི༔
སྐལ་ལྡན་ཁྱོད་ཀྱི་སྨད་དུ་དཀྲི༔ འབྲས་བུ་ཀ་དག་དབང་ཐོབ་ཤོག༔ ཨོཾ་ཨ་ཏྲ་བྷ་སུ་པྲ་ཨ་བྷི་ཥིཉྩ་ཧཱུྃ༔ དེ་ནས་གསང་དབང་རྫས་དབང་བསྐུར་བ་ནི༔ རྫས་ཀྱི་པྲ་ཁྲིད་གཞུང་ལྟར་བཤམས་ཤིང་བསྐུར་བ་ནི༔ དེ་ནས་རྫས་ལྔ་ཐོགས་ལ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ ཁྲག་གི་ཁམས་ནས་ཚེ་ཉམས་ན༔ ཆུ་ཡི་ཁམས་ནས་བཅུད་བསྡུས་ལ༔
སྐལ་ལྡན་བདག་གི་སྤྱི་བོར་བསྟིམ༔ ཆུ་ཤེལ་ཧ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཀཱ་ཡ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ དྲོད་ཀྱི་ཁམས་ནས་ཚེ་ཉམས་ན༔ མེ་ཡི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་མགྲིན་པར་བསྟིམ༔ མེ་ཤེལ་ཨ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཝཱཀྐ་ནི་དྷི་གུ་པ་ཏ་ཡེ་སྭཱ་ཧཱ༔
ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ སེམས་ཀྱི་ཁམས་ནས་ཚེ་ཉམས་ན༔ ནམ་མཁའི་ཀློང་ནས་བཅུད་བསྡུས་ལ༔ སྐལ་ལྡན་བདག་གི་སྙིང་ཁར་བསྟིམ༔ བཻཌཱུར་ནྲྀ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཙིཏྟ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ ཤ་ཡི་ཁམས་ནས་ཚེ་ཉམས་ན༔
ས་ཡི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་ལྟེ་བར་བསྟིམ༔ པུཎྚ་པ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་གུ་ན་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ དབུགས་ཀྱི་ཁམས་ནས་ཚེ་ཉམས་ན༔ རླུང་གི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་གསང་བར་བསྟིམ༔ ཀེ་རུ་ཧ་ལ་ཚེ་སྦའོ༔
ཨོཾ་ཨཱ་ཡུརྫྙཱ་ན་གུ་ཧྱ་ནི་དྷི་གུ་པ་ཏ་ཡེ་སྭཱ་ཧཱ༔ དེ་ནས་སྨན་ལྔ་ཐོགས་ལ༔ ཧཱུྃ༔ མ་རིག་དུག་ལྔས་ཚེ་ཉམས་ན༔ སྨན་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ ཡེ་ཤེས་ལྔ་ཡི་གཏེར་སྦའོ༔ ཨོཾ་ཨཱ་ཡུརྫྙཱ་ན་པཉྩ་ནི་དྷི་གུ་པ་ཏ་ཡེ་སྭཱ་ཧཱ༔ དེ་ནས་བཅུད་ཀྱི་རྫས་ལྔ་ཐོགས་ལ༔ ཧཱུྃ༔
རྩ་ཐིག་རླུང་ལྔའི་ཚེ་ཉམས་ན༔ རྫས་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་ལ་ཁྱད་པར་བསྟིམ༔ བདེ་སྟོང་དྲོད་ཀྱི་ཚེ་སྦའོ༔ ཨོཾ་སུ་ཁཾ་སྭ་བྷཱ་ཛྭ་ལ་ནི་དྷི་གུ་པ་ཏ་ཡེ་སྭཱ་ཧཱ༔ དེ་ནས་རིག་འཛིན་ལྔའི་ཕྱག་མཚན་ཐོགས་ལ༔ ཧཱུྃ༔ རྡོ་རྗེ་ཚེ་དཔག་ངོ་བོ་ཉིད༔ རིག་འཛིན་དངུལ་གྱི་མེ་ལོང་འདི༔ ཨ་དཱརྴ་ཡ་ཚེ་ཡི་རྟེན༔
བགྲེས་རྒུད་མེད་པར་ཚེ་འཇུག་གོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོྃ་བཛྲ་ཨཱ་ཡུརྫྙཱ་ན་རུ་བྱ་ཨ་དཱརྴ་ཏིཥྛ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ པདྨ་ཚེ་དཔག་ངོ་བོ་ཉིད༔ རིན་ཆེན་ཚེ་ཡི་བུམ་པ་ནི༔ སོར་རྟོག་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཇུག་གོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་པདྨ་ཨཱ་ཡུརྫྙཱ་ན་རཱ་ག་ལཀྵ་ནྲྀ་བྷྲཱུྃ་སྭཱ་ཧཱ༔
ཧཱུྃ༔ བུདྡྷ་ཚེ་དཔག་ངོ་བོ་ཉིད༔ རིན་ཆེན་མུ་ཏིག་ཅོད་པན་འདི༔ ཆོས་དབྱིངས་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཇུག་གོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བུདྡྷ་ཨཱ་ཡུརྫྙཱ་ན་མུག་ཏི་ཀུ་མུ་ཀུ་ཊ་ཏིཥྛ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ རཏྣ་ཚེ་དཔག་ངོ་བོ་ཉིད༔ རིན་ཆེན་གསེར་གྱི་འཁོར་ལོ་འདི༔
མཉམ་ཉིད་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཇུག་གོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་རཏྣ་ཨཱ་ཡུརྫྙཱ་ན་སྭ་ན་ཙཀྲ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ ཀརྨ་ཚེ་དཔག་ངོ་བོ་ཉིད༔ རིན་ཆེན་གཡུ་ཡི་རྡོ་རྗེ་འདི༔ བྱ་གྲུབ་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཇུག་གོ༔ སྐྱེ་འཆི་མེད་པའི་དངོས་གྲུབ་སྩོལ༔
ཨོཾ་ཀརྨ་ཨཱ་ཡུརྫྙཱ་ན་བཻ་རོ་ཙ་ན་བཛྲ་ནྲྀ་བྷྲཱུྃ་སྭཱ་ཧཱ༔ དེ་ནས་རྒྱལ་སྲིད་སྣ་བདུན་ཐོགས་ལ༔ ཧཱུྃ༔ ཚེ་ཆོས་སྙན་གྲགས་སྤེལ་བ་འདི༔ འཁོར་ལོ་རིན་ཆེན་རྒྱས་གདབ་བོ༔ ལོངས་སྤྱོད་དཔལ་འབྱོར་ཆར་བཞིན་འབེབས༔ ནོར་བུ་རིན་ཆེན་རྒྱས་གདབ་བོ༔ སྲིད་དང་མངའ་ཐང་ཆར་བཞིན་འབེབས༔ བཙུན་མོ་རིན་ཆེན་རྒྱས་གདབ་བོ༔ ཁམས་གསུམ་དབང་བསྡུས་བྲན་དུ་བཀོལ༔
བློན་པོ་རིན་ཆེན་རྒྱས་གདབ་བོ༔ བརྗིད་ཆགས་བང་ཁང་ཕྱུགས་ཀྱི་རྫས༔ གླང་པོ་རིན་ཆེན་རྒྱས་གདབ་བོ༔ རྩལ་ཆེན་ཕྲིན་ལས་མྱུར་མགྱོགས་ལྡན༔ རྟ་མཆོག་རིན་ཆེན་རྒྱས་གདབ་བོ༔ བདུད་བཞི་བར་གཅོད་ལོག་འདྲེན་གཞོམ༔ དམག་དཔོན་རིན་ཆེན་རྒྱས་གདབ་བོ༔ རྒོལ་བ་ཚར་གཅོད་དཔའ་རྩལ་ལྡན༔ ཕྱག་རྒྱ་བདུན་གྱིས་རྒྱས་གདབ་བོ༔ བརྟན་ཅིང་རབ་ཏུ་གནས་གྱུར་ཅིག༔
ཨོཾ་ཨཱ་ཡུརྫྙཱ་ན་ཛ་ཡེ་པུཎྱེ་ས་བྷ་སུ་པྲ་ཏིཥྛ་བྷྲཱུྃ་རཀྵ་རཀྵ་ཡེ་སྭཱ་ཧཱ༔ དེ་ནས་བཀྲ་ཤིས་རྟགས་བརྒྱད་ཐོགས་ལ༔ ཧཱུྃ༔ མི་ནུབ་རྒྱལ་མཚན་རིན་པོ་ཆེ༔ སྐལ་ལྡན་ལུས་ལ་བཀྲ་ཤིས་ཤོག༔ ཚངས་དབྱངས་ཆོས་དུང་རིན་པོ་ཆེ༔ སྐལ་ལྡན་ངག་ལ་བཀྲ་ཤིས་ཤོག༔ བྱང་སེམས་དཔལ་བེའུ་རིན་པོ་ཆེ༔ སྐལ་ལྡན་ཡིད་ལ་བཀྲ་ཤིས་ཤོག༔ གསེར་གྱི་འཁོར་ལོ་རིན་པོ་ཆེ༔
སྐལ་ལྡན་ཟུང་འཇུག་བཀྲ་ཤིས་ཤོག༔ དགོས་འབྱུང་ནོར་བུ་རིན་པོ་ཆེ༔ སྐལ་ལྡན་བསམ་འཕེལ་བཀྲ་ཤིས་ཤོག༔ ཀུན་ཁྱབ་གདུགས་མཆོག་རིན་པོ་ཆེ༔ སྐལ་ལྡན་མཁའ་ཁྱབ་བཀྲ་ཤིས་ཤོག༔ ཐབས་ཤེས་གསེར་ཉ་རིན་པོ་ཆེ༔ སྐལ་ལྡན་དོན་གྱི་བཀྲ་ཤིས་ཤོག༔ སྐྱོན་བྲལ་པདྨ་རིན་པོ་ཆེ༔ སྐལ་ལྡན་རྟེན་འབྲེལ་བཀྲ་ཤིས་ཤོག༔ བཀྲ་ཤིས་རྟགས་བརྒྱད་དོན་དང་དགུ༔
ཐེག་པ་རིམ་དགུའི་བཀྲ་ཤིས་ཤོག༔ ཨོཾ་མངྒ་ལ་ཝ་ན་ཨ་སུ་པྲ་ཏིཥྛ་ཡ་བྷ་ཝནྟུ་སྭཱ་ཧཱ༔ དེ་ནས་ཚེའི་རིལ་བུ་དང་འབྲང་རྒྱས་ཐོགས་ལ༔ ཧཱུྃ༔ སྔོན་བྱོན་དྲང་སྲོང་རིག་འཛིན་གྱིས༔ བླ་མེད་མཆོག་གི་རྫས་ལ་བརྟེན༔ འཆི་མེད་ཚེ་ཡི་རིལ་བུ་འདི༔ དེ་རིང་སྐལ་ལྡན་བུ་ལ་སྦྱིན༔ ཨོཾ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དེ་ནས་ཚེ་ཆང་ཐོགས་ལ༔
ཧཱུྃ༔ དམ་ཚིག་ཡེ་ཤེས་མཁའ་འགྲོ་ཡིས༔ རང་བྱུང་གསང་བའི་རྫས་ལ་བརྟེན༔ འཇའ་ལུས་གྲུབ་པའི་བདུད་རྩི་ཉིད༔ དེ་རིང་སྐལ་ལྡན་ཁྱོད་ལ་སྦྱིན༔ ཨོྃ་བཛྲ་ཨ་མྲྀ་ཏ་ཨཎྚ་ས་མ་ཡ་ཨ་བྷི་ཥིཉྩ་ཧཱུྃ༔

དེ་ནས་སྐབས་འདིར་བྱིན་རླབས་བཀའ་བསྒོ་དབང་བསྐུར་བ་ལ་གསུམ༔ དེ་ཡང་རྒྱུད་ལུང་མན་ངག་གསུམ་ཡིན་ཏེ་ལུང་གི་བཀའ་བསྒོ་རྗེས་སུ་མཛད་པ་ཡིན་ཀྱང་ད་ལམ་རྒྱུད་དང་མན་ངག་གི་བཀའ་བསྒོ་ཡང་གསང་ལྟར་ན་གཏོར་མ་ཐོགས་ལ༔ ཧཱུྃ༔ སྔོན་ཚེ་འོག་མིན་བདེ་ཆེན་མཁའ་སྤྱོད་དུ༔ སྣང་མཐའ་མགོན་པོ་གསང་བ་ཡེ་ཤེས་གཉིས༔ ཟབ་དབྱིངས་འོད་གསལ་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པའི་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དབང་བསྐུར་དེང་འདིར་སྩོལ༔ དེ་འོག་གསང་ཆེན་མ་ལ་འབར་བའི་གནས༔ རྟ་མཆོག་དབང་ཆེན་རྡོ་རྗེ་ཕག་མོ་གཉིས༔
ཁྲོ་རྒྱལ་སྟོབས་འདུས་རྩ་གསུམ་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པའི་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དབང་བསྐུར་དེང་འདིར་སྩོལ༔ དེ་འོག་མཱ་ར་ཏི་ཀའི་གནས་མཆོག་རུ༔ པདྨ་འབྱུང་གནས་མནྡ་ར་བ་གཉིས༔ ཡང་གསང་ཚེ་ཡི་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པའི་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དབང་བསྐུར་དེང་འདིར་སྩོལ༔
དེ་འོག་ཡང་རྫོང་ཤེལ་གྱི་བྲག་ཕུག་ཏུ༔ སངས་རྒྱས་ཡེ་ཤེས་དྷེ་ཝ་དྷ་ར་གཉིས༔ ཟབ་གསང་བླ་མེད་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པས་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དབང་བསྐུར་དེང་འདིར་སྩོལ༔ དེ་འོག་ཙཱ་རི་ཟིལ་ཆེན་གསང་བའི་གནས༔ གནམ་ལྕགས་རྡོ་རྗེ་གསང་བའི་རིག་མ་གཉིས༔ འཆི་བདག་ཟིལ་གནོན་དཀྱིལ་འཁོར་ཞལ་ཕྱེས་ནས༔ འཆི་མེད་རིག་འཛིན་རྡོ་རྗེའི་ཚེ་བསྒྲུབས་པས༔
བགྲེས་རྒུད་མེད་པའི་རིག་འཛིན་འཇའ་ལུས་གྲུབ༔ རླུང་སེམས་རྟེན་འབྲེལ་འཁྲུལ་འཁོར་གནད་དུ་ཕེབ༔ དེ་ཡི་བྱིན་རླབས་དབང་བསྐུར་དེང་འདིར་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་ཡང་བཟང་༔ བར་དུ་བཀའ་གཏད་སྨོན་ལམ་ཟབ༔ ད་ལྟ་རྟེན་འབྲེལ་གནད་ཀྱང་འགྲིགས༔ ཕྱིས་འབྱུང་མཚམས་སྦྱོར་འཕྲོ་མཐའ་བཙན༔ དེ་ཕྱིར་སྒྲུབ་པའི་རིག་འཛིན་ལ༔ སྐྱེ་འཆི་བགྲེས་རྒུད་མེད་པར་སྩོལ༔
མངའ་ཐང་ལོངས་སྤྱོད་སྙན་གྲགས་སྤེལ༔ ཆོས་དང་བརྒྱུད་འཛིན་སྲིད་ཀྱང་སྐྱོངས༔ མཆོག་དང་ཐུན་མོང་དབང་བསྐུར་སྩོལ༔ ཨོཾ༔ སྐུ་ཡི་ལྷ་དབང་ལུས་ལ་བསྐུར༔ ཨཱཿ གསུང་གི་སྔགས་དབང་ངག་ལ་བསྐུར༔ ཧཱུྃ༔ ཐུགས་ཀྱི་ཆོས་དབང་སེམས་ལ་བསྐུར༔ ཧྲཱིཿ
ཡོངས་རྫོགས་དབང་བསྐུར་བསྩལ་དུ་གསོལ༔ ཨོཾ་ཨཱཿཧྲཱི་བཛྲ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དེ་ནས་མཐའ་རྟེན་ཚེ་འགུགས་ཤིང་རྒྱས་གདབ་པ་ནི༔ མདའ་དར་ཐོགས་ལ༔ ཧཱུྃ༔ ཤར་གྱི་ཕྱོགས་ནས་ཚེ་འགུགས་མ༔ ཕྱག་ན་ལྕགས་ཀྱུ་མདའ་དར་འཛིན༔ མགྱོགས་མ་དཀར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔
སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ ལྷོ་ཡི་ཕྱོགས་ནས་ཚེ་འགུགས་མ༔ ཕྱག་ན་ཞགས་པ་མདའ་དར་འཛིན༔ མགྱོགས་མ་སེར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ ནུབ་ཀྱི་ཕྱོགས་ནས་ཚེ་འགུགས་མ༔
ཕྱག་ན་ལྕགས་སྒྲོག་མདའ་དར་འཛིན༔ མགྱོགས་མ་དམར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ བྱང་གི་ཕྱོགས་ནས་ཚེ་འགུགས་མ༔ ཕྱག་ན་དྲིལ་བུ་མདའ་དར་འཛིན༔ མགྱོགས་མ་ལྗང་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔
རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ དབུས་ཀྱི་ཕྱོགས་ནས་ཚེ་འགུགས་མ༔ ཕྱག་ན་མདའ་དར་ཚེ་བུམ་འཛིན༔ མགྱོགས་མ་སྔོན་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཨོཾ་ཨཱ་ཡུརྫྙཱ་ན་སིདྡྷི་ཛཿཧཱུྃ་བཾ་ཧོཿ
དེ་ནས་རྒྱས་གདབ་པ་ནི༔ མདའ་དར་གནས་ལྔར་རེག་ཅིང་༔ ཧཱུྃ༔ དང་པོ་ཆོས་དབྱིངས་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཚད་མེད་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་རིག་འཛིན་དྲུག་གི་རྒྱ༔ བདུན་པ་སངས་རྒྱས་རབ་བདུན་རྒྱ༔
བརྒྱད་པ་ཉེ་བའི་སྲས་བརྒྱད་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཕྱོགས་བཅུའི་སངས་རྒྱས་རྒྱ༔ ཡབ་ཡུམ་བཅུ་ཡི་རྒྱས་བཏབ་པས༔ ནམ་ཡང་མི་འགྱུར་བརྟན་པ་ཡི༔ ཡང་དག་ཡེ་ཤེས་གཏེར་སྦའོ༔ ཨོྃ་ཨཱ་ཡུརྫྙཱ་ན་ཏིཥྛ་ནི་དྷི་གུ་པ་ཏ་ཡེ་སྭཱ་ཧཱ༔ ཞེས་རྒྱས་གདབ་ཅིང་༔ རྗེས་སུ་བཀྲ་ཤིས་བརྗོད་ཅིང་མེ་ཏོག་འཐོར༔ དེ་ནས་རྗེས་ཤེས་ལག་ལེན་གྱི་དམ་ཚིག་བསྟན་པ་ནི༔
ཧོཿ དེང་འདིར་ཁྱེད་རང་རྣམས་ཀྱི་དབང་ཆེན་ཨུ་པ་ལའི་ཕྲེང་བ་ཞེས་བྱ་བ་ཐོབ་པ་ཡིན་པས༔ སྐུ་གསུང་ཐུགས་ཀྱི་དམ་ཚིག་དང་མི་འབྲལ་ཞིང་བསྙེན་སྒྲུབ་འབད་རྩོལ་འཆད་རྩོམ་སོགས་ཀྱི་ཕྱི་ནང་གི་གོ་རིམ་བྱེད་དུ་རུང་བ་ཡིན་ནོ༔ དེ་ནས་དམ་ཚིག་ཁས་ལེན་གྱི་རྗེས་ཟློས་བྱ་བ་ནི༔ ཧོཿ གཙོ་བོས་ཅི་ལྟར་བཀའ་སྩལ་པ༔ དེ་དག་ཐམས་ཅད་བདག་གིས་བགྱི༔ ཁྱེད་ལ་བདག་ནི་འབུལ་ལགས་ན༔ ཁྱེད་ཀྱི་སློབ་མར་བཟུང་བ་དང་༔ ཆ་ཡི་ཀྱང་ནི་སྤྱད་དུ་གསོལ༔
ཞེས་ལན་གསུམ་གྱིས་དམ་བཅའོ༔ དེ་ནས་བཀའ་དྲིན་གཏང་རག་གི་ཡོན་དུ་མཎྜལ་འབུལ༔ ཚེའི་དམ་ཚིག་གཞུང་བཞིན་བསྲུང་༔ སྤང་བྱ་རྣམས་ཀྱང་རྒྱུད་ལྟར་བྱའོ༔ ས་མ་ཡ༔ བདུད་བཞི་དཔུང་བཅོམ་འཆི་མེད་སྒྲུབ་པའི་དབང་༔ ཟབ་གསང་གདམས་པ་བཞི་སྐོར་མན་ངག་མཆོག༔ སྨིན་གྲོལ་རྒྱུད་ལུང་གཅིག་དྲིལ་ཆུ་བོའི་རྒྱུན༔ སྐལ་ལྡན་རྒྱུད་རྣམས་གྲོལ་ཞིང་མངོན་རྫོགས་ཤོག༔ ཅེས་པ་ཚེ་སྒྲུབ་རྣམ་བཞིའི་མན་ངག་གཅིག་ཏུ་དྲིལ་བ་ཟབ་ཁྱད་ཁྱད་འཕགས་ཅན་ཡིན་ཞིང་༔
ལུང་དང་མཐུན་པའི་རྣལ་འབྱོར་སྐལ་ལྡན་མ་གཏོགས་སྣོད་མིན་གང་རུང་ལ་བསྐུར་མི་རུང་༔ ཁྱད་པར་རྫས་དབང་རྣམས་ནི་ཡང་གསང་གི་དབང་ཡིན་པས༔ བསྒྲུབ་པའི་བདག་འཇུག་ལེན་པ་དང་༔ གནད་འགག་ཆེ་བ་མ་གཏོགས་མི་བསྐུར༔ དབང་ཆེན་འདི་ལན་གཅིག་ཐོབ་པས་འཆི་མེད་མགོན་པོ་པད་འབྱུང་གི་བཀའ་བཞིན་འབྱུང་བར་གདོན་མི་ཟ༔ འདི་ཉིད་བཀའ་ཡི་རྗེས་གནང་མ་ཐོབ་པའི༔ བཀའ་རྐུ་བ་ལུང་དཀྲུགས་པ་རང་མཐོང་ཅན་རྣམས་ཀྱི་ལག་ཏུ་མ་ཤོར་ཅིག༔ གལ་སྲིད་ཤོར་ན་བཀའ་སྲུང་དྲེགས་པ་མཐུ་རྩལ་ཅན་རྣམས་ཀྱིས་སྙིང་ཁྲག་དྲོན་མོ་དགའ་སྟོན་དུ་རོལ་ཅིག་ས་མ་ཡ༔ ྀཨཚ༔ ཚེ་སྒྲུབ་རྣམ་བཞིའི་རྒྱུད་ཚིག་རྡོ་རྗེའི་གླུ་དབྱངས་ཀྱི་རྩ་ཐོ་ཟུང་འབྲེལ་བཅས།
བདུད་འདུལ་སྔགས་གླིང་དུ་རྡོ་རྗེ་བདུད་འདུལ་རྩལ་གྱིས་བགྱིས་པ་དགེའོ།། །། ཉ༽ ༄༅། ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ དབང་འབྲིང་འཇའ་ཚོན་ཕྲེང་བ་བཞུགས་སོ༔ འཆི་མེད་རིག་འཛིན་པད་འབྱུང་སྐུ་ལ་འདུད༔ ཨེ་མཿ བདག་འདྲ་པད་འབྱུང་གིས༔ དབང་མཆོག་འཇའ་ཚོན་ཕྲེང་བ་བསྟན༔ ཟབ་རྒྱ་ཐུགས་ཀྱི་ཏི་ལ་ཀཿ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ ཐོག་མར་དབང་གི་ཆས་བསགས་པ་ནི༔ བུམ་པ་ཁ་རྒྱན་མགུལ་ཆིངས་ཚང་བའི་ནང་དུ་བུམ་རྫས་ཉེར་ལྔ་ཆུ་དང་སྦྱར་ཏེ་སུམ་གཉིས་བཀང་༔ རིགས་ལྔ་བྷནྡྷ་ཤེལ་ཕྲེང་ཙཀླི་ཚེ་གཏོར་སོགས་གཞུང་བཞིན་བཤམས༔ ལས་བྱང་གཞུང་བསྲངས་གྲུབ་རྗེས་སུ༔ སློབ་མ་ཁྲུས་བྱ་གོས་དཀར་གཡོགས་ནས་གྲལ་དུ་འཁོད༔ མཎྜལ་ཕུལ་ནས་འདི་སྐད་ཞུས༔
ཀྱཻ༔ འཆི་མེད་རིག་འཛིན་ཚེ་ཡི་བདག༔
གསང་བ་གསུམ་གྱི་དཀྱིལ་འཁོར་དུ༔ བདག་ཅག་སྐལ་ལྡན་འཇུག་ཏུ་གསོལ༔ བླ་མས༔ ཧོཿ ཁྱེད་རྣམས་དམ་ཚིག་ལྡན་ལགས་སམ༔ འཇའ་ལུས་རྡོ་རྗེའི་ཕོ་བྲང་འདི༔ དམ་མེད་རྣམས་ལ་བསྟན་མི་བྱ༔ སློབ་མས༔ ཀྱཻཿ ངེད་རྣམས་སྔོན་སྦྱངས་ལས་ཅན་སྟེ༔
ལམ་མཆོག་འདིར་མོས་དམ་ལ་གནས༔ སྲོག་ལ་བབ་ཀྱང་མི་འདའ་འཚལ༔ དེ་ནས་བུམ་པ་ཐོགས་ཏེ་དམ་ཆུ་སྦྱིན༔ ཧཱུྃ༔ འདི་ནི་དམ་ཚིག་བླ་མེད་ཆུ༔ བསྲུངས་ན་འཆི་མེད་རིག་འཛིན་ཐོབ༔ ཉམས་ན་དམྱལ་བའི་ས་བོན་ཉིད༔ དེ་བས་དམ་སྲུངས་ཆུ་འདི་འཐུང་༔ ཨོཾ་ས་མ་ཡ་ཨི་དནྟེ་ན་ར་ཀན༔ དེ་ནས་མ་དག་པ་རྒྱུད་སྦྱང་ཕྱིར་བསྐྱེད་རིམ་འབོག་པ་ནི༔
ཨོྃ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ྄ཿ ཧོཿ སྟོང་པའི་ངང་ལས་སྤྱི་བོའི་གཙུག་ཏུ་པདྨ་ཉི་ཟླ་འོད་དུ་འབར་བའི་སྟེང་དུ༔ འཆི་མེད་ཚེ་ཡི་བདག་པོ་པདྨ་རཱ་གའི་མདོག་ཅན་ཞལ་གསུམ་དམར་ཆགས་དཀར་བཞད་མཐིང་ལ་དགྱེས་འཛུམ་སྟེ་བག་དྲོ་ལྡན་པ༔ དབུ་ལ་ལོངས་སྐུའི་རྒྱན་དང་ཅོད་པན་འཕུར་བ༔ ཕྱག་དྲུག་གཡས་གསུམ་རྡོ་རྗེ་རིན་ཆེན་འཁོར་ལོ་འཛིན་ཅིང་༔ གཡོན་གསུམ་པདྨ་རྒྱ་གྲམ་ཚེ་བུམ་བསྣམས་པ༔ དར་ཚོན་བཀླུབས་ཤིང་སྐྱིལ་ཀྲུང་གིས་བཞུགས་ཏེ༔ གསང་ཡེ་དམར་མོ་མདའ་དར་བྷནྡྷ་འཛིན་པས་མགུལ་ནས་འཁྱུད་པའོ༔ ཕྱོགས་བཞིར་ཚེ་བདག་རིག་འཛིན་ཡབ་ཡུམ་སྒོ་སྐྱོང་དང་བཅས་པ་སྣང་ལ་རང་བཞིན་བྲལ་བར་སྒོམས་ཤིག༔
དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་འཆི་མེད་ཚེ་ཡི་ལྷ་ཚོགས་སྤྱན་དྲངས༔ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ ཨོཾ་ཏིཥྛ་བཛྲ༔ སློབ་མས༔ ཀྱཻ༔ བླ་མ་ཚེ་དཔག་མེད་པ་ཡི༔ སྐུ་གསུང་ཐུགས་ཀྱི་དབང་བཞི་སྩོལ༔ སློན་དཔོན་གྱིས༔ ཧོ༔ དབང་བསྐུར་རྗེས་སུ་གནང་མཛད་ནས༔
དམ་ཚིག་ཆེན་པོ་ལ་གནས་པའི༔ སྐལ་ལྡན་སྨིན་པར་མཛད་དུ་གསོལ༔ དེ་ནས་བུམ་པ་ཐོགས་ཏེ༔ ཧཱུྃ༔ བུམ་པ་ཡང་གསང་ཚེ་ཡི་མཁའ༔ བདུད་རྩི་འཆི་མེད་ངོ་བོའི་ལྷ༔ སྐལ་ལྡན་བུ་ལ་དབང་བསྐུར་རོ༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾབཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་བྷནྡྷ་ཐོགས་ལ༔
ཧཱུྃ༔ བྷནྡྷ་དབྱིངས་ཕྱུག་གསང་བའི་མཁའ༔ བདུད་རྩི་དམ་ཚིག་ཤེས་རབ་དངོས༔ སྐལ་ལྡན་བུ་ལ་དབང་བསྐུར་རོ༔ གཉིས་མེད་གསང་དབང་ཐོབ་པར་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ནས་མེ་ལོང་ཐོགས་ལ༔ ཧཱུྃ༔ ཆོས་དབྱིངས་ཡེ་ཤེས་ངོ་བོ་ཉིད༔ སྐྱེ་འགག་བྲལ་བ་འཆི་མེད་ལྷ༔
སྐལ་ལྡན་བུ་ལ་དབང་བསྐུར་རོ༔ ཡང་དག་རྫོགས་རིམ་དབང་ཐོབ་ཤོག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་ཐོགས་ལ༔ ཧཱུྃ༔ འཆི་མེད་རྫས་མཆོག་རྨད་དུ་བྱུང་༔ ཡོན་ཏན་ཀུན་འབྱུང་ངོ་བོ་ཉིད༔ སྐལ་ལྡན་བུ་ལ་དབང་བསྐུར་རོ༔ ཕྱི་ནང་སྒྲུབ་པའི་དབང་ཐོབ་ཤོག༔ ཨོཾ་གུ་ན་སིདྡྷི་ཨ་བྷི་ཥིཉྩ་ཧཱུྃ༔
དེ་ནས་སྔགས་ཕྲེང་ཐོགས་ཏེ༔ ཧཱུྃ༔ བླ་མེད་དཀྱིལ་འཁོར་བཟུང་བའི་ཕྱིར༔ ཕྲིན་ལས་བཟླས་བརྗོད་སྔགས་ཀྱི་ཕྲེང་༔ སྐལ་ལྡན་བུ་ལ་དབང་བསྐུར་རོ༔ ཡོངས་རྫོགས་ལས་མཐའ་ཐོབ་པར་ཤོག༔ ཨོཾ་གུ་ཧྱ་ཀརྨ་ཨ་བྷི་ཥིཉྩ་ཧཱུྃ༔ དེ་ནས་རིགས་ལྔ་ཐོགས་ལ༔ ཧཱུྃ༔ ཡེ་ཤེས་ལྔ་ལྡན་ཚེ་ཡི་ལྷ༔
འཆི་མེད་ཡབ་ཡུམ་གཉིས་སུ་མེད༔ སྐལ་ལྡན་བུ་ལ་དབང་བསྐུར་རོ༔ ཡོངས་རྫོགས་ཚེ་ཡི་དབང་ཐོབ་ཤོག༔ ཨོྃ་ཨཱ་ཡུརྫྙཱ་ན་པཉྩ་ཨ་བྷི་ཥིཉྩ་ཧཱུྃ༔ དེ་ནས་སྒོ་མ་བཞི་ཐོགས་ལ༔ ཧཱུྃ༔ འཆི་མེད་བཅུད་འཛིན་ཕོ་ཉ་མོ༔ དཀར་སེར་དམར་ལྗང་མཁའ་འགྲོ་བཞི༔ སྐལ་ལྡན་བུ་ལ་དབང་བསྐུར་རོ༔ ཕྲིན་ལས་བཞི་ལྡན་དབང་ཐོབ་ཤོག༔
ཨོཾ་བཛྲ་ཛཿཧཱུྃ་བཾ་ཧོ་ཨ་བྷི་ཥིཉྩ་ཧཱུྃ༔ དེ་ནས་བཀྲ་ཤིས་རྟགས་བརྒྱད་ཐོགས་ཏེ༔ ཧཱུྃ༔ རྒྱལ་མཚན་དུང་དང་དཔལ་བེའུ༔ ནོར་བུ་གསེར་ཉ་པདྨ་དུང་༔ གདུགས་དང་གཡུང་དྲུང་བུམ་པ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོྃ་མངྒ་བྷི་ཤྭ་ཨཎྜ་ཨ་བྷི་ཥིཉྩ་ཧཱུྃ༔ དེ་ནས་ཚེའི་རིལ་བུ་དང་འབྲང་རྒྱས་ཐོགས་ལ༔ ཧཱུྃ༔
སྔོན་བྱོན་དྲང་སྲོང་རིག་འཛིན་གྱིས༔ བླ་མེད་མཆོག་གི་རྫས་ལ་བརྟེན༔ འཆི་མེད་ཚེ་ཡི་རིལ་བུ་འདི༔ དེ་རིང་སྐལ་ལྡན་བུ་ལ་སྦྱིན༔ ཨོཾ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དེ་ནས་ཚེ་ཆང་ཐོགས་ལ༔ ཧཱུྃ༔ དམ་ཚིག་ཡེ་ཤེས་མཁའ་འགྲོ་ཡིས༔ རང་བྱུང་གསང་བའི་རྫས་ལ་བརྟེན༔ འཇའ་ལུས་གྲུབ་པའི་བདུད་རྩི་ཉིད༔
དེ་རིང་སྐལ་ལྡན་ཁྱོད་ལ་སྦྱིན༔ ཨོྃ་བཛྲ་ཨ་མྲྀ་ཏ་ཨཎྚ་ས་མ་ཡ་ཨ་བྷི་ཥིཉྩ་ཧཱུྃ༔ དེ་ནས་མདའ་དར་ཐོགས་ལ་ཚེ་འགུགས་གཞན་དུ་གསལ་རྒྱས་གཏབ་ནི༔ ཧཱུྃ༔ ཏིང་འཛིན་མི་ཤིགས་རྡོ་རྗེ་ཡི༔ སྐལ་ལྡན་གནས་ལྔར་རྒྱ་ཡིས་གདབ༔ ཚེ་སྲོག་གཡུང་དྲུང་བརྟན་པར་ཚུགས༔ འཆི་མེད་འཇའ་ལུས་འགྲུབ་པར་ཤོག༔ ཨོྃ་བཛྲ་མཎྚ་ར་ཏྲི་ཛྙཱ་ན་པཉྩ་ཏིཥྛ་ཡེ་སྭཱ་ཧཱ༔ དེ་ནས་བཀའ་བསྒོ་བྱ༔
བཀྲ་ཤིས་བརྗོད༔ མེ་ཏོག་འཐོར་ཞིང་སློབ་མ་ལ་བསྟིམ་པར་བྱའོ༔ ས་མ་ཡ༔ རྒྱ་རྒྱ་རྒྱ༔ ཨེ་མ༔ ཁོ་བོ་བདག་འདྲ་པདྨ་འབྱུང་གནས་ཀྱིས༔ ཡང་ཟབ་དབང་མཆོག་འཇའ་ཚོན་ཕྲེང་བ་བཞག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ ཚེ་ཡི་བར་ཆད་རྐྱེན་ཁ་ཧྲག་པའི་ཚེ༔ འཆི་མེད་རིག་འཛིན་ཐོབ་པའི་རྟེན་འབྲེལ་ཆོས༔
འདི་ཡི་དབང་ཐོབ་ལུང་ལྟར་སྒྲུབ་པ་རྣམས༔ འཆི་མེད་རིག་འཛིན་ཐོབ་པར་ཐེ་ཚོམ་མེད༔ དེ་ཕྱིར་སྒྲུབ་ལ་བརྩོན་ཞིང་སྙིང་པོ་ལོངས༔ ཡང་མཐའ་དུས་ཚོད་ཉི་ཤུའི་མགོ་ཚུགས་ཚེ༔ པདྨ་གཏེར་བདག་གླིང་དང་འཕྲད་པར་ཤོག༔ བཀའ་ཡི་རྒྱ་འདི་ཀུན་དགའ་གཞོན་ནུས་སྲུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཨུ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་ཙཱ་རི་ཟིལ་ཆེན་གསང་བའི་ཕུག་པ་བྲག་ཚེ་བུམ་འདྲ་བའི་ལོགས་ནས་གདན་དྲངས་ཤིང་པདྨ་བཀོད་ཚལ་དུ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །། ཏ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཚེ་བདུད་ཞགས་པ་གཅོད་པའི་གདམས་པ་བཞུགས་སོ༔ འཆི་མེད་ཚེ་ཡི་ལྷ་ལ་ཕྱག་འཚལ་ལོ༔ ས་མ་ཡ༔ ཨེ་མཿ
རྒྱ་གར་མཁས་པ་པདྨ་འབྱུང་གནས་ངས༔ ཕྱི་རབས་དོན་དུ་ཟབ་པའི་ཡང་སྙིང་བསྟན༔ བདུད་བཞི་ཚེ་ཡི་བར་ཆད་སྐྱོབ་བྱེད་པ༔ ཀུན་ལས་ཁྱད་འཕགས་ཐུགས་ཏིག་གསང་རྒྱ་ཅན༔ གདམས་ངག་མང་ཡང་མན་ངག་འདི་འདྲ་དཀོན༔ གང་ཕྱིར་འཆི་ལྟས་ཕོག་གམ་རྩུབ་རྟགས་ཤར༔ འབྱུང་བཞི་མི་སྙོམས་ནད་རྟགས་རྨི་ལམ་དང་༔ ཉིན་མོ་ཕལ་ཆེར་ལུས་ཟིང་ཤིན་ཏུ་སྐྱོ༔ ཕྱི་དྲོ་ཕལ་ཆེར་མི་རྟག་ལྷང་ལྷང་དྲན༔ ནུབ་མོ་ཕལ་ཆེར་དངངས་སྐྲག་མང་དུ་འབྱུང་༔
སྔར་གྱི་ལུས་གཤིས་སྤྱོད་འགྲོས་ཕལ་ཆེར་འགྱུར༔ དོན་མེད་མི་རྣམས་ཀུན་ལ་དཔྱད་རིས་བྱེད༔ རང་གཤིས་རྒོད་པོ་འཇམ་ན་འཆི་བའི་རྟགས༔ འཇམ་པོ་རྒོད་ཅིང་སྡང་ན་འཆི་བའི་རྟགས༔ ཕལ་ཆེར་བཞིན་གྱི་བཀྲག་མདངས་ཉམས་ན་འཆི༔ རྒྱུན་དུ་སྙིང་རྩ་འཕར་ན་འཆི་བའི་ལྟས༔ ཕོ་རྩ་མོ་ཡིས་འཕྲོག་ན་འཆི་བའི་ལྟས༔ མོ་རྩ་ཕོ་གདོན་ཞུགས་ན་འཆི་བའི་ལྟས༔ འབྱུང་བ་ཚ་གྲང་གོ་ལྡོག་འཆི་བའི་ལྟས༔ མཁལ་རྩ་མཆིན་པར་ལྡང་ན་འཆི་བའི་ལྟས༔
སྙིང་རྩ་མཚེར་པར་ལྡང་ན་འཆི་བའི་ལྟས༔ གློ་རྩ་རྒྱུ་མར་ལྡང་ན་འཆི་བའི་ལྟས༔ སྲོག་རྩ་མཁྲིས་པར་ལྡང་ན་འཆི་བའི་ལྟས༔ སྲིན་རྩ་ཕོ་ཁར་ལྡང་ན་འཆི་བའི་ལྟས༔ རུས་བཅུད་ཁྲག་ལ་ཐིམ་ན་འཆི་བའི་ལྟས༔ མཁྲིས་པ་ཁུ་བར་ཐིམ་ན་འཆི་བའི་ལྟས༔ དེ་ཕྱིར་མ་ངེས་འཆི་རྟགས་སྣ་ཚོགས་ཀྱིས༔ ལུས་ཀྱི་འབྱུང་བཞི་འཁྲུགས་ནས་འཆི་ལྟས་ཕོག༔ གློ་བུར་བར་གཅོད་བདུད་དང་བསྡོང་བའི་ཚེ༔ ཚེ་བདུད་ཞགས་པ་གཅོད་པའི་གདམས་པ་གཅེས༔
ཚེ་ཟད་དུས་ལ་བབ་ཀྱང་རིང་དུ་བསྲིང་༔ དུས་མིན་འཆི་བའི་བདུད་ལས་རབ་ཏུ་བསྒྲལ༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ ད་ལྟ་སྤེལ་བའི་གནས་མིན་སྦས་པ་གནད༔ མ་འོངས་ཡང་མཐའ་ཉི་ཤུའི་མགོ་ཚུགས་ཚེ༔ ཚེ་ལ་ལོང་མེད་བར་ཆོད་རྐྱེན་གྱིས་སྡང་༔ ཆོས་བྱེད་རྣམས་ཀྱང་གློ་བུར་བདུད་ཀྱིས་གཡེང་༔ སོ་སོའི་སྐྱེ་བོ་བསོད་ནམས་རིམ་པར་དམན༔ སེམས་ཅན་ཉོན་མོངས་ཧྲག་པས་ངན་འགྲོར་ལྷུང་༔
མ་འོངས་དེ་དུས་བོད་འབངས་སྐྱོབ་པ་ཡི༔ ཚེ་སྒྲུབ་ཟབ་མོ་འཆི་བདག་ཟིལ་གནོན་གྱི༔ གནད་ཀྱི་གདམས་པ་ཞུན་ཐིག་བཞག་པ་འདི༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དང་པོ་བཅའ་གཞི་ལག་ལེན་ནི༔ ཤིན་ཏུ་འཇམ་པའི་ས་དག་ལ༔ སྟེགས་བུ་འདོམ་བསྐོར་ཚད་དུ་བྱ༔ དེ་ལ་ཐིག་ཆེན་བཅུ་དྲུག་གདབ༔ དེ་སྟེང་སྲིད་པའི་རུས་སྦལ་བཀོད༔
སྤར་སྨེ་ལོ་ཟླའི་མཚོན་ཡང་བསྒྱུར༔ དབུས་སུ་མཉྫི་ཁྲི་ཡི་ཁར༔ འབྲུ་ནག་དཔལ་གྱི་གཏོར་མ་བཤམ༔ དེ་ལ་མར་རྒྱན་རྩང་ཡང་འཛུགས༔ རུས་སྦལ་མགོ་ལ་ཕུང་བདུད་སེར༔ རྩིབ་གཡོན་ཉོན་མོངས་བདུད་དམར་པོ༔ མཇུག་མར་འཆི་བདག་བདུད་ནག་པོ༔ རྩིབ་གཡས་ལྷ་བུའི་བདུད་དཀར་པོ༔ མཚམས་བཞིར་སྐྱེ་རྒ་ན་འཆི་བཞི༔ ཡན་ལག་བཞི་ལ་སྐུ་གླུད་བཞི༔
ཤར་ལྷོར་ཕོ་ཉ་ལོ་ཡི་གཟུགས༔ ལྷོ་ནུབ་ཕོ་ཉ་ཟླ་བའི་མགོ༔ ནུབ་བྱང་ཕོ་ཉ་ཞག་གི་མགོ༔ བྱང་ཤར་ཕོ་ཉ་དུས་ཀྱི་མགོ༔ གཟུགས་ཀྱི་ཡན་ལག་དེ་བཞིན་ནོ༔ དེ་ཡི་ཕྱི་རོལ་རིམ་པ་བཞིན༔ ཕོ་མོ་གང་ཡིན་གླུད་དང་ནི༔ མར་མེ་ཆངས་བུ་ཏིང་ལོ་དང་༔ གཏོར་ཆུང་ཤ་དུམ་འབྲང་རྒྱས་རྣམས༔ ཐམས་ཅད་བཅུ་དྲུག་བཅུ་དྲུག་གོ༔
དེ་ཡི་ཕྱི་རོལ་རིམ་པ་བཞིན༔ ནམ་མཁའ་རྒྱང་བུ་མདའ་དང་འཕང་༔ གྲི་ཁྲམ་ཤིང་རིས་བཅས་པ་རྣམས༔ ཐམས་ཅད་བཅུ་དྲུག་བཅུ་དྲུག་གོ༔ དེ་ཡི་ཕྱི་རོལ་མདོས་དཀྲིས་རྒྱབ༔ མདོས་གཞི་དེ་ཡི་མདུན་དུ་ནི༔ སྣམ་བུ་འདོམ་པ་བཅུ་དྲུག་པ༔ དཀར་ནག་མཚམས་ནས་དམར་པོས་སྦྲེལ༔ སྣམ་བུ་དཀར་པོ་དེ་ཡི་སྟེང་༔ སྔོན་མོ་འབྲུ་ཡི་གཡུང་དྲུང་བྲིས༔
དཀར་པོའི་སྟེང་ན་རིམ་པ་བཞིན༔ གཡུང་དྲུང་བརྒྱད་དུ་དོད་པར་བྱ༔ ནག་པོའི་གདན་གྱི་སྟེང་དུ་ནི༔ ཧོམ་གཟུགས་ཁྲམ་གྱིས་བསྐོར་བ་བྲིས༔ ནག་པོའི་སྟེང་དུ་རིམ་པ་བཞིན༔ ཧོམ་ཡང་བརྒྱད་པོ་འབྲུ་ནག་བྱ༔ ཕོ་མོ་གང་ཡིན་སྦྱིན་བདག་སྟེ༔ ཧོམ་ཁུང་དེ་ཡི་མདུན་དུ་ཉལ༔ སྣམ་བུ་དཀར་ནག་མཚམས་དེ་རུ༔ ཟངས་ངམ་ཤིང་གི་གཞོང་པ་རུ༔
ཟམ་པ་ཕྱེད་དཀར་ཕྱེད་ནག་བྱ༔ ཟམ་པ་དཀར་པོ་དེ་ཡི་ཁར༔ ནད་པའི་བླ་རྟགས་གང་ཡིན་བཞག༔ ཟམ་པ་ནག་པོ་དེ་ཡི་ཁར༔ མི་ལུས་ལོ་ཤིང་མགོ་ཅན་བཞག༔ བླ་རྟགས་དེ་ཡིས་འཁྱེར་ཚུལ་གྱིས༔ ཞགས་པ་བཟུང་སྟེ་འཁྲིད་པར་བྱ༔ གཞན་ཡང་བླ་འབོད་བྱེད་པ་ཡི༔ གཡས་གཡོན་ཕོ་མོ་མང་དུ་འཚོགས༔ ཤེལ་ཚིག་ཁྲི་དཀར་སྟོང་ནག་དང་༔
ཁྲམ་ཤིང་ཕོ་མཚན་མོ་མཚན་དང་༔ ཤྭ་རྡེལ་དཀར་ནག་ལ་སོགས་པ༔ བརྒྱ་ཡི་གྲངས་ལས་མ་ཉུང་བྱ༔ གདན་ནག་སྟེང་དུ་ནད་པའམ༔ མ་ལྕོགས་གཟུགས་འགྲོས་དཀར་པོ་བཞག༔ གཞི་དཀར་སྟེང་གི་གཡུང་དྲུང་ལ༔ ཚེ་དཔག་མེད་ཀྱི་སྐུ་བཤམས་ནས༔ དར་དཀར་ཐག་པའི་བླ་རྟེན་བཟུང་༔ ཚེ་ཡི་མདའ་དར་དེ་ལ་བཏགས༔ ཕྱེ་མར་ཟས་དཀར་སྣ་ཚོགས་བཤམ༔
གཞན་ཡང་མདོས་ཀྱི་ཕྱོགས་བཞི་ན༔ སྣལ་མ་བཞི་ཡི་ཐག་པ་ནི༔ ནད་པར་བཏགས་པའི་ཚུལ་དུ་བྱ༔ ས་མ་ཡ༔ ཡར་གཞི་དཀར་པོ་དག་གི་སྟེང་༔ དཔའ་བོ་རྟ་མགྲིན་གདོང་གཏོར་དང་༔ ཚེ་བུམ་དང་བཅས་དབང་གཏོར་བཤམ༔ ཕྱི་ནང་མཆོད་པ་གཞུང་བཞིན་ནོ༔ ཚེ་སྒྲུབ་དང་ནི་རྟ་མགྲིན་གྱི༔ ལས་བྱང་རྫོགས་པར་སྔགས་ལ་བསྐྱལ༔
ས་མ་ཡ༔ དང་པོ་མདོས་གཞི་ཆུ་གཙང་གིས་བྲན་ལ༔ ཨོཾ་སརྦ་པྲ་ཕྱྭཾ་ཤྭ་དྷ་ན་ཡེ་སྭཱ་ཧཱ༔ རྃ་ཡྃ་ཁྃ༔ དེ་ནས་མདུན་བསྐྱེད་པ་ནི༔ ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་རང་ཉིད་ཡི་དམ་དུ་གསལ་བའི་མདུན་དུ༔ གླིང་བཞི་རི་རབ་རོལ་མཚོ་དེ་ལ་འབྱུང་བ་ལྔ་ཡིས་བསྐོར་བ་དེ་ལ་ཡོངས་སུ་རྫོགས་པ༔ དེ་ཡི་དབུས་སུ་མ་ཧཱ་གསེར་སྦལ་ཆེན་པོ་གན་རྐྱལ་དུ་ཉལ་བའི་མགོ་བོ་ལྷོར་བསྟན་པ༔
དེ་ཡི་དབུས་སུ་ཁྲོ་རྒྱལ་ཚེ་བདག་ནག་པོ་ཞལ་གཅིག་ཕྱག་གཉིས་པ༔ ཤིན་ཏུ་ཁྲོ་ཞིང་དུར་ཁྲོད་ཀྱི་ཆས་ཀྱིས་བརྒྱན་པ༔ ཕྱག་གཡས་དབྱུག་པ་དང་གཡོན་པས་ལྕགས་སྒྲོག་འཛིན་པ༔ ཞབས་དོར་སྟབས་དང་ལྡན་ཞིང་བསྐལ་པའི་མེ་དཔུང་རབ་ཏུ་འབར་བའི་ཀློང་དུ་བཞུགས་པ༔ ཚེ་བདུད་འབྱུང་པོ་ཐམས་ཅད་དབང་དུ་བསྡུས་ཤིང་ཟིལ་གྱིས་གནོན་པར་གྱུར༔ ཨོཾ་བཛྲ་ཙནྜ་ཨཿཡུ་ཥེ་མ་ཧཱ་ཀྲོ་ཏ་ཧཱུྃ་ཕཊ྄ཿ ཧོཿ སྲིད་པའི་རུས་སྦལ་ཆེན་པོའི་གློ་གཡས་ཤིང་ལས་གྲུབ་པའི་སྟེང་དུ༔ ལྷའི་བདུད་དཀར་པོ་རལ་གྲི་དང་ཞགས་པ་འཛིན་པ༔ མགོ་བོ་མེ་ལས་གྲུབ་པའི་སྟེང་དུ༔
ཕུང་པོའི་བདུད་སེར་པོ་རལ་གྲི་དང་ཁྲམ་ཤིང་འཛིན་པ༔ གློ་གཡོན་ལྕགས་ལས་གྲུབ་པའི་སྟེང་དུ༔ ཉོན་མོངས་པའི་བདུད་དམར་པོ་རལ་གྲི་དང་ནད་རྐྱལ་ཐོགས་པ༔ མཇུག་མ་ཆུ་ལས་གྲུབ་པའི་སྟེང་དུ༔ འཆི་བདག་གི་བདུད་ནག་པོ་གཡས་རལ་གྲི་དང་གཡོན་ཤྭ་རྡེའུ་ཐོགས་པ༔ ཤར་ལྷོར་སྲིད་པའི་བུད་མེད་ནག་མོ་སྐྱེ་བའི་སྡུག་བསྔལ་ཕྲུ་གུ་བཙས་པ༔ ལྷོ་ནུབ་ཏུ་ལས་ཀྱི་ཁྱོ་གཟུགས་རྒས་ཤིང་འཁོག་སྟེ་འཁར་བ་ཐོགས་པ༔ ནུབ་བྱང་དུ་ན་བའི་སྡུག་བསྔལ་གཞོགས་ཕབ་ནས་ཉལ་བ༔ བྱང་ཤར་ཤི་བའི་སྡུག་བསྔལ་བམ་རོ་གན་རྐྱལ༔ རུས་སྦལ་གྱི་ལག་པ་གཡས་སུ་ལོ་རྒྱལ་པོའི་གླུད་དཀར་པོ༔
ལག་པ་གཡོན་དུ་ཟླ་བ་བློན་པོའི་གླུད་སེར་པོ༔ རྐང་པ་གཡས་སུ་ཞག་དམག་མིའི་གླུད་དམར་པོ༔ རྐང་པ་གཡོན་དུ་དུས་ཚོད་མཚོན་ཆའི་གླུད་ནག་པོ༔ དེ་ཡི་ཤར་ལྷོར་ལོ་བདུད་ཀྱི་ཕོ་ཉ་ལོ་བདག་གི་མགོ་ཅན༔ འདི་ནས་ལོ་གང་ཡིན་བསྒྱུར་དགོས་སོ༔ གཡས་སཏྭ་རེ་དང་གཡོན་ཁྲམ་བཾ་ཐོགས་པ༔ ལྷོ་ནུབ་ཏུ་ཟླ་བ་བདུད་གཅོད་ཕོ་ཉ་ཟླ་བའི་མགོ་ཅན༔ གོང་བཞིན༔ གཡས་ཟོར་བ་དང་གཡོན་ནད་རྐྱལ་ཐོགས་པ༔ ནུབ་བྱང་དུ་ཞག་གི་བདུད་གཅོད་ཀྱི་ཕོ་ཉ་ཞག་གི་མགོ་ཅན༔
གོང་ལྟར༔ གཡས་ཐོ་བ་དང་གཡོན་ཞགས་ནག་ཐོགས་པ༔ བྱང་ཤར་དུ་དུས་ཚོད་བདུད་གཅོད་ཀྱི་ཕོ་ཉ་དུས་ཚོད་ཀྱི་མགོ་ཅན༔ གོང་ལྟར། གཡས་རལ་གྲི་དང་གཡོན་མི་ལག་ཐོགས་པ༔ དེའི་ཕྱི་རོལ་དུ་སྐུ་གླུད་རིན་ཆེན་བཅུ་དྲུག༔ མཚམས་རྣམས་སུ་རིམ་པ་བཞིན་མར་མེ་ཆངས་བུ་ཏིང་ལོ་གཏོར་ཆུང་ཤ་དུམ་འབྲང་རྒྱས་ཏེ་བཅུ་དྲུག་བདུན་གྱིས་བསྐོར་བ༔ དེའི་ཕྱི་རོལ་དུ་ནམ་མཁའ་རྒྱང་བུ་མདའ་བཀྲ་འཕང་བཀྲ་གྲི་དམར་ཁྲམ་ནག་བཟློག་པའི་ཤིང་རིས་སྣ་ཚོགས་བཅུ་དྲུག་བདུན་གྱིས་བསྐོར་བ༔ དེ་ཡི་ཕྱི་རོལ་དུ་འབྱུང་ལྔའི་རྒྱ་ཆིངས་དང་ལྡན་པ༔ གཞན་ཡང་སྲིད་པའི་གཏོར་གླུད་ཡས་ལ་དབང་བའི་མགྲོན་རྣམས་ཀྱིས་བསྐོར་བ་གསལ་བར་གྱུར༔
ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ དེ་ནས་བདེན་སྟོབས་བརྗོད་ཅིང་ལན་གསུམ་འགུགས༔ ན་མོཿ མཆོག་གསུམ་རྩ་བརྒྱུད་བླ་མ་དང་༔ ཡི་དམ་མཁའ་འགྲོ་ཆོས་སྐྱོང་དམ་ཚིག་ཅན༔ སྒྲུབ་པའི་སྔགས་དང་ཕྱག་རྒྱའི་ཏིང་འཛིན་གྱི༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔ བདག་ཅག་དཔོན་སློབ་རྒྱུ་སྦྱོར་སྦྱིན་བདག་ལ༔ གནོད་པར་བྱེད་པའི་ཚེ་བདུད་བར་ཆོད་དང་༔ ལོ་ཟླ་ཞག་དུས་ཟ་མ་དུས་ཚོད་ཀྱི༔
འཆི་བདག་ལས་ཀྱི་ཕོ་ཉ་བགེགས་རིགས་རྣམས༔ གཏོར་གླུད་གཟུགས་བརྙན་འདི་ལ་མཆིས་པར་གྱུར༔ ཨོཾ་བཛྲ་ཨངྐུ་ཤ་ཡ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཨ་ཀརྵ་ཡ་ཛ་ཛཿ དེ་ནས་བདེན་པའི་ཚིག་བཏོན་ཅིང་གླུད་རབ་གནས་བྱ་བ་ནི༔ ༼ཀ༽ ཧཱུྃ༔ ང་ནི་ཐོག་མའི་སངས་རྒྱས་སྣང་མཐའ་ཡས༔
ང་ནི་མགོན་པོ་འཆི་མེད་ཚེ་ཡི་བདག༔ ང་ནི་དུས་གསུམ་སངས་རྒྱས་པདྨ་འབྱུང་༔ ང་ནི་དབང་ཆེན་ཁྲོ་རྒྱལ་ཧེ་རུ་ཀཿ ང་ནི་སྲིད་གསུམ་གདུག་པ་སྒྲོལ་བའི་མཆོག༔ ང་ནི་སྣང་སྲིད་ཀུན་གྱི་གཉེན་པོ་ཆེ༔ འཆི་བདག་ཞག་དུས་ལོ་ཟླའི་ཕོ་ཉ་རྣམས༔ མཆོག་གསུམ་དཀོན་མཆོག་བདེན་པའི་བཀའ་ལ་ཉོན༔ ཏིང་འཛིན་བླ་མེད་སྔགས་ཀྱི་དོན་ལ་ལྟོས༔ སངས་རྒྱས་རྐང་གཉིས་གཙོ་སྟེ་བདེན་པའི་མཆོག༔ ཆོས་ཉིད་ཆགས་དང་བྲལ་ཏེ་བདེན་པའི་མཆོག༔
ཚོགས་གཉིས་དགེ་འདུན་འདུས་ཏེ་བདེན་པའི་མཆོག༔ དེང་འདིར་འདུས་པའི་རིག་འཛིན་བདེན་པའི་ཚིག༔ རྩ་གསུམ་བཀའ་ལ་མི་ཉན་གང་ཡང་མེད༔ ཟབ་མོ་དོན་ལ་མི་སེམས་གང་ཡང་མེད༔ མནའ་དང་ཁྲིམས་ལ་མི་འཛེམ་གང་ཡང་མེད༔ རྒྱུ་འབྲས་ལས་ལ་མི་གཞིག་གང་ཡང་མེད༔ སྐྱེ་འགྲོ་ལམ་ལ་མི་བགྲོད་གང་ཡང་མེད༔ རྒྱ་མཚོའི་ཆུ་ལ་མི་འཐུང་གང་ཡང་མེད༔ འཕང་བའི་སྲོག་ལ་མི་འཛེམ་གང་ཡང་མེད༔ བྱམས་པའི་ཚིག་ལ་མི་མགུ་གང་ཡང་མེད༔
གདུང་བའི་གཉེན་ལ་མི་སྐྱོ་གང་ཡང་མེད༔ དེ་བས་དམ་ཚིག་བཀའ་ལས་འདའ་མ་བྱེད༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ
གསུམ་པ༔ ༼ག༽ ཧཱུྃ༔ ཚོགས་དྲུག་འཁྲུལ་པའི་བདུད་རྣམས་ལེགས་པར་ཉོན༔ བདག་ནི་འཆི་མེད་ཁྲོ་རྒྱལ་ཧེ་རུ་ཀཿ བདུད་བཞི་གཅོད་པའི་རལ་གྲི་རྣོ་དབལ་མཆོག༔ བར་ཆོད་ཁྱོད་ཀྱིས་དབང་དུ་བཏང་མི་འཚལ༔ ཡོན་བདག་འདི་ཡི་བླ་སྲོག་ཚུར་ཐོངས་ལ༔
ཕྱིན་ཆད་འཁོར་འདིར་གནོད་པ་མ་བྱེད་ཅིག༔ བཞི་པ༔ ༼ཅ༽ ཧཱུྃ༔ ཉོན་ཅིག་རིག་འཛིན་སྔགས་འཆང་ཚིག་ལ་ཉོན༔ ང་ནི་དུས་གསུམ་སངས་རྒྱས་ཀུན་གྱི་དངོས༔ ང་ཡི་ཚིག་འདི་མི་ཤིགས་རྡོ་རྗེའི་གསུང་༔ རྒྱུ་འབྲས་ལས་འདི་འཁོར་འདས་ཀུན་ལ་ཁྱབ༔ མུ་སྟེགས་རྣམས་ཀྱང་གཡུང་དྲུང་བོན་ལ་ཉན༔ བརྒྱ་བྱིན་ནག་པོས་ཚངས་པའི་གསུང་ལ་རྩི༔ རུ་ཏྲ་སྡེ་དགུ་དམྱལ་བའི་སྡུག་བསྔལ་འཇིགས༔
ཐར་པ་ནག་པོས་ཐ་མ་རྒྱུ་འབྲས་བསམ༔ བྱ་རིགས་སྣ་ཚོགས་གྲིབ་མ་ཐང་ལ་འགྲོ༔ མཁའ་ལྡིང་རྒྱལ་པོས་སྲིད་པའི་ཆུ་ལ་འཐུང་༔ སྒྲ་གཅན་རླུང་གིས་ཉོན་མོངས་རླུང་ཡང་གཅོད༔ ལོག་ལྟ་ཅན་ཡང་རྒྱུ་འབྲས་ཆོས་ཀྱིས་གྲོལ༔ ཁྲེལ་མེད་རྣམས་ཀྱང་རང་འདོད་གཉེན་རྣམས་སྐྱོང་༔ བདུད་བཞིའི་བར་ཆད་འཇའ་ལུས་འགྲུབ་སྟེ་ཞི༔ དུས་ལ་བབ་ཀྱང་བདེན་པའི་ཚིག་གིས་བསྲིང་༔ འོད་གསལ་སྙིང་རྗེས་བདུད་བཞིའི་དཔུང་རྣམས་འཇོམས༔ མ་རིག་རྐྱེན་དབང་བདུད་ལ་ངས་མི་གཏོང་༔
དེ་བས་བདུད་བཞི་བདེན་གཉིས་ཚིག་ལ་ཉོན༔ མ་རིག་འཇོམས་པའི་དམ་ཆོས་ཉི་འོད་གསལ༔ འཁྲུལ་གཟུགས་བདུད་རྣམས་ལྟ་བས་རང་སར་གྲོལ༔ ཀུན་བརྟགས་རང་གི་ལུས་ལ་དཔེ་ལོངས་ལ༔ བདག་མེད་གཞན་ལ་གནོད་པར་མ་བྱེད་ཅིག༔ ཅེས་སྙིང་རྗེ་ཡང་དག་གི་ངང་ལ་བསྟན་པར་བྱའོ༔ དེ་ནས་བྱུང་ཁུངས་བཤད་པ་ནི༔ ༼ཇ༽ ཧཱུྃ༔ ཉོན་ཅིག་བདུད་བཞི་ཕོ་ཉ་རྣམས༔ གླུད་དང་མདོས་ཀྱི་བྱུང་ཁུངས་བཟང་༔
འཛམ་གླིང་འདི་ཡི་བཀོད་པ་ལས༔ དེ་རིང་བཤམས་པའི་གླུད་འདི་ཆེ༔ སྔོན་ཚེ་འོག་མིན་ཞིང་མཆོག་ཏུ༔ ལྷ་བུ་དོན་གསལ་ལེགས་འབྱུང་ལ༔ སྣ་ཚོགས་འགྱུ་བའི་བདུད་བཞི་བྱུང་༔ མ་རིག་དུས་ཀྱི་ཕོ་ཉས་སྡང་༔ འཆི་ལྟས་བར་ཆད་བརྩམས་པའི་ཚེ༔ ཐོག་མའི་སངས་རྒྱས་སྣང་མཐའ་ཡིས༔ གཏི་མུག་རྣམ་རྟོག་བདུད་བཞི་རྣམས༔ སྙིང་རྗེ་བླ་མེད་བྱམས་སེམས་ཀྱིས༔
ཡེ་ཤེས་བཞི་སྦྱོར་དཀྱིལ་འཁོར་བཤམས༔ ཀུན་གཞི་ཀློང་ཡངས་སེམས་བསྐྱེད་བྱས༔ གང་ཤར་འཛིན་མེད་མཆོད་སྦྱིན་གྱིས༔ མ་རིག་བདུད་བཞི་དབྱིངས་སུ་གྲོལ༔ དེ་བས་སྔོན་གྱི་ཐ་ཚིག་ཉོན༔ དེ་འོག་ཚངས་པའི་གནས་མཆོག་ཏུ༔ ལྷ་ཡི་དབང་པོ་བརྒྱ་བྱིན་ལ༔ ང་དང་བདག་ཏུ་འཛིན་པ་ཡིས༔ རྟག་ལྟ་བར་ཆོད་བདུད་བཞི་བྱུང་༔ འཛིན་པ་དུས་ཀྱི་ཕོ་ཉས་སྡང་༔
འཆི་ལྟས་བར་ཆད་བརྩམས་པའི་ཚེ༔ ལོངས་སྐུ་འཛིན་མེད་དབང་ཕྱུག་གིས༔ ཀུན་ཤེས་ཡེ་གྲོལ་དཀྱིལ་འཁོར་བཤམས༔ མ་འགགས་འཛིན་མེད་ཏིང་འཛིན་བསྒོམས༔ དུ་མ་རོ་གཅིག་སེམས་ཡང་བསྐྱེད༔ དྲན་རིག་ལྟ་བའི་མཆོད་སྦྱིན་གྱིས༔ བག་ཆགས་བདུད་བཞི་རང་སར་གྲོལ༔ དེ་བས་སྔོན་གྱི་ཐ་ཚིག་ཉོན༔ དེ་འོག་དཔལ་གྱི་བསམ་ཡས་སུ༔ ཆོས་རྒྱལ་ཁྲི་སྲོང་ལྡེའུ་བཙན་ལ༔
རྣམ་གཡེང་འཁྲུལ་བ་འབྱམས་པ་ཡི༔ བག་ཆགས་འཁྲུལ་གཟུགས་བདུད་བཞི་བྱུང་༔ ཉོན་མོངས་རླུང་གི་ཕོ་ཉས་སྡང་༔ འཆི་ལྟས་བར་ཆོད་བརྩམས་པའི་ཚེ༔ སློབ་དཔོན་པདྨ་འབྱུང་གནས་ཀྱིས༔ འོད་གསལ་གཉུག་མའི་དཀྱིལ་འཁོར་བཤམས༔ དབྱིངས་རིག་ཀ་དག་ཏིང་འཛིན་བསྒོམས༔ ཉག་གཅིག་ཐེག་ཆེན་སེམས་བསྐྱེད་ནས༔ ཟང་ཐལ་དམིགས་མེད་མཆོད་སྦྱིན་བསྔོས༔ ལེ་ལོ་རྣམ་གཡེང་བདུད་བཞི་གྲོལ༔
དེ་བས་སྔོན་གྱི་ཐ་ཚིག་ཉོན༔ མ་འོངས་ད་ལྟའི་དུས་བསྐལ་དུ༔ སྐལ་ལྡན་ཡོན་གྱི་བདག་པོ་འདི༔ ཕྲ་རགས་རྟོག་པར་ངར་འཛིན་པའི༔ དུག་ལྔ་ཧྲག་པའི་བདུད་བཞི་བྱུང་༔ རླུང་ལྔ་མ་སྙོམས་ཕོ་ཉས་སྡང་༔ འཆི་ལྟས་བར་ཆད་བརྩམས་པ་ལ༔ རིག་འཛིན་སྔགས་འཆང་རྣལ་འབྱོར་གྱིས༔ ཀུན་སྣང་འཕྲུལ་གྱི་དཀྱིལ་འཁོར་བཤམས༔ དྲན་རིག་རང་ཤར་ཏིང་འཛིན་བསྒོམ༔
ཚད་མེད་བཞི་ལྡན་སེམས་བསྐྱེད་དེ༔ སྤྲོས་བསྒྱུར་དུ་མའི་མཆོད་སྦྱིན་གྱིས༔ དེང་ནས་ཀུན་རྟོག་རེ་ཁ་ཁེངས༔ བདུད་བཞི་བདག་མེད་ཆོས་ཀྱིས་གྲོལ༔ སྦྱིན་བདག་བསོད་ནམས་ཚོགས་ཀྱིས་བསླུ༔ དེ་བས་བདུད་བཞི་ཕོ་ཉ་རྣམས༔ ཆོས་ཉིད་རང་བྱུང་ཚིག་ལ་ཉོན༔ ཕན་སེམས་བྱང་ཆུབ་ལྡན་གྱུར་ཅིག༔ དེ་ནས་སྤྱི་གླུད་བསྔོ་བ་ནི༔ ཧཱུྃ༔
སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔ ཤར་ཕྱོགས་དུང་མཁར་ལྡེམ་པ་ནས༔ སྲིད་པའི་ལྷ་བདུད་མི་བོ་དཀར༔ འཆི་བདག་ལོ་ཡི་ཕོ་ཉ་དང་༔ སྲིད་པར་སྐྱེས་པའི་མྱ་ངན་ཅན༔ ཤར་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔
ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔
ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔
ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔
བླ་ཚེ་ཡལ་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔ ཧཱུྃ༔ སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔ ལྷོ་ཕྱོགས་གསེར་མཁར་ལྡེམ་པ་ནས༔ ཕུང་པོ་བདུད་ཀྱི་རྒྱལ་པོ་སེར༔
འཆི་བདག་ཟླ་བའི་ཕོ་ཉ་དང་༔ རྒས་པའི་སྡུག་བསྔལ་ཉོན་མོངས་པ༔ ལྷོ་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔
ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔
ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔
ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔ བླ་ཚེ་ཡལ་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔
ཨོཾ་ཨཿཧཱུྃ་ཧྲཱིཿསྭཱ་ཧཱ༔ ཧཱུྃ༔ སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔ ནུབ་ཕྱོགས་ཟངས་མཁར་ལྡེམ་པ་ནས༔ ཉོན་མོངས་བདུད་ཀྱི་རྒྱལ་པོ་དམར༔ འཆི་བདག་ཞག་གི་ཕོ་ཉ་དང་༔ ན་བའི་སྡུག་བསྔལ་གཞོགས་ཕབ་པ༔ ནུབ་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔
འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔
ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔
ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔
བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔ བླ་ཚེ་ཡར་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔ ཧཱུྃ༔ སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔
བྱང་ཕྱོགས་ལྕགས་མཁར་ལྡེམ་པ་ནས༔ སྲོག་བདག་བདུད་ཀྱི་རྒྱལ་པོ་ནག༔ འཆི་བདག་དུས་ཀྱི་ཕོ་ཉ་དང་༔ ཤི་བའི་སྨན་ཆུང་གཞོན་ནུ་མ༔ བྱང་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔
ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔
ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔
དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔ བླ་ཚེ་ཡར་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔
སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔ འདི་ཡི་སྐབས་སུ་བླ་བསླུ་ཞུ་ལན་བྱ་བ་ནི༔ བླ་འབོད་བྱེད་པའི་ཕོ་མོ་རྣམས་འཚོགས་ཤིང་༔ ༼ཉ༽ ཧཱུྃ༔ བདུད་བཞིའི་ཕོ་ཉ་སྡུག་བསྔལ་ཞི༔ རྟེན་འབྲེལ་བཅུ་གཉིས་བདག་པོའི་ཚོགས༔ སྔགས་འཆང་རིག་འཛིན་བདག་ལ་ཉོན༔ སྦྱིན་བདག་ཚེ་འདི་བསླུ་བ་ཡི༔
དགྱེས་པའི་ཡས་སྟགས་སྣ་ཚོགས་ཚང་༔ ཆགས་པའི་བུ་ལོན་ཤ་འཁོན་འཁོར༔ མི་དང་ཡས་གཉིས་བརྗེ་བའི་དུས༔ བླ་དང་གླུད་གཉིས་བརྗེ་བའི་དུས༔ དཀར་ནག་གདན་ས་བགོ་བའི་དུས༔ བླ་འབོད་ཕོ་ཉ་འགྱེད་པའི་དུས༔ བདུད་བཞིའི་ཞལ་ཁ་བསྒྱུར་བའི་དུས༔ འཆི་བདག་ཞགས་པ་གཅོད་པའི་དུས༔ ཚེ་བདུད་དུར་ཁ་བཟློག་པའི་དུས༔ སྦྱིན་བདག་ཚེ་ཐར་གཏོང་བའི་དུས༔
འཆི་བདག་བདུད་ཀྱི་སྡེ་ཚོགས་ཀྱིས༔ སྦྱིན་བདག་འདི་ཡི་བླ་ཐོངས་འཚལ༔ གཉིས་པ་སྦྱིན་བདག་ལ་འདྲི་བ་ནི༔ ༼ཐ༽ ཧོཿ སྦྱིན་བདག་སྐལ་བར་ལྡན་ནམ༔ སྦྱིན་བདག་ཆོས་དང་མཐུན་ནམ༔ སྦྱིན་བདག་ཚེ་སྲོག་གཅོད་པར་འཛེམ་མམ༔ སྦྱིན་བདག་མི་དགེ་བཅུ་པོར་འཛེམ་མམ༔ མཚམས་མེད་པ་ལྔར་འཛེམ་མམ༔ ལས་ངན་པའི་དབང་དུ་གྱུར་པར་འཛེམ་མམ༔
ཚེ་བདུད་བར་ཆད་ཀྱི་དབང་དུ་མི་འགྲོ་བར་བྱེད་དམ༔ འཆི་བདག་བདུད་ཀྱི་དབང་མི་གཏོང་བར་འགྱུར་རམ༔ བླ་རང་གནས་སུ་འགུག་གམ༔ འཆི་བདག་བདུད་ཀྱི་ཞགས་པ་གཅོད་དམ༔ ཁྱོད་ཀྱི་སྲོག་གི་གླུད་དུ་ཚེ་ཐར་མང་པོ་གཏོང་ངམ༔ དགེ་བཅུའི་སྣ་ཐག་བསྲིང་ངམ༔ གསུམ་པ༔ ༼ན༽ ཧཱུྃ༔ ཉོན་ཅིག་ཚེ་བདུད་བར་ཆད་རྣམས༔ སྐལ་བ་ལྡན་པའི་སྦྱིན་བདག་འདི༔
ལེགས་ལམ་དགེ་བཅུ་དག་དང་ལྡན༔ བསྐལ་པ་ཡར་ལྡན་བཟང་པོའི་མི༔ རྟེན་འབྲེལ་སྣ་ཚོགས་འཛོམས་པའི་ལུས༔ ཚེ་ཚད་སྟོང་ཕྲག་དག་དང་ལྡན༔ དུས་གསུམ་སངས་རྒྱས་སྨོན་ལམ་གྱིས༔ ཚེ་འཕྲང་དབང་དུ་མི་འགྱུར་ཞིང་༔ འཇའ་ལུས་རྡོ་རྗེའི་སྲོག་དང་ལྡན༔ དམ་ཚིག་ལྡན་པའི་ཡོན་བདག་འདི༔ མི་ཚེ་རིང་སྟེ་ཆོས་རིང་ནས༔ སྐལ་ལྡན་འདི་ཡི་བླ་འདི་ཐོངས༔
ཁྱེད་རྣམས་དུས་གསུམ་སངས་རྒྱས་ཀྱི༔ སྤྱན་སྔར་ཁས་བླངས་དམ་མ་བཀྲལ༔ དམ་ཚིག་གཉན་གྱི་གྲོགས་པོ་རྣམས༔ སྐྱེ་མེད་ཏིང་འཛིན་དོན་ཡང་བསྟན༔ སྙིང་རྗེ་དྲག་པོའི་རྫོངས་བཏབ་ནས༔ ཕྱོགས་མེད་ཆོས་སྐུའི་ཀློང་དུ་སྐྱོལ༔ དེ་བས་ཇི་ལྟར་ཁས་ལེན་འཚལ༔ ༼ཕ༽ བཞི་པ་བླ་འགུགས་ཕོ་ཉ་གཏོང་བ་ནི༔ རིགས་བཟང་ཕོ་མོ་གཉིས་ཀྱིས་རིགས་ལྔ་དང་རྒྱན་ཆས་སྤྲས་ལ༔ ཚེ་མདའ་དང་རྡོ་རྗེ་འཛིན༔
གསེར་སྐྱེམས་སྦྲེང་ཞིང་མི་མང་རྣམས་ཀྱིས་ཕྱི་རོལ་ནས་བླ་འབོད་གཏོང་༔ བླ་ཁུག་རྟགས་བྱུང་ནས་ཚེ་ལམ་ལ་ཁྲིད༔ བླ་ཁུག་པའི་རྟགས་སུ་བླ་བྱང་འཕར་བ༔ རླུང་གིས་སིལ་བུར་བསྐྱོད་པ༔ ཚག་སྒྲ་དོན་པ་སྒྲ་འབིར་བ༔ འགུགས་མཚམས་སུ་མི་མང་ནང་དུ་ལོག་པ༔ ཟས་དང་ལོངས་སྤྱོད་ཆས་ཀ་སོགས་ཁྱེར་བ་ཉམས་ལ་དངོས་སུ་བླ་རྟགས་ཕྱིན་པ་སོགས་བྱུང་ན་རབ་ཡིན༔ མ་བྱུང་ན་ཡང་ཡང་བསྐྱལ༔ ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔
མ་ཡུམ་ཆེན་ཐུགས་ལས་སྤྲུལ་པའི་སྲས༔ ཚེ་བདག་རྡོ་རྗེ་རྣམ་འབྱོར་མ༔ ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཚུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔ མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔
ཐུགས་རྗེའི་གློག་དམར་ཚུབས་སེ་ཚུབ༔ ནུས་རྩལ་གཟི་བརྗིད་སྤུངས་སེ་སྤུང་༔ བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔ བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔ ལྷ་སྲིན་འབྱུང་པོའི་རིགས་རྣམས་ཀྱིས༔ བླ་འདི་སྦ་འམ་བརྐུས་པ་རྣམས༔
ཕྱོགས་བཅུར་ཁྱབ་པའི་ཕོ་ཉ་ཡིས༔ གབ་སྐུང་ཕུད་དེ་ཁུག་ལ་ཤོག༔ རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔ མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔ དོན་མེད་བླ་འཁྱམས་མ་འདེད་པར༔ དམོད་པའི་བླ་འདི་ཁུག་ལ་ཤོག༔
མིང་དང་གཟུགས་ཕུང་འདི་ལ་ཁུག༔ གནས་དང་མལ་ས་འདི་ལ་ཁུག༔ སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔ མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔ རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔
འཁྱམས་པའི་བླ་འདི་ཁུག་ལ་ཤོག༔ སྟེང་འོག་ཕྱོགས་བཅུའི་བདུད་གཞོམ་པའི༔ མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ
ཞེས་མདའ་དར་གཡབ་ཅིང་མཁའ་འགྲོ་མ་བྱེ་བ་འབུམ་གྱིས་ཕྱོགས་བཅུར་ཁྱབ་སྟེ༔ བླ་ཚེ་ཡལ་བ་ཐམས་ཅད་བསྡུས་ཤིང་༔ ཆཻག་ལ་བསྟིམ་པར་བསམ༔
དེ་ནས་ནད་པའི་གླུད་གཟུགས་དེ་ཧོཾ་རེ་རེའི་ཁ་ནས་དྲངས༔ ཧཱུྃ༔ མ་སྲིང་རྒྱལ་མོ་ཚེ་འཛིན་མ༔ དེ་རིང་སྐལ་ལྡན་རིགས་ཀྱི་བུ༔ འཆི་བདག་ཉོན་མོངས་ཚང་ནས་བཤིག༔ བདུད་ཞགས་ཆོད་ལ་ཚེ་འཕྲང་སྒྲོལ༔ དང་པོ་འཆི་དལ་ནག་པོ་ནས༔ གདན་བགོས་ཡར་ལ་སྤོ་བར་གྱིས༔ འཆི་བདག་ཞགས་པ་ནག་པོ་ཆོད༔ གཉིས་པ་བདུད་ཀྱི་ལག་ནས་སྤོ༔
འཆི་བདག་ཞགས་པ་ནག་པོ་ཆོད༔ གསུམ་པ་བཙན་གྱི་ལག་ནས་སྤོ༔ འཆི་བདག་ཞགས་པ་ནག་པོ་ཆོད༔ བཞི་པ་ཀླུ་ཡི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ ལྔ་པ་གནོད་སྦྱིན་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ དྲུག་པ་མ་མོའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བདུན་པ་རྒྱལ་པོའི་ལག་ནས་སྤོ༔
འཆི་བདག་གཤིན་རྗེའི་ཞགས་པ་ཆོད༔ བརྒྱད་པ་སྲིན་པོའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ དགུ་པ་ལྷ་བདུད་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་པ་སྨན་མོའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་གཅིག་དམུ་ཡི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་གཉིས་གཟའ་ཡི་ལག་ནས་སྤོ༔
འཆི་བདག་གཤིན་རྗེའི་ཞགས་པ་ཆོད༔ བཅུ་གསུམ་ཐེའུ་རང་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་བཞི་བགེགས་ཀྱི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅོ་ལྔ་དྲི་ཟའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་དྲུག་གཤིན་རྗེའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་བདུན་བདུད་ཀྱི་ཡུལ་ནས་ཐར༔
དེ་ནས་འཆི་བདག་བདུད་བཞིའི་ཞགས་པ་བཅད་ཅིང་༔ ཟམ་བགོ་གདན་བགོ་བྱ་བ་ནི༔ ཧཱུྃ༔ མ་རིག་ཉོན་མོངས་ལྷ་ཡི་བདུད༔ རྟག་པར་ལྟ་བའི་ཞགས་པ་ཆོད༔ ང་རྒྱལ་ཁེངས་སེམས་ཕུང་པོའི་བདུད༔ ཆད་པར་ལྟ་བའི་ཞགས་པ་ཆོད༔ ཉོན་མོངས་འདོད་ཆགས་སྲིད་པའི་བདུད༔ དངོས་པོར་ལྟ་བའི་ཞགས་པ་ཆོད༔ ཕྲག་དོག་ཁེངས་སེམས་འཆི་བདག་བདུད༔
རྨོངས་པར་ལྟ་བའི་ཞགས་པ་ཆོད༔ ཚེ་འཕྲང་བདུད་ཀྱི་ཞགས་པ་ཆོད༔ དེ་ནས་ཞགས་པ་བཅད་ཅིང་གདན་བགོ་ཟམ་བགོ་ནི༔ ཧོཿ ཚེ་བདུད་ནག་པོ་མགོ་བོ་ཅན༔ དེ་རིང་སྦྱིན་བདག་བླ་ཐོངས་ལ༔ འཆི་བདག་དུས་ཀྱི་ཕོ་ཉ་ཟློག༔ འཛིན་པའི་ཞགས་པ་ནག་པོ་ཆོད༔ ཨོཾ་རཾ་རཾ་ཊ་ཊ་ཕཊ྄ཿ ཅེས་བཅད།
ཧཱུྃ༔ ཚེ་འཛིན་སྲུང་མ་འཁོར་བཅས་ཀྱིས༔ བླ་རྟགས་སོར་ཆུད་ཡར་ལ་ཁྲིད༔ ཕ་རོལ་བདུད་ཀྱི་ལག་ནས་ཐར༔ ཚེ་ཡི་དར་ཐག་ཡར་ལ་འཐེན༔ མི་འགྱུར་གཡུང་དྲུང་གདན་ལ་བཞུགས༔ ཨཱ་ཡུརྵེ་ཏིཥྛ་ལྷན༔ དེ་ནས་ཟམ་ཤབ་ཅིང་༔ དཀར་ནག་སྲིད་པ་ལྷ་ཡི་ཟམ༔ ལྷན་ཅིག་སྐྱེས་པ་ལྷ་དང་བདུད༔
རྒྱུ་འབྲས་དཀར་ནག་ལས་ཀྱི་གདན༔ དེ་རིང་བགོ་བའི་དུས་ལ་བབ༔ ལྷན་ཅིག་སྐྱེས་པའི་སྲུང་མ་ལྷ༔ ལྷ་ཟམ་དཀར་པོ་ཡར་ལ་འཐེན༔ བདུད་ཀྱི་ཟམ་པ་མར་ལ་ལྡོག༔ འབྱུང་བ་མེ་ཡིས་མཚམས་ཆོད་ཅིག༔ སྲུང་མ་ཚེ་འཛིན་མཁའ་འགྲོ་མ༔ ལྷ་གདན་དཀར་པོ་ཡར་ལ་འཛིན༔ བདུད་ཀྱི་བཤོས་གདན་མར་ལ་ལྡོག༔ འབྱུང་བ་ཆུ་ཡིས་མཚམས་ཆོད་ཅིག༔
དགྲ་གཤེད་སྤྲད་པའི་མཚམས་བཅད་དོ༔ ཚེ་ཡི་བདུད་གཅོད་བཟློག་ཏུ་གསོལ༔ ཨོཾ་རཾ་ཙཀྲ་ཁཾ་ཙཀྲ་ཡེ་སྭཱ་ཧཱ༔ དེ་ནས་ཐམས་ཅད་ཀྱིས་འདི་སྐད་དོ༔ ཧོཿ བླ་ཐར་རོ༔ ཚེ་ཐར་རོ༔ ཞེས་སོ༔ དེ་ནས་གདན་ནག་པོ་དེ་མདོས་ལམ་དུ་དཔྱང་༔ སྣེ་མོར་དཀར་གཏོར་བཞག༔
དེ་ཡི་གོང་དུ་ཕོ་ཉ་དེ་ལ་གླུད་ཀྱིས་བསྐོར༔ དེ་ནས་རིམ་བཞིན་སྐབས་དང་བསྟུན༔ མདོས་སྒོ་ཕྱེས་ཤིང་བསྔོ་བ་ནི༔ ཤེལ་ཚིག་གཏོར་ལ༔ ཧཱུྃ༔ གླིང་བཞིའི་ཕོ་བྲང་ལ་གནས་པའི༔ མདོས་དང་ཡས་ཀྱི་བདག་པོ་རྣམས༔ རྫོངས་འདེབས་དྲག་པོ་འདི་ཁྱེར་ལ༔ སྒོ་ཕྱེས་ལམ་བསྟན་དུས་ལ་བབ༔ ཤར་ཕྱོགས་ཕོ་བྲང་བདག་པོ་མཆོག༔
ལྷ་བུའི་བདུད་ཀྱི་ཚོགས་བཅས་རྣམས༔ ཤེལ་ཚིག་ཁྲི་དཀར་སྟོང་ནག་འབུལ༔ སྒོ་ཕྱེས་ཤར་དུ་ལམ་བསྟན་ནོ༔ ཤར་ཕྱོགས་སྲིད་པའི་ཡུལ་རྩེ་རུ༔ དུང་མཁར་ལྡེམ་པའི་ནང་ཤེད་ན༔ དུང་ལས་གྲུབ་པའི་འཇིག་རྟེན་ཆགས༔ འདོད་ཡོན་ཟང་ཟིང་ཟད་པ་མེད༔ ཏིང་འཛིན་ཟག་མེད་དེ་རུ་མངོན༔ གནས་དེར་ཁྱོད་ཀྱི་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔
ཞེས་ལྷ་བདུད་རང་ཤར་གྱི་མདོས་གདན་ནག་ཏུ་བསྐྱལ༔ དེ་ནས་ལྷོ་རུ༔ ཧཱུྃ༔ ལྷོ་ཕྱོགས་ཕོ་བྲང་བདག་པོ་མཆོག༔ ཕུང་པོ་བདུད་ཀྱི་ཚོགས་བཅས་རྣམས༔ དཀར་ནག་ཁྲམ་ཤིང་སྟོང་ནག་འབུལ༔ སྒོ་ཕྱེས་ལྷོ་རུ་ལམ་བསྟན་ནོ༔ ཧཱུྃ༔ ལྷོ་ཕྱོགས་སྲིད་པའི་ཡུལ་དེ་རུ༔ གསེར་མཁར་ལྡེམ་པའི་ནང་ཤེད་ན༔
གསེར་ལས་གྲུབ་པའི་འཇིག་རྟེན་ཆགས༔ ཁེངས་སེམས་ང་རྒྱལ་ཟད་མཐའ་མེད༔ མཉམ་ཉིད་ཡེ་ཤེས་དེ་རུ་མངོན༔ གནས་དེར་ཁྱོད་ལ་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔ ཞེས་ཕུང་བདུད་ལྷོ་ཕྱོགས་ཐམས་ཅད་གདན་ནག་ཏུ་བསྐྱལ༔ ནུབ་ཕྱོགས་སུ༔ ཧཱུྃ༔ ནུབ་ཕྱོགས་ཕོ་བྲང་བདག་པོ་མཆོག༔ ཉོན་མོངས་བདུད་ཀྱི་ཚོགས་བཅས་རྣམས༔
ཕོ་མཚན་མོ་མཚན་སྟོང་ནག་འབུལ༔ སྒོ་ཕྱེས་ནུབ་ཏུ་ལམ་བསྟན་ནོ༔ ཧཱུྃ༔ ནུབ་ཕྱོགས་སྲིད་པའི་ཡུལ་རྩེ་རུ༔ ཟངས་མཁར་ལྡེམ་པའི་ནང་ཤེད་ན༔ ཟངས་ལས་གྲུབ་པའི་འཇིག་རྟེན་ཆགས༔ ཆགས་འཛིན་སྦྱོར་བ་ཟད་མཐའ་མེད༔ སོར་རྟོག་ཡེ་ཤེས་དེ་རུ་མངོན༔ གནས་དེར་ཁྱོད་ལ་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔
ཉོན་མོངས་བདུད་གཡོག་འཁོར་བཅས་གདན་སྤོ་ཞིང་བསྒྲིལ༔ བྱང་ཕྱོགས་སུ༔ ཧཱུྃ༔ བྱང་གི་ཕོ་བྲང་བདག་པོ་མཆོག༔ འཆི་བདག་བདུད་ཀྱི་ཚོགས་བཅས་རྣམས༔ ཤྭ་རྡེའུ་དཀར་ནག་སྟོང་ནག་འབུལ༔ སྒོ་ཕྱེས་བྱང་དུ་ལམ་བསྟན་ནོ༔ ཧཱུྃ༔ བྱང་ཕྱོགས་སྲིད་པའི་ཡུལ་རྩེ་རུ༔ ལྕགས་མཁར་ལྡེམ་པའི་ནང་ཤེད་ན༔
ལྕགས་ལས་གྲུབ་པའི་འཇིག་རྟེན་ཆགས༔ ཕྲག་དོག་བཀོལ་སྤྱོད་ཟད་མཐའ་མེད༔ རྟོག་མེད་ཤེས་པ་དེ་རུ་མངོན༔ གནས་དེར་ཁྱོད་ཀྱི་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔ འཆི་བདག་བདུད་གཡོག་འཁོར་རྣམས་གདན་སྤོ༔ དེ་ནས་རྫོངས་འདེབས་བྱ་བ་ནི༔ ཧཱུྃ༔ ང་ནི་རིག་འཛིན་པདྨ་འབྱུང་༔ ང་ནི་རྡོ་རྗེ་བདུད་འདུལ་རྩལ༔
ང་ཡི་བཀའ་ལ་མ་འདའ་བར༔ རྫོངས་འདེབས་དྲག་པོ་འདི་ཁྱེར་ལ༔ བདུད་བཞི་རང་རང་གནས་སུ་བསྐྱལ༔ ཤེལ་ཚིག་ཁྲི་དཀར་སྟོང་ནག་འདི༔ ཡེ་ཤེས་ཏིང་འཛིན་ཟས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ ཁྲམ་ཤིང་དཀར་ནག་སྟོང་ནག་འདི༔ སྣ་ཚོགས་སྒྱུ་མའི་རྒྱན་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔
འཆི་བདག་ཕོ་ཉ་བཟློག་ཏུ་གསོལ༔ འཇིག་རྟེན་སྲིད་པའི་མཚན་རྟགས་འདི༔ ཆགས་མེད་ཡེ་ཤེས་རྫས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ དཀར་ནག་ཤྭ་རྡེའུ་སྟོང་ནག་འདི༔ བསླུ་བྲིད་བྲལ་བའི་རྫས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ མི་ཁ་ཆོད་པའི་ཡས་སྟགས་འདི༔
སྣང་སྲིད་རེ་ཁ་ཁེང་བའི་རྫས༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ རྒྱན་དང་ཤིང་བཀྲ་སྣ་ཚོགས་འདི༔ བག་ཆགས་སྦྱོང་བའི་རྫས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་ཕུང་པོ་བསླུ་བའི་རྫས༔ དེ་ཡང་ཁྱོད་ལ་རྫོངས་སུ་འདེབས༔
འཆི་བདག་ཕོ་ཉ་བཟློག་ཏུ་གསོལ༔ མུན་པའི་ལམ་འདི་འོད་གསལ་རྒྱུ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ ལོ་བདག་ལོ་གཤེད་སྣ་ཁྲིད་མཁན༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ མེ་ཆུ་གཉིས་ཡང་མཚམས་གཅོད་རྫས༔ དེ་ཡང་ཁྱོད་ལ་རྫོངས་སུ་འདེབས༔ དམར་ནག་གཏོར་མ་འདོད་པའི་རྫས༔
དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ སྣང་སྲིད་རེ་ཁ་ཁེང་དུ་གསོལ༔ ཚེ་བདུད་དལ་ཁ་དགྲ་ལ་སྒྱུར༔ བྷྱོ་བྷྱོ་ཟློག་ཟློག༔ ཧཱུྃ༔ བསྟན་པའི་ལམ་དེ་མ་གཏོགས་པར༔ སྒྲུབ་པའི་དཀྱིལ་འཁོར་འདི་ཉིད་ཀྱི༔ གཡས་གཡོན་ཕྱོགས་མཚམས་ཐམས་ཅད་ཀུན༔ མེ་རི་མཚོན་ཆ་རྡུལ་ལྟར་འཁྲིགས༔
ཚེ་བདག་ཁྲོ་བོས་དྲག་སྔགས་ལྡིར༔ རྦད་པའི་ཕོ་ཉ་སྐར་ལྟར་འཁྲུགས༔ ཁྲོ་ཆུ་ཁོལ་མའི་ཞུན་མ་འཁྱིལ༔ གདོན་བགེགས་གབ་པའི་སྲིད་ཁུང་སྐེམ༔ ཅི་སྟེ་གདུག་སེམས་སྡང་གྱུར་ཚེ༔ དུས་གསུམ་སངས་རྒྱས་བཀའ་ཡང་བཅག༔ རྡོ་རྗེ་འཛིན་པའི་དམ་ཡང་འགལ༔ ན་རཀ་ངན་སོང་དམྱལ་བར་ལྟུང་༔ དེ་བས་དམ་ལས་མ་འདའ་ཅིག༔ ཧཱུྃ༔
བདུད་བཞི་འཇིགས་བྱེད་ཚོགས་རྣམས་ཀུན༔ ཁྱེད་རྣམས་བྱང་སེམས་མ་མཆིས་ན༔ རིགས་དྲུག་ཕ་མའི་རང་བཞིན་སྟེ༔ རོ་གཅིག་དྲི་མེད་སེམས་ལ་ལྟོས༔ ཁྱེད་རྣམས་སྙིང་རྗེ་མ་མཆིས་ན༔ བདག་གཞན་རྟེན་འབྲེལ་རྒྱུ་གཅིག་པས༔ བདག་མེད་འོད་གསལ་སེམས་ལ་ལྟོས༔ ཁྱེད་རྣམས་དགའ་བ་མ་མཆིས་ན༔ དུག་ལྔ་སོར་རྟོག་བདེ་སྟོང་ངང་༔ ཆགས་མེད་གཉུག་མའི་རང་བཞིན་སྐྱོངས༔
ཁྱེད་རྣམས་བདེ་སྟོང་མ་མཆིས་ན༔ ཐིག་ལེ་ཆེན་པོ་མཐའ་དབུས་མེད༔ ཁྱབ་བརྡལ་དམིགས་མེད་ངང་ལ་ཞོག༔ ཁྱེད་རྣམས་ལམ་མཆོག་མ་མཆིས་ན༔ ཟང་ཐལ་ཕྱོགས་བཅུ་འོད་གསལ་ཞིང་༔ འགྲོ་འོང་བྲལ་བའི་ཤེས་པ་སྐྱོངས༔ བདུད་བཞི་སེམས་ཀྱི་ཆོ་འཕྲུལ་ཁྱོད༔ ཡེ་ནས་མ་གྲུབ་སྟོང་པ་ལ༔ ནམ་མཁའ་གཟུགས་སུ་ག་ལ་རེག༔ སྒྱུ་མའི་སྤྲུལ་བསྒྱུར་ཞིག་པ་བཞིན༔
ཁྱེད་རྣམས་ཕྱོགས་མེད་ཀློང་དུ་གཤེགས༔ ལྷན་སྐྱེས་ཡེ་ཤེས་དོན་རྟོགས་ཤོག༔ ཅེས་བདུད་བཞི་ཆོས་ཉིད་ཀྱི་ཀློང་དུ་གྲོལ་ཏེ༔ སྙིང་རྗེ་ཕན་སེམས་ཀྱི་ངང་དུ་འགྲོ་བར་སེམས་སོ༔ དེ་ནས་ཟོར་བཟློག་དང་ཡས་རྣམས་བཏེགས་ཤིང་༔ ཧཱུྃ༔ ཁྱབ་བརྡལ་རོལ་པ་དྲག་པོ་ཨེ་ཡི་ཀློང་༔ གྲུ་གསུམ་ཐོད་མཁར་འབར་བའི་ཕོ་བྲང་ནས༔ ཚེ་བདུད་ཟློག་བྱེད་ཁྲོ་བོ་ལས་ལ་བསྐུལ༔ དུག་གསུམ་ཤ་ཁྲག་གཏོར་མ་འདི་བཞེས་ལ༔
བདུད་བཞི་བར་ཆོད་སྒྲོལ་བའི་ཕྲིན་ལས་མཛོད༔ ཧཱུྃ་བྷྱོཿ མ་རིག་ལས་གྱུར་བསླུ་བྲིད་ལྷ་བུའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ བདག་བསྟོད་གཞན་ལ་སྨོད་པ་ཕུང་པོའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ འཛིན་ཆགས་སྲིད་པས་བཅིངས་པ་ཉོན་མོངས་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཕྲག་དོག་བསད་བཅད་གཏུབ་པ་འཆི་བདག་བདུད༔ དེ་རིང་མདོས་དང་དམར་ནག་གཏོར་མས་ཟློག༔
མ་དག་མངལ་དུ་སྐྱེ་བ་ལན་ཆགས་བདུད༔ དེ་རིང་མདོས་དང་དམར་ནག་གཏོར་མས་ཟློག༔ སྡུག་བསྔལ་ཚེ་རིང་སྨོན་ལམ་ལོག་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ལུས་ལ་གཅོང་ནད་ཚེ་རབས་བསགས་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ དུས་མིན་འཆི་བ་བར་ཆོད་རྐྱེན་གྱི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ལོ་བདུད་ཕོ་ཉ་འབྱུང་བ་འཁྲུགས་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔
ཟླ་བདུད་ཕོ་ཉ་རྣམ་རྟོག་འཁྲུགས་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཞག་བདུད་ཕོ་ཉ་གྲིབ་དང་འབག་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ དུས་བདུད་ཕོ་ཉ་ལྷ་སྲིན་འགྱུ་བའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ སྡུག་བསྔལ་སྲིད་པ་བཅུ་གཉིས་ཀྱིས༔ བར་ཆོད་དགྲ་རུ་སྡང་བ་ཟློག༔
དབྱུག་གུ་དྲུག་ཅུ་རེ་བཞི་ཡིས༔ རྩིས་དང་ཁྲམ་ལ་བཏབ་པ་ཟློག༔ བདུད་པོ་མཚོན་ཐོགས་བཅུ་གསུམ་གྱིས༔ དུར་ཁ་གཤེད་ཁ་སྡང་བ་ཟློག༔ སྲིད་པའི་བསྐོས་མཁན་མི་བརྒྱད་ཀྱིས༔ ཚེ་བདུད་ཟ་ཁ་སྟོན་པ་ཟློག༔ གབ་རྩེ་ཐོགས་པའི་མ་མོ་དགུས༔ བླ་ཚེ་བྱད་དུ་བཅུག་པ་ཟློག༔ དམག་མི་སུམ་བརྒྱ་དྲུག་ཅུ་ཡིས༔ ཟ་ཁ་རྩིས་ཁ་སྟོན་པ་ཟློག༔
ཧཱུྃ༔ བགེགས་རིགས་སྟོང་ཕྲག་བརྒྱད་ཅུ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ གློ་བུར་དགུ་བཅུ་རྩ་གཅིག་ཟློག༔ སྐག་རིགས་བདུན་རྒྱ་ཉེར་ལྔ་ཟློག༔ དུས་མིན་འཆི་བ་བཅོ་བརྒྱད་ཟློག༔ ཕོ་བདུད་དལ་ཁ་གཡས་སུ་སྒྱུར༔ མོ་བདུད་དལ་ཁ་གཡོན་དུ་སྒྱུར༔ སྤྱི་བདུད་དལ་ཁ་མཁའ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔
ཨོཾ་བཛྲ་ཙཎྜ་སརྦ་ཀྲོ་དྷ་ཡ་ཧཱུྃ་ཕཊ྄ཿ རཾ་བྷྱོཿ དྲག་བྷྱོཿ གཟེར་བྷྱོཿ ཐུན་བྷྱོཿ ཡ་མ་བྷྱོཿ མཱ་ར་ཡ་བྷྱོ་བྷྱོཿ བཟློག་བཟློག༔ གནོད་བྱེད་འབྱུང་པོ་ཚེ་བདུད་ཐམས་ཅད་ཨུ་ཙ་ཏ་ཡ་ཕཊ྄ཿ ཅེས་བདུད་བཞི་རང་རང་ཕྱོགས་སུ་བསྐྱལ༔
ལོ་བདུད་དང་གཏོར་ཟློག་དེ་ཕྱོགས་ཆེན་དུ་འཕང་༔ ཁྱད་པར་ཁྲོ་བོའི་ལྷ་ཚོགས་རྣམས་ཀྱིས་གནོད་བྱེད་གདོན་བགེགས་ཐམས་ཅད་བསྲེགས་ཤིང་དེད་ནས་རང་གནས་ཕྱོགས་མེད་རྒྱ་མཚོའི་ཕ་མཐར་བསྐྲད་པར་བསམ་མོ༔ ཕྱི་མིག་མི་ལྟ་བར་ནང་དུ་ལོག༔ སྒོ་མཚམས་སུ་ཐོ་ཅོག་བྱ༔ དེ་ནས་ནད་པ་གཡུང་དྲུང་སྟེང་དུ་བཞག་ནས༔ དང་པོ་གདན་རིམ་པ་བཞིན་ཁྲུས་ཚར་རེ་བྱེད༔ ཁྲིད་ནས་གདན་ཆེ་བའི་ཐོག་ཏུ་བཞག༔ བུམ་པ་ཐོགས་ནས༔ ཧཱུྃ༔ འདི་ནི་འཆི་མེད་ལྷ་ཡི་ཆུ༔
དག་བྱེད་གངྒཱ་བསིལ་བའི་རྒྱུན༔ སྐལ་ལྡན་བུ་ལ་ཁྲུས་བསྩལ་བས༔ ཕ་རོལ་བདུད་ཀྱིས་བླ་འཕྲོག་པའི༔ བག་ཆགས་ངན་པ་དག་གྱུར་ཅིག༔ ཨོཾ་ཨཱཿཧཱུྃ༔ ཨོཾ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་རིམ་བཞིན༔ ཧཱུྃ༔ དང་པོ་བླ་ཚེ་འགུགས་པ་ཡི༔ འཆི་མེད་གཡུང་དྲུང་གྱེན་ལ་འཛེགས༔
གཉིས་པ་བླ་ཚེ་གསོ་བ་ཡི༔ མི་འགྱུར་དར་ཐག་གྱེན་ལ་འཛེགས༔ གསུམ་པ་ཆད་པ་རབ་མཐུད་པའི༔ ཚེ་མདའ་སྒྲོ་དཀར་རྒྱས་ཀྱིས་བཏབ༔ བཞི་པ་གས་པ་སྦྱོར་བ་ཡི༔ དམ་ཚིག་རྡོ་རྗེ་སྤྱི་བོར་རེག༔ ལྔ་པ་ཡོ་བ་བསྲང་བ་ཡི༔ ཚེ་ཟན་ལོངས་སྤྱོད་རྒྱན་ལ་རོལ༔ དྲུག་པ་མི་འགྱུར་བརྟན་པ་ཡི༔ ཚེ་ཆང་བདུད་རྩི་བཅུད་ལ་མྱོང་༔
བདུན་པ་འཆི་མེད་ཐོབ་པ་ཡི༔ རིན་ཆེན་ཕྱེ་མར་མྱོང་ཞིང་བྱུག༔ བརྒྱད་པ་རབ་ཏུ་གནས་པ་ཡི༔ འབྲུ་མཆོག་ནས་ཀྱི་མེ་ཏོག་འཐོར༔ དགུ་པ་བཀྲ་ཤིས་བགྱིས་པ་ཡི༔ ལུས་ལ་དྲི་སྤོས་སྨན་བཟང་བྱུག༔ བཅུ་པ་རྡོ་རྗེའི་སྐུ་འཐོབ་ཕྱིར༔ རིན་ཆེན་བུམ་པས་དབང་བསྐུར་རོ༔ བཅུ་གཅིག་འབྱིན་འཇུག་བརྟན་པའི་ཕྱིར༔ གྲགས་སྟོང་སྔགས་ཀྱིས་དབང་བསྐུར་རོ༔
བཅུ་གཉིས་འཇའ་ལུས་སྲོག་བསྒྲུབ་ཕྱིར༔ དཀྱིལ་འཁོར་མེ་ལོང་དབང་བསྐུར་རོ༔ བཅུ་གསུམ་ཡོན་ཏན་མཐར་ཕྱིན་ཕྱིར༔ རྨད་བྱུང་གཏོར་མས་དབང་བསྐུར་རོ༔ བཅུ་བཞི་ཕྲིན་ལས་ཡོངས་རྫོགས་ཕྱིར༔ རྒྱན་དང་ཕྱག་མཚན་དབང་བསྐུར་རོ༔ བཅོ་ལྔ་དགེ་ལེགས་འབྱུང་བའི་ཕྱིར༔ སྣ་ཚོགས་རྡོ་རྗེས་རྒྱས་བཏབ་བོ༔ བཅུ་དྲུག་མི་འགྱུར་གདེང་ལྡན་ཕྱིར༔ སྨོན་ལམ་གཡུང་དྲུང་གདན་དུ་འཁོར༔
འཇིགས་མེད་རྡོ་རྗེའི་ཚེ་ལྡན་ཤོག༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔ གཡུ་བྷྲཱུྃ༔ གཡུ་ཚེ་བྷྲཱུྃ༔ ཨཱ་ཡུརྫྙཱ་ན་སིདྡྷི་ཕ་ལ་ཧཱུྃ༔ ཞེས་ཐམས་ཅད་ཀྱིས་བསྟོད་ཅིང་དགའ་སྟོན་བྱ༔ དར་དཀར་དམར་དེ་ཚེ་མདུད་བརྒྱབ་ནས་འཆང་༔ ཚེ་མདའ་མི་ལ་སྦྱིན་མི་རུང་༔ སྣམ་དཀར་མི་ལ་སྦྱིན་མི་རུང་༔
གླུད་གཏོར་དཀར་པོ་དེ་ཁང་པའི་ཐོག་ཏུ་བསྐྱལ༔ བླ་བྱང་དེ་རྒྱུན་དུ་བརྟེན༔ འཆི་བདག་གི་གདན་ནག་པོ་དེ་རྣམ་རྟོག་མི་བྱ་ན་སྔགས་འཆང་རང་གིས་ཁྱེར༔ མི་མོས་ཀྱང་སྦྱིན་བདག་རང་གིས་བླང་མི་རུང་༔ ཞག་གསུམ་ལ་ཆུ་ཆེན་མི་བརྒལ༔ བུད་མེད་མི་སྤྱོད༔ འཐབ་རྩོད་ཀྱི་ས་རུ་མི་འགྲོ༔ སྲོག་གཅོད་ནམ་ཡང་སྤང་༔ ཞག་གསུམ་ལ་ཤིག་ཙམ་ཡང་མི་གསོད༔ སྡིག་ཅན་ལས་ངན་རྣམས་ཀྱང་ལོ་གསུམ་ལ་འཛེམ་སྡིག་པ་མ་སྤངས་པ་ལ་འདི་ཡི་དཀྱིལ་འཁོར་མི་བཤམ༔
བྱས་ཀྱང་བཀའ་ཆད་འོང་༔ ས་ཐེམ་པ་དགུ་ཡོད་སར་མཐུར་དུ་མི་འགྲོ༔ མི་མང་པོ་ཤི་དུར་དུ་མི་ཉལ༔ གོས་ནག་པོ་མི་གྱོན༔ གདན་ནག་པོ་མི་འདིང་༔ རྫུན་དང་ཕྲ་མའི་མནའ་མི་བྱ༔ དེ་རྣམས་ཞིབ་ཏུ་སྦྱིན་བདག་ལ་ལན་གསུམ་དྲིས་ནས་དམ་ཚིག་ཐུབ་པ་རྣམས་ལ་བྱ༔ སེར་མོ་བ་ཡིན་ན་ཤིན་ཏུ་ཕན་ཐོགས་ཤིང་ཚེ་ཡང་འཕེལ༔ ལས་ངན་སྡིག་ཏོ་ཅན་རྣམས་དམ་ཚིག་བྲལ་བས་སྐྱོབ་པར་དཀའ༔ ཁྱད་པར་དམ་ཚིག་གཙོ་ཆེ༔
ཚེ་སྒྲུབ་དང་སྦྲགས་པའི་དུས་སུ་འདི་ཉིད་བརྩམ་ན་ཤིན་ཏུ་སྟོབས་ཆེ་བ་ཡིན༔ ས་མ་ཡ༔ རྗེས་བསྔོ་སྨོན་བྱ་ཞིང་བཀྲ་ཤིས་མཚམས་སྦྱར༔ གཏང་རག་གཏོར་འབུལ་སོགས་རང་གཞུང་བསླད་མེད་པར་བསྲང་༔ ནུབ་མོ་སྦྱིན་བདག་ལ་རྨི་ལམ་བརྟག་བཅུག༔ རྨི་ལམ་ལེགས་པ་སྒྲུབ་པའི་སྐབས་དང་མཚུངས༔ ངན་ན་ལན་གཅིག་ལ་ཚེ་སྒྲུབ་བསྐྱར༔ རྒྱུད་ཀྱི་ནང་ལྟར་འཆི་མེད་ཚེ་འཛིན་སྲུང་བ་བཏགས༔ བླ་མ་ལ་ཡོན་ཀྱང་ཚེ་ཡི་རྫས་རིན་པོ་ཆེ་སྣམ་དཀར་མ་གཏོགས༔ ཆག་གས་གྲུམ་དང་ནག་པོ་སོགས་མིང་ངན་པ་ཡོད་པའི་རྫས་མི་འབུལ༔
སྤྱིར་རྟེན་འབྲེལ་གཙོ་ཆེའོ༔ བླ་མ་ཡི་དམ་མཁའ་འགྲོ་ཀུན་མཉེས་པར་ཚོགས་བསྐང་དགོས༔ སྒྲུབ་པ་པོ་བྱང་སེམས་དང་ལྡན་པ་གཙོ་ཆེ༔ ལས་མཐའ་དཀྱིལ་འཁོར་བསྡུ་བ་སོགས་རྒྱས་ཤིང་ཁ་ཚང་ལ་གཏིང་འདྲིལ་བར་བྱའོ༔
ས་མ་ཡ༔ ཨེ་མ་ཧོཿ བདག་འདྲ་པདྨ་འབྱུང་གནས་ཀྱིས༔ ཕྱི་རབས་མ་འོངས་འགྲོ་ལ་བརྩེ་བའི་ཕྱིར༔ འཆི་བདག་ཞགས་གཅོད་འཆི་མེད་སྲོག་སྒྲུབ་བཞག༔ མ་འོངས་ལྔ་བརྒྱ་ཉི་ཤུ་མར་འགྲིབ་ཚེ༔
གནུབས་ཀྱི་སྟོན་པ་སངས་རྒྱས་ཡེ་ཤེས་ཁྱོད༔ པདྨ་གཏེར་བདག་གླིང་ཞེས་ཡོང་གྲགས་ནས༔ མོན་ཡུལ་ཤ་འུག་གནས་དང་ཙཱ་རི་སོགས༔ རོང་ཆེན་ལྔ་ཡི་ཟབ་གཏེར་སྒོ་འབྱེད་འབྱུང་༔ དུས་དེར་ཟབ་ཆོས་འདི་དང་འཕྲད་པར་ཤོག༔ གཏེར་སྲུང་དྲག་པོ་ཞིང་སྐྱོང་སེངྒེའི་གདོང་༔ དམ་ཆོས་འདི་ལ་བྱ་ར་ལྷང་ལྷང་གྱིས༔ ཟིལ་ཆེན་གསང་ཕུག་གནས་མཆོགྀ་ཨཚ་རྒྱ༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་རིག་འཛིན་རྩ་གསུམ་གླིང་པས། མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་གླང་ལོར་སྦས་ཡུལ་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་པ་དགེའོ། བཀྲ་ཤིས་པར་ཤོག། །། ཐ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔
བདུད་བཞིའི་ཞུ་ལན་འགྱུར་ཁུག་བཞུགས་སོ༔ ཞུ་ལན་བྱ་བ་ནི༔ ༼ཁ༽ ཀྱཻཿ དཔའ་བོ་ཆེན་པོ་སྙན་གསན་འཚལ༔ ངེད་བདུད་བཞི་དུས་ཀྱི་ཕོ་ཉ་སྟེ༔ སྔགས་འཆང་རྒྱལ་པོས་བོས་ཕྱིར་འོང་༔ དུས་གསུམ་སངས་རྒྱས་སྒྲ་ཚིག་ལ༔ ལོག་པར་ལྟ་བ་མ་ངེས་ཀྱང་༔ རྣམ་རྟོག་སྲིད་པའི་སྐྱེ་བོ་རྣམས༔ ཚོགས་དྲུག་འཁྲུལ་པར་ཨ་འཐས་ཏེ༔
ཚུལ་བཞིན་སྤྱོད་པར་མ་ལགས་ན༔ རྣམ་རྟོག་སེམས་ཀྱི་བདུད་བཟུང་པས༔ དེ་ཕྱིར་ངེད་རྣམས་དགྲ་རུ་ལངས༔ རྗེས་ཤེས་བག་ཡོད་མ་ལྡན་པས༔ དུག་ལྔ་འཁྲུལ་རྒྱུན་སོ་མར་སྤྱད༔ དགེ་བའི་ལས་དང་མི་ལྡན་པས༔ ལེ་ལོ་བག་མེད་ཡོན་བདག་འདི༔ ངེད་ཀྱི་གནས་སུ་གཏོང་བར་ཞུ༔ མི་འོས་ཁ་འཛིན་མི་མཛད་འཚལ༔ གཉིས་པ༔
༼ང༽ ཀྱཻཿ དཔའ་བོ་ཆེན་པོ་གསན་ཅིང་དགོངས་སུ་གསོལ༔ ངེད་རྣམས་བདུད་ཀྱི་དཔུང་ཚོགས་ཆེན་པོ་སྟེ༔ བཀའ་དང་དམ་ལ་གནས་པར་མི་འོས་ཀྱང་༔ སྔོན་ནས་ད་བར་རྒྱལ་བའི་དཀའ་མ་ཉན༔ དུས་དྲུག་བདུད་ཀྱི་དཔུང་འདིས་འཚེ་བའི་ཁུང་༔ མུ་སྟེགས་ནག་པོས་སངས་རྒྱས་བཀའ་མི་ཉན༔ བརྒྱ་བྱིན་ནག་པོས་རྒྱལ་བའི་གསུང་མི་རྩི༔ རུ་ཏྲ་སྡེ་དགུས་མནའ་དང་ཁྲེལ་མི་འཇིགས༔ ཐར་པ་ནག་པོས་རྒྱུ་འབྲས་དོན་མི་སེམས༔
བྱ་རིགས་སྣ་ཚོགས་སྐྱེ་འགྲོའི་ལམ་མི་སྙོགས༔ མཁའ་ལྡིང་རྒྱལ་པོས་ཡུར་བའི་ཆུ་མི་འཐུང་༔ སྣང་སྲིད་རླུང་གིས་འཕང་བའི་སྲོག་མི་འཛེམས༔ ལོག་ལྟ་ཅན་གྱིས་བྱམས་པའི་ཆོས་མི་ཉན༔ ཁྲེལ་མེད་རྣམས་ཀྱིས་ཉེ་བའི་གཉེན་མི་སྐྱོང་༔ བདུད་བཞིའི་བར་ཆད་སྔགས་འཆང་བཤོལ་མི་ཐེབས༔ དུས་ལ་བབ་པས་སྡོད་པའི་ཡུལ་མ་མཆིས༔ བདུད་བཞི་ངེད་ཀྱིས་དབང་དུ་གཏོང་བར་གྱིས༔ གསུམ་པ༔ ༼ཆ༽ ཀྱཻཿ
དཔའ་བོ་ཆེན་པོ་སྙན་གསན་འཚལ༔ བདག་གིས་ཅི་ཕྱིར་བཀའ་ཉན་གྱི༔ མི་ལས་ལྷག་པའི་ཚབ་ཐོངས་འཚལ༔ ནོར་ལས་ལྷག་པའི་ཕྱུགས་ཐོངས་འཚལ༔ ཟས་ལས་ལྷག་པའི་བཅུད་ཐོངས་འཚལ༔ ༼ཏ༽ ངེད་རྣམས་ལས་ཀྱིས་གྲུབ་པའི་བདུད༔ སྦྱིན་བདག་བཤོལ་བའི་རྫོངས་ཡག་གོ༔ སྦྱིན་བདག་བཤོལ་བའི་རྫོངས་མཛེས་སོ༔ གལ་ཏེ་བླ་འདི་གཏོང་ལགས་ན༔ སྦྱིན་བདག་བྱང་སེམས་ལྡན་ལགས་སམ༔
ཕྱི་འཕྲོ་ཆོས་ལ་བསྐྱལ་ལགས་སམ༔ སྲོག་གཅོད་སྡིག་པར་འཛེམ་ལགས་སམ༔ ཚེ་ཡི་དམ་ཚིག་བསྲུང་ལགས་སམ༔ ངེས་པར་སྐལ་བ་ལྡན་ལགས་ན༔ སྔགས་འཆང་སློབ་དཔོན་བཀའ་བཞིན་མཆིས༔ འོན་ཀྱང་སྐལ་ངན་སྡིག་ཅན་རིགས༔ བླ་འདི་གཏོང་བར་མི་རིགས་ཀྱི༔ ངེད་རྣམ་དུས་གསུམ་སངས་རྒྱས་ལ༔ སྐལ་ཡོད་ཚེ་སྲིང་སྐལ་མེད་བཀུམས༔ དེ་ལྟར་ཐ་ཚིག་བགྱིས་པ་སྟེ༔
མ་རིག་གཏི་མུག་མྱོས་པ་ཡིས༔ དཀར་པོ་ཁྱད་དུ་གསོད་པའི་རིགས༔ ཟང་ཟིང་རྒྱུ་ཡིས་བསླུས་པ་རྣམས༔ ལྷ་བདུད་ང་དང་འབྲལ་གླགས་མེད༔ ལེ་ལོ་ཅན་གྱི་བདུད་ཡིན་པས༔ ལོ་ཡི་ཕོ་ཉས་དེ་ལྟར་སྡང་༔ མ་རིག་དབང་གིས་སྲིད་པར་སྐྱེ༔ སྡུག་བསྔལ་ཤུགས་ཀྱིས་རང་བཞིན་གྲུབ༔ སྙིང་རིང་དེ་ཡི་བླ་མི་གཏོང་༔ ཞེ་སྡང་ང་རྒྱལ་ལས་དབང་གིས༔
སྲོག་གཅོད་གཏུབ་དང་མཚམས་མེད་ལས༔ མི་དགེའི་ཟས་ལ་ལོངས་སྤྱོད་རྣམས༔ ཕུང་བདུད་ང་ལ་འབྲལ་བླག་མེད༔ ཁོང་ཁྲོ་ཅན་གྱི་བདུད་ཡིན་པས༔ ཟླ་བའི་ཕོ་ཉས་དེ་ལྟར་སྡང་༔ བག་མེད་ལས་ལ་རྒས་ཤིང་འཁོག༔ མྱ་ངན་ཕུང་བདུད་ཤུགས་ལ་བྱུང་༔ རིགས་ངན་དེ་ཡི་བླ་མི་གཏོང་༔ འདོད་སྲེད་ཆགས་པའི་ལས་དབང་གིས༔ ཆགས་འཛིན་སེར་སྣ་འཁྲིག་ཞིང་སྦྱོར༔
དུག་ལྔ་ཁོ་ནར་སྤྱོད་པ་རྣམས༔ ཉོན་མོངས་བདུད་ལ་འབྲལ་གླགས་མེད༔ བདག་འཛིན་ཅན་གྱི་བདུད་ཡིན་པས༔ ཞག་གི་ཕོ་ཉས་དེ་ལྟར་སྡང་༔ གཉིས་འཛིན་རྣམ་རྟོག་རྐྱེན་དབང་གིས༔ ཉམ་ཐག་ཟུག་རྔུ་ཤུགས་ལས་འབྱུང་༔ དམ་མེད་དེ་ཡི་བླ་མི་གཏོང་༔ ཁྲོ་འཁྲུག་ཕྲག་དོག་ལས་དབང་གིས༔ རྒྱུ་འབྲས་དཀར་ནག་ཚད་དུ་བོར༔ མཚམས་མེད་བཅུ་ལ་སྤྱོད་པ་རྣམས༔
འཆི་བདུད་ང་ལ་འབྲལ་གླགས་མེད༔ ཁེངས་སེམས་ཅན་གྱི་བདུད་ཡིན་པས༔ དུས་ཚོད་ཕོ་ཉས་དེ་ལྟར་སྡང་༔ སྔོན་ལས་འཕྲལ་རྐྱེན་དབང་གི་འཆི༔ རིགས་དྲུག་དུཿཁའི་ཐག་པ་མྱོང་༔ སྐལ་མེད་དེ་ཡི་བླ་མི་གཏོང་༔ དེ་ལྟར་སྔགས་འཆང་རྒྱལ་པོ་ཡི༔ ཡོན་བདག་འདི་ཡི་གདེང་ལེན་འཚལ༔ ལྔ་པ༔ ༼ད༽ ཧོ་ལྡན་ལགས༔
མཐུན་ལགས༔ སྤང་ངོ་༔ སྤང་ངོ་༔ སྤང་ངོ་༔ སྤང་ངོ་༔ མཛོད་ལགས༔ ལེགས་ཞུ༔ སྐྱེལ་ལགས༔ གཅོད་ལགས༔ ཚེ་ཐར་རོ༔
ལེགས་པར་བགྱིའོ༔ དྲུག་པ༔ ༼པ༽ ཀྱཻཿ སྔགས་འཆང་རིག་འཛིན་སྙན་གསན་འཚལ༔ ཕུན་སུམ་ཚོགས་པའི་སྦྱིན་བདག་རྣམས༔ ངེད་རྣམས་སྔགས་འཆང་བཀའ་ལ་ཉན༔ རྒྱུ་འབྲས་ལས་ཀྱི་ཆོས་ལ་བརྩི༔ ཁས་བླངས་དམ་ཚིག་དོན་དང་ལྡན༔ ཏིང་འཛིན་ཆོས་ཀྱི་བརྡ་ལ་ཉོན༔ བླ་འདི་ང་ཡིས་བཏང་བ་ཡིས༔
ཕྱོགས་མེད་གནས་སུ་འཁྱམས་སྲིད་པས༔ ཕོ་ཉ་བསྐུལ་ལ་མིང་ནས་བོས༔ ཞགས་པ་གཅོད་པའི་རལ་གྲི་ཕྱུངས༔ ཧོྃ་ཁུང་བཅུ་དྲུག་གདན་འདི་སྤོས༔ ལས་ངན་འཁོར་བའི་ཟམ་པ་ཤོབས༔ རྒྱུ་འབྲས་དཀར་ནག་ས་མཚམས་ཕྱེས༔ རྣམ་རྟོག་ལོ་དགྲ་གནས་སུ་རྫོངས༔ གཡུང་དྲུང་གདན་དུ་བཞག་ཁྲུས་གསོལ༔ རང་མལ་གནས་སུ་སྐྱེལ་བར་གྱིས༔ ངེད་རྣམས་བླ་མེད་ལམ་བསྟན་འཚལ༔
མི་ཟད་ལོངས་སྤྱོད་རྫོང་འདེབས་འཚལ༔ རང་རང་མཐུན་པའི་ཆས་བསྟན་འཚལ༔ འོག་མིན་ཞིང་དུ་མ་སླེབ་བར༔ གྲོགས་དང་ར་མདའ་སྐྱེལ་མ་འཚལ༔ ཅི་ལྟར་བཀའ་སྩལ་བགྱིས་ལགས་སོ༔ དེ་ནས་རྫོང་འདེབས་བྱ་སྟེ་སོ་སོའི་ཕྱོགས་སུ་བསྐྱེལ་བར་བྱ༔ འདི་འདོན་པའི་དུས་སུ་གབ་མ་ནོར་བ་སྤྲད་དགོས། ཚེ་སྒྲུབ་ཞུ་ལེན་ཁོལ་ཕྱུང་བྱས་པའོ། ཨོ་རྒྱན་རྩ་གསུམ་གླིང་པས། ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།
བཀྲ་ཤིས་ཤོག། །། ད༽ ཚེ་སྒྲུབ་འཆི་བདག་ཟིལ་གནོན་ལས། གསོལ་འདེབས་འཆི་མེད་དཔལ་སྟེར་བཞུགས་སོ། འཆི་མེད་མགོན་པོ་ཚེའི་ལྷ་ལ་ཕྱག་འཚལ་ལོ། སྐྱབས་ཡུལ་མདུན་མཁར་དམིགས་བྱས་ལ། ། མོས་གུས་གདུང་ཤུག་དྲག་པོ་ཡི། ། བདག་དང་མཁའ་ཁྱབ་སེམས་ཅན་གྱི། ། རྩེ་གཅིག་དད་པའི་གསོལ་འདེབས་དམིགས། ཨེ་མ་ཧོ། འཆི་མེད་རྟག་པ་དམ་པའི་ཀློང་ཡངས་ནས། །
འཆི་མེད་མགོན་པོ་ཆོས་སྐུའི་ལྷ་ཚོགས་ལ། ། འཆི་མེད་གཉུག་མའི་ངང་ནས་གསོལ་བ་འདེབས། ། འཆི་མེད་འཇའ་ལུས་འགྲུབ་པར་བྱིན་གྱིས་རློབས། ། རང་བཞིན་གདོད་ནས་དག་པའི་གཞལ་ཡས་སུ། ། རང་སྣང་ལོངས་སྐུ་ཚེ་ལྷ་རིགས་ལྔ་ལ། ། རང་བྱུང་ལྷུན་གྲུབ་ངང་ནས་གསོལ་བ་འདེབས། ། རང་གྲོལ་འཆི་མེད་ཚེ་ཡི་རིག་འཛིན་སྩོལ། ། བདེ་ཆེན་པདྨ་འོད་ཀྱི་ཕོ་བྲང་ནས། ། བདེ་གཤེགས་ཀུན་འདུས་སྤྲུལ་སྐུ་པད་འབྱུང་ལ། ། བདེ་སྟོང་དབྱེར་མེད་ངང་ནས་གསོལ་བ་འདེབས། །
བདེ་མཆོག་འགྱུར་མེད་ཚེ་ཡི་དངོས་གྲུབ་སྩོལ། ། དབང་དྲག་ཁྲོ་བོ་རོལ་པའི་དུར་ཁྲོད་ནས། ། དབང་ཆེན་རྟ་ཕག་ཡབ་ཡུམ་སྤྲུལ་འཁོར་ལ། ། དབང་ཡུལ་འཛིན་མེད་ངང་ནས་གསོལ་བ་འདེབས། ། དབང་བཞི་རྩལ་རྫོགས་ཚེ་དཔལ་མཐར་ཕྱིན་སྩོལ། ། མཁའ་དབྱིངས་གདལ་བ་ཆེན་པོའི་ཀློང་ཡངས་ནས། ། མཁའ་འགྲོ་དཔའ་བོ་རྡོ་རྗེའི་ཆོས་སྲུང་ལ། ། མཁའ་ཁྱབ་འགྲོ་གྲོལ་ངང་ནས་གསོལ་བ་འདེབས། ། མཁའ་སྤྱོད་ལ་སོགས་གྲུབ་གཉིས་དངོས་གྲུབ་སྩོལ། ། འཕོ་བཅས་རྡོ་རྗེ་ལུས་ཀྱི་རྩ་རླུང་ཐིག །
འཕོ་མེད་རྡོ་རྗེ་གསུམ་གྱི་རྒྱས་གདབ་པའི། ། འཕོ་བྲལ་གཉུག་མའི་ཡེ་ཤེས་རྡོ་རྗེའི་ཁམས། ། འཕོ་ཆེན་འཇའ་ལུས་རྡོ་རྗེའི་དཔལ་ཐོབ་ཤོག ། ཅེས་པའང་མཁྱེན་ཡོན་དགེ་བ་སྤྲུལ་སྐུ་བསྟན་འཛིན་འགྱུར་མེད་ཀྱི་ངོར་བླུན་པོ་གནམ་ལྕགས་བསྟན་འཛིན་གྱི་གང་དྲན་ཧོར་གཏམ་དུ་སྨྲས་པས་བསྐུལ་བ་པོས་འཕྲལ་མར་བྲིས་པ་དགེ་བར་གྱུར་ཅིག། །། ན༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཚེ་ཆོག་ཡེ་ཤེས་ལྔ་ལྡན་འཇའ་ཚོན་ཕྲེང་བ་བཞུགས་སོ༔ སིངྷ་སཾ་སྐྲྀ་ཏའི་སྐད་དུ༔ ཨཱ་ཡུར་ས་དཱ་མ་ཧི་མ་ར་སི་ཏ་ཨ་བྷི་བྷུ་ཡ་ཡེ༔ ཨཱ་ཡུར་དཱ་ཧི་ཛྙཱ་ན་པཉྩ་པ་ན་ཨཎྚ་ཙ་པ་མ་ལི་ཏ་སིདྡྷི་ན་མ༔
བོད་སྐད་དུ༔ ཚེ་སྒྲུབ་ཆེན་མོ་འཆི་བདག་ཟིལ་གནོན་གྱི་ཚེ་ཆོག་ཡེ་ཤེས་ལྔ་ལྡན་འཇའ་ཚོན་ཕྲེང་བ་ཞེས་བྱ་བ། བླ་མེད་ཡང་གསང་ཐེག་པ་ཀུན་གྱི་གདམས་པ་གཅིག་ཏུ་འདུས་པའི་སྙིང་པོ་སྲོག་ཐིག་ཟབ་རྒྱའི་གཏེར་མཛོད་འཛིན་པ་འཆི་མེད་པདྨ་འབྱུང་གནས་སྐུ་ལ་གུས་པས་ཕྱག་འཚལ་ལོ། ས་མ་ཡ༔ འདི་སྐད་བདག་གིས་ཐོས་པའི་དུས་གཅིག་ན༔ འོག་མིན་ཆོས་དབྱིངས་སུ་བཀོད་པ་རབ་འབྱམས་ལྷུན་གྱིས་གྲུབ་པའི་ཞིང་ཁམས་ལྟ་ན་སྡུག་པའི་ཁྱབ་བདག་ཆེན་པོ་ཡེ་ཤེས་ཀློང་གི་ཕོ་བྲང་དུ༔ དུག་ལྔ་མ་སྤངས་གནས་སུ་དག་པའི་ཡེ་གྲོལ་ཆེན་པོ་སྐྱོན་བྲལ་པདྨ་དང་ཆགས་མེད་ཐབས་ཤེས་སྤེལ་བའི་ཉི་ཟླའི་གདན་གྱི་སྟེང་དུ༔ ཀུན་ཏུ་གཤིས་ལུགས་ཐོག་མའི་མགོན་པོ་འོད་མི་འགྱུར་བ་སྣང་མཐའ་འཆི་མེད་ཚེ་ཡི་བདག་པོ༔ ཐུགས་རྗེས་འགྲོ་ལ་ཆགས་པའི་མདངས་བརྡའི་མཚོན་པ་སྐུ་མདོག་དམར་པོ་པདྨ་རཱ་གའི་མདངས་ལྟར་འོད་ཟེར་ཆེར་འབར་བ༔ གཉིས་སུ་མེད་པའི་སྐུ་ལྟ་བ་དྲང་པོ་བསྲངས་ཏེ༔
བདེ་སྟོང་སྐྱིལ་མོ་ཀྲུང་དུ་བཅས་ཏེ༔ མཐའ་བྲལ་གྱི་སྤྱན་གཉིས་ཟང་ཐལ་གྱིས་ནམ་འཁར་གཟིགས་ཏེ༔ ལྷན་ནེ་ལྷམ་མེར་ལྷག་གེ་བརྡ་བརྒྱུད་ཀྱི་འཁོར་དང་བཅས་པ་བཞུགས་སོ༔ ཡང་དེའི་ཚེ༔ ཐོག་མའི་མགོན་པོས་སྐྱེ་མེད་ཀྱི་རང་སྒྲ་ལས༔ ཨ་ཨ་ཨཱཿ གསང་བ་ཆེན་པོ་སྟོང་པ་ཆེ༔ རང་སྒྲ་སྨྲ་བརྗོད་བློ་ལས་འདས༔ སྣང་བ་སྐུ་དེ་ཡེ་ཤེས་ཆེ༔ ཀུན་ཏུ་གཉིས་མེད་ཟུང་དུ་འཇུག༔
བརྡ་དེ་མཚོན་གྱི་རང་བཞིན་འགྱུར༔ འཁོར་ལོ་ལྔ་ལྡན་དཀྱིལ་འཁོར་རྫོགས༔ རང་བཞིན་ཐིག་ལེ་འོད་ཆེན་པོ༔ སྐུ་སྟེ་ཕྱག་མཚན་ས་བོན་རྒྱས༔ སྣང་བ་བསྐྱེད་ལ་སྟོང་པ་རྫོགས༔ སྒྱུ་མའི་གར་གྱིས་སྤྲུལ་བསྒྱུར་ཉིད༔ བདེན་པ་གཉིས་ཏེ་ཟུང་འཇུག་ངང་༔ སྣ་ཚོགས་རྩལ་གྱིས་བྱེད་ལས་ཀྱང་༔ བསྡུས་བྱ་དག་པ་འོད་ཀྱི་སྐུ༔ ཀུན་གྲགས་ཕུང་ཁམས་སྟོང་པ་ཉིད༔
སྤྲོས་བསྡུས་བྱེ་བྲག་འཁྲུལ་འཁོར་གྱིས༔ ས་མཁན་ལེགས་པར་སྟོན་པ་པོ༔ ཡང་དག་བླ་མེད་དེ་ལྟར་གནས༔ གཞི་ཡི་ཆོ་འཕྲུལ་ལམ་དུ་ཤར༔ བརྡ་དེ་གནས་པ་མངོན་དུ་ཕྱུང་༔ གདམས་པ་དེ་ལྟར་གཟུངས་ཀྱིས་ཟུངས༔ ས་མ་ཡ༔ ཐོག་མའི་མགོན་པོས་དགའ་རབ་རྡོ་རྗེ་ལ་དཀྱིལ་འཁོར་རྫོགས་པ་བསྟན་པའི་བརྡ་བརྒྱུད་གསལ་བྱེད༔ སྙན་བརྒྱུད་མ་ཧཱ་གུ་རུའི་ཚིག་བརྒྱུད་ཤོག་སེར་ལ་བཀོད་པ་རྒྱས་པར་བསྟན་པའོ༔ ྀཨཚ ཨེ་མ་བདག་འདྲ་ཁོ་བོ་པདྨ་འབྱུང་གནས་ངས༔
ཀུན་གྱི་ཡང་བཅུད་ཚེ་སྒྲུབ་ཟབ་མོ་ཡི༔ མན་ངག་དོན་གསལ་འཕྲུལ་གྱི་མེ་ལོང་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ལྔ་བརྒྱ་ཉི་ཤུ་མགོ་ཚུགས་ཚེ༔ ལོ་ཙཱའི་མཆོག་གྱུར་སངས་རྒྱས་ཡེ་ཤེས་ཀྱི༔ སྤྲུལ་པ་པདྨ་གཏེར་བདག་གླིང་ཞེས་པའི༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
དེ་ནས་དཀྱིལ་འཁོར་བསྟན་པའི་རིམ་པ་ནི༔ དབང་གི་ས་གཞི་དམར་ཞིང་སྣུམ་པ་ལ༔ དལ་བཅག་འཇམ་ཞིང་ལག་མཐིལ་ལྟར་མཉམ་བྱ༔ ཐིག་སྐུད་དལ་གྱི་ཉིས་འགྱུར་ཚད་ཙམ་གྱིས༔ འདེབས་པའི་རི་མོ་དཀར་པོ་དག་ཏུ་འདོད༔ སྒྲུབ་པ་པོ་ནི་དཀྱིལ་འཁོར་ནུབ་ཏུ་འཁོད༔ བཀྲ་ཤིས་མཚན་ལྡན་རིག་མ་རྒྱན་ཅན་དེ༔ ཤར་དུ་སྡོད་ལ་ཐིག་སྐུད་སྣེ་མོ་གཏད༔ དེ་ཡང་ཐིག་སྐུད་རྡོ་རྗེ་པདྨ་མཚོན༔ དང་པོ་མཁའ་ལ་ཡེ་ཤེས་དལ་ཐིག་གདབ༔
ཐིག་སྐུད་རིག་མའི་སྤྱི་བོར་གྲུ་གང་གཏད༔ ཧོཿ གསང་བ་དབྱིངས་ཀྱི་མཁའ་ལམ་དུ༔ བདེན་གཉིས་འབྲས་བུ་སྟོན་པའི་ཕྱིར༔ རིག་པ་རྡོ་རྗེས་ཐིག་གདབ་བོ༔ རང་བྱུང་ཡེ་ནས་ཕོ་བྲང་གསལ༔ ཨོཾ་དྷརྨ་བཛྲ་སྭ་བྷཱ་ཧཱུྃ༔ དེ་ནས་རིག་མའི་བྲང་ལ་གཏད༔ ཤེས་རབ་ཡུམ་གྱི་བྷ་ག་རུ༔ ཐབས་ཀྱི་ཀུན་ད་སྦྲེང་བར་བསམ༔
ཧོཿ སྟོང་ཉིད་ཡེ་ཤེས་རྒྱུན་ལམ་དུ༔ ཟག་མེད་དགའ་བཞི་བསྐྱེད་པའི་ཕྱིར༔ ཟུང་འཇུག་བདེ་ཆེན་ཐིག་གདབ་བོ༔ སྣ་ཚོགས་ལྔ་ལྡན་ལྷུན་གྱིས་གྲུབ༔ ཨོཾ་པྲཛྙཱ་སུ་ཁཾ་པྲ་མོ་ཏི་རི་ཧཱུྃ༔ དེ་ནས་དཀྱིལ་འཁོར་དག་ལ་གདབ༔ ཧཱུྃ་ལཱ་སྱེ་སྒེག་མོ་ཡིད་འོང་མ༔ དབྱངས་ཅན་མཉེན་ལྕུག་འཁྲིལ་ཞིང་ལྡེམ༔ བཀྲ་ཤིས་ལྷ་མོ་ཚེ་འཛིན་གྲོགས༔
མཁའ་དབྱིངས་པདྨའི་ཚེ་དལ་དུ༔ ཀུན་འབྱུང་ནོར་བུས་ཐིག་གདབ་བོ། ཨོཾ་བྷྲཱུྃ་ཛྙཱ་ན་སཾ་ཏྲི་ཏ་མཎྜ་ལ་མུ་ཏྲ་དྷེ་ཝ་དྷ་ར་ཧཱུྃ་སྭཱ་ཧཱ༔ ཞེས་པས་ཆ་ཚང་ལེགས་པར་གདབ༔ ལག་ལེན་རྫས་སོགས་པྲ་ཁྲིད་ལྟོས༔ དེ་ནས་དཀྱིལ་འཁོར་བཤམ་པ་ནི༔ ཟླུམ་ཞིང་རྒྱས་པའི་བུམ་པ་ལ༔ སྣ་ཚོགས་དར་གྱི་མགུལ་ཆིངས་སྦྱར༔ སུམ་གཉིས་བདུད་རྩི་སྨན་གྱིས་བཀང་༔ གཟུང་ཐག་ཁ་རྒྱན་དུང་བཅས་གཟུགས༔
མཚན་ལྡན་བྷནྡྷར་སྨན་ཕུད་གཏམས༔ མེ་ལོང་ཐབས་ཤེས་དཀྱིལ་འཁོར་དང་༔ ཚེ་གཏོར་རིགས་ལྔ་སྟོད་གཡོགས་དང་༔ ཨང་རག་དར་དཔྱངས་ཅོད་པན་སོགས༔ དཀྱིལ་འཁོར་དབང་རྫས་པང་གཡོགས་དང་༔ མཆོད་པ་ལ་སོགས་སྤྱི་མཐུན་བཤམ༔ འདི་རུ་མ་སྨྲས་རིམ་པ་ནི༔ གཞུང་དང་པྲ་ཁྲིད་གཉིས་ལ་ལྟོས༔ འདི་ཉིད་ཁོལ་ཕྱུང་ཆོ་ག་སྟེ༔ དབང་ཆེན་ལ་སོགས་ཕྲལ་བའོ༔
ས་མ་ཡ༔ ཅི་ལྟར་ལས་རིམ་བྱེད་མོས་ཀྱང་༔ འཁྲུགས་དང་གབ་སྦས་མང་འདུག་པའི༔ སྐལ་ལྡན་རྣམས་ཀྱིས་དོན་རྟོགས་ཀྱང་༔ དབང་པོ་རྨོངས་པའི་རྗེས་འཇུག་གིས༔ ཅི་ལྟར་ཚད་དུ་མ་ཕེབས་ནས༔ དཀྲུགས་འདོན་ཉེས་པ་བསགས་ཀྱིས་དོགས༔ མ་འོངས་དུས་ཀྱི་ཐ་མ་ལ༔ ཚད་ལྡན་གང་ཟག་དཀོན་ལགས་པས༔ དེ་ཕྱིར་ལག་ལེན་ལྡན་པ་ཟུངས༔
དངོས་སུ་གཏེར་སྟོན་མཇལ་དུས་སུ༔ བུ་སློབ་ངོ་མས་ཤེས་ལགས་ཀྱང་༔ རིམ་ནས་འཁྲུགས་བསྡེབས་ལག་ལེན་འཆུག༔

རེ་ཟུང་ཙམ་གྱིས་སྒྲུབ་མོས་ཀྱང་༔ ཐེ་ཚོམ་ཡིད་གཉིས་ངང་ལ་སྤྱོད༔ ཡོང་གྲགས་རྣམས་ལ་ཞུ་ཁ་དོག༔ བརྒྱུད་འཛིན་ཙམ་གྱིས་ལག་ལེན་ཆད༔ དེ་ཕྱིར་ཁུངས་བཙུན་འབྱུང་བ་དང་༔ གྲུབ་མཐའ་ངན་པས་མི་ཁྲེལ་ཕྱིར༔ གབ་སྦས་འཁྲུགས་མེད་གསལ་བཀོད་འདི༔ རིག་འཛིན་པད་འབྱུང་སྐུ་ལ་བཤགས༔ གཏེར་འདི་གབ་སྦས་ཆེ་བའི་དོན༔ སྣོད་མིན་སྤྱོད་ཡུལ་མིན་པ་དང་༔ གང་ཟག་ཆོས་ལ་སྦྱོར་བ་དང་༔
བླ་མ་མཁས་པར་བསྟན་པ་དང་༔ ཆོས་དང་ཆོས་མིན་འབྱེད་པ་དང་༔ བཟང་ངན་གྲུབ་མཐའ་ཕྱེད་པ་དང་༔ བདུད་རིགས་རྣམས་ཀྱིས་མི་རྟོགས་ཕྱིར༔ རྒྱུད་དཀྲུགས་ལུང་བཅོས་ཚིག་རྣམས་སྦས༔ གབ་འཁྲུགས་དགོས་པའི་མཚན་ཉིད་དོན༔ དབང་ལུང་སློབ་དཔོན་མེད་པ་ལ༔ རས་ཆོད་འདོན་དུ་ག་ལ་རུང་༔ གབ་འཁྲུགས་མེད་པའི་སློབ་དཔོན་བསྟེན༔ ངེས་པར་ཆོས་ལ་མོས་པ་རྣམས༔
བླ་མ་སློབ་དཔོན་མ་རྙེད་ན༔ བསྐྱེད་རྫོགས་ཏིང་འཛིན་དབང་བཞི་བླང་༔ དགོངས་བརྒྱུད་དབང་བཞི་རྫོགས་པར་བཤད༔ ས་མ་ཡ༔ ཐོག་མར་སྐྱབས་སུ་འགྲོ་བ་ནི༔ ཨེ་མ་ཧོཿ དྲན་རིག་མངོན་གྱུར་ཡང་དག་རྫོགས་སངས་རྒྱས༔ གང་ཤར་རོལ་པའི་ཐུགས་རྗེ་ཡེ་ཤེས་ཆོས༔ སྣ་ཚོགས་བདག་འཛིན་བྲལ་བའི་དགེ་འདུན་ཚོགས༔ རོ་གཅིག་ཐ་དད་འཛིན་མེད་སྐྱབས་སུ་མཆི༔
དེ་ནས་སེམས་བསྐྱེད་པ་ནི༔
ན་མོ༔ མཐའ་ཡས་འགྲོ་དྲུག་བྱམས་ཤིང་བརྩེ་བའི་མ༔ སྙིང་རྗེ་བསྐྱེད་དོ་སྲིད་པའི་རིགས་དྲུག་ཚོགས༔ དགའ་ཆེན་ཁྱོད་བདག་བསྟེན་པའི་བློ་གྲོས་ཀྱིས༔ ཐམས་ཅད་བཏང་སྙོམས་ལམ་ལ་འགོད་པར་བྱ༔ དཀར་གཏོར་གང་རུང་བསྔོའོ༔ དང་པོ་བགེགས་གཏོར་བསང་སྦྱང་ནི། ཨོཾ་ཨཱཿཧཱུྃ༔ ལན་གསུམ་གྱིས་སྤེལ༔
རང་ཉིད་དབང་ཆེན་གསལ་བཏབ་སྟེ༔ ཧཱུྃ༔ ང་ཉིད་ཡེ་ནས་ཁྲོ་བོའི་རྒྱལ༔ དབང་ཆེན་ཧྱ་གྷྲྀ་ཝའི་སྐུ༔ ཐུགས་ལས་འོད་ཟེར་ཕོ་ཉ་ནི༔ ཕྱོགས་དང་བར་མཚམས་ཁྱབ་པར་འཕྲོས༔ དེང་འདིར་ཚེ་ཡི་དཀྱིལ་འཁོར་དུ༔ སྒྲུབ་ལ་མི་དབང་བགེགས་ཀྱི་ཚོགས༔ འབྱུང་པོ་གླགས་ལྟ་གང་ཡིན་པ༔ མཆོད་སྦྱིན་གཏོར་མ་ལེན་ཕྱིར་དུ༔
སྐད་ཅིག་མྱུར་དུ་འདིར་འདུས་ཤིག༔ ཨོཾ་བཛྲ་ཊཱཀྐི་རཱ་ཛ་བིགྷྣཱན་ཏ་ཀྲི་ཧཱུྃ་བྷྱོཿ གནོད་བྱེད་འབྱུང་པོ་ཨ་ཀརྵ་ཡ་ཛ་ཛཿ དེ་ནས་ཁ་ཕྱིར་བསྟན་ལ༔ ཧཱུྃ༔ ཉོན་ཅིག་གདོན་བགེགས་འབྱུང་པོའི་ཚོགས༔ ཟད་མེད་མཆོད་སྦྱིན་འདི་ལོངས་ལ༔ འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་ཁྲོ་རྒྱལ་ཐུགས་ཁྲོས་ཏེ༔
སྐུ་སྤྲུལ་ཁྲོ་བོས་ནམ་མཁའ་གང་༔ གསུང་སྤྲུལ་ཁྲོ་མོས་ས་གཞི་ཁྱབ༔ ཐུགས་སྤྲུལ་ཁྲོ་ཆུང་བར་སྣང་གཡོགས༔ སྐར་ལྟར་འཁྲུགས་པའི་མཚོན་ཆར་འབེབས༔ གཟི་བརྗིད་མེ་དཔུང་གློག་ལྟར་འཁྱུག༔ དྲག་སྔགས་རྡོ་རྗེའི་ཐོག་སེར་འབེབས༔ བར་མཚམས་ཁྱབ་པའི་མེ་དཔུང་འཁྲིགས༔ ཐུན་རྫས་ཚྭ་ཚྭ་ཐོ་རོ་རོ༔ བགེགས་ཀྱི་ལུས་ངག་ཡིད་གསུམ་ལ༔ བརྡེགས་པས་ཕྱེ་མ་རྡུལ་ཕྲན་བཞིན༔
མིང་མེད་བརླག་པར་གདོན་མི་ཟ༔ དེ་བས་རང་རང་གནས་སུ་དེངས༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་བཛྲ་ཀཱི་ལི་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ གནོད་བྱེད་འབྱུང་པོ་ཨུ་ཙ་ཏ་ཡ་ཧཱུྃ་ཕཊ྄ཿ དེ་ནས་ཐུན་གྱིས་བྲབ་སྟེ་མཐའ་ཡི་རྒྱ་མཚོའི་ཕ་རོལ་དུ་བསྐྲད་པར་བསམ༔ གཉིས་པ་མཚམས་གཅོད་ནི༔ ཧཱུྃ༔ ང་ཉིད་ཡེ་ནས་ཁྲོ་བོའི་རྒྱལ༔ གདོད་ནས་དཔལ་ཆེན་ཧེ་རུ་ཀཿ སྙིང་རྗེ་རྔམ་ཚུལ་བཞད་པ་པོ༔
མ་རིག་གཉིས་འཛིན་མཚམས་གཅོད་ཕྱིར༔ སྤྲོས་པའི་ཁྲོ་ཚོགས་གྲངས་མེད་འཕྲོས༔ སྟེང་འོག་ཀུན་ནས་མཚམས་ཆོད་ཅིག༔ ཨོཾ་བཛྲ་ཀྲོ་ཏ་ཀྲོ་ཏི་བིགྷྣཱན་བྷནྡྷ་ཧཱུྃ་ཕཊ྄ཿ གསུམ་པ་སྲུང་བའི་གུར་ཁང་བསྒོམ་པ་ནི༔ ཧཱུྃ༔ ཁྲོ་རྒྱལ་ཐུགས་ལས་ཕྱག་མཚན་ས་བོན་འཕྲོས༔ ཁོར་ཡུག་བར་ཁྱམས་སྲུང་བའི་གུར་ཁང་ནི༔ ནང་རྣམས་གཞལ་ཡས་འཇའ་ཚོན་ལུག་རྒྱུད་གཏིབས༔ ཕྱི་རོལ་མཚོན་ཆ་མེ་དཔུང་ཁྱབ་པར་འཁྲིགས༔
ཕྲ་མོ་རླུང་ཡང་འགྱུ་བ་མི་རིགས་པའི༔ སྲ་མཁྲེགས་གནམ་ལྕགས་སྤྲུལ་པའི་གུར་ཁང་བསྒོམ༔ ཨོཾ་བཛྲ་ཧཱུྃ་མཎྜལ་ཙཎྜ་ཙཀྲ་ཙཀྲ་རཀྵ་རཀྵ༔ ཨོཾ་ཁཌྒ་ཀ་ར་ཏི་ཀ་དཎྚ་མུཾ་ར་ག་ཨཱ་ཡུ་དྷ་ཀ་ལ་རཀྵ་རཾ་ཛྭ་ལ་རཀྵ་རཀྵ༔ ཅེས་མི་ཤིགས་པ་རྡོ་རྗེ་ལྟ་བུའི་ཏིང་འཛིན་རྣམས་ཀྱི་གུར་ཁང་དུ་གྱུར་པར་བསྒོམ༔ བཞི་པ་ཕྱི་མཆོད་བྱིན་གྱིས་བརླབ་པ་ནི༔ ཧཱུྃ༔ སྐྱེ་མེད་ཁྱབ་བརྡལ་ཆེན་པོའི་སྣོད་མཆོག་ཏུ༔ རང་བྱུང་ཚོགས་དྲུག་སྣ་ཚོགས་སྒྱུ་མའི་སྐུ༔ མཆོད་སྤྲིན་ལྷ་མོ་མེ་ཏོག་བདུག་སྤོས་དང་༔
མར་མེ་དྲི་ཆབ་ཞལ་ཟས་རོལ་མོའི་སྒྲ༔ སྒེག་མོ་གླུ་མོ་གར་མོ་བཞད་པ་མོ༔ དཀྱིལ་འཁོར་དགྱེས་པ་བསྐྱེད་ཕྱིར་བྱིན་གྱིས་རློབས༔ ཀུན་བཟང་བླ་མེད་མཆོད་སྤྲིན་རྒྱ་མཚོ་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ལཱ་སྱེ་མཱ་ལྱེ་གཱིརྟི་ནཱིརྟི་ཨཱཿཧཱུྃ༔ ལྔ་པ་སྨན་མཆོད་བྱིན་གྱིས་བརླབ་པ་ནི༔ ཧཱུྃ༔ མཚན་ལྡན་བྷནྡྷ་སྟོང་ཉིད་ཡངས་པའི་སྣོད༔ དུག་ལྔ་རང་བྱུང་ཡེ་ཤེས་སྐུ་ལྔའི་རྫས༔ ཤ་ལྔ་རྫས་ལྔ་སྨན་ལྔ་སྙིང་པོ་ལྔ༔
འབྲུ་ལྔ་དྲི་ལྔ་ལ་སོགས་སྙིང་པོ་ལྔ༔ ཁམས་ལྔ་དབང་པོ་དྲུག་གིས་སྤྱོད་པའི་ཡུལ༔ དཀྱིལ་འཁོར་རྒྱས་པ་བསྐྱེད་ཕྱིར་བྱིན་གྱིས་རློབས༔ ཀུན་བཟང་བླ་མེད་མཆོད་སྤྲིན་རྒྱ་མཚོར་གྱུར༔ ཨོཾ་སརྦ་པཉྩ་ཨ་མྲྀ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ༔ དྲུག་པ་རཀྟ་བྱིན་གྱིས་བརླབ་པ་ནི༔ ཧཱུྃ༔ དུང་ཆེན་བདེ་བ་ཆེན་པོའི་སྣོད་མཆོག་ཏུ༔ སྟོང་གསལ་དགའ་བཞི་བླ་མེད་རཀྟས་བཀང་༔
ཐབས་ཤེས་དཔའ་བོའི་རླུང་གིས་བསྐྱོད་པ་ཡིས༔ ཤེས་རབ་ཆགས་མེད་གསང་བའི་མཁའ་ལམ་ནས༔ ཟུང་འཇུག་གུ་ཧྱ་རཀྟ་ཕྱུ་རུ་རུ༔ ལན་གསུམ་དཀྲུགས་པས་དམར་གསལ་མདངས་དང་ལྡན༔ དཀྱིལ་འཁོར་དགྱེས་པ་བསྐྱེད་ཕྱིར་བྱིན་གྱིས་རློབས༔ ཀུན་བཟང་བླ་མེད་མཆོད་སྤྲིན་རྒྱ་མཚོར་གྱུར༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿཨོཾ་ཨཱཿཧཱུྃ༔ བདུན་པ་གཏོར་མ་བྱིན་གྱིས་བརླབ་པ་ནི༔ ཧཱུྃ༔ སྣང་སྲིད་འབྱུང་ལྔ་རང་བྱུང་གཏོར་གཞོང་དུ༔
ཕུང་ཁམས་སྐྱེ་མཆེད་རྣམ་དག་གཏོར་མ་བཤམས༔ དོན་སྣོད་རྫས་ཆེན་བཅུ་དྲུག་གཏོར་ཀྱུས་བསྐོར༔ ག་ཎ་ཚོགས་ཀྱི་མཆོད་པ་རི་ལྟར་སྤུངས༔ སྤྱན་གཟིགས་སྣ་ཚོགས་དཔག་ཡས་ཁོར་ཡུག་ཁེངས༔ སྦྱོར་སྒྲོལ་རྨད་བྱུང་གཏོར་ཆེན་རྒྱ་མཚོ་འདི༔ དཀྱིལ་འཁོར་དགྱེས་པ་བསྐྱེད་ཕྱིར་བྱིན་གྱིས་རློབས༔ ཀུན་བཟང་ངོ་མཚར་མཆོད་སྤྲིན་རྒྱ་མཚོར་གྱུར༔ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་ཏ་བྷ་ལ་བྷ་ཏེ་ཙཀྲ་གུ་ཧྱ་སརྦ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ཀིང་ནི་རི་ཏི་ཧཱུྃ་ཧྲཱིཿཋཿཨོཾ་ཨཱཿཧཱུྃ༔ བརྒྱད་པ་ཚེ་བུམ་རྫས་རྣམས་བྱིན་གྱིས་བརླབ་པ་ནི༔ ཧཱུྃ༔
ཆོས་དབྱིངས་ཉག་གཅིག་ལས་བྱུང་བུམ་པའི་ནང་༔ ཡིད་ཀྱི་ཆུ་བོ་བྱང་སེམས་བདུད་རྩིས་བཀང་༔ ཡེ་ཤེས་ལྔ་ལྡན་སྒྲོ་དང་ཀུ་ཤ་རྩྭ༔ སྤྲུལ་སྐུ་ཕྲིན་ལས་བཞི་ལྡན་རྡོ་རྗེའི་གཟུངས༔ ཡོན་ཏན་ཀུན་འབྱུང་མདའ་དར་ཚེ་ཆང་ཟན༔ རིགས་ལྔ་ལ་སོགས་མཆོད་རྫས་སྣ་ཚོགས་ཉིད༔ དཀྱིལ་འཁོར་དགྱེས་པ་བསྐྱེད་ཕྱིར་བྱིན་གྱིས་རློབས༔ ཀུན་བཟང་བླ་མེད་མཆོད་སྤྲིན་རྒྱ་མཚོར་གྱུར༔ ཨོཾ་ཀ་ལེ་ཤ་གྷ་ལཀྵ་ཨཽཎྞ་ཎ་པཉྩ་ཨཱ་ཡུར་གརྦྷ་ཧཱུྃ་ཧྲཱིཿཋཿ དགུ་པ་བྱིན་དབབ་པ་ནི༔
གསང་བའི་ལྷ་མོ་བཅུ་དྲུག་རྒྱན་གྱིས་སྤྲས༔ ཌཱ་རུ་དྲིལ་བུ་ཐོགས་ཏེ་འཆམ་སྟབས་སུ༔ དཀྱིལ་འཁོར་མཐའ་ནས་ལན་གསུམ་བསྐོར༔ རོལ་མོ་བྱ༔ སྤོས་དུད་བཏང་༔ སྐད་པི་ཝཾ་གླིང་བུས་གདངས་ལྟར་སྙན་པས་བྱིན་དབབ་པ་ནི༔ ཧཱུྃ༔ མཁའ་ཀློང་ཡེ་ཤེས་ཕོ་བྲང་ནས༔ སྣང་མཐའ་སངས་རྒྱས་ཐོག་མའི་མགོན༔ ཚེ་འཛིན་མཁའ་འགྲོ་འབུམ་གྱིས་བསྐོར༔
བརྡ་གར་རྒྱན་ཆ་ཁྲོ་ལོ་ལོ༔ བྱིན་རླབས་སྤྲིན་ཆེན་ཐིབས་སེ་ཐིབ༔ གནས་འདིར་དབང་བསྐུར་བྱིན་གྱིས་རློབས༔ འདིར་འཚོགས་སྐལ་ལྡན་ཕོ་མོ་རྣམས༔ དཔའ་བོ་མཁའ་འགྲོའི་བྱིན་གྱིས་རློབས༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཕཻཾ་ཕཻཾ༔ ཨ་བེ་ཤ་ཡ་ཨ་ཨཱཿ བྱིན་འབེབས་རྒྱས་པ་འདིར་བྱ་་་་་མཆན། བཅུ་པ་བརྡ་སྒོ་དབྱེ་བ་ནི༔ ཧཱུྃ༔
མ་རིག་བློ་རྟོག་སྲིད་པའི་སྒོ་བཅད་དེ༔ ཀུན་ནས་དྲན་རིག་ཡེ་ཤེས་འཆར་སྒོ་ཕྱེས༔ གདོད་མའི་གཤིས་ལུགས་དབྱིངས་ཀྱི་ལྷ་ཞལ་མཇལ༔ གཉིས་མེད་ཡེ་ཤེས་ངོ་བོ་འཇའ་ལྟར་ལྷགས༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཅུ་གཅིག་པ་བརྡའི་སྤྱན་འདྲེན་པ་ནི༔ ཧཱུྃ༔ སྐྱེ་མེད་ཀ་དག་རང་བྱུང་ཀློང་ཡངས་ནས༔ སྣང་མཐའ་འཆི་མེད་ཚེ་ཡི་ལྷ་ཚོགས་རྣམས༔ ཀུན་སྣང་སྒྱུ་མའི་ངོ་བོ་རྩལ་འགྱེད་ཕྱིར༔
མ་སྐྱེས་སྟོང་པའི་རང་མདངས་དབྱིངས་ནས་གཤེགས༔ ཨོཾ་བཛྲ་ས་མཱ་ཡ་ཛ་ཛཿ བཅུ་གཉིས་པ་བརྡའི་ཕྱག་འཚལ་བ་ནི༔ ཧཱུྃ༔ དབྱིངས་རིག་ངོ་བོ་སྟོང་གསལ་ལྷག་གེ་བ༔ ཉག་གཅིག་དྲན་རིག་གཉུག་མའི་གདན་ལ་བཞུགས༔ འཆི་མེད་ངོ་བོ་ཀུན་བྱེད་ཚེ་དཔག་མེད༔ བརྡ་རྟགས་རོལ་པའི་གར་གྱིས་ཕྱག་འཚལ་བསྟོད༔ ཨོཾ་ན་མོ་པཱུ་རུ་ཤ་ཡ་ཧོཿ བཅུ་གསུམ་པ་བརྡའི་མཆོད་པ་ནི༔
ཧཱུྃ༔ ཚོགས་བརྒྱད་རྣམ་དག་སྟོང་ཉིད་བཅུ་དྲུག་དང་༔ སྣང་སྟོང་གྲགས་སྟོང་གསལ་སྟོང་བདེ་སྟོང་ངང་༔ དམིགས་བྲལ་རྒྱ་ཡན་སྤྲུལ་པའི་མཆོད་སྦྱིན་ཚོགས༔ འཆི་མེད་བརྟན་ཕྱིར་བརྡ་ཡི་མཆོད་པ་འབུལ༔ ཨོཾ་པྲ་ཏི་པཱུ་ཛ་ཧོཿ བཅུ་བཞི་པ་བརྡའི་བཤགས་པ་ནི༔ ཧཱུྃ༔ སྔོན་ཚེ་ཡི་དམ་ལྷ་དང་ངོ་བོ་གཅིག༔ བར་དུ་རེ་དོགས་གཉིས་འཛིན་རླུང་གིས་བསྒྱུར༔
ཐ་མལ་ཞེན་པའི་རྣམ་རྟོག་ཅི་མཆིས་པ༔ དེ་དོན་ངེས་ཚིག་རྟོགས་ཕྱིར་གདུང་བས་བཤགས༔ ཨོཾ་བཛྲ་ས་མ་ཡ་ཤུདྡྷེ་ཨཱཿ བཅོ་ལྔ་བརྡའི་བསྟོད་པ་ནི༔ ཧཱུྃ༔ བློ་བྲལ་ཆོས་སྐུ་མཚན་མའི་དབྱིབས་ལས་འདས༔ སྨྲ་བསམ་བརྗོད་མེད་རང་བྱུང་དྲི་མེད་པ༔ སྐྱེ་འགག་གནས་དང་ཕྱོགས་ལྷུང་རྒྱ་ཆད་བྲལ༔ ལེགས་པར་རྟོགས་ཕྱིར་བརྡ་ཡིས་རབ་ཏུ་བསྟོད༔ ཨོཾ་བཛྲ་པཱུ་རུ་ཤ་ཡ་ཧོཿ
བཅུ་དྲུག་པ་དམ་བཅའ་བཟུང་བ་ནི༔ ཧཱུྃ༔ གདོད་ནས་རྣམ་དག་ཆགས་མེད་སྐྱོན་བྲལ་བ༔ སྐུ་ལྔ་ལྷུན་གྲུབ་འཆི་མེད་དཀྱིལ་འཁོར་ལྷ༔ བག་ཡོད་རྩེ་གཅིག་ལྟ་བའི་ཏིང་འཛིན་གྱིས༔ གཤིས་ལུགས་ངོ་བོ་དེ་ལྟར་མི་གཏོང་བཟུང་༔ ཨོཾ་བཛྲ་ས་མ་ཡ་ཙིཏྟ་ཧཱུྃ༔ ཞེས་པས་དམ་བཅའི་དཀྱིལ་འཁོར་བཟུང་བར་བྱ༔ ས་མ་ཡ༔ དང་པོ་ཀུན་ཏུ་ངོ་བོ་ཉིད་ཀྱི་ཏིང་འཛིན་ནི༔
ཧཱུྃ༔ ཀ་དག་ཁྲེགས་ཆོད་བློ་ལས་འདས༔ བརྡལ་ཁྱབ་མུ་མཐའ་བྲལ་བ་སྟེ༔ དངོས་པོ་དངོས་མེད་གཤིས་ལུགས་སོ༔ སྣང་མཐའ་མགོན་པོས་དེ་ལྟར་སྨྲས༔ ཨོཾ་དྷརྨ་དྷཱ་ཏུ་གརྦྷེ་ཨཱཿ གཉིས་པ་རྩལ་སྣང་མ་འགགས་རོལ་པའི་ཏིང་ངེ་འཛིན་ནི༔ ཧཱུྃ༔ ཟང་ཐལ་ཆེན་པོའི་ངང་ཉིད་ལས༔ ཀུན་རྒྱུ་ཕྲ་མོའི་རྩལ་སྣང་ཤར༔
གདོད་ནས་སྣང་ཞིང་ངོ་བོ་སྟོང་༔ འཆི་མེད་མགོན་པོས་དེ་ལྟར་སྨྲས༔ ཨོཾ་བཛྲ་ཛྙཱ་ན་སརྦ་ཧོཿ གསུམ་པ་ལྷ་ཚོགས་བསྐྱེད་པའི་ཏིང་ངེ་འཛིན་ནི༔ ཧཱུྃ༔ ཡེ་ཤེས་སྣ་ཚོགས་ཆོ་འཕྲུལ་ལས༔ སྟོང་པའི་དབྱིངས་ལ་ཡི་གེ་ཤར༔ བསྐྱེད་པའི་ས་བོན་ཧྲཱིཿདང་མུཾ༔ མ་འགགས་གཉུག་མས་དེ་ལྟར་གསལ༔ ཨོཾ་ཛྙཱ་ན་སྭ་བྷཱ་ཝ་ཨཱཏྨ་ཀོ྅་ཧཾ་ཧྲཱི་མུཾ་ཨཱཏྨ་ཀོ྅་ཧཾ༔
བཞི་པ་འབྱུང་བ་རིམ་བརྩེག་ནི༔ ཧཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ་ཧྲཱི་མུཾ་ཧོཿ ནམ་མཁའ་རླུང་མེ་ས་ཆུ་ལས༔ འབྱུང་བ་རིམ་བརྩེགས་གཞལ་ཡས་ཁང་༔ མ་བཅོས་གདོད་ནས་ལྷུན་གྲུབ་པ༔ དྲན་རྫོགས་ཝལ་གྱིས་ཕོ་བྲང་གསལ༔ ལྔ་པ་གདན་དང་ས་བོན་ནི༔ ཧཱུྃ༔ ཨེ་ནམ་མཁའ་མཐིང་ནག་ཀུན་ཏུ་བཟང་མོའི་མཁའ༔ ཡྃ་རླུང་རི་རྒྱ་གྲམ་དམ་ཚིག་སྒྲོལ་མའི་མཁའ༔
རྃ་སྲེག་བྱེད་འབར་མཆེད་གོས་དཀར་མོ་ཡི་མཁའ༔ ཁྃ་རྒྱ་མཚོ་རླབས་འཁྱིལ་མཱ་མ་ཀཱི་ཡི་མཁའ༔ སུྃ་རྡོ་རྗེ་ས་གཞི་སངས་རྒྱས་སྤྱན་མའི་མཁའ༔ ཀེཾ་མི་ཤིགས་རྡོ་རྗེ་ཀེང་རུས་མཁར་ཆེན་བརྩེགས༔ བྷྲཱུྃ་ཡེ་ཤེས་གཞལ་གསལ་རང་བྱུང་ལྷུན་གྱིས་གྲུབ༔ ཧྲཱིཿདབུས་སུ་འཆི་མེད་མགོན་པོ་ཚེ་ཡི་བདག༔ མུྃ་གསང་བའི་ལྷ་མོ་དབྱིངས་ཕྱུག་བདེ་སྟོང་འཁྲིལ༔ ཧོཿ ཟུང་འཇུག་དགའ་བཞི་སྤྲོས་བྲལ་སྤྲུལ་པའི་སྲས༔ ཨོཾ་བྷྲཱུྃ་པདྨ་མཎྜ་ལ༔
མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ༔ ཧྲཱི་པདྨ་ཨཱ་ཡུར་མ་མ་མུཾ་ཤྭ་རི་ཕཻཾ་ཕཻཾ་ཛ་ཛཿ ས་མ་ཡ་ཧོཿ ས་མ་ཡ་སཏྭཾ༔ རཱ་ག་ཡ་ཧོཿ རཱ་ག་ཡ་མི༔ ཛ་ཧཱུྃ་བཾ་ཧོ༔ ཧྲི་ཧྲི་ཧྲི་ཧྲི༔ ཧྲི་ཧྲི་ཧྲི་ཧྲི༔
ཧྲི་ཧྲི་ཧྲི་ཧྲི༔ ཧཱུྃ་ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ་ཧཱུྃ༔ མུྃ་མུྃ་མུྃ་མུྃ༔ མུྃ་མུྃ་མུྃ་མུྃ༔ མུྃ་མུྃ་མུྃ་མུྃ༔ བྃ་བྃ་བྃ་བྃ༔ ཨོཾ་ཛྙཱ་ན་ཙ་ཏུར་དཱ་ཤ་ཡ་ཧཱུྃ་བྷྲཱུྃ༔ དྲུག་པ་གཞལ་ཡས་བསྐྱེད་པ་ནི༔
ཧཱུྃ༔ སྟོང་པའི་ངང་ལས་ཡེ་ཤེས་གཞལ་ཡས་ཁང་༔ གྲུ་བཞི་སྒོ་བཞི་ཕྲིན་ལས་ལྷུན་གྱིས་གྲུབ༔ རྩིག་པ་རིན་ཆེན་ཁ་དོག་སྣ་ལྔ་ལ༔ འདོད་སྣམ་དམར་པོར་མཆོད་པའི་ལྷ་མོ་གར༔ གསེར་གྱི་ཕ་གུ་མདངས་ལྡན་ཁོར་ཡུག་ཁྱབ༔ མུ་ཏིག་ཆུན་པོའི་དྲྭ་བ་དྲྭ་ཕྱེད་སྤྲས༔ དྲིལ་བུ་རྔ་ཡབ་དར་དཔྱངས་པུ་རུ་རུ༔ ཤེལ་གྱི་མདའ་ཡབ་རིན་ཆེན་པུ་ཤུ་མཛེས༔ རྣམ་ཐར་བརྒྱད་ལྡན་བྱང་སེམས་ཀ་བ་ལ༔
སྟོང་ཉིད་བཅུ་དྲུག་སྙིང་པོའི་གདུང་མ་བྲེས༔ བསླབ་པ་སྡེ་གསུམ་ཕྲ་མོའི་དྲལ་ལྕམ་གཏམས༔ ནང་རྣམས་བླ་བྲེ་འཕན་གདུགས་ལྷུབ་ཀྱིས་འཕྱངས༔ དབང་པོ་སྒོ་དགུའི་མཐོངས་སྐར་ཉི་ཟླས་བརྒྱན༔ ཚད་མེད་བཞི་ཡི་རྟ་བབས་བང་རིམ་ལྡན༔ ཐེག་ཆེན་བཅུ་གསུམ་ཆོས་འཁོར་ཉི་ཟླའི་ཏོག༔ ཐོག་སྟེང་ཐམས་ཅད་དར་དཔྱངས་བ་དན་ཕྱར༔ རིན་ཆེན་གདུགས་དང་རྒྱལ་མཚན་སྣ་ཚོགས་བསྒྲེངས༔ འཇའ་ཚོན་སྣ་ལྔའི་འོད་ཟེར་ཁོར་ཡུག་གཏིབས༔ ཕྱི་རོལ་རྡོ་རྭ་པད་ཕྲེང་དུར་ཁྲོད་དང་༔
སྲུང་བའི་གུར་དང་མེ་རི་བསྣོལ་ཐབས་འབར༔ མཚན་ཉིད་ཡོངས་རྫོགས་གཞལ་ཡས་ཆེན་པོར་གསལ༔ ཨོཾ་བཛྲ་ཛྙཱ་ན་མཎྜ་ལ་བྷྲཱུྃ་ཨཱཏྨ་ཀོ྅་ཧཾ༔ བདུན་པ་དཀྱིལ་འཁོར་གྱི་ལྷ་བསྐྱེད་པ་ནི༔ ཧཱུྃ༔ མུ་ཁྱུད་འཁོར་ལོ་པདྨ་མཛེས་པ་ལ༔ དབུས་སུ་ཟླ་གམ་དམར་པོ་སྒོ་གཅིག་པ༔ དེ་ནང་ཉི་ཟླའི་གཡུང་དྲུང་ལྗང་གསལ་སྟེང་༔ ཧྲཱིཿལས་འཆི་མེད་མགོན་པོ་ཚེ་དཔག་མེད༔ དམར་གསལ་མདངས་ལྡན་དྲི་མེད་རཱ་གའི་མདོག༔
ཞལ་གསུམ་དམར་ཆགས་དཀར་བཞད་མཐིང་གསལ་བརྗིད༔ དབུ་སྐྲ་ཐོར་ཚུགས་སྤྱི་བོར་རྟ་དབུས་བརྒྱན༔ རིགས་ལྔའི་པྲོག་ཞུ་དར་དཔྱངས་ཅོད་པན་འཕུར༔ སྐུ་སྟོད་ལྷ་རྫས་དར་མཐིང་སྟོད་གཡོགས་མཛེས༔ གཡས་གཉིས་རྡོ་རྗེ་རིན་ཆེན་ཡུ་བ་འཛིན༔ གཡོན་གཉིས་པདྨ་རྒྱ་གྲམ་ཡུ་བ་འཛིན༔ རྩ་གཉིས་འཁོར་ལོ་ཚེ་བུམ་ཡུམ་ལ་འཁྱུད༔ སྐུ་སྨད་ལེ་བརྒན་ལྷ་རེག་དམར་པོ་བཀླུབས༔ ཞབས་གཉིས་བདེ་སྟོང་རྡོ་རྗེ་སྐྱིལ་ཀྲུང་བཞུགས༔ གསང་ཡེ་དམར་མོ་དགའ་བཞི་པང་དུ་འཁྱུད༔
མདའ་དར་མགུལ་འཁྱུད་ཚེ་བུམ་ཡབ་ལ་སྟོབ༔ ཞབ་གཉིས་ཟུང་འཇུག་དཔའ་བོའི་སྐེད་ལ་འཁྲིལ༔ ཡབ་ཡུམ་གསལ་སྟོང་འཛིན་མེད་ལྷག་གེར་བསྒོམ༔ ཧཱུྃ༔ ཟླ་གམ་སྒོ་སྐྱོང་དབང་ཆེན་ཧེ་རུ་ཀཿ དམར་ནག་རབ་ཁྲོས་སྤྱི་བོར་རྟ་སྐད་འཚེར༔ དབྱུག་ཏོ་ཐོད་ཁྲག་འཛིན་ཅིང་དུར་ཁྲོད་ཆས༔ རྡོ་རྗེ་ཕག་མོ་མཐིང་ནག་ཡུམ་དང་སྦྱོར༔ གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ སྐུ་ལས་སྐྱེས་པའི་མེ་དཔུང་ཀློང་དུ་གསལ༔
ཧཱུྃ༔ དེ་ཡི་ཕྱི་རོལ་པདྨ་འདབ་བཞིའི་སྟེང་༔ ཤར་དུ་རྡོ་རྗེ་ཚེ་དཔག་སྐུ་མདོག་དཀར༔ ལྷོ་རུ་རཏྣ་ཚེ་དཔག་སྐུ་མདོག་སེར༔ ནུབ་ཏུ་པདྨ་ཚེ་དཔག་སྐུ་མདོག་དམར༔ བྱང་དུ་ཀརྨ་ཚེ་དཔག་སྐུ་མདོག་ལྗང་༔ ཐམས་ཅད་ཞི་ཚུལ་སྣ་ཚོགས་རྒྱན་གྱིས་སྤྲས༔ ཞལ་ཕྱག་རྒྱན་རྫོགས་གཙོ་བོའི་ཆ་ལུགས་བསྒོམ༔ སྤྱན་མ་མཱ་ཀཱི་གོས་དཀར་སྒྲོལ་མ་རྣམས༔ གཙོ་མོའི་ཆ་ལུགས་ཡབ་ཀྱི་མགུལ་ནས་འཁྱུད༔
བདེ་སྟོང་ཟུང་འཇུག་དགའ་བཞི་ལྡན་པར་བསྒོམ༔ ཧཱུྃ༔ དེ་ཡི་ཕྱི་རོལ་པདྨ་འདབ་དྲུག་སྟེང་༔ རྣམ་པར་སྨིན་པའི་རིག་འཛིན་སྐུ་མདོག་མཐིང་༔ ས་ལ་གནས་པའི་རིག་འཛིན་སྐུ་མདོག་དཀར༔ ཚེ་ལ་དབང་པའི་རིག་འཛིན་སྐུ་མདོག་སེར༔ ཕྱག་རྒྱ་ཆེན་པོ་རིག་འཛིན་སྐུ་མདོག་དམར༔ ལྷུན་གྱིས་གྲུབ་པའི་རིག་འཛིན་སྐུ་མདོག་ལྗང་༔ བདེ་བ་ཆེན་པོའི་རིག་འཛིན་སྐུ་མདོག་སྨུག༔ ཞལ་གཅིག་ཕྱག་བཞི་ལོངས་སྤྱོད་རྫོགས་པའི་ཆས༔
ཁྲོ་འཛུམ་མདངས་ལྡན་སྣ་ཚོགས་རྒྱན་གྱིས་སྤྲས༔ གཡས་གཡོན་དང་པོ་པད་ཕྲེང་ཚེ་བུམ་བསྣམས༔ མཐའ་གཉིས་རྡོ་རྗེ་བྷནྡྷ་ཡུམ་ལ་འཁྱུད༔ ཞབས་གཉིས་ཕྱེད་སྐྱིལ་རོལ་པའི་སྟབས་སུ་བཞུགས༔ རྡོ་རྗེ་རིན་ཆེན་པདྨ་ལས་ཀྱི་རིགས༔ སངས་རྒྱས་སྣ་ཚོགས་མཁའ་འགྲོ་དྲུག་རྣམས་ནི༔ དཀར་སེར་དམར་ལྗང་མཐིང་ལ་སྔོ་བའོ༔ མདའ་དར་ཚེ་བུམ་ཡབ་ཀྱི་མགུལ་ནས་འཁྱུད༔ ཞབས་གཉིས་བདེ་སྟོང་ཟུང་འཇུག་སྐེད་ལ་འཁྲིལ༔ ཡབ་ཡུམ་འཇའ་ཚོན་སྐུར་སྣང་སྟོང་གསལ་བྷཻ༔
ཧཱུྃ༔ དེ་ཡི་ཕྱི་རོལ་པད་སྐོར་བཅུ་དྲུག་ལ༔ པུཥྤེ་དཀར་མོས་མེ་ཏོག་མདའ་དར་འཛིན༔ དྷཱུ་པེ་སེར་མོས་སྤོས་ཕོར་མདའ་དར་འཛིན༔ ཨཱ་ལོ་དམར་མོས་མར་མེ་མདའ་དར་འཛིན༔ གནྡྷེ་ལྗང་མོས་དུང་ཆོས་མདའ་དར་འཛིན༔ ནཻ་ཝི་སྔོན་མོས་ཞལ་ཟས་མདའ་དར་འཛིན༔ ལཱ་སྱེ་དཀར་མོས་མེ་ལོང་ཚེ་བུམ་འཛིན༔ མཱ་ལྱེ་སེར་མོས་ཕྲེང་བ་ཚེ་བུམ་འཛིན༔ གཱིརྟི་དམར་མོས་པི་ཝཾ་ཚེ་བུམ་འཛིན༔
ནཱིརྟི་ལྗང་མོས་གླིང་བུ་ཚེ་བུམ་འཛིན༔ སྒྲ་སྙན་སྔོན་མོས་རྫ་རྔ་ཚེ་བུམ་འཛིན༔ གཟུགས་མཛེས་དཀར་མོས་ཤེལ་དུང་པད་ཕྲེང་འཛིན༔ སྒྲ་སྙན་སེར་མོས་ཏིང་ཏིང་པད་ཕྲེང་འཛིན༔ ཆོས་མ་དམར་མོས་པོ་ཏི་པད་ཕྲེང་འཛིན༔ རེག་བྱ་ལྗང་མོས་ལྷ་རྫས་པད་ཕྲེང་འཛིན༔ ཐབས་ཀྱི་གསང་ཡེ་དཀར་མོས་བྱང་སེམས་འཛིན༔ ཤེས་རབ་གསང་ཡེ་དམར་མོས་རཀྟ་འཛིན༔ གསང་བའི་ཌཱཀྐི་རིག་མ་བཅུ་དྲུག་ནི༔ མཉེན་ལྕུག་འཁྲིལ་ལྡན་གཞོན་ནུའི་ལང་ཚོ་ལྡན༔
བརྡ་སྐད་སྒྲ་སྒྲོགས་ནུ་མ་བྷ་ག་རྒྱས༔ བདེ་བའི་རང་བཞིན་སྣ་ཚོགས་རྒྱན་གྱིས་སྤྲས༔ བརྐྱང་བསྐུམ་ཚུལ་ལྡན་མཛེས་པའི་གར་སྟབས་བསྒྱུར༔ སྟོང་ཉིད་བཅུ་དྲུག་སྣང་སྟོང་རང་བཞིན་གསལ༔ ཧཱུྃ༔ དེ་ཡི་ཕྱི་རོལ་སྒོ་བཞི་སྐྱོང་མཛད་པ༔ རྡོ་རྗེ་གར་དབང་རིན་ཆེན་གར་དབང་དང་༔ པདྨ་གར་དབང་ལས་ཀྱི་གར་དབང་བཞི༔ དཀར་སེར་དམར་ལྗང་ཕྱག་གཡས་རང་རྟགས་བསྣམས༔ གཡོན་པས་བྷནྡྷ་ཐོགས་ཤིང་ཁྲོ་འཛུམ་ཚུལ༔
གསང་ཡེ་སྒོ་སྐྱོང་རིགས་བཞི་སྐུ་ལ་འཁྲིལ༔ རང་མདོག་རྒྱན་ལྡན་མདའ་དར་ཚེ་བུམ་འཛིན༔ ཟུང་འཇུག་བདེ་སྟོང་ཞབས་གཉིས་ཡབ་ལ་འཁྲིལ༔ དཔའ་བོའི་གར་ཐབས་སྒེག་པའི་ཆ་ལུགས་བསྒོམ༔ ཧཱུྃ༔ གཞན་ཡང་ཕྱི་ནང་ཚེ་འཛིན་བྱེ་བ་འབུམ༔ སྣ་ཚོགས་དཔག་ཡས་ཉི་ཟེར་རྡུལ་ལྟར་འཁྲིགས༔ འཇའ་འོད་ཐིག་ལེ་ལུག་རྒྱུད་སྤྲིན་ལྟར་གཏིབས༔ གསལ་ལ་འཛིན་མེད་ཆུ་ཟླའི་སྣང་ཚུལ་བཞིན༔ མ་བཅོས་སྟོང་པའི་དབྱིངས་ལ་འཇའ་ལྟར་ཤར༔
དེ་ལྟར་གསལ་བའི་གནས་ལྔའི་འོད་ཟེར་གྱིས༔ དག་པ་མཁའ་སྤྱོད་འོག་མིན་ཞིང་ཁམས་ཀྱི༔ འཆི་མེད་རིག་འཛིན་ཚེ་ཡི་ལྷ་ཚོགས་རྣམས༔ རང་བཞིན་ཡེ་ཤེས་ཀློང་ནས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཨ་བེ་ཤ་ཡ་ཨ་ཨཱཿ ཛ་ཧཱུྃ་བཾ་ཧོཿ
དང་པོ་སྤྱན་འདྲེན་པ་ནི༔ ཧཱུྃ༔ འོག་མིན་ཀ་དག་ལྷུན་གྲུབ་ཕོ་བྲང་ནས༔
སྣང་མཐའ་ཡབ་ཡུམ་སྒོ་སྐྱོང་གཤེགས་སུ་གསོལ༔ ཟང་ཐལ་རྣམ་དག་བདེ་ཆེན་ཕོ་བྲང་ནས༔ ཚེ་བདག་རིགས་བཞི་ཡབ་ཡུམ་གཤེགས་སུ་གསོལ༔ དབྱིངས་རིག་གསལ་སྟོང་མ་འགགས་ཕོ་བྲང་ནས༔ རིག་འཛིན་ཡབ་ཡུམ་བཅུ་གཉིས་གཤེགས་སུ་གསོལ༔ ཟབ་ལམ་རྣམ་དག་མཁའ་སྤྱོད་ཕོ་བྲང་ནས༔ གསང་བའི་ལྷ་མོ་བཅུ་དྲུག་གཤེགས་སུ་གསོལ༔ ཚད་མེད་རྣམ་བཞི་ལྷུན་གྲུབ་ཕོ་བྲང་ནས༔ སྒོ་བ་ཚེ་བདག་ཡབ་ཡུམ་གཤེགས་སུ་གསོལ༔ ཟིལ་གནོན་དཀྱིལ་འཁོར་དབང་གི་ཕོ་བྲང་ནས༔
ཕྱི་ནང་སྤྲུལ་པ་ཡང་སྤྲུལ་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ སྒྲུབ་པའི་དུས་སུ་འདིར་བྱིན་འབེབས་བྱ༔ གཉིས་པ་བཞུགས་སུ་གསོལ་བ་ནི༔ ཧཱུྃ༔ ཟིལ་གནོན་དབང་ཆེན་ཚེ་ཡི་ཕོ་བྲང་ནས༔ གླང་ཆེན་རྟ་མཆོག་རྨ་བྱ་ཤང་ཤང་དང་༔ སེང་ཁྲི་པདྨ་ཉི་ཟླའི་གདན་གྱི་སྟེང་༔ འཆི་མེད་ཚེ་ཡི་ལྷ་ཚོགས་བཞུགས་སུ་གསོལ༔ ཨོཾ་བཛྲ་ས་མ་ཡ་ཨ་བེ་ཤ་ཡ་སཏྭཾ༔
གསུམ་པ་ཕྱག་འཚལ་བ་ནི༔ ཧཱུྃ༔ རྩེ་གཅིག་གདུང་བ་མི་ཕྱེད་གུས་པ་ཡིས༔ ཟིལ་གནོན་དབང་ཆེན་ཚེ་ཡི་ལྷ་ཚོགས་ལ༔ འཆི་མེད་རིག་འཛིན་འཇའ་ལུས་འགྲུབ་པའི་ཕྱིར༔ ཟུང་འཇུག་བདེ་སྟོང་གར་གྱིས་ཕྱག་འཚལ་ལོ༔ ཨོཾ་ན་མོ་པཱུ་རུ་ཤ་ཡ་ཧོཿ བཞི་པ་ཕྱི་མཆོད་འབུལ་བ་ནི༔ ཧཱུྃ༔ ཚོགས་དྲུག་རེག་ན་བདེ་བ་མཆོག་སྟཻར་བ༔
མེ་ཏོག་བདུག་སྤོས་མར་མེ་དྲི་ཆབ་མ༔ ཞལ་ཟས་སིལ་སྙན་རོལ་མོ་དབྱངས་ལྡན་མ༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་ཚེ་ཡི་དངོས་གྲུབ་སྩོལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཨཱཿཧཱུྃ༔ ལྔ་པ་དབང་པོ་དྲུག་ལ་མཆོད་པ་ནི༔ ཧཱུྃ༔ གཟུགས་མཛེས་ལང་ལིང་གར་མོ་སྒྲ་སྙན་མ༔ དྲི་མཆོག་ལྔ་ལྡན་རོ་མངར་རེག་བྱ་དང་༔ ཆོས་སོགས་རྡོ་རྗེའི་མཆོད་པ་སྣ་ཚོགས་འདི༔
འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་པཱུ་ཛ་ཨཱཿཧྃའུ༔ དྲུག་པ་གླུ་དབྱངས་གར་གྱི་མཆོད་པ་འབུལ་བ་ནི༔ ཧཱུྃ༔ ཡིད་འཕྲོག་དཔའ་མོ་གཟུགས་མཛེས་ལྟ་ན་སྡུག༔ གླུ་མ་གར་མ་སྒེག་མོ་ཕྲེང་འཛིན་མ༔ བཞད་པ་པི་ཝཾ་གླིང་བུ་རྫ་རྔ་མ༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་ཚེ་ཡི་དངོས་གྲུབ་སྩོལ༔
ཨོཾ་བཛྲ་ལཱ་སྱེ་མཱ་ལྱེ་གཱིརྟི་ནཱིརྟི་ཝཾ་སེ་པཱུ་ཛ་ཨཱཿཧཱུྃ༔ བདུན་པ་རྒྱལ་སྲིད་སྣ་བདུན་འབུལ་བ་ནི༔ ཧཱུྃ༔ ཆོས་ཀྱི་འཁོར་ལོ་རྩིབས་སྟོང་མུ་ཁྱུད་ཅན༔ དྭང་བའི་ཡིད་མཚར་བཀོད་པའི་ཡོན་ཏན་ལྡན༔ གསེར་གྱི་འཁོར་ལོ་གཟི་འོད་ཆེར་འབར་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བགྲང་ཡས་ཆོས་ཀྱི་འཁོར་ལོ་བསྐོར་དུ་གསོལ༔ ཨོཾ་ཙཀྲ་རཏྣ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔
ཡིད་ཀྱི་ཁྱོན་ཀུན་འགེངས་པའི་གཏེར་ཆེན་པོ༔ ཟད་མེད་དགོས་འབྱུང་འཕགས་པའི་ནོར་བདུན་ཕྱུག༔ བསམ་འཕེལ་ནོར་བུ་རིན་ཆེན་དམ་པ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བསོད་ནམས་བླ་མེད་ཚོགས་ཆེན་ཡོངས་རྫོགས་ཤོག༔ ཨོཾ་མ་ཎི་རཏྣ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ རེག་ན་མི་བཟོད་བདེ་བ་མཆོག་སྟེར་མ༔ ཡིད་འཕྲོག་དགའ་བཞི་གཟུགས་འཛིན་ཤེས་རབ་ཅན༔ ཟག་མེད་ཡེ་ཤེས་སྟོན་མཛད་བཙུན་མོ་འདི༔
འཆི་མེད་མགོན་པོ་ཚེ་ཡི་ལྷ་ལ་འབུལ༔ ཟབ་ལམ་མཁའ་སྤྱོད་འཇའ་ལུས་འགྲུབ་པར་ཤོག༔ ཨོཾ་ཝསྟི་རཏྣ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ མི་དབང་རིག་པའི་རྒྱལ་སྲིད་བརྟན་བྱེད་པ༔ འགྱུ་བའི་ཀླུང་གིས་ལེགས་བསྐྱོད་དབང་སྒྱུར་ཏེ༔ དོན་གཉིས་སྲིད་འཛིན་བློན་པོ་རིན་ཆེན་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ ཀུན་བརྟགས་མ་རིག་མུན་རུམ་བཅོམ་པར་ཤོག༔ ཨོཾ་པུ་རུ་ཁ་རཏྣ་པྲ་ཏཱིཙྪ་ཡེ་སྭཱ་ཧཱ༔
ཧཱུྃ༔ མི་གཡོ་རྡོ་རྗེ་རི་རབ་ལྟར་བརྟན་པ༔ ནམ་ཡང་གཡོ་མེད་བདེ་བའི་ཏིང་འཛིན་མཆོག༔ རྩལ་ཆེན་ཤུགས་འཆང་གླང་པོ་རིན་པོ་ཆེ༔ འཆི་མེད་མགོན་པོ་ཚེའི་ལྷ་ལ་འབུལ༔ དྲན་རིག་ལྟ་བའི་རྒྱལ་ས་ཟིན་པར་ཤོག༔ ཨོཾ་ཧསྟཱི་རཏྣ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ ཡེ་ཤེས་མཁའ་ལ་ཟང་ཐལ་རབ་འགྱུ་བའི༔ རིག་པའི་ཅང་ཤེས་རླུང་གི་ཤུགས་འཆང་བ༔
ཐར་ལམ་བགྲོད་བྱེད་རྟ་མཆོག་རིན་ཆེན་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ ཐེག་ཆེན་ཕྱིར་མི་ལྡོག་པའི་ལམ་ཐོབ་ཤོག༔ ཨོཾ་ཨ་ཤྭ་རཏྣ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ སྨོན་ལམ་བདེན་བཞིའི་དཔུང་ཚོགས་རབ་བསྐྱེད་པ༔ སྲིད་པའི་འཁྲུལ་འཁོར་བཅོམ་ཕྱིར་དཔའ་བར་འགྲོ༔ དུག་ལྔ་གཡུལ་ལས་ལེགས་རྒྱལ་དམག་དཔོན་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ ཚེ་རབས་མནར་བའི་དུཿཁ་མི་འབྱུང་ཤོག༔
ཨོཾ་ཁཌྒ་རཏྣ་པྲ་ཏཱིཙྪ་ཡེ་སྭཱ་ཧཱ༔ བརྒྱད་པ་བཀྲ་ཤིས་རྟགས་བརྒྱད་འབུལ་བ་ནི༔ ཧཱུྃ༔ གང་ཞིག་བཀྲ་ཤིས་འབྱུང་བའི་ལྷ་རྫས་ཆེ༔ རིན་ཆེན་གདུགས་དང་ཆོས་དུང་གཡས་སུ་འཁྱིལ༔ པདྨ་འདབ་སྟོང་རྣམ་རྒྱལ་བུམ་པ་ཟླུམ༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ རྒྱུ་ཡི་ཚོགས་རྫོགས་བཀྲ་ཤིས་དགེ་ལེགས་ཤོག༔ ཨོཾ་མངྒ་ལ་ཨཱ་ཡུར་ཙ་ཏུར་རཏྣ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔
གང་ཞིག་བཀྲ་ཤིས་འབྱུང་བའི་ལྷ་རྫས་ཆེ༔ མི་ནུབ་རྒྱལ་མཚན་མཛེས་པའི་དཔལ་བེའུ༔ རིན་ཆེན་འབར་བ་གསེར་གྱི་འཁོར་ལོ་མཆོག༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ འབྲས་བུ་ཚོགས་རྫོགས་བཀྲ་ཤིས་དགེ་ལེགས་ཤོག༔ ཨོཾ་མངྒ་ལ་ཨཱ་ཡུར་ཙ་ཏུར་རཏྣ་པྲ་ཏཱིཙྪ་ཡེ་སྭཱ་ཧཱ༔ དགུ་པ་སྨན་མཆོད་འབུལ་བ་ནི༔ ཧཱུྃ༔ བྷནྡྷ་མཚན་ལྡན་བུམ་རིལ་དུམ་གཅིག་ནང་༔ དུག་ལྔ་ནད་སེལ་སྣ་ཚོགས་སྨན་མཆོག་སྦྱོར༔
རང་བྱུང་ཡེ་ཤེས་ལྔ་ལྡན་མཆོད་པ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་ཛྙཱ་ན་ཨཎྚཽ་པཱུ་ཛ་ཁཱ་ཧི༔ བཅུ་པ་ནང་མཆོད་ལས་བདུད་རྩི་འབུལ་བ་ནི༔ ཧཱུྃ༔ མི་ཤ་རྟ་ཤ་ཁྱི་ཤ་གླང་ཆེན་ཤ༔ དྲི་ཆེན་དྲི་ཆུ་དམར་ཆེན་བྱང་སེམས་བཀང་༔ ཡེ་ནས་རང་བྱུང་བླ་མེད་བདུད་རྩི་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔
བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ བཅུ་གཅིག་པ་བདུད་རྩི་ལག་མཆོད་འབུལ་བ་ནི༔ ཕྱག་གཡས་ཀྱིས་བྷནྡྷ་འཛིན་ཏེ༔ གཡོན་གྱི་སྲིན་ལག་གིས་འཐོར་ཞིང་འདི་སྐད་དོ༔ ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཧཱུྃ༔ སྣང་སྲིད་རྡོ་རྗེ་ཀ་པཱ་ལ༔ སྣོད་བཅུད་པདྨའི་བདུད་རྩིས་གཏམས༔ ཐབས་མཆོག་ལག་པ་གཡས་སུ་ཐོགས༔
ཤེས་རབ་གཡོན་གྱི་མཐེབ་སྲིན་སྦྱར༔ སོར་བཅུའི་ཡིག་འབྲུས་བྱིན་གྱིས་བརླབས༔ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃཿ རཱ་ག་ཡ་ཧོཿ རཱ་ག་ཡ་མི༔ ཛ་ཧཱུྃ་བཾ་ཧོཿ མུ་ཏྲ་ལ་ཨ་ཧཾ༔ ཨ་མྲྀ་ཏ་པཉྩ་ཧོཿ ཧཱུྃ༔
བདེ་ཆེན་གཡས་ཀྱི་སོར་མོ་རུ༔ ས་བོན་གནས་གྱུར་ལྷ་རུ་གསལ༔ མཐེ་བོང་ཨོཾ་ལས་ཚེ་ཡི་བདག༔ མཛུབ་མོ་ཧཱུྃ་ལས་རྡོ་རྗེ་སེམས༔ གུང་མོ་ཏྲཱྃ་ལས་རིན་ཆེན་འབྱུང་༔ སྲིན་ལག་ཧྲཱི་ལས་སྣང་མཐའ་ཡས༔ མཐེའུ་ཆུང་ཨཱ་ལས་དོན་ཡོད་གྲུབ༔ དཔའ་བོ་ཐབས་ཀྱི་སྐུ་རུ་གསལ༔ ཧཱུྃ༔ སྟོང་གསལ་གཡོན་གྱི་སོར་རྩེ་རུ༔
མཐེ་བོང་མཱུྃ་ལས་གསང་ཡེ་མ༔ མཛུབ་མོ་ལཱྃ་ལས་སངས་རྒྱས་སྤྱན༔ གུང་མོ་མཱྃ་ལས་མཱ་མ་ཀཱི༔ སྲིན་ལག་པཱྃ་ལས་གོས་དཀར་མོ༔ མཐེའུ་ཆུང་ཏཱྃ་ལས་དམ་ཚིག་སྒྲོལ༔ དཔའ་མོ་ཤེས་རབ་སྐུ་རུ་གསལ༔ ཨོཾ་ཨཱཿཧཱུྃ༔ ཧཱུྃ༔ རཱ་ག་ཧོ་ཡིས་རྒྱུད་བསྐུལ་ནས༔ རཱ་ག་ཡ་ཡིས་རྗེས་སུ་གནས༔
ཛ་ཞེས་ཡབ་ཡུམ་ཕྱག་གིས་འཛིན༔ ཧཱུྃ་ཞེས་ཟུང་འཇུག་ཐབས་ཤེས་སྦྱོར༔ བཾ་ཞེས་མཉེན་ལྕུག་དམ་དུ་འཁྲིལ༔ ཧོ་ཞེས་མཁའ་གསང་སྤྲད་དེ་སྲུབ༔ མུ་ཏྲས་བསྐུལ་ཏེ་གཡོ་ཞིང་ཕབ༔ ཨ་ཧཾ་དཀར་དམར་རྒྱུན་ཆེན་བབས༔ ཨ་མྲྀ་ཏ་ཡིས་དམ་ཡེ་བསྲེས༔ པཉྩ་ཧོ་ཞེས་རིགས་ལྔ་ཞུ༔ ལན་གསུམ་དཀྲུགས་པས་ཡེ་ཤེས་ངང་༔ ཟག་མེད་བདུད་རྩི་ངོ་མཚར་ཆེ༔
ཨོཾ་ཨཱཿཧཱུྃ༔ ལན་གསུམ་དཀྲུགས་ཏེ་གཡོན་གྱི་སྲིན་ལག་གིས་འཐོར་ཞིང་༔ ཧཱུྃ༔ བདུད་རྩི་རང་བཞིན་ཆོས་དབྱིངས་སྐྱེ་མེད་ངང་༔ བདུད་རྩི་ངོ་བོ་ཡི་དམ་ལྷ་ཡི་དངོས༔ བདུད་རྩིའི་དོན་ནི་མཆོག་གི་དངོས་གྲུབ་སྩོལ༔ སྟེང་དུ་གཏོར་བས་ཁྲོ་བོའི་གུར་ཁང་གྱུར༔ འོག་ཏུ་འཐོར་བས་དགྲ་བགེགས་ཚར་དུ་གཅོད༔ ཕྱོགས་བཅུར་འཐོར་བས་རྒྱལ་བ་སྲས་བཅས་མཉེས༔ ལུས་ལ་འཐོར་བས་དཔའ་བོ་མཁའ་འགྲོ་འདུ༔
ལྕེ་ལ་མྱོང་བས་འཆི་མེད་རིག་འཛིན་འཐོབ༔ རང་བྱུང་ཡེ་ཤེས་རང་བཞིན་ཨེ་མ་ཧོཿ དེ་ནས་རིམ་བཞིན་འཐོར་ཞིང་༔ ཧཱུྃ༔ རིགས་ལྔ་ཡབ་ཡུམ་འོད་ཞུ་བདུད་རྩི་དངོས༔ བདེ་སྟོང་བླ་མེད་མཆོད་མཆོག་སྤྲིན་ཆེན་པོ༔ མཎྜལ་གཡས་ཀྱིས་རེག་པའི་བདུད་རྩི་འདི༔ སྲིན་མཛུབ་ཤེས་རབ་ཌཱཀྐིའི་གར་གྱིས་མཆོད༔ ཨོཾ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་ཧཱུྃ་ཧྲཱི་ཋཱ་ཁ་ཁ་ཁཱ་ཧི༔
ཧཱུྃ༔ སྣང་མཐའ་མགོན་པོ་རིགས་ལྔ་སངས་རྒྱས་སྟོང་༔ དབྱིངས་ཀྱི་མ་སྲིང་མཁའ་འགྲོ་འབུམ་ཕྲག་ཚོགས༔ རྒྱལ་བ་དགོངས་པའི་བརྒྱུད་པ་ཐམས་ཅད་ལ༔ ཟག་མེད་རྣམ་དག་བདུད་རྩིའི་མཆོད་པ་འབུལ༔ ཐུགས་རྗེས་བརྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ དགའ་རབ་ཤྲཱི་སིང་འཇམ་དཔལ་བཤེས་གཉེན་དང་༔ པདྨ་འབྱུང་གནས་མཚོ་རྒྱལ་མནྡ་ར༔ བརྡ་བརྒྱུད་སྙན་ཁུང་བརྒྱུད་པ་ཐམས་ཅད་ལ༔
ཟག་མེད་རྣམ་དག་བདུད་རྩིའི་མཆོད་པ་འབུལ༔ ཐུགས་རྗེས་བརྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ སངས་རྒྱས་ཡེ་ཤེས་དྷེ་ཝ་དྷ་ར་དང་༔ ནམ་མཁའི་སྙིང་པོ་དཔལ་གྱི་སེངྒེ་སོགས༔ ཚིག་བརྒྱུད་ཤོག་སེར་བརྒྱུད་པ་ཐམས་ཅད་ལ༔ ཟག་མེད་རྣམ་དག་བདུད་རྩིའི་མཆོད་པ་འབུལ༔ ཐུགས་རྗེས་བརྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ ཨོཾ་ཨེ་ཧཾ་ལོ་ཧ་བཛྲ་ཙཎྜ་ཧཱུྃ༔
ཨིནྟྲ་མ་ཧཱ་བཛྲ་ཀུ་མུ་ཊ༔ ཨཱ་ཡུར་དྷ་ར་དྷེ་ཝི་ལ་སོགས་པ༔ བཀའ་བབ་ལུང་བསྟན་བརྒྱུད་པ་ཐམས་ཅད་ལ༔ ཟག་མེད་རྣམ་དག་བདུད་རྩིའི་མཆོད་པ་འབུལ༔ ཐུགས་རྗེས་བརྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ ཚེ་བདག་རིགས་ལྔ་རྟ་ཕག་རིག་འཛིན་དྲུག༔ རིག་མ་བཅུ་དྲུག་སྒོ་བ་གཏེར་སྲུང་བཅས༔ འཆི་བདག་ཟིལ་གནོན་དཀྱིལ་འཁོར་ལྷ་ཚོགས་ལ༔ ཟག་མེད་རྣམ་དག་བདུད་རྩིའི་མཆོད་པ་འབུལ༔
ཐུགས་རྗེས་རྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ བཀའ་བབ་ཆོས་བདག་རིག་འཛིན་སུམ་ཅུ་གཉིས༔ ཐུགས་ཀྱི་སྲས་བརྒྱད་རྟེན་འབྲེལ་སྲས་བཞི་སོགས༔ དྲིན་ཅན་རྩ་བའི་བླ་མ་ཐམས་ཅད་ལ༔ ཟག་མེད་རྣམ་དག་བདུད་རྩིའི་མཆོད་པ་འབུལ༔ ཐུགས་རྗེས་བརྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ གྲུབ་ཐོབ་དྲང་སྲོང་བརྒྱུད་འཛིན་བྱེ་བ་འབུམ༔ ཕྱི་རབས་འབྱུང་དང་འབྱུང་འགྱུར་རྗེས་འཇུག་ལ༔
ཟག་མེད་རྣམ་དག་བདུད་རྩིའི་མཆོད་པ་འབུལ༔ ཐུགས་རྗེས་བརྩེར་དགོངས་འཆི་མེད་རིག་འཛིན་སྩོལ༔ ཨོཾ་ཨཱཿཧཱུྃ༔ གཞན་ཡང་སྣང་སྲིད་སྣོད་བཅུད་སྐྱེ་འགྲོའི་ཚོགས༔ འཆི་མེད་རིག་འཛིན་ལྷ་ཚོགས་སྐུར་གསལ་ནས༔ ཟག་མེད་རྣམ་དག་བདུད་རྩིའི་མཆོད་པ་འབུལ༔ འཇའ་ལུས་རྡོ་རྗེའི་གོ་འཕང་ཐོབ་པར་ཤོག༔ ཨོཾ་ཨཱཿཧྃའུ༔ བླ་མེད་བདུད་རྩིའི་མཉེས་མཆོད་ཀྱིས༔ རྒྱལ་བའི་ཐུགས་དམ་བསྐང་གྱུར་ཅིག༔
དམ་ཚིག་ཉམས་ཆག་སོལ་གྱུར་ཅིག༔ རིགས་དྲུག་ལན་ཆགས་བྱང་གྱུར་ཅིག༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་སརྦ་པཉྩ་ཨ་མྲྀ་ཏ༔ ཀཱ་ཡ་སིདྡྷི༔ ཝཱཀྐ་སིདྡྷི༔ ཙིཏྟ་སིདྡྷི༔ གྷུ་ན་སིདྡྷི༔ གྷུ་ཧྱ་སིདྡྷི༔ ཧཱུྃ༔
ཞེས་མཆོག་དང་ཐུན་མོང་གི་དངོས་གྲུབ་ཐམས་ཅད་ཐོབ་པར་བསམ༔ བདུད་རྩིའི་གནས་ལྔར་ཐིག་ལེ་བྱ༔ བཅུ་གཉིས་པ་རཀྟའི་མཆོད་པ་ནི༔ ཧཱུྃ༔ དུང་མར་ཤེས་རབ་གསལ་བའི་སྣོད་ནང་དུ༔ ཉོན་མོངས་རྒྱུད་དྲུག་བསྒྲལ་བའི་རཀྟས་བཀང་༔ ཆགས་མེད་བདེ་བ་ཆེན་པོའི་མཆོད་པ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་ཛྙཱ་ན་རཀྟ་པཉྩ་ལ་ཁ་ཁ་ཁཱ་ཧི༔
བཅུ་གསུམ་པ་གཏོར་མའི་མཆོད་པ་འབུལ་བ་ནི༔ ཧཱུྃ༔ ཕྱི་སྣོད་ཡངས་པ་འཇིག་རྟེན་གཏོར་གཞོང་དུ༔ ནང་བཅུད་སེམས་ཅན་དམ་རྫས་གཏོར་མར་བསྐྱེད༔ ཡེ་ནས་རང་བྱུང་བླ་མེད་གཏོར་མ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་མ་ཧཱ་བྷ་ལིངྟ་པཱུ་ཛ་ལ་ཁ་ཁ་ཁཱ་ཧི༔ བཅུ་བཞི་གསང་བའི་མཆོད་པ་ལས་སྦྱོར་མཆོད་འབུལ་བ་ནི༔ ཧཱུྃ༔
དབྱིངས་ཕྱུག་བཟང་མོའི་གསང་བའི་བྷ་ག་རུ༔ ཟུང་འཇུག་ཐབས་མཆོག་སྤྱོད་པའི་རྡོ་རྗེ་ཡི༔ མཁའ་ལས་བབས་པའི་དཀར་དམར་བྱང་སེམས་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་སུ་ཁཾ་སྭ་བྷཱ་མེ་ཐུ་ན་ཨཎྜ་རཱ་ག་པཱུ་ཛ་ཧོཿ བཅོ་ལྔ་པ་སྤྲོ་ན་སྦྱོར་བའི་མཆོད་པ་འབུལ་བ་ནི༔ ཧཱུྃ༔ སྣང་མཐའ་མགོན་པོ་ཚེ་དཔག་མེད༔ ཡུམ་མཆོག་གསང་ཡེ་གཉིས་མེད་སྦྱོར༔
ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོ༔ ཧཱུྃ༔ བཅོམ་ལྡན་རྡོ་རྗེ་ཚེ་དཔག་མེད༔ ཡུམ་མཆོག་སངས་རྒྱས་སྤྱན་མ་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔
ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ བཅོམ་ལྡན་རཏྣ་ཚེ་དཔག་མེད༔ གསང་བ་མཱ་ཀཱི་ཡུམ་དང་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ བཅོམ་ལྡན་པདྨ་ཚེ་དཔག་མེད༔
གོས་དཀར་ལྷ་མོ་ཡུམ་དང་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ བཅོམ་ལྡན་ཀརྨ་ཚེ་དཔག་མེད༔ ཡུམ་མཆོག་དམ་ཚིག་སྒྲོལ་མར་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔
འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ བཅོམ་ལྡན་དབང་ཆེན་ཧེ་རུ་ཀཿ གསང་བ་ཕག་མོ་ཡུམ་དང་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་མུ་ཏྲ་པཱུ་ཛ་ཧོཿ ཧཱུྃ༔
རྣམ་པར་སྨིན་པའི་རིག་འཛིན་མཆོག༔ ཡུམ་མཆོག་རྡོ་རྗེ་སྤྱོད་བྱེད་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ ས་ལ་གནས་པའི་རིག་འཛིན་མཆོག༔ ཡུམ་མཆོག་རྡོ་རྗེ་བསྐུལ་བྱེད་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔
ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ ཚེ་ལ་དབང་བའི་རིག་འཛིན་མཆོག༔ ཡུམ་མཆོག་རྡོ་རྗེ་བདེ་བྱེད་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ
ཧཱུྃ༔ ཕྱག་རྒྱ་ཆེན་པོའི་རིག་འཛིན་མཆོག༔ ཡུམ་ཆེན་རྡོ་རྗེ་བརྡ་འབྱིན་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ ལྷུན་གྱིས་གྲུབ་པའི་རིག་འཛིན་མཆོག༔ ཡུམ་མཆོག་རྡོ་རྗེ་འབེབ་བྱེད་སྦྱོར༔
ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ བདེ་བ་ཆེན་པོའི་རིག་འཛིན་མཆོག༔ ཡུམ་མཆོག་རྡོ་རྗེ་གསལ་བྱེད་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེ་དངོས་གྲུབ་སྩོལ༔
ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ གསང་བའི་རིག་མ་བཅུ་དྲུག་ཚོགས༔ མཉེན་ལྕུག་ནུ་འབུར་བྷ་ག་རྒྱས༔ ཚེ་བདག་དཔའ་བོའི་ཚོགས་ལ་འབུལ༔ ཟུང་འཇུག་བདེ་སྟོངའཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔
དཔའ་བོ་རྡོ་རྗེ་གར་གྱི་དབང་༔ ཡུམ་ཆེན་ལྕགས་ཀྱུ་དཀར་མོར་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ དཔའ་བོ་རཏྣ་གར་གྱི་དབང་༔ ཡུམ་ཆེན་ཞགས་པ་སེར་མོར་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔
ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ ཧཱུྃ༔ དཔའ་བོ་པདྨ་གར་གྱི་དབང་༔ ཡུམ་ཆེན་ལྕགས་སྒྲོག་དམར་མོར་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ
ཧཱུྃ༔ དཔའ་བོ་ཀརྨ་གར་གྱི་དབང་༔ ཡུམ་ཆེན་དྲིལ་བུ་ལྗང་མོར་སྦྱོར༔ ཟུང་འཇུག་བདེ་སྟོང་འཁྲུལ་འཁོར་གྱིས༔ ཕྱག་རྒྱ་དགའ་བཞིའི་མཆོད་པ་བཞེས༔ འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་རཱ་ག་བྷོ་ག་ཡོ་ག་མུ་ཏྲ་པཱུ་ཛ་ཧོཿ
བཅུ་དྲུག་པ་སྒྲོལ་བའི་མཆོད་པ་འབུལ་བ་ནི༔ ཧཱུྃ༔ མ་རིག་ངར་འཛིན་སྲིད་པའི་རུ་ཏྲ་ལ༔
དྲན་རིག་ཏིང་འཛིན་ཕུར་བུ་བཏབ་པ་ཡིས༔ དུག་ལྔ་དབྱིངས་སུ་བསྒྲལ་བའི་མཆོད་པ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་འཇའ་ལུས་རྡོ་རྗེའི་དངོས་གྲུབ་སྩོལ༔ ཨོཾ་ཛྙཱ་ན་མུ་ཏྲ་པཱུ་ཛ་ཧོཿ མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ཀིང་ནི་རི་ཏི་ལ་ཁ་ཁ་ཁཱ་ཧི༔ བཅུ་བདུན་པ་དཀྱིལ་འཁོར་ལྷ་ལ་བསྟོད་པ་ནི༔ ཧཱུྃ་ཧྲཱིཿ ཆོས་དབྱིངས་ཀློང་ནས་རྣམ་སྤྲུལ་དྲྭ་བའི་གར༔ རིགས་ཀྱི་བདག་པོ་སྣང་མཐའ་ཚེ་དཔག་མེད༔
རྔ་སྒྲའི་རྒྱལ་པོ་པདྨ་རཱ་གའི་མདངས༔ དམར་གསལ་ཉི་ཟེར་འབུམ་གྱིས་འཁྱུད་པའི་མདངས༔ འགྲོ་མགོན་འཆི་མེད་ཚེ་ཡི་ལྷ་ལ་བསྟོད༔ སྐུ་གསུམ་མཚོན་ཕྱིར་ཞལ་གསུམ་དཀར་དམར་མཐིང་༔ ཐེག་ཆེན་ལམ་སྟོན་དབུ་སྐྲ་སྤྱི་བོར་བཅིངས༔ ཡེ་ཤེས་ལྔ་ལྡན་རིགས་ལྔའི་ཅོད་པན་འཕུར༔ རྟོག་མེད་ཆོས་སྐུའི་རྟ་སྐད་ཕྱོགས་བཅུར་སྒྲོག༔ རིན་ཆེན་སྙན་རྒྱན་ལྷ་རྫས་སྟོད་གཡོགས་གསོལ༔ ཕ་རོལ་ཕྱིན་དྲུག་ལྡན་པའི་ཕྱག་གི་རྩེར༔ ཚེ་བདག་མགོན་པོ་རིགས་ལྔའི་ཕྱག་མཚན་ཐོགས༔
སྐུ་སྨད་ལྷ་ཡི་རེག་བྱ་དམར་པོ་དཀྲིས༔ ཚད་མེད་བཞི་ལྡན་ཞབས་གཉིས་སྐྱིལ་ཀྲུང་བཞུགས༔ འཇའ་ལུས་དྲྭ་བ་མཚན་དཔེའི་གཟི་འབར་བ༔ རིགས་བདག་ཚེ་ཡི་ལྷ་ལ་ཕྱག་འཚལ་བསྟོད༔ ཧཱུྃ་ཧྲཱིཿ ཆགས་མེད་སྐྱོན་བྲལ་དབང་གི་འཁོར་ལོ་ཅན༔ གསང་བ་ཤེས་རབ་དྲི་མེད་མེ་ཤེལ་མདོག༔ མཛེས་འཛུམ་ཆགས་པའི་སྤྱན་མདངས་ཟིམ་མེ་བ༔ དབུ་སྐྲ་ཐོར་ཚུགས་ལྕང་ལོ་ཟུར་ཕུད་འཕྱངས༔ རིགས་ལྔའི་དབུ་རྒྱན་དར་ལྗང་ཅོད་པན་འཕུར༔
ཕྱག་གཡས་མདའ་དར་བདེ་ཆེན་མགུལ་ནས་འཁྱུད༔ གཡོན་པས་ཟག་མེད་བདུད་རྩི་ཡབ་ལ་སྟོབ༔ རིན་ཆེན་དང་ནི་རུས་པའི་རྒྱན་དྲུག་མཛེས༔ མཉེན་ལྕུག་འཁྲིལ་ལྡེམ་ནུ་འབུར་བྷ་ག་རྒྱས༔ ཞབས་གཉིས་ཟུང་འཇུག་ཡབ་ཀྱི་སྐུ་ལ་འཁྲིལ༔ དགའ་བཞི་མི་བཟོད་རྒྱས་པའི་བཅུད་གཡོ་མ༔ གསང་བའི་ཡུམ་ཆེན་སྐུ་ལ་ཕྱག་འཚལ་བསྟོད༔ ཧཱུྃ་ཧྲཱིཿ ཡེ་ཤེས་འཁོར་ལོའི་བརྡལ་ཁྱབ་ཟླ་གམ་གྱི༔ སྒོ་སྐྱོང་ཡང་དག་བླ་མེད་ཧེ་རུ་ཀཿ
སྙིང་རྗེ་ཁྲོས་པས་སྐུ་མདོག་དམར་ནག་རྔམ༔ དུར་ཁྲོད་ཆས་བརྒྱད་གར་དགུའི་ཉམས་དང་ལྡན༔ ཕྱག་གཡས་དབྱུག་ཏོས་ཚེ་བདུད་ཀླད་པ་སྐེམ༔ ཕྱག་གཡོན་བྷན་དམར་དུག་ལྔའི་ཁྲག་ལ་དགྱེས༔ ཞབས་གཉིས་བརྐྱང་བསྐུམ་གར་གྱིས་ས་གསུམ་གཡོ༔ སྐུ་ལས་སྐྱེས་པའི་མེ་དཔུང་ཕྱོགས་བཅུར་འབར༔ དབང་ཆེན་ཧེ་རུ་ཀ་ལ་ཕྱག་འཚལ་བསྟོད༔ ཧཱུྃ་བྷྱོཿ གསང་བའི་ཡུམ་མཆོག་རྡོ་རྗེ་རྣལ་འབྱོར་མ༔ སྐུ་མདོག་མཐིང་ནག་སྐྱེ་མེད་དོན་དང་ལྡན༔
ཁྲོ་གཉེར་སྒེག་མོ་ཡེ་ཤེས་དཔའ་མོ་ཆེ༔ ཕྱག་གཡས་གྲི་གུག་སྐྱེ་འཆི་ཉོན་མོངས་གཅོད༔ གཡོན་པའི་དུང་ཁྲག་ཡབ་ལ་དགྱེས་པར་སྟོབ༔ རུས་པའི་རྒྱན་ལྡན་ཕར་ཕྱིན་དྲུག་ལྡན་རྫོགས༔ ཟུང་འཇུག་བརྐྱང་བསྐུམ་ཡབ་ཀྱི་སྐུ་ལ་འཁྲིལ༔ ཡུམ་ཆེན་ཕག་མོའི་སྐུ་ལ་ཕྱག་འཚལ་བསྟོད༔ ཧཱུྃ༔ གཟུགས་ཀྱི་ཕུང་པོ་མ་སྤངས་གནས་སུ་དག༔ ཆུ་ཤེལ་མདངས་ལྡན་དཀར་དམར་མཐིང་ཞལ་འཛུམ༔ ལོངས་སྐུའི་རྒྱན་ལྡན་མཛེས་པའི་ཆ་ལུགས་རྫོགས༔
ཕར་ཕྱིན་དྲུག་ལྡན་ཕྱག་གི་སོར་རྩེ་རུ༔ འཆི་མེད་དབང་རྫས་སྐུ་ལྔའི་ཕྱག་མཚན་བསྣམས༔ ཞབས་གཉིས་སྐྱིལ་ཀྲུང་ཚད་མེད་ངོ་བོ་ཉིད༔ ལྷ་བུའི་བདུད་བཅོམ་རྡོ་རྗེ་ཚེ་དཔག་མེད༔ མེ་ལོང་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཚོར་བའི་ཕུང་པོ་མ་སྤངས་གནས་སུ་དག༔ ས་སྙིང་མདངས་ལྡན་སེར་དཀར་མཐིང་ཞལ་འཛུམ༔ ལོངས་སྐུའི་རྒྱན་ལྡན་མཛེས་པའི་ཆ་ལུགས་རྫོགས༔ ཕར་ཕྱིན་དྲུག་ལྡན་ཕྱག་གི་སོར་མོ་རུ༔
འཆི་མེད་དབང་རྫས་སྐུ་ལྔའི་ཕྱག་མཚན་བསྣམས༔ ཞབས་གཉིས་སྐྱིལ་ཀྲུང་ཚད་མེད་ངོ་བོ་ཉིད༔ ཕུང་པོའི་བདུད་བཅོམ་རཏྣ་ཚེ་དཔག་མེད༔ མཉམ་ཉིད་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ འདུ་ཤེས་ཕུང་པོ་མ་སྤངས་གནས་སུ་དག༔ བྱི་རུའི་མདངས་ལྡན་དཀར་དམར་མཐིང་ཞལ་ཅན༔ ལོངས་སྐུའི་རྒྱན་ལྡན་མཛེས་པའི་ཆ་ལུགས་རྫོགས༔ ཕར་ཕྱིན་དྲུག་ལྡན་ཕྱག་གི་སོར་མོ་རུ༔ འཆི་མེད་དབང་རྫས་སྐུ་ལྔའི་ཕྱག་མཚན་བསྣམས༔
ཞབས་གཉིས་སྐྱིལ་ཀྲུང་ཚད་མེད་ངོ་བོ་ཉིད༔ ཉོན་མོངས་བདུད་བཅོམ་པདྨ་ཚེ་དཔག་མེད༔ སོར་རྟོག་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ འདུ་བྱེད་ཕུང་པོ་མ་སྤངས་གནས་སུ་དག༔ མར་གད་མདངས་ལྡན་ལྗང་དམར་མཐིང་ཞལ་འཛུམ༔ ལོངས་སྐུའི་རྒྱན་ལྡན་མཛེས་པའི་ཆ་ལུགས་རྫོགས༔ ཕར་ཕྱིན་དྲུག་ལྡན་ཕྱག་གི་སོར་རྩེ་རུ༔ འཆི་མེད་དབང་རྫས་སྐུ་ལྔའི་ཕྱག་མཚན་བསྣམས༔ ཞབས་གཉིས་སྐྱིལ་ཀྲུང་ཚད་མེད་ངོ་བོ་ཉིད༔
འཆི་བདག་བདུད་བཅོམ་ཀརྨ་ཚེ་དཔག་མེད༔ བྱ་གྲུབ་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ས་ཡི་ཁམས་རྣམས་མ་སྤངས་གནས་སུ་དག༔ སི་ཏའི་མདོག་ཅན་མཛེས་འཛུམ་ཆགས་པ་མོ༔ ཕྱག་གཡས་མདའ་དར་གཡོན་པས་བདུད་རྩི་བསྣམས༔ རིན་ཆེན་རུས་རྒྱན་དར་དཔྱངས་ག་ཤལ་འཕུར༔ འཇོ་སྒེག་དཔའ་མོ་ཤེས་རབ་རང་བཞིན་ཅན༔ བདེ་ཆེན་རྒྱལ་བའི་སྐུ་ལ་འཁྲིལ་མཛད་ཡུམ༔ གཟུགས་ཁམས་འཇིག་རྟེན་གནས་རྣམས་སྟོང་མཛད་མ༔
སངས་རྒྱས་སྤྱན་མའི་སྐུ་ལ་ཕྱག་འཚལ་བསྟོད༔ ཧཱུྃ༔ ཆུ་ཡི་ཁམས་རྣམས་མ་སྤངས་གནས་སུ་དག༔ རུ་བྱའི་མདོག་ཅན་མཛེས་འཛུམ་ཆགས་པ་མོ༔ ཕྱག་གཡས་མདའ་དར་གཡོན་པས་བདུད་རྩི་བསྣམས༔ རིན་ཆེན་རུས་རྒྱན་དར་དཔྱངས་ག་ཤལ་འཕུར༔ འཇོ་སྒེག་དཔའ་མོ་ཤེས་རབ་རང་བཞིན་ཅན༔ བདེ་ཆེན་རྒྱལ་བའི་སྐུ་ལ་འཁྲིལ་མཛད་ཡུམ༔ འདོད་ཁམས་འཇིག་རྟེན་གནས་རྣམས་སྟོང་མཛད་མ༔ མཱ་མ་ཀཱི་ཡི་སྐུ་ལ་ཕྱག་འཚལ་བསྟོད༔
ཧཱུྃ༔ མེ་ཡི་ཁམས་རྣམས་མ་སྤངས་གནས་སུ་དག༔ རཱ་གའི་མདོག་ཅན་མཛེས་འཛུམ་ཆགས་པ་མོ༔ ཕྱག་གཡས་མདའ་དར་གཡོན་པས་བདུད་རྩི་བསྣམས༔ རིན་ཆེན་རུས་རྒྱན་དར་དཔྱངས་ག་ཤལ་འཕུར༔ འཇོ་སྒེག་དཔའ་མོ་ཤེས་རབ་རང་བཞིན་ཅན༔ བདེ་ཆེན་རྒྱལ་བའི་སྐུ་ལ་འཁྲིལ་མཛད་ཡུམ༔ གཟུགས་མེད་འཇིག་རྟེན་གནས་རྣམས་སྟོང་མཛད་མ༔ གོས་དཀར་མོ་ཡི་སྐུ་ལ་ཕྱག་འཚལ་བསྟོད༔ ཧཱུྃ༔
རླུང་གི་ཁམས་རྣམས་མ་སྤངས་གནས་སུ་དག༔ མར་གད་མདོག་ཅན་མཛེས་འཛུམ་ཆགས་པ་མོ༔ ཕྱག་གཡས་མདའ་དར་གཡོན་པས་བདུད་རྩི་བསྣམས༔ རིན་ཆེན་རུས་རྒྱན་དར་དཔྱངས་ག་ཤལ་འཕུར༔ འཇོ་སྒེག་དཔའ་མོ་ཤེས་རབ་རང་བཞིན་ཅན༔ བདེ་ཆེན་རྒྱལ་བའི་སྐུ་ལ་འཁྲིལ་མཛད་ཡུམ༔ སྐྱེ་མཆེད་མུ་བཞིའི་གནས་རྣམས་དག་མཛད་མ༔ དམ་ཚིག་སྒྲོལ་མའི་སྐུ་ལ་ཕྱག་འཚལ་བསྟོད༔ ཧཱུྃ༔ སེར་སྣའི་རྟོག་པ་མ་སྤངས་གནས་སུ་དག༔
ནཱི་ལའི་མདོག་ཅན་སྒེག་བཞད་དགྱེས་པ་པོ༔ གཡས་གཉིས་པད་ཕྲེང་རྡོ་རྗེ་ཐབས་ཤེས་ལྡན༔ གཡོན་གཉིས་ཚེ་བུམ་བྷནྡྷ་བདེ་སྟོང་ངང་༔ ལོངས་སྤྱོད་རྫོགས་སྐུ་སྣ་ཚོགས་རྒྱན་གྱིས་སྤྲས༔ ཞབས་གཉིས་ཕྱེད་སྐྱིལ་རོལ་སྟབས་འགྱིང་ཚུལ་ཅན༔ སྦྱིན་པའི་གོ་ཆ་ལེགས་འཆང་དཔའ་བོ་ཆེ༔ ཡི་དྭགས་འཇིག་རྟེན་སྡུག་བསྔལ་སྐྱོབ་མཛད་པ༔ རྣམ་པར་སྨིན་པའི་རིག་འཛིན་ལ་ཕྱག་འཚལ༔ ཧཱུྃ༔ ཚུལ་འཆལ་རྟོག་པ་མ་སྤངས་གནས་སུ་དག༔
རུ་བྱའི་མདོག་ཅན་སྒེག་བཞད་དགྱེས་པ་པོ༔ གཡས་གཉིས་པད་ཕྲེང་རྡོ་རྗེ་ཐབས་ཤེས་ལྡན༔ གཡོན་གཉིས་ཚེ་བུམ་བྷནྡྷ་བདེ་སྟོང་ངང་༔ ལོངས་སྤྱོད་རྫོགས་སྐུ་སྣ་ཚོགས་རྒྱན་གྱིས་སྤྲས༔ ཞབས་གཉིས་ཕྱེད་སྐྱིལ་རོལ་སྟབས་འགྱིང་ཚུལ་ཅན༔ ཚུལ་ཁྲིམས་གོ་ཆ་ལེགས་འཆང་དཔའ་བོ་ཆེ༔ མི་ཡི་འཇིག་རྟེན་སྡུག་བསྔལ་སྐྱོབ་མཛད་པ༔ ས་ལ་གནས་པའི་རིག་འཛིན་ལ་ཕྱག་འཚལ༔ ཧཱུྃ༔ ཁོང་ཁྲོའི་རྟོག་པ་མ་སྤངས་གནས་སུ་དག༔
སྭ་ནའི་མདོག་ཅན་སྒེག་བཞད་དགྱེས་པ་པོ༔ གཡས་གཉིས་པད་ཕྲེང་རྡོ་རྗེ་ཐབས་ཤེས་ལྡན༔ གཡོན་གཉིས་ཚེ་བུམ་བྷནྡྷ་བདེ་སྟོང་ངང་༔ ལོངས་སྤྱོད་རྫོགས་སྐུ་སྣ་ཚོགས་རྒྱན་གྱིས་སྤྲས༔ ཞབས་གཉིས་ཕྱེད་སྐྱིལ་རོལ་སྟབས་འགྱིང་ཚུལ་ཅན༔ བཟོད་པའི་གོ་ཆ་ལེགས་འཆང་དཔའ་བོ་ཆེ༔ ལྷ་མིན་འཇིག་རྟེན་སྡུག་བསྔལ་སྐྱོབ་མཛད་པ༔ ཚེ་ལ་དབང་བའི་རིག་འཛིན་ལ་ཕྱག་འཚལ༔ ཧཱུྃ༔ གཡེང་བའི་རྟོག་པ་མ་སྤངས་གནས་སུ་དག༔
གྲུ་མའི་མདོག་ཅན་སྒེག་བཞད་དགྱེས་པ་པོ༔ གཡས་གཉིས་པད་ཕྲེང་རྡོ་རྗེ་ཐབས་ཤེས་ལྡན༔ གཡོན་གཉིས་ཚེ་བུམ་བྷནྡྷ་བདེ་སྟོང་ངང་༔ ལོངས་སྤྱོད་རྫོགས་སྐུ་སྣ་ཚོགས་རྒྱན་གྱིས་སྤྲས༔ ཞབས་གཉིས་ཕྱེད་སྐྱིལ་རོལ་སྟབས་འགྱིང་ཚུལ་ཅན༔ བསམ་གཏན་གོ་ཆ་ལེགས་འཆང་དཔའ་བོ་ཆེ༔ ལྷ་ཡི་འཇིག་རྟེན་སྡུག་བསྔལ་སྐྱོབ་མཛད་པ༔ ཕྱག་རྒྱ་ཆེན་པོ་རིག་འཛིན་ལ་ཕྱག་འཚལ༔ ཧཱུྃ༔ ལེ་ལོའི་རྟོག་པ་མ་སྤངས་གནས་སུ་དག༔
ཡམ་ཤྭའི་མདོག་ཅན་སྒེག་བཞད་དགྱེས་པ་པོ༔ གཡས་གཉིས་པད་ཕྲེང་རྡོ་རྗེ་ཐབས་ཤེས་ལྡན༔ གཡོན་གཉིས་ཚེ་བུམ་བྷནྡྷ་བདེ་སྟོང་ངང་༔ ལོངས་སྤྱོད་རྫོགས་སྐུ་སྣ་ཚོགས་རྒྱན་གྱིས་སྤྲས༔ ཞབས་གཉིས་ཕྱེད་སྐྱིལ་རོལ་སྟབས་འགྱིང་ཚུལ་ཅན༔ བརྩོན་འགྲུས་གོ་ཆ་ལེགས་འཆང་དཔའ་བོ་ཆེ༔ བྱོལ་སོང་འཇིག་རྟེན་སྡུག་བསྔལ་སྐྱོབ་མཛད་པ༔ ལྷུན་གྱིས་གྲུབ་པའི་རིག་འཛིན་ལ་ཕྱག་འཚལ༔ ཧཱུྃ༔ ཤེས་འཆལ་རྟོག་པ་མ་སྤངས་གནས་སུ་དག༔
ཀྲིཎའི་མདོག་ཅན་སྒེག་བཞད་དགྱེས་པ་པོ༔ གཡས་གཉིས་པད་ཕྲེང་རྡོ་རྗེ་ཐབས་ཤེས་ལྡན༔ གཡོན་གཉིས་ཚེ་བུམ་བྷནྡྷ་བདེ་སྟོང་ངང་༔ ལོངས་སྤྱོད་རྫོགས་སྐུ་སྣ་ཚོགས་རྒྱན་གྱིས་སྤྲས༔ ཞབས་གཉིས་ཕྱེད་སྐྱིལ་རོལ་སྟབས་འགྱིང་ཚུལ་ཅན༔ ཤེས་རབ་གོ་ཆ་ལེགས་འཆང་དཔའ་བོ་ཆེ༔ དམྱལ་བའི་འཇིག་རྟེན་སྡུག་བསྔལ་སྐྱོབ་མཛད་པ༔ བདེ་བ་ཆེན་པོའི་རིག་འཛིན་ལ་ཕྱག་འཚལ༔ ཧཱུྃ༔ ཞེ་སྡང་རྟོག་པ་མ་སྤངས་གནས་སུ་དག༔
སྐུ་མདོག་དཀར་མོ་མདའ་དར་ཚེ་བུམ་བསྣམས༔ གཞོན་ནུ་ལང་ཚོ་ལྡན་པའི་ཆ་ལུགས་ཅན༔ ལྟ་ན་སྡུག་ཅིང་ཡིད་འཕྲོག་རྒྱན་གྱིས་མཛེས༔ དཔའ་བོའི་སྐུ་ལ་འཁྲིལ་བའི་བདེ་བསྐྱེད་ཡུམ༔ ཤེས་བྱའི་སྒྲིབ་པ་མ་ལུས་སྦྱོང་མཛད་མ༔ རྡོ་རྗེ་མཁའ་འགྲོའི་སྐུ་ལ་ཕྱག་འཚལ་བསྟོད༔ ཧཱུྃ༔ ང་རྒྱལ་རྟོག་པ་མ་སྤངས་གནས་སུ་དག༔ སྐུ་མདོག་སེར་མོ་མདའ་དར་ཚེ་བུམ་འཛིན༔ གཞོན་ནུ་ལང་ཚོ་ལྡན་པའི་ཆ་ལུགས་ཅན༔
ལྟ་ན་སྡུག་ཅིང་ཡིད་འཕྲོག་རྒྱན་གྱིས་མཛེས༔ དཔའ་བོའི་སྐུ་ལ་འཁྲིལ་བའི་བདེ་བསྐྱེད་ཡུམ༔ ཉོན་མོངས་སྒྲིབ་པ་མ་ལུས་སྦྱོང་མཛད་མ༔ རིན་ཆེན་མཁའ་འགྲོའི་སྐུ་ལ་ཕྱག་འཚལ་བསྟོད༔ ཧཱུྃ༔ འདོད་ཆགས་རྟོག་པ་མ་སྤངས་གནས་སུ་དག༔ སྐུ་མདོག་དམར་མོ་མདའ་དར་ཚེ་བུམ་བསྣམས༔ གཞོན་ནུ་ལང་ཚོ་ལྡན་པའི་ཆ་ལུགས་ཅན༔ ལྟ་ན་སྡུག་ཅིང་ཡིད་འཕྲོག་རྒྱན་གྱིས་མཛེས༔ དཔའ་བོའི་སྐུ་ལ་འཁྲིལ་བའི་བདེ་བསྐྱེད་ཡུམ༔
ལས་ཀྱི་སྒྲིབ་པ་མ་ལུས་སྦྱོང་མཛད་མ༔ པདྨ་མཁའ་འགྲོའི་སྐུ་ལ་ཕྱག་འཚལ་བསྟོད༔ ཧཱུྃ༔ ཕྲག་དོག་རྟོག་པ་མ་སྤངས་གནས་སུ་དག༔ སྐུ་མདོག་ལྗང་མོ་མདའ་དར་ཚེ་བུམ་བསྣམས༔ གཞོན་ནུ་ལང་ཚོ་ལྡན་པའི་ཆ་ལུགས་ཅན༔ ལྟ་ན་སྡུག་ཅིང་ཡིད་འཕྲོག་རྒྱན་གྱིས་མཛེས༔ དཔའ་བོའི་སྐུ་ལ་འཁྲིལ་བའི་བདེ་བསྐྱེད་ཡུམ༔ བག་ཆགས་སྒྲིབ་པ་མ་ལུས་སྦྱོང་མཛད་མ༔ ལས་ཀྱི་མཁའ་འགྲོའི་སྐུ་ལ་ཕྱག་འཚལ་བསྟོད༔
ཧཱུྃ༔ གཏི་མུག་རྟོག་པ་མ་སྤངས་གནས་སུ་དག༔ སྐུ་མདོག་མཐིང་ཀ་མདའ་དར་ཚེ་བུམ་བསྣམས༔ གཞོན་ནུ་ལང་ཚོ་ལྡན་པའི་ཆ་ལུགས་ཅན༔ ལྟ་ན་སྡུག་ཅིང་ཡིད་འཕྲོག་རྒྱན་གྱིས་མཛེས༔ དཔའ་བོའི་སྐུ་ལ་འཁྲིལ་བའི་བདེ་བསྐྱེད་ཡུམ༔ ཀུན་ནས་བསླང་བའི་སྒྲིབ་པ་སྦྱོང་མཛད་མ༔ སངས་རྒྱས་མཁའ་འགྲོའི་སྐུ་ལ་ཕྱག་འཚལ་བསྟོད༔ ཧཱུྃ༔ སྡུག་བསྔལ་རྟོག་པ་མ་སྤངས་གནས་སུ་དག༔
སྐུ་མདོག་སྨུག་མཐིང་མདའ་དར་ཚེ་བུམ་བསྣམས༔ གཞོན་ནུ་ལང་ཚོ་ལྡན་པའི་ཆ་ལུགས་ཅན༔ ལྟ་ན་སྡུག་ཅིང་ཡིད་འཕྲོག་རྒྱན་གྱིས་མཛེས༔ དཔའ་བོའི་སྐུ་ལ་འཁྲིལ་བའི་བདེ་བསྐྱེད་ཡུམ༔ མ་རིག་སྒྲིབ་པ་མ་ལུས་སྦྱོང་མཛད་མ༔ སྣ་ཚོགས་མཁའ་འགྲོའི་སྐུ་ལ་ཕྱག་འཚལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་དབུ་ལ་མཆོད་འབུལ་མ༔ པུཥྤེ་དཀར་མོས་མེ་ཏོག་མདའ་དར་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔
དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་མེ་ཏོག་འཛིན་ལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་ཤངས་ལ་མཆོད་འབུལ་མ༔ དྷཱུ་པེ་སེར་མོས་སྤོས་ཕོར་མདའ་དར་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་སྤོས་ཕོར་འཛིན་ལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་སྤྱན་ལ་མཆོད་འབུལ་མ༔
ཨཱ་ལོ་དམར་མོས་མར་མེ་མདའ་དར་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་ཞུན་མར་འཛིན་ལ་བསྟོད༔ ཧཱུྃ༔ དཀྱིལ་འཁོར་ལ་སོགས་ལྗགས་ལ་མཆོད་འབུལ་མ༔ གནྡྷེ་ལྗང་མོས་དུང་ཆོས་མདའ་དར་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་དུང་ཆོས་འཛིན་ལ་བསྟོད༔
ཧཱུྃ༔ དཀྱིལ་འཁོར་ལྷ་ཡི་ཞལ་ལ་མཆོད་འབུལ་མ༔ ནཻ་ཝི་སྔོན་མོས་ཞལ་ཟས་མདའ་དར་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་ཟུགས༔ དབྱངས་ཅན་བརྡ་འཛིན་ཡིད་འོང་མཛེས་མ་འཕྲོ༔ གསང་བའི་རིག་མ་ཞལ་ཟས་འཛིན་ལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་སྐུ་ལ་མཆོད་འབུལ་མ༔ ལཱ་སྱེ་དཀར་མོས་མེ་ལོང་བུམ་པ་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔
དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་མེ་ལོང་འཛིན་ལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་གསུང་ལ་མཆོད་འབུལ་མ༔ མཱ་ལྱེ་སེར་མོས་ཕྲེང་བ་ཚེ་བུམ་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་ཕྲེང་བ་འཛིན་ལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་ཐུགས་ལ་མཆོད་འབུལ་མ༔
གནྡྷེ་དམར་མོས་པི་ཝཾ་ཚེ་བུམ་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་པི་ཝཾ་འཛིན་ལ་བསྟོད༔ ཧཱུྃ༔ དཀྱིལ་འཁོར་ལྷ་ཚོགས་ཡོན་ཏན་མཆོད་འབུལ་མ༔ ནཱིརྟི་ལྗང་མོས་གླིང་བུ་ཚེ་བུམ་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་གླིང་བུ་འཛིན་ལ་བསྟོད༔
ཧཱུྃ༔ དཀྱིལ་འཁོར་ལྷ་ཚོགས་ཕྲིན་ལས་མཆོད་འབུལ་མ༔ སྒྲ་ཆེན་སྔོན་མོས་རྫ་རྔ་ཚེ་བུམ་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་རྫ་རྔ་འཛིན་ལ་བསྟོད༔ ཧཱུྃ༔ མཎྜལ་ཀཱ་ཡ་བདེ་བས་ཚིམ་བྱེད་མ༔ གཟུགས་མཛེས་དཀར་མོས་ཤེལ་དུང་པད་ཕྲེང་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔
དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་དུང་ཤེལ་འཛིན་ལ་བསྟོད༔ ཧཱུྃ༔ མཎྜལ་ཝཱཀྐ་བདེ་བས་ཚིམ་བྱེད་མ༔ སྒྲ་སྙན་སེར་མོས་ཏིང་ཏིང་པད་ཕྲེང་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་ཏིང་ཏིང་འཛིན་ལ་བསྟོད༔ ཧཱུྃ༔ མཎྜལ་ཙིཏྟ་བདེ་བས་ཚིམ་མཛད་མ༔
ཆོས་མ་དམར་མོས་པོ་ཏི་པད་ཕྲེང་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་པོ་ཏི་འཛིན་ལ་བསྟོད༔ ཧཱུྃ༔ མཎྜལ་གྷུ་ན་བདེ་བས་ཚིམ་མཛད་མ༔ རེག་བྱ་ལྗང་མོས་ལྷ་རྫས་པད་ཕྲེང་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་ལྷ་རྫས་འཛིན་ལ་བསྟོད༔
ཧཱུྃ༔ མཎྜལ་གྷུ་ཧྱ་བདེ་བས་ཚིམ་མཛད་མ༔ ཐབས་ཤེས་གསང་ཡེ་དཀར་མོས་བྱང་སེམས་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔ དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་བྱང་སེམས་འཛིན་ལ་བསྟོད༔ ཧཱུྃ༔ མཎྜལ་རཱ་ག་བདེ་བས་ཚིམ་བྱེད་མ༔ ཤེས་རབ་གསང་ཡེ་དམར་མོས་རཀྟ་འཛིན༔ མཉེན་ལྕུག་འཁྲིལ་ལྡེམ་གར་མོ་ལང་ལིང་གཟུགས༔
དབྱངས་ཅན་བརྡ་འབྱིན་ཡིད་འོང་མཛེས་མ་འཕྲོ༔ གསང་བའི་རིག་མ་རཀྟ་འཛིན་ལ་བསྟོད༔ ཧཱུྃ༔ ལུས་ཀྱི་རྣམ་ཤེས་མ་སྤངས་གནས་སུ་དག༔ སྒོ་སྐྱོང་གར་དབང་བཛྲ་ཧེ་རུ་ཀཿ སྐུ་མདོག་དཀར་པོ་སྒེག་བཞད་དགྱེས་པ་སྟོན༔ ལྕགས་ཀྱུ་བྷནྡྷ་འཛིན་ཅིང་དཔལ་གྱི་ཆས༔ ཞབས་གཉིས་བརྐྱང་བསྐུམ་གར་སྟབས་ཚེ་བདུད་འཇོམས༔ བྱམས་པ་ཚད་མེད་ཞི་བའི་དཔའ་བོ་ཆེ༔ རྡོ་རྗེ་གར་དབང་སྐུ་ལ་ཕྱག་འཚལ་བསྟོད༔
ཧཱུྃ༔ ངག་གི་རྣམ་ཤེས་མ་སྤངས་གནས་སུ་དག༔ སྒོ་སྐྱོང་གར་དབང་རཏྣ་ཧེ་རུ་ཀཿ སྐུ་མདོག་སེར་པོ་སྒེག་བཞད་དགྱེས་པ་སྟོན༔ ཞགས་པ་བྷནྡྷ་འཛིན་ཅིང་དཔལ་གྱི་ཆས༔ ཞབས་གཉིས་བརྐྱང་བསྐུམ་གར་སྟབས་ཚེ་བདུད་འཇོམས༔ སྙིང་རྗེ་ཚད་མེད་རྒྱས་པའི་དཔའ་བོ་ཆེ༔ རིན་ཆེན་གར་དབང་སྐུ་ལ་ཕྱག་འཚལ་བསྟོད༔ ཧཱུྃ༔ ཡིད་ཀྱི་རྣམ་ཤེས་མ་སྤངས་གནས་སུ་དག༔
སྒོ་སྐྱོང་གར་དབང་པདྨ་ཧེ་རུ་ཀཿ སྐུ་མདོག་དམར་པོ་སྒེག་བཞད་དགྱེས་པ་སྟོན༔ ལྕགས་སྒྲོག་བྷནྡྷ་འཛིན་ཅིང་དཔལ་གྱི་ཆས༔ ཞབས་གཉིས་བརྐྱང་བསྐུམ་གར་སྟབས་ཚེ་བདུད་འཇོམས༔ དགའ་བ་ཚད་མེད་དབང་གི་དཔའ་བོ་ཆེ༔ པདྨ་གར་དབང་སྐུ་ལ་ཕྱག་འཚལ་བསྟོད༔ ཧཱུྃ༔ འགྱུ་རྟོག་རྣམ་ཤེས་མ་སྤངས་གནས་སུ་དག༔ སྒོ་སྐྱོང་གར་དབང་ཀརྨ་ཧེ་རུ་ཀཿ སྐུ་མདོག་ལྗང་ཁུ་སྒེག་བཞད་དགྱེས་པར་སྟོན༔
དྲིལ་བུ་བྷནྡྷ་འཛིན་ཅིང་དཔལ་གྱི་ཆས༔ ཞབས་གཉིས་བརྐྱང་བསྐུམ་གར་སྟབས་ཚེ་བདུད་འཇོམས༔ བཏང་སྙོམས་ཚད་མེད་དྲག་པོའི་དཔའ་བོ་ཆེ༔ ལས་ཀྱི་གར་དབང་སྐུ་ལ་ཕྱག་འཚལ་བསྟོད༔ ཧཱུྃ༔ མིག་གི་རྣམ་ཤེས་མ་སྤངས་གནས་སུ་དག༔ སྒོ་སྐྱོང་དཀར་མོ་མདའ་དར་ཚེ་བུམ་འཛིན༔ བདེ་སྟོང་ཟུང་འཇུག་ནུ་མ་བྷ་ག་རྒྱས༔ དགའ་བཞི་ལས་བྱེད་བརྟན་གཡོ་དབང་དུ་སྡུད༔ འཁྱུད་པའི་དཔའ་མོ་ཟག་མེད་སྐྱེད་པའི་ཡུམ༔
ཡིད་འོང་མཛེས་པའི་སྣ་ཚོགས་རྒྱན་གྱིས་སྤྲས༔ རྟག་པར་ལྟ་བའི་སྡུག་བསྔལ་སྐྱོབ་མཛད་མ༔ ལྷ་མོ་ལྕགས་ཀྱུ་མ་ལ་ཕྱག་འཚལ་བསྟོད༔ ཧཱུྃ༔ རྣ་བའི་རྣམ་ཤེས་མ་སྤངས་གནས་སུ་དག༔ སྒོ་སྐྱོང་སེར་མོས་ཞགས་པ་ཚེ་བུམ་འཛིན༔ བདེ་སྟོང་ཟུང་འཇུག་ནུ་འབུར་བྷ་ག་རྒྱས༔ དགའ་བཞིའི་ལས་བྱེད་བརྟན་གཡོ་དབང་དུ་སྡུད༔ འཁྱུད་པའི་དཔའ་མོ་ཟག་མེད་སྐྱེད་པའི་ཡུམ༔ ཡིད་འོང་མཛེས་པའི་སྣ་ཚོགས་རྒྱན་གྱིས་སྤྲས༔
ཆད་པར་ལྟ་བའི་སྡུག་བསྔལ་སྐྱོབ་མཛད་མ༔ ལྷ་མོ་ཞགས་པ་མ་ལ་ཕྱག་འཚལ་བསྟོད༔ ཧཱུྃ༔ སྣ་ཡི་རྣམ་ཤེས་མ་སྤངས་གནས་སུ་དག༔ སྒོ་སྐྱོང་དམར་མོས་ལྕགས་སྒྲོག་ཚེ་བུམ་འཛིན༔ བདེ་སྟོང་ཟུང་འཇུག་ནུ་མ་བྷ་ག་རྒྱས༔ དགའ་བཞིའི་ལས་བྱེད་བརྟན་གཡོ་དབང་དུ་སྡུད༔ འཁྱུད་པའི་དཔའ་མོ་ཟག་མེད་སྐྱེད་པའི་ཡུམ༔ ཡིད་འོང་མཛེས་པའི་སྣ་ཚོགས་རྒྱན་གྱིས་སྤྲས༔ བདག་ཏུ་ལྟ་བའི་སྡུག་བསྔལ་སྐྱོབ་མཛད་མ༔
ལྷ་མོ་ལྕགས་སྒྲོག་མ་ལ་ཕྱག་འཚལ་བསྟོད༔ ཧཱུྃ༔ ལྕེ་ཡི་རྣམ་ཤེས་མ་སྤངས་གནས་སུ་དག༔ སྒོ་སྐྱོང་ལྗང་མོས་དྲིལ་བུ་ཚེ་བུམ་འཛིན༔ བདེ་སྟོང་ཟུང་འཇུག་ནུ་མ་བྷ་ག་རྒྱས༔ དགའ་བཞིའི་ལས་བྱེད་བརྟན་གཡོ་དབང་དུ་སྡུད༔ འཁྱུད་པའི་དཔའ་མོ་ཟག་མེད་སྐྱེད་པའི་ཡུམ༔ ཡིད་འོང་མཛེས་པའི་སྣ་ཚོགས་རྒྱན་གྱིས་སྤྲས༔ གཞན་འཛིན་འཚེ་བའི་སྡུག་བསྔལ་སྐྱོབ་མཛད་མ༔ ལྷ་མོ་དྲིལ་བུ་མ་ལ་ཕྱག་འཚལ་བསྟོད༔
ཧཱུྃ༔ གཞན་ཡང་བར་ཁྱམས་ཁོར་ཡུག་ལ་གནས་པའི༔ དབང་ཕྱུག་ཞིང་སྐྱོང་གིང་དང་ལངྐ་དང་༔ གནས་ཉུལ་མ་སྲིང་ཕྲ་མེན་ཤུགས་འགྲོ་སོགས༔ སྐུ་མདོག་མ་ངེས་དགྱེས་པའི་ཆ་བྱད་ཅན༔ རྫུ་འཕྲུལ་ཤུགས་འཆང་ལས་ཀྱི་བྱ་ར་མཁན༔ ཚེ་ཡི་ཕོ་ཉ་ཡང་སྤྲུལ་མགྱོགས་མ་སོགས༔ འཆི་བདག་ཟིལ་གནོན་དཀྱིལ་འཁོར་ལྷ་ཚོགས་ལ༔ འཆི་མེད་རིག་འཛིན་བསྩལ་ཕྱིར་གུས་པས་བསྟོད༔
ཛཔ྄་བསྐུལ་ནི།
ཧཱུྃ༔ དེ་ལྟར་བསྟོད་ཅིང་སྒྲུབ་པའི་དཀྱིལ་འཁོར་ལྷ༔ མགོན་མཆོག་ཁྱེད་ཀྱི་ཐུགས་དམ་རྒྱུད་བསྐུལ་ནས༔ བདུད་བཞི་ཚེ་ཡི་བར་ཆད་དབྱིངས་སུ་སོལ༔ རྩ་རླུང་ཐིག་ལེའི་བཀྲག་མདངས་ཡར་ལ་སྐྱེད༔ བརྟན་གཡོ་འགྲོ་བའི་ཚེ་བསོད་བཅུད་བསྡུས་ནས༔ རྣལ་འབྱོར་བདག་གི་ལུས་ངག་ཡིད་ལ་སྟིམས༔ ནམ་ཡང་འཕོ་འགྱུར་མེད་པར་རྒྱས་གཏབ་སྟེ༔ འཆི་མེད་འཇའ་ལུས་རྡོ་རྗེའི་སྲོག་སྒྲུབ་པའི༔ དབང་བཞི་ཚེ་ཡི་རིག་འཛིན་དེང་འདིར་སྩོལ༔
བསྙེན་དམིགས་ནི། ཧཱུྃ༔ སྙིང་པོ་བརྟན་པར་གྱུར་པ་ཡི༔ དབང་ཆེན་རྡོ་རྗེའི་ས་གཞི་ཆེ༔ མི་འགྱུར་དབྱིངས་ཀྱི་མཁའ་ཀློང་དབུས༔ རང་རིག་དབང་ཆེན་རྟ་མགྲིན་སྐུ༔ དམར་ནག་ཞལ་གཅིག་ཕྱག་གཉིས་པ༔ ཁྲོ་འཛུམ་སྒེག་པའི་ཆ་བྱད་ཅན༔ ཕྱག་གཡས་གསེར་གྱི་རྡོ་རྗེ་བསྣམས༔ གཡོན་པས་དྲིལ་བུ་དཀུ་ལ་བརྟེན༔
ཕྱག་རྒྱ་དུར་ཁྲོད་ཆས་ཀྱིས་བརྒྱན༔ ཞབས་གཉིས་བརྐྱང་བསྐུམ་འགྱིང་འགྲོས་ཐབས༔ ཡུམ་མཆོག་རྡོ་རྗེ་རྣལ་འབྱོར་མ༔ ཁྲོ་འཛུམ་རུས་པའི་རྒྱན་གྱིས་སྤྲས༔ གྲི་ཐོད་འཛིན་ཅིང་མགུལ་ནས་འཁྱུད༔ ཞབས་གཉིས་ཟུང་འཇུག་སྐེད་ལ་འཁྲིལ༔ ཡབ་ཡུམ་གཟི་བརྗིད་དཔལ་འབར་ལྡན༔ ཧཱུྃ༔ གསང་བ་ཡབ་ཀྱི་ཐུགས་ཀ་རུ༔ ལྔ་ལྡན་མཆོང་གུར་སྨུག་པོའི་དབུས༔
པདྨ་དམར་པོ་འདབ་བཞིའི་སྟེང་༔ དྲན་རིག་ངོ་བོ་ཀ་དག་ལས༔ སྣང་མཐའ་མགོན་པོ་འོད་མི་འགྱུར༔ དམར་གསལ་པདྨ་རཱ་གའི་མདོག༔ མཉམ་བཞག་སྐྱིལ་ཀྲུང་ཚེ་བུམ་བསྣམས༔ འཇའ་ཟེར་ལུག་རྒྱུད་སྐུར་སྣང་བའི༔ ཐུགས་དབུས་རླུང་གི་གཡུང་དྲུང་ནི༔ ལྗང་སྔོན་དྭངས་མ་ལྔ་ཡི་སྟེང་༔ ཐབས་ཤེས་ཉི་ཟླ་གྭའུ་སྦྱོར༔ དེ་ནང་སྲོག་གི་དྭངས་མ་ནི༔
དམ་ཚིག་ཡེ་ཤེས་ངོ་བོ་ཉིད༔ ཧྲཱིཿདམར་ནྲྀ་ལྗང་གྱེན་ལ་ལངས༔ དེ་ལ་ཡེ་ཤེས་ལྔ་ལྡན་ནི༔ འཇའ་འོད་ལུག་རྒྱུད་སྤྲིན་ལྟར་གཏིབས༔ ཉི་མར་འོད་ཟེར་འབུམ་ཀྱུད་ལྟར༔ རྩ་བའི་སྔགས་ཕྲེང་གཡས་སུ་འཁོར༔ ཉི་ཟླ་གྭའུའི་ཕྱི་རོལ་དུ༔ དབང་ཆེན་རྩ་བའི་སྔགས་ཕྲེང་འཁོར༔ འབར་བའི་གཟི་བྱིན་ཆེར་གཡོས་ནས༔ ཕྱི་ནང་བགེགས་ཚོགས་འབྱུང་པོ་གཞོམ༔
མཆོང་གུར་སྨུག་པོའི་ཕྱི་རོལ་དུ༔ ཕྲིན་ལས་རྣམ་བཞིའི་སྔགས་ཕྲེང་འཁོར༔ དོན་གཉིས་འབྲས་བུའི་རང་བཞིན་གྱིས༔ ཟེར་འཕྲོས་ཡུམ་གྱི་ཐུགས་ཀར་ཕོག༔ ཡུམ་གྱི་བཾ་ཡིག་འོད་དུ་འབར༔ རྩ་བའི་སྔགས་ཕྲེང་གཡོན་དུ་འཁོར༔ སླར་ཡང་དེ་ལས་སྤྲོས་པ་ཡི༔ ཚེ་ཡི་ཕོ་ཉ་གྲངས་མེད་འཕྲོས༔ ཕྱོགས་བཅུར་ཁྱབ་པའི་རྩལ་འགྱེད་ལས༔ འབྱུང་བ་ལྔ་ཡི་འཛིན་པ་ཡིན༔
བརྟན་གཡོ་སྣང་སྲིད་སྐྱེ་འགྲོའི་བཅུད༔ གསང་བའི་ཚེ་འཛིན་ཕོ་ཉ་ཡི༔ འོད་ཟེར་སྦུ་གུས་འུབ་ཀྱིས་སྡུས༔ ཡེ་ཤེས་ལྔ་ཡི་རྣམ་པར་དྲངས༔ ཡུམ་གྱི་མཁའ་ཀློང་བཾ་ལ་ཐིམ༔ དེ་ཡང་བཅུད་མཆོག་དྭངས་མའི་ཚོགས༔ བདེ་སྟོང་འོད་ཟེར་སྦུ་གུ་ཡིས༔ ཡུམ་གྱི་ཐུགས་ལས་ཡབ་ལ་དྲངས༔ ཡབ་ཀྱི་ཐུགས་ཀར་ཧྲིའཿནྲྀར་ཐིམ༔ སྐྱེ་མེད་རྡོ་རྗེའི་སྲོག་བསྒྲུབས་ནས༔
འཇའ་ལུས་ཡེ་ཤེས་སྐུ་རུ་གྱུར༔ རྩ་སྔགས་ནི༔ ཨོཾ་ཧྲཱི་བཛྲ་ཨཱ་ཡུརྫྙཱ་ན་ནྲྀ་བྷྲཱུྃ་རཱ་ག་དྷ་ར་སིདྡྷི་ཛ་ཛཿ ལས་སྔགས་ནི༔ ཨོཾ་ཨཱ་ཡུར་ཎི་བྷྲཱུྃ་ཨ་བྷྱ་ནཎྚ་ཏིཥྛ་ས་དྷྱཱ་ཧཱུྃ༔ སླར་ཡང་འོད་ཟེར་སྔགས་ཕྲེང་འཁོར༔ ཡབ་ཡུམ་ལུས་ཀུན་བདེ་བས་ཁྱབ༔ ཟུང་འཇུག་ཟེར་ལས་སྤྲོས་པ་ཡི༔ མཆོད་སྤྲིན་ལྷ་མོ་གྲངས་མེད་འཕྲོས༔ ཕྱོགས་བཅུའི་རྒྱལ་བ་སྲས་བཅས་ལ༔
བདེ་སྟོང་གཉིས་ཀྱི་མཆོད་པ་འབུལ༔ སངས་རྒྱས་བྱང་སེམས་ཐུགས་ཀ་ནས༔ བྱིན་རླབས་དཔག་ཡས་སྤྲིན་ཕུང་གཏིབས༔ རྒྱལ་བའི་བྱིན་རླབས་ལྷ་མོ་རྣམས༔ ཁབ་ལེན་རྡོ་དང་ལྕགས་ཕྱེ་བཞིན༔ ཚུར་འདུས་ཡུམ་གྱི་སྐུ་ལ་བསྟིམ༔ ཡབ་ཡུམ་རྩ་དང་བ་སྤུའི་ཁུང་༔ རིག་འཛིན་དཔའ་བོ་མཁའ་འགྲོ་ཀུན༔ ཏིལ་གྱི་གང་བུ་ཁ་ཕྱེས་ལྟར༔ ཀུན་སྣང་ཁྱབ་པའི་གར་སྟབས་བསྒྱུར༔
རང་སྔགས་འཛབ་དབྱངས་འུ་རུ་རུ༔ རྩ་གསུམ་ལྷ་ཚོགས་ཐུགས་དམ་བསྐུལ༔ སྤྲོ་བསྡུ་ཚེ་ཡི་རིག་འཛིན་སྒྲུབ༔ བདེ་སྟོང་ཡེ་ཤེས་ངོ་བོ་ཉིད༔ ཟུང་འཇུག་འཆི་མེད་ཚེ་ཡི་སྐུ༔ ནམ་ཡང་མི་འགྱུར་གཡུ་དྲུང་དབྱིངས༔ སྲ་བརྟན་མི་ཤིགས་གནས་པར་བསྒོམ༔ ཨོཾ་ཨཱ་ཡུར་ཧྲི་ནྲྀ་བཛྲ་ཏིཥྛ་བྷྲཱུྃ་ཧཱུྃ༔ ཨོཾ་ཨཱ་ཡུར་པདྨ་རཱ་ག་ཙརྻ་སིདྡྷི་ཧཱུྃ་ཛཿ སྙིང་པོ་སྒྲུབ་པའི་སྔགས་ནི༔
ཨོཾ་ཨཱ་ཡུར་ས་མ་དྷི་ཨཀྵོ་བྷྱ་ཎི་ཡ་ན་སིདྡྷི་ཧཱུྃ་ཧྲཱིཿ ཡང་སྙིང་སྔགས་ནི༔ ཨོཾ་ཎི་སུ་ཁཾ་ཙོ་དཱ་ན་ཏིཥྛ་སྭཱ་ཧཱ༔ གསང་བའི་སྔགས་ནི༔ ཨོཾ་ནྲྀ་གུ་ཧྱ་པྲ་མོ་ཏི་རི་མུ་ཏྲ་པ་ཤཾ་ཛ་སྭཱ་ཧཱ༔ རྩ་བའི་སྤྱི་དྲིལ་སྔགས་ནི༔ ཨོཾ་ཨཱ་ཡུརྫྙཱ་ན་ནྲྀ་བྷྲཱུྃ་སིདྡྷི་ཧྲཱིཿ ཞེས་སྔགས་རྣམས་ལྷག་ཆད་མེད་པར་གཅོང་རོང་བྲི་བའི་གཙང་ཆུ་ལྟར་སི་ལི་ལི་བཟླ༔ དེ་ཡང་སྔགས་རྣམས་རང་གང་མོས་རེ་རེ་བསྒྲུབ་ཀྱང་ཆོག༔ སྤྱི་ལུགས་སྔགས་ནི་འབུམ་ཕྲག་གསུམ་ཙམ་བཟླ༔
དེ་ནས་སྒྲུབ་པ་དང་པོའི་སྐབས་སུ་གསང་སྒྲུབ་ཀྱི་ལས་རིམ་དང་རྡོ་རྗེའི་གོ་ཁྲབ་ཙམ་གང་རུང་གི་གཞུང་བསྲངས་ཏེ༔ རྩ་སྔགས་ཀྱང་དེ་གའི་སྒྲུབ་པས་འཐུས༔ འདོན་དུས་ཀྱང་ལས་ཚོགས་ཁ་སྒྱུར་འདོད་ན༔ གཞུང་འདིའི་སྔགས་རིམ་པ་ལྟར་བྱ༔ རྩ་སྔགས་ཀྱིས་སྲོག་སྒྲུབ་ཅིང་བརྟན༔ ལས་སྔགས་ཀྱིས་རྩ་རླུང་བདེ་བ་རྒྱས༔ སྙིང་པོ་སྒྲུབ་སྔགས་ཀྱིས་ཏིང་འཛིན་མཆོག་གི་དངོས་གྲུབ་ཐོབ༔ ཡང་སྙིང་སྔགས་ཀྱིས་ཀུན་གྱིས་མཐོང་ན་བྱམས་ཤིང་དུང་དུང་བགྱིད༔ གསང་བའི་སྔགས་ཀྱིས་ཕ་རོལ་དབང་དུ་འདུ༔ ཁྱད་པར་དུ་མ་སྲིང་རིགས་རྣམས་འཁོར་ཏེ༔
ཀུན་གྱི་སྣང་བ་འཕྲོག་ནུས་པ་འབྱུང་༔ སྲོག་གི་ཕོ་བྲང་ཚུགས་ནས་འཆི་མེད་རིག་འཛིན་འཐོབ༔ དེ་ལྟར་ལས་སྦྱོར་ལ་སོགས་རང་གང་མོས་བཞིན་བསྒྲུབ་ཀྱང་རུང་༔ སོ་སོར་ཕྲལ་བས་ཆོག༔ ས་མ་ཡ༔ དེ་ནས་ཚེའི་བླ་རྟེན་བཞག་པ་ནི༔ གཞི་དཀར་པོའི་ཁ་རུ༔ ནས་ཀྱི་གཡུང་དྲུང་བྲིས༔ བུམ་པ་ཁ་རྒྱན་མགུལ་ཆིངས་ཚང་བ་གཅིག་གི་ནང་དུ་བདུད་རྩིས་བཀང་༔ མདའ་མོ་སྒྲོ་གསུམ་མཚལ་གྱིས་བརྒྱན་པ་གཅིག་ལ༔
སྐུ་ཡི་ཚེ་རྟེན་དུ་དངུལ་གྱི་མེ་ལོང་༔ གསུང་གི་ཚེ་རྟེན་དུ་བྱི་རུའི་བུམ་པ༔ ཐུགས་ཀྱི་ཚེ་རྟེན་དུ་མུ་ཏིག་ཆུན་པོ༔ མ་རྙེད་ན་མུ་མེན༔ ཡོན་ཏན་གྱི་ཚེ་རྟེན་དུ་གསེར་གྱི་འཁོར་ལོ༔ ཕྲིན་ལས་ཀྱི་ཚེ་རྟེན་དུ་གཡུ་ཡི་རྡོ་རྗེ་རྩེ་ལྔ༔ ཡེ་ཤེས་ལྔ་ཡི་དར་ཐག་ནི༔ དཀར་དམར་མཐིང་སེར་ལྗང་ཁུ་སོགས་དར་སྣ་ལྔ༔ ཚེའི་རྫས་ལྔ་ནི༔ ཅུ་གང་རྒྱ་མཚལ་རྒྱ་མཚོའི་ལྦུ་བ་ལི་ཁྲི་གི་ཝཾ་དང་ལྔའོ༔
དེ་རྣམས་མདའ་དར་ལ་དྲིལ་ལམ་གང་རུང་སྣོད་དུ་བཞག༔ ཚེའི་བཅུད་ལྔ་ནི༔ སྦྲང་བུ་རམ་ཀ་ར་མར་དང་ཆང་ལྔའོ༔ ཚེའི་སྨན་ལྔ་ནི༔ ཛ་ཏི་ཨ་རུ་ར་ག་པུར་གུར་གུམ་ལི་ཤི་དང་ལྔའོ༔ དེ་རྣམས་རིན་ཆེན་སྣོད་དུ་བདུད་རྩིས་གཏམས༔ ཚེའི་རྫས་ལྔ་ནི༔ ཆུ་ཤེལ་མེ་ཤེལ་བཻ་ཌཱུརྻ༔ པུཎྜ་རི་ཀ༔ ཀེ་ཀེ་རུ་དང་ལྔའོ༔
དེ་རྣམས་དབང་གི་རྫས་སུ་བསགས་ཏེ༔ བྷནྡྷ་སྣོད་དུ་བཤམ༔ བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན་གྱི་ཙཀླི་དང་བཅས་པ་བཀྲམ༔ ཚེའི་འབྲུ་ལྔ་ནི༔ ནས་འབྲས་གྲོ་ཁྲེ་ཏིལ་དང་མ་ལྔ་སྟེ༔ ཕྱེ་མ་རིལ་བུ་དྲིལ་ཏེ་བྷནྡྷར་བསྐྱིལ༔ རང་ཉིད་ཁྲུས་བསྩལ་གོས་དཀར་པོ་གྱོན་ཞིང་༔ གདན་རྡོ་རྗེ་རྒྱ་གྲམ་ཡོད་པའི་ཁར་སྡོད༔ གསང་བའི་རིག་མ་ཡོད་ན་རིག་མའི་ཕྱག་ཏུ་ཕུལ༔ མེད་ན་གྲོགས་དམ་ཚིག་ཅན་ལ་བསྩལ༔
ས་མ་ཡ༔ བུམ་པ་སྦྱང་བ་ནི༔ ཨོཾ༔ ཡེ་ཤེས་ལྔ་ལྡན་ཟླུམ་པོའི་བུམ་པ་རུ༔ ཨཱཿ ཟག་མེད་བདུད་རྩི་སྐུ་ལྔའི་རྫས་ཀྱིས་བཀང་༔ ཧཱུྃ༔ བྱིན་བརླབས་རིགས་ལྔའི་ས་བོན་ཡོངས་སུ་གྱུར༔ ཧྲཱིཿ འཆི་མེད་ཚེ་ཡི་དཀྱིལ་འཁོར་ལྷ་ཚོགས་གསལ༔
ཛཿ ཡེ་ཤེས་སྤྱན་དྲངས་དམ་ཚིག་དབྱེར་མེད་གྱུར༔ ཧཱུྃ༔ བརྟན་པར་བཞུགས་ཤིང་གུས་པས་ཕྱག་འཚལ་ལོ༔ བཾ་མཉེས་མཆོད་འབུལ་ལོ་ཚེ་ཡི་ལྷ་ལ་འབུལ༔ ཧོཿ དབང་བཞི་སྩོལ་ཞིང་ཚེ་སྲོག་བརྟན་གྱུར་ཅིག༔ ཨོཾ་ཨཱཿཧཱུྃ་ཧྲཱིཿ ཛཿཧཱུྃ་བཾ་ཧོཿ ཨོཾ་ཨཱ་ཡུརྫྙཱ་ན་སརྦ་ཕཻཾ་ཕཻཾ་ཛ་ཛ་ཨ་བེ་ཤ་ཡ་ཨ་ཨཱཿ
ཞེས་བྱིན་གྱིས་བརླབས་ཤིང་བུམ་པར་ལྷ་བསྐྱེད༔ མཆོད་རྫས་རྣམས་སྔགས་འདིས་བྱིན་གྱིས་བརླབས་ལ༔ ཨོཾ༔ སརྦ་དྷརྨ་ཡ་དུ་ཛྙཱ་ན་པཉྩ་ཧཱུྃ༔ ཚེ་འགུགས་ཤིང་བཅུད་བསྡུ་བ་ནི། ཧཱུྃ༔ སྔོན་ཚེ་འོག་མིན་བདེ་ཆེན་མཁའ་སྤྱོད་དུ༔ སྣང་མཐའ་མགོན་པོ་གསང་བ་ཡེ་ཤེས་གཉིས༔ ཟབ་དབྱིངས་འོད་གསལ་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔
བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་གསང་ཆེན་མ་ལ་འབར་བའི་གནས༔ རྟ་མཆོག་དབང་ཆེན་རྡོ་རྗེ་ཕག་མོ་གཉིས༔ ཁྲོ་རྒྱལ་སྟོབས་འདུས་རྩ་གསུམ་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་མཱ་ར་ཏི་ཀའི་གནས་མཆོག་ཏུ༔ པདྨ་འབྱུང་གནས་མནྡ་ར་བ་གཉིས༔
ཡང་གསང་ཚེ་ཡི་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་ཡང་རྫོང་ཤེལ་གྱི་བྲག་ཕུག་ཏུ༔ སངས་རྒྱས་ཡེ་ཤེས་དྷེ་ཝ་དྷ་ར་གཉིས༔ ཟབ་གསང་བླ་མེད་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔
དེ་འོག་ཙཱ་རི་ཟིལ་ཆེན་གསང་བའི་གནས༔ གནམ་ལྕགས་རྡོ་རྗེ་གསང་བའི་རིག་མ་གཉིས༔ འཆི་བདག་ཟིལ་གནོན་དཀྱིལ་འཁོར་ཞལ་ཕྱེས་ནས༔ འཆི་མེད་རིག་འཛིན་རྡོ་རྗེའི་སྲོག་བསྒྲུབས་པས༔ རླུང་སེམས་རྟེན་འབྲེལ་འཁྲུལ་འཁོར་གནད་དུ་ཕེབས༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་ཡང་བཟང་༔ བར་དུ་བཀའ་གཏད་སྨོན་ལམ་ཟབ༔ ད་ལྟ་རྟེན་འབྲེལ་གནད་ཀྱང་འགྲིགས༔
ཕྱིས་འབྱུང་མཚམས་སྦྱོར་འཕྲོ་མཐའ་བཙན༔ དེ་ཕྱིར་སྒྲུབ་པའི་རིག་འཛིན་ལ༔ སྐྱེ་འཆི་བགྲེས་རྒུད་མེད་པར་སྩོལ༔ མངའ་ཐང་ལོངས་སྤྱོད་སྙན་གྲགས་སྤེལ༔ ཆོས་དང་བརྒྱུད་འཛིན་སྲིད་ཀྱང་སྐྱོངས༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ༔ སྐུ་ཡི་ལྷ་དབང་ལུས་ལ་བསྐུར༔ ཨཱཿ གསུང་གི་སྔགས་དབང་ངག་ལ་བསྐུར༔
ཧཱུྃ༔ ཐུགས་ཀྱི་ཆོས་དབང་སེམས་ལ་བསྐུར༔ ཧྲཱིཿ ཡོངས་རྫོགས་དབང་བསྐུར་སྩལ་དུ་གསོལ༔ ཨོཾ་ཨཱཿཧཱུྃ་ཧྲཱི་བཛྲ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཧཱུྃ༔ ཤར་གྱི་ཕྱོགས་ནས་ཚེ་འགུགས་མ༔ ཕྱག་ན་ལྕགས་ཀྱུ་མདའ་དར་འཛིན༔ མགྱོགས་མ་དཀར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔
རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ ལྷོ་ཡི་ཕྱོགས་ནས་ཚེ་འགུགས་མ༔ ཕྱག་ན་ཞགས་པ་མདའ་དར་འཛིན༔ མགྱོགས་མ་སེར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔
ནུབ་ཀྱི་ཕྱོགས་ནས་ཚེ་འགུགས་མ༔ ཕྱག་ན་ལྕགས་སྒྲོག་མདའ་དར་འཛིན༔ མགྱོགས་མ་དམར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ བྱང་གི་ཕྱོགས་ནས་ཚེ་འགུགས་མ༔ ཕྱག་ན་དྲིལ་བུ་མདའ་དར་འཛིན༔ མགྱོགས་མ་ལྗང་མོ་བྱེ་བ་འབུམ༔
འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ དབུས་ཀྱི་ཕྱོགས་ནས་ཚེ་འགུགས་མ༔ ཕྱག་ན་མདའ་དར་ཚེ་བུམ་འཛིན༔ མགྱོགས་མ་ལྗང་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔
ཨོཾ་ཨཱ་ཡུརྫྙཱ་ན་སིདྡྷི་ཛཿཧཱུྃ་བཾ་ཧོཿ རྒྱས་གདབ་པ་ནི༔ ཧཱུྃ༔ དང་པོ་ཆོས་དབྱིངས་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཚད་མེད་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་རིག་འཛིན་དྲུག་གི་རྒྱ༔ བདུན་པ་སངས་རྒྱས་རབ་བདུན་རྒྱ༔
བརྒྱད་པ་ཉེ་བའི་སྲས་བརྒྱད་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཕྱོགས་བཅུའི་སངས་རྒྱས་རྒྱ༔ ཡབ་ཡུམ་བཅུ་ཡི་རྒྱས་བཏབ་པས༔ ནམ་ཡང་མི་འགྱུར་བརྟན་པ་ཡི༔ ཡང་དག་ཡེ་ཤེས་གཏེར་སྦའོ༔ ཨོཾ་ཨཱ་ཡུརྫྙཱ་ན་ཏིཥྛ་ནི་དྷི་གུ་པ་ཏ་ཡེ་སྭཱ་ཧཱ༔ ཞེས་ཐམས་ཅད་རེག་ཙམ་གྱིས་བྱིན་རླབས་བྱ༔་་་་་ རྒྱུན་དུ་དབྱངས་གསལ་ཡིག་བརྒྱ་རྟེན་འབྲེལ་སྙིང་པོ་མཆོད་བསྟོད་བཅས་བྱ།་་་་་ མཆན།
སྐུ་ཡི་ཚེ་རྟེན་འཛུགས་པ་ལ༔ བུམ་པས་དབང་བསྐུར་བ་ནི༔ ཧཱུྃ༔ འོག་མིན་ཆོས་དབྱིངས་ཡངས་པའི་དབུས༔ རྣམ་དག་འོད་གསལ་ཕོ་བྲང་ནས༔ འཆི་མེད་མགོན་པོ་ཚེ་ཡི་ལྷ༔ རིགས་ལྔ་ལ་སོགས་ཚེ་འཛིན་འབུམ༔ དེང་སང་ཐུགས་དམ་གནད་ནས་བསྐུལ༔ ཨཱ་ཡུར་ཚེ་ཡི་རིག་འཛིན་སྩོལ༔ ཨོཾ་མ་མ་ཧྲི་ནྲྀ་སུ་པུཥྚིཾ་ཀུ་རུ་ཡེ་སྭཱ་ཧཱ༔
ཧཱུྃ༔ བུམ་པ་ཡེ་ཤེས་གཞལ་ཡས་ཁང་༔ ཟང་ཐལ་ཕྱི་ནང་མཐའ་དབུས་བྲལ༔ བུམ་པའི་བདུད་རྩི་འཆི་མེད་རྫས༔ རོ་བཅུད་ཡོན་ཏན་ལྔ་དང་ལྡན༔ བུམ་པའི་ཁ་རྒྱན་དཔག་བསམ་ལྗོན༔ དགོས་འདོད་འབྱུང་ཞིང་དབྱིངས་ལ་ཁྱབ༔ བུམ་པའི་སྒྲོ་མདངས་སྐུ་ལྔའི་མཆོག༔ དུག་ལྔ་མ་རིག་ཀ་ནས་དག༔ བུམ་པའི་གཟུངས་ཐག་འོད་ཟེར་ཕྲེང་༔
འཇའ་གུར་ལུག་རྒྱུད་སྤྲིན་ལྟར་གཏིབས༔ བུམ་པའི་མགུལ་ཆིངས་ལྷ་རྫས་གོས༔ བཀྲག་མདངས་གཟི་བརྗིད་འོད་དུ་འབར༔ བུམ་པའི་གདན་ནི་གཡུང་དྲུང་འཁྱིལ༔ མི་ཤིགས་རྡོ་རྗེའི་དབྱིངས་དང་ལྡན༔ ཕྱག་རྒྱ་བདུན་གྱིས་བཏབ་པ་འདི༔ སྐལ་ལྡན་སྤྱི་བོར་དབང་བསྐུར་བས༔ ཚེ་སྲོག་བརྟན་ཅིང་གནས་གྱུར་ཅིག༔ ཆོས་ཀྱི་དབྱིངས་སུ་ཚེ་འཛུགས་སོ༔ ཨོཾ་ཨཱ་ཡུརྫྙཱ་ན་དྷརྨ་ཁཾ་ནི་དྷི་གུ་པ་ཏ་ཡེ་སྭཱ་ཧཱ༔
ཞེས་བུམ་པའི་ཆུ་མྱོང་༔ འདི་ཡན་དབང་གི་སྐབས་ཡིན༔ དེ་ནས་དབང་རྫས་ལྔ་ཐོགས་ལ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ ཁྲག་གི་ཁམས་ནས་ཚེ་ཉམས་ན༔ ཆུ་ཡི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་སྤྱི་བོར་སྟིམས༔ ཆུ་ཤེལ་ཧཾ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཀཱ་ཡ་ནི་དྷི་གུ་པ་ཏ་ཡེ་སྭཱ་ཧཱ༔
ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ དྲོད་ཀྱི་ཁམས་ནས་ཚེ་ཉམས་ན༔ མེ་ཡི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་མགྲིན་པར་སྟིམས༔ མེ་ཤེལ་ཨ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཝཱཀྐ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ སེམས་ཀྱི་ཁམས་ནས་ཚེ་ཉམས་ན༔
ནམ་མཁའི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་སྙིང་ཁར་སྟིམས༔ བཻ་ཌཱུརྻའི་ཎིར་ཚེ་སྦའོ༔ ཨོཾ་ཨཱ་ཡུརྫྙཱ་ན་ཙིཏྟ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ ཤ་ཡི་ཁམས་ནས་ཚེ་ཉམས་ན༔ ས་ཡི་ཁམས་ནས་བཅུད་བསྡུས་ལ༔ སྐལ་ལྡན་བདག་གི་ལྟེ་བར་སྟིམས༔ པུཎྜ་སྭ་ལ་ཚེ་སྦའོ༔
ཨོཾ་ཨཱ་ཡུརྫྙཱ་ན་གྷུ་ན་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ དབུགས་ཀྱི་ཁམས་ནས་ཚེ་ཉམས་ན༔ རླུང་གི་ཁམས་ནས་བཅུད་བསྡུས་ལ༔

སྐལ་ལྡན་བདག་གི་གསང་བར་སྟིམས༔ ཀེ་རུ་ཧ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་གུ་ཧྱ་ནི་དྷི་གུ་པ་ཏ་ཡེ་སྭཱ་ཧཱ༔ ཚེ་ཡི་རིལ་བུ་ཐོགས་ལ༔ ཧཱུྃ༔ ཕུང་པོ་ལྔ་ཡི་ཚེ་ཉམས་ན༔ འབྲུ་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ ལོངས་སྤྱོད་དཔལ་གྱི་ཚེ་སྦའོ༔ ཨོཾ་གྷ་ན་ལ་ཨཱ་ཡུརྫྙཱ་ན་ནི་དྷི་གུ་པ་ཏ་ཡེ་སྭཱ་ཧཱ༔ ཚེ་ཆང་ཐོགས་ལ༔
ཧཱུྃ༔ དབང་པོ་ལྔ་ཡི་ཚེ་ཉམས་ན༔ དཀར་མངར་རོ་མཆོག་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ ཟག་མེད་བཅུད་ཀྱི་གཏེར་སྦའོ༔ ཨོཾ་ཨ་མྲྀ་ཏ་ཨཱ་ཡུརྫྙཱ་ན་ནི་དྷི་གུ་པ་ཏ་ཡེ་སྭཱ་ཧཱ༔
སྨན་ལྔ་ཐོགས་ལ༔ ཧཱུྃ༔ མ་རིག་དུག་ལྔས་ཚེ་ཉམས་ན༔ སྨན་མཆོག་ལྔ་ཡི་བཅུད་བསྡུས་ལ༔
རིག་འཛིན་སྒྲུབ་པའི་ལུས་ལ་སྟིམས༔ ཡེ་ཤེས་ལྔ་ཡི་གཏེར་སྦའོ༔ ཨོཾ་ཨཱ་ཡུརྫྙཱ་ན་པཉྩ་ནི་དྷི་གུ་པ་ཏ་ཡེ་སྭཱ་ཧཱ༔ རྫས་ལྔ་ཐོགས་ལ༔ ཧཱུྃ༔ རྩ་ཐིག་རླུང་གི་ཚེ་ཉམས་ན༔ རྫས་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་ལ་ཁྱབ་པར་སྟིམས༔ བདེ་སྟོང་དྲོད་ཀྱི་ཚེ་སྦའོ༔ ཨོཾ་སུ་ཁཾ་སྭ་བྷཱ་ཛ་ལ་ནི་དྷི་གུ་པ་ཏ་ཡེ་སྭཱ་ཧཱ༔
རིན་ཆེན་ལྔ་ཐོགས་ལ༔ ཧཱུྃ༔ རྡོ་རྗེ་ཚེ་དཔག་ངོ་བོ་ཉིད༔ རིན་ཆེན་དངུལ་གྱི་ཨ་དརྴ༔ མེ་ལོང་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པར་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བཛྲ་ཨཱ་ཡུརྫྙཱ་ན་རུ་བྷྱ་ཨ་དརྴ་ཏིཥྛ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ པདྨ་ཚེ་དཔག་ངོ་བོ་ཉིད༔
རིན་ཆེན་བྱི་རུའི་བུམ་པ་འདི༔ སོར་རྟོག་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པར་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་ཀ་མ་ལ་ཨཱ་ཡུརྫྙཱ་ན་རཱ་ག་ལཀྵ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ བུདྡྷ་ཚེ་དཔག་ངོ་བོ་ཉིད༔ རིན་ཆེན་མུ་ཏིག་ཅོད་པན་འདི༔ ཆོས་དབྱིངས་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཛུགས་སོ༔
སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བུདྡྷ་ཨཱ་ཡུརྫྙཱ་ན་མུ་ཏི་ཀ་ཀུ་མུ་ཀུ་ཊ་ཏིཥྛ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ རཏྣ་ཚེ་དཔག་ངོ་བོ་ཉིད༔ རིན་ཆེན་གསེར་གྱི་འཁོར་ལོ་འདི༔ མཉམ་ཉིད་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་རཏྣ་ཨཱ་ཡུརྫྙཱ་ན་སྭ་ན་ཙཀྲ་ནྲྀ་བྷྲཱུྃ་སྭཱ་ཧཱ༔ ཧཱུྃ༔
ཀརྨ་ཚེ་དཔག་ངོ་བོ་ཉིད༔ རིན་ཆེན་གཡུ་ཡི་རྡོ་རྗེ་འདི༔ བྱ་གྲུབ་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་ཀརྨ་ཨཱ་ཡུརྫྙཱ་ན་བཱཻ་རོ་ཙ་བཛྲ་ནྲྀ་བྷྲཱུྃ་སྭཱ་ཧཱ༔ མདའ་དར་ཐོགས་ལ༔ ཧཱུྃ༔ ཡུམ་ཆེན་སྤྱན་མའི་ངོ་བོ་ཉིད༔ ལེ་བརྒན་དཀར་པོ་དར་ཆེན་འདི༔
སྲོག་རྣམས་རབ་ཏུ་བརྟན་པའི་རྫས༔ ཆུ་རླུང་དཀར་པོའི་ཚེ་འཛུགས་སོ༔ འཆི་མེད་རིག་འཛིན་ཐོབ་གྱུར་ཅིག༔ ཨོཾ་བཛྲ་ཌཱཀྐི་གང་ག་ཡཾ་ཤྲཱི་ར་སི་སི་ཏ་ཏིཥྛ་ཎི་བྷྲཱུྃ་སྭཱ་ཧཱ༔ ཧཱུྃ༔ ཡུམ་ཆེན་གོས་དཀར་ངོ་བོ་ཉིད༔ ལེ་བརྒན་དམར་པོའི་དར་ཆེན་འདི༔ ལུས་འདི་རབ་ཏུ་དགྱེས་པའི་རྫས༔ མེ་རླུང་དམར་པོའི་ཚེ་འཛུགས་སོ༔ འཆི་མེད་རིག་འཛིན་ཐོབ་གྱུར་ཅིག༔
ཨོཾ་པདྨ་ཌཱཀྐི་རཾ་ཡཾ་ཤྲཱི་ཏ་སི་ར་ག་ཏ་ཏིཥྛ་ནི་བྷྲཱུྃ་སྭཱ་ཧཱ༔ ཧཱུྃ༔ ཡུམ་ཆེན་དབྱིངས་ཕྱུག་ངོ་བོ་ཉིད༔ ལེ་བརྒན་སྔོན་པོའི་དར་ཆེན་འདི༔ དབང་ཐང་རབ་ཏུ་འཕེལ་བའི་རྫས༔ མཁའ་རླུང་སྔོན་པོའི་ཚེ་འཛུགས་སོ༔ འཆི་མེད་རིག་འཛིན་ཐོབ་གྱུར་ཅིག༔ ཨོཾ་བུདྡྷ་ཌཱཀྐི་ཨེ་ཁཾ་ཡཾ་ཤྲཱི་སི་ནི་ལཾ་ཏིཥྛ་ཎི་བྷྲཱུྃ་སྭཱ་ཧཱ༔ ཧཱུྃ༔ ཡུམ་ཆེན་མཱ་ཀཱིའི་ངོ་བོ་ཉིད༔
ལེ་བརྒན་སེར་པོའི་དར་ཆེན་འདི༔ རླུང་རྟ་རབ་ཏུ་བསྐྱེད་པའི་རྫས༔ ས་རླུང་སེར་པོའི་ཚེ་འཛུགས་སོ༔ འཆི་མེད་རིག་འཛིན་ཐོབ་གྱུར་ཅིག༔ ཨོཾ་རཏྣ་ཌཱཀྐི་བྷྲཱུྃ་མི་ཡི་ཤྲཱི་ར་སི་ཏི་ཏིཥྛ་ཎི་བྷྲཱུྃ་སྭཱ་ཧཱ༔ ཧཱུྃ༔ ཡུམ་ཆེན་སྒྲོལ་མའི་ངོ་བོ་ཉིད༔ ལེ་བརྒན་ལྗང་གུའི་དར་ཆེན་འདི༔ སྨེ་བ་མི་ཉམས་གནས་པའི་རྫས༔ དམ་ཚིག་རླུང་ལྗང་ཚེ་འཛུགས་སོ༔
འཆི་མེད་རིག་འཛིན་ཐོབ་གྱུར་ཅིག༔ ཨོཾ་ཀརྨ་ཌཱཀྐི་ཡཾ་ཤྲཱི་ར་སི་མརྒ་ཏིཥྛ་ཎི་བྷྲཱུྃ་སྭཱ་ཧཱ༔ ཚེ་མདའ་ཐོགས་ལ༔ ཧཱུྃ༔ ཚེ་ཡི་བླ་རྟེན་མདའ་མོ་འདི༔ སྨྱུག་མ་ལྷོ་བལ་རོང་ནས་བྱུང་༔ ཐང་དཀར་རྒོད་སྒྲོ་དབྱིངས་ནས་བྱུང་༔ མཚལ་འདི་ནག་པོ་རྒྱ་ནས་བྱུང་༔ ལྕགས་མདེའུ་བོད་ཡུལ་རྡོ་ལས་བྱུང་༔ སྤྱན་རྒྱུས་རྐང་བཞི་ཕྱུགས་ལ་བྱུང་༔
སྟོང་འདི་སྔགས་འཆང་བདག་གིས་བཅོས༔ ཕྱག་རྒྱ་བདུན་གྱིས་མཚོན་པའི་མདའ༔ རྒྱུས་དར་འཇའ་ཚོན་གཤིབ་པ་འདྲ༔ ཞི་བའི་ཕྲིན་ལས་འགྲུབ་པའི་མདའ༔ སྨྱུག་མ་གསེར་གྱི་ཐུར་བཟང་མདའ༔ རྒྱས་པའི་ཕྲིན་ལས་འགྲུབ་པའི་མདའ༔ རྒྱ་མཚལ་མཁའ་དབྱིངས་བྱང་སེམས་འདྲ༔ དབང་གི་ཕྲིན་ལས་འགྲུབ་པའི་མདའ༔ ལྕགས་མདེའུ་ཁྲོ་ཆུས་ཕུར་པ་འདྲ༔ དྲག་པོའི་ཕྲིན་ལས་འགྲུབ་པའི་མདའ༔
སྒྲོ་གཤོག་ལྷོ་སྤྲིན་ཕྱུག་མོ་འདྲ༔ གནས་ལུགས་ཆོས་སྐུར་མཚོན་པའི་མདའ༔ སྟོང་ཁ་ཧད་པོ་ནམ་མཁའ་འདྲ༔ ཟང་ཐལ་ལོངས་སྐུར་མཚོན་པའི་མདའ༔ སྤྱན་རྣམས་ཐུགས་རྗེ་ལྕགས་ཀྱུ་འདྲ༔ རྗེས་འཛིན་སྤྲུལ་སྐུར་མཚོན་པའི་མདའ༔ དེ་ཕྱིར་ཕྱག་རྒྱ་བདུན་དང་ལྡན༔ མི་འགྱུར་གཡུང་དྲུང་དཀྱིལ་འཁོར་དུ༔ མདའ་འདི་ཚེ་ཡི་རྟེན་དུ་འཛུགས༔ མི་འགྱུར་མི་འཕྲོ་གནས་གྱུར་ཅིག༔
ཨོཾ་ཤ་ཏ་ཤོ་ཏ་ཨཱ་ཡུརྫྙཱ་ན་པྲཛྙཱ་ན་པྲཉྩ་ན་ཎ་ཎི་ཏིཥྛ་བྷྲཱུྃ་སྭཱ་ཧཱ༔ རྒྱལ་སྲིད་སྣ་བདུན་ཐོགས་ལ༔ ཧཱུྃ༔ ཚེ་ཆོས་སྙན་གྲགས་སྤེལ་བ་ཡི༔ འཁོར་ལོ་རིན་ཆེན་རྒྱས་གདབ་བོ༔ ལོངས་སྤྱོད་དཔལ་འབྱོར་ཆར་བཞིན་འབེབས༔ ནོར་བུ་རིན་ཆེན་རྒྱས་གདབ་བོ༔ སྲིད་དང་མངའ་ཐང་ཆར་བཞིན་འབེབས༔ བཙུན་མོ་རིན་ཆེན་རྒྱས་གདབ་བོ༔ ཁམས་གསུམ་དབང་སྡུད་བྲན་དུ་ཁོལ༔
བློན་པོ་རིན་ཆེན་རྒྱས་གདབ་བོ༔ བརྗིད་ཆགས་དབང་ཐང་ཕྱུགས་ཀྱི་རྫི༔ གླང་པོ་རིན་ཆེན་རྒྱས་གདབ་བོ༔ རྩལ་ཆེན་ཕྲིན་ལས་མྱུར་མགྱོགས་ལྡན༔ རྟ་མཆོག་རིན་ཆེན་རྒྱས་གདབ་བོ༔ བདུད་བཞི་བར་ཆོད་ལོག་འདྲེན་བཅོམ༔ དམག་དཔོན་རིན་ཆེན་རྒྱས་གདབ་བོ༔ རྒོལ་བ་ཚར་གཅོད་དཔའ་རྩལ་ལྡན༔ ཕྱག་རྒྱ་བདུན་གྱི་རྒྱས་གདབ་པས༔ བརྟན་ཅིང་རབ་ཏུ་གནས་གྱུར་ཅིག༔
ཨོཾ་ཨཱ་ཡུརྫྙཱ་ན་ཛ་ཡེ་པུཎྱཻ་ས་བྷ་མུ་ཏྲ་ས་བྷ་སུ་པྲ་ཏིཥྛ་བྷྲཱུྃ་རཀྵ་རཀྵ་ཡེ་སྭཱ་ཧཱ༔ བཀྲ་ཤིས་རྟགས་བརྒྱད་ཐོགས་ལ༔ ཧཱུྃ༔ མི་ནུབ་རྒྱལ་མཚན་རིན་པོ་ཆེ༔ སྐལ་ལྡན་ལུས་ལ་བཀྲ་ཤིས་ཤོག༔ ཚངས་དབྱངས་ཆོས་དུང་རིན་པོ་ཆེ༔ སྐལ་ལྡན་ངག་ལ་བཀྲ་ཤིས་ཤོག༔ བྱང་སེམས་དཔལ་བེའུ་རིན་པོ་ཆེ༔ སྐལ་ལྡན་ཡིད་ལ་བཀྲ་ཤིས་ཤོག༔ གསེར་གྱི་འཁོར་ལོ་རིན་པོ་ཆེ༔
སྐལ་ལྡན་ཟུང་འཇུག་བཀྲ་ཤིས་ཤོག༔ དགོས་འདོད་ནོར་བུ་རིན་པོ་ཆེ༔ སྐལ་ལྡན་བསམ་འཕེལ་བཀྲ་ཤིས་ཤོག༔ ཀུན་ཁྱབ་གདུགས་མཆོག་རིན་པོ་ཆེ༔ སྐལ་ལྡན་དབུ་ལ་བཀྲ་ཤིས་ཤོག༔ ཐབས་ཤེས་གསེར་ཉ་རིན་པོ་ཆེ༔ སྐལ་ལྡན་དོན་གཉིས་བཀྲ་ཤིས་ཤོག༔ སྐྱོན་བྲལ་པདྨ་རིན་པོ་ཆེ༔ སྐལ་ལྡན་རྟེན་འབྲེལ་བཀྲ་ཤིས་ཤོག༔ བཀྲ་ཤིས་རྟགས་བརྒྱད་དོན་དང་དགུ༔
ཐེག་པ་རིམ་དགུའི་བཀྲ་ཤིས་ཤོག༔ ཨོཾ་མངྒ་ལཾ་ཝ་ན་ཡ་སུ་པྲ་ཏིཥྛ་ཡེ་བྷ་ཝན་ཏུ་སྭཱ་ཧཱ༔ སླར་ཡང་ཡབ་ཡུམ་སྐུ་ལས་སྤྲོས་པ་ཡི༔ རང་འདྲའི་ཁྲོ་བོ་ཁྲོ་མོས་སྣང་སྲིད་གང་༔ གར་དགུའི་འོད་ཟེར་མེ་དཔུང་གློག་དམར་འཁྱུགས༔ དྲག་སྔགས་ཧཱུྃ་སྒྲ་འུར་ཆེམ་འབྲུག་ལྟར་སྒྲོག༔ ཚེ་བདུད་ལ་སོགས་གནོད་བྱེད་གདོན་བགེགས་རིགས༔ བསྔངས་ནས་ཡད་ཡེད་དབང་མེད་བུན་གཏོར་ཏེ༔ སྲེག་ཅིང་གཞོམ་པའི་ཚྭ་ཚྭ་སྐར་ལྟར་འཁྲུགས༔ གདོན་བགེགས་འབྱུང་པོ་གླགས་ལྟ་ཚར་གཅོད་པའི༔
མི་བཟད་ཁྲོ་བོ་རྔམ་པའི་གུར་ཁང་གསལ༔ སྲུང་བའི་སྔགས་སྒྲ་ལྡིར་ལྡིར་སྒྲོག་པར་ བསམ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་བཾ་ཀྲོ་ཏི་ཨཱ་ཡུར་བྷྲཱུྃ་ཧཱུྃ་ཧཱུྃ་ཧཱུྃ་རཀྵ་རཀྵ་ཡེ་སྭཱ་ཧཱ༔ ཧཱུྃ༔ ཁྲོ་བོའི་གུར་ཁང་ཡེ་ཤེས་ལྔ་ཡི་ཀློང་༔ རིགས་ལྔ་ཚེ་བདག་འབུམ་དང་མ་སྲིང་ཚོགས༔ སྒོ་སྐྱོང་རིགས་བཞི་རྣམས་ཀྱི་སྲུང་བའི་གུར༔ དབང་ཆེན་ཚེ་ཡི་མཁའ་ཀློང་ཆེན་པོར་བསྒོམ༔ ཨོཾ་བཛྲ་རཏྣ་པདྨ་ཀརྨ་ཧ་རི་ནི་ས་ཨཱ་ཡུརྫྙཱ་ན་ཛཿཧཱུྃ་བཾ་ཧོཿ ཡབ་ཀྱི་རྩ་བའི་སྔགས་ཕྲེང་ནི༔
ཨོཾ་ཧྱ་གྷྲྀ་ཝ་ཨཀྵོ་བྷྱ་ཧཱུྃ་ཕཊ྄ཿ ཡུམ་ལ་སྔགས་ནི༔ ཨོཾ་བཾ་ཝཱ་ར་ཧཱི་པདྨ་ཙརྻ་ཧཱུྃ་ཕཊ྄ཿ གཙོ་བོ་ལ༔ ཨོཾ་ཨཱ་ཡུརྫྙཱ་ན་པདྨ་རཱ་ག་ད་ར་སྭཱ་ཧཱ༔ ཕོ་ཉ་བཞིའི་སྔགས་ནི༔ ཨོཾ་ཨཱ་ཡུར་པུཎྱཻ་སུ་ཁཾ་པྲ་མོ་ཏི་རི་ཛཿཧཱུྃ་བཾ་ཧོཿ ཚེ་དབང་དུ་བསྡུས་པ་ནི༔ ཨོཾ་ཨཱ་ཡུརྫྙཱ་ན་སརྦ་པ་ཤཾ་མ་མ་ཐུན་ཛཿ ཚེ་བསོད་སྤེལ་བའི་སྔགས་ནི༔
ཨོཾ་ཨཱ་ཡུརྫྙཱ་ན་པུཥྚིཾ་ཕ་ལ་སིདྡྷི་ཧཱུྃ༔ ཧཱུྃ༔ འོག་མིན་ཆོས་དབྱིངས་ཡངས་པའི་དབུས་ སོགས། ཞེས་སྔགས་རྣམས་རང་རང་སྐབས་དང་བསྟུན༔ ཅུང་ཟད་གབ་སྤྲད་སློབ་དཔོན་ཞལ་ལས་ཤེས༔ ཁྱད་པར་གྭའུ་ཁ་སྦྱོར་སྒྲུབ་པ་འདི༔ རྩ་གསུམ་སྙིང་པོའི་ཡང་དྲིལ་བླ་ན་མེད༔ འདི་ལ་ཁྱད་ཆོས་བཞི་ཡོད་མན་ངག་བཤད༔ འབྱིན་འཇུག་རླུང་ལ་བརྟེན་པ་ཟུར་དུ་གསལ༔ ཁྱད་པར་ཚེ་སྒྲུབ་ཆོས་ཀ་མང་ལགས་ཀྱང་༔
ཡང་གསང་གྭའུ་འདི་འདྲ་སྦས་པ་མེད༔ སྙིང་གི་ཐིག་ལེ་ཡང་ཟབ་སྲོག་དང་འདྲ༔ ལུང་ཟིན་སྐལ་ལྡན་ལས་ཅན་མ་ཡེངས་པར༔ ཤིན་ཏུ་གསང་ཞིང་གུད་དུ་སྦ་བར་གྱིས༔ སྙིང་སྲུང་གསང་བའི་ཌཱཀྐིྀ་ཨཚ་རྒྱ༔ རྡོ་རྗེའི་བསྟོད་རིང་ནི༔ འདི་ཉིད་དབང་ཆེན་ལྟ་བུར་སྤྱོད་བྱེད་ན༔ དམ་ཚིག་སྡེ་སྣོད་བསྟོད་པ་བསྟན་པ་ནི༔ ཕྱག་རྒྱ་དམ་ཚིག་ལྔ་དང་ལྡན་པའི་ངང་༔ མ་བཅོས་སྤྲོས་བྲལ་ངང་ལ་འདི་ལྟར་རོ༔
ཧཱུྃ༔ རྡོ་རྗེ་ཆོས་དབྱིངས་ངོ་བོ་ཉིད༔ རྡོ་རྗེ་ཀ་དག་ཆེན་པོའི་སྐུ༔ ཕྱག་འཚལ་ཚེ་བདག་མགོན་པོ་ལའོ༔ ན་མོ་ཨཱ་ཡུརྫྙཱ་ན་ཧོཿ ཧཱུྃ༔ རྡོ་རྗེ་མེ་ལོང་ངོ་བོ་ཉིད༔ རྡོ་རྗེ་ཁྲོས་པས་ཞེ་སྡང་འཇོམས༔ ཕྱག་འཚལ་རྡོ་རྗེ་ཚེ་དཔག་ལའོ༔ ན་མོ་ཨཱ་ཡུར་བཛྲ་ཧོཿ
ཧཱུྃ༔ རྡོ་རྗེ་མཉམ་ཉིད་ངོ་བོ་ཉིད༔ རྡོ་རྗེ་བཞད་པས་ང་རྒྱལ་འཇོམས༔ ཕྱག་འཚལ་རཏྣ་ཚེ་དཔག་ལའོ༔ ན་མོ་ཨཱ་ཡུར་རཏྣ་ཧོཿ ཧཱུྃ༔ རྡོ་རྗེ་སོར་རྟོག་ངོ་བོ་ཉིད༔ རྡོ་རྗེ་དགྱེས་པས་འདོད་ཆགས་འཇོམས༔ ཕྱག་འཚལ་པདྨ་ཚེ་དཔག་ལའོ༔ ན་མོ་ཨཱ་ཡུར་པདྨ་ཧོཿ
ཧཱུྃ༔ རྡོ་རྗེ་བྱ་གྲུབ་ངོ་བོ་ཉིད༔ རྡོ་རྗེ་གཏུམ་པོས་ཕྲག་དོག་འཇོམས༔ ཕྱག་འཚལ་ཀརྨ་ཚེ་དཔག་ལའོ༔ ན་མོ་ཨཱ་ཡུར་ཀརྨ་ཧོཿ ཧཱུྃ༔ རྡོ་རྗེ་དཔའ་བོ་གཡོ་བ་མོ༔ རྡོ་རྗེ་རང་བྱུང་སྣང་བ་ཆེ༔ ཕྱག་འཚལ་དབྱིངས་ཕྱུག་ཚེ་འཛིན་ལའོ༔ ན་མོ་ཨཱ་ཡུར་མུྃ་བཾ་ཧོཿ
ཧཱུྃ༔ རྡོ་རྗེ་དཔའ་བོ་ཁྱབ་པ་མོ༔ རྡོ་རྗེ་ཡེ་ནས་སྟོང་པ་ཆེ༔ ཕྱག་འཚལ་སངས་རྒྱས་སྤྱན་མ་ལའོ༔ ན་མོ་ཨཱ་ཡུར་ལཾ་ཧ་ཧོཿ ཧཱུྃ༔ རྡོ་རྗེ་དཔའ་མོ་སྟོང་པ་མོ༔ རྡོ་རྗེ་རབ་ཏུ་གསལ་བ་ཆེ༔ ཕྱག་འཚལ་མཱ་མ་ཀཱི་ལའོ༔ ན་མོ་ཨཱ་ཡུར་བྃ་ཧྲཱི་ཧོཿ
ཧཱུྃ༔ རྡོ་རྗེ་དཔའ་མོ་དགྱེས་པ་མོ༔ རྡོ་རྗེ་ཆགས་མེད་གྲོལ་བ་ཆེ༔ ཕྱག་འཚལ་གོས་དཀར་མོ་ལའོ༔ ན་མོ་ཨཱ་ཡུར་སཾ་ནྲྀ་ཧོཿ ཧཱུྃ༔ རྡོ་རྗེ་དཔའ་མོ་མི་ཕམ་མ༔ རྡོ་རྗེ་རབ་ཏུ་གནས་པ་ཆེ༔ ཕྱག་འཚལ་དམ་ཚིག་སྒྲོལ་མ་ལའོ༔ ན་མོ་ཨཱ་ཡུར་ཏཾ་པ་ཧོཿ
ཧཱུྃ༔ རྡོ་རྗེ་འཇིགས་བྱེད་སྐུར་སྟོན་པ༔ རྡོ་རྗེ་དམ་ཚིག་སྐྱོང་བ་ཆེ༔ ཕྱག་འཚལ་དབང་ཆེན་ཁྲོ་རྒྱལ་ལའོ༔ ན་མོ་ཨཱ་ཡུར་ཀྲོ་ཏ་ཧོཿ ཧཱུྃ༔ རྡོ་རྗེ་གཏུམ་མོ་སྟོན་ཆེན་མོ༔ རྡོ་རྗེ་འབར་ལས་འཛིན་མ་ཆེ༔ ཕྱག་འཚལ་རྡོ་རྗེ་ཕག་མོ་ལའོ༔ ན་མོ་ཨཱ་ཡུར་དྷེ་ཝི་ཧོཿ
ཧཱུྃ༔ རྡོ་རྗེ་སྟོང་ཉིད་ངོ་བོ་འཆང་༔ རྡོ་རྗེ་ཀུན་ཏུ་གནས་པ་ཆེ༔ ཕྱག་འཚལ་སྨིན་པའི་རིག་འཛིན་ལའོ༔ ན་མོ་ཡོ་གི་ནི་ལཾ་ཧོཿ ཧཱུྃ༔ རྡོ་རྗེ་འོད་གསལ་ངོ་བོ་འཆང་༔ རྡོ་རྗེ་ཀུན་ལ་ཁྱབ་པ་ཆེ༔ ཕྱག་འཚལ་སར་གནས་རིག་འཛིན་ལའོ༔ ན་མོ་ཡོ་གི་སི་ཏ་ཧོཿ
ཧཱུྃ༔ རྡོ་རྗེ་ཀ་དག་ངོ་བོ་འཆང་༔ རྡོ་རྗེ་ཁྱོན་ལས་འདས་པ་ཆེ༔ ཕྱག་འཚལ་ཚེ་དབང་རིག་འཛིན་ལའོ༔ ན་མོ་ཡོ་ག་ས་ཏི་ཧོཿ ཧཱུྃ༔ རྡོ་རྗེ་ཀུན་ཏུ་ངོ་བོ་འཆང་༔ རྡོ་རྗེ་གཞལ་དུ་མེད་པ་ཆེ༔ ཕྱག་འཚལ་ཕྱག་རྒྱ་རིག་འཛིན་ལའོ༔ ན་མོ་ཡོ་ག་རི་ཏི་ཧོཿ
ཧཱུྃ༔ རྡོ་རྗེ་རིག་པའི་ངོ་བོ་ཉིད༔ རྡོ་རྗེ་མཐའ་དབུས་མེད་པ་ཆེ༔ ཕྱག་འཚལ་ལྷུན་གྲུབ་རིག་འཛིན་ལའོ༔ ན་མོ་ཡོ་ག་མརྒ་ཧོཿ ཧཱུྃ༔ རྡོ་རྗེ་ཟང་ཐལ་ངོ་བོ་འཆང་༔ རྡོ་རྗེ་བློ་འདས་དག་པ་ཆེ༔ ཕྱག་འཚལ་བདེ་བའི་རིག་འཛིན་ལའོ༔ ན་མོ་ཡོ་ག་ཀྲིརྞ་ཧོཿ
ཧཱུྃ༔ རྡོ་རྗེ་སྣང་སྟོང་དགྱེས་པ་མོ༔ རྡོ་རྗེ་ངོ་བོ་རབ་བྱེད་མ༔ ཕྱག་འཚལ་སངས་རྒྱས་མཁའ་འགྲོ་ལའོ༔ ན་མོ་བུདྡྷ་ཌཱཀྐི་ཧོ༔ ཧཱུྃ༔ རྡོ་རྗེ་གྲགས་སྟོང་དགྱེས་པ་མོ༔ རྡོ་རྗེ་ཀུན་ལ་རབ་དགྱེས་མོ༔ ཕྱག་འཚལ་རྡོ་རྗེ་མཁའ་འགྲོ་ལའོ༔ ན་མོ་བཛྲ་ཌཱཀྐི་ཧོཿ
ཧཱུྃ༔ རྡོ་རྗེ་ཚོར་སྟོང་དགྱེས་པ་མོ༔ རྡོ་རྗེ་གྲོལ་བ་རབ་བྱེད་མ༔ ཕྱག་འཚལ་རིན་ཆེན་མཁའ་འགྲོ་ལའོ༔ ན་མོ་རཏྣ་ཌཱཀྐི་ཧོཿ ཧཱུྃ༔ རྡོ་རྗེ་བདེ་སྟོང་དགྱེས་པ་མོ༔ རྡོ་རྗེ་སྟོང་པ་རབ་བྱེད་མ༔ ཕྱག་འཚལ་པདྨ་མཁའ་འགྲོ་ལའོ༔ ན་མོ་པདྨ་ཌཱཀྐི་ཧོཿ
ཧཱུྃ༔ རྡོ་རྗེ་གསལ་སྟོང་དགྱེས་པ་མོ༔ རྡོ་རྗེ་དགའ་བར་རབ་བྱེད་མ༔ ཕྱག་འཚལ་ལས་ཀྱི་མཁའ་འགྲོ་ལའོ༔ ན་མོ་ཀརྨ་ཌཱཀྐི་ཧོཿ ཧཱུྃ༔ རྡོ་རྗེ་ལས་སྟོང་དགྱེས་པ་མོ༔ རྡོ་རྗེ་གཡོ་བ་རབ་བྱེད་མ༔ ཕྱག་འཚལ་སྣ་ཚོགས་མཁའ་འགྲོ་ལའོ༔ ན་མོ་བྷི་ཤྭ་ཌཱཀྐི་ཧོཿ
ཧཱུྃ༔ རྡོ་རྗེ་མཛེས་པའི་ཅོད་པན་འཆང་༔ རྡོ་རྗེ་དྲི་ཞིམ་གཡོ་བ་མོ༔ ཕྱག་འཚལ་མེ་ཏོག་བདུག་སྤོས་མ༔ ན་མོ་པུཥྤེ་དྷཱུ་པེ་ཧོཿ ཧཱུྃ༔ རྡོ་རྗེ་སྣང་བ་རབ་གསལ་མོ༔ རྡོ་རྗེ་དག་བྱེད་བཅུད་ལྡན་མོ༔ ཕྱག་འཚལ་མར་མེ་དྲི་ཆབ་མོ༔ ན་མོ་ཨཱ་ལོ་ཀེ་གནྡྷེ་ཧོཿ
ཧཱུྃ༔ རྡོ་རྗེ་རོ་མཆོག་ཀུན་ལྡན་མ༔ རྡོ་རྗེ་རབ་ཏུ་སྒེག་པ་མོ༔ ཕྱག་འཚལ་ཞལ་ཟས་སྒེག་པ་མོ༔ ན་མོ་ནཻ་ཝི་དྱེ་ལཱ་སྱེ་ཧོཿ ཧཱུྃ༔ རྡོ་རྗེ་རབ་ཏུ་བཞད་པ་མོ༔ རྡོ་རྗེ་གླུ་དབྱངས་ལེན་པ་མོ༔ ཕྱག་འཚལ་བཞད་མོ་གླུ་མོ་ལའོ༔ ན་མོ་མཱ་ལྱེ་གཱིརྟི་ཧོཿ
ཧཱུྃ༔ རྡོ་རྗེ་གླིང་བུ་སྙན་པ་མོ༔ རྡོ་རྗེ་འུར་འུར་སྒྲ་སྒྲོགས་མ༔ ཕྱག་འཚལ་གར་མོ་གིང་མོ་ལའོ༔ ན་མོ་ནཱིརྟི་ཚུ་དྷི་ཧོཿ ཧཱུྃ༔ རྡོ་རྗེ་སིང་སིང་བརྡ་ཡི་སྐད༔ རྡོ་རྗེ་སྣ་ཚོགས་ཆོས་སྟོན་ལ༔ ཕྱག་འཚལ་སྒྲ་མ་ཆོས་ལའོ༔ ན་མོ་ཤབྡ་དྷརྨ་ཧོཿ
ཧཱུྃ༔ རྡོ་རྗེ་བདེ་སྟོང་ཚིམ་མཛད་མ༔ རྡོ་རྗེ་སྤྱོད་དང་ཐབས་ལྡན་མ༔ ཕྱག་འཚལ་ཤེས་རབ་གསང་སྤེལ་མ༔ ན་མོ་སྤརྴེ་སུ་ཁཾ་ཧོཿ ཧཱུྃ༔ རྡོ་རྗེ་ཀུན་བསྐྱེད་ཤེས་རབ་མ༔ རྡོ་རྗེ་བཅུ་དྲུག་ཐིག་ལེ་རྫོགས༔ ཕྱག་འཚལ་ཤེས་རབ་གསང་ཡེ་མ༔ ན་མོ་པྲཛྙཱ་ཤུདྡྷེ་ཧོཿ
ཧཱུྃ༔ རྡོ་རྗེ་བྱམས་པ་ལས་བྱེད་མ༔ རྡོ་རྗེ་བརྩེ་བར་བསྐྱེད་པ་པོ༔ ཕྱག་འཚལ་རྡོ་རྗེ་རིན་ཆེན་ལའོ༔ ན་མོ་བཛྲ་རཏྣ་ཧོཿ ཧཱུྃ༔ རྡོ་རྗེ་དགའ་བ་ཆེ་བའི་མཆོག༔ རྡོ་རྗེ་བཏང་སྙོམས་ལས་ཀྱི་བདག༔ ཕྱག་འཚལ་པདྨ་ལས་རབ་ལའོ༔ ན་མོ་པདྨ་ཀརྨ་ཧོཿ
ཧཱུྃ༔ རྡོ་རྗེ་དྲྭ་བ་ཟེར་འགྱེད་མ༔ རྡོ་རྗེ་འཆིང་བ་ལས་གྲོལ་མ༔ ཕྱག་འཚལ་ལྕགས་ཀྱུ་ཞགས་པ་ལའཽ༔ ན་མོ་ཛ་ཧཱུྃ་དཱ་ཡ་ཧོཿ ཧཱུྃ༔ རྡོ་རྗེ་ཀུན་སྤྱོད་གནས་པ་མོ༔ རྡོ་རྗེ་མཉམ་ནས་ཟུང་འཇུག་མ༔ ཕྱག་འཚལ་ལྕགས་སྒྲོག་དྲིལ་བུ་ལའོ༔ ན་མོ་བཾ་ཧོ་དཱ་ཡ་ཧོཿ
ཧཱུྃ༔ རྡོ་རྗེ་དབྱིངས་ཀྱི་དཀྱིལ་འཁོར་ལྷ་ཚོགས་ལ༔ བདག་གིས་རབ་ཏུ་བསྟོད་ཅིང་རྒྱུད་བསྐུལ་བས༔ འཆི་མེད་རྡོ་རྗེ་སྐུ་མཆོག་འགྲུབ་གྱུར་ཏེ༔ དོན་གཉིས་ལྷུན་གྱིས་འགྲུབ་པར་མཛད་དུ་གསོལ༔ ཨོཾ་ཨཱ་ཡུརྫྙཱ་ན་ཌཱཀྐི་སརྦ་ས་མ་ཡ་སྭཱ་ཧཱ༔ འདི་ཡི་སྐབས་སུ་ཚེ་ཡི་གཟུངས་རིང་སྤྱི་མཐུན་ལན་བདུན་བཟླས༔ ཞེས་པས་བསྟོད་ཅིང་དབང་བཞི་ཡོངས་རྫོགས་ཐོབ་ནས་རྒྱས་གདབ་བྱ༔ ས་མ་ཡ༔ དེ་ནས་ཚོགས་བྱ་བ་ནི༔
ཆུ་གཙང་གི་ རྃ་ཡྃ་ཁྃ་ བགྱིས་པས་བག་ཆགས་བཀྲུས༔ དང་པོ་ནི༔ ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔ ཆོས་སྐུ་འཛིན་མེད་རྟོགས་པའི་ཕྱིར༔ ཡེ་གྲོལ་ཆེན་པོ་རབ་ཏུ་གནས༔ རབ་རིབ་མུན་པ་ཀ་ནས་དག༔ ཨོཾ་དྷརྨ་སྭ་བྷཱ་ཝ་ཧཱུྃ༔ གཉིས་པ་ནི༔ ཧཱུྃ༔
རྃ་ཡྃ་ཁྃ་གིས་མེ་རླུང་ཆུའི༔ བག་ཆགས་འཁྲུད་ཕྱིར་ཚོགས་ལ་ཕོག༔ བཟང་ངན་སྨེ་བར་འཛིན་པ་རྣམས༔ སྦྱངས་བཀྲུས་གཏོར་བས་བདུད་རྩིར་བསྒྱུར༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ གསུམ་པ་ནི༔ ཧཱུྃ༔ ཕྱི་སྣོད་ཡེ་ནས་རང་བྱུང་གཏོར་གཞོང་དུ༔ ནང་བཅུད་རིགས་དྲུག་འཁོར་འདས་ཚོགས་སུ་བསྒྱུར༔
འབྱུང་ལྔ་རྣམ་དག་སྐུ་ལྔས་བྱིན་གྱིས་རློབས༔ རྨད་བྱུང་དགྱེས་པ་བསྐྱེད་པའི་རྫས་ཆེན་པོ༔ ཟག་མེད་ནམ་མཁའི་མཛོད་དུ་སྤེལ་བར་གྱུར༔ ཨོཾ་ཨཱཿཧཱུྃ་ག་ཎ་ཙཀྲ་སརྦ་པཱུ་ཛ་མ་ཧཱ་མེ་གྷ་ཧཱུྃ་ཧྲཱིཿཋཿ
བཞི་པ་ནི༔ ཧཱུྃ༔ ཀ་དག་ལྷུན་གྲུབ་འོག་མིན་ཕོ་བྲང་ནས༔ སྣང་མཐའ་ཚེ་ཡི་བདག་པོ་ཡབ་ཡུམ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ དབྱིངས་རིག་ཟང་ཐལ་མ་འགགས་ཕོ་བྲང་ནས༔
ལོངས་སྐུ་ཚེ་བདག་རིགས་བཞི་ཡབ་ཡུམ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རྔ་ཡབ་དཔལ་རི་འོད་ཀྱི་ཕོ་བྲང་ནས༔ པད་འབྱུང་མཁའ་འགྲོ་རྒྱ་མཚོ་ཚོགས་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ སྣ་ཚོགས་མ་འགགས་བདེ་ཆེན་ཕོ་བྲང་ནས༔ དག་པ་རིག་འཛིན་ཡབ་ཡུམ་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ གསང་ཆེན་དབང་དྲག་རོལ་པའི་ཕོ་བྲང་ནས༔ རྟ་མཆོག་ཁྲོ་རྒྱལ་སྟོབས་འདུས་ལྷ་ཚོགས་རྣམས༔
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ སྣ་ཚོགས་རྫུ་འཕྲུལ་དྲྭ་བའི་ཕོ་བྲང་ནས༔ གསང་བ་ཡེ་ཤེས་ཌཱཀྐི་རིག་མའི་ཚོགས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཟིལ་གནོན་ཕོ་བྲང་འབར་བའི་གནས་མཆོག་ནས༔ སྒོ་སྐྱོང་གར་དབང་རིགས་བཞི་ཡབ་ཡུམ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རྩུབ་འགྱུར་དུར་ཁྲོད་འབར་བའི་ཀློང་དཀྱིལ་ནས༔ ཞིང་སྐྱོང་དཔལ་འབར་ཡབ་ཡུམ་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔
བཀའ་དང་དམ་ཚིག་དབང་གི་གནས་མཆོག་ནས༔ གཏེར་སྲུང་བཀའ་སྡོད་ཡོངས་རྫོགས་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཟིལ་གནོན་རིག་འཛིན་ཚེ་ཡི་ལྷ་ཚོགས་རྣམས༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ གསུང་དབྱངས་དྲུག་ཅུའི་བརྡ་སྐད་ལྷངས་སེ་ལྷང་༔ དར་དཔྱངས་ཅོད་པན་སྣ་ཚོགས་པུ་རུ་རུ༔ རིག་འཛིན་འདུས་པའི་བྱིན་རླབས་ཐིབས་སེ་ཐིབ༔ ཡི་དམ་ལྷ་ཚོགས་ཧཱུྃ་སྒྲ་དི་རི་རི༔ མཁའ་འགྲོ་རྒྱ་མཚོའི་བརྡ་སྐད་ལྷངས་སེ་ལྷང་༔
དཔའ་བོ་རྣམས་ཀྱི་གར་བྱེད་ཤིགས་སེ་ཤིག༔ དཔའ་མོའི་ཚོགས་ཀུན་གླུ་དབྱངས་ཀྱུ་རུ་རུ༔ ཆོས་སྐྱོང་དམ་ཅན་གད་རྒྱངས་ཡ་ལ་ལ༔ གིང་ཆེན་ཕོ་མོས་བྲོ་རྡུང་ཁྲབས་སེ་ཁྲབ༔ རྔ་སྒྲ་དུང་གླིང་སྣ་ཚོགས་འུ་རུ་རུ༔ ཌཱ་རུ་ཅང་ཏེའུ་གཡེར་ཁ་སི་ལི་ལི༔ གསང་བའི་ལྷ་མོ་ལང་ལིང་མཁའ་ལ་འགྲོ༔ སྣ་ཚོགས་མཆོད་པའི་སྤྲིན་ཕུང་ཆི་ལི་ལི༔ དྲི་ཞིམ་སྤོས་ཀྱི་ངད་པ་ཐུ་ལུ་ལུ༔ དཀྱིལ་འཁོར་རྫས་ཆེན་བག་དྲོ་མེ་རེ་རེ༔
ཚེ་ཡི་ལྷ་ཚོགས་བཀྲག་མདངས་ཀྱི་ལི་ལི༔ གནས་འདིར་སྐལ་ལྡན་དགའ་བྲོ་ཡ་ལ་ལ༔ དབང་ཆེན་ཕོ་བྲང་ཟེར་ཐག་སྤྲིངས་སེ་སྤྲིང་༔ བྱིན་རླབས་བདུད་རྩི་ཆར་ཆེན་ན་ར་ར༔ གནས་འདིར་བྱིན་ཕོབ་མཆོག་ཐུན་དངོས་གྲུབ་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ ས་མ་ཡ་ཏིཥྛ་ལྷན༔ ལྔ་པ་ཚོགས་མཆོད་ནི༔ ཧཱུྃ༔
མ་ཌཱཀྐི་གསང་བའི་མཁའ་འགྲོ་མ༔ རིགས་ལྔའི་ཐོར་ཚུགས་ཤིགས་སེ་ཤིག༔ སྐུ་ལ་རྒྱན་ཆ་པུ་རུ་རུ༔ ཞབས་གཉིས་བརྡ་འགྲོས་ཁྱུགས་སེ་ཁྱུག༔ ཕྱག་རྒྱའི་ལག་ན་ཐོགས་པ་ཡི༔ གསེར་དངུལ་རིན་ཆེན་བྷནྡྷའི་སྣོད༔ སྟོང་གསུམ་ཁྱོན་ལྟར་ཡངས་པའི་ནང་༔ རྨད་བྱུང་ལོངས་སྤྱོད་ཚོགས་ཀྱིས་བཀང་༔ འདོད་ཡོན་མཆོད་སྤྲིན་བླ་ན་མེད༔ ཕྱག་རྒྱ་བདེ་སྟོང་གར་གྱིས་འབུལ༔
དཀྱིལ་འཁོར་དགྱེས་པ་བསྐྱེད་གྱུར་ཅིག༔ ཨོཾ་ཨཱཿཧཱུྃ༔ ཆོས་སྐུ་ཚེ་བདག་ཡབ་ཡུམ་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ ལོངས་སྐུ་དག་པ་རིག་འཛིན་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ སྤྲུལ་སྐུ་པད་འབྱུང་ཡབ་ཡུམ་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ ཡི་དམ་དབང་ཆེན་ཡབ་ཡུམ་ལ༔ ཞལ་ཟས་ཚོགས་ཀྱིས་མཆོད་པ་འབུལ༔
དཔའ་བོ་མཁའ་འགྲོ་རྒྱ་མཚོ་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ སྒོ་སྐྱོང་གར་དབང་ཡབ་ཡུམ་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ དཔལ་འབར་ཞིང་སྐྱོང་ཡབ་ཡུམ་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ ཆོས་སྐྱོང་གཏེར་སྲུང་ཡོངས་རྫོགས་ལ༔ ཞལ་ཟས་ཚོགས་ཀྱིས་མཆོད་པ་འབུལ༔ ཧཱུྃ༔ ཚེ་བདག་དབང་གི་དཀྱིལ་འཁོར་གྱི༔
ལྷ་ཚོགས་རྣམས་ཀྱི་ཐུགས་དམ་བསྐང་༔ ཞལ་ཟས་ཚོགས་ཀྱིས་ཐུགས་དམ་བསྐང་༔ བདུད་རྩི་སྨན་གྱིས་ཐུགས་དམ་བསྐང་༔ རཀྟ་དམར་གྱིས་ཐུགས་དམ་བསྐང་༔ སྒྲ་དབྱངས་རོལ་མོས་ཐུགས་དམ་བསྐང་༔ གསང་བའི་མཆོད་པས་ཐུགས་དམ་བསྐང་༔ སྤྱན་གཟིགས་དུ་མས་ཐུགས་དམ་བསྐང་༔ སྣ་ཚོགས་མཆོད་པས་ཐུགས་དམ་བསྐང་༔ ཧཱུྃ༔ ཉམས་ཆག་ཐམས་ཅད་བསྐང་གྱུར་ཅིག༔
རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཆོས་དབྱིངས་ཀློང་ཡངས་རིན་པོ་ཆེ༔ དུག་ལྔ་ཡེ་ཤེས་ངོ་བོ་ཉིད༔ དགག་སྒྲུབ་སྤང་བླང་རེ་དོགས་དང་༔ བདག་གཞན་ཀུན་སློང་མཐོལ་ལོ་བཤགས༔
ཕྱིན་ཆད་ཡེ་གྲོལ་ལ་གནས་ཤོག༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི་ཁཱ་ཧི༔ ཨོཾ་བཛྲ་ས་ཏྭ་ཧཱུྃ༔ ཞེས་ཡི་གེ་བརྒྱ་པས་ལྷག་ཆད་བཀང་༔ དྲུག་པ་བསྒྲལ་བ་ནི༔ ལིངྒ་བཞག་ལ༔ ན་མོ༔ རྩ་བརྒྱུད་བླ་མ་མཆོག་གསུམ་རྒྱལ་བའི་བཀའ༔ རིག་འཛིན་བདག་གི་སྔགས་དང་ཕྱག་རྒྱའི་མཐུས༔ དེང་འདིར་སྒྲུབ་ལ་བར་ཆོད་ལོག་འདྲེན་བགེགས༔
མ་རུངས་གདུག་པའི་ཚེ་བདུད་འབྱུང་པོ་རྣམས༔ གནམ་ས་གླིང་བཞི་སྟོད་སྨད་གར་གནས་ཀྱང་༔ རང་དབང་མེད་པ་གཟུགས་ལིང་འདི་ལ་ཁུག༔ ཨོཾ་བཛྲ་ཨཾ་ཀུ་ཤ་ཡ་དགྲ་བགེགས་འབྱུང་པོ་ཁུག་ཛ་ཛཿ ཕུར་བུ་ཐོགས་ལ༔ ཧཱུྃ༔ བདག་ཉིད་དབང་ཆེན་ཐུགས་ལས་སྤྲོས་པ་ཡི༔ སྲས་མཆོག་ལས་བྱེད་བཛྲ་ཀཱི་ལ་ཡ༔ སྐུ་སྟོད་ཁྲོ་བོ་ཞལ་གསུམ་ཕྱག་དྲུག་པ༔ གནམ་ལྕགས་རྡོ་རྗེ་ཕུར་བུ་འདྲིལ་ཐབས་གདེངས༔
སྐུ་སྨད་ཟུར་གསུམ་ལྕགས་བསྲེགས་དབལ་ཆེན་རྔམ༔ ཐོག་ལྟར་བབས་པས་བྱད་མ་རྡུལ་དུ་རློག༔ དགྲ་བོའི་དོན་སྙིང་དབང་པོར་ཀཱི་ལ་ཡ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་བཛྲ་ཀཱི་ལི་ཀཱི་ལ་ཡ༔ དགྲ་བགེགས་ནྲྀ་ཏྲི་མཱ་ར་ཡ་རྦད་བྷྱོཿ བདུན་པ་གཏུབ་ཅིང་འབུལ་བ་ནི༔ ཧཱུྃ༔ དབང་ཆེན་འདུས་པ་ཚེ་ཡི་ལྷ་ཚོགས་རྣམས༔ རྟོག་མེད་རྔམ་ཡངས་ཆོས་དབྱིངས་ཞལ་ཕྱེས་ཤིག༔ རྒྱུད་དྲུག་དུག་ལྔ་བསྒྲལ་བའི་ཤ་ཁྲག་འབུལ༔
ཟག་མེད་བདེ་སྟོང་ཡེ་ཤེས་ཀློང་དུ་ཧོཿ ཨོཾ་ཨཱཿཧཱུྃ་དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་ར་ཙ་ན་བྷ་སུ་ཏ་ཁ་ཁ་ཁཱ་ཧི༔ བརྒྱད་པ་ཚོགས་ལ་རོལ༔ ཧོཿ ཡེ་ནས་སྐུ་གསུམ་འདུ་འབྲལ་མེད༔ དུག་ལྔ་མ་རིག་དབྱིངས་སུ་ཡལ༔ རྟོག་མེད་རང་བྱུང་རྫས་ཆེན་པོ༔ ཡ་མཚན་སྤང་བླང་བྲལ་ལ་རོལ༔ ཨ་ལ་ལ་ཧོཿ ཞེས་པས་དངོས་གྲུབ་ཞུ༔
དགའ་སྟོན་ལ་རབ་ཏུ་དགྱེས་ཏེ་རོལ༔ དགུ་པ་ཚོགས་ལྷག་གཏོང་བ་ནི༔ ཧཱུྃ༔ དང་པོ་ཕུད་བདག་རིག་འཛིན་ཚེ་ཡི་ལྷ༔ བར་དུ་ཚོགས་བདག་ཡི་དམ་དཀྱིལ་འཁོར་ལྷ༔ ཐ་མ་ལྷག་སྡུད་མ་སྲིང་ཕྲ་མེན་མ༔ གནས་འདིར་གཤེགས་ལ་དཔལ་གྱི་ཕ་འབབ་ལོངས༔ ཧཱུྃ༔ དཔལ་གྱི་བཀའ་ཉན་རོལ་པའི་ལྷག་སྡུད་མ༔ དབང་ཕྱུག་གིང་དང་ལངྐ་ཤ་ཟའི་ཚོགས༔
གནས་ཉུལ་ལ་སོགས་བྲན་གཡོག་ཡང་འཁོར་བཅས༔ དུར་ཁྲོད་ཚོགས་ཁང་སྐྱོང་བའི་ལས་བྱེད་མ༔ ལ་ལས་ཞལ་ཟས་ཚོགས་ཀྱི་ལྷག་མ་སྡུད༔ ལ་ལས་བདུད་རྩི་ཆང་གི་ལྷག་མ་སྡུད༔ ལ་ལས་དམར་ཆེན་རཀྟའི་ལྷག་མ་སྡུད༔ ལ་ལས་མཱཾ་ས་ཤ་ཆེན་ལྷག་མ་སྡུད༔ ལ་ལས་ཞེ་སྡང་རུས་པའི་ལྷག་མ་སྡུད༔ ལ་ལས་སྒེག་བཞད་ལང་ལིང་མཁའ་ལ་འགྲོ༔ ལ་ལས་ཁྲོ་གཏུམ་འཇིགས་གཟུགས་སྟོང་ཁམས་ཉུལ༔ ལ་ལས་གནས་ཉུལ་མ་མོའི་ཚོགས་ཁང་འགྲིམ༔
ལ་ལས་དམ་ཉམས་དགྲ་བགེགས་བླ་སྲོག་འཕྲོག༔ ལ་ལས་ཆོས་མཛད་རྣམས་ཀྱི་དྲོད་ཚད་ཉུལ༔ དོན་ལ་ཀུན་བཟང་མ་གཅིག་སྤྲུལ་པ་ཏེ༔ དམ་ཚིག་ཅན་གྱི་བཀའ་སྐྱོང་བྱ་ར་མཛད༔ ལས་ཀྱི་གཟུགས་ཅན་དམ་གནས་མ་སྲིང་ཚོགས༔ འདོད་ཡོན་ཕ་འབབ་ལྷག་མ་འདི་བཞེས་ལ༔ གསང་སྔགས་བསྟན་པ་སྐྱོང་བའི་མེལ་ཚེ་མཛོད༔ ཨོཾ་མ་མོ་མ་ཏྲི་ཡ་སརྦ་བྷཀྵ་སི་ཨི་དཾ་བྷ་ལིངྟ་ལ་ཁཱ་ཧི༔ དང་པོ་ཐུགས་དམ་བསྐུལ་བ་ནི༔ ཧཱུྃ༔
ཆོས་དབྱིངས་སྐྱེ་མེད་རང་བྱུང་ཕོ་བྲང་ནས༔ ཐོག་མའི་མགོན་པོ་སྣང་མཐའ་ཚེ་ཡི་བདག༔ རིག་འཛིན་འདུས་པའི་དཀྱིལ་འཁོར་ལྷ་ཚོགས་རྣམས༔ མི་མངོན་བརྩེ་བའི་དབྱིངས་ནས་ཐུགས་དམ་བསྐུལ༔ རང་བཞིན་ཡེ་ཤེས་མཁའ་ནས་གཟི་བྱིན་སྐྱེད༔ འཇིགས་བརྒྱད་བདུད་བཞི་འདུལ་བའི་དུས་ལ་བབ༔ བར་ཆད་ཚེ་འཕྲང་སྒྲོལ་བའི་དུས་ལ་བབ༔ མི་མཐུན་རྐྱེན་ངན་འཇོམས་པའི་དུས་ལ་བབ༔ དོན་གཉིས་ལྷུན་གྱིས་གྲུབ་པའི་དུས་ལ་བབ༔ དམ་རྫས་བརྒྱན་པའི་གཏོར་མ་འདི་བཞེས་ལ༔
འཆི་མེད་རིག་འཛིན་འགྲུབ་པའི་ཕྲིན་ནས་མཛོད༔ ཧཱུྃ༔ འོག་མིན་ཀ་དག་ལྷུན་གྲུབ་ཕོ་བྲང་ནས༔ བླ་མ་ཆོས་སྐུའི་ལྷ་ཚོགས་ཐུགས་དམ་བསྐུལ༔ ལྷུན་གྲུབ་བདེ་ཆེན་དབྱིངས་ཀྱི་ཕོ་བྲང་ནས༔ བླ་མ་ལོངས་སྐུའི་ལྷ་ཚོགས་ཐུགས་དམ་བསྐུལ༔ སྣ་ཚོགས་རྩལ་ཆེན་མ་འགགས་ཕོ་བྲང་ནས༔ བླ་མ་སྤྲུལ་སྐུའི་ལྷ་ཚོགས་ཐུགས་དམ་བསྐུལ༔ གསང་ཆེན་ཧེ་ཆེན་བརྡལ་བའི་ཕོ་བྲང་ནས༔ ཡི་དམ་དབང་ཆེན་ཡབ་ཡུམ་ཐུགས་དམ་བསྐུལ༔
མཁའ་སྤྱོད་ཟབ་དབྱིངས་རྣམ་དག་ཕོ་བྲང་ནས༔ ཡུམ་ཆེན་མ་སྲིང་མཁའ་འགྲོའི་ཐུགས་དམ་བསྐུལ༔ བཾ་རི་མེ་རླུང་འཁྲུགས་པའི་ཕོ་བྲང་ནས༔ ཞིང་སྐྱོང་དཔལ་འབར་འཁོར་བཅས་ཐུགས་དམ་བསྐུལ༔ ཁྲག་མཚོ་ཐོད་མཁར་འབར་བའི་ཕོ་བྲང་ནས༔ བཀའ་གཏེར་སྲུང་མ་ཡོངས་རྫོགས་ཐུགས་དམ་བསྐུལ༔ ཧཱུྃ༔ ཞི་བའི་ལྷ་ཚོགས་རྒྱལ་བ་ཐུགས་དམ་ཅན༔ འགྲོ་དྲུག་འཁོར་བའི་གཡང་ས་ཆེ་འདི་རུ༔ ལྷུང་ནས་བདུད་བཞི་གཡེང་བའི་དུཿཁ་མྱོང་༔
འབྱུང་པོས་ཚེ་ལ་སྡང་ཞིང་གླགས་ལྟས་ན༔ འབྱུང་བཞི་འདུ་བ་སྣ་ཚོགས་འཁྲུགས་ལགས་པས༔ བར་ཆད་ཉོན་མོངས་དབང་དུ་ཤོར་ར་རེ༔ དུས་མིན་འཆི་བ་བཟློག་པའི་ཕྲིན་ལས་མཛོད༔ ཧཱུྃ༔ དྲག་པོ་ལྷ་ཚོགས་རྒྱལ་བ་ཐུགས་དམ་ཅན༔ མ་འོངས་ལྔ་བརྒྱ་ཐ་མའི་དུས་འདི་རུ༔ ཆོས་བཞིན་བསྒྲུབས་ཀྱང་འཚེ་བའི་བདུད་སྤྲུལ་གྱིས༔ གསང་སྔགས་གཉན་གྱི་བསྟན་ལ་དགྲ་དར་བས༔ བཤིག་བཅོམ་བསྣུབ་ཅིང་བརླག་པར་ཤོམ་ལགས་པས༔
ལོག་འདྲེན་བདུད་ཀྱི་དབང་དུ་གཏོང་ར་རེ༔ མ་རུངས་གདུག་པའི་དམག་དཔུང་བཟློག་ཏུ་གསོལ༔ ཧཱུྃ༔ བསྐུལ་ལོ་བཞེངས་ཤིག་གཟི་བྱིན་དུས་འདིར་སྐྱེད༔ མཐུ་ཆེན་ཁྱོད་ཀྱི་ནུས་རྩལ་མི་དབྱུང་ན༔ སྒྲུབ་པའི་རིག་འཛིན་གང་ལ་སྐྱབས་ཤིག་བཙལ༔ སྔོན་གྱི་རྟེན་འབྲེལ་ཐུགས་རྗེའི་སྨོན་ལམ་གྱིས༔ བྱིན་རླབས་དཔའ་བའི་བརྟུལ་ཞུགས་དེང་འདིར་སྐྱེད༔ ཚེ་ཉམས་དབང་ཐང་རལ་བ་གསོས་སུ་གསོལ༔ རྩ་རླུང་ཁམས་དང་དབང་པོའི་ལྗོན་ཤིང་སྐྱེད༔
ཚེ་སྲོག་བརྟན་པའི་བ་དན་མཁའ་ལ་ཚུགས༔ མི་འགྱུར་རྡོ་རྗེའི་སྐུ་རུ་རྒྱས་གདབ་སྟེ༔ ནམ་ཡང་གཡོ་མེད་རང་བཞིན་དབྱིངས་ལྟ་བུར༔ བརྟན་པར་བཅོལ་བའི་ཕྲིན་ལས་འགྲུབ་པར་མཛོད༔ གཉིས་པ་ཆད་མདོ་ནི༔ ཧཱུྃ༔ སྔོན་ཚེ་འོག་མིན་ཆོས་དབྱིངས་ཕོ་བྲང་ནས༔ ཐོག་མའི་མགོན་པོ་སྣང་མཐའ་ཡབ་ཡུམ་གྱིས༔ ཚེ་ཡི་མཁའ་ཀློང་དཀྱིལ་འཁོར་ཞལ་ཕྱེས་ཚེ༔ མ་སྲིང་མཁའ་འགྲོས་ཁས་བླངས་ཐ་ཚིག་བཞིན༔
ཤ་ཁྲག་བརྒྱན་པའི་གཏོར་མ་འདི་བཞེས་ལ༔ དམ་བཅའ་མ་གཡེལ་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་མཱ་ར་ཏི་ཀའི་གནས་མཆོག་ཏུ༔ པདྨ་འབྱུང་གནས་མནྡ་ར་བ་གཉིས༔ ཟབ་གསང་འཆི་མེད་དཀྱིལ་འཁོར་ཞལ་ཕྱེས་ཚེ༔ དབང་ཕྱུག་གིང་སྨན་ཁས་བླངས་ཐ་ཚིག་བཞིན༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ དམ་བཅའ་མ་གཡེལ་བཅོལ་བའི་ཕྲིན་ལས་མཛོད༔ ཧཱུྃ༔
དེ་འོག་བྲག་དམར་ཨཱརྻ་པ་གླིང་དུ༔ རིག་འཛིན་ཆེན་པོ་པད་འབྱུང་ཡབ་ཡུམ་གྱིས༔ གནམ་ལྕགས་རྡོ་རྗེ་ཞེས་སུ་མངའ་གསོལ་ནས༔ ཁ་བྱང་ལུང་གི་བཀའ་བརྒྱ་གཏད་པའི་ཚེ༔ བཀའ་སྲུང་དམ་ཅན་ཁས་བླངས་ཐ་ཚིག་བཞིན༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ དམ་བཅའ་མ་གཡེལ་ཕྲིན་ལས་འགྲུབ་པར་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ ཙཱ་རི་ཟིལ་ཆེན་གསང་ཕུག་གནས་མཆོག་ནས༔
གཏེར་བདག་གླིང་པ་གསང་བདག་མཁའ་འགྲོ་གཉིས༔ ཟབ་ཆོས་འཆི་བདག་ཟིལ་གནོན་གདན་དྲངས་ཚེ༔ ཞིང་སྐྱོང་ལ་སོགས་གཏེར་སྲུང་ཁས་བླངས་བཞིན༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ དམ་བཅའ་མ་གཡེལ་ཕྲིན་ལས་འགྲུབ་པར་མཛོད༔ ཧཱུྃ༔ སྔོན་ཚེ་རྒྱལ་བས་མི་འགྱུར་ཏིང་འཛིན་གྱིས༔ ཐ་ཚིག་བཞི་ཡིས་དམ་ལ་བཏགས་པ་ཡི༔ གཏེར་སྲུང་གཏེར་བདག་ཆོས་སྐྱོང་ཐམས་ཅད་ཀྱིས༔ བཀའ་ཡི་གཏོར་མ་ལེན་པར་མ་ཆད་དམ༔
རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བསྟན་པའི་མེལ་ཚེ་བྱེད་པར་མ་ཆད་དམ༔ བཅོལ་པའི་ཕྲིན་ལས་བསྒྲུབ་པར་མ་ཆད་དམ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་མ་གཡེལ་བཅོལ་བའི་ཕྲིན་ལས་མཛོད༔ ཨོཾ་མ་ཧཱ་ཀཱ་ལ་ཀྵེ་ཊ་པ་ལ་མ་ཏྲི་པ་ལ་ཨ་ཡ་མ་དུ་རུ་ཙ་ཤ་ན་ས་མ་ཡ་ཨི་དཾ་བྷ་ལིངྟ་ཁཱ་ཧི་ཁཱ་ཧི༔ གསུམ་པ་བརྟན་མ་སྐྱོང་བ་ནི༔ ཧཱུྃ་བྷྱོཿ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔
དཔལ་ལྡན་ཧ་རི་རྡོ་རྗེ་གཡའ་མ་སྐྱོང་༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་སྐྱོང་༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ བཙན་ལ་རོལ་པའི་རྡོ་རྗེ་སྨན་གཅིག་མ༔ མོ་བཙུན་ཨུག་ཆོས་རྡོ་རྗེ་གཡར་མོ་སིལ༔
གཡུ་ཡི་དྲིལ་བུ་རྡོ་རྗེ་སི་ལེ་མ༔ མ་སྲིང་ཆེན་མོ་སྐྱོང་མ་བཅུ་གཉིས་ནི༔ ཡང་འཁོར་སྤྲུལ་པའི་སྨན་ཕྲན་འབུམ་དང་བཅས༔ ལྷབ་ལྷུབ་ན་བཟའ་དར་དཔྱངས་པུ་རུ་རུ༔ རིན་ཆེན་སྣ་ཚོགས་རྒྱན་ཆ་ཁྲོ་ལོ་ལོ༔ རོལ་མོ་སྒྲ་སྙན་མང་པོ་སི་ལི་ལི༔ གླུ་ལེན་བྲོ་རྡུང་བཤུགས་སྒྲ་ཀྱུ་རུ་རུ༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མ་གཡེལ་བ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
ཨོཾ་པྲ་མོ་ལི་ཙ་ཏུར་ཡཀྵ་ལི་ཙ་ཏུར་མ་ཏྲི་ལི་ཙ་ཏུར་ཡ་སརྦ་ཨི་དཾ་བྷ་ལིངྟ་ལ་ཁཱ་ཧི་ཁཱ་ཧི༔ བཞི་པ་རྟ་བྲོ་བྱ་བ་ནི༔ ཧཱུྃ༔ ཀུན་གཞི་ཆོས་དབྱིངས་ཕོ་བྲང་ནས༔ རིག་པ་རྡོ་རྗེའི་བྲོ་བརྡུངས་པས༔ མ་རིག་ང་བདག་དབྱིངས་སུ་ཡལ༔ ལྔ་ལྡན་ཐིག་ལེའི་ཕོ་བྲང་ནས༔ གནས་ལུགས་ཡེ་ཤེས་བྲོ་བརྡུངས་པས༔ ཀུན་ཏུ་བརྟགས་པའི་དུག་ལྔ་འཇོམས༔ འཇའ་ལུས་མཁའ་སྤྱོད་ཕོ་བྲང་ནས༔
འཆི་མེད་རིག་འཛིན་བྲོ་བརྡུངས་པས༔ འཁྲུལ་གཟུགས་བདུད་བཞི་རྩད་ནས་གཅོད༔ མི་བཟད་རྔམ་གློག་ཕོ་བྲང་ནས༔ རྟ་མཆོག་དབང་ཆེན་བྲོ་བརྡུངས་པས༔ མཚན་འཛིན་ཕུང་པོ་ཀ་ནས་དག༔ ལས་བཞི་ལྷུན་གྲུབ་ཕོ་བྲང་ནས༔ གཏེར་སྲུང་ཕོ་ཉས་བྲོ་བརྡུངས་པས༔ ཨ་འཐས་དགྲ་བགེགས་ཕྱེ་མར་བཤིག༔ འཆི་བདག་ཟིལ་གནོན་ཕོ་བྲང་ནས༔ སྒྲུབ་པའི་རིག་འཛིན་བྲོ་བརྡུངས་པས༔
འཇིགས་བརྒྱད་མི་མཐུན་ཕྱེ་མར་བརླག༔ ཧཱུྃ༔ སྔོན་ཡང་ཡེ་ཤེས་ཆེན་པོའི་བྲོ༔ དེང་འདིར་རང་བྱུང་འཛིན་མེད་བྲོ༔ འཁོར་འདས་རོ་གཅིག་ཁྱབ་བདལ་བྲོ༔ གནོད་བྱེད་བགེགས་སྲིན་ཡེ་ནས་སྟོང་༔ དེ་བཞིན་ཀ་དག་བྲོ་རྡུང་ངོ་༔ ཨོཾ་ནན༔ ཨཱཿནན༔ ཧཱུྃ་ནན༔
སཏྭཾ་བྷ་ཡ་ནན༔ མཱ་ར་ཡ་ནན༔ དྷརྨ་སྭ་བྷཱ་ཧཾ་སྭཱ་ཧཱ༔ ལྔ་པ་དངོས་གྲུབ་བླང་བ་ནི༔ ཚེ་རྫས་ཐོགས་ལ༔ ཧཱུྃ༔ སྔོན་ཚེ་འོག་མིན་བདེ་ཆེན་མཁའ་སྤྱོད་དུ༔ སྣང་མཐའ་མགོན་པོ་གསང་བ་ཡེ་ཤེས་གཉིས༔ ཟབ་དབྱིངས་འོད་གསལ་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔
བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་གསང་ཆེན་མ་ལ་འབར་བའི་གནས༔ རྟ་མཆོག་དབང་ཆེན་རྡོ་རྗེ་ཕག་མོ་གཉིས༔ ཁྲོ་རྒྱལ་སྟོབས་འདུས་རྩ་གསུམ་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་མཱ་ར་ཏི་ཀའི་གནས་མཆོག་ཏུ༔ པདྨ་འབྱུང་གནས་མནྡ་ར་བ་གཉིས༔
ཡང་གསང་ཚེ་ཡི་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་ཡང་རྫོང་ཤེལ་གྱི་བྲག་ཕུག་ཏུ༔ སངས་རྒྱས་ཡེ་ཤེས་དྷེ་ཝ་དྷ་ར་གཉིས༔ ཟབ་གསང་བླ་མེད་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔
དེ་འོག་ཙཱ་རི་ཟིལ་ཆེན་གསང་བའི་གནས༔ གནམ་ལྕགས་རྡོ་རྗེ་གསང་བའི་རིག་མ་གཉིས༔ འཆི་བདག་ཟིལ་གནོན་དཀྱིལ་འཁོར་ཞལ་ཕྱེས་ནས༔ འཆི་མེད་རིག་འཛིན་རྡོ་རྗེའི་སྲོག་བསྒྲུབས་པས༔ རླུང་སེམས་རྟེན་འབྲེལ་འཁྲུལ་འཁོར་གནད་དུ་ཕེབས༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་ཡང་བཟང་༔ བར་དུ་བཀའ་གཏད་སྨོན་ལམ་ཟབ༔ ད་ལྟ་རྟེན་འབྲེལ་གནད་ཀྱང་འགྲིགས༔
ཕྱིས་འབྱུང་མཚམས་སྦྱོར་འཕྲོ་མཐའ་བཙན༔ དེ་ཕྱིར་སྒྲུབ་པའི་རིག་འཛིན་ལ༔ སྐྱེ་འཆི་བགྲེས་རྒུད་མེད་པར་སྩོལ༔ མངའ་ཐང་ལོངས་སྤྱོད་སྙན་གྲགས་སྤེལ༔ ཆོས་དང་བརྒྱུད་འཛིན་སྲིད་ཀྱང་སྐྱོངས༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ༔ སྐུ་ཡི་ལྷ་དབང་ལུས་ལ་བསྐུར༔ ཨཱཿ གསུང་གི་སྔགས་དབང་ངག་ལ་བསྐུར༔
ཧཱུྃ༔ ཐུགས་ཀྱི་ཆོས་དབང་སེམས་ལ་བསྐུར༔ ཧྲཱིཿ ཡོངས་རྫོགས་དབང་བསྐུར་སྩལ་དུ་གསོལ༔ ཨོཾ་ཨཱཿཧཱུྃ་ཧྲཱི་བཛྲ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཧཱུྃ༔ ཤར་གྱི་ཕྱོགས་ནས་ཚེ་འགུགས་མ༔ ཕྱག་ན་ལྕགས་ཀྱུ་མདའ་དར་འཛིན༔ མགྱོགས་མ་དཀར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔
རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ ལྷོ་ཡི་ཕྱོགས་ནས་ཚེ་འགུགས་མ༔ ཕྱག་ན་ཞགས་པ་མདའ་དར་འཛིན༔ མགྱོགས་མ་སེར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔
ནུབ་ཀྱི་ཕྱོགས་ནས་ཚེ་འགུགས་མ༔ ཕྱག་ན་ལྕགས་སྒྲོག་མདའ་དར་འཛིན༔ མགྱོགས་མ་དམར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ བྱང་གི་ཕྱོགས་ནས་ཚེ་འགུགས་མ༔ ཕྱག་ན་དྲིལ་བུ་མདའ་དར་འཛིན༔ མགྱོགས་མ་ལྗང་མོ་བྱེ་བ་འབུམ༔
འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ དབུས་ཀྱི་ཕྱོགས་ནས་ཚེ་འགུགས་མ༔ ཕྱག་ན་མདའ་དར་ཚེ་བུམ་འཛིན༔ མགྱོགས་མ་ལྗང་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་སྟིམས༔ སྐྱེ་འཆི་བགྲེས་རྒུད་མེད་པར་སྩོལ༔
ཨོཾ་ཨཱ་ཡུརྫྙཱ་ན་སིདྡྷི་ཛཿཧཱུྃ་བཾ་ཧོཿ
རྒྱས་གདབ་པ་ནི༔ ཧཱུྃ༔ དང་པོ་ཆོས་དབྱིངས་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཚད་མེད་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་རིག་འཛིན་དྲུག་གི་རྒྱ༔ བདུན་པ་སངས་རྒྱས་རབ་བདུན་རྒྱ༔
བརྒྱད་པ་ཉེ་བའི་སྲས་བརྒྱད་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཕྱོགས་བཅུའི་སངས་རྒྱས་རྒྱ༔ ཡབ་ཡུམ་བཅུ་ཡི་རྒྱས་བཏབ་པས༔ ནམ་ཡང་མི་འགྱུར་བརྟན་པ་ཡི༔ ཡང་དག་ཡེ་ཤེས་གཏེར་སྦའོ༔ ཨོཾ་ཨཱ་ཡུརྫྙཱ་ན་ཏིཥྛ་ནི་དྷི་གུ་པ་ཏ་ཡེ་སྭཱ་ཧཱ༔ དྲུག་པ་དཀྱིལ་འཁོར་བསྡུ་བ་ནི༔ ཧོཿ རང་ཤར་རང་གྲོལ་དཀྱིལ་འཁོར་ལྷ་ཚོགས་རྣམས༔
མཐའ་ནས་དབུས་ཡལ་ས་བོན་སྟོང་པའི་དབྱིངས༔ དམ་ཚིག་གཉིས་མེད་བསྐྱེད་རྫོགས་སྤྲོས་བྲལ་ངང་༔ དམིགས་མེད་ཀ་དག་རང་བྱུང་ཨཱཿརུ་ལྡང་༔ ཨ་ཨ་ཨཱཿ ཞེས་མ་བཅོས་རང་རིག་རྒྱ་ཡན་ཐལ་ལམ་ཤེས་པར་སྐྱོངས༔ བདུན་པ་བསྔོ་བ་ནི༔ ཧོཿ དཔག་ཡས་ཁྱོན་ལྟར་གྲངས་མེད་བསགས་པ་ཡི༔ ལེགས་པའི་དགེ་ཚོགས་མཐའ་ཡས་རབ་སྤུངས་ནས༔ ཡང་དག་དགའ་སྟོན་ཐེག་མཆོག་མངོན་གྱུར་ཚོགས༔
རིང་ལུགས་སོར་མར་བཞག་པའི་རྒྱུར་དོན་བསྔོ༔ བརྒྱད་པ་སྨོན་ལམ་ནི༔ ཧོཿ བདག་གི་བསྒྲུབས་པའི་ཡོན་ཏན་ས་བཅུའི་གཏེར༔ རབ་འབྱམས་རྩ་གསུམ་དགེ་ལེགས་ཐུགས་རྗེའི་གར༔ སྒྱུར་མཛད་རྒྱལ་དབང་པདྨ་ཀཱ་ར་ཡིས༔ བརྒྱུད་འཛིན་སྨིན་གྲོལ་དགའ་སྟོན་འགྱེད་གྱུར་ཅིག༔ ཅེས་བསྔོ་སྨོན་གང་རུང་གིས་ལེགས་པར་རྒྱས་གདབ༔ དགུ་པ་བཀྲ་ཤིས་བྱ་བ་ནི༔ ཧཱུྃ༔
ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ སྐྱེ་འཆི་བགྲེས་རྒུད་མེད་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་རིགས་ལྔ་ཚེ་ཡི་བདག༔ འཇའ་ལུས་ཆོས་སྐུ་འགྲུབ་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་པད་འབྱུང་རིག་འཛིན་འདུས༔ བརྒྱུད་འཛིན་ཕྱོགས་བཅུར་ཁྱབ་པའི་བཀྲ་ཤིས་ཤོག༔ ཡི་དམ་བཀྲ་ཤིས་དབང་ཆེན་ཧེ་རུ་ཀཿ དགོས་འདོད་ཡིད་བཞིན་ཆར་འབེབས་བཀྲ་ཤིས་ཤོག༔ མཁའ་འགྲོའི་བཀྲ་ཤིས་རྡོ་རྗེ་རྣལ་འབྱོར་མ༔ བདེ་དྲོད་གསང་བའི་རིག་མར་བཀྲ་ཤིས་ཤོག༔
ཆོས་སྐྱོང་བཀྲ་ཤིས་ལེགས་ལྡན་སེངྒེའི་གདོང་༔ ལོག་འདྲེན་དགྲ་བགེགས་ཚར་གཅོད་བཀྲ་ཤིས་ཤོག༔ ཟབ་ཆོས་བཀྲ་ཤིས་ཟིལ་གནོན་འདུས་པའི་དཔལ༔ ནམ་མཁའི་མཐའ་ལས་ཁྱབ་པའི་བཀྲ་ཤིས་ཤོག༔ གཏེར་གནས་བཀྲ་ཤིས་མཁའ་སྤྱོད་ཙཱ་རི་ཊཿ བྱིན་ཆགས་འབྲེལ་ཚད་དོན་ལྡན་བཀྲ་ཤིས་ཤོག༔ རྟེན་འབྲེལ་བཀྲ་ཤིས་ཚེས་བཅུ་ཡར་ལྡན་དུས༔ གེགས་མེད་སྙན་གྲགས་ཁྱབ་པའི་བཀྲ་ཤིས་ཤོག༔ ཨོཾ་སུ་པྲ་ཏིཥྛ་སརྦ་མངྒ་ལཾ༔ ས་མ་ཡ༔
ཨེ་མཿ བདག་འདྲ་པདྨ་འབྱུང་གནས་ཀྱིས༔ ཀུན་གྱི་ཡང་བཅུད་སྙིང་པོ་བླ་མེད་ཆོས༔ བོད་ཡུལ་ས་འོག་ཀུན་གྱི་གཏེར་གཅིག་མ༔ མ་འོངས་ལྔ་བརྒྱ་ཡང་མཐའ་བསྔགས་ཏེ་སྦས༔ ཟབ་གནད་ཆ་ཚང་དོན་དྲིལ་ཁྱད་པར་ཅན༔ སྐལ་ལྡན་ལས་འཕྲོ་ཅན་གྱི་དོན་དུ་བཞག༔ བཀའ་ཡི་རྒྱ་འདི་ལེགས་ལྡན་མགོན་པོས་སྲུངས༔ དམ་ཉམས་སྣོད་མིན་བདུད་ལ་མ་ཤོར་བར༔ སྨོན་ལམ་རིག་ལྡན་ཐུགས་ཀྱི་སྲས་ལ་སྤྲོད༔
ཟིལ་ཆེན་ཌཱཀྐི་གསང་ཕུགྀ་ཨཚ་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཁོ་བོ་གཏེར་བདག་གླིང་པས། མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང༌། གླང་ལོར་སྦས་ཡུལ་པདྨའི་ཚལ་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།
ཚེ་སྒྲུབ་རང་གཞུང་ལ་སྐྱབས་སེམས་མི་འདུག་པས་ལས་གཞུང་སྨད་ལས་ཁྲོ་རྒྱལ་སྟོབས་འདུས་ནས་ཁ་གསབ་ཅིང་མཆོད་པའི་གོ་རིམ་འཁྲུགས་བསྡེབས་ཕྲན་བུ་བཅས་གུ་ཧྱས་སྲི་ཞུ་བསྒྲུབས་པའོ། མངྒ་ལཾ།། །། པ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བྱིན་འབེབས་གདངས་རིང་དབྱངས་ཅན་འགྱུར་ཁུག་བཞུགས་སོ༔ འཆི་མེད་ཚེ་ཡི་ལྷ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ བྱིན་འབེབས་ཐུགས་རྗེའི་སྤྲིན་ཕུང་བསྟན༔ འདི་ཉིད་དགོས་ཆད་རྣམ་པ་གསུམ༔
རྩ་གསུམ་དཔའ་བོ་མཁའ་འགྲོ་རྣམས༔ མོས་གུས་སྙན་པའི་དབྱངས་ལ་འཁོར༔ དཀྱིལ་འཁོར་བཀྲམ་པའི་རྫས་ཆེན་ཡང་༔ བག་དྲོ་ཚིག་གི་གཟི་བྱིན་ཆགས༔ འདུས་པའི་རིག་འཛིན་སྐལ་ལྡན་རྣམས༔ བྱིན་འབེབས་རོལ་མོས་དབང་པོ་གཡོ༔ འཚེ་བའི་བདུད་ཀྱི་བར་ཆད་ལས༔ ཐུགས་རྗེའི་འོད་ཀྱིས་དྲངས་པར་གསོལ༔ དེ་བས་བྱིན་འབེབས་མཆོག་ཏུ་གཅེས༔ ལས་བྱང་བསྙེན་སྒྲུབ་ཀུན་ལ་བསྔགས༔
ས་མ་ཡ༔ བྱིན་འབེབས་ནི་སྤོས་བསྲེགས་ནས་རོལ་མོ་དབྱངས་སྙན་གྱིས་འདི་ལྟར་རོ༔ ཧཱུྃ༔ འོག་མིན་ཆོས་དབྱིངས་ཁྱབ་བདལ་ཕོ་བྲང་ནས༔ སྣང་མཐའ་ཐོག་མའི་མགོན་པོས་བྱིན་ཕོབ་ཅིག༔ ཀ་དག་བདེ་ཆེན་ལྷུན་གྲུབ་ཕོ་བྲང་ནས༔ འཆི་མེད་ཚེ་བདག་མགོན་པོས་བྱིན་ཕོབ་ཅིག༔ རྔ་ཡབ་དཔལ་རི་སྤྲུལ་པའི་ཕོ་བྲང་ནས༔ རིག་འཛིན་པདྨ་འབྱུང་གནས་བྱིན་ཕོབ་ཅིག༔ ཤེས་རབ་རྡོ་རྗེ་བཙུན་མོའི་བྷ་ག་ནས༔
ཌཱཀྐི་མནྡ་ར་ཝས་བྱིན་ཕོབ་ཅིག༔ ཀེའུ་རི་མཁའ་འགྲོ་འདུ་བའི་གནས་མཆོག་ནས༔ གསང་ཡེ་ཡེ་ཤེས་མཚོ་རྒྱལ་བྱིན་ཕོབ་ཅིག༔ ཡང་རྫོང་དཔལ་གྱི་ཤེལ་བྲག་གནས་མཆོག་ནས༔ མཐུ་སྟོབས་སངས་རྒྱས་ཡེ་ཤེས་བྱིན་ཕོབ་ཅིག༔ གནས་མཆོག་ཙཱ་རི་ཟིལ་ཆེན་གསང་ཕུག་ནས༔ འཆི་བདག་ཟིལ་གནོན་ལྷ་ཚོགས་བྱིན་ཕོབ་ཅིག༔ ཡང་དག་ཡེ་ཤེས་ཚེ་ཡི་སྒྲུབ་གནས་ནས༔ རྒྱལ་བ་བརྒྱུད་བཅས་རྣམས་ཀྱིས་བྱིན་ཕོབ་ཅིག༔ ཧཱུྃ༔
བསྒྲུབ་པའི་རིག་འཛིན་དཔའ་བོ་མཁའ་འགྲོ་རྣམས༔ ཡེ་ཤེས་དབྱིངས་ནས་ཐུགས་རྗེ་སྐུར་བཞེངས་ལ༔ དཀྱིལ་འཁོར་གསང་བའི་རྫས་ལ་བྱིན་ཕོབ་ཅིག༔ གཟི་བརྗིད་གཡོ་བའི་གར་དགུ་སྟོན་པའི་ཕྱིར༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ སྣ་ཚོགས་དར་དཔྱངས་ཅོད་པན་པུ་རུ་རུ༔ པྲོག་ཞུ་རིགས་ལྔའི་རྒྱན་ཚོགས་སྤུངས་སེ་སྤུང་༔ ཌཱ་རུ་གཡེར་ཁའི་སྒྲ་ལྡན་འུ་རུ་རུ༔ གསུང་དབྱངས་བརྡ་སྐད་སྣ་ཚོགས་ཀྱ་མ་ཀྱུ༔ མཉེན་ལྕུག་མཛེས་པའི་གར་ཐབས་ཁྱུགས་སེ་ཁྱུག༔
འཇའ་གུར་གཟི་བརྗིད་བཀྲག་མདངས་ཏ་ལ་ལ༔ དཔའ་བོ་གིང་ཆེན་བྲོ་རྡུང་ཁྲབས་སེ་ཁྲབ༔ མ་སྲིང་ཚོགས་ནི་གླུ་ལེན་ཀྱུ་རུ་རུ༔ དཀྱིལ་འཁོར་རྫས་ལ་བྱིན་འབེབས་ཤ་ར་ར༔ གནས་འདིར་དབང་ཆེན་བསྐུར་ལ་བྱིན་ཆེན་ཕོབ༔ གསང་འདུས་མཁའ་ཀློང་ཡེ་ཤེས་ཕོ་བྲང་འདིར༔ མི་ཤིགས་རྡོ་རྗེ་བྷྲཱུྃ་གྱུར་སྩལ་དུ་གསོལ༔ ཨོཾ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ཕཻཾ་ཕཻཾ་ཛ་ཛཿ ཨ་བེ་ཤ་ཡ་ཨ་ཨཱཿ
ཞེས་རོལ་མོ་དང་བཅས་ནས་བྱིན་དབབ༔ བྱིན་འབེབས་རྟགས་སུ་སྤུ་གཟེང་བ་དང་༔ ལུས་འབིར་ཞིང་ཆེམ་ཆེམ་གཡོ་བ་དང་༔ གཞན་ཡང་འཕར་འདར་འཁྲབ་པ་དང་༔ ཉམས་དང་བདེ་བ་འབར་བ་ལ་སོགས་པ་འབྱུང་༔ རྟགས་བྱུང་ནས་ཡེ་ཤེས་པ་བརྟན་ཕྱིར་མེ་ཏོག་འཐོར་བ་ནི༔ ཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ རྟེན་འབྲེལ་དམ་ཚིག་རྫས་ཀྱི་དཀྱིལ་འཁོར་ལ༔ བརྟན་པར་བཞུགས་ཤིང་བྱིན་གྱིས་བརླབ་ཏུ་གསོལ༔
འགྲུབ་པར་གྱུར་ཅིག་བཛྲ་ས་མ་ཡ༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར༔ རྒྱས་གདབ་བརྟན་པའི་དམིགས་པ་ཡང་ཡང་བྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
བདག་འདྲ་ཨོ་རྒྱན་རྩ་གསུམ་གླིང་པས། མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང༌། གསང་སྔགས་ཆོས་གླིང་དུ་ཤོག་སེར་དུ་བསྒྱུར་རོ། མངྒ་ལཾ།། །། ཕ༽ ༈ སྨན་མཆོད་འབུལ་བ་ནི། ཀུན་བཟང་ཡབ་ཡུམ་རྡོ་རྗེ་སེམས་དཔའ་དང༌། ། སྣང་བ་མཐའ་ཡས་དགོངས་བརྒྱུད་བླ་མ་ལ། ། སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི།
དགའ་རབ་རྡོ་རྗེ་རིག་འཛིན་ཤྲཱི་སིང༌། ། བི་མ་མི་ཏྲ་བརྡ་བརྒྱུད་བླ་མ་ལ། ། སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ། པདྨ་ཀཱ་ར་མཚོ་རྒྱལ་མནྡ་ར། ། རྗེ་འབངས་ལ་སོགས་སྙན་བརྒྱུད་བླ་མ་ལ། ། སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། སངས་རྒྱས་ཡེ་ཤེས་རྩ་གསུམ་གླིང་པ་དང༌། ། མི་འཇིགས་སྙན་གྲགས་བསྟན་པའི་རྒྱལ་མཚན་ཞབས། །
སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ཁྱད་པར་ཆོས་སྐུ་ཚེ་དཔག་ཡབ་ཡུམ་དང༌། ། ལོངས་སྐུ་ཚེ་ལྷ་རིགས་ལྔ་མགྱོགས་མ་བཞི། ། སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། སྒེག་ཕྲེང་ལ་སོགས་སྒོ་སྲུང་ཁྲོ་བོ་བཞི། ། ཚེ་ཡི་ལྷ་ཚོགས་ཇི་སྙེད་ཤར་རྣམས་ལ། ། སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི།
ཡི་དམ་དབང་ཆེན་གར་མོ་སྒོ་སྐྱོང་བཙན། ། བཀའ་གཏེར་གནས་གཞི་དཀར་ཕྱོགས་སྐྱོང་རྣམས་ལ། ། སྨན་མཆོད་འབུལ་ལོ་འཆི་མེད་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། བདུད་རྩིའི་ངོ་བོ་སྐུ་གསུམ་གནས་བཞི་དངོས། ། གནས་གསུམ་རིག་པས་མཆོག་གི་དངོས་གྲུབ་ཐོབ། ། དངོས་པོ་མེད་ལས་དངོས་གྲུབ་བླང་བར་བྱ། ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ། བ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔
དམིགས་པའི་འཛབ་དགོངས་བསྡུས་པ་བསྐྱེད་རྫོགས་རང་གསལ༔ འཆི་མེད་ཚེ་ཡི་ལྷ་ལ་འདུད༔ ས་མ་ཡ༔ དང་པོ་ཆོས་སྐུའི་འཛབ་དགོངས་ནི༔ ཧཱུྃ༔ ཀུན་གཞི་མ་བཅོས་ཀློང་ཡངས་ནས༔ རང་རིག་ལྟ་བའི་སངས་རྒྱས་ལྷ༔ དབྱིངས་རིག་འོད་གསལ་འདུ་འབྲལ་མེད༔ མ་འགགས་ཟང་ཐལ་ཆོས་ཀྱི་སྐུ༔ ལྟ་བས་རང་རིག་སྣང་མཐའ་ཡས༔
ཕྱོགས་ལྷུང་བྲལ་བའི་ཤེས་པ་ཉིད༔ ཟག་མེད་སྣང་བ་བློ་ལས་འདས༔ གཞལ་བའི་མུ་མཐའ་རིས་སུ་མེད༔ ལྷན་སྐྱེས་ཆེན་པོ་ངོ་མཚར་ཆེ༔ ཐོག་མའི་ཆོས་སྐུ་དབྱིངས་ལ་ཁྱབ༔ གདོད་མའི་ཆོས་སྐུ་རང་ལ་གནས༔ སྣང་བ་མཐའ་ཡས་གཞན་དུ་མེད༔ མ་སྐྱེས་གྲགས་སྟོང་དེ་ལྟར་ཤར༔ གང་འདུལ་ཐུགས་རྗེའི་དོན་སྟོན་དུ༔ རང་བྱུང་འཛབ་ཀྱི་སྔགས་སྒྲ་སྒྲོག༔
ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲི་ད་ཡ་སུ་ཁཾ་སིདྡྷི་ཛ་ཛཿ ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ གཉིས་པ་བླ་མ་ལོངས་སྐུའི་འཛབ་དགོངས་ནི༔ ཧཱུྃ༔ ཀ་དག་དབྱིངས་རིག་ཀློང་ཡངས་ནས༔ ཟངས་ཐལ་ལོངས་སྐུའི་རྩལ་སྣང་ཤར༔ གྲགས་སྟོང་སྤྲོས་བྲལ་འདུ་འབྲལ་མེད༔ རྩེ་གཅིག་ལྷན་སྐྱེས་རྫོགས་པའི་སྐུ༔ རང་རིག་འཆི་མེད་ཚེ་ཡི་ལྷ༔ གསལ་སྟོང་འཛིན་མེད་སེམས་ལ་ལྟོས༔
འགྱུ་བ་ཕྲ་རགས་སྟོང་པའི་དབྱིངས༔ གང་ཤར་འཛིན་མེད་ཏ་ལ་ལ༔ འགྲོ་འོང་སྡོད་པའི་ས་མཚམས་བྲལ༔ གཏད་མེད་བྱ་བྲལ་ངང་རྒྱུན་ཅན༔ སྣ་ཚོགས་ལོངས་སྐུའི་རྩལ་ལས་ཤར༔ སྤྲུལ་བསྒྱུར་ལོངས་སྐུ་ངང་ལ་གནས༔ ཚེ་དཔག་ལོངས་སྐུ་གཞན་ལ་མེད༔ སྨྲ་བརྗོད་བྲལ་བས་ལོངས་སྤྱོད་རྫོགས༔ གྲགས་སྟོང་སྙིང་པོའི་སྒྲ་དང་ལྡན༔ ལོངས་སྐུ་སྒྲ་ཚིག་བློ་ལས་འདས༔
འགྲོ་བའི་དོན་དུ་སོ་སོར་སྟོན༔ འཛབ་ཀྱི་འཕྲོ་འདུ་ལྷུན་གྱིས་གྲུབ༔ ཨོཾ་མ་ཧཱ་ཨཱ་ཡུར་སིདྡྷི་ཧཱུྃ༔ ཚེ་བསོད་དབང་ཐང་པུཥྚིཾ་ཀུ་རུ་ཡེ་སྭཱ་ཧཱ༔ གསུམ་པ་བླ་མ་སྤྲུལ་སྐུའི་འཛབ་དབྱངས་ནི༔ ཧཱུྃ༔ ཡང་གསང་སྐྱེ་མེད་ཀློང་ཡངས་ནས༔ སྣ་ཚོགས་སྒྱུ་འཕྲུལ་བྲལ་བ་ཡིས༔ ཆོ་རོལ་མ་འགགས་རྩལ་གྱི་ལྷ༔ སྣང་སྟོང་ཡེ་ཤེས་འདུ་འབྲལ་མེད༔
མ་སྐྱེས་དབྱིངས་ལ་རང་རྩལ་རྫོགས༔ གདོད་མའི་གཤིས་ལུགས་དྲན་སྟོང་འགྱུར༔ ཆ་ལུགས་མི་མངའ་སྒྱུ་མར་སྣང་༔ སྟོབས་བཅུའི་རང་བཞིན་ཧེ་རུ་ཀཿ དུག་ལྔ་རོ་གཅིག་ཁྲག་ལ་དགྱེས༔ རང་རིག་དབང་ཆེན་རྟ་མཆོག་དཔལ༔ ཆུ་ཟླ་འཇའ་ཚོན་བྱད་ལ་ལྟོས༔ ཅིར་སྣང་སྤྲུལ་སྐུ་ཤ་ར་ར༔ ཐུགས་རྗེ་དབང་བསྐུར་རླབས་པོ་ཆེ༔ ཉམས་དང་གར་དགུ་ལྷུན་གྱིས་གྲུབ༔
གཞི་གཅིག་ལམ་གཉིས་སྐུ་གསུམ་རྫོགས༔ དྲང་དོན་དབང་ཆེན་དབྱིངས་ལ་གནས༔ ངེས་དོན་དབང་ཆེན་རང་ལ་གནས༔ སྤྲུལ་སྐུ་རྟ་མཆོག་གཞན་ན་མེད༔ བདག་མེད་ཡེ་ཤེས་ངོ་མཚར་ཆེ༔ བསྡུས་བྱ་གཟུགས་སུ་མ་གྲུབ་པས༔ འཇའ་ལུས་རྡོ་རྗེ་སྲོག་དང་ལྡན༔ དེ་ཕྱིར་སྐྱེ་མེད་སྤྲུལ་སྐུའི་མཆོག༔ བདེ་སྟོང་རང་བྱུང་སྙིང་པོའི་སྒྲ༔ ཐབས་ཤེས་ཟུང་འཇུག་ཐུགས་དམ་བསྐུལ༔
ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཧཱུྃ་ཕཊ྄ཿ ཨོཾ་བཛྲ་བཾ་ཀྲོ་ཏི་བྷ་ར་ཧི་ཧཱུྃ་བྷྱོཿ ཨོཾ་ཀྲོ་ཏ་ཀཱི་ལ་ཡ་བཾ་ཧཱུྃ་བྷྱོཿ བཞི་པ་དམ་ཚིག་བསྐུལ་བ་ནི༔ ཧཱུྃ༔ ཡང་གསང་ཟིལ་གནོན་དཀྱིལ་འཁོར་དུ༔ དེང་འདིར་བསྙེན་ཅིང་བསྒྲུབ་པའི་ལྷ༔ བླ་མེད་ཐུགས་དམ་དབྱིངས་ནས་བསྐུལ༔ འོད་ཟེར་ཕྱོགས་བཅུར་སྤྲོས་པ་ཡིས༔ རྒྱལ་བ་རིག་འཛིན་མཆོད་པས་མཉེས༔
གཟི་བྱིན་བདག་ལ་ཚུར་འདུས་པས༔ མཆོག་ཐུན་དངོས་གྲུབ་དབང་བཞི་ཐོབ༔ སླར་འཕྲོས་སྣང་སྲིད་ཞི་ཁྲོའི་ལྷས༔ གང་བས་དགྲ་བགེགས་ཚར་བཅད་ནས༔ ཚུར་འདུས་སྐྱེ་འགྲོ་དབང་དུ་བསྡུས༔ ཐམས་ཅད་བྲན་འཁོར་ཅི་བཞིན་གྱུར༔ ལྟ་བས་རང་རིག་རྩ་གསུམ་ལྷ༔ སྒོམ་པས་སྣང་སྟོང་ལྷུན་གྱིས་གྲུབ༔ སྤྱོད་པས་མ་སྲིང་བརྡ་སྐད་བསྒྱུར༔ གསལ་བས་འཆི་མེད་སྲོག་བསྒྲུབས་ཏེ༔
ལུས་ལ་རྡོ་རྗེའི་གོ་ཁྲབ་གྱུར༔ ཟིལ་གནོན་བསྒྲུབ་པའི་དཀྱིལ་འཁོར་འདི༔ ནམ་ཡང་མི་གཏོང་སྙིང་པོ་བཟུང་༔ ཐབས་ཤེས་བདེ་སྟོང་མཐའ་དབུས་བྲལ༔ རྡོ་རྗེ་སྲིན་པོ་ནམ་ལངས་ཉེ༔ ཟག་མེད་དགའ་བཞི་ལྷུང་བ་བཞིན༔ དངོས་གྲུབ་འབྱུང་བའི་དུས་ལ་བབ༔ འཛབ་ཀྱིས་ཐུགས་དམ་དབྱིངས་ནས་བསྐུལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔
མ་མ་ཨཱ་ཡུརྫྙཱ་ན་ཧྲིའཿ ཧྱ་གྷྲྀ་ཝ་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ སིདྡྷི་ཕ་ལ་ཧཱུྃ༔ ཞེས་སྐབས་སུ་ཐུགས་དམ་བསྐུལ་ཞིང་དངོས་གྲུབ་ཞུ༔ ཕྱི་ནང་བསྐྱེད་རྫོགས་སྔགས་བཟླས་མ་བཅོས་ལྷུན་གྲུབ་ཀྱི་ངང་དུ་བྱ༔ ས་མ་ཡ༔ ཨེ་མ༔ བདག་འདྲ་པདྨ་འབྱུང་གནས་ཀྱིས༔ ཐུགས་དམ་རྒྱུད་ཀྱིས་བསྐུལ་བའི་གནད༔ སྐུ་གསུམ་ངོ་སྤྲོད་འཛབ་དགོངས་བཞག༔
ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཕབ་པའོ།། །། མ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བསྐང་བ་ཡོན་ཏན་ཀུན་འབྱུང་རིན་ཆེན་ཕྲེང་བ་བཞུགས་སོ༔
འཆི་མེད་ཚེ་ཡི་ལྷ་ལ་ཕྱག་འཚལ་ལོ༔ ས་མ་ཡ༔ བདག་འདྲ་གར་དབང་རིག་འཛིན་པད་འབྱུང་གིས༔ ཟབ་དོན་སྙིང་པོ་བསྐང་བཤགས་རིམ་པར་བསྟན༔ འདི་ལ་དགོས་ཆེད་རིམ་པ་རྣམ་གསུམ་སྟེ༔ ཚེ་འཕྲང་བདུད་ཀྱིས་སྡང་ན་བསྐང་བཤགས་བརྩམ༔ དཀྱིལ་འཁོར་དམ་ཚིག་འགལ་ན་བསྐང་བཤགས་བརྩམ༔ ཕོ་ཉ་ཆོས་སྐྱོང་འཁུ་ན་བསྐང་བཤགས་བརྩམ༔ དེ་ཡིས་སོར་ཆུད་དམ་ཚིག་གཙང་བར་འགྱུར༔ ས་མ་ཡ༔
དང་པོ་བསྐང་བཤགས་བྱ་བའི་རིམ་པ་ནི༔ རིན་ཆེན་པད་གཞོང་མཛེས་ལྡན་ཡངས་པའི་ནང་༔ གླིང་བཞིའི་རི་རབ་མཚོན་པའི་དཔལ་བཤོས་བཙུགས༔ ཚེ་བུམ་ཚེ་འབྲང་ཕུད་སྣ་གང་འབྱོར་དང་༔ བཀྲ་ཤིས་རྟགས་བརྒྱད་སྣ་བདུན་མཛེས་མཚོན་བྱ༔ ཚེ་རིལ་པད་ཀྱུ་རྣམས་ཀྱིས་ལེགས་པར་བསྐོར༔ འཇའ་འོད་གུར་དང་ཉི་ཟླ་ཤིང་ལོ་སྦྱར༔ གཞན་ཡང་ཕྱི་མཆོད་སྣ་ཚོགས་ལེགས་པར་བཤམ༔ ས་མ་ཡ༔ དང་པོ་བསྐང་རྫས་ལ་ཆུ་གཙང་བྲན་ལ༔
ཧཱུྃ༔ གླིང་བཞི་རི་རབ་བཀོད་པའི་ཁྱོན་ཡངས་ལས༔ བཀྲམ་པའི་བསྐང་རྫས་སྣ་ཚོགས་སྤྲིན་ལྟར་གཏིབས༔ ཐུགས་དམ་བསྐང་བའི་རྫས་མཆོག་ལ་དམིགས་ཏེ༔ སྐུ་གསུམ་ཡིག་འབྲུའི་ཟེར་ཕོག་དཔག་ཡས་སྤེལ༔ ཨོཾ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཨོཾ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་ལཱ་སྱེ་མཱ་ལྱེ་གཱིརྟི་ནཱིརྟི་ཨཱཿཧཱུྃ༔ ཨོཾ་སརྦ་ཨ་ཧཾ་པཉྩ་ཨོཾ་ཨཱཿཧཱུྃ༔
གཉིས་པ༔ ཧཱུྃ༔ མཁའ་དབྱིངས་རྣམ་དག་རང་བྱུང་ཕོ་བྲང་ནས༔ ཚེ་བདག་རྒྱལ་བ་རིགས་ལྔ་གཤེགས་སུ་གསོལ༔ བདེ་ཆེན་སྐུ་ལྔ་ལྷུན་གྲུབ་ཕོ་བྲང་ནས༔ དབང་ཆེན་རིག་འཛིན་ཡབ་ཡུམ་གཤེགས་སུ་གསོལ༔ གསང་འདུས་ཟིལ་གནོན་ཚེ་ཡི་ཕོ་བྲང་ནས༔
ལྷ་མོ་བཅུ་དྲུག་སྒོ་སྐྱོང་གཤེགས་སུ་གསོལ༔ ཐུགས་རྗེས་བརྩེ་བར་དགོངས་ཏེ་གཤེགས་ནས་ཀྱང་༔ ཆགས་བྲལ་སྣ་ཚོགས་པདྨའི་གདན་ལ་བཞུགས༔ མོས་གུས་གདུང་ཤུགས་ཡིད་ཀྱིས་ཕྱག་འཚལ་བསྟོད༔ ཕྱི་ནང་གསང་གསུམ་བླ་མེད་མཆོད་པ་འབུལ༔ རྨད་བྱུང་ཏིང་འཛིན་རྫས་ཀྱིས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩལ་དུ་གསོལ༔ ཧཱུྃ༔ ཐོག་མའི་སངས་རྒྱས་སྣང་མཐའ་འོད་མི་འགྱུར༔ སྐུ་མདོག་དམར་གསལ་པདྨ་རཱ་གའི་མདོག༔
ལོངས་སྐུའི་རྒྱན་རྫོགས་ཞལ་གསུམ་ཕྱག་དྲུག་མངའ༔ གསང་ཡེ་དམར་མོ་བདེ་སྟོང་སྐུ་ལ་འཁྲིལ༔ ཞབས་བཞི་སྐྱིལ་ཀྲུང་དྲི་མེད་པད་ཟླར་བཞུགས༔ ཆོས་དབྱིངས་ལྷུན་གྲུབ་རང་བྱུང་ངོ་བོ་ཉིད༔ འཆི་མེད་མགོན་པོ་ཡབ་ཡུམ་ཐུགས་དམ་བསྐང་༔ ཧཱུྃ༔ མེ་ལོང་ཡེ་ཤེས་འཆི་མེད་ཚེ་ཡི་ལྷ༔ རྡོ་རྗེ་ཚེ་དཔག་ཡབ་ཡུམ་ཐུགས་དམ་བསྐང་༔ མཉམ་ཉིད་ཡེ་ཤེས་འཆི་མེད་ཚེ་ཡི་ལྷ༔ རཏྣ་ཚེ་དཔག་ཡབ་ཡུམ་ཐུགས་དམ་བསྐང་༔
སོར་རྟོག་ཡེ་ཤེས་འཆི་མེད་ཚེ་ཡི་ལྷ༔ པདྨ་ཚེ་དཔག་ཡབ་ཡུམ་ཐུགས་དམ་བསྐང་༔ བྱ་གྲུབ་ཡེ་ཤེས་འཆི་མེད་ཚེ་ཡི་ལྷ༔ ཀརྨ་ཚེ་དཔག་ཡབ་ཡུམ་ཐུགས་དམ་བསྐང་༔ ཧཱུྃ༔ གསལ་སྟོང་ཡེ་ཤེས་འཆི་མེད་ཚེ་ཡི་ལྷ༔ སྨིན་པའི་རིག་འཛིན་ཡབ་ཡུམ་ཐུགས་དམ་བསྐང་༔ སྣང་སྟོང་ཡེ་ཤེས་འཆི་མེད་ཚེ་ཡི་ལྷ༔ ས་གནས་རིག་འཛིན་ཡབ་ཡུམ་ཐུགས་དམ་བསྐང་༔ བདེ་སྟོང་ཡེ་ཤེས་འཆི་མེད་ཚེ་ཡི་ལྷ༔
ཚེ་དབང་རིག་འཛིན་ཡབ་ཡུམ་ཐུགས་དམ་བསྐང་༔ འདའ་ཀ་ཡེ་ཤེས་འཆི་མེད་ཚེ་ཡི་ལྷ༔ ཕྱག་རྒྱ་རིག་འཛིན་ཡབ་ཡུམ་ཐུགས་དམ་བསྐང་༔ དབྱིངས་རིག་ཡེ་ཤེས་འཆི་མེད་ཚེ་ཡི་ལྷ༔ ལྷུན་གྲུབ་རིག་འཛིན་ཡབ་ཡུམ་ཐུགས་དམ་བསྐང་༔ ངོ་བོ་ཡེ་ཤེས་འཆི་མེད་ཚེ་ཡི་ལྷ༔ བདེ་བའི་རིག་འཛིན་ཡབ་ཡུམ་ཐུགས་དམ་བསྐང་༔ ཧཱུྃ༔ ཕྱི་ཡི་སྣང་བའི་གཟུགས་རྣམས་སྟོང་པ་ཉིད༔ ལྷ་མོ་མེ་ཏོག་འཛིན་མའི་ཐུགས་དམ་བསྐང་༔
ནང་གི་འཛིན་པའི་སེམས་ཉིད་སྟོང་པ་ཉིད༔ ལྷ་མོ་སྤོས་ཕོར་འཛིན་མའི་ཐུགས་དམ་བསྐང་༔ ཕྱི་ནང་འགྱུར་བའི་དངོས་པོ་སྟོང་པ་ཉིད༔ ལྷ་མོ་མར་མེ་འཛིན་མའི་ཐུགས་དམ་བསྐང་༔ གཞལ་དུ་མེད་པ་ཆེན་པོ་སྟོང་པ་ཉིད༔ ལྷ་མོ་དྲི་ཆབ་འཛིན་མའི་ཐུགས་དམ་བསྐང་༔ དོན་ལ་མཚན་མར་མ་གྲུབ་སྟོང་པ་ཉིད༔ ལྷ་མོ་ཞལ་ཟས་འཛིན་མའི་ཐུགས་དམ་བསྐང་༔ ཕྱོགས་ལྷུང་བྲལ་བ་མཐའ་འདས་སྟོང་པ་ཉིད༔ ལྷ་མོ་མེ་ལོང་འཛིན་མའི་ཐུགས་དམ་བསྐང་༔
འགྲོ་འོང་དོར་བ་མེད་པའི་སྟོང་པ་ཉིད༔ ལྷ་མོ་ཕྲེང་བ་འཛིན་མའི་ཐུགས་དམ་བསྐང་༔ རང་རིག་འོད་གསལ་གདོད་ནས་སྟོང་པ་ཉིད༔ ལྷ་མོ་པི་ཝཾ་འཛིན་མའི་ཐུགས་དམ་བསྐང་༔ རྟག་ཆད་དངོས་པོ་མེད་པ་སྟོང་པ་ཉིད༔ ལྷ་མོ་གླིང་བུ་འཛིན་མའི་ཐུགས་དམ་བསྐང་༔ ཐོག་མཐའ་མེད་པ་ཡེ་ནས་སྟོང་པ་ཉིད༔ ལྷ་མོ་རྫ་རྔ་འཛིན་མའི་ཐུགས་དམ་བསྐང་༔ ཆོས་རྣམས་སྒྱུ་མའི་གཟུགས་བརྙན་སྟོང་པ་ཉིད༔ ལྷ་མོ་ཤེལ་དུང་འཛིན་མའི་ཐུགས་དམ་བསྐང་༔
ངོ་བོ་དེ་བཞིན་ཀ་དག་སྟོང་པ་ཉིད༔ ལྷ་མོ་ཏིང་ཏིང་འཛིན་མའི་ཐུགས་དམ་བསྐང་༔ རྣམ་པ་དབྱིབས་སུ་མ་གྲུབ་སྟོང་པ་ཉིད༔ ལྷ་མོ་རང་བཞིན་འཛིན་མའི་ཐུགས་དམ་བསྐང་༔ བྱེད་ལས་སྐྱོན་གྱིས་མ་གོས་སྟོང་པ་ཉིད༔ ལྷ་མོ་ལེ་བརྒན་འཛིན་མའི་ཐུགས་དམ་བསྐང་༔ རང་བཞིན་མཚན་མས་མ་བཅིངས་སྟོང་པ་ཉིད༔ ལྷ་མོ་བྱང་སེམས་འཛིན་མའི་ཐུགས་དམ་བསྐང་༔ ཐུགས་རྗེ་བདག་མེད་འོད་གསལ་སྟོང་པ་ཉིད༔ ལྷ་མོ་རཀྟ་འཛིན་མའི་ཐུགས་དམ་བསྐང་༔
ཧཱུྃ༔ གསལ་ལ་འཛིན་པ་མ་ཞུགས་སྟོང་པ་ཉིད༔ བཛྲ་གར་དབང་ཡབ་ཡུམ་ཐུགས་དམ་བསྐང་༔ བདེ་བའི་ཉམས་ལ་མ་ཞེན་སྟོང་པ་ཉིད༔ རཏྣ་གར་དབང་ཡབ་ཡུམ་ཐུགས་དམ་བསྐང་༔ མི་རྟོག་རྩི་ལ་མ་ཆགས་སྟོང་པ་ཉིད༔ པདྨ་གར་དབང་ཡབ་ཡུམ་ཐུགས་དམ་བསྐང་༔ གཤིས་ལུགས་ཐིག་ལེ་ཀུན་ཁྱབ་སྟོང་པ་ཉིད༔ ཀརྨ་གར་དབང་ཡབ་ཡུམ་ཐུགས་དམ་བསྐང་༔ འཁོར་འདས་སྣང་སྲིད་ཀུན་ཀྱང་སྟོང་པ་ཉིད༔
ཚེ་ལྷའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་སྐོང་བའི་དམ་རྫས་ནི༔ སྤྱན་གྱི་དབང་པོ་ཚིམ་པའི་མཆོད་སྤྲིན་ཕྱིར༔ མེ་ཏོག་རི་ལྟར་སྤུངས་པས་ཐུགས་དམ་བསྐང་༔ ཤངས་ཀྱི་དབང་པོ་ཚིམ་པའི་མཆོད་སྤྲིན་ཕྱིར༔ དྲི་ཞིམ་དུད་སྤྲིན་གཏིབས་པས་ཐུགས་དམ་བསྐང་༔ ཤེས་བྱ་ཉོན་མོངས་གསལ་བའི་མཆོད་སྤྲིན་ཕྱིར༔ སྒྲོན་མེ་ཉི་ལྟར་གསལ་བས་ཐུགས་དམ་བསྐང་༔ སྐུ་ལ་ཁྲུས་ཆབ་བསྩལ་བའི་མཆོད་སྤྲིན་ཕྱིར༔
དྲི་ཆབ་མཚོ་ལྟར་འཁྱིལ་བས་ཐུགས་དམ་བསྐང་༔ ལྗགས་ཀྱི་དབང་པོ་ཚིམ་པའི་མཆོད་སྤྲིན་ཕྱིར༔ ཞལ་ཟས་རི་ལྟར་བརྗིད་པས་ཐུགས་དམ་བསྐང་༔ ཧཱུྃ༔ སྐུ་ཡི་དམ་ཚིགས་ཉམས་པ་གསོ་བའི་ཕྱིར༔ མེ་ལོང་པད་ཕྲེང་སྣ་ཚོགས་ཐུགས་དམ་བསྐང་༔ གསུང་གི་དམ་ཚིག་ཉམས་པ་གསོ་བའི་ཕྱིར༔ པི་ཝཾ་གླིང་བུ་རྫ་རྔས་ཐུགས་དམ་བསྐང་༔ ཐུགས་ཀྱི་དམ་ཚིག་ཉམས་པ་གསོ་བའི་ཕྱིར༔ ཤེལ་དུང་ཏིང་ཏིང་ཤགས་ཀྱིས་ཐུགས་དམ་བསྐང་༔
ཡོན་ཏན་དམ་ཚིག་ཉམས་པ་གསོ་བའི་ཕྱིར༔ ཆོས་དང་ལྷ་རེག་སྣ་ཚོགས་ཐུགས་དམ་བསྐང་༔ ཕྲིན་ལས་དམ་ཚིག་ཉམས་པ་གསོ་བའི་ཕྱིར༔ བྱང་སེམས་བདེ་བ་དཀར་དམར་ཐུགས་དམ་བསྐང་༔ ཧཱུྃ༔ རྒྱུ་འབྲས་བསོད་ནམས་ཡེ་ཤེས་ཚོགས་རྫོགས་ཕྱིར༔ ག་ཎ་ཚོགས་ཀྱི་མཆོད་པས་ཐུགས་དམ་བསྐང་༔ རྟེན་པའི་དམ་ཚིག་གཉན་པོ་ཡིན་པའི་ཕྱིར༔ གཏོར་མཆོད་མཁའ་ལྟར་མཉམ་པས་ཐུགས་དམ་བསྐང་༔ བསྒྲུབ་པའི་དམ་རྫས་གཉན་པོ་ཡིན་པའི་ཕྱིར༔
བདུད་རྩི་སྨན་རཀ་ཕུད་ཀྱིས་ཐུགས་དམ་བསྐང་༔ མཆོད་པའི་དམ་རྫས་གཉན་པོ་ཡིན་པའི་ཕྱིར༔ ཛ་གད་གསེར་སྐྱེམས་སྦྲེང་བས་ཐུགས་དམ་བསྐང་༔ སྙིང་པོ་བརྟེན་པའི་དམ་རྫས་ཡིན་པའི་ཕྱིར༔ བླ་རྡོ་སྲོག་འཁོར་རྣམས་ཀྱིས་ཐུགས་དམ་བསྐང་༔ མཉེས་པའི་དམ་རྫས་གཉན་པོ་ཡིན་པའི་ཕྱིར༔ ཚེ་ཡི་སྒྲུབ་རྫས་སྣ་ཚོགས་ཐུགས་དམ་བསྐང་༔ སྣང་སྲིད་དབང་སྡུད་ཕོ་ཉར་མཚོན་པའི་ཕྱིར༔ ཚེ་མདའ་དར་མཚོན་བརྒྱན་པས་ཐུགས་དམ་བསྐང་༔ སྣ་ཚོགས་རྟེན་འབྲེལ་ཕུན་སུམ་ཚོགས་པའི་ཕྱིར༔
སྤྱན་གཟིགས་སྤྲིན་ལྟར་གཏིབས་པས་ཐུགས་དམ་བསྐང་༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་པའི་ཕྱིར༔ ཀུན་ཚང་བླ་མེད་མཆོད་པས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་དག་གྱུར་ནས༔ བར་ཆད་བསལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ བསྐང་དུ་མེད་དེ་སྐྱེ་མེད་ངང་ལ་བསྐང་༔ མཆོད་དུ་མེད་དེ་གཉིས་མེད་རོལ་པར་མཆོད༔ སྦྱོར་དུ་མེད་དེ་ཟུང་འཇུག་ངང་ལ་སྦྱོར༔ བསྒྲལ་དུ་མེད་དེ་ཡེ་ཤེས་ཆེན་པོར་སྒྲོལ༔
ཡེ་སྦྱོར་ཡེ་སྒྲོལ་ཆེན་པོའི་ཐུགས་དམ་བསྐང་༔ ཧཱུྃ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ གསུམ་པ་བཤགས་པ་ནི༔ ཧཱུྃ༔
འཆི་མེད་མགོན་པོ་གསན་ཅིང་དགོངས་སུ་གསོལ༔ གདོད་ནས་སྣང་སྲིད་ཆོས་དབྱིངས་ཡིན་པ་ལ༔ མ་རྟོགས་རིས་སུ་ཕྱེས་པ་མཐོལ་ལོ་བཤགས༔ སྐུ་ལྔ་སྐུ་གསུམ་འདུ་འབྲལ་མེད་པ་ལ༔ ཡེ་ཤེས་གཞན་ནས་བཙལ་བ་མཐོལ་ལོ་བཤགས༔ ཚོགས་དྲུག་ལྷུག་བཞག་སྤྱོད་ལམ་ཡིན་པ་ལ༔ རྣམ་རྟོག་བླང་དོར་བགྱིས་པ་མཐོལ་ལོ་བཤགས༔ ཅི་སྣང་བག་མེད་སྒྱུ་མ་ཡིན་པ་ལ༔ འཛིན་པས་རིས་སུ་བསྒྲུབས་པ་མཐོལ་ལོ་བཤགས༔ ཉོན་མོངས་དུག་ལྔ་ཡེ་ཤེས་ཡིན་པ་ལ༔
མ་རྟོགས་སྤང་བླང་བགྱིས་པ་མཐོལ་ལོ་བཤགས༔ ལེགས་ཉེས་གང་ཤར་དངོས་གྲུབ་ཡིན་པ་ལ༔ བཟང་རློམ་དམིགས་གཏད་བགྱིས་པ་མཐོལ་ལོ་བཤགས༔ སྒོ་དགུ་མ་བཀག་མཐོང་ལམ་ཡིན་པ་ལ༔ ཚོགས་དྲུག་ནང་དུ་འཛིན་པ་མཐོལ་ལོ་བཤགས༔ དགའ་བཞི་ངོ་བོ་བྱང་སེམས་ཡིན་པ་ལ༔ རྟག་ཆད་མུ་བཞིར་འཛིན་པ་མཐོལ་ལོ་བཤགས༔ རེ་དོགས་སྣང་བ་ཆད་ལྟ་ཡིན་པ་ལ༔ གཉིས་འཛིན་ལྷ་འདྲེ་སྒྲུབ་པ་མཐོལ་ལོ་བཤགས༔ རང་སེམས་ངོ་བོ་སངས་རྒྱས་ཡིན་པ་ལ༔
འབད་སྩོལ་གཞན་ལ་བགྱིས་པ་མཐོལ་ལོ་བཤགས༔ སངས་རྒྱས་སེམས་ཅན་གཞི་གཅིག་ཡིན་པ་ལ༔ འཁོར་འདས་རིས་སུ་ཕྱེས་པ་མཐོལ་ལོ་བཤགས༔ ཐུགས་ཕྲད་རོ་སྙོམ་སྤྱོད་པ་ཡིན་པ་ལ༔ དགག་སྒྲུབ་ལྷན་པ་གཏབ་པ་མཐོལ་ལོ་བཤགས༔ ལྷ་འདྲེ་སེམས་ཀྱི་ཆོ་འཕྲུལ་ཡིན་པ་ལ༔ གཉེན་པོ་དམིགས་གཏད་བཙལ་བ་མཐོལ་ལོ་བཤགས༔ རང་ལུས་རྣམ་དག་གཞལ་ཡས་ཡིན་པ་ལ༔ གདོས་བཅས་ཐ་མལ་འཛིན་པ་མཐོལ་ལོ་བཤགས༔ རྩ་འཁོར་དཔའ་བོ་མཁའ་འགྲོ་ཡིན་པ་ལ༔
ལྟ་བའི་རང་ཞལ་མ་མཇལ་མཐོལ་ལོ་བཤགས༔ བཟའ་ལྟུང་ལོངས་སྤྱོད་ཚོགས་འཁོར་ཡིན་པ་ལ༔ བཀའ་ཐུབ་སྡུག་བསྒུར་བགྱིས་པ་མཐོལ་ལོ་བཤགས༔ ཅིར་སྣང་ལྷ་སྐུའི་རང་བཞིན་ཡིན་པ་ལ༔ ཡི་དམ་སྤོང་ལེན་བགྱིས་པ་མཐོལ་ལོ་བཤགས༔ དེ་ལྟར་བླ་མེད་ཆོ་གའི་བཤགས་པ་ཡིས༔ འགྲོ་ཀུན་འཛིན་པའི་སྒྲོག་ལས་རབ་གྲོལ་ཏེ༔ མ་རིག་མུན་པའི་སྨག་རུམ་སེལ་བར་ཤོག༔ ཐེག་དམན་ཉན་རང་སོ་ཐར་སྒོར་ཞུགས་ནས༔ འགོག་ལམ་རྩ་ལྟུང་ཉེས་པ་ལྔ་ལ་སོགས༔
ཚོགས་དང་མཆོད་རྫས་ཕུད་ལྷག་འབགས་ཤིང་འདྲེས༔ དཀྱིལ་འཁོར་ཁས་བླངས་སྲོག་འཛིན་སྙིང་པོ་ཉམས༔ ཚེ་ཡི་དམ་ཚིག་སྲོག་བཅད་གཞན་ལ་འཚེ༔ སྦྱོར་སྒྲོལ་སྤྱོད་ལམ་གོལ་སར་འབྱམས་པ་དང་༔ བག་མེད་ཨ་འཐས་མི་དགེའི་ལས་ཆེན་བསགས༔ བསྙེན་སྒྲུབ་ལས་སྦྱོར་གནད་དུ་མ་ཁེལ་དང་༔ བསྐྱེད་རྫོགས་སྙིང་པོའི་དོན་ཆེན་གཡེལ་བ་སོགས༔ ཚེ་རབས་སྔ་ཕྱི་བསགས་པའི་སྒྲིབ་པ་ཀུན༔ མཐོལ་ལོ་བཤགས་སོ་མི་སྒྲིབ་ཚངས་པར་སྩོལ༔ ཅེས་ཡི་གེ་བརྒྱ་པ་བཟླ་ཞིང་ལྷག་ཆད་བཀང་༔
དམ་ཚིག་ཐུགས་དམ་གཡེལ་དང་བར་ཆད་སོགས༔ རྨི་ལམ་ལོག་དང་མཁའ་འགྲོའི་དམ་ཚིག་བྲལ་ན༔ དེ་ཚེ་སྐོང་བཤགས་འདི་ཉིད་བརྩོན་པར་བྱ༔ ས་མ་ཡ༔ ཨེ་མཿ ཡང་ཟབ་ཁ་སྐོང་རིམ་པ་ལག་ལེན་ཚང་༔ ཡིད་ཆེས་ཁུངས་བཙུན་གནད་ཀྱི་གཟེར་བུ་མཆོག༔ བྱིན་རླབས་ཐུགས་རྗེའི་མན་ངག་གོང་བུ་བཞག༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨུ་རྒྱན་རྩ་གསུམ་གླིང་པས་མེ་སྤྲེལ་ལོར། ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །། ཙ༽
༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ བླ་མེད་ཡང་གསང་སྒྲུབ་པ་རྡོ་རྗེ་རྨང་གཞི་བཞུགས༔ འཆི་མེད་ཚེ་ཡི་ལྷ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ འཆི་མེད་འཇའ་ལུས་བསྒྲུབ་པའི་ཐབས༔ ཡང་ཟབ་གནད་ཀྱི་མན་ངག་བསྟན༔ ལྷ་ལྕམ་བརྡ་ཡི་ཡི་གེར་གཟུགས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ ཚེ་སྒྲུབ་བྱ་བའི་རིམ་པ་ནི༔ བཀྲ་ཤིས་བྱིན་ཆགས་དགེ་བའི་ཡུལ༔ དངོས་གཞི་སྣང་བ་དབེན་པའི་གནས༔ ཕུན་ཚོགས་ཟླ་གམ་དབང་ཕུག་ཏུ༔ དམར་ཞིང་འཇམ་པའི་ས་གཞི་ལ༔ དལ་བཅག་ཐིག་གདབ་དཀྱིལ་འཁོར་བྲིས༔ ཡང་ན་འབྲུ་ཚོམ་ལེགས་པར་བཀོད༔ དབུས་སུ་བུམ་པ་མཚན་ལྡན་ནང་༔ རྫས་ཆེན་ཉེར་ལྔའི་ཆུ་དང་སྦྱར༔
སུམ་གཉིས་བཀང་ཞིང་ཁ་རྒྱན་སྤྲས༔ མཚན་ལྡན་བྷནྡྷའི་ནང་དུ་ནི༔ ཚེ་གཏོར་ནོར་བུ་པདྨས་མཚན༔ རྒྱན་ལྡན་སྐུ་འབག་ཙཀླི་གཟུགས༔ གཞན་ཡང་མཆོད་པ་གཞུང་བཞིན་བཤམ༔ སྔོན་འགྲོ་ལ་སོགས་གཏོང་བ་ནི༔ རྡོ་རྗེའི་གོ་ཁྲབ་ནང་ནས་བླང་༔ དེ་ནས་དངོས་གཞི་གཞལ་ཡས་དང་༔ ལྷ་བསྐྱེད་བྱ་བའི་རིམ་པ་ནི༔ འཛིན་མེད་གསལ་སྟོང་འདི་ལྟར་བསྒོམ༔
ཧཱུྃ༔ སྟོང་པའི་ངང་ལས་ཆོས་དབྱིངས་ཡེ་ཤེས་སྐུ༔ རང་བྱུང་རིན་ཆེན་ཚེ་ཡི་ཕོ་བྲང་ནི༔ གྲུ་བཞི་སྒོ་བཞི་ཕྱི་ནང་བཀོད་པ་རྫོགས༔ འཇའ་གུར་ལུག་རྒྱུད་མེ་ཏོག་ཆུན་པོས་སྤྲས༔ མ་བཅོས་རང་བྱུང་འོད་ཟེར་སྣ་ལྔ་གཏིབས༔ དབུས་སུ་ཟླ་གམ་དམར་པོ་སྒོ་གཅིག་པ༔ དེ་ནང་པདྨ་ཉི་ཟླ་བརྩེགས་པའི་གདན༔ རིན་ཆེན་སྣ་ཚོགས་མཛེས་པའི་ཁྲི་སྟེང་དུ༔ གསེར་གྱི་རྡོ་རྗེ་ཧྲཱིཿཡིག་དམར་པོས་མཚན༔
གནས་འགྱུར་རང་རིག་འཆི་མེད་མགོན་པོ་ནི༔ དམར་གསལ་མཛེས་ལྡན་དྲི་མེད་རཱ་གའི་མདོག༔ ཞལ་གསུམ་ཕྱག་དྲུག་འཇའ་ལུས་རྡོ་རྗེའི་སྐུ༔ གཡས་དཀར་གཡོན་སྔོ་དབུས་དམར་ཞི་འཛུམ་མཛེས༔ སྣ་ཚོགས་རིན་ཆེན་དབུ་རྒྱན་ཅོད་པན་འཕུར༔ གཡས་གཡོན་དང་པོས་རྡོ་རྗེ་བྷནྡྷ་བསྣམས༔ བར་གཉིས་འཁོར་ལོ་པད་ཕྲེང་ཡུ་བ་འཛིན༔ མཐའ་གཉིས་རིན་ཆེན་རྡོ་རྗེ་རྒྱ་གྲམ་འཛིན༔ ལྷ་རྫས་གོས་ཀྱི་སྟོད་གཡོགས་སྨད་དཀྲིས་བརྒྱན༔ ཞབས་བཞི་གཡས་བསྐུམ་གཡོན་བརྐྱང་ཕྱེད་སྐྱིལ་སྟབས༔
གསང་བའི་ཡུམ་མཆོག་རྡོ་རྗེ་རྣལ་འབྱོར་མ༔ དམར་གསལ་མདངས་ལྡན་རུས་པའི་རྒྱན་དྲུག་གསོལ༔ མདའ་དར་ཚེ་བུམ་ཡབ་ཀྱི་མགུལ་ནས་འཁྱུད༔ ཟུང་འཇུག་ཞབས་གཉིས་བདེ་སྟོང་སྐེད་ལ་འཁྲིལ༔ ཡབ་ཡུམ་འཇའ་ལུས་རྡོ་རྗེའི་སྐུ་རུ་གསལ༔ གནས་གསུམ་ཐུགས་རྗེ་འོད་ཟེར་འཕྲོས་པ་ཡིས༔ འཆི་མེད་ཚེ་ཡི་ལྷ་ཚོགས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔
འཆི་མེད་རིག་འཛིན་ཚེ་ཡི་ལྷ་ཚོགས་རྣམས༔ དབྱིངས་ནས་སྐུར་བཞེངས་གནས་འདིར་གཤེགས་སུ་གསོལ༔ མ་ཆགས་སྐྱོན་བྲལ་པད་ཟླའི་གདན་ལ་བཞུགས༔ རྩེ་གཅིག་མི་འབྲལ་གདུང་བས་ཕྱག་འཚལ་བསྟོད༔ ཧཱུྃ༔ ཕྱི་མཆོད་སྣ་ཚོགས་ཡིད་འོང་ལྷ་མོའི་ཚོགས༔ ནང་མཆོད་བདུད་རྩི་པཉྩ་ཨ་མྲྀ་ཏ༔ གསང་མཆོད་སྦྱོར་སྒྲོལ་བླ་མེད་མཆོད་པ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་རིག་འཛིན་འཇའ་ལུས་འགྲུབ་པར་མཛོད༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཉྩ་པཱུ་ཛ་ཨཱཿཧཱུྃ༔ དེ་ནས་བསྟོད་པ་ནི༔ ཧཱུྃ་ཧྲཱིཿ རང་བྱུང་དབྱིངས་རིག་ལོངས་སྤྱོད་རྫོགས་པའི་སྐུ༔ རིན་ཆེན་དབུ་རྒྱན་ཡེ་ཤེས་ལྔ་དང་ལྡན༔ དར་དམར་ཅོད་པན་ཨ་མི་དྷེ་ཝའི་རྩལ༔ གཡས་ཞལ་བདེ་བ་ཐབས་ཀྱི་རང་བཞིན་དཀར༔ གཡོན་ཞལ་སྟོང་ཉིད་ཤེས་རབ་རང་བཞིན་མཐིང་༔ རྩ་ཞལ་དམར་གསལ་ཆགས་པའི་རང་བཞིན་མདངས༔
ཞལ་གསུམ་སྐུ་གསུམ་ཡེ་ནས་འདུ་འབྲལ་མེད༔ སྤྱན་དགུ་ཨ་ཏིའི་ཐེག་པ་རིམ་དགུ་རྫོགས༔ གྲགས་སྟོང་མ་འགགས་འཛབ་དབྱངས་འུ་རུ་རུ༔ འཆི་མེད་མགོན་པོ་ཚེ་ཡི་ལྷ་ལ་བསྟོད༔ ཕ་རོལ་ཕྱིན་དྲུག་ཕྱག་སོར་རྩེ་མོ་རུ༔ ཐབས་ཤེས་རང་བཞིན་ཚེ་བདག་རིགས་ལྔ་རྫོགས༔ ཕྱག་མཚན་ས་བོན་ཉི་ཟེར་འབུམ་ཕྲག་མདངས༔ ལོངས་སྤྱོད་རྫོགས་སྐུ་རིན་ཆེན་རྒྱན་གྱིས་སྤྲས༔ འཆི་མེད་མགོན་པོ་ཚེ་ཡི་ལྷ་ལ་བསྟོད༔ ཚད་མེད་བཞི་ལྡན་དགའ་བཞིའི་ཕྱེད་སྐྱིལ་ངང་༔
སྤྲུལ་སྐུའི་དབང་པོས་དར་ཚོན་ཡུག་གོས་གསོལ༔ པད་ཟླའི་གདན་བཞུགས་བདེ་ཆེན་ལོངས་སྤྱོད་རྫོགས༔ འཆི་མེད་མགོན་པོ་ཚེ་ཡི་ལྷ་ལ་བསྟོད༔ ཧཱུྃ༔ གསང་བའི་ཡུམ་མཆོག་རྡོ་རྗེ་རྣལ་འབྱོར་མ༔ སྐུ་མདོག་དམར་གསལ་ཤེས་རབ་དྲྭ་བའི་གར༔ གཡས་པས་མདའ་དར་མ་སྲིང་མཁའ་འགྲོ་སྡུད༔ གཡོན་པས་ཚེ་བུམ་སྒྲུབ་ལ་འཆི་མེད་སྩོལ༔ རུས་པའི་རྒྱན་མཛེས་མཉེན་ལྕུག་འཁྲིལ་ལྡེམ་མ༔ ནུ་མ་རྒྱས་ཤིང་བྷ་ག་བདེ་དྲོད་འཁྱིལ༔
ཡབ་ལ་ཞལ་སྦྱོར་དགྱེས་ཆགས་ཟིལ་བུའི་མདངས༔ ཞབས་གཉིས་ཡབ་འཁྲིལ་བདེ་སྟོང་དགའ་བཞིའི་ངང་༔ རྣལ་འབྱོར་དམར་མོ་གསང་ཡེ་ཌཱཀྐིར་བསྟོད༔ ཧཱུྃ༔ འཆི་མེད་ཡབ་ཡུམ་རིག་འཛིན་ཚེ་ཡི་ལྷ༔ ཐུགས་དམ་རྒྱུད་བསྐུལ་སྙིང་པོ་སྔགས་སྒྲ་སྒྲོག༔ འཇའ་ལུས་འོད་གསལ་རྡོ་རྗེའི་སྲོག་འགྲུབ་ནས༔ ནམ་ཡང་མི་ཤིགས་བགྲེས་རྒུད་བྲལ་བ་ཡི༔ སྲ་བརྟན་འཁོར་ལོ་མཁའ་ལྟར་གནས་གྱུར་ཅིག༔ ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿདྷ་ཡ་སུ་ཁཾ་སིདྡྷི་ཛཿ
ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ
ཞེས་སྔགས་རིང་ཐུང་གང་འོས་བྱ་ཞིང་སྐབས་དང་བསྟུན༔ མ་གྲུབ་བར་དུ་སྲོག་གི་དམ་བཅའ་བཟུང་༔ ཞག་བདུན་ལྷ་ཞལ་མཐོང་གྱུར་ཐེ་ཚོམ་མེད༔ དེ་ཕྱིར་འཇའ་ལུས་ཚེ་ཡི་སྒྲུབ་པ་གཅེས༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ འཆི་མེད་འཇའ་ལུས་སྲོག་སྒྲུབ་བཞག༔ ཡང་གསང་མཁའ་འགྲོའི་བཀའ་རྒྱ་ཅན༔
ལྷ་ལྕམ་ཌཱཀྐིས་ཡི་གེར་ཐོབ༔ ཟིལ་ཆེན་གསང་བའི་ཕུག་ཏུ་སྦོས༔ མ་འོངས་དུས་ཀྱི་ཐ་མ་རུ༔ ཁོ་བོའི་ཐུགས་སྲས་པདྨའི་མིང་༔ གཏེར་བདག་གླིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས། མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གསང་གཏེར་དུ་བགྱིས་ཏེ་གདན་དྲངས་ནས་གླང་ལོར་སྦས་ཡུལ་པདྨ་རོང་དུ་ཤོག་སེར་ནས་ཞལ་བསྒྱུར་རོ།། །། ཚ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཡང་གསང་སྒྲུབ་པ་རྡོ་རྗེ་རྨང་གཞི་ཁྲིགས་སུ་བསྡེབ་པ་བཞུགས་སོ། འཆི་མེད་རིག་འཛིན་པདྨ་འབྱུང༌། ། འཆི་མེད་སྐུ་བརྙེས་ལྷ་ལྕམ་སོགས། ། འཆི་མེད་དཀྱིལ་འཁོར་ལ་འདུད་དེ། །
འཆི་མེད་གསང་སྒྲུབ་ཆོག་ཁྲིགས་སྤེལ། དེའང་གཞུང་ལས། ཚེ་སྒྲུབ་བྱ་བའི་རིམ་པ་ནི༔ བཀྲ་ཤིས་བྱིན་ཆགས་དགེ་བའི་ཡུལ༔ དངོས་གཞི་སྣང་བ་དབེན་པའི་གནས༔ ཕུན་ཚོགས་ཟླ་གམ་དབང་ཕུག་ཏུ༔ དམར་ཞིང་འཇམ་པའི་ས་གཞི་ལ༔ དལ་བཅག་ཐིག་གདབ་དཀྱིལ་འཁོར་བྲིས༔ ཡང་ན་འབྲུ་ཚོམ་ལེགས་པར་བཀོད༔ དབུས་སུ་བུམ་པ་མཚན་ལྡན་ནང་༔
རྫས་ཆེན་ཉེར་ལྔའི་ཆུ་དང་སྦྱར༔ སུམ་གཉིས་བཀང་ཞིང་ཁ་རྒྱན་སྤྲས༔ མཚན་ལྡན་བྷནྡྷ་ནང་དུ་ནི༔ ཚེ་གཏོར་ནོར་བུ་པདྨས་མཚན༔ རྒྱན་ལྡན་སྐུ་འབག་ཙཀླི་གཟུགས༔ གཞན་ཡང་མཆོད་པ་གཞུང་བཞིན་བཤམ༔ ཞེས་གསུངས་པ་བཞིན། སྦྱོར་བའི་ཆ་རྣམས་ལེགས་པར་གྲུབ་སྟེ་དངོས་གཞི་ལ། ཐོག་མར་སྐྱབས་ཡུལ་སྐད་ཅིག་གིས་གསལ་བཏབ་ནས་སྐྱབས་སེམས་དངོས་ནི། ཧྲཱིཿ
བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ སྒོ་གསུམ་གུས་པས་སྐྱབས་སུ་མཆི༔ འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ དེ་ནས་བགེགས་གཏོར་བྱིན་རློབ་ནི། ཨོཾ་ཨཱཿཧཱུྃ་ཧོཿ ས་བརླབས་ལ། སརྦ་བྷུ་ཏ་ཨ་ཀརྵ་ཛཿ
ས་བཀུག ། ན་མཿསརྦ?བ་ལིཾ་དྱེ་སྭཱ་ཧཱ། བསྔོས་ཤིང་བཀའ་བསྒོ་བ་ནི། ཧཱུྃ༔ དབང་ཆེན་ཐུགས་ལས་ཁྲོ་ཚོགས་མཚོན་ཆར་འཕྲོས༔ དཀྱིལ་འཁོར་སྒྲུབ་ལ་མི་དབང་གླག་ལྟའི་རིགས༔ གཏོར་མ་ཁྱེར་ལ་རང་རང་གནས་སུ་དེངས༔ གནོད་འཚེ་བརྩམ་ན་རྡུལ་དུ་བརླག་པར་འགྱུར༔ ཨོཾ་བཛྲ་ཀྲོ་ཏ་ཧེ་རུ་ཀ་རཾ་རཾ་ཀཱི་ལ་ཡ་ཧཱུྃ་ཕཊ྄ཿ གནོད་བྱེད་ཨུ་ཙ་ཏ་ཡ་ཕཊ྄ཿ
དེ་ནས་སྲུང་འཁོར་བསྒོམ་པ་ནི། ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་གུར་ཁང་ནི༔ སྟེང་འོག་ཕྱོགས་མཚམས་མེ་རི་རྡོ་རྗེའི་ཀློང་༔ དུམ་བུ་རིམ་དགུ་སྲ་མཁྲེགས་ཕ་ལམ་ལྟར༔ ནམ་ཡང་མི་ཤིགས་བཛྲ་རཀྵ་བྷྲཱུྃ༔ དེ་ནས་མཆོད་པ་བྱིན་གྱིས་བརླབ་པ་ནི། རྃ་ཡྃ་ཁྃ། ཨོཾ་ཨཱཿཧཱུྃ༔ གླིང་བཞི་སྲིད་པའི་ཁྱོན་ལྟར་ཡངས་པ་ཡི༔
རིན་ཆེན་འཁོར་ཡུག་དྲྭ་བའི་ཀློང་ཡངས་སུ༔ མཆོད་སྤྲིན་ལྷ་མོ་རང་རྟགས་ཕྱག་རྒྱ་ཅན༔ གཟུགས་མཛེས་གར་མོ་ལང་ལིང་བྱེ་བ་འབུམ༔ སྤྱན་གཟིགས་ཕྱི་ནང་གསང་མཆོད་སྣ་ཚོགས་རྣམས༔ དཀྱིལ་འཁོར་དགྱེས་པ་བསྐྱེད་པའི་རྫས་སུ་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨཱཿཧཱུྃ༔ དེ་ནས་བྱིན་འབེབས་ནི། ཧཱུྃ༔ བླ་མ་ཡི་དམ་ཌཱཀྐི་ཆོས་སྐྱོང་རྣམས༔
མི་མངོན་དག་པ་མཁའ་སྤྱོད་དབྱིངས་ནས་བཞེངས༔ སྒྲུབ་རྫས་དཀྱིལ་འཁོར་འདི་ལ་བྱིན་ཆེན་ཕོབ༔ དབང་བཞི་མཆོག་ཐུན་སྩོལ་བར་མཛད་དུ་གསོལ༔ ཨོཾ་མ་ཧཱ་གུ་རུ་ཌཱཀྐི་ཛྙཱ་ན་ས་མཱ་ཡ་ཕཻཾ་ཕཻཾ་ཛ་ཛཿ དེ་ནས་དངོས་གཞི་གཞལ་ཡས་དང༌། ལྷ་བསྐྱེད་བྱ་བའི་རིམ་པ་ནི། འཛིན་མེད་གསལ་སྟོང་འདི་ལྟར་བསྒོམ། ཧཱུྃ༔ སྟོང་པའི་ངང་ལས་ཆོས་དབྱིངས་ཡེ་ཤེས་སྐུ༔ རང་བྱུང་རིན་ཆེན་ཚེ་ཡི་ཕོ་བྲང་ནི༔
གྲུ་བཞི་སྒོ་བཞི་ཕྱི་ནང་བཀོད་པ་རྫོགས༔ འཇའ་གུར་ལུག་རྒྱུད་མེ་ཏོག་ཆུན་པོས་སྤྲས༔ མ་བཅོས་རང་བྱུང་འོད་ཟེར་སྣ་ལྔ་གཏིབས༔ དབུས་སུ་ཟླ་གམ་དམར་པོ་སྒོ་གཅིག་པ༔ དེ་ནང་པདྨ་ཉི་ཟླ་བརྩེགས་པའི་གདན༔ རིན་ཆེན་སྣ་ཚོགས་མཛེས་པའི་ཁྲི་སྟེང་དུ༔ གསེར་གྱི་རྡོ་རྗེ་ཧྲཱིཿཡིག་དམར་པོས་མཚན༔ གནས་འགྱུར་རང་རིག་འཆི་མེད་མགོན་པོ་ནི༔ དམར་གསལ་མཛེས་ལྡན་དྲི་མེད་རཱ་གའི་མདོག༔ ཞལ་གསུམ་ཕྱག་དྲུག་འཇའ་ལུས་རྡོ་རྗེའི་སྐུ༔

གཡས་དཀར་གཡོན་སྔོ་དབུས་དམར་ཞི་འཛུམ་མཛེས༔ སྣ་ཚོགས་རིན་ཆེན་དབུ་རྒྱན་ཅོད་པན་འཕུར༔ གཡས་གཡོན་དང་པོས་རྡོ་རྗེ་བྷནྡྷ་བསྣམས༔ བར་གཉིས་འཁོར་ལོ་པད་ཕྲེང་ཡུ་བ་འཛིན༔ མཐའ་གཉིས་རིན་ཆེན་རྡོ་རྗེ་རྒྱ་གྲམ་འཛིན༔ ལྷ་རྫས་གོས་ཀྱི་སྟོད་གཡོགས་སྨད་དཀྲིས་བརྒྱན༔ ཞབས་བཞི་གཡས་བསྐུམ་གཡོན་བརྐྱང་ཕྱེད་སྐྱིལ་སྟབས༔ གསང་བའི་ཡུམ་མཆོག་རྡོ་རྗེ་རྣལ་འབྱོར་མ༔ དམར་གསལ་མདངས་ལྡན་རུས་པའི་རྒྱན་དྲུག་གསོལ༔ མདའ་དར་ཚེ་བུམ་ཡབ་ཀྱི་མགུལ་ནས་འཁྱུད༔ ཟུང་འཇུག་ཞབས་གཉིས་བདེ་སྟོང་སྐེད་ལ་འཁྲིལ༔
ཡབ་ཡུམ་འཇའ་ལུས་རྡོ་རྗེའི་སྐུ་རུ་གསལ༔ གནས་གསུམ་ཐུགས་རྗེ་འོད་ཟེར་འཕྲོས་པ་ཡིས༔ འཆི་མེད་ཚེ་ཡི་ལྷ་ཚོགས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ དེ་ནས་སྤྱན་འདྲེན་བཞུགས་ཕྱག་ནི། ཧཱུྃ༔ འཆི་མེད་རིག་འཛིན་ཚེ་ཡི་ལྷ་ཚོགས་རྣམས༔ དབྱིངས་ནས་སྐུར་བཞེངས་གནས་འདིར་གཤེགས་སུ་གསོལ༔ མ་ཆགས་སྐྱོན་བྲལ་པད་ཟླའི་གདན་ལ་བཞུགས༔ རྩེ་གཅིག་མི་འབྲལ་གདུང་བས་ཕྱག་འཚལ་བསྟོད༔
དེ་ནས་མཆོད་པ་ནི། ཧཱུྃ༔ ཕྱི་མཆོད་སྣ་ཚོགས་ཡིད་འོང་ལྷ་མོའི་ཚོགས༔ ནང་མཆོད་བདུད་རྩི་པཉྩ་ཨ་མྲྀ་ཏ༔ གསང་མཆོད་སྦྱོར་སྒྲོལ་བླ་མེད་མཆོད་པ་འདི༔ འཆི་མེད་མགོན་པོ་ཚེ་ཡི་ལྷ་ལ་འབུལ༔ བཞེས་ནས་རིག་འཛིན་འཇའ་ལུས་འགྲུབ་པར་མཛོད༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཉྩ་པཱུ་ཛ་ཨཱཿཧཱུྃ༔ དེ་ནས་བསྟོད་པ་ནི།
ཧཱུྃ་ཧྲཱིཿ རང་བྱུང་དབྱིངས་རིག་ལོངས་སྤྱོད་རྫོགས་པའི་སྐུ༔ རིན་ཆེན་དབུ་རྒྱན་ཡེ་ཤེས་ལྔ་དང་ལྡན༔ དར་དམར་ཅོད་པན་ཨ་མི་དྷེ་ཝའི་རྩལ༔ གཡས་ཞལ་བདེ་བ་ཐབས་ཀྱི་རང་བཞིན་དཀར༔ གཡོན་ཞལ་སྟོང་ཉིད་ཤེས་རབ་རང་བཞིན་མཐིང་༔ རྩ་ཞལ་དམར་གསལ་ཆགས་པའི་རང་བཞིན་མདངས༔ ཞལ་གསུམ་སྐུ་གསུམ་ཡེ་ནས་འདུ་འབྲལ་མེད༔ སྤྱན་དགུ་ཨ་ཏི་ཐེག་པ་རིམ་དགུ་རྫོགས༔ གྲགས་སྟོང་མ་འགགས་འཛབ་དབྱངས་འུ་རུ་རུ༔
འཆི་མེད་མགོན་པོ་ཚེ་ཡི་ལྷ་ལ་བསྟོད༔ ཕ་རོལ་ཕྱིན་དྲུག་ཕྱག་སོར་རྩེ་མོ་རུ༔ ཐབས་ཤེས་རང་བཞིན་ཚེ་བདག་རིགས་ལྔ་རྫོགས༔ ཕྱག་མཚན་ས་བོན་ཉི་ཟེར་འབུམ་ཕྲག་མདངས༔ ལོངས་སྤྱོད་རྫོགས་སྐུ་རིན་ཆེན་རྒྱན་གྱིས་སྤྲས༔ འཆི་མེད་མགོན་པོ་ཚེ་ཡི་ལྷ་ལ་བསྟོད༔ ཚད་མེད་བཞི་ལྡན་དགའ་བཞིའི་ཕྱེད་སྐྱིལ་ངང་༔ སྤྲུལ་སྐུ་དབང་པོ་དར་མཚོན་ཡུག་གོས་གསོལ༔ པད་ཟླའི་གདན་བཞུགས་བདེ་ཆེན་ལོངས་སྤྱོད་རྫོགས༔ འཆི་མེད་མགོན་པོ་ཚེ་ཡི་ལྷ་ལ་བསྟོད༔
ཧཱུྃ༔ གསང་བའི་ཡུམ་མཆོག་རྡོ་རྗེ་རྣལ་འབྱོར་མ༔ སྐུ་མདོག་དམར་གསལ་ཤེས་རབ་དྲྭ་བའི་གར༔ གཡས་པས་མདའ་དར་མ་སྲིང་མཁའ་འགྲོ་སྡུད༔ གཡོན་པས་ཚེ་བུམ་སྒྲུབ་ལ་འཆི་མེད་སྩོལ༔ རུས་པའི་རྒྱན་མཛེས་མཉེན་ལྕུག་འཁྲིལ་ལྡེམ་མ༔ ནུ་མ་རྒྱས་ཤིང་བྷ་ག་བདེ་དྲོད་འཁྱིལ༔ ཡབ་ལ་ཞལ་སྦྱོར་དགྱེས་ཆགས་ཟིལ་བུའི་མདངས༔ ཞབས་གཉིས་ཡབ་འཁྲིལ་བདེ་སྟོང་དགའ་བཞི་ངང་༔ རྣལ་འབྱོར་དམར་མོ་གསང་ཡེ་ཌཱཀྐིར་བསྟོད༔
ཛཔ྄་བསྐུལ་ནི། ཧཱུྃ༔ འཆི་མེད་ཡབ་ཡུམ་རིག་འཛིན་ཚེ་ཡི་ལྷ༔ ཐུགས་དམ་རྒྱུད་བསྐུལ་སྙིང་པོ་སྔགས་སྒྲ་སྒྲོག༔ འཇའ་ལུས་འོད་གསལ་རྡོ་རྗེའི་སྲོག་བསྒྲུབས་ནས༔ ནམ་ཡང་མི་ཤིགས་བགྲེས་རྒུད་བྲལ་བ་ཡི༔ སྲ་བརྟན་འཁོར་ལོ་མཁའ་ལྟར་གནས་གྱུར་ཅིག༔ བསྙེན་དམིགས་ནི། ཐུགས་ཀར་ཉི་ཟླ་ཁ་སྦྱོར་གྱི། ། གའུའི་དབུས་སུ་པད་ཟླའི་སྟེང༌། །
རྡོ་རྗེའི་ལྟེ་བར་ཧྲཱིཿཡིག་དམར། ཁོག་པར་ཚེ་དང་སྲོག་གི་རྟེན། ། ཨཱཿཧཱུྃ་སྤུ་ཡི་བྲིས་ལྟར་གསལ། ། ཐ་མར་ཚེ་ཡི་སྙིང་པོ་ནི། ། གསལ་འཚེར་བཀྲག་མདངས་ལྡན་པར་བསྒོམ། རྩ་བསྙེན་ནི། ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ སྒྲུབ་སྔགས་ནི། ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿདྷ་ཡ་སུ་ཁཾ་སིདྡྷི་ཛཿ ཞེས་བསྙེན་པ་ཅི་ནུས་བཟླས་ཤིང་ཚེ་འགུགས་པ་ནི།
ཧཱུྃ༔ སྔོན་ཚེ་འོག་མིན་བདེ་ཆེན་མཁའ་སྤྱོད་དུ༔ སྣང་མཐའ་མགོན་པོ་གསང་བ་ཡེ་ཤེས་གཉིས༔ ཟབ་དབྱིངས་འོད་གསལ་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་ཡང་བཟང་༔ བར་དུ་བཀའ་གཏད་སྨོན་ལམ་ཟབ༔
ད་ལྟ་རྟེན་འབྲེལ་གནད་ཀྱང་འགྲིགས༔ ཕྱིས་འབྱུང་མཚམས་སྦྱོར་འཕྲོ་མཐའ་བཙན༔ དེ་ཕྱིར་སྒྲུབ་པའི་རིག་འཛིན་ལ༔ སྐྱེ་འཆི་བགྲེས་རྒུད་མེད་པར་སྩོལ༔ མངའ་ཐང་ལོངས་སྤྱོད་སྙན་གྲགས་སྤེལ༔ ཆོས་དང་བརྒྱུད་འཛིན་སྲིད་ཀྱང་སྐྱོངས༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ སྐུ་མདོག་དཀར་སེར་དམར་ལྗང་གར༔
མདའ་དར་ཚེ་བུམ་འཛིན་པ་མོས༔ ལྷ་ཀླུ་མི་ཡི་བཅུད་བསྡུས་ནས༔ སྐལ་ལྡན་སློབ་མའི་ལུས་ལ་བསྟིམ༔ ཚེ་ཡི་རིག་འཛིན་མྱུར་ཐོབ་མཛོད༔ དེ་ནས་རྒྱ་གྲམ་གྱི་རྒྱས་གདབ་པ་ནི༔ ཧཱུྃ༔ མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ
དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བྱ། དེ་ནས་ཚོགས་བྱ་བ་ནི། ཧཱུྃ༔ བདག་ཉིད་ལྷ་ཡི་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ རྃ་ཡྃ་ཁྃ་གིས་ཉེས་སྐྱོན་བསྲེགས༔ ཨོཾ་ཨཱཿཧཱུྃ་གིས་བདུད་རྩིར་བསྒྱུར༔ འདོད་ཡོན་ཚོགས་ཀྱིས་སྣང་སྲིད་གང་༔ རྒྱལ་བ་མཉེས་པའི་རྫས་སུ་གྱུར༔ ཨོཾ་ཨཱཿཧཱུྃ༔
གཉིས་པ་སྤྱན་འདྲེན་པ་ནི། ཧཱུྃ་ཧྲཱིཿ འོག་མིན་ཆོས་དབྱིངས་དག་པའི་ཞིང་༔ རང་བྱུང་ཚེ་ཡི་དཀྱིལ་འཁོར་དུ༔ ཚེ་བདག་མཁའ་འགྲོ་རྒྱ་མཚོ་རྣམས༔ ཚོགས་ལ་སྤྱན་འདྲེན་གཤེགས་སུ་གསོལ༔ བྱིན་ཕོབ་མཆོག་ཐུན་དངོས་གྲུབ་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མཱ་ཡ་ཛ་ཛཿ གསུམ་པ་ཚོགས་མཆོད་བཤགས་པ་ནི། ཧཱུྃ༔
བླ་མ་ཡི་དམ་མཁའ་འགྲོ་དང་༔ འཆི་མེད་ཚེ་ཡི་ལྷ་ཚོགས་ལ༔ ཞལ་ཟས་ཚོགས་ཀྱི་མཆོད་པ་འབུལ༔ སྐྱེ་མེད་ངང་དུ་ཐུགས་དམ་བསྐང༌། དམ་ཚིག་འགལ་འཁྲུལ་ཚོགས་ཀྱིས་བཤགས༔ གུ་རུ་དྷཻ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ བཞི་པ་བསྒྲལ་བསྟབ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱའི་དགྲ་བགེགས་མྱུར་དུ་ཁུག༔
གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ ལྔ་པ་ལྷག་མ་ནི། ཧཱུྃ༔ ལྷག་སྡུད་གིང་དང་ལངྐ་རྣམས༔ ལྷག་མ་བཀའ་ཡི་ཕ་འབབ་བཞེས༔ གསང་སྔགས་བསྟན་པའི་སྲུང་མ་མཛོད༔ དམ་སྲི་དགྲ་བོ་ཆམ་ལ་ཕོབ༔ ཨུཙྪིཥྚ་བྷ་ལིཾ་ཏ་ལ་ཁཱ་ཧི༔
དྲུག་པ་ཐུགས་དམ་བསྐུལ་བ་ནི། ཧཱུྃ༔ རྩ་གསུམ་དཀྱིལ་འཁོར་ལྷ་ཚོགས་རྣམས༔ ཆོས་དབྱིངས་ངང་ནས་དྲག་པོར་བཞེངས༔ སྔོན་གྱི་ཐ་ཚིག་རྒྱུད་བསྐུལ་བའི༔ ཐུགས་དམ་མ་གཡེལ་ཕྲིན་ལས་མཛོད༔ བདུན་པ་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་ཟབ་གསང་རྡོ་རྗེའི་དབྱིངས༔ མཱ་ར་ཏི་ཀ་ཟིལ་ཆེན་ཕུག །
སོ་སོར་སྔོན་གྱི་ཐ་ཚིག་བཞིན། ལངྐ་མ་མོ་ཤུགས་འགྲོ་ཡིས༔ རང་རྟགས་སྲོག་ཕུལ་ཅི་བཞིན་དུ༔ དམར་གྱི་གཏོར་མ་འདི་བཞེས་ལ༔ འཇའ་ལུས་ཚེ་ཡི་སྒྲུབ་གྲོགས་མཛོད༔ ཨོཾ་བཾ་ཌཱཀྐི་མུ་ཁཱ་ལེ་མ་མོ་རཀྵ་ཀྲོ་ཏི་བྷ་ལིཾ་ཏ་ཁཱ་ཧི༔ བརྒྱད་པ་བརྟན་མ་སྐྱོང་བ་ནི། ཧཱུྃ༔ འཇིག་རྟེན་སྐྱོང་མཛད་བརྟན་མ་རྣམས༔ རྒྱན་ལྡན་དུར་ཁྲོད་གནས་ཉུལ་མ༔
གཏོར་མ་བཞེས་ལ་བསྟན་པ་སྲུངས༔ ཅི་བཅོལ་ཕྲིན་ལས་རོགས་དན་མཛོད༔ མ་མ་མ་མོ་ཏིང་ཏིང་ཤག་ཤག་ལེ་ལེ་བྷ་ལིཾ་ཏ་ཁཱ་ཧི༔ དགུ་པ་རྟ་བྲོ་བརྡུང་བ་ནི། ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་བརྡུང་༔ ཆེམ་ཆེམ་དགྲ་བོའི་མགོ་ལ་བརྡུང་༔ མནན་ནོ་ནམ་ཡང་མ་ལྡང་ཞིག༔ ཨོཾ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན་ནན༔
བཅུ་པ་དངོས་གྲུབ་བླང་བ་ནི། ཧཱུྃ༔ ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔ ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུར་ཅིག༔ རྩ་སྔགས། ཨོཾ་པདྨ་ཧྲཱི་དྷ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ་ཛ་ཛཿ ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ བཅུ་གཅིག་པ་མཆོད་བསྟོད་ནི།
ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཧྲཱིཿ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་བུམ་འཆི་མེད་བཅུད༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བཅུ་གཉིས་པ་བཟོད་གསོལ་ནི། ཧཱུྃ༔
རྩ་གསུམ་ཡོངས་འདུས་དཀྱིལ་འཁོར་དུ༔ ཡོ་བྱད་མ་ཚང་འབག་བཙོག་ཤོར༔ ཆོ་ག་ལྷག་ཆད་ཏིང་འཛིན་གཡེལ༔ འགལ་འཁྲུལ་ནོངས་པ་བཟོད་པར་གསོལ༔ ཚངས་པ་མཆོག་གི་དངོས་གྲུབ་སྩོལ༔ ཨོཾ་བཛྲ་ས་ཏྭ་ས་མ་ཡ་ སོགས༔ ཡིག་བརྒྱ་བཟླས། བཅུ་གསུམ་པ་དཀྱིལ་འཁོར་བསྡུ་བ་ནི། ཧོཿ རང་ཤར་རང་གྲོལ་དཀྱིལ་འཁོར་ལྷ་ཚོགས་རྣམས༔
མཐའ་ནས་དབུས་ཡལ་ས་བོན་སྟོང་པའི་དབྱིངས༔ དམ་ཚིག་གཉིས་མེད་བསྐྱེད་རྫོགས་སྤྲོས་བྲལ་ངང་༔ དམིགས་མེད་ཀ་དག་རང་བྱུང་ཨཱཿརུ་ལྡང་༔ ཨ་ཨ་ཨཱཿ ཞེས་མ་བཅོས་རང་རིག་རྒྱ་ཡན་ཐལ་ལམ་ཤེས་པར་སྐྱོངས༔ བཅུ་བཞི་པ་བསྔོ་བ་ནི༔ ཧོཿ དཔག་ཡས་ཁྱོན་ལྟར་གྲངས་མེད་བསགས་པ་ཡི༔ ལེགས་པའི་དགེ་ཚོགས་མཐའ་ཡས་རབ་སྤུངས་ནས༔ ཡང་དག་དགའ་སྟོན་ཐེག་མཆོག་མངོན་གྱུར་ཚོགས༔
རིང་ལུགས་སོར་མར་བཞག་པའི་རྒྱུར་དོན་བསྔོ༔ བཅོ་ལྔ་པ་སྨོན་ལམ་ནི༔ ཧོཿ བདག་གི་བསྒྲུབས་པའི་ཡོན་ཏན་ས་བཅུའི་གཏེར༔ རབ་འབྱམས་རྩ་གསུམ་དགེ་ལེགས་ཐུགས་རྗེའི་གར༔ སྒྱུར་མཛད་རྒྱལ་དབང་པདྨ་ཀཱ་ར་ཡིས༔ བརྒྱུད་འཛིན་སྨིན་གྲོལ་དགའ་སྟོན་འགྱེད་གྱུར་ཅིག༔ ཅེས་བསྔོ་སྨོན་གང་རུང་གིས་ལེགས་པར་རྒྱས་གདབ་བོ། བཅུ་དྲུག་པ་བཀྲ་ཤིས་ནི། ཧོཿ
རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་གནས་དབང་བ་ཡི༔ འཆི་མེད་བདུད་རྩིས་རྟག་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ དེ་ལྟར་ཚེ་སྒྲུབ་འཆི་བདག་ཟིལ་གནོན་གྱི་ཡང་གསང་སྒྲུབ་པ་རྡོ་རྗེ་རྨང་གཞི་ཁྲིགས་སུ་བསྡེབ་པ་འདིའང་གསང་སྒྲུབ་རྩ་བར། སྔོན་འགྲོ་ལ་སོགས་གཏོང་བ་ནི༔ རྡོ་རྗེའི་གོ་ཁྲབ་ནང་ནས་བླང་༔ ཞེས་གསུངས་པ་བཞིན་སྔོན་མཇུག་རྣམས་རང་ལུགས་ཚེ་སྒྲུབ་རྡོ་རྗེའི་གོ་ཁྲབ་དང་དབང་ཆེན་ཚེ་ཡི་ལས་བྱང་སོགས་ལས་ཁ་བཀང་སྟེ་སྤྲོས་མེད་ཉམས་ལེན་ལ་ཉེ་བར་མཁོ་བའི་ཆ་རྐྱེན་དུ་དམིགས་ཏེ་མནྟྲ་ཤཱ་ས་དྷཱ་རས་སྦྱར་བའི་ཡི་གེ་པ་ནི་འཕན་སྤྲུལ་བསྟན་འཛིན་འགྱུར་མེད་ཀྱིས་བགྱིས་པས་འགྲོ་ཀུན་དུས་མི་འཆི་བའི་གཡུལ་ལས་རྒྱལ་ཏེ་འཆི་མེད་མགོན་པོའི་གོ་འཕང་ཐོབ་པའི་རྒྱུར་གྱུར་ཅིག། །། ཛ༽ ཚེ་སྒྲུབ་འཆི་བདག་ཟིལ་གནོན་ལས། ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསོལ་འདེབས་ཚེ་འཕྲང་གཡུལ་རྒྱལ་ཞེས་བྱ་བཞུགས་སོ།
ཨོཾ་ཨཱཿཧཱུྃ། ། ཆོས་སྐུ་སྣང་མཐའ་ལོངས་སྐུ་སྙིང་རྗེའི་གཏེར། ། སྤྲུལ་སྐུ་པད་འབྱུང་མཚོ་རྒྱལ་མནྡ་ར། ། དབང་ཆེན་བཀའ་བབ་རྒྱལ་བ་མཆོག་དབྱངས་ལ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ། འཆི་མེད་རིག་འཛིན་འགྲུབ་པར་བྱིན་གྱིས་རློབས། ། གདམས་པའི་མཛོད་འཛིན་གནུབས་ཆེན་ཛྙཱ་ནའི་མཚན། ། སྤྲུལ་པའི་གཏེར་འབྱིན་རྩ་གསུམ་གླིང་པ་དང༌། ། ཆོས་བདག་རིག་འཛིན་རྩ་བརྒྱུད་བླ་མ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་སྩོལ། །
འཆི་མེད་རིག་འཛིན་འགྲུབ་པར་བྱིན་གྱིས་རློབས། ། ཡི་དམ་ཡོངས་འདུས་སྤྱི་དཔལ་ཧྱ་གྷྲྀ། ། རོལ་པའི་རྩལ་ཤར་རིགས་གསུམ་ཁྲོ་བོའི་རྒྱལ། ། མ་རྒྱུད་མཁའ་འགྲོའི་གཙོ་མོ་ཝཱ་ར་ཧཱི། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། འཆི་མེད་རིག་འཛིན་འགྲུབ་པར་བྱིན་གྱིས་རློབས། ། གཞན་ཡང་སྒོ་སྐྱོང་ཞིང་སྐྱོང་ཌཱཀྐི་དང༌། ། རྡོ་རྗེའི་བཀའ་སྡོད་དམ་ཅན་ཆོས་སྲུང་སོགས། ། སྣང་སྲིད་དག་པ་རབ་འབྱམས་དཀྱིལ་འཁོར་ལ། ། གསོལ་བ་འདེབས་སོ་ཚེ་འཕྲང་བར་ཆད་སོལ། །
འཆི་མེད་རིག་འཛིན་འགྲུབ་པར་བྱིན་གྱིས་རློབས། ། ཅི་སྣང་དབང་ཆེན་རོལ་པའི་དཱ་ལར་སད། ། གྲགས་པ་ཐམས་ཅད་བདེ་སྟོང་སྔགས་སུ་དག ། སེམས་ཀྱི་དྲན་རྟོག་འོད་གསལ་ཆོས་སྐུར་སྨིན། ། དོན་གཉིས་ལྷུན་གྲུབ་འགྲོ་དོན་མཐར་ཕྱིན་ཤོག ། ཅེས་པའང་གུ་ཧྱས་བསྐུལ་ངོར་མནྟྲ་ཤཱ་ས་དྷ་རས་སོ།། །། ཝ༽ ༈ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་ལས་བྱང་བཞུགས་སོ༔ ཡང་གསང་བདེ་ཆེན་ཧྱ་གྷྲྀ་ཝར་འདུད༔
ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྐལ་ལྡན་ལས་ཅན་བུ་ཡི་དོན༔ ཡང་གསང་གུད་དུ་སྦས་པའི་མན་ངག་ལས༔ ཀུན་གྱི་བཅུད་བསྡུས་ཡང་ཟབ་གཅིག་དྲིལ་ཏེ༔ དབང་ཆེན་ཧྱ་གྷྲྀ་བའི་སྒྲུབ་ཐབས་བསྟན༔ གསང་བ་ལྷ་ལྕམ་ཌཱཀྐིས་ཡི་གེར་ཐོབ༔ དག་པ་ཤྲཱིའི་ནུབ་ཕྱོགས་གསང་ཕུག་འདི༔ མཁའ་སྤྱོད་ཨོ་རྒྱན་མཁའ་འགྲོའི་གླིང་དང་མཉམ༔ སྔོན་ཚེ་རུ་ཏྲ་ཐར་པ་ནག་པོ་ཡིས༔
རྒྱ་བོད་ཀུན་ལ་སྡང་ཞིང་འཚེ་བའི་ཚེ༔ དབང་ཆེན་ཁྲོ་རྒྱལ་འབར་བས་རབ་བསྒྲལ་ནས༔ དུམ་བུ་སོ་བདུན་བགོས་ནས་རྟེན་འབྲེལ་གྱི༔ གནས་སུ་བྱིན་བརླབས་ཕྱོགས་སུ་འཕང་བའི་ཚེ༔ ཀླད་པ་གངས་ཅན་ཁྲོད་དུ་བབས་པ་ལས༔ བོད་ཡུལ་ཏི་སེ་གངས་ཀྱི་སྒྲུབ་པའི་གནས༔ ལུང་ལས་གྲགས་པའི་གནས་ཆེན་ཉེར་གཅིག་ཆགས༔ ཀུན་ལས་ཁྱད་འཕགས་འཁོར་ལོ་ལྔ་ཡི་གནས༔ དེ་ཡང་ཐུགས་ཀྱི་གནས་མཆོག་ཙཱ་རི་ཊ༔ རྒྱ་གར་གནས་མཆོག་ཀུན་གྱི་དབུ་རྩེའི་ཚུལ༔
ལྟེ་བ་རྡོ་རྗེ་གདན་ནས་བྱིན་རླབས་ཀྱི༔ འོད་ཟེར་དཔག་ཚད་ཁྱབ་པ་གནས་འདིར་འབྲེལ༔ དུར་ཁྲོད་ཙཱ་རི་ཐུགས་ཀྱི་གནས་མཆོག་དེར༔ ཏིང་འཛིན་མ་བསྒོམ་ཉམས་རྟོགས་སྐྱེ་བའི་ས༔ ཟབ་མོ་སྙིང་བྱང་གཏེར་ཁ་སྦས་པའི་ཡུལ༔ གསང་སྔགས་རྡོ་རྗེ་ཐེག་པའི་གནས་ཆེན་པོ༔ རྟེན་འབྲེལ་ཀུན་གྱི་ཟབ་ཁྱད་གནས་འདིར་གཙོ༔ མ་འོངས་གངས་ཅན་གཙུག་ལག་གནས་རྣམས་ཀྱང་༔ བདུད་སྤྲུལ་སྡེ་བཞི་འཇོམས་ནས་རིམ་པར་ནུབ༔ བོད་མི་ཕལ་ཆེར་གྲི་རུ་འཆི་བ་མང་༔
དམ་མེད་འབྱུང་པོའི་དམག་ཁྲིམས་ཆུ་ལྟར་ཁོལ༔ བསྟན་པའི་ས་འཛིན་སུམ་ཆ་ཡལ་བའི་ཚེ༔ ཟབ་ཆོས་འདི་ཡིས་འགྲོ་དོན་དཔག་མེད་འབྱུང་༔ འཆི་མེད་རིག་འཛིན་ཚེ་ཡི་སྒྲུབ་པ་འདི༔ སྲོག་སྒྲུབ་ཀུན་གྱི་ཡང་སྙིང་བླ་ན་མེད༔ འཇིགས་མེད་ཁྲོ་རྒྱལ་སྟོབས་འདུས་སྒྲུབ་པ་འདི༔ བདུད་བཞི་ཚེ་འཕྲང་སྒྲོལ་བའི་ཟབ་ཁྱད་ཆེ༔ དེ་བས་སྲོག་ལྟར་འཛིན་ཏེ་བསྒྲུབ་པར་བྱ༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ རིག་འཛིན་པདྨའི་མིང་དང་འཕྲད་པར་ཤོག༔
ས་མ་ཡ༔ དང་པོ་སྒྲུབ་པའི་དཀྱིལ་འཁོར་བཅའ་བ་ནི༔ འཇམ་ལེགས་དབང་གི་དར་ཐིག་དམར་པོ་གདབ༔ དབུས་སུ་བྷནྡྷ་མཚན་ལྡན་ནང་དུ་ནི༔ དབང་ཆེན་བསྒྲུབ་པའི་སྲོག་རྟེན་བླ་རྡོ་བཞག༔ བུམ་པ་རྣམ་རྒྱལ་མཛེས་པའི་རྒྱན་ལྡན་ལ༔ བྱང་སེམས་དཀར་དམར་སྦྱར་ནས་སུམ་གཉིས་བཀང་༔ སྐུ་འབག་སྤྱན་གཟིགས་ཕྱག་མཚན་སྣ་ཚོགས་བཞེངས༔ རྟ་མཆོག་གཏོར་མ་རྩ་གསུམ་གཏོར་མ་ལ༔ མདུན་དུ་ཆོས་འབྱུང་དག་གིས་རབ་ཏུ་མཚན༔
པད་འདབ་བཞི་དང་འཁོར་རྣམས་ལས་གཞུང་ལྟར༔ དྲག་གཏོར་རྒྱུན་གཏོར་ཐུན་གཏོར་ལ་སོགས་བཤམ༔ ཕྱི་ནང་མཆོད་པ་སྤྱི་ལུང་བཞིན་ཏུ་བཤམ༔ ཀུན་ཚང་མཆོད་རྫས་སྣ་ཚོགས་གཏམས་བྱས་ནས༔ བདེ་བའི་གདན་ལ་བག་བྲོ་ལྷུན་ཆགས་འགོད༔ ཚད་མེད་བཞི་ལྡན་ཏིང་འཛིན་རྣམ་གསུམ་ངང་༔ ཡང་གསང་ཆེན་པོའི་དལ་དུ་འཇུག་པར་བྱ༔ ས་མ་ཡ༔ དང་པོ༔ ཨེ་མ་ཧོཿ
དྲན་རིག་མངོན་གྱུར་ཡང་དག་རྫོགས་སངས་རྒྱས༔ གང་ཤར་རོལ་པའི་ཐུགས་རྗེ་ཡེ་ཤེས་ཆོས༔ སྣ་ཚོགས་བདག་འཛིན་བྲལ་བའི་དགེ་འདུན་ཚོགས༔ རོ་གཅིག་ཐ་དད་འཛིན་མེད་སྐྱབས་སུ་མཆི༔ གཉིས་པ༔ ན་མོ༔ མཐའ་ཡས་འགྲོ་དྲུག་བྱམས་ཤིང་བརྩེ་བའི་མ༔ སྙིང་རྗེ་བསྐྱེད་དོ་སྲིད་པའི་རིགས་དྲུག་ཚོགས༔ དགའ་ཆེན་ཁྱོད་བདག་བསྟེན་པའི་བློ་གྲོས་ཀྱིས༔ ཐམས་ཅད་བཏང་སྙོམས་ལམ་ལ་འགོད་པར་བྱ༔
གསུམ་པ༔ ཨོཾ་སྭ་བྷཱ་ཝ? སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ༔ ཨོཾ་ཨཱཿཧཱུྃ༔ འོད་དུ་ཞུ་བ་ལས་བྱུང་བའི་གཏོར་མ་དྭངས་ཤིང་ཐོགས་པ་མེད་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར༔ ཨོཾ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་བྷྱོ་ སོགས? བཛྲ་ཨ་མྲྀ་ཏ་ཀུཎྜ་ལི་པཉྩ་ཧཱུྃ་ཕཊ྄ཿ མཆོད་སྦྱིན་གྱི་གཏོར་མ་བདུད་རྩིའི་རྒྱ་མཚོ་ཆེན་པོ་འདི་ཉིད༔ འབུལ་ཞིང་བསྔོ་བའི་གནས་སུ་གྱུར་པ་ནི༔ དཔལ་ཡེ་ཤེས་ཀྱི་མགོན་པོ་བདུན་ཅུ་རྩ་ལྔ༔ ལྷ་ཆེན་པོ་བརྒྱད༔
ཀླུ་ཆེན་པོ་བརྒྱད༔ གཟའ་ཆེན་པོ་བརྒྱད༔ ཕྱི་ནང་གསང་བའི་ལྷ་སྲིན་སྡེ་བརྒྱད༔ དྲེགས་པའི་སྡེ་དཔོན་སུམ་ཅུ༔ བོད་སྐྱོང་བརྟན་མ་བཅུ་གཉིས༔ འཇིགས་བྱེད་ཆེན་པོ་དགུ་བཅུ་རྩ་ལྔ༔ ཁྱད་པར་གངས་ཏི་སེ༔ ལ་ཕྱི་ཆུ་བར༔ མཁའ་སྤྱོད་ཙཱ་རི༔ ཇོ་བོ་གཟེ་རྒྱལ་ཆེན་པོ༔
རོང་བཙན་གངས་གཉན་ཆེན་པོ༔ སྦས་ཡུལ་ཆེན་པོ་བཅོ་བརྒྱད་ལ་གནས་པའི་སྲུང་མ་དམ་ཅན་གཏེར་བདག་རྣམས་དང་༔ ཁྱད་པར་བྲག་རྭ་ལྷ༔ སོག་ར་བཙན༔ ཆོས་འཕེན་ཀླུ༔ ཏི་སྒྲོ་སྨན༔ གཙུག་ན་རྣམ་རྒྱལ་དཀར་པོ་ལ་སོགས་པ༔ གཞན་ཡང་ཡུལ་རི་དབེན་གནས་གཉན་པོ་འདི་ཉིད་ལ་གནས་པའི་སྲུང་མ་དམ་ཚིག་ཅན༔ རིག་འཛིན་ཆེན་པོ་པདྨ་འབྱུང་གནས་ཀྱི་བཀའ་དང་དམ་ལ་གནས་པ༔ གཙུག་ལག་ཆོས་འཁོར་སྐྱོང་བ༔
རྣལ་འབྱོར་བདག་ལ་ལུས་དང་གྲིབ་མ་བཞིན་དུ་འགྲོགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ བཞེས་ནས་སངས་རྒྱས་ཀྱི་བསྟན་པ་སྲུངས༔ དཀོན་མཆོག་གི་དབུ་འཕང་བསྟོད༔ དགེ་འདུན་གྱི་སྡེ་སྐྱོངས༔ ཆོས་མི་ནུབ་པའི་རྒྱལ་མཚན་ཚུགས་ཤིག༔ ཨོཾ་སརྦ་ལོ་ཀ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཧཱུྃ༔ སྔོན་ཚེ་སློབ་དཔོན་པདྨའི་བཀའ་ཉན་པ༔ ཚངས་པ་བརྒྱ་བྱིན་ལྷ་ཆེན་བརྒྱད༔ དགའ་བོ་འཇོག་པོ་ཀླུ་ཆེན་བརྒྱད༔
ཉི་མ་ལ་སོགས་གཟའ་ཆེན་བརྒྱད༔ སྨིན་དྲུག་ལ་སོགས་རྒྱུ་སྐར་བརྒྱད༔ དབང་ཆེན་ལ་སོགས་ས་བདག་བརྒྱད༔ ལི་ལ་སོགས་ཏེ་སྤར་ཁ་བརྒྱད༔ རྒྱལ་ཆེན་བཞི་དང་ཕྱོགས་སྐྱོང་བཅུ༔ ལོ་སྐོར་བཅུ་གཉིས་སྨེ་བ་དགུ༔ ལོ་རྒན་དྲུག་ཅུ་དུས་འཛིན་བཅས༔ འགྱུ་བ་བཅུ་གཉིས་ལ་སོགས་པ༔ ཁྱད་པར་ལྷ་ཀླུ་མཐུ་བོ་ཆེ༔ སྡེ་དཔོན་སུམ་ཅུ་སོ་གཉིས་དང་༔
ཡུལ་རི་དབེན་གནས་སྐྱོང་བ་ཡི༔ བཀའ་གཏེར་སྲུང་མ་འཁོར་བཅས་ཀྱིས༔ རིན་ཆེན་གསེར་སྐྱེམས་གཏོར་མ་བཞེས༔ ཞི་རྒྱས་དབང་དྲག་ལེགས་ཉེས་ཀྱི༔ བྱ་བ་ཕྲ་རགས་ཅི་བྱས་ཀྱང་༔ ཀོ་ལོང་རུ་ང་ཕྲག་དོག་དང་༔ གནོད་འཚེ་གདུག་སེམས་ཞི་བར་མཛོད༔ ཨོཾ་བྷཱུ་མི་པ་ཏི་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ བཞི་པ་བགེགས་གཏོར་གཏོང་བ་ནི༔ ཨོཾ་ཨཱཿཧཱུྃ༔
གིས་བྱིན་གྱིས་བརླབ༔ ཧཱུྃ་ཛཿ དབང་ཆེན་ཐུགས་ལས་སྤྲོས་པ་ཕོ་ཉའི་ཚོགས༔ སྟེང་འོག་ཕྱོགས་མཚམས་བར་མེད་ཁྱབ་པར་འཕྲོས༔ ཚེ་ཡི་བར་ཆོད་གླགས་ལྟ་གདོན་གྱི་ཚོགས༔ གཏོར་མ་ལེན་ཕྱིར་གནས་འདིར་མྱུར་དུ་ཁུག༔ ཨོཾ་བཛྲ་ཨཾ་ཀུ་ཤ་ཡ་ཛ༔ གནོད་བྱེད་འབྱུང་པོ་ཨ་ཀརྵ་ཡ་ཛཿ ལྔ་པ༔ ཧཱུྃ༔
ཉོན་ཅིག་ལོག་འདྲེན་འབྱུང་པོ་གདོན་གྱི་ཚོགས༔ འདོད་ཡོན་གླུད་དང་གཏོར་མ་འདི་ལོངས་ལ༔ ཚིམ་ཞིང་རང་རང་གནས་སུ་འགྲོ་བར་གྱིས༔ ཅི་སྟེ་མི་འགྲོ་གླགས་ལྟ་འཚེ་བྱེད་ན༔ ང་ཉིད་ཁྲོ་རྒྱལ་སྟོབས་འདུས་ཐུགས་ཁྲོས་ཏེ༔ སྐུ་ཡི་རྩལ་བཅུ་ཕྱག་མཚན་མེ་ཆར་འབེབས༔ གསུང་གི་རིགས་སྔགས་འབྲུག་སྒྲ་གློག་དམར་འཁྱུགས༔ ཐུགས་ལས་སྤྲུལ་པའི་རིག་འཛིན་ཚྭ་ཚྭ་འཐོར༔ ལས་ཀྱི་ཕོ་ཉ་འཇིགས་བྱེད་སྟོང་ཁམས་གཡོ༔ འབྱུང་པོའི་ཚོགས་རྣམས་མགོ་སྙིང་ལག་པར་འགས༔
ལུས་ངག་རྡུལ་དུ་བརླག་པར་གདོན་མི་ཟ༔ དེ་བས་སོ་སོ་རང་རང་གནས་སུ་དེངས༔ ཨོཾ་སུམྦྷ་ནི་སུམྦྷ་ནི་ཧཱུྃ༔ གྷྲྀཧྞ་པ་ཡ་མཱ་ར་ཡ་བྷནྡྷ་བྷཱུ་ཏ་ར་ཙ་ཨུ་ཙ་ཏ་ཡ་ཕཊ྄ཿ དྲུག་པ་ཐུན་གྱིས་བརྡེག་ཅིང་བསྐྲད་པའོ༔ འབྱུང་པོ་རྣམས་མཐའ་ཡི་རྒྱ་མཚོའི་ཕ་མཐར་བསྐྲད་དེ་མིང་ཡང་མེད་པར་བསམ༔ མེ་བཞིའི་འོད་ཚུར་འདུས་ལྟར་ཁྲོ་བོའི་ཐུགས་ཀར་ཕྱག་མཚན་ས་བོན་དང་དབྱེར་མེད་གྱུར་ཏེ༔ མི་ཤིགས་སྲུང་ཁང་དང་ལྡན་པར་བསྒོམ་མོ༔ ཧཱུྃ༔ ཁྲོ་རྒྱལ་ཐུགས་ལས་སྤྲོས་པའི་ཕྱག་མཚན་ཚོགས༔
ཉི་ཟེར་རྡུལ་ལྟར་འཁྲིགས་པའི་གུར་ཁང་ནས༔ དུམ་བུ་རིམ་དགུ་སྲ་མཁྲེགས་ཕ་ལམ་ལྟར༔ ཅིས་ཀྱང་མི་ཤིགས་རླུང་ཡང་མི་ཐར་བསྒོམ༔ ཧཱུྃ༔ དང་པོ་ཡི་གེ་དམར་པོ་གྲངས་མེད་གུར༔ གཉིས་པ་ཚེ་བདག་རིགས་ལྔ་ཁོར་ཡུག་གུར༔ གསུམ་པ་ཁྲོ་ཆེན་དཀར་པོ་ནང་གཟིགས་གུར༔ བཞི་པ་གཡུང་དྲུང་དམར་པོ་སྲ་བརྟན་གུར༔ ལྔ་པ་གནམ་ལྕགས་རྡོ་རྗེ་དགུ་ཡི་གུར༔ དྲུག་པ་ཏྲི་ཤུལ་ཁ་ཊྭཱཾ་རྩེ་གསུམ་གུར༔
བདུན་པ་མེ་དབལ་དྲག་པོ་དབྱུག་ཏོའི་གུར༔ བརྒྱད་པ་རི་རབ་ཕུར་བུ་འདྲིལ་འདེབས་གུར༔ དགུ་པ་དམར་ནག་འབར་བ་མེ་ཡི་གུར༔ རིམ་དགུ་མི་ཤིགས་རྡོ་རྗེའི་གུར་ཁང་གསལ༔ གླགས་ལྟ་འབྱུང་པོ་སྣ་ཚོགས་མཚམས་ཆོད་ཅིག༔ ཨོཾ་ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཙཀྲ་རཀྵ་རཀྵ༔ ཨོཾ་བཛྲ་ཨཱ་ཡུརྫྙཱ་ན་ག་ག་ན་རཀྵ་རཀྵ༔
ཨོཾ་ཀྲོ་ཏ་ལ་སུ་ཏ་མ་ཧཱ་རཀྵ་རཀྵ༔ ཨོཾ་རཀྟ་ཤ་ཤྭ་ཏ་ཏིཥྛ་བཛྲ་རཀྵ་རཀྵ་སྭཱ་ཧཱ༔ ཨོཾ་ག་ག་མོ་ཧ་བཛྲ་ཏྲི་ཏྲ་ཝ་ན་རཀྵ་རཀྵ༔ ཨོཾ་ཏྲི་ཤུ་ལ་ཏྲི་ན་ཏྲ་ཡ་རཀྵ་རཀྵ༔ ཨོཾ་དཎྚ་མུཾ་ར་ག་ར་རཾ་བྷ་ལ་རཀྵ་རཀྵ༔ ཨོཾ་པ་ར་མ་ཏ་ཀཱི་ལ་ཡ་རཀྵ་རཀྵ༔ ཨོཾ་རཀྟ་ཀ་ལ་ཨརྩིག་ཛྭ་ལ་རཀྵ་རཀྵ༔ ཨོཾ་བཛྲ་ཏིཥྛ་ཝ་ན་ཙཀྲ་རཀྵ་རཀྵ༔ བདུན་པ་མཆོད་པ་བྱིན་གྱིས་བརླབ་པ་ནི༔ ཧཱུྃ༔
གླིང་བཞི་སྲིད་པའི་ཁྱོན་ལྟར་ཡངས་པ་ཡི༔ རིན་ཆེན་འཁོར་ཡུག་དྲྭ་བའི་ཀློང་ཡངས་སུ༔ མཆོད་སྤྲིན་ལྷ་མོ་རང་རྟགས་ཕྱག་རྒྱ་ཅན༔ གཟུགས་མཛེས་གར་མོ་ལང་ལིང་བྱེ་བ་འབུམ༔ སྤྱན་གཟིགས་ཕྱི་ཡི་མཆོད་སྤྲིན་སྣ་ཚོགས་རྣམས༔ དཀྱིལ་འཁོར་དགྱེས་པ་བསྐྱེད་པའི་རྫས་སུ་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱ་ཧཱུྃ༔ བརྒྱད་པ༔ ཧཱུྃ༔ སྟོང་པའི་ངང་ལས་ཡྃ་རྃ་ལས་གྲུབ་པའི༔
རླུང་མེའི་དཀྱིལ་འཁོར་དབུས་སུ་ཐོད་སྒྱེད་གསུམ༔ དེའི་སྟེང་རང་བྱུང་སྣོད་མཆོག་ཀ་པཱ་ལ༔ ཕྱི་དཀར་ནང་དམར་མཚན་ལྡན་རྒྱ་ཆེའི་ནང་༔ ལོགས་གསུམ་འབྲུ་གསུམ་དབུས་སུ་མི་ཡི་ཤ༔ བ་གླང་ཁྱི་དང་གླང་ཆེན་རྟ་མཆོག་ཤ༔ བྱང་སེམས་དྲི་ཆེན་དྲི་ཆུ་དམར་ཆེན་བཀང་༔ གྷོ་ཀུ་དྷ་ཧ་ཤུ་མུ་བི་ར་རཾ༔ ཨོཾ་ཨཱཿཧཱུྃ་སོགས་རང་རང་ཡི་གེས་མཚན༔ ཤངས་ནས་རླུང་གཡོས་ཡྃ་རྃ་དལ་ལ་ཕོག༔ མེ་འབར་མཆེད་པས་ཐོད་པའི་བདུད་རྩི་ཁོལ༔
ཁ་ཆོད་ཉི་ཟླ་འབྲུ་གསུམ་འོད་དུ་ཞུ༔ བྱིས་པའི་རྡོ་རྗེས་ལན་གསུམ་དཀྲུགས་པ་ཡིས༔ དམ་རྫས་ཡེ་ཤེས་བདུད་རྩིའི་རྒྱ་མཚོ་འཁྱིལ༔ རྦ་རླབས་རླངས་པའི་ཀློང་ནས་མཁའ་འགྲོ་མ༔ མཆོད་སྤྲིན་ལྷ་མོ་ནམ་མཁའ་འགེངས་པའི་ཚོགས༔ ཕྱག་ན་ཉི་ཟླ་བྷནྡྷའི་སྐྱོགས་ཆེན་ཐོགས༔ བདུད་རྩི་བླངས་ནས་ཕྱོགས་བཅུའི་སངས་རྒྱས་དང་༔ བྱང་སེམས་འཕགས་ཚོགས་བཀའ་ཡིས་འདུས་པའི་སྡེ༔ ཁྱད་པར་དཀྱིལ་འཁོར་རྒྱ་མཚོ་མཉེས་བྱེད་པའི༔ བླ་མེད་ཀུན་ཚང་རྫས་སུ་འབྱུང་གྱུར་ཅིག༔
ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་ཨཱ་ཧཱུྃ་ཨ་ཧཾ་པཉྩ་གུ་ཧྱ་པཱུ་ཛ་ཧཱུྃ་ཧྲཱིཿཋ༔ དགུ་པ༔ ཧཱུྃ༔ སྣང་སྲིད་འཇིག་རྟེན་ཡངས་པའི་གཏོར་གཞོང་དུ༔ རི་རབ་ལྷུན་པོ་བརྗིད་པའི་དཔལ་བཤོས་བཙུགས༔ ཤ་ཁྲག་སྙིང་དང་ཀླད་རུས་ནང་རོལ་གྱིས༔ ལེགས་པར་བརྒྱན་ཅིང་ཉི་ཟླའི་ཐིག་གདབ་སྟེ༔ དམར་ནག་དར་གྱི་གདུགས་དང་ཅོད་པན་འཕུར༔
བྱད་མ་དམ་སྲི་རུ་ཏྲའི་ལིངྒས་བརྒྱན༔ ཞི་རྒྱས་དབང་དྲག་རྣམ་བཞིའི་གཏོར་ཀྱུས་བསྐོར༔ བམ་རོའི་ཚོགས་ཀྱི་མཆོད་པ་བཅལ་དུ་བཀྲམ༔ བླ་རྟེན་སྲོག་འཁོར་སྣ་ཚོགས་ཁྱོན་ལྟར་བརྡལ༔ བསྐང་རྫས་སྤྱན་གཟིགས་མཆོད་པའི་བྱེ་བྲག་རྣམས༔ དཀྱིལ་འཁོར་རྒྱ་མཚོ་མཉེས་པའི་རྫས་སུ་གྱུར༔ ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་མ་ཧཱ་མཱཾ་ས་རཀྟ་གོ་རོ་ཙ་ན་བ་སུ་ཏ་ཨོཾ་ཨཱཿཧཱུྃ༔ བཅུ་པ༔ ཧཱུྃ༔
འོག་མིན་ཀ་དག་ཆོས་དབྱིངས་ཀློང་ཡངས་ནས༔ འགྲོ་མགོན་ཐོག་མའི་མགོན་པོས་བྱིན་ཕོབ་ཅིག༔ སྣ་ཚོགས་ཟངས་ཐལ་དྲྭ་བའི་ཀློང་ཡངས་ནས༔ འཆི་མེད་ཚེ་བདག་ཡབ་ཡུམ་བྱིན་ཕོབ་ཅིག༔ ལྷུན་གྲུབ་རྡོ་རྗེ་བཙུན་མོའི་བྷ་ག་ནས༔ གསང་བ་ཡེ་ཤེས་ཌཱཀྐིས་བྱིན་ཕོབ་ཅིག༔ མི་ཟད་ཁྱབ་བརྡལ་འཁོར་ལོའི་ཕོ་བྲང་ནས༔ རིག་འཛིན་དགའ་རབ་རྡོ་རྗེས་བྱིན་ཕོབ་ཅིག༔ རྣམ་དག་འོད་གསལ་གཏེར་ཆེན་ཕོ་བྲང་ནས༔ སློབ་དཔོན་ཤྲཱི་སིངྷས་བྱིན་ཕོབ་ཅིག༔
བླ་མེད་མཛོད་ཀྱི་བཀའ་བབ་ཏི་ཀ་ནས༔ མཁས་མཆོག་འཇམ་དཔལ་བཤེས་གཉེན་བྱིན་ཕོབ་ཅིག༔ ལྷོ་ནུབ་རྔ་ཡབ་དཔལ་རིའི་ཕོ་བྲང་ནས༔ འཆི་མེད་པདྨ་འབྱུང་གནས་བྱིན་ཕོབ་ཅིག༔ ཀེའུ་རི་གསང་བ་མཁའ་འགྲོའི་གནས་མཆོག་ནས༔ ཛྙཱ་ན་སཱ་ར་ཛ་ཡས་བྱིན་ཕོབ་ཅིག༔ གནས་མཆོག་ཡང་རྫོང་ཤེལ་གྱི་བྲག་ཕུག་ནས༔ དཔལ་ཆེན་སངས་རྒྱས་ཡེ་ཤེས་བྱིན་ཕོབ་ཅིག༔ ཙཱ་རི་ཟིལ་ཆེན་གསང་ཕུག་གནས་མཆོག་ནས༔ དབང་ཆེན་ཁྲོ་རྒྱལ་སྟོབས་འདུས་བྱིན་ཕོབ་ཅིག༔
བརྡ་བཞིའི་བཀའ་བབ་ལུང་གི་གནས་མཆོག་ནས༔ ཨེ་ཧཾ་ལོ་ཧ་བཛྲ་བྱིན་ཕོབ་ཅིག༔ ཉི་འོད་གཅིག་ལ་གཉིས་མཆེད་སྟོན་པའི་དཔལ༔ ཨིནྜ་མ་ཧཱ་བཛྲ་བྱིན་ཕོབ་ཅིག༔ དཀྱིལ་འཁོར་གསང་བའི་རྟེན་འབྲེལ་འཁོར་ལོར་བསྒྱུར༔ ཨཱ་ཡུརྫྙཱ་ན་དྷེ་ཝས་བྱིན་ཕོབ་ཅིག༔ ཟབ་གསང་བཀའ་ཡི་བསྟན་སྐྱོང་མཐུ་བོ་ཆེ༔ མ་ཧཱ་ཀྵེ་ཊ་པ་ལས་བྱིན་ཕོབ་ཅིག༔ དཀྱིལ་འཁོར་གསང་བ་ཡོངས་རྫོགས་ཕོ་བྲང་ནས༔ བཀའ་སྡོད་བྱེ་བ་འབུམ་གྱིས་བྱིན་ཕོབ་ཅིག༔
ཧཱུྃ༔ ཆོས་སྐུའི་བྱིན་འབེབས་སྤྲིན་ཚོགས་ཐིབས་སེ་ཐིབ༔ ལོངས་སྐུའི་བྱིན་འབེབས་སྦྲང་ཆར་ཤ་ར་ར༔ སྤྲུལ་སྐུའི་བྱིན་འབེབས་འཇའ་ཚོན་ཀྱི་ལི་ལི༔ རིག་འཛིན་བྱིན་འབེབས་སྨིན་གྲོལ་ཏ་ལ་ལ༔ མཁའ་འགྲོའི་བྱིན་འབེབས་བརྡ་སྐད་དི་རི་རི༔ ཁྲོ་བོའི་བྱིན་འབེབས་ཧཱུྃ་སྒྲ་འུ་རུ་རུ༔ ཁྲོ་མོའི་བྱིན་འབེབས་གར་དགུ་ཤིགས་སེ་ཤིག༔ ཆོས་སྐྱོང་བྱིན་འབེབས་ལས་བྱེད་ཁྱུགས་སེ་ཁྱུག༔ སྒྲོལ་གིང་བྱིན་འབེབས་བདུད་འདུལ་ཉི་ལི་ལི༔
གིང་མོའི་བྱིན་འབེབས་ཤུག་སྒྲ་འུ་རུ་རུ༔ ས་འདུལ་བྱིན་འབེབས་གྱད་འགྲོས་ཁྲིགས་སེ་ཁྲིག༔ རབ་གནས་བྱིན་འབེབས་མེ་ཏོག་ཆི་ལི་ལི༔ བཀྲ་ཤིས་བྱིན་འབེབས་རྒྱན་ལེགས་པུ་རུ་རུ༔ དཀྱིལ་འཁོར་བྱིན་འབེབས་བག་དྲོ་མེ་རེ་རེ༔ མཆེད་ལྕམ་བྱིན་འབེབས་དགའ་སྤྲོ་ཡ་ལ་ལ༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ སྒྲུབ་པའི་རིག་འཛིན་བདག་ལ་དབང་བཞི་བསྐུར༔ འདིར་འདུས་སྐལ་ལྡན་དཔའ་བོ་མཁའ་འགྲོར་བསྒྱུར༔ དོན་གཉིས་དངོས་གྲུབ་དེང་འདིར་སྩལ་དུ་གསོལ༔
ཨོཾ་བཛྲ་ཨ་བེ་ཤ་ཡ་ཕཻཾ་ཕཻཾ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ
ཞེས་བྱིན་འབེབས་རྟགས་མ་བྱུང་བར་བསྐྱར༔ བཅུ་གཅིག་པ༔ ཧཱུྃ༔ སྔོན་ཚེ་དཔལ་ཆེན་ལྷ་དང་གཉིས་མེད་ཀྱང་༔ མ་རིག་འཁྲུལ་པའི་བག་ཆགས་རབ་བརྩེགས་ནས༔ བདག་འཛིན་རུ་ཏྲའི་དབང་གིས་སོ་སོར་ཕྱེས༔ དེང་ནས་འཁྲུལ་བཤགས་བརྡལ་ཁྱབ་ཡེ་གྲོལ་བཟུང་༔ ཨོཾ་བཛྲ་ས་མ་ཡ་ཤུདྡྷེ་ཧོཿ
བཅུ་གཉིས་པ༔ ཧཱུྃ༔ མ་རིག་ལོག་ལྟ་སྲིད་པའི་སྒོ་བཅད་ནས༔ ཡེ་ཤེས་ཟང་ཐལ་སྐུ་ལྔའི་སྒོ་ཕྱེས་ཏེ༔ རང་རིག་ལྟ་བ་ཆོས་སྐུའི་ལྷ་ཞལ་མཇལ༔ དྲན་རིག་ཀུན་གསལ་དེ་བཞིན་ངང་གིས་གནས༔ ཨོཾ་པྲ་བེ་ཤ་ཕཊ྄ཿ ས་མ་ཡ་ཨ་ཏི་པུ་ཧོཿ པྲ་ཏཱིཙྪ་ཧོཿ བཅུ་གསུམ་པ་དམ་བཅའ་བཟུང་བ་ནི༔
དབང་ཆེན་རོལ་པའི་དཀྱིལ་འཁོར་ལྷ་ཡི་ཚོགས༔ མ་བཅོས་རང་ཤར་ལྷུན་གྲུབ་ཇི་བཞིན་ཏུ༔ དྲན་རིག་གཉུག་མ་བག་ཡོད་རྩེ་གཅིག་གིས༔ བླ་མེད་དམ་ཚིག་མི་གཏོང་སྲོག་ལྟར་བསྒྲུབ༔ ཨོཾ་བཛྲ་ས་མ་ཡ་ཙིཏྟ་ཧྲྀ་ད་ཡ་ཧཱུྃ༔ དང་པོ༔ ཧཱུྃ༔ མ་སྐྱེས་རྫོགས་པ་རྡོ་རྗེའི་མཁའ༔ གཞལ་ལས་འདས་ཏེ་རང་བཞིན་སྟོང་༔ འོད་གསལ་ཆེན་པོ་ངང་གིས་རྫོགས༔
ཧེ་རུ་ཀ་ཡིས་དེ་ལྟར་སྨྲས༔ ཧེ་རུ་ཀ་དྷརྨ་ཧཱུྃ༔ གཉིས་པ༔ ཧཱུྃ༔ རང་བཞིན་སྟོང་པའི་རང་རྩལ་ལས༔ ཟང་ཐལ་མ་འགགས་ལམ་གྱིས་ཤར༔ མཐའ་གཉིས་བྲལ་ཏེ་ཀུན་རྒྱུ་ཅན༔ གཉིས་མེད་མཉམ་པ་ཉིད་ཀྱིས་རྫོགས༔ ཨོཾ་སྭ་བྷཱ་ཏ་ར་དྷརྨ་ཧཱུྃ༔ གསུམ་པ༔
ཧཱུྃ༔ སྣ་ཚོགས་དྲྭ་བའི་སྒྱུ་འཕྲུལ་ལས༔ ཀུན་ཏུ་བསྐྱེད་པའི་ས་བོན་ཧཱུྃ༔ གནས་འགྱུར་རྡོ་རྗེ་རབ་ཏུ་འབར༔ མི་ཤིགས་གདན་བཅས་གསལ་བར་བསྒོམ༔ ཨོཾ་བཛྲ་ཧྲྀ་ད་ཡ་ཧཱུྃ༔ ཛྙཱ་ན་བྷྲཱུྃ༔ བཞི་པ༔ ཧཱུྃ༔ འབྱུང་ལྔ་རྡོ་རྗེ་རྩལ་ཆེན་གྱིས༔
མ་འགགས་དབྱིངས་ལ་ཡེ་ཤེས་ཤར༔ དྲན་རིག་ལྟ་བས་ཐིག་གདབ་བོ༔ ཨོཾ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཨོཾ་ཨེ་ས་ར་ཎ་ཕཊ྄ཿ ཡྃ་ག་ག་ན་ཧཱུྃ༔ རྃ་ཛྭ་ལ་ཎ་ཧོཿ ཁྃ་དྷ་ར་ཎ་ཏཾ༔ སུྃ་ཛྙཱ་ན་ཡ་ལྷན༔ ཀེཾ་པྲ་བ་ཏ་ལི༔ བྷྲཱུྃ་མཎྜལ་ཧོཿ
དྷུ་ཏི་ཡ་ར་བཾ༔ ཧཱུྃ་བྷྲཱུྃ་ཛྙཱ་ན་ཧྲི་ཀྲོ་ཏ་ཡ་ཕཊ྄ཿ ལྔ་པ༔ ཧཱུྃ༔ ཨེ་ལས་ནམ་མཁའི་ཀློང་ཆེན་མཐའ་དབུས་བྲལ༔ ཡྃ་ལས་རླུང་ལྔ་བསྣོལ་ཐབས་ཤིན་ཏུ་གཡོ༔ རྃ་ལས་འབྱུང་ལྔའི་མེ་རི་རབ་ཏུ་མཆེད༔ ཁྃ་ལས་ཆགས་མེད་རཀྟའི་རྦ་རླབས་འཕྱོ༔ སུྃ་ལས་དབང་ཆེན་ས་བཞི་སྨུག་ནག་བརྗིད༔ ཀེཾ་ལས་ཐོད་པའི་གཞལ་ཡས་དབྱིངས་དང་མཉམ༔
བྷྲཱུྃ་ལས་ཡེ་ཤེས་ཕོ་བྲང་མཚན་ཉིད་རྫོགས༔ ཨོཾ་བཛྲ་ཛྙཱ་ན་སཏྭཾ་ས་མ་ཡ་བྷྲཱུྃ༔ བཛྲ་ཨཱཏྨ་ཀོ྅་ཧཾ༔ ཧཱུྃ༔ རྡོ་རྗེ་བྷྲཱུྃ་གྱུར་དྲག་པོའི་གཞལ་ཡས་ཁང་༔ གྲུ་བཞི་སྒོ་བཞི་རྡོ་རྗེའི་རྨང་གཞི་ལྡན༔ ལྷ་བརྒྱད་ཀ་བ་ཀླུ་བརྒྱད་གདུང་མ་བྲིས༔ ཀ་ཞུ་ཞིང་ཆེན་ཕོ་མོ་གར་སྟབས་བསྒྱུར༔ ཀ་གདན་གདོལ་པ་ཕོ་མོ་ངར་སྒྲ་འབྱིན༔ གདུང་གཡོགས་ཆུ་སྲིན་འབར་བའི་གཡང་གཞིས་བརྒྱན༔
རྒྱུ་སྐར་ཉེར་བརྒྱད་དྲལ་ལྕམ་ཟ་ར་ཚགས༔ གཟའ་བརྒྱད་ཀི་ཀང་ཐོག་སྟེང་ཕྱག་གིས་བརྡལ༔ མི་མགོ་སྐམ་རློན་སྤེལ་བའི་རྩིག་པ་ལ༔ གཡང་གཞི་སྣ་ཚོགས་ཟུང་གི་འདོད་སྣམ་བརྒྱན༔ ཁྲོ་ཆུའི་ཕ་གུས་གནམ་ལྕགས་དྲྭ་བ་བྲེས༔ བ་སུ་ཏ་ཡི་ཞགས་པའི་དྲྭ་ཕྱེད་ལ༔ མཁལ་མཁན་རྒྱུ་མ་བརྒྱུས་པའི་འཕེན་རྡོ་འཕྱངས༔ སྐྱེ་རྒ་ན་འཆིའི་ཐོབ་པའི་མདའ་ཡབ་ལ༔ སྐྲ་ཡི་རྔ་ཡབ་དྲིལ་བུ་ལ་སོགས་བརྒྱན༔ པུ་ཤུ་སྲིན་པོའི་མགོ་ཕྲེང་བསྒྲིགས་པ་ལ༔
མིག་ནས་མེ་འབར་ཁ་ནས་རཀྟ་འབབ༔ ཁྲོ་རྒྱལ་རིགས་བཞིའི་རྟ་བབས་གྱད་དང་ལྡན༔ ཆོས་འཁོར་ཟ་རམ་དཔའ་བོ་མཁའ་འགྲོ་འདུ༔ ཉི་ཟླའི་ཏོག་བཅས་གཟི་བརྗིད་ཕྱོགས་བཅུར་ཁྱབ༔ དབུས་སུ་གནམ་ལྕགས་ལས་གྲུབ་གུར་ཁང་ནི༔ རྡོ་རྗེ་རྭ་དགུ་གཟེངས་པའི་ཏོག་དང་བཅས༔ ཕྱོགས་བཅུར་ཁྱབ་པའི་ཧཱུྃ་སྒྲ་འབྲུག་ལྟར་སྒྲོག༔ ཐོག་སྟེང་ཐམས་ཅད་ཞིང་ཆེན་གདུགས་ཀྱིས་བརྒྱན༔ མི་མགོ་ཙིཏྟའི་ཐོད་ལ་མེ་ཆེན་འབར༔ ནང་དུ་རཀྟའི་ཞམ་ཆུ་མཚོ་ལྟར་འཁྱིལ༔
རུ་ཏྲའི་གཡང་གཞི་བླ་བྲེ་ཁོར་ཡུག་བྲེས༔ དོན་སྙིང་ལྔ་ཡི་རྒྱན་དར་དུ་མ་འཕྱངས༔ ཕྱི་རོལ་རྡོ་རྗེའི་རྭ་བ་དུར་ཁྲོད་དང་༔ བསྐལ་པའི་མེ་རི་དྲག་ཏུ་འབར་བའི་གུར༔ སྲ་མཁྲེགས་གནམ་ལྕགས་ཨུར་མོ་ལས་གྲུབ་པའི༔ རབ་འཇིགས་དྲག་པོའི་ཕོ་བྲང་ཆེན་པོར་གསལ༔ ཧཱུྃ་བྷྲཱུྃ་བཛྲ་ཙཀྲ་ཛྭ་ལ་ཕཊ྄ཿ ཧཱུྃ༔ དེ་དབུས་ཟླ་གམ་དམར་པོ་སྒོ་གཅིག་པ༔ རྡོ་རྗེ་བྲག་དམར་པདྨ་ཉི་ཟླ་དང་༔
ཏི་ར་སྨུག་ནག་གན་རྐྱལ་སྙིང་གའི་སྟེང་༔ དམར་ནག་རྡོ་རྗེའི་ལྟེ་བར་ཧཱུྃ་གིས་མཚན༔ དྲན་རྫོགས་དབང་དྲག་པདྨ་ཧེ་རུ་ཀཿ ཁྲོ་རྒྱལ་སྟོབས་འདུས་ཧྱ་གྷྲྀ་བའི་སྐུ༔ ཞལ་གསུམ་ཁྲོ་ཞིང་རྔམ་པའི་སྐུར་སྟོན་པ༔ དཀར་དམར་མཐིང་ལ་མི་བཟད་ཤིན་ཏུ་གཏུམ༔ དབུ་སྐྲ་ཁམ་ནག་ནམ་མཁའི་དབྱིངས་སུ་བསྐྱོད༔ ཐོད་སྐམ་རྒྱན་ལྡན་སྦྲུལ་ཆིངས་དར་ནག་འཕུར༔ རྟ་དབུ་གསུམ་ལྡན་སྤྱི་བོར་རིགས་བདག་བརྒྱན༔ གཡས་གསུམ་རྡོ་རྗེ་དབྱུག་ཐོ་རལ་གྲི་འཛིན༔
གཡོན་གསུམ་བྷནྡྷ་ཁ་ཊྭཱཾ་ཕུར་པ་བསྒྲིལ༔ རལ་གྲི་ཆུ་གྲིའི་སྒྲོ་གཤོག་དབྱིངས་ལ་བརྒྱངས༔ ཐལ་ཆེན་ཚོམ་བུ་སེང་གླང་ཞིང་ཀོ་དང་༔ ཁྲག་ཞག་ཐིག་ལེ་སྦྲུལ་རིགས་ལྔ་ཡིས་བརྒྱན༔ མགོ་ཕྲེང་སྟག་ཤམ་རུས་རྒྱན་གཡེར་ཁ་འཁྲོལ༔ སྐུ་སྨད་ཆུ་སྲིན་རྔམ་ཞལ་ཕུར་བུ་བརྗིད༔ ཟུར་གསུམ་ཐོག་དང་སེར་བ་ཆར་དུ་འབེབས༔ ཕག་མོ་མཐིང་ནག་སྤྱི་བོར་ཕག་ཞལ་ངུར༔ གྲི་ཐོད་མགུལ་འཁྱུད་དུར་ཁྲོད་ཆས་ཀྱིས་བརྒྱན༔ ཟུང་འཇུག་ངང་དུ་ཞབས་གཉིས་སྐེད་ལ་འཁྲིལ༔
ཡབ་ཡུམ་ཐུགས་ཀར་ཧཱུྃ་དང་བཾ་གྱིས་མཚན༔ སྔགས་ཕྲེང་འཁོར་ཞིང་སྐུ་ལ་བྱ་ཁྱུང་འཕྲོ༔ རབ་འཇིགས་མེ་དཔུང་རབ་འབར་ཀློང་དུ་གསལ༔ ཨོཾ་ཧྱ་གྷྲྀ་ཝ་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ ཧཱུྃ༔ གཡས་སུ་པདྨ་ཉི་ཟླ་བཾ་གྱི་སྟེང་༔ འཇམ་དཔལ་ནག་པོ་ཞལ་གསུམ་ཕྱག་དྲུག་པ༔ གཡས་གསུམ་རལ་གྲི་དགྲ་སཏྭ་རྡོ་རྗེ་དང་༔ གཡོན་གསུམ་བྷན་དམར་ལྕགས་ཀྱུ་ཕུར་བུ་འདྲིལ༔ དུར་ཁྲོད་ཆས་རྫོགས་སྒྲོ་གཤོག་དབྱིངས་ལ་བརྒྱངས༔
སྐུ་སྨད་ཆུ་སྲིན་ཁྲོ་ཞིང་ཕུར་བུའི་དབལ༔ དགྲ་བོའི་སྙིང་དུ་བསྣུན་ཅིང་གཏུམ་པའི་ཚུལ༔ གསང་བའི་ཡུམ་མཆོག་དྲག་མོ་ལྕགས་གདོང་མ༔ གྲི་ཐོད་འཛིན་ཞིང་ཡབ་ཀྱི་སྐུ་ལ་འཁྲིལ༔ ཡབ་ཡུམ་ཐུགས་ཀར་ཧཱུྃ་དང་བྷྱོ་ཡིས་མཚན༔ སྔགས་ཕྲེང་འཁོར་ཞིང་གདོན་བགེགས་འབྱུང་པོ་བཅོམ༔ རབ་ཁྲོས་སྐུ་ལ་བསྐལ་པའི་མེ་རི་འབར༔ ཨོཾ་མཉྫུ་ཤྲཱི་ཀཱི་ལ་ཡ་ཀྲོ་ཏི་ཧཱུྃ་བྷྱོཿ ཧཱུྃ༔ གཡོན་དུ་པདྨ་ཉི་ཟླ་བམ་གྱི་སྟེང་༔
ཕྱག་རྡོར་མཐིང་ནག་ཞལ་གསུམ་ཕྱག་དྲུག་པ༔ གཡས་གསུམ་རྡོ་རྗེ་གྲི་ཁུག་འཁོར་ལོ་དང་༔ གཡོན་གསུམ་བྷན་དམར་ཁ་ཊྭཱཾ་ཕུར་བུ་འདྲིལ༔ དུར་ཁྲོད་ཆས་རྫོགས་སྒྲོ་གཤོག་དབྱིངས་ལ་བརྒྱངས༔ སྐུ་སྨད་ཆུ་སྲིན་ཁྲོ་རྒྱལ་ཕུར་བུའི་དབལ༔ རྒྱལ་བསེན་གདུག་པའི་སྙིང་ལ་བསྣུན་པར་གསལ༔ གསང་བའི་ཡུམ་མཆོག་ཐུགས་རྗེ་ཁྲོས་མ་ནག༔ གྲི་ཐོད་འཛིན་ཞིང་ཡབ་ཀྱི་སྐུ་ལ་འཁྲིལ༔ ཡབ་ཡུམ་ཐུགས་ཀར་ཧཱུྃ་དང་བྷྱོ་ཡིས་མཚན༔ སྔགས་ཕྲེང་འཁོར་བས་བདུད་བཞི་ཚར་བཅད་དེ༔
ཤིན་ཏུ་མི་བཟད་མེ་དཔུང་ཀློང་དུ་གསལ༔ ཨོཾ་བཛྲ་པཱ་ཎི་ཀཱི་ལ་ཡ་ཀྲོ་ཏི་བཾ་ཧཱུྃ་བྷྱོཿ ཧཱུྃ༔ རྒྱབ་ཏུ་ཀླུ་བདུད་ས་བདག་བསྣོལ་བའི་སྟེང་༔ བྱ་ཁྱུང་མཐིང་ནག་ཞལ་གསུམ་ཕྱག་དྲུག་པ༔ གཡས་གསུམ་རྡོ་རྗེ་རལ་གྲི་རུས་སྦལ་དང་༔ གཡོན་གསུམ་ལྕགས་སྡིག་ཁ་ཊྭཱཾ་སྦྲུལ་ཞགས་བསྣམས༔ དུར་ཁྲོད་ཆས་ལྡན་སྤུ་གྲིའི་སྒྲོ་གཤོག་བརྒྱངས༔ སྐུ་སྨད་ཆུ་སྲིན་དབལ་གྱི་ཕུར་ཟོར་བརྗིད༔ གསང་བའི་ཡུམ་མཆོག་ཁྲོ་མོ་གཏུམ་ཆེན་ནག །
གྲི་ཐོད་འཛིན་ཞིང་ཡབ་ཀྱི་སྐུ་ལ་འཁྲིལ༔ ཡབ་ཡུམ་ཐུགས་ཀར་ཧཱུྃ་བྷྱོ་ཐ་མ་རུ། སྔགས་ཕྲེང་འཁོར་བས་ཀླུ་གཉན་ས་བདག་འཇོམས༔ དུས་མཐའི་མེ་ལྟར་འབར་བའི་ཀློང་དུ་གསལ༔ ཨོཾ་ཁྲོཾ་ག་རུ་ཊ་ཀཱི་ལ་ཡ་ཧཱུྃ་བྷྱོཿ ཧཱུྃ༔ མདུན་དུ་ཆོས་འབྱུང་ཏི་ར་བམ་གྱི་སྟེང་༔ ཞིང་སྐྱོང་མགོན་པོ་ཞལ་གསུམ་ཕྱག་དྲུག་པ༔ གཡས་གསུམ་རུ་མཚོན་ཐོ་བ་རལ་གྲི་དང་༔ གཡོན་གསུམ་གཏོར་ཟོར་མེ་དཔུང་ཕུར་བུ་འདྲིལ༔
དུར་ཁྲོད་ཆས་རྫོགས་སྒྲོ་གཤོག་མཁའ་ལ་བརྒྱངས༔ སྐུ་སྨད་ཆུ་སྲིན་ཁྲོ་ཕུར་བྱད་མར་བསྣུན༔ དྲག་མོ་སེང་གདོང་གྲི་ཐོད་སྐུ་ལ་འཁྲིལ༔ ཡབ་ཡུམ་ཐུགས་ཀར་ཧཱུྃ་དང་བྷྱོ་ཡི་མཐར༔ སྔགས་ཕྲེང་འཁོར་བས་དགྲ་བགེགས་བྱད་མ་བཅོམ༔ ཨོཾ་མ་ཧཱ་ཀཱ་ལ་སིཾ་ཧ་མུ་ཁ་ཀཱི་ལ་ཡ་ཀྲོ་ཏི་ཧཱུྃ་ཕཊ྄ཿ ཧཱུྃ༔ སྒོ་བཞི་སྐྱོང་བའི་ལས་བྱེད་མཁའ་འགྲོ་མ༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་མ༔ གསལ་འཚེར་སྒེག་བཞད་དགྱེས་པའི་ཁྲོ་གཉེར་ཅན༔
གཡས་པས་རང་རྟགས་གཡོན་པས་ཕུར་བུ་ཐོགས༔ དུར་ཁྲོད་ཆས་རྫོགས་རྔམ་པའི་གད་རྒྱངས་ཅན༔ སྐུ་སྨད་ཆུ་སྲིན་རྔམ་ཞལ་ཕུར་བུ་འདྲིལ༔ ཐུགས་ཀར་སྲོག་ཡིག་ཛ་ཧཱུྃ་བཾ་ཧོའི་མཐར༔ སྔགས་ཕྲེང་འཁོར་བས་སྒྲུབ་པའི་བར་ཆད་བསལ༔ ཨོཾ་ཀྲོ་ཏི་ཙ་ཏུར་བྷྱོ་ཛཿཧཱུྃ་བཾ་ཧོཿ ཧཱུྃ༔ དེ་ལྟར་གསལ་བའི་གནས་ལྔའི་འོད་ཟེར་གྱིས༔ དབང་ཆེན་ཁྲོ་རྒྱལ་རོལ་པའི་དུར་ཁྲོད་ནས༔ འཇིགས་བྱེད་ཕུར་བུ་སྟོབས་འདུས་ལྷ་ཚོགས་རྣམས༔
ཆར་སྤྲིན་དྲག་པོ་འཁྲིགས་པ་ཇི་བཞིན་དུ༔ སྐད་ཅིག་ཐོགས་མེད་གནས་འདིར་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཛ་ཛཿ ཛ་ཧཱུྃ་བཾ་ཧོཿ དང་པོ་ནི༔ ཧཱུྃ༔ དབང་ཆེན་ཁྲོ་རྒྱལ་རོལ་པའི་དུར་ཁྲོད་ནས༔ སྟོབས་འདུས་ཧྱ་གྷྲྀ་ཝ་གཤེགས་སུ་གསོལ༔ སྐུ་མཆོག་རྩལ་ཆེན་རབ་རྫོགས་ཕོ་བྲང་ནས༔ ཁྲོ་རྒྱལ་འཇམ་དཔལ་ནག་པོ་གཤེགས་སུ་གསོལ༔
ཡང་དག་བདེ་ཆེན་ལྷུན་གྲུབ་ཕོ་བྲང་ནས༔ དྲེགས་པ་ཕྱག་ན་རྡོ་རྗེ་གཤེགས་སུ་གསོལ༔ ཀླུ་གཉན་ས་བདག་འདུལ་བའི་དཀྱིལ་འཁོར་ནས༔ རབ་འཇིགས་ཁྱུང་གི་ལྷ་ཚོགས་གཤེགས་སུ་གསོལ༔ བཀའ་དང་དམ་ཚིག་དབང་གི་དཀྱིལ་འཁོར་ནས༔ དཔལ་ལྡན་སེང་གདོང་མགོན་པོ་གཤེགས་སུ་གསོལ༔ ཕྲིན་ལས་ཚད་མེད་སྒྲུབ་པའི་ཕོ་བྲང་ནས༔ སྒོ་སྐྱོང་གིང་མོ་མཆེད་བཞི་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ གཉིས་པ༔
ཧཱུྃ༔ མི་བཟད་རབ་འབར་མེ་དཔུང་ཀློང་ཡངས་དབུས༔ སྐུ་གསུང་ཐུགས་ཡོན་ཕྲིན་ལས་འདུས་པའི་མཆོག༔ སྟོབས་འདུལ་ཁྲོ་རྒྱལ་འབར་བའི་ལྷ་ཚོགས་རྣམས༔ ཏི་ར་ཉི་ཟླ་པདྨའི་གདན་སྟེང་དུ༔ མི་གཡོ་དགྱེས་ཤིང་བརྟན་པར་བཞུགས་སུ་གསོལ༔ ཨོཾ་བཛྲ་ས་མ་ཡ་ཏིཥྛ་ལྷན༔ གསུམ་པ༔ ཧཱུྃ༔ རང་བྱུང་ཀློང་ཡངས་སྤྲོས་པ་མི་མངའ་ཡང་༔
འགྲོ་བའི་དོན་དུ་ཁྲོ་རྒྱལ་སྐུར་སྟོན་པ༔ མ་རིག་ལོག་ལྟ་ཉོན་མོངས་དབྱིངས་སུ་བསྒྲལ༔ དྲན་རིག་ལྷན་སྐྱེས་ཁྲོ་རྒྱལ་སྟོབས་འདུས་སྐུ༔ ཡོངས་རྫོགས་དཀྱིལ་འཁོར་ལྷ་ལ་ཕྱག་འཚལ་བསྟོད༔ ཨོཾ་ན་མོ་པུ་རུ་ཤ་ཡ་ཧོཿ བཞི་པ༔ ཧཱུྃ༔ གསང་བའི་ལྷ་མོ་བརྡ་འགྲོས་གར་མོ་གཟུགས༔ ཕྱག་ན་མཉེས་པའི་སྣ་ཚོགས་མཆོད་འཛིན་མ༔ གར་མོ་སྒེག་མོ་གླུ་མ་དབྱངས་ལྡན་མ༔
བླ་མེད་གསང་མཆོད་ལྷ་མོ་བཅུ་དྲུག་འདི༔ ཁྲོ་རྒྱལ་སྟོབས་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་བཛྲ་ལཱ་སྱེ་མཱ་ལྱེ་གཱིརྟི་ཨཱཿཧཱུྃ༔ ལྔ་པ༔ ཧཱུྃ༔ བྷནྡྷ་བུམ་རིལ་ཡངས་ཤིང་རྒྱ་ཆེའི་ནང་༔ ཛ་གད་སྨན་མཆོད་སྣ་ཚོགས་མཚོ་ལྟར་འཁྱིལ༔ ཤ་ལྔ་བདུད་རྩི་ལྔ་དང་ཡེ་ཤེས་ལྔ༔ ཟག་མེད་བདེ་བ་བསྐྱེད་པའི་ཏིང་འཛིན་རྫས༔
རྩ་བརྒྱད་སྟོང་སྦྱར་བླ་མེད་བདུད་རྩི་འདི༔ ཁྲོ་རྒྱལ་སྟོབས་འདུས་དཀྱིལ་འཁོར་ལྷ་ལ་འབུལ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿཁ་ཁ་ཁཱ་ཧི༔ དྲུག་པ༔ ཧཱུྃ༔ དུང་དམར་ཤེས་རབ་ཡངས་པའི་སྣོད་མཆོག་ཏུ༔ ཤྭ་རི་རཀྟ་དབྱིངས་ཕྱུག་མཁའ་ཀློང་ཁྲག༔ མུ་ལ་རཀྟ་ཤིང་དང་འབྱུང་བའི་ཁྲག༔ གུ་ཧྱ་རཀྟ་གསང་བ་མཁའ་ལམ་ཁྲག༔ པདྨ་རཀྟ་རིགས་བཟང་རྩ་ཡི་ཁྲག༔
འདར་མ་རཀྟ་འདོད་ཆགས་བསྲེ་བའི་ཁྲག༔ དུ་ན་རཀྟ་དགྲ་བགེགས་བསྒྲལ་བའི་ཁྲག༔ ཨཉྫ་རཀྟ་རྒྱུད་དྲུག་བསྒྲལ་བའི་ཁྲག༔ དམར་ཆེན་རྒྱ་མཚོ་ཞག་གཡོ་བཅུད་ལྡན་འདི༔ ཁྲོ་རྒྱལ་སྟོབས་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཁ་ཁ་ཁཱ་ཧི༔ བདུན་པ༔ ཧཱུྃ༔ ཕྱི་སྣོད་སྲིད་པའི་ཁྱོན་ལྟར་ཡངས་པ་ཡི༔ རིན་ཆེན་བྷནྡྷ་འབར་བའི་གཏོར་གཞོང་དུ༔
རི་རབ་དཔལ་བཤོས་མ་ཧཱ་བ་ལིཾ་ཏ༔ དགྲ་བགེགས་བསྒྲལ་བའི་དབང་པོ་རྣམ་ལྔ་འབུལ༔ བྱད་མ་གདུག་པའི་ལིངྒ་སྣ་ཚོགས་བརྒྱན༔ དམར་ནག་གུར་ཕུབ་ལས་བཞི་གཏོར་ཀྱུས་བསྐོར༔ འདོད་ཡོན་ལྔ་ལྡན་གཏོར་ཆེན་རྒྱ་མཚོ་འདི༔ ཁྲོ་རྒྱལ་སྟོབས་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཧཱུྃ༔
བླ་རྟེན་སྲོག་འཁོར་རྟེན་རྫས་སྒྲུབ་རྫས་དང་༔ འཕན་གདུགས་བླ་བྲེ་མདའ་མདུང་དར་ནག་རྟེན༔ སྣ་ཚོགས་བསྐང་རྫས་མཛེས་པའི་གཟུགས་འགྲོས་དང་༔ རྟག་གཏོར་རྟེན་གཏོར་ཐུན་གཏོར་སྒྲུབ་གཏོར་དང་༔ ག་ཎ་ཚོགས་མཆོད་རྒྱ་མཚོ་རི་ལྟར་སྤུངས༔ དགྱེས་པའི་རྟེན་དུ་མཆོད་སྤྲིན་དཔག་མེད་འདི༔ ཁྲོ་རྒྱལ་སྟོབས་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པཱུ་ཛ་མེ་གྷ་ས་མུ་དྲ་སྥ་ར་ན་ས་མ་ཡེ་སྭཱ་ཧཱ༔ བརྒྱད་པ༔ ཧཱུྃ་ཧཱུྃ་ཧཱུྃ༔
གསང་ཆེན་ལྷུན་གྲུབ་འབར་བའི་ཕོ་བྲང་ནས༔ འཇིགས་བྱེད་ཆེན་པོ་ཧྱ་གྷྲྀ་ཝ་ཆེ༔ སྐུ་མདོག་དམར་ནག་མེ་ཟེར་ཡ་ལ་ལ༔ གཡས་དཀར་གཡོན་མཐིང་དབུས་དམར་སྲིད་གསུམ་སྔངས༔ ཞལ་གདངས་དགྱེས་པའི་ཧཱུྃ་སྒྲ་འབྲུག་ལྟར་སྒྲོག༔ ལྗགས་དམར་འདྲིལ་ནས་གདུག་པའི་སྙིང་ཁྲག་རོལ༔ མཆེ་གཙིགས་དྲག་པོས་དགྲ་ཤ་དམར་ལ་ཟ༔ ཤངས་ནས་རླུང་འཚུབས་འདྲེ་རྒོད་འབྱུང་པོ་གཏོར༔ སྤྱན་གསུམ་སྡང་མིག་སྨིན་མ་གློག་ལྟར་འགྱུ༔ དབུ་སྐྲ་དམར་ནག་སྟོང་ཁམས་བཤིག་ཅིང་གཡོ༔
ཐོད་སྐམ་དབུ་རྒྱན་ཁྲོ་བཅུ་ཟིལ་གྱིས་གནོན༔ རྟ་སྐད་དྲག་པོས་ཕྱོགས་བཅུའི་དྲེགས་པ་འདུལ༔ ཨ་མི་དྷེ་ཝའི་ཐུགས་རྗེས་ཕྱོགས་བཅུར་གཟིགས༔ དར་ནག་ཅོད་པན་དུག་སྦྲུལ་འཆིང་རྒྱན་འཁྱུགས༔ དཔྲལ་བར་ཐལ་ཆེན་ཚོམ་བུས་མ་སྲིང་སྡུད༔ ཁྲག་གི་ཐིག་ལེ་ཞག་གི་ཟོ་རིས་ལྡན༔ གཡས་གསུམ་མཚོན་ཆས་མ་རུངས་འདྲེ་རྒོད་འཇོམས༔ གཡོན་གསུམ་མཚོན་ཆས་བྱད་མ་ཐལ་བར་བརླག༔ རལ་གྲིའི་སྒྲོ་གཤོག་འབྱུང་པོའི་དམག་ཚོགས་འཇོམས༔ སེང་གླང་ཞིང་ཀོས་སྲིད་གསུམ་གདུག་པ་འཇོམས༔
སྦྲུལ་དང་མགོ་ཕྲེང་སྟག་ཤམ་དྲེགས་པ་སྔངས༔ རུས་པའི་རྒྱན་ལྡན་གཡེར་ཁ་འུར་འུར་སྒྲོགས༔ ཆུ་སྲིན་ཞལ་བགྲད་ས་བདག་ཀླུ་གཉན་འདུལ༔ གནམ་ལྕགས་ཕུར་གཤམ་བསྟན་པའི་རུ་ཏྲ་སྒྲོལ༔ མེ་དཔུང་ཀློང་བཞུགས་དགྲ་བགེགས་ཐུལ་གྱིས་སྲེག༔ ཁྲོ་རྒྱལ་སྟོབས་འདུས་སྐུ་ལ་ཕྱག་འཚལ་བསྟོད༔ ཧཱུྃ༔ གསང་བའི་ཡུམ་མཆོག་དྲག་མོ་ཕག་གདོང་མ༔ རབ་འཇིགས་ཁྲོ་མོ་མཐིང་ནག་རྔམ་པའི་སྐུ༔ སྟོང་ཉིད་ཕག་ཞལ་ངུར་སྒྲ་འུར་རུ་རུ༔
ཁྲོས་པའི་ཞལ་གྱིས་སྣང་སྲིད་བྲེད་ཅིང་སྔངས༔ ཕྱག་གཡས་གྲི་གུག་བདུད་དཔུང་རྩད་ནས་གཅོད༔ གཡོན་པས་བྷན་དམར་གདུག་པའི་སྙིང་ཁྲག་རོལ༔ རུས་པའི་རྒྱན་ལྡན་སྣང་སྲིད་མ་མོ་སྡུད༔ ཡབ་ལ་ཞབས་འཁྲིལ་བདེ་སྟོང་ཟུང་དུ་འཇུག༔ གཟི་བརྗིད་མདངས་མངའ་སྒྲུབ་ལ་འཆི་མེད་སྩོལ༔ བདུད་འདུལ་ཕག་གདོང་མ་ལ་ཕྱག་འཚལ་བསྟོད༔ ཧཱུྃ༔ མེ་རླུང་དམར་ནག་འཚུབས་པའི་ཀློང་དཀྱིལ་ནས༔ འཇམ་དཔལ་ནག་པོ་འཇིགས་བྱེད་ཧེ་རུ་ཀཿ
དཀར་ནག་དམར་བའི་ཞལ་གསུམ་ཁྲོ་ཞིང་རྔམ༔ དབུ་སྐྲ་བསིགས་ན་སྟོང་ཁམས་མུན་ལྟར་གཏིབས༔ གཡས་གཡོན་མཚོན་ཆས་དུག་ལྔ་དབྱིངས་སུ་སྒྲོལ༔ དུར་ཁྲོད་ཆས་ལྡན་བགེགས་དཔུང་ས་ལ་བསྒྱེལ༔ སྒྲོ་གཤོག་བརྒྱངས་པས་འབྱུང་པོའི་གདོན་ཚོགས་འཇོམས༔ སྐུ་སྨད་ཕུར་བུས་ངན་སོང་སྐྱེ་རྒྱུད་གཅོད༔ གསང་བའི་ཡུམ་མཆོག་དྲག་མོ་ལྕགས་གདོང་མ༔ སྐྱེ་འཆི་སྤང་ཕྱིར་གྲི་གུག་ཐོད་ཁྲག་འཛིན༔ ཕ་རོལ་ཕྱིན་དྲུག་རུས་པའི་རྒྱན་གྱིས་སྤྲས༔ ཡབ་ལ་འཁྲིལ་སྦྱོར་བདེ་སྟོང་ཟུང་དུ་འཇུག༔
ཡེ་ཤེས་ལྔ་ལྡན་མེ་དཔུང་ཀློང་དུ་བཞུགས༔ འཇམ་དཔལ་ནག་པོ་ཡབ་ཡུམ་སྐུ་ལ་བསྟོད༔ ཧཱུྃ༔ རབ་འཇིགས་ཁྲོ་བོ་རོལ་པའི་དུར་ཁྲོད་ནས༔ དྲེགས་པ་འཇིགས་བྱེད་རྡོ་རྗེ་གཏུམ་པོའི་སྐུ༔ དཀར་དམར་མཐིང་བའི་ཞལ་གསུམ་རབ་ཏུ་བགྲད༔ དབུ་སྐྲ་དམར་ནག་སྲིད་པའི་རྩེ་མོར་བསྐྱོད༔ གཡས་གཡོན་མཚོན་ཆ་སྡེ་དཔོན་ཕོ་ཉ་འགྱེད༔ སྒྲོ་གཤོག་བརྒྱངས་པས་སྟོང་གསུམ་ཤིག་ཤིག་གཡོ༔ སྐུ་སྨད་ཕུར་གཤམ་ཚེ་བདུད་སྙིང་གར་གཟིར༔
ཡུམ་མཆོག་ཁྲོས་མ་གཏུམ་མོ་མི་བཟད་མ༔ གྲི་ཐོད་འཛིན་པས་རྒྱལ་བསེན་ཀླད་ཁྲག་རོལ༔ རུས་པའི་རྒྱན་ལྡན་མ་སྲིང་ལས་ལ་འགྱེད༔ ཡབ་ལ་ཞབས་འཁྲིལ་ཐབས་ཤེས་འདུ་འབྲལ་མེད༔ སྐུ་ལས་སྐྱེས་པའི་མེ་འོད་ཀློང་དུ་བཞུགས༔ གཏུམ་པོ་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ རྔམ་དྲག་འབར་བ་འཁྲིགས་པའི་དུར་ཁྲོད་དབུས༔ ཡོན་ཏན་སྤྲུལ་པ་ཡེ་ཤེས་ག་རུ་ཊཿ མཐིང་དཀར་དམར་ཞལ་མཆུ་བརྡར་རྐན་སྒྲ་རྡེབ༔
གཡས་གཡོན་མཚོན་ཆས་ས་བདག་ཀླུ་གཉན་བཀུམས༔ སྒྲོ་གཤོག་བརྒྱངས་པས་བར་སྣང་རླབས་ཀྱིས་བསྐྱོད༔ དབུ་སྐྲའི་མེ་ཟེར་སྟོང་ཁམས་འུར་གྱིས་འགེངས༔ དུར་ཁྲོད་ཆས་ལྡན་བྱད་ཟོར་དགྲ་ལ་འཕེན༔ ཁྲོ་ཆུའི་ཕུར་གཤམ་སྲིད་པའི་རྒྱ་མཚོ་ཁོལ༔ མེ་ཆར་ཚྭ་ཚྭས་ནད་དལ་ཡམས་རིམས་འཇོམས༔ ཡེ་ཤེས་ཁྲོ་རྒྱལ་ཁྱུང་ལ་ཕྱག་འཚལ་བསྟོད༔ ཧཱུྃ༔ གད་རྒྱངས་ཧ་ཧ་དྲག་ཏུ་རྒོད་པའི་དབུས༔ ཡེ་ཤེས་མགོན་པོ་དཔལ་ལྡན་སེངྒེའི་གདོང་༔
མཐིང་དཀར་དམར་བའི་སེང་ཞལ་ང་རོ་སྒྲོག༔ དབུ་སྐྲ་སྤྲུགས་པས་སེང་ཆུང་སྐར་ལྟར་འཁྲུགས༔ ཕྱག་དྲུག་མཚོན་གྱི་སྒྱོགས་ཆེན་དགྲ་ལ་འཕེན༔ དུར་ཁྲོད་ཆས་ལྡན་དྲེགས་པའི་དམག་ཚོགས་བཀུམས༔ སྒྲོ་གཤོག་བརྒྱངས་ཤིང་སྟོང་གསུམ་ཕོ་ཉས་འགེངས༔ སྐུ་སྨད་ཕུར་གཤམ་བན་བོན་བྱད་ཁ་བཟློག༔ ཡུམ་མཆོག་དྲག་མོ་སེང་གདོང་རྔམ་པ་མོ༔ གྲི་ཐོད་འཛིན་པས་སྐྱེ་ཤི་རྩད་ནས་གཅོད༔ རུས་པའི་རྒྱན་ལྡན་གསོན་འདྲེ་ཕོ་མོ་སྔངས༔ ཡབ་ལ་འཁྲིལ་སྦྱོར་སྒྲུབ་པར་དངོས་གྲུབ་སྩོལ༔
མེ་དཔུང་ཀློང་བཞུགས་མ་རུངས་འཇོམས་བྱེད་པ༔ གཏུམ་ཆེན་སེང་གདོང་ཡབ་ཡུམ་སྐུ་ལ་བསྟོད༔ ཧཱུྃ༔ ཐོགས་མེད་ལས་བཞི་དྲག་པོའི་བསྒྲུབ་པ་ཡི༔ སྒོ་སྐྱོང་གིང་ཆེན་འཇིགས་པའི་ཁྲོ་མོ་བཞི༔ དཀར་སེར་དམར་ལྗང་ཁྲོ་ཞལ་རབ་ཏུ་གདངས༔ རང་རྟགས་ཕྱག་མཚན་ཚད་མེད་སྒོ་བཞི་སྐྱོང་༔ དུར་ཁྲོད་ཆས་རྫོགས་སྒྲུབ་པའི་བར་ཆད་སྲུང་༔ སྒྲོ་གཤོག་བརྒྱངས་པས་བགེགས་སྲིན་ཕྱེ་མར་བརླག༔ སྐུ་སྨད་ཕུར་བུས་ཉམས་པའི་སྙིང་ལ་གཟིར༔
མེ་རླུང་འཚུབས་པས་ཤེས་བྱའི་བུད་ཤིང་སྲེག༔ སྒོ་སྐྱོང་ཁྲོ་མོ་རིགས་བཞིར་ཕྱག་འཚལ་བསྟོད༔ ཧཱུྃ༔ བསྒྲུབ་ཅིང་བསྟོད་པའི་ཁྲོ་རྒྱལ་དཀྱིལ་འཁོར་ལྷ༔ དེང་འདིར་ཐུགས་དམ་གཉན་པོ་གནད་ནས་བསྐུལ༔ སྣང་སྲིད་གདུག་པའི་འདྲེ་རྒོད་ཁ་དར་བས༔ སྟོབས་འདུས་ལྷ་ཚོགས་མངོན་སྤྱོད་དུས་ལ་བབ༔ རྩལ་ཆེན་གཟི་བརྗིད་འགྱེད་པའི་དུས་ལ་བབ༔ སྣང་སྲིད་དབང་དུ་སྡུད་པའི་དུས་ལ་བབ༔ དམ་སྲི་འདྲེ་རྒོད་འདུལ་བའི་དུས་ལ་བབ༔
གདུག་པའི་གཡུལ་ངོ་བཟློག་པའི་དུས་ལ་བབ༔ བདུད་འདུལ་བན་བོན་བཟློག་པའི་དུས་ལ་བབ༔ བསྟན་བཤིག་རུ་ཏྲ་འདུལ་བའི་དུས་ལ་བབ༔ ནད་ཁ་རྐྱེན་ངན་བཟློག་པའི་དུས་ལ་བབ༔ མ་རུངས་འདྲེ་རྒོད་འདུལ་བའི་དུས་ལ་བབ༔ ཚེ་དབང་དངོས་གྲུབ་སྩོལ་བའི་དུས་ལ་བབ༔ དོན་གཉིས་ལྷུན་གྱིས་འགྲུབ་པའི་ཕྲིན་ལས་མཛོད༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ ཨོཾ་ཡ་མཱནྟ་ཀ་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ ཨོཾ་བཛྲ་པཱ་ཎི་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ
ཨོཾ་ཁྲོཾ་ག་རུ་ཊ་ཀཱི་ལ་ཡ་ཧཱུྃ་བྷྱོཿ ཨོཾ་མ་ཧཱ་ཀཱ་ལ་སིཾ་ཧ་མུ་ཁ་ཀཱི་ལ་ཡ་བཾ་ཧཱུྃ་བྷྱོཿ ཨོཾ་བཛྲ་ཀྲོ་ཏ་ཛ་ཧཱུྃ་བཾ་ཧོ་ཀཱི་ལ་ཡ་ཙ་ཏུར་ཧཱུྃ་བྷྱོཿ
ཀུན་འདུས་རྩ་སྔགས་ནི༔ ཨོཾ་ཧྱ་གྷྲྀ་ཝ་མཉྫུ་ཤྲཱི་བཛྲ་པཱ་ཎི་ཁྲོཾ་ག་རུ་ཊ་མ་ཧཱ་ཀཱ་ལ་ཀྲོ་ཏི་པཉྩ་ཀཱི་ལ་ཡ་ཛ་ཧཱུྃ་བཾ་ཧོཿ ཞེས་སྔགས་སོ་སོར་ཕྲལ་བ་གོང་བཞིན་ལ༔ གཅིག་དྲིལ་ལ་བསྡུས་པ་ཡང་སྙིང་གི་ལུགས་ཡིན་པས་ཀུན་འདུས་སོ༔ ཤམ་བུ་ནད་གདོན་སོགས་ལ་རྩ་སྔགས་ཀྱི་ཤམ་བུར༔ བདག་གི་ཚེ་རབས་ཐོག་མེད་དུ་བསགས་པའི་སྡིག་སྒྲིབ་དང་ནད་གདོན་འབྱུང་པོ་ཚེ་ཡི་བར་ཆད་བསམ་སྦྱོར་བྱད་སྟེམས་ཐམས་ཅད་རབ་ཏུ་ཞི་བར་གྱུར་ཅིག༔ ཨོཾ་ཤཱནྟིཾ་ཀུ་རུ་ཡེ་སྭཱ་ཧཱ༔
རྒྱས་པ༔ བདག་གི་ཚེ་བསོད་ཆོས་དང་སྙན་གྲགས་མངའ་ཐང་དཔལ་འབྱོར་ཐམས་ཅད་འཕེལ་ཞིང་རྒྱས་པར་གྱུར་ཅིག༔ ཨོཾ་པུཥྚིཾ་ཀུ་རུ་ཡེ་སྭཱ་ཧཱ༔ དབང་སྡུད་ལ༔ བདག་གིས་བརྟན་གཡོ་སྣང་སྲིད་ལྷ་འདྲེ་མི་གསུམ་ཐམས་ཅད་དབང་དུ་འདུས་པར་གྱུར་ཅིག༔ ཨོཾ་ཝཱ་ཤཾ་ཀུ་རུ་ཡེ་སྭཱ་ཧཱ༔ ཚར་གཅོད་ལ༔ བདག་ཅག་འཁོར་དང་བཅས་པ་ལ་སྣང་སྲིད་གདུག་པའི་ཕ་རོལ་བྱད་གཏད་དགྲ་བགེགས་འབྱུང་པོ་ཐམས་ཅད་བརླག་ཅིང་ཚར་བཅད་པར་གྱུར་ཅིག༔ ཧཱུྃ་མཱ་ར་ཡ་ཕཊ྄ཿ བྱད་སྦྱོར་ངན་པ་སྤྱི་ལ༔
ཨོཾ་ཀྲོ་ཏ་བཛྲ་ཀཱི་ལི་ཀཱི་ལ་ཡ་བིགྷྣཱན་མཱ་ར་ཡ་ཧཱུྃ་ཕཊ྄ཿ ཅེས་རྩ་སྔགས་ལས་སྔགས་རྣམས་སྐབས་དང་བསྟུན་ཏེ་བཟླས༔ དེ་ཡང་སྒྲུབ་པའི་དུས་སུ་རྩ་སྔགས་སོགས་དང་༔ ལས་སྦྱོར་དུས་སུ་ལས་སྔགས་བྱའོ༔ ཚད་ནི་འབུམ་ཕྲག་གོ༔ དེ་ལས་མ་ཉུང་བར་བསྒྲུབས་པས་དུས་མིན་འཆི་བ་ལས་སྒྲོལ་བར་ངེས་འབྱུང་ཐེ་ཚོམ་མེད༔ སྤྱིར་ཚེ་སྒྲུབ་ཀྱི་སྐབས་སུ༔ དྲག་པོ་ཚར་རེ་སྲོད་འཕྲོས་དུས་སུ་དྲག་པོའི་བསྙེན་པ་ཉུང་ངུ་རེ་བཟླས་པས༔ ཚེ་རྟ་ཁ་སྤྲོད་ཅེས་པས་བྱིན་རླབས་ཆེ་བར་བཤད་ཀྱང་སྒྲུབ་སྔགས་རྒྱས་པ་ལས་བྱང་མ་ལྕོགས་ན་གསང་སྒྲུབ་ཀྱི་མངོན་རྟོགས་དང་བསྙེན་པ་ཡང་བསྡུས་པ་ལས་བྱང་དུ༔ ས་མ་ཡ༔
ཞེས་སྐབས་སུ་ཐུན་གཏོར་འབུལ་བ་ནི༔ ཧཱུྃ༔ ཁྲག་འཐུང་ཁྲོ་རྒྱལ་ཡབ་ཡུམ་དབྱིངས་ནས་བཞེངས༔ ཕྱི་ནང་ཕྲིན་ལས་རྣམ་བཞིའི་ཐུགས་དམ་བསྐུལ༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ དབང་བཞི་མཆོག་ཐུན་དངོས་གྲུབ་སྩལ་དུ་གསོལ༔ ཨོཾ་བཛྲ་བ་ལིཾ་ཏ་པཱུ་ཛ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཞེས་དངོས་གྲུབ་ལེན་པ་སོགས་ཚེ་སྒྲུབ་ནས་བྱས༔ ཡང་ན་འགྲུབ་པའི་དབང་བླང་པ་ནི༔ སྒྲུབ་རྟེན་བུམ་པ་རྣམས་རིམ་བཞིན་བྱིན་རླབས་ཞུས་ལ༔
ཧཱུྃ༔ དབང་ཆེན་ཡབ་ཡུམ་ངོ་བོ་ཉིད༔ དེང་འདིར་སྒྲུབ་པའི་སྐལ་ལྡན་ལ༔ སྐུ་གསུང་ཐུགས་ཡོན་ཕྲིན་ལས་ཀྱི༔ དབང་བཞི་ཡོངས་རྫོགས་སྩལ་དུ་གསོལ༔ ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་དབང་བླངས་ཤིང་དངོས་གྲུབ་ལ་རོལ༔ དང་པོ་ཚོགས་ལ་འཇུག་པ་ནི༔ ཚོགས་ཆུ་གཙང་གིས་བྲན་ཞིང་བསང་སྦྱང་ལེགས་པར་བྱ༔ སྤོས་སྲེག་གར་མོ་སྒེག་མོ་སོགས་སྒྲིག་ན་རབ༔
རོལ་མོ་དང་བཅས༔ ཧཱུྃ༔ ཆོས་རྣམས་རྒྱུ་མེད་རང་བྱུང་ཉིད༔ ངེས་དོན་ཡེ་ཤེས་སྙིང་པོ་ཅན༔ དྲང་དོན་བཤད་པའི་ཁ་ལས་འདས༔ མ་འགགས་གཏེར་ཆེན་འོད་ཟེར་གྱིས༔ སྐུ་གསུམ་ལྷུན་གྲུབ་ཡི་གེར་ཤར༔ ཨོཾ་ཨཱཿཧཱུྃ༔ དྷརྨ་ཤུདྡྷེ་སཏྭཾ་སྭཱ་ཧཱ༔ གཉིས་པ༔
ཨོཾ་ཨཱཿཧཱུྃ༔ ལན་གསུམ་གྱིས་སྦྱངས༔ ཧཱུྃ༔ རང་ཉིད་དབང་ཆེན་ཐུགས་ཀ་ནས༔ བྱིན་རླབས་ཡི་གེ་འབྲུ་གསུམ་འཕྲོས༔ དམིགས་པའི་དཀྱིལ་འཁོར་རྫས་ལ་ཕོག༔ ཡེ་ཤེས་ལྔ་ཡི་བདུད་རྩི་བཀུག༔ ཐིམ་པས་འདོད་ཡོན་ལྔ་ལྡན་གྱུར༔ ཨོཾ་ག་ཎ་ཙཀྲ་པཱུ་ཛ་སརྦ་ཛྙཱ་ན་པུཉྩ་ཧཱུྃ༔ གསུམ་པ༔
ཧཱུྃ༔ འོག་མིན་ཆོས་དབྱིངས་ཀ་དག་རབ་འབྱམས་ཀློང་༔ བདེ་ཆེན་ལྷུན་གྲུབ་རང་བྱུང་ཕོ་བྲང་ནས༔ བླ་མ་ཆོས་སྐུ་རྒྱ་མཚོའི་ལྷ་ཚོགས་རྣམས༔ འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ༔ སྣ་ཚོགས་རྫུ་འཕྲུལ་དྲྭ་བའི་ཕོ་བྲང་ནས༔ བླ་མ་ལོངས་སྐུ་རྒྱ་མཚོའི་ལྷ་ཚོགས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཟངས་མདོག་རྔ་ཡབ་དཔལ་རིའི་ཕོ་བྲང་ནས༔ བླ་མ་སྤྲུལ་སྐུ་རྒྱ་མཚོའི་ལྷ་ཚོགས་རྣམས༔
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རྔམ་ཆེན་མེ་རླུང་འཁྲུགས་པའི་ཕོ་བྲང་ནས༔ སྟོབས་འདུས་ཁྲོ་རྒྱལ་དཀྱིལ་འཁོར་ལྷ་ཚོགས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ དྲེགས་སྡེ་ལས་ལ་རྔམ་པའི་ཕོ་བྲང་ནས༔ དམ་ཅན་གཏེར་སྲུང་བཀའ་སྡོད་ཡོངས་རྫོགས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཧཱུྃ༔ ཆོས་སྐུ་རྒྱ་མཚོ་གསལ་སྟོང་ཏ་ལ་ལ༔ ལོངས་སྐུ་རྒྱ་མཚོ་འཇའ་ཚོན་ཐིབས་སེ་ཐིབ༔
སྤྲུལ་སྐུ་རྒྱ་མཚོ་བྱིན་རླབས་སྤུངས་སེ་སྤུང་༔ ཡི་དམ་ལྷ་ཚོགས་བག་དྲོ་མེ་རེ་རེ༔ དཔའ་བོ་མཁའ་འགྲོ་གར་བྱེད་ཤིགས་སེ་ཤིག༔ མཆོད་པའི་ལྷ་མོ་གླུ་དབྱངས་ཀྱུ་རུ་རུ༔ རིག་འཛིན་འདུས་པའི་བྲོ་རྡུང་ཁྲིགས་སེ་ཁྲིག༔ འདིར་ཚོགས་སྐལ་ལྡན་དགའ་བྲོ་ཡ་ལ་ལ༔ ཚོགས་མཆོད་རྒྱ་མཚོ་ཟད་མེད་ཉི་ལི་ལི༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ
ཛཿཧཱུྃ་བཾ་ཧོ་ཨ་བེ་ཤ་ཡ་ཨ་ཨཱཿ བཞི་པ༔ ཧཱུྃ༔ སྐུ་གསུམ་འདུས་པའི་དཀྱིལ་འཁོར་ལྷ་ཡི་ཚོགས༔ དབང་ཆེན་ཁྲོ་རྒྱལ་འབར་བ་འཁོར་བཅས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ དགྱེས་ཤིང་བཞེས་ལ་ཐུགས་དམ་བསྐངས་གྱུར་ཅིག༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་སརྦ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ ལྔ་པ༔ ཧཱུྃ༔
རང་བྱུང་ཐུགས་ལས་དངོས་འབྱོར་ཡིད་སྤྲུལ་པའི༔ ཕྱི་ནང་མཆོད་སྤྲིན་སྤྱན་གཟིགས་མཐུན་པའི་རྫས༔ མ་ཚང་མེད་པའི་རྟེན་རྫས་སྒྲུབ་རྫས་ཀྱིས༔ ཁྲོ་རྒྱལ་སྟོབས་འདུས་ལྷ་ཚོགས་ཐུགས་དམ་བསྐང་༔ ཉམས་ཆག་བསྐང་ཞིང་དམ་ཚིག་སོར་ཆུད་ནས༔ མི་སྒྲིབ་ཚངས་པའི་དངོས་གྲུབ་སྩལ་དུ་གསོལ༔ ཨོཾ་བཛྲ་ས་ཏྭ་ཧཱུྃ་ཨཱཿ དྲུག་པ༔ ན་མོ༔ རྩ་བརྒྱུད་བླ་མ་མཆོག་གསུམ་བདེན་པའི་བཀའ༔
གསང་སྔགས་རིག་སྔགས་ཏིང་འཛིན་ཕྱག་རྒྱའི་མཐུས༔ དཀྱིལ་འཁོར་སྒྲུབ་ལ་གནོད་པའི་དགྲ་བགེགས་རྣམས༔ སྣ་ཚོགས་སྤྲུལ་པའི་ཕོ་ཉས་ལིངྒར་ཁུག༔ བསྐྲད་གཟིར་འཆིང་བས་རྨུག་ཅིང་རེངས་པར་གྱིས༔ ཨོཾ་བཛྲ་ཨཾ་ཀུ་ཤ་ཡ་བྱད་མ་ནྲྀ་ཏྲི་ཛཿ བདུན་པ༔ ཧཱུྃ༔ རབ་འཇིགས་ཁྲོ་རྒྱལ་ཐུགས་ལས་སྤྲུལ་པའི་སྲས༔ ལེགས་ལྡན་ཆེན་པོ་འཇིགས་བྱེད་ཀཱི་ལ་ཡ༔ རང་བཞིན་ཤུགས་ལས་མྱོས་རྫས་སྣ་དགུ་འཕྲོས༔
གང་ལ་བཏབ་ཀྱང་ཐོགས་མེད་རྩལ་ཆེན་འདི༔ དགྲ་བགེགས་བྱད་མའི་སྟེང་དུ་ཀཱི་ལ་ཡ༔ ཨོཾ་མ་ཧཱ་ཀཱི་ལ་ཡ་ཀརྨ་རཾ་རཾ་རུ་ཏྲ་ཨ་མུ་ཀ་བྷི་ག་མཱ་ར་ཡ་ཚནྡྷ་ཚནྡྷ་བྷནྡྷ་བྷནྡྷ་ཙིཏྟ་བཾ་རིལ་མྱོག་ཐུམ་ཧ་ལ་ཧ་ལ་ཧཱུྃ་ཕཊ྄ཿ བརྒྱད་པ༔ ཧཱུྃ༔ དབང་ཆེན་འབར་བའི་ལྷ་ཚོགས་ཞལ་ཕྱེས་ཤིག༔ དམ་ཉམས་དགྲ་བགེགས་རུ་ཏྲ་བསྒྲལ་བ་ཡིས༔ དུག་གསུམ་རྣམ་དག་མཆོད་པ་འདི་བཞེས་ལ༔ བདུད་བཞི་བར་ཆད་ཞི་བའི་ཕྲིན་ལས་མཛོད༔ ཨོཾ་ཨཱཿཧཱུྃྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཀེཾ་ནི་རི་ཏི་ཨི་དཾ་བྷ་ལིངྟ་ཁ་ཁ་ཁཱ་ཧི༔
དགུ་པ༔ ཧོ༔ གཟིགས་ཤིག་མཛེས་ལྡན་དམ་པའི་ཆོས༔ སོགས? ཨ་ལ་ལ་ཧོཿ བཅུ་པ༔ བྷྱོཿ དཔལ་གྱི་བཀའ་ཉན་རོལ་པའི་ལྷག་སྡུད་མ༔ དབང་ཕྱུག་གིང་དང་ལངྐ་ཞིང་སྐྱོང་ཆེ༔ གནས་ཉུལ་མ་མོ་ཀེང་རུས་བྱེ་བ་འབུམ༔ ཕྱག་ན་བྷནྡྷའི་གཞོང་ཐོགས་ལྷག་སྡུད་མ༔
ཚོགས་ཁང་འགྲིམ་ཞིང་རྣལ་འབྱོར་དྲོད་ཚད་ཉུལ༔ དམ་ཚིག་གཉེར་གཏད་བཀའ་ཡི་བྱ་ར་མ༔ དམ་རྫས་མཆོད་གཏོར་རྒྱ་མཚོ་འདི་བཞེས་ལ༔ ཕ་རོལ་བསམ་སྦྱོར་ངན་པའི་དགྲ་བོ་སྒྲོལ༔ བསྟན་པའི་མེལ་ཚེ་ཕྲིན་ལས་མཛད་དུ་གསོལ༔ ཨོཾ་མ་ཏྲི་མ་མོ་རུ་ལུ་རུ་ལུ་ཛ་ཨི་དཾ་བྷ་ལིངྟ་ཁཱ་ཧི༔ བཅུ་གཅིག་པ༔ ཧཱུྃ་ཧཱུྃ༔ དབང་ཆེན་ཁྲོ་བོ་རོལ་པའི་དཀྱིལ་འཁོར་ནས༔ སྟོབས་འདུས་དབང་ཆེན་ལྷ་ཚོགས་སྐུར་བཞེངས་ཤིག༔
འཇིགས་པའི་སྐུར་སྟོན་ས་གསུམ་ཟིལ་གྱིས་གནོན༔ རྔམ་པའི་ང་རོས་དྲག་སྔགས་འབྲུག་ལྟར་ལྡིར༔ གཏུམ་དྲག་ཤུགས་ཀྱིས་སྣང་སྲིད་བྲན་དུ་བཀོལ༔ སྟོབས་བཅུའི་རྩལ་གྱིས་བགེགས་དཔུང་ས་ལ་བསྒྱེལ༔ མཐུ་ཆེན་ཁྲོ་རྒྱལ་མངོན་སྤྱོད་དུས་ལ་བབ༔ དེང་སང་སྙིགས་མ་ལྔ་བརྒྱ་དུས་ཀྱི་མཐའ༔ བདུད་བཞི་མུ་སྟེགས་ནག་པོའི་དཔུང་ཚན་གྱིས༔ གསང་སྔགས་བསྟན་པ་གཉན་ལ་དགྲ་དར་བས༔ ཁྲག་འཐུང་ཆེན་པོའི་མངོན་སྤྱོད་དུས་ལ་བབ༔ ཕ་རོལ་གདུག་པའི་གཡུལ་དང་བྱད་མའི་ཚོགས༔
སྣ་ཚོགས་མཚོན་ཆ་དྲག་པོའི་སྒྱོགས་ཆེན་གྱི༔ ཆར་ཆེན་ཕབ་ནས་དགྲ་བགེགས་བརླག་བཅོམ་ནས༔ ལྷག་མ་རྗེས་ཤུལ་ཙམ་ཡང་མེད་པར་གྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་ཆོ་འཕྲུལ་སྣ་དགུས་དགྲ་ཡུལ་ཁོང་༔ བྱད་ཟོར་ཕུར་ཁ་ངན་གཏད་དགྲ་ལ་ཕོབ༔ གདུག་པའི་དམག་ཚོགས་གཡུལ་ངོ་བཟློག་ཏུ་གསོལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཨཱཿཧཱུྃ་ཨོཾ་ཧྱ་གྷྲྀ་ཝ་ཀྲོ་ཏ་ཀྲོ་ཏི་ཀཱི་ལ་ཡ་བཾ་ཀྲོ་ཏི་སརྦ་ཀྲོ་ཏ་ཀྲོ་ཏི་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་གཉིས་པ༔
ཧཱུྃ༔ བདག་གིས་བསྒྲུབས་པའི་གཏོར་ཟོར་གཉན་པོ་འདི༔ དེ་རིང་དམ་ཉམས་དགྲ་བོའི་ཡུལ་ལ་འཕེན༔ མཐུ་ལྡན་ཆོས་སྐྱོང་སྲུང་མ་དཔུང་ལ་བཞེངས༔ ལས་མཁན་ཤན་པ་འབུམ་གྱིས་དམག་སྣ་དྲོངས༔ རྦད་པའི་ལྷ་སྲུང་གཉན་པོ་མཐུ་མ་ཆུང་༔ ལས་བྱེད་མཚོན་གྱི་ཟོར་ཆེན་རྩལ་མ་ཞན༔ བྱད་མ་ལྷ་སྲུང་ཡུལ་ཞིང་མཁར་ཁང་རྣམས༔ མྱོས་བསྲེགས་ཐལ་བར་བརླག་པའི་ཕྲིན་ལས་མཛོད༔ ཨོཾ་ཡ་མ་ཀཱི་ལ་ཡ་དུ་པྲ་མོ་ཧེ་ཏ་ཡཀྵ་གྷྲྀ་ཝ་ཟོར་བྷྱོ་ཐུན་བྷྱོ་རྦད་བྷྱོ་རྃ་བྷྱོ༔
བྷྱོ་བྷྱོ་བཟློག་བཟློག༔ བཅུ་གསུམ་པ༔ ཧཱུྃ༔ སྔོན་ཚེ་འོག་མིན་ཆོས་དབྱིངས་ཕོ་བྲང་ནས༔ རིགས་ཀྱི་བདག་པོ་སྣང་མཐའ་ཡབ་ཡུམ་གྱིས༔ ཡེ་ཤེས་ཀློང་དགུའི་དཀྱིལ་འཁོར་ཞལ་ཕྱེས་ཚེ༔ དབྱིངས་ཀྱི་དཔའ་བོ་མཁའ་འགྲོའི་ཐ་ཚིག་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་བཅོལ་བའི་ཕྲིན་ལས་མཛོད༔ དེ་འོག་མ་ལ་རི་ཡི་རྩེ་མོ་རུ༔
དབང་ཆེན་ཁྲོ་རྒྱལ་རྟ་ཕག་ཡབ་ཡུམ་གྱིས༔ རུ་ཏྲ་བསྒྲལ་ཞིང་དཀྱིལ་འཁོར་ཞལ་ཕྱེས་ཚེ༔ དབང་ཕྱུག་གིང་དང་ལངྐའི་ཐ་ཚིག་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་ཕྲིན་ལས་འགྲུབ་པར་མཛོད༔ དེ་འོག་བྲག་དམར་དཔལ་གྱི་བསམ་ཡས་སུ༔ རིག་འཛིན་ཆེན་པོ་པད་འབྱུང་ཡབ་ཡུམ་གྱིས༔ དཀྱིལ་འཁོར་ཞལ་ཕྱེས་བཀའ་ཡི་རྒྱ་གཏད་ཚེ༔ དམ་ཅན་རྒྱ་མཚོས་ཁས་བླངས་ཐ་ཚིག་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔
དམ་བཅའ་བཞིན་དུ་ཕྲིན་ལས་འགྲུབ་པར་མཛོད༔ དེ་འོག་ལྔ་བརྒྱ་དུས་ཀྱི་ཐ་མ་ལ༔ རབ་འཇིགས་ཙཱ་རི་ཟིལ་ཆེན་གསང་ཕུག་ནས༔ ཁྲོ་རྒྱལ་སྟོབས་འདུས་དཀྱིལ་འཁོར་ཞལ་ཕྱེས་ཚེ༔ ཞིང་སྐྱོང་ལ་སོགས་སྲུང་མས་ཁས་བླངས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་ཕྲིན་ལས་འགྲུབ་པར་མཛོད༔ བཅུ་བཞི་པ༔ ཧཱུྃ༔ བོད་ཁམས་སྐྱོང་བའི་བརྟན་མ་བཅུ་གཉིས་ཚོགས༔
མ་མོ་བཞི་དང་གནོད་སྦྱིན་སྨན་མོ་བཞི༔ ཡང་འཁོར་སྤྲུལ་པའི་སྨན་ཕྲན་བྱེ་བ་འབུམ༔ སྣ་ཚོགས་མཛེས་པའི་དར་ཚོན་པུ་རུ་རུ༔ གླུ་ལེན་གར་བྱེད་བཤུགས་སྒྲ་ཏི་རི་རི༔ གཡེར་ཁ་དྲིལ་བུ་རོལ་མོ་སི་ལི་ལི༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པའི་མེལ་ཚེ་སྒྲུབ་པར་མཛོད༔ ཨོཾ་མ་ཏྲི་ཙ་ཏུར་ཏིང་ཏིང་ཙ་ཏུར་ཡཀྵ་ཙ་ཏུར་ཡེ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བཅོ་ལྔ་པ༔ ཧཱུྃ༔
དབང་ཆེན་རོལ་པའི་དཀྱིལ་འཁོར་དུ༔ ཁྲོ་རྒྱལ་འདུས་པའི་བྲོ་བརྡུངས་པས༔ ཕྱི་ནང་གདོན་བགེགས་འབྱུང་པོ་བཅོམ༔ ལས་མཐའ་དམོད་པའི་དཀྱིལ་འཁོར་དུ༔ ཕོ་ཉ་ལས་མཁན་བྲོ་བརྡུངས་པས༔ སྒབ་འདྲེ་དམ་སྲི་ཐལ་བར་བརླག༔ དམ་ཚིག་ཆེན་པོའི་དཀྱིལ་འཁོར་དུ༔ རིག་འཛིན་འདུས་པའི་བྲོ་བརྡུངས་པས༔ མཚན་མའི་དགྲ་བགེགས་རང་སར་གྲོལ༔ སྔར་ཡང་ཡེ་ཤེས་ཆེན་པོས་བྲོ༔
དེང་འདིར་ཀ་དག་ངང་དུ་རྡུང་༔ བདག་འཛིན་རུ་ཏྲ་མཱ་ར་ཡ༔ ཨོཾ་ནན༔ ཨཱཿནན༔ ཧཱུྃ་ནན༔ དགྲ་སྲི་ཐམས་ཅད་སཏྭཾ་བྷ་ཡ་ནན༔ བཅུ་དྲུག་པ༔ ཧཱུྃ༔ ཡང་གསང་བླ་མེད་བསྒྲུབ་པའི་དཀྱིལ་འཁོར་ལྷ༔ ཆེ་བཙན་ཁྲོ་རྒྱལ་སྟོབས་འདུས་འཁོར་བཅས་ཀྱིས༔
སྐུ་གསུམ་དབྱིངས་ནས་ཐུགས་དམ་རབ་བསྐུལ་ལ༔ ཚེ་ཆོས་ཟས་ནོར་གོས་དང་མཆོག་ཐུན་གྱི༔ དངོས་གྲུབ་སྩོལ་ཞིང་དབང་མཆོག་བསྐུར་དུ་གསོལ༔ ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ བཅུ་བདུན་པ༔ ཧཱུྃ༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ གནས་ལུགས་རང་ངོ་ཤེས་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་འཆི་མེད་ཚེ་དཔག་མེད༔ འཇའ་ལུས་ཆོས་སྐུ་འགྲུབ་པའི་བཀྲ་ཤིས་ཤོག༔
སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ གསང་རྒྱུད་སྨིན་ཅིང་གྲོལ་བའི་བཀྲ་ཤིས་ཤོག༔ ཡི་དམ་བཀྲ་ཤིས་ཁྲོ་རྒྱལ་སྟོབས་འདུས་པ༔ མཆོག་ཐུན་དངོས་གྲུབ་འབྱུང་བའི་བཀྲ་ཤིས་ཤོག༔ མཁའ་འགྲོའི་བཀྲ་ཤིས་མ་གཅིག་རྣལ་འབྱོར་མ༔ བརྒྱུད་འཛིན་ཕྱོགས་བཅུར་ཁྱབ་པའི་བཀྲ་ཤིས་ཤོག༔ བསྟན་སྲུང་བཀྲ་ཤིས་ཞིང་སྐྱོང་སེངྒེའི་གདོང་༔ གཟི་བརྗིད་མཐུ་རྩལ་མངོན་པའི་བཀྲ་ཤིས་ཤོག༔ ཉིན་ཡང་བཀྲ་ཤིས་མཚན་ཡང་བཀྲ་ཤིས་ཤོག༔ དུས་དྲུག་རྟག་ཏུ་བཀྲ་ཤིས་འབྱུང་གྱུར་ནས༔
མཆོག་གསུམ་ཐུགས་རྗེས་བྱིན་རླབས་བརྟན་གྱུར་ཅིག༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ བཅོ་བརྒྱད་པ༔ ཧཱུྃ༔ རང་བྱུང་ཆོས་དབྱིངས་ཀ་དག་རོལ་རྩལ་གྱི༔ ངང་ལས་ཤར་བ་ཡེ་ཤེས་དཀྱིལ་འཁོར་ལྷ༔ སྲུང་འཁོར་གཞལ་ཡས་འཁོར་བཅས་གཙོ་ལ་བསྡུ༔ ཡུམ་ཡབ་ཧཱུྃ་ཐིམ་ཧཱུྃ་ཡིག་སྟོང་པའི་དབྱིངས༔ སྐྱེ་མེད་གནས་ལུགས་རིག་པ་ཨཱཿལ་བཞག༔ ཨ་ཨ་ཨཱཿ
བཅུ་དགུ་པ༔ ཧཱུྃ༔ ཧོཿ དེང་འདིར་བདག་གིས་བླ་མེད་དཀྱིལ་འཁོར་གྱི༔ བསྙེན་སྒྲུབ་བཟླས་བརྗོད་དགེ་རྩ་ཟང་ཟིང་དང་༔ ངེས་དོན་ཏིང་འཛིན་སྙིང་པོ་ལྷུར་བླངས་མཐུས༔ ཕ་མ་རིགས་དྲུག་མཐའ་ཡས་སེམས་ཅན་རྣམས༔ ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག༔ ཉི་ཤུ་པ༔ ཧོཿ
ལྷུན་གྲུབ་མཐར་ཕྱིན་འབྲས་བུ་བདེ་དགེའི་དཔལ༔ ལེགས་པར་སྤྱོད་ཅིང་ཚེ་རབས་ཐམས་ཅད་དུ༔ བླ་མེད་སྔགས་ཀྱི་རྣལ་འབྱོར་མཆོག་རེག་ཅིང་༔ འགྲོ་ཀུན་བྱང་ཆུབ་ལམ་ལ་འགོད་མཛད་དེ༔ མ་འོངས་འདི་ནས་རྔ་ཡབ་དཔལ་རི་རུ༔ རིག་འཛིན་པདྨའི་གོ་འཕང་ཐོབ་གྱུར་ཅིག༔ ཅེས་བསྔོ་སྨོན་གྱི་རྒྱས་གདབ་ཅིང་དམིགས་མེད་རང་བྱུང་གདོད་མའི་གཤིས་ལ་བཞག༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཕྱི་རབས་སེམས་ཅན་དོན་སླད་དུ༔
ཡང་གསང་བླ་མེད་ཁྲོ་རྒྱལ་སྟོབས་འདུས་ཀྱི༔ བསྒྲུབ་པའི་ལས་རིམ་ཆ་ཚང་དོན་དྲིལ་བཞག༔ སྙིགས་དུས་ཚེ་འཕྲང་སྒྲོལ་བའི་ཟབ་གནད་འདི༔ ཀུན་གྱི་ཡང་སྙིང་ས་བོན་གཏེར་གཅིག་མ༔ མ་འོངས་འདི་ལ་འབྲེལ་ཚད་དོན་དང་ལྡན༔ དེ་ཕྱིར་འབད་བརྩོན་སྒྲུབ་པ་སྙིང་ལ་གཅགས༔ ལྔ་བརྒྱ་ཐ་མ་ཉི་ཤུའི་མགོ་ཚུགས་ཚེ༔ བོད་ཁམས་ཐམས་ཅད་དུག་མཚོའི་ཀློང་ལྟར་ཁོལ༔ མཚོན་གྱི་ཆར་པ་ཟླ་བ་བཅོ་བརྒྱད་འབབ༔ ས་ཡི་མེ་བཙའ་ཉམས་ཏེ་དུས་རྟགས་འཆར༔
ཟབ་ཆོས་འདི་ཡི་འགྲོ་དོན་དུས་ལ་བབ༔ འདི་ཉིད་འབྱིན་པ་ང་ཡི་སྤྲུལ་པ་མཆོག༔ པདྨ་གཏེར་བདག་གླིང་ཞེས་གྲགས་པ་འབྱུང་༔ དེ་དུས་ཟབ་ཆོས་འདི་དང་འཕྲད་པར་ཤོག༔ བཀའ་ཡི་རྒྱ་འདི་ཞིང་སྐྱོང་མགོན་པོས་སྲུངས༔ ལས་ངན་བདུད་རིགས་ལག་ཏུ་མ་ཤོར་རྒྱ༔ ཟིལ་ཆེན་གསང་བའི་ཕུག་ཏུ་ཨ་ཐཾ་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཐེམ་རྒྱ༔ མི་ནུབ་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར༔ ལྷོ་གནས་མཆོག་ཙཱ་རི་ཊ་ཟིལ་ཆེན་གསང་ཕུག་ནས་གདན་དྲངས་ཤིང༌། སྦས་ཡུལ་གསང་སྔགས་ཆོས་གླིང་དུ་ཤོག་སེར་ཞེང་ལ་མཐོ་གང་སོར་དོ་དཀྱུས་ལ་སོར་བཞི་པ་འདུག་པ་ཞིག་ནས་ཞལ་བཤུས་སོ།། །། ཞ༽ ༈ ཁྲོ་རྒྱལ་སྟོབས་འདུས་ཀྱི་བདུད་རྩི་ལག་མཆོད་དངོས་གྲུབ་ཀུན་འབྱུང་བཞུགས།
ཨོཾ་ཨཱཿཧཱུྃ༔ མཆོད་དོ་འབུལ་ལོ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ་ཆོས་སྒོ་བརྒྱད་ཁྲི་བཞི་སྟོང་གི་རྩ་བར་གྱུར་པ་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཡི་དམ་རྒྱུད་སྡེ་བཞི་དང་འབྲེལ་བའི་དཀྱིལ་འཁོར་དགུ་ཡི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཆོས་སྐུ་སྣང་བ་མཐའ་ཡས་ཀྱི་ཞལ་དུ་ཨོཾ་ཨཱཿཧཱུྃ༔ ལོངས་སྐུ་ཐུགས་རྗེ་ཆེན་པོའི་ཞལ་དུ་ཨོཾ་ཨཱཿཧཱུྃ༔ སྤྲུལ་སྐུ་དགའ་རབ་རྡོ་རྗེའི་ཞལ་དུ་ཨོཾ་ཨཱཿཧཱུྃ༔ སློབ་དཔོན་འཇམ་དཔལ་བཤེས་གཉེན་ཞལ་དུ་ཨོཾ་ཨཱཿཧཱུྃ༔ གུ་རུ་ཤྲཱི་སིངྷའི་ཞལ་དུ་ཨོཾ་ཨཱཿཧཱུྃ༔ མཁའ་འགྲོ་ཉི་ཟླ་དངོས་གྲུབ་ཞལ་དུ་ཨོཾ་ཨཱཿཧཱུྃ༔ གྲུབ་ཆེན་ནཱ་གརྫུ་ནའི་ཞལ་དུ་ཨོཾ་ཨཱཿཧཱུྃ༔
ཌཱཀྐི་ཙཎྜ་ལཱི་ཡི་ཞལ་དུ་ཨོཾ་ཨཱཿཧཱུྃ༔ རིག་འཛིན་པདྨ་འབྱུང་གནས་ཞལ་དུ་ཨོཾ་ཨཱཿཧཱུྃ༔ ལྷ་ལྕམ་མནྡ་ར་བའི་ཞལ་དུ་ཨོཾ་ཨཱཿཧཱུྃ༔ མཁའ་འགྲོ་ཡེ་ཤེས་མཚོ་རྒྱལ་ཞལ་དུ་ཨོཾ་ཨཱཿཧཱུྃ༔ བལ་འབངས་ཀ་ལ་སིདྡྷིའི་ཞལ་དུ་ཨོཾ་ཨཱཿཧཱུྃ༔ བལ་མོ་ཤཱཀྱ་དྷེ་མའི་ཞལ་དུ་ཨོཾ་ཨཱཿཧཱུྃ༔ མོན་མོ་བཀྲ་ཤིས་ཁྱེའུ་འདྲེན་ཞལ་དུ་ཨོཾ་ཨཱཿཧཱུྃ༔ བལ་པོ་བ་སུ་དྷ་རའི་ཞལ་དུ་ཨོཾ་ཨཱཿཧཱུྃ༔ གནུབས་སྟོན་སངས་རྒྱས་ཡེ་ཤེས་ཞལ་དུ་ཨོཾ་ཨཱཿཧཱུྃ༔ མུ་ཊ་ཨཱ་ཡུར་དྷ་རའི་ཞལ་དུ་ཨོཾ་ཨཱཿཧཱུྃ༔
རིག་འཛིན་རྩ་གསུམ་གླིང་པའི་ཞལ་དུ་ཨོཾ་ཨཱཿཧཱུྃ༔ ཨཱ་ཡུརྫྙཱ་ན་དྷེ་ཝའི་ཞལ་དུ་ཨོཾ་ཨཱཿཧཱུྃ༔ དབང་ཆེན་ནཱ་ག་ཀླུ་འདུལ་ཞལ་དུ་ཨོཾ་ཨཱཿཧཱུྃ༔ དྲག་པོ་ལྕགས་གདོང་ནག་པོའི་ཞལ་དུ་ཨོཾ་ཨཱཿཧཱུྃ༔ བདུད་འདུལ་མཁའ་འགྲོ་རིགས་བཞིའི་ཞལ་དུ་ཨོཾ་ཨཱཿཧཱུྃ༔ སྤྲུལ་པའི་ཕག་སྡིག་ཁྱུང་གསུམ་ཞལ་དུ་ཨོཾ་ཨཱཿཧཱུྃ༔ ལེགས་ལྡན་ནག་པོ་ཕྱག་བཞིའི་ཞལ་དུ་ཨོཾ་ཨཱཿཧཱུྃ༔ དཔལ་ལྡན་ཞིང་སྐྱོང་མགོན་པོའི་ཞལ་དུ་ཨོཾ་ཨཱཿཧཱུྃ༔ དྲང་སྲོང་གཟའ་མཆོག་རྒྱལ་པོའི་ཞལ་དུ་ཨོཾ་ཨཱཿཧཱུྃ༔ གནོད་སྦྱིན་བཙན་རྒོད་ཆེན་པོའི་ཞལ་དུ་ཨོཾ་ཨཱཿཧཱུྃ༔
དཀོར་བདག་ཆོས་རྒྱལ་ཆེན་པོའི་ཞལ་དུ་ཨོཾ་ཨཱཿཧཱུྃ༔ གཏེར་བདག་ཀླུ་མོ་ནོར་སྐྱོང་ཞལ་དུ་ཨོཾ་ཨཱཿཧཱུྃ༔ གཏེར་སྲུང་ཀླུ་ཡི་དགེ་བསྙེན་ཞལ་དུ་ཨོཾ་ཨཱཿཧཱུྃ༔ དགེ་བསྙེན་སྨྱོན་པ་ལག་བརྒྱད་ཞལ་དུ་ཨོཾ་ཨཱཿཧཱུྃ༔ ཀླུ་རྒྱལ་མུན་པ་རྟག་རིང་ཞལ་དུ་ཨོཾ་ཨཱཿཧཱུྃ༔ གཉན་རྒོད་རྒྱལ་བ་དུག་གདོང་ཞལ་དུ་ཨོཾ་ཨཱཿཧཱུྃ༔ ལྷ་གཉེན་རྒྱལ་བ་ཐོད་དཀར་ཞལ་དུ་ཨོཾ་ཨཱཿཧཱུྃ༔ གཞན་ཡང་བཀའ་གཏེར་སྲུང་མའི་གནས་བདག་དྲག་རྩལ་དང་ལྡན་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ སྣང་སྲིད་ཐམས་ཅད་དབང་ཆེན་རྟ་མགྲིན་ཡབ་ཡུམ་གྱི་སྐུར་གསལ་བའི་ཞལ་དུ་ཨོཾ་ཨཱཿཧཱུྃ༔ བདུད་རྩི་སྐུ་གསུམ་ས་བོན་རྣམ་པ་ཡི༔
བྱིན་རླབས་ཡིག་འབྲུ་འོད་ཞུ་བདག་ལ་ཐིམ༔ བླ་མེད་མཆོག་ཐུན་དངོས་གྲུབ་སྩལ་དུ་གསོལ༔ ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔
ཞེས་བདུད་རྩི་མྱོང་ཞིང་དངོས་གྲུབ་ཐོབ་པར་བསམ༔ ས་མ་ཡ༔ རྒྱ་རྒྱ་རྒྱ༔ བདུད་རྩི་ལག་མཆོད་ཚོགས་མཚམས་དང་ལས་བྱང་གི་མཆོད་པའི་མཚམས་སུ་སྨན་མཆོད་སྦྱར་བའོ།། །། ཟ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཧྱ་གྷྲྀ་ཝའི་ཧཱུྃ་སྒྲུབ་བཞུགས་སོ༔
དབང་ཆེན་ཚེ་བདག་སྐུ་ལ་བསྟོད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཡང་དག་ངེས་དོན་སྒྲུབ་པ་བསྟན༔ སྤྲོས་བཅས་སྒྱུ་མར་རིག་པའི་ཕྱིར༔ ཀུན་རྫོབ་ཙམ་དུ་སྟོང་གསལ་ལྷ༔ ཡེ་ནས་རང་ཤར་ཅི་བཞིན་དུ༔ སྐད་ཅིག་དྲན་རྫོགས་ཝལ་གྱིས་གསལ༔ འདི་ཉིད་སྒྲུབ་པའི་སྐལ་ལྡན་ལ༔ འབྱུང་བཞི་ཚེ་ཡི་གདོན་ལས་གྲོལ༔
སྡེ་བརྒྱད་གདུག་པའི་ཆོ་འཕྲུལ་ཞི༔ ཕྲིན་ལས་དོན་གཉིས་ལྷུན་གྱིས་འགྲུབ༔ ཕུང་པོ་ཡི་དམ་སྐུ་དང་མཉམ༔ ཧེ་རུ་ཀ་ཉིད་ཐེ་ཚོམ་མེད༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དེ་ནས་དྲན་རྫོགས་ལྷ་བསྐྱེད་ནི༔ ཧཱུྃ༔ ཨེ་ལས་རང་བྱུང་གཞལ་ཡས་ཁང་༔ གནམ་ལྕགས་ལས་གྲུབ་མཚན་ཉིད་རྫོགས༔
དེ་དབུས་ཆོས་འབྱུང་བཾ་གྱི་སྟེང་༔ རང་ཉིད་པདྨ་ཧེ་རུ་ཀཿ ཧྱ་གྷྲྀ་ཝ་དམར་ནག་གཏུམ༔ ཞལ་གདངས་ལྗགས་འདྲིལ་རྐན་སྒྲ་རྡེབ༔ སྨ་ར་དབུ་སྐྲ་མེ་འོད་འཁྲུགས༔ རྟ་སྐད་ཧཱུྃ་སྒྲ་ཕྱོགས་བཅུར་སྒྲོག༔ སྤྱི་བོར་རིགས་བདག་འོད་དཔག་མེད༔ དམར་གསལ་མཉམ་བཞག་སྐྱིལ་ཀྲུང་བཞུགས༔ ཕྱག་གཡས་རྡོ་རྗེས་བགེགས་དཔུང་འཇོམས༔ གཡོན་པའི་ཕུར་བུས་ཚེ་བདུད་སྒྲོལ༔
སྒྲོ་གཤོག་བརྒྱངས་ཤིང་དུར་ཁྲོད་ཆས༔ སྐུ་སྨད་གནམ་ལྕགས་ཕུར་གཤམ་བརྗིད༔ རྡོ་རྗེ་ཕག་མོ་ཡུམ་དང་སྦྱོར༔ འཇིགས་བྱེད་ཆེན་པོའི་སྐུ་རུ་གསལ༔ དྲག་སྔགས་ཧཱུྃ་གི་འཕྲོ་འདུ་ཡིས༔ ཕྲིན་ལས་རྣམ་བཞི་ལྷུན་གྱིས་གྲུབ༔ རང་བྱུང་ཡེ་ཤེས་ལྔ་རུ་བསྒྲལ༔ ཧཱུྃ་ཧཱུྃ་ཧཱུྃ༔ ཞེས་སྤྲོ་བསྡུ་མོས་ན་སྤྱི་དང་མཐུན༔ འདི་ཉིད་སྤྲོས་མེད་སྒྲུབ་པ་སྟེ༔
དྲན་རིག་མ་བཅོས་སྟོང་ཉིད་ངང་༔ ཧཱུྃ༔ ཞེས་ཅི་ནུས་བགྲང་བར་བྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།
མངྒ་ལཾ།། །། འ༽ ༈ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསང་སྒྲུབ་བཞུགས་སོ༔ ཡང་གསང་དབང་ཆེན་ཚོགས་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ གསང་སྒྲུབ་ཁྲོ་རྒྱལ་སྟོབས་འདུས་བསྟན༔ ལྷ་ལྕམ་ཌཱཀྐིས་ཡི་གེར་ཐོབ༔ ཟིལ་ཆེན་གསང་ཕུགྀ་ཨཚ་རྒྱ༔
གཏེར་བདག་གླིང་དང་འཕྲད་པར་ཤོག༔ དང་པོ་སྒྲུབ་པའི་རིམ་པ་ནི༔ དྲག་པོ་ཆོས་འབྱུང་ཕུག་པའམ༔ བཀྲ་ཤིས་བྱིན་ཆགས་དགེ་བའི་གནས༔ དམར་སྨུག་ས་ལ་དལ་ཡང་བཅག༔ ཡང་ན་གང་རུང་ཚོམ་བུ་བྱ༔ དབུས་སུ་ཐོད་པ་མཚན་ལྡན་ནང་༔ སྐུ་འཁོར་སྲོག་ཡིག་ཚང་བ་དང་༔ རྡོ་རྗེ་ཕུར་པ་རྣམས་ཀྱང་བཞག༔ ཕྱི་ནང་མཆོད་པ་གཞུང་བཞིན་བཤམ༔
ས་མ་ཡ༔ དང་པོ་སྐུ་འཁོར་སྲོག་ཡིག་བྲི་བ་ནི༔ རྒྱ་ཤོག་གམ་ནི་ཤིང་ཤུན་ལ༔ ལྟེ་བ་དམར་པོ་ཆོས་འབྱུང་དུ༔ ཧཱུྃ༔ དེའི་ཕྱི་རོལ་རྩིབས་བཞི་ལ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ༔ ཨོཾ་ཨཎྚ་ཧྱ་གྷྲྀ་ཝ་ཧྃའུ༔ ཨོཾ་ཀྲོ་ཏ་ཧྱ་གྷྲྀ་ཝ་ཧཱུྃ༔ ཨོཾ་ཙཎྜ་ཧྱ་གྷྲྀ་ཝ་ཧཱུྃ༔
རྩིབས་མཆན་ལ༔ ཨོཾ་ཧཱུྃ་བྷྲཱུྃ་རཀྵ༔ ཅེས་བྲི༔ མུ་ཁྱུད་ལ༔ ཨོཾ་ཧྱ་གྷྲྀ་ཝ་ཀཱི་ལ་ཡ་ཧཱུྃ་ཕཊ྄ཿ མ་མ་སརྦ་སིདྡྷི་ཛཿ བཛྲ་ཙཀྲ་རཀྵ་བྷྲཱུྃ༔ དེའི་ཕྱི་རོལ་སྐུའི་འཁོར་ལོ་བྲི༔ ས་མ་ཡ༔ ཡུམ་གྱི་ལྟེ་བ་ཆོས་འབྱུང་དུ༔
བྃ ཅེས་བྲིས༔ དེའི་ཕྱི་རོལ་རྩིབས་བཞི་ལ༔ ཨོཾ་བཛྲ་བྷ་ར་ཧི་ཧཱུྃ༔ ཨོཾ་པདྨ་ཀྲོ་དྷི་ཧཱུྃ༔ ཨོཾ་ཌཱཀྐི་ནཱི་ཛཿཧཱུྃ༔ ཨོཾ་བཾ་ཙཎྜ་ལི་ཧཱུྃ༔ དེའི་རྩིབས་མཆན་ལ༔ ཨོཾ་ཧ་རི་ནི་ས་ཛཿ དེའི་ཕྱི་རོལ་རྟེན་འབྲེལ་སྙིང་པོས་བསྐོར༔ ཕྱི་ལ་སྐུ་འཁོར༔
ཡབ་ཡུམ་ལ་དྲི་བཟང་སྨན་བྱུག་ཅིང་བགེགས་བསྐྲད་རབ་གནས་བྱ༔ རྒྱུན་དུ་སྒྲུབ་རྟེན་མི་བྱ་ན་ལུས་ལ་འཆང་༔ ས་མ་ཡ༔ གཞུང་ནི་ཚེ་སྒྲུབ་ནས་བླང་ཡང་ཆོག༔ དེ་ནས་གཞལ་ཡས་བསྐྱེད་པ་ནི༔ སྟོང་པའི་ངང་ལས་ཨེ་མཐིང་ཆོས་དབྱིངས་ཀློང་༔ མ་བཅོས་ལྷུན་གྲུབ་དབང་ཆེན་ཕོ་བྲང་ནི༔ གྲུ་བཞི་སྒོ་བཞི་མཚན་ཉིད་རང་བཞིན་རྫོགས༔ ཕྱི་ནང་ཟང་ཐལ་མེ་རླུང་འཚུབ་མ་འཁྱིལ༔ སྲ་བརྟན་མི་ཤིགས་རྡོ་རྗེ་བྲག་ཆེན་དབུས༔
པདྨ་ཉི་ཟླ་བཾ་གྱི་གདན་སྟེང་དུ༔ རྡོ་རྗེ་དམར་ནག་ལྟེ་བ་ཧཱུྃ་གིས་མཚན༔ དྲན་རྫོགས་གནས་གྱུར་པདྨ་ཧེ་རུ་ཀཿ ཁྲོ་རྒྱལ་སྟོབས་འདུས་དམར་ནག་དབང་གི་སྐུ༔ ཞལ་གསུམ་ཕྱག་དྲུག་གཡས་དཀར་གཡོན་མཐིང་ཀཿ དབུས་དམར་རྔམ་ལ་ཁྲོ་ཞིང་རབ་ཏུ་གཏུམ༔ ཞལ་གདངས་ལྗགས་འདྲིལ་སྤྱན་རྩ་འཁྱིལ་ཞིང་གཟིགས༔ དབུ་སྐྲ་ཐོད་ཕྲེང་སྤྱི་བོར་རྟ་དབུ་གསུམ༔ ཨ་མི་དྷེ་ཝས་རིགས་བདག་ཅོད་པན་བརྒྱན༔ གཡས་གསུམ་རྡོ་རྗེ་དབྱུག་ཐོ་རལ་གྲི་འཛིན༔
གཡོན་གསུམ་བྷནྡྷ་ཁ་ཊྭཱཾ་ཕུར་པ་བསྒྲིལ༔ རལ་གྲིའི་སྒྲོ་གཤོག་སེང་གླང་ཞིང་ཆེན་གོས༔ ཁྲག་ཞག་ཐལ་ཚོམ་རུས་པའི་རྒྱན་དང་ལྡན༔ མི་མགོའི་ཕྲེང་བ་དུག་སྦྲུལ་ལྷུ་ཚིགས་དཀྲིས༔ སྐུ་སྨད་ཆུ་སྲིན་ཁྲོ་ཕུར་ཟུར་གསུམ་རྔམ༔ ཕག་མོ་མཐིང་ནག་གྲི་ཐོད་མགུལ་ནས་འཁྱུད༔ ཐོད་སྐམ་དབུ་རྒྱན་ཕག་ཞལ་ཕེཾ་སྒྲ་ངུར༔ རུས་པའི་རྒྱན་ལྡན་ཞབས་གཉིས་ཡབ་ལ་འཁྲིལ༔ ཐུགས་ཀར་ཧཱུྃ་དང་ཐ་མ་སྔགས་ཀྱིས་བསྐོར༔ བ་སྤུའི་བུ་གར་མེ་ཡི་བྱ་ཁྱུང་འཕྲོ༔
ཚྭ་ཚྭའི་ཟེར་འཕྲོ་སྣང་སྲིད་དབང་སྡུད་བསྒོམ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཀྲོ་ཏི་བྷ་ར་ཧི་ཧཱུྃ་བྷྱོཿ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་དབང་དྲག་འབར་བའི་ལྷ་ཚོགས་སྤྱན་དྲངས༔ བཛྲ་ས་མཱ་ཡ་ཛ་ཛཿ སྤྱན་འདྲེན་པ་ནི༔ ཧཱུྃ༔ དབང་དྲག་རོལ་པའི་དུར་ཁྲོད་ནས༔ ཁྲོ་རྒྱལ་སྟོབས་འདུས་ལྷ་ཚོགས་རྣམས༔ གནས་འདིར་སྤྱན་འདྲེན་གཤེགས་སུ་གསོལ༔ སྒྲུབ་ལ་དབང་བསྐུར་བྱིན་ཆེན་ཕོབ༔
ཨོཾ་བཛྲ་ས་མཱ་ཡ་ཕཻཾ་ཕཻཾ་ཛཿཛཿ ཨ་བེ་ཤ་ཡ་ཨ་ཨཱཿ བཞུགས་སུ་གསོལ་བ་ནི༔ ཧཱུྃ༔ པདྨ་ཉི་ཟླ་བཾ་གདན་དུ༔ ཁྲོ་རྒྱལ་སྟོབས་འདུས་ལྷ་ཚོགས་རྣམས༔ དགྱེས་ཤིང་བརྟན་པར་བཞུགས་ནས་ཀྱང་༔ སྒྲུབ་ལ་མཆོག་ཐུན་དངོས་གྲུབ་སྩོལ༔ ཨོཾ་བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔
ཧཱུྃ༔ ཁྲོ་རྒྱལ་སྟོབས་འདུས་ཡབ་ཡུམ་ལ༔ གུས་པས་བསྟོད་ཅིང་ཕྱག་ཀྱང་འཚལ༔

ཆེ་མཆོག་དཔལ་ཆེན་རྔམ་མཛད་པ༔ ཕྲིན་ལས་བཞི་ལྡན་འགྲུབ་པར་སྩོལ༔ ཨོཾ་ན་མོ་པཱུ་རུ་ཤ་ཡ་ཧོཿ དེ་ནས་མཆོད་པ་འབུལ་པ་ནི༔ ཧཱུྃ༔ ཕྱི་མཆོད་དབང་པོའི་ཉེར་སྤྱོད་དང་༔ ནང་མཆོད་སྨན་རཀ་གཏོར་མའི་ཚོགས༔ གསང་མཆོད་སྦྱོར་སྒྲོལ་བླ་མེད་འདི༔ དབང་ཆེན་ལྷ་ཚོགས་རྣམས་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔
དེ་ནས་བསྟོད་པ་བྱ་བ་ནི༔ ཧཱུྃ༔ བསྐལ་པ་མེ་ལྟར་འབར་བའི་ཀློང་དཀྱིལ་ནས༔ དྲེགས་པ་ཕོ་མོ་བསྣོལ་བའི་གདན་སྟེང་དུ༔ སྲིད་གསུམ་སྟོབས་འདུས་པདྨ་དབང་གི་སྐུ༔ སྐུ་མདོག་དམར་པོ་མེ་ལྕེ་ཡ་ལ་ལ༔ དམར་སེར་རལ་བསིགས་སྟོང་ཁམས་ཤིག་ཤིག་འགུལ༔ རྟ་སྐད་དྲག་པོ་ཧཱུྃ་སྒྲ་དི་རི་རི༔ རིགས་བདག་ཅོད་པན་ཕྱོགས་བཅུའི་སངས་རྒྱས་གཏིབས༔ ཐོད་སྐམ་དབུ་རྒྱན་ཁྲོ་བཅུ་ཟིལ་གྱིས་གནོན༔
སྤྱན་དགུ་བགྲད་པས་དྲེགས་པ་ཕོ་མོ་སྔངས༔ ཤངས་ནས་རླུང་གཡོ་བགེགས་དཔུང་ས་ལ་དགྱེལ༔ ཞལ་གདངས་ལྗགས་འདྲིལ་མཆེ་གཙིགས་རྒྱལ་བསེན་འདུལ༔ ཕྱག་དྲུག་མཚོན་ཆས་དགྲ་བགེགས་དུམ་བུར་གཏུབ༔ དུར་ཁྲོད་ཆས་རྫོགས་སྣང་སྲིད་དབང་དུ་སྡུད༔ རལ་གྲིའི་སྒྲོ་གཤོག་ཀླུ་གཉན་ས་བདག་འཇོམས༔ ཆུ་སྲིན་རྔམ་ཞལ་བྱད་མའི་སྙིང་ཁྲག་འཐུང་༔ སྐུ་སྨད་ཕུར་བུས་བསྟན་པའི་རུ་ཏྲ་སྒྲོལ༔ བ་སྤུའི་བྱ་ཁྱུང་དལ་ཡམས་རིམས་ནད་འཇོམས༔ མེ་དཔུང་ཀློང་བཞུགས་མ་རུངས་ཐུལ་གྱིས་སྲེག༔
ཁྲོ་རྒྱལ་འབར་བའི་སྐུ་ལ་ཕྱག་འཚལ་བསྟོད༔ ཧཱུྃ༔ གསང་བའི་ཡུམ་མཆོག་རྗེ་བཙུན་རྣལ་འབྱོར་མ༔ སྐུ་མདོག་མཐིང་ནག་ཆོས་དབྱིངས་སྐྱེ་བ་མེད༔ གྲི་ཐོད་འཛིན་པས་ཉོན་མོངས་རྩད་ནས་གཅོད༔ ཕག་ཞལ་ཕེཾ་སྒྲས་མ་སྲིང་དབང་དུ་སྡུད༔ ཐོད་སྐམ་ཅོད་པན་ཡེ་ཤེས་ལྔ་དང་ལྡན༔ ཁྲོ་འཛུམ་དགྱེས་པས་བདུད་བཞི་ཟིལ་གྱིས་གནོན༔ རུས་པའི་རྒྱན་ཆས་ཕ་རོལ་ཕྱིན་དྲུག་རྫོགས༔ ཞབས་གཉིས་ཡབ་འཁྲིལ་བདེ་སྟོང་རྒྱུན་ཆད་མེད༔
གསང་བའི་དབྱིངས་ཕྱུག་རྡོ་རྗེ་དཔའ་མོར་བསྟོད༔ ཧཱུྃ༔ དབང་ཆེན་ཡབ་ཡུམ་ཐུགས་དམ་རྒྱུད་བསྐུལ་ལ༔ རང་བྱུང་སྙིང་པོ་སྔགས་ཀྱི་སྤྲོ་བསྡུ་རྣམས༔ ཕ་རོལ་ཟིལ་གནོན་ཚར་གཅོད་དབང་བསྡུས་ནས༔ སྒྲུབ་ལ་དངོས་གྲུབ་ཆར་བཞིན་འབེབ་ཏུ་གསོལ༔ ཡབ་སྔགས་ནི༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཧཱུྃ་ཕཊ྄ཿ ཡུམ་སྔགས་ནི༔ ཨོཾ་བཛྲ་བཾ་ཀྲོ་ཏི་བྷ་ར་ཧི་ཧཱུྃ་བྷྱོཿ
གསང་བ་གཅིག་སྒྲིལ་ནི༔ ཨོཾ་ཧྱ་གྷྲྀ་ཝ་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ ཡང་དྲིལ་ནི༔ ཨོཾ་ཀྲོ་ཏ་ཀཱི་ལ་ཡ་བཾ་ཧཱུྃ་བྷྱོཿ ཞེས་རྩ་སྔགས་རྣམས་འགྲུབ་རྟགས་མ་བྱུང་བར་བསྒྲུབ༔ སྐབས་སུ་ཐུན་གཏོར་འབུལ་བ་ནི༔ ཧཱུྃ༔ ཁྲག་འཐུང་ཁྲོ་རྒྱལ་ཡབ་ཡུམ་དབྱིངས་ན་བཞེངས༔ ཕྱི་ནང་ཕྲིན་ལས་རྣམ་བཞིའི་ཐུགས་དམ་བསྐུལ༔ དུག་གསུམ་ཤ་ཁྲག་མཆོད་པ་འདི་བཞེས་ལ༔
དབང་བཞི་མཆོག་ཐུན་དངོས་གྲུབ་སྩལ་དུ་གསོལ༔ ཨོཾ་བཛྲ་བྷ་ལིངྟ་པཱུ་ཛ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཞེས་དངོས་གྲུབ་ལེན་པ་ལ་སོགས་ཚེ་སྒྲུབ་ནས་བྱ༔ ཡང་ན་སྒྲུབ་པའི་དབང་བླང་བ་ནི༔ སྒྲུབ་རྟེན་དང་བུམ་པ་རྣམས་རིམ་བཞིན་བྱིན་རླབས་ཞུས་ལ༔ ཧཱུྃ༔ དབང་ཆེན་ཡབ་ཡུམ་ངོ་བོ་ཉིད༔ དེང་འདིར་སྒྲུབ་པའི་སྐལ་ལྡན་ལ༔ སྐུ་གསུང་ཐུགས་ཡོན་ཕྲིན་ལས་ཀྱི༔ དབང་བཞི་ཡོངས་རྫོགས་སྩལ་དུ་གསོལ༔
ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་དབང་བླངས་ཤིང་དངོས་གྲུབ་རོལ༔ བཀྲ་ཤིས་བསྔོ་སྨོན་དང་དཀྱིལ་འཁོར་རང་ལ་བསྟིམ༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཁྲོ་རྒྱལ་དབང་ཆེན་སྒྲུབ་ཐབས་བཞག༔ མ་འོངས་སྐལ་ལྡན་ལས་ཅན་གྱི༔ སྒྲུབ་ཅིང་ཉམས་སུ་ལེན་པ་ཡི༔ ཕྱི་ནང་བར་ཆོད་དབྱིངས་སུ་སྒྲོལ༔ ཚེ་སྒྲུབ་ཞི་བས་མ་ཐུལ་བས༔
ཚར་གཅོད་དྲག་པོའི་སྒྲུབ་པ་ཉིད༔ ཡང་གསང་བླ་མེད་ཁྱད་འཕགས་ཆོས༔ ཟིལ་གནོན་གསང་བའི་དབུས་སུ་སྦ༔ ཡང་མཐའ་ཉི་ཤུ་ལ་ཉེ་དུས༔ གཏེར་བདག་གླིང་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར། ཙཱ་རི་ཟིལ་ཆེན་གསང་ཕུག་གི་བྲག་ཚེ་བུམ་འདྲ་བའི་ལོགས་ནས་གདན་དྲངས་ཤིང་པདྨ་བཀོད་ཚལ་དུ་ཤོག་སེར་ནས་བསྒྱུར་ཏོ།། །། ཡ༽ ༈ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས། ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསང་སྒྲུབ་འདོན་ཁྲིགས་བཞུགས་སོ། རང་རིག་བླ་མ་པདྨ་ཧེ་རུ་ཀ་ལ་ཕྱག་འཚལ་ལོ། དེ་ནས་དབང་ཆེན་ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསང་སྒྲུབ་སྤྲོས་མེད་ལྟར་ཉམས་སུ་ལེན་པ་ལ། སྔོན་འགྲོ་དངོས་གཞི་རྗེས་དང་གསུམ་མོ། དང་པོ་ལ། ཐོག་མར་སྐྱབས་སུ་འགྲོ་བ་ནི།
ཨེ་མ་ཧོཿ དྲན་རིག་མངོན་གྱུར་ཡང་དག་རྫོགས་སངས་རྒྱས༔ གང་ཤར་རོལ་པའི་ཐུགས་རྗེ་ཡེ་ཤེས་ཆོས༔ སྣ་ཚོགས་བདག་འཛིན་བྲལ་བའི་དགེ་འདུན་ཚོགས༔ རོ་གཅིག་ཐ་དད་འཛིན་མེད་སྐྱབས་སུ་མཆི༔ གཉིས་པ་སེམས་བསྐྱེད་པ་ནི། ན་མོ༔ མཐའ་ཡས་འགྲོ་དྲུག་བྱམས་ཤིང་བརྩེ་བའི་མ༔ སྙིང་རྗེ་བསྐྱེད་དོ་སྲིད་པའི་རིགས་དྲུག་ཚོགས༔ དགའ་ཆེན་ཁྱོད་བདག་བསྟེན་པའི་བློ་གྲོས་ཀྱིས༔
ཐམས་ཅད་བཏང་སྙོམས་ལམ་ལ་འགོད་པར་བྱ༔ གསུམ་པ་བགེགས་གཏོར་བྱིན་རློབ་ནི། ཨོཾ་ཨཱཿཧཱུྃ་ཧོཿ ས་བརླབས་ལ། སརྦ་བྷུ་ཏ་ཨ་ཀརྵ་ཛཿ ས་བཀུག ། ན་མཿསརྦ?བ་ལིཾ་དྱེ་སྭཱ་ཧཱ། བཞི་པ་བསྔོས་ཤིང་བཀའ་བསྒོ་བ་ནི། ཧཱུྃ༔ དབང་ཆེན་ཐུགས་ལས་ཁྲོ་ཚོགས་མཚོན་ཆར་འཕྲོས༔
དཀྱིལ་འཁོར་སྒྲུབ་ལ་མི་དབང་གླག་ལྟའི་རིགས༔ གཏོར་མ་ཁྱེར་ལ་རང་རང་གནས་སུ་དེངས༔ གནོད་འཚེ་བརྩམ་ན་རྡུལ་དུ་བརླག་པར་འགྱུར༔ ཨོཾ་བཛྲ་ཀྲོ་ཏ་ཧེ་རུ་ཀ་རཾ་རཾ་ཀཱི་ལ་ཡ་ཧཱུྃ་ཕཊ྄ཿ གནོད་བྱེད་ཨུ་ཙ་ཏ་ཡ་ཕཊ྄ཿ ལྔ་པ་སྲུང་འཁོར་བསྒོམ་པ་ནི། ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་གུར་ཁང་ནི༔ སྟེང་འོག་ཕྱོགས་མཚམས་མེ་རི་རྡོ་རྗེའི་ཀློང་༔ དུམ་བུ་རིམ་དགུ་སྲ་མཁྲེགས་ཕ་ལམ་ལྟར༔
ནམ་ཡང་མི་ཤིགས་བཛྲ་རཀྵ་བྷྲཱུྃ༔ དྲུག་པ་མཆོད་པ་བྱིན་གྱིས་བརླབ་པ་ནི། རྃ་ཡྃ་ཁྃ། ཨོཾ་ཨཱཿཧཱུྃ༔ གླིང་བཞི་སྲིད་པའི་ཁྱོན་ལྟར་ཡངས་པ་ཡི༔ རིན་ཆེན་འཁོར་ཡུག་དྲྭ་བའི་ཀློང་ཡངས་སུ༔ མཆོད་སྤྲིན་ལྷ་མོ་རང་རྟགས་ཕྱག་རྒྱ་ཅན༔ གཟུགས་མཛེས་གར་མོ་ལང་ལིང་བྱེ་བ་འབུམ༔ སྤྱན་གཟིགས་ཕྱི་ནང་གསང་མཆོད་སྣ་ཚོགས་རྣམས༔ དཀྱིལ་འཁོར་དགྱེས་པ་བསྐྱེད་པའི་རྫས་སུ་གྱུར༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨཱཿཧཱུྃ༔ དེ་ནས་དངོས་གཞི་ལ། དང་པོ་བསྐྱེད་པ་ནི། ཧཱུྃ་བྷྱོཿ སྟོང་པའི་ངང་ལས་ཨེ་མཐིང་ཆོས་དབྱིངས་ཀློང་༔ མ་བཅོས་ལྷུན་གྲུབ་དབང་ཆེན་ཕོ་བྲང་ནི༔ གྲུ་བཞི་སྒོ་བཞི་མཚན་ཉིད་རང་བཞིན་རྫོགས༔ ཕྱི་ནང་ཟང་ཐལ་མེ་རླུང་འཚུབ་མ་འཁྱིལ༔ སྲ་བརྟན་མི་ཤིགས་རྡོ་རྗེ་བྲག་ཆེན་དབུས༔
པདྨ་ཉི་ཟླ་བཾ་གྱི་གདན་སྟེང་དུ༔ རྡོ་རྗེ་དམར་ནག་ལྟེ་བ་ཧཱུྃ་གིས་མཚན༔ དྲན་རྫོགས་གནས་གྱུར་པདྨ་ཧེ་རུ་ཀཿ ཁྲོ་རྒྱལ་སྟོབས་འདུས་དམར་ནག་དབང་གི་སྐུ༔ ཞལ་གསུམ་ཕྱག་དྲུག་གཡས་དཀར་གཡོན་མཐིང་ཀཿ དབུས་དམར་རྔམ་ལ་ཁྲོ་ཞིང་རབ་ཏུ་གཏུམ༔ ཞལ་གདངས་ལྗགས་འདྲིལ་སྤྱན་རྩ་འཁྱིལ་ཞིང་གཟིགས༔ དབུ་སྐྲ་ཐོད་ཕྲེང་སྤྱི་བོར་རྟ་དབུ་གསུམ༔ ཨ་མི་དྷེ་ཝས་རིགས་བདག་ཅོད་པན་བརྒྱན༔ གཡས་གསུམ་རྡོ་རྗེ་དབྱུག་ཐོ་རལ་གྲི་འཛིན༔
གཡོན་གསུམ་བྷནྡྷ་ཁ་ཊྭཱཾ་ཕུར་པ་བསྒྲིལ༔ རལ་གྲིའི་སྒྲོ་གཤོག་སེང་གླང་ཞིང་ཆེན་གོས༔ ཁྲག་ཞག་ཐལ་ཚོམ་རུས་པའི་རྒྱན་དང་ལྡན༔ མི་མགོའི་ཕྲེང་བ་དུག་སྦྲུལ་ལྷུ་ཚིགས་དཀྲིས༔ སྐུ་སྨད་ཆུ་སྲིན་ཁྲོ་ཕུར་ཟུར་གསུམ་རྔམ༔ ཕག་མོ་མཐིང་ནག་གྲི་ཐོད་མགུལ་ནས་འཁྱུད༔ ཐོད་སྐམ་དབུ་རྒྱན་ཕག་ཞལ་ཕེཾ་སྒྲ་ངུར༔ རུས་པའི་རྒྱན་ལྡན་ཞབས་གཉིས་ཡབ་ལ་འཁྲིལ༔ ཐུགས་ཀར་ཧཱུྃ་དང་ཐ་མ་སྔགས་ཀྱིས་བསྐོར༔ བ་སྤུའི་བུ་གར་མེ་ཡི་བྱ་ཁྱུང་འཕྲོ༔
ཚྭ་ཚྭའི་ཟེར་འཕྲོ་སྣང་སྲིད་དབང་སྡུད་བསྒོམ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཀྲོ་ཏི་བྷ་ར་ཧི་ཧཱུྃ་བྷྱོཿ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་དབང་དྲག་འབར་བའི་ལྷ་ཚོགས་སྤྱན་དྲངས༔ བཛྲ་ས་མཱ་ཡ་ཛ་ཛཿ གཉིས་པ་སྤྱན་འདྲེན་པ་ནི། ཧཱུྃ༔ དབང་དྲག་རོལ་པའི་དུར་ཁྲོད་ནས༔ ཁྲོ་རྒྱལ་སྟོབས་འདུས་ལྷ་ཚོགས་རྣམས༔ གནས་འདིར་སྤྱན་འདྲེན་གཤེགས་སུ་གསོལ༔ སྒྲུབ་ལ་དབང་བསྐུར་བྱིན་ཆེན་ཕོབ༔
ཨོཾ་བཛྲ་ས་མཱ་ཡ་ཕཻཾ་ཕཻཾ་ཛཿཛཿ ཨ་བེ་ཤ་ཡ་ཨ་ཨཱཿ གསུམ་པ་བཞུགས་སུ་གསོལ་བ་ནི། ཧཱུྃ༔ པདྨ་ཉི་ཟླ་བཾ་གདན་དུ༔ ཁྲོ་རྒྱལ་སྟོབས་འདུས་ལྷ་ཚོགས་རྣམས༔ དགྱེས་ཤིང་བརྟན་པར་བཞུགས་ནས་ཀྱང་༔ སྒྲུབ་ལ་མཆོག་ཐུན་དངོས་གྲུབ་སྩོལ༔ ཨོཾ་བཛྲ་ས་མ་ཡ་ཏིཥྛ་ལྷན༔ བཞི་པ་ཕྱག་འཚལ་བ་ནི།
ཧཱུྃ༔ ཁྲོ་རྒྱལ་སྟོབས་འདུས་ཡབ་ཡུམ་ལ༔ གུས་པས་བསྟོད་ཅིང་ཕྱག་ཀྱང་འཚལ༔ ཆེ་མཆོག་དཔལ་ཆེན་རྔམ་མཛད་པ༔ ཕྲིན་ལས་བཞི་ལྡན་འགྲུབ་པར་སྩོལ༔ ཨོཾ་ན་མོ་པཱུ་རུ་ཤ་ཡ་ཧོཿ ལྔ་པ་མཆོད་པ་འབུལ་པ་ནི། ཧཱུྃ༔ ཕྱི་མཆོད་དབང་པོའི་ཉེར་སྤྱོད་དང་༔ ནང་མཆོད་སྨན་རཀ་གཏོར་མའི་ཚོགས༔
གསང་མཆོད་སྦྱོར་སྒྲོལ་བླ་མེད་འདི༔ དབང་ཆེན་ལྷ་ཚོགས་རྣམས་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔
དྲུག་པ་བསྟོད་པ་བྱ་བ་ནི། ཧཱུྃ༔ བསྐལ་པ་མེ་ལྟར་འབར་བའི་ཀློང་དཀྱིལ་ནས༔ དྲེགས་པ་ཕོ་མོ་བསྣོལ་བའི་གདན་སྟེང་དུ༔ སྲིད་གསུམ་སྟོབས་འདུས་པདྨ་དབང་གི་སྐུ༔ སྐུ་མདོག་དམར་པོ་མེ་ལྕེ་ཡ་ལ་ལ༔
དམར་སེར་རལ་བསིགས་སྟོང་ཁམས་ཤིག་ཤིག་འགུལ༔ རྟ་སྐད་དྲག་པོ་ཧཱུྃ་སྒྲ་དི་རི་རི༔ རིགས་བདག་ཅོད་པན་ཕྱོགས་བཅུའི་སངས་རྒྱས་གཏིབས༔ ཐོད་སྐམ་དབུ་རྒྱན་ཁྲོ་བཅུ་ཟིལ་གྱིས་གནོན༔ སྤྱན་དགུ་བགྲད་པས་དྲེགས་པ་ཕོ་མོ་སྔངས༔ ཤངས་ནས་རླུང་གཡོ་བགེགས་དཔུང་ས་ལ་དགྱེལ༔ ཞལ་གདངས་ལྗགས་འདྲིལ་མཆེ་གཙིགས་རྒྱལ་བསེན་འདུལ༔ ཕྱག་དྲུག་མཚོན་ཆས་དགྲ་བགེགས་དུམ་བུར་གཏུབ༔ དུར་ཁྲོད་ཆས་རྫོགས་སྣང་སྲིད་དབང་དུ་སྡུད༔ རལ་གྲིའི་སྒྲོ་གཤོག་ཀླུ་གཉན་ས་བདག་འཇོམས༔
ཆུ་སྲིན་རྔམ་ཞལ་བྱད་མའི་སྙིང་ཁྲག་འཐུང་༔ སྐུ་སྨད་ཕུར་བུས་བསྟན་པའི་རུ་ཏྲ་སྒྲོལ༔ བ་སྤུའི་བྱ་ཁྱུང་དལ་ཡམས་རིམས་ནད་འཇོམས༔ མེ་དཔུང་ཀློང་བཞུགས་མ་རུངས་ཐུལ་གྱིས་སྲེག༔ ཁྲོ་རྒྱལ་འབར་བའི་སྐུ་ལ་ཕྱག་འཚལ་བསྟོད༔ ཧཱུྃ༔ གསང་བའི་ཡུམ་མཆོག་རྗེ་བཙུན་རྣལ་འབྱོར་མ༔ སྐུ་མདོག་མཐིང་ནག་ཆོས་དབྱིངས་སྐྱེ་བ་མེད༔ གྲི་ཐོད་འཛིན་པས་ཉོན་མོངས་རྩད་ནས་གཅོད༔ ཕག་ཞལ་ཕེཾ་སྒྲས་མ་སྲིང་དབང་དུ་སྡུད༔
ཐོད་སྐམ་ཅོད་པན་ཡེ་ཤེས་ལྔ་དང་ལྡན༔ ཁྲོ་འཛུམ་དགྱེས་པས་བདུད་བཞི་ཟིལ་གྱིས་གནོན༔ རུས་པའི་རྒྱན་ཆས་ཕ་རོལ་ཕྱིན་དྲུག་རྫོགས༔ ཞབས་གཉིས་ཡབ་འཁྲིལ་བདེ་སྟོང་རྒྱུན་ཆད་མེད༔ གསང་བའི་དབྱིངས་ཕྱུག་རྡོ་རྗེ་དཔའ་མོར་བསྟོད༔ བདུན་པ་ཛཔ྄་བསྐུལ་བ་ནི། ཧཱུྃ༔ དབང་ཆེན་ཡབ་ཡུམ་ཐུགས་དམ་རྒྱུད་བསྐུལ་ལ༔ རང་བྱུང་སྙིང་པོ་སྔགས་ཀྱི་སྤྲོ་བསྡུ་རྣམས༔ ཕ་རོལ་ཟིལ་གནོན་ཚར་གཅོད་དབང་བསྡུས་ནས༔
སྒྲུབ་ལ་དངོས་གྲུབ་ཆར་བཞིན་འབེབ་ཏུ་གསོལ༔ བརྒྱད་པ་བསྙེན་དམིགས་ནི། ཐུགས་ཀར་པད་ཉི་ཟླ་བའི་སྟེང་དུ་སྣང་བ་མཐའ་ཡས། དེའི་ཐུགས་ཀར་རྡོ་རྗེའི་ལྟེ་བར་ཧཱུྃ་དམར་ནག་གིས་མཚན་པའི་མཐར་སྔགས་ཀྱིས་བསྐོར་བར་ དམིགས་ལ། གསང་བ་གཅིག་དྲིལ་ནི། ཨོཾ་ཧྱ་གྷྲྀ་ཝ་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ ཞེས་གཅིག་དྲིལ་སྔགས་འགྲུབ་རྟགས་མ་བྱུང་གི་བར་བསྒྲུབ། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བྱ། དེ་ནས་ཚོགས་བྱ་བ་ལ། དང་པོ་བྱིན་གྱིས་རློབ་པ་ནི།
ཧཱུྃ༔ བདག་ཉིད་ལྷ་ཡི་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ རྃ་ཡྃ་ཁྃ་གིས་ཉེས་སྐྱོན་བསྲེགས༔ ཨོཾ་ཨཱཿཧཱུྃ་གིས་བདུད་རྩིར་བསྒྱུར༔ འདོད་ཡོན་ཚོགས་ཀྱིས་སྣང་སྲིད་གང་༔ རྒྱལ་བ་མཉེས་པའི་རྫས་སུ་གྱུར༔ ཨོཾ་ཨཱཿཧཱུྃ༔ གཉིས་པ་སྤྱན་འདྲེན་པ་ནི། ཧཱུྃ་ཧྲཱིཿ
སྐུ་གསུམ་འདུས་པའི་དཀྱིལ་འཁོར་ལྷ་ཡི་ཚོགས༔ དབང་ཆེན་ཁྲོ་རྒྱལ་འབར་བ་འཁོར་བཅས་རྣམས༔ འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ༔ བྱིན་ཆེན་ཕོབ་ལ་མཆོག་ཐུན་དངོས་གྲུབ་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མཱ་ཡ་ཛ་ཛཿ གསུམ་པ་ཚོགས་མཆོད་བཤགས་པ་ནི། ཧཱུྃ༔ བླ་མ་ཡི་དམ་མཁའ་འགྲོ་དང་༔ དབང་ཆེན་ཚེ་བདག་ལྷ་ཚོགས་ལ༔ ཞལ་ཟས་ཚོགས་ཀྱི་མཆོད་པ་འབུལ༔
སྐྱེ་མེད་ངང་དུ་ཐུགས་དམ་བསྐང༌། དམ་ཚིག་འགལ་འཁྲུལ་ཚོགས་ཀྱིས་བཤགས༔ གུ་རུ་དྷཻ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ བཞི་པ་བསྒྲལ་བསྟབ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱའི་དགྲ་བགེགས་མྱུར་དུ་ཁུག༔ གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔
ལྔ་པ་ལྷག་མ་ནི། ཧཱུྃ༔ ལྷག་སྡུད་གིང་དང་ལངྐ་རྣམས༔ ལྷག་མ་བཀའ་ཡི་ཕ་འབབ་བཞེས༔ གསང་སྔགས་བསྟན་པའི་སྲུང་མ་མཛོད༔ དམ་སྲི་དགྲ་བོ་ཆམ་ལ་ཕོབ༔ ཨུཙྪིཥྚ་བྷ་ལིཾ་ཏ་ལ་ཁཱ་ཧི༔ དྲུག་པ་ཐུགས་དམ་བསྐུལ་བ་ནི། ཧཱུྃ༔ རྩ་གསུམ་དཀྱིལ་འཁོར་ལྷ་ཚོགས་རྣམས༔
ཆོས་དབྱིངས་ངང་ནས་དྲག་པོར་བཞེངས༔ སྔོན་གྱི་ཐ་ཚིག་རྒྱུད་བསྐུལ་བའི༔ ཐུགས་དམ་མ་གཡེལ་ཕྲིན་ལས་མཛོད༔ བདུན་པ་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་ཟབ་གསང་རྡོ་རྗེའི་དབྱིངས༔ མཱ་ར་ཏི་ཀ་ཟིལ་ཆེན་ཕུག ། སོ་སོར་སྔོན་གྱི་ཐ་ཚིག་བཞིན། ལངྐ་མ་མོ་ཤུགས་འགྲོ་ཡིས༔ རང་རྟགས་སྲོག་ཕུལ་ཅི་བཞིན་དུ༔
དམར་གྱི་གཏོར་མ་འདི་བཞེས་ལ༔ འཇའ་ལུས་ཚེ་ཡི་སྒྲུབ་གྲོགས་མཛོད༔ ཨོཾ་བཾ་ཌཱཀྐི་མུ་ཁཱ་ལེ་མ་མོ་རཀྵ་ཀྲོ་ཏི་བྷ་ལིཾ་ཏ་ཁཱ་ཧི༔ བརྒྱད་པ་བརྟན་མ་སྐྱོང་བ་ནི། ཧཱུྃ༔ འཇིག་རྟེན་སྐྱོང་མཛད་བརྟན་མ་རྣམས༔ རྒྱན་ལྡན་དུར་ཁྲོད་གནས་ཉུལ་མ༔ གཏོར་མ་བཞེས་ལ་བསྟན་པ་སྲུངས༔ ཅི་བཅོལ་ཕྲིན་ལས་རོགས་དན་མཛོད༔ མ་མ་མ་མོ་ཏིང་ཏིང་ཤག་ཤག་ལེ་ལེ་བྷ་ལིཾ་ཏ་ཁཱ་ཧི༔
དགུ་པ་རྟ་བྲོ་བརྡུང་བ་ནི། ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་བརྡུང་༔ ཆེམ་ཆེམ་དགྲ་བོའི་མགོ་ལ་བརྡུང་༔ མནན་ནོ་ནམ་ཡང་མ་ལྡང་ཞིག༔ ཨོཾ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན་ནན༔ བཅུ་པ་དབང་བླང་བ་ནི། ཧཱུྃ༔ དབང་ཆེན་ཡབ་ཡུམ་ངོ་བོ་ཉིད༔
དེང་འདིར་སྒྲུབ་པའི་སྐལ་ལྡན་ལ༔ སྐུ་གསུང་ཐུགས་ཡོན་ཕྲིན་ལས་ཀྱི༔ དབང་བཞི་ཡོངས་རྫོགས་སྩལ་དུ་གསོལ༔ ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་དབང་བླངས་ཤིང་དངོས་གྲུབ་རོལ། དེ་ནས་རྗེས་ཆོག་ལ་དྲུག ། དང་པོ་མཆོད་བསྟོད་ནི། ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཡེ་པཉྩ་ཨ་མྲྀ་ཏ་རཀྟ་བྷ་ལིངྟ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ ཧཱུྃ༔ སྣང་སྲིད་ཀུན་ཀྱང་དབང་དྲག་དཀྱིལ་འཁོར་ཞིང་༔
སྣོད་བཅུད་གཟུགས་རྣམས་རྟ་མཆོག་རོལ་པའི་སྐུ༔ སྒྲ་གྲགས་སྐྱེ་མེད་ཧྱ་གྷྲྀ་ཝའི་གདངས༔ མ་འདྲེས་ཐུགས་ཉིད་གནས་ལུགས་སྣང་མཐའ་ཡས༔ རོལ་པའི་རྩལ་ཆེན་ཁྲག་འཐུང་དགྱེས་པའི་གར༔ དབང་ཆེན་ཚེ་བདག་ལྷ་ལ་ཕྱག་འཚལ་བསྟོད༔ གཉིས་པ་བཟོད་གསོལ་ནི། ཧཱུྃ༔ རྩ་གསུམ་ཡོངས་འདུས་དཀྱིལ་འཁོར་དུ༔ ཡོ་བྱད་མ་ཚང་འབག་བཙོག་ཤོར༔ ཆོ་ག་ལྷག་ཆད་ཏིང་འཛིན་གཡེལ༔
འགལ་འཁྲུལ་ནོངས་པ་བཟོད་པར་གསོལ༔ ཚངས་པ་མཆོག་གི་དངོས་གྲུབ་སྩོལ༔ ཨོཾ་བཛྲ་ས་ཏྭ་ས་མ་ཡ་ སོགས༔ ཡིག་བརྒྱ་བཟླས། བརྟན་བཞུགས་བྱ། གསུམ་པ་དཀྱིལ་འཁོར་བསྡུ་བ་ནི། ཧོཿ རང་ཤར་རང་གྲོལ་དཀྱིལ་འཁོར་ལྷ་ཚོགས་རྣམས༔ མཐའ་ནས་དབུས་ཡལ་ས་བོན་སྟོང་པའི་དབྱིངས༔ དམ་ཚིག་གཉིས་མེད་བསྐྱེད་རྫོགས་སྤྲོས་བྲལ་ངང་༔
དམིགས་མེད་ཀ་དག་རང་བྱུང་ཨཱཿརུ་ལྡང་༔ ཨ་ཨ་ཨཱཿ ཞེས་མ་བཅོས་རང་རིག་རྒྱ་ཡན་ཐལ་ལམ་ཤེས་པར་སྐྱོངས། བཞི་པ་བསྔོ་བ་ནི། ཧཱུྃ༔ ཧོཿ དེང་འདིར་བདག་གིས་བླ་མེད་དཀྱིལ་འཁོར་གྱི༔ བསྙེན་སྒྲུབ་བཟླས་བརྗོད་དགེ་རྩ་ཟང་ཟིང་དང་༔ ངེས་དོན་ཏིང་འཛིན་སྙིང་པོ་ལྷུར་བླངས་མཐུས༔ ཕ་མ་རིགས་དྲུག་མཐའ་ཡས་སེམས་ཅན་རྣམས༔
ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག༔ ལྔ་པ་སྨོན་ལམ་ནི། ཧོཿ ལྷུན་གྲུབ་མཐར་ཕྱིན་འབྲས་བུ་བདེ་དགེའི་དཔལ༔ ལེགས་པར་སྤྱོད་ཅིང་ཚེ་རབས་ཐམས་ཅད་དུ༔ བླ་མེད་སྔགས་ཀྱི་རྣལ་འབྱོར་མཆོག་རེག་ཅིང་༔ འགྲོ་ཀུན་བྱང་ཆུབ་ལམ་ལ་འགོད་མཛད་དེ༔ མ་འོངས་འདི་ནས་རྔ་ཡབ་དཔལ་རི་རུ༔ རིག་འཛིན་པདྨའི་གོ་འཕང་ཐོབ་གྱུར་ཅིག༔ ཅེས་བསྔོ་སྨོན་གང་རུང་གིས་ལེགས་པར་རྒྱས་གདབ་བོ།
དྲུག་པ་བཀྲ་ཤིས་ནི། ཧོཿ རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་དབང་བ་ཡི༔ འཆི་མེད་བདུད་རྩིས་རྟག་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ ཅེས་བཀྲ་ཤིས་དང་བསྔོ་སྨོན་གྱི་མཐའ་བརྒྱན་པར་བྱའོ། དེ་ལྟར་ཧྱ་གྷྲྀ་ཝའི་ཁྲོ་རྒྱལ་སྟོབས་འདུས་ཀྱི་གསང་སྒྲུབ་འདི་བཞིན་བསྙེན་སྒྲུབ་དང་རྒྱུན་གྱི་ཉམས་ལེན་ལ་སྤྲོས་པ་དང་མཚམས་པར་བྱས་ཏེ། རང་གཞུང་སོར་བཞག་ལ་ཁ་འགེང་དགོས་པ་གཞུང་དང་ཚེ་སྒྲུབ་ལྕགས་རྒྱ་སོགས་རིགས་མཐུན་གཞན་ནས་མི་འགལ་བར་བརྒྱན་ཏེ། ཚེ་དབང་རིག་འཛིན་པདྨའི་གནས་མཆོག་ཡང་ལེ་ཤོད་རང་གནས་སུ་མཆོག་དབྱངས་རྣམ་འཕྲུལ།
སྒོ་ཆེན་རྒྱལ་བའི་སྤྲུལ་མིང་འཛིན་པ་ཝ་གིནྡྲ་ནཱ་གརྫུ་ནར་འབོད་པས་བསྒྲིགས་པའི་ཡི་གེའི་མཐུན་འགྱུར་ནི་འཕན་བླ་བསྟན་འཛིན་འགྱུར་མེད་ཀྱིས་སོ།། །། ར༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ ཧྱ་གྷྲྀ་ཝའི་སྨད་ལས་བདུད་དཔུང་ཚར་གཅོད་བཞུགས་སོ༔ དབང་ཆེན་ཧྱ་གྷྲྀ་ཝའི་སྐུ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཡང་གསང་འཆི་བདག་ཟིལ་གནོན་གྱི༔ ཆ་རྐྱེན་ཧྱ་གྷྲྀ་ཝ་ཡི༔ ལས་མཐའ་བཟློག་པའི་རིམ་པ་བསྟན༔
དབྱངས་ཅན་མཚོ་རྒྱལ་བརྡ་ལྟར་ཟུངས༔ མ་འོངས་དུས་ཀྱི་ཐ་མ་ལ༔ ཚེ་འཕྲང་བདུད་བཞི་ལྡང་བའི་ཚེ༔ རྐྱེན་ངན་བཟློག་པའི་གཉེན་པོ་ཆེ༔ ཟོར་ཟློག་དྲག་པོ་འདི་ཉིད་ཟབ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དང་པོ་ལག་ལེན་རིམ་པ་ནི༔ དྲག་པོའི་སྣོད་མཆོག་ལྕགས་ཟངས་སུ༔ དལ་བཅག་མ་ཏྲཾ་ཆོས་འབྱུང་བརྩེགས༔
འབྲུ་ནག་ཟན་ལ་དཔལ་གཏོར་ནི༔ ཆེ་བ་གཅིག་ལ་འཁོར་བཅུ་གསུམ༔ རྩེ་མོ་མེ་རིའི་རྒྱན་གྱིས་བརྒྱན༔ ཕྱི་རྩང་དྲུག་ཅུ་རྩ་བཞི་ལ༔ ཕྱག་རྩང་ཉི་ཤུ་རྩ་དགུ་བྱས༔ ཁྲག་ཀྱུ་ལ་སོགས་ལྷ་གྲངས་ལྟར༔ དར་ནག་གདུགས་དང་མཚོན་ཆས་བརྒྱན༔ རྩང་རྩེ་ཤ་དང་ལིངྒས་བརྒྱན༔ ཟོར་རྫས་སོགས་ནི་གཞུང་བཞིན་བྱས༔ བསྒྲལ་ཆས་རྣམས་ནི་སྤྱི་མཐུན་ལྟར༔
རྟག་གཏོར་རྟེན་གཏོར་ཐུན་གཏོར་དང་༔ ཚོགས་དང་བསྐང་རྫས་ལ་སོགས་བསགས༔ རོལ་མོ་སྒྲ་བཅས་ཚང་བར་བྱ༔ ས་མ་ཡ༔ དང་པོ་བཟློག་པའི་མདུན་བསྐྱེད་བྱ་བ་ནི༔ ཨོཾ་ཨེ་ཧོ་རྃ་ཡྃ་ཁྃ༔ ཨོཾ་ཤུདྡྷེ་ཤུདྡྷ་ཤྭ་དྷ་ན་ཡེ་སྭཱ་ཧཱ༔ ལན་གསུམ་མམ་བདུན་བྱ༔ ཨོཾ་ཨཱཿཧཱུྃ༔ ཧཱུྃ༔
སྟོང་པའི་ངང་ལས་དྲག་པོའི་གཞལ་ཡས་ཁང་༔ མེ་རླུང་སྟོབས་ལྡན་སྦྱོར་བའི་ཐོད་མཁར་ནི༔ དམར་ནག་རྔམ་འཇིགས་དུར་ཁྲོད་བཀོད་པ་ཚང་༔ ཕྱི་ན་ཞེ་སྡང་ཐོག་སེར་བུ་ཡུག་འཚུབས༔ ནང་ན་འདོད་ཆགས་རཀྟའི་རྦ་རླབས་ཕྱུར༔ བར་ན་གཏི་མུག་གདུག་པའི་མུན་རུབ་འཁྲིགས༔ ཕྱི་རོལ་ཐམས་ཅད་ཤན་པ་རྩང་གིས་བསྐོར༔ དགྲ་བགེགས་བསྒྲལ་བའི་མཚོན་རྩེ་མདུང་ལྟར་གཟེངས༔ གཤིན་རྗེའི་ཞགས་པ་བྷ་སུ་ཏ་ཡིས་བསྡམས༔ རྦད་པའི་ལས་ཟོར་དུག་རྫས་སྣ་དགུས་སྤྲས༔
དགྲ་ཤ་ལིངྒ་རྩང་གི་རྩེ་ལ་བརྒྱན༔ དུག་རླུང་འཚུབ་མ་བསྐལ་པའི་མེ་འོད་འཁྲུགས༔ དེ་དབུས་གནམ་ལྕགས་འཁོར་ལོ་ཆོས་འབྱུང་དང་༔ ཏི་ར་སྨུག་ནག་གན་རྐྱལ་སྙིང་ཁའི་སྟེང་༔ དམར་ནག་རྡོ་རྗེའི་ལྟེ་བ་ཧཱུྃ་གིས་མཚན༔ དྲན་རྫོགས་དབང་དྲག་པདྨ་ཧེ་རུ་ཀཿ ཅེས་སོགས་བསྟོད་པའི་བསྙེན་པ་མ་རྫོགས་བར་བཏང་སྟེ་བདག་མདུན་བྱ༔ ས་མ་ཡ༔ དེ་ནས་བསྐང་བ་བྱ་བ་ནི༔ གཏོར་མ་དང་མཆོད་རྫས་བདུད་རྩིས་བྲན་ལ༔
ཧཱུྃ༔ བདེ་ཆེན་དབང་དྲག་རོལ་པའི་ཕོ་བྲང་ནས༔ རྟ་མཆོག་རྒྱལ་པོ་འཇིགས་བྱེད་ཧེ་རུ་ཀཿ ཁྲོ་རྒྱལ་སྟོབས་འདུས་ལྷ་ཚོགས་གཤེགས་སུ་གསོལ༔ ཏི་ར་བཾ་ཆེན་བསྣོལ་བའི་གདན་ལ་བཞུགས༔ བརྐྱང་བསྐུམ་རྔམ་པའི་གར་གྱིས་ཕྱག་འཚལ་བསྟོད༔ དུག་གསུམ་ཤ་ཁྲག་གཏོར་མའི་མཆོད་པ་འབུལ༔ དཀྱིལ་འཁོར་ལྷ་ཚོགས་ཐུགས་དམ་སྐོང་གྱུར་ཅིག༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔
ཁྲོ་རྒྱལ་རྟ་མཆོག་འབར་བ་ཧེ་རུ་ཀཿ སྐུ་མདོག་དམར་ནག་ཞལ་གསུམ་ཕྱག་དྲུག་རྔམ༔ སྐུ་སྨད་གནམ་ལྕགས་ཕུར་བུ་དབལ་དང་ལྡན༔ ཚེ་བདུད་ལོག་འདྲེན་ཕོ་མོའི་སྙིང་ཁར་གཟིར༔ གསང་བའི་ཡུམ་མཆོག་ཕག་མོ་པང་དུ་འཁྱུད༔ ཟུང་འཇུག་བདེ་སྟོང་ཡེ་ཤེས་ངོ་བོ་ཉིད༔ སྐུ་ལས་བསྐལ་པའི་གཟི་བརྗིད་མེ་ཆེན་འབར༔ ཁྲོ་རྒྱལ་རྟ་ཕག་ཡབ་ཡུམ་ཐུགས་དམ་བསྐང་༔ ཧཱུྃ༔ གཡས་སུ་སྨུག་ནག་གྲུ་གསུམ་དཀྱིལ་འཁོར་ནས༔
འཇམ་དཔལ་གཤིན་རྗེ་ནག་པོའི་ཐུགས་དམ་བསྐང་༔ གཡོན་དུ་གྲུ་གསུམ་མཐིང་ནག་དཀྱིལ་འཁོར་ནས༔ གསང་བདག་རྡོ་རྗེ་གཏུམ་པོའི་ཐུགས་དམ་བསྐང་༔ རྒྱབ་ཏུ་ལྗང་ནག་གྲུ་གསུམ་དཀྱིལ་འཁོར་ནས༔ སྤྲུལ་པ་བྱ་ཁྱུང་འབར་བའི་ཐུགས་དམ་བསྐང་༔ མདུན་དུ་སྨུག་མཐིང་གྲུ་གསུམ་དཀྱིལ་འཁོར་ནས༔ དཔལ་འབར་མ་ཧཱ་ཀཱ་ལའི་ཐུགས་དམ་བསྐང་༔ ཧཱུྃ༔ ཞེ་སྡང་མེ་ལྟར་འབར་བའི་ཀློང་དཀྱིལ་ནས༔ ཁྲོ་མོ་ལྕགས་གདོང་ནག་མོའི་ཐུགས་དམ་བསྐང་༔
ང་རྒྱལ་རི་ལྟར་བརྩེགས་པའི་ཀློང་དཀྱིལ་ནས༔ ཁྲོ་མོ་ཁྲོས་མ་ནག་མོའི་ཐུགས་དམ་བསྐང་༔ འདོད་ཆགས་ཁྲག་མཚོ་མེར་བའི་ཀློང་དཀྱིལ་ནས༔ ཁྲོ་མོ་གཏུམ་ཆེན་ནག་མོའི་ཐུགས་དམ་བསྐང་༔ ཕྲག་དོག་རླུང་ལྟར་འཚུབས་པའི་ཀློང་དཀྱིལ་ནས༔ ཁྲོ་མོ་སེང་གདོང་ནག་མོའི་ཐུགས་དམ་བསྐང་༔ ཧཱུྃ༔ ཤར་ཕྱོགས་གཏུམ་དྲག་འབར་བའི་དུར་ཁྲོད་ནས༔ ཁྲོ་མོ་སྒོ་སྐྱོང་དཀར་མོའི་ཐུགས་དམ་བསྐང་༔ ལྷོ་ཕྱོགས་གད་རྒྱངས་སྒྲོག་པའི་དུར་ཁྲོད་ནས༔
ཁྲོ་མོ་སྒོ་སྐྱོང་སེར་མོའི་ཐུགས་དམ་བསྐང་༔ ནུབ་ཕྱོགས་པདྨ་འཁྱིལ་བའི་དུར་ཁྲོད་ནས༔ ཁྲོ་མོ་སྒོ་སྐྱོང་དམར་མོའི་ཐུགས་དམ་བསྐང་༔ བྱང་ཕྱོགས་ཀཱི་ལི་སྒྲོག་པའི་དུར་ཁྲོད་ནས༔ ཁྲོ་མོ་སྒོ་སྐྱོང་ལྗང་ནག་ཐུགས་དམ་བསྐང་༔ ཕྱི་ནང་བར་ཁྱམས་འཁོར་ཡུག་ལ་གནས་པའི༔ བཀའ་སྡོད་བྱེ་བ་འབུམ་གྱི་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་སྐོང་བའི་དམ་རྫས་ནི༔ སྣ་ཚོགས་དབང་པོའི་མེ་ཏོག་རི་ལྟར་སྤུངས༔
ཤ་ཆེན་བསྲེགས་པའི་སྤོས་དུད་ཕྱོགས་བཅུར་ཁྱབ༔ རྐང་མར་ཞག་གི་སྒྲོན་མེ་ཉི་ལྟར་གསལ༔ དམར་ཆེན་ཁྲག་གི་དྲི་ཆབ་མཚོ་ལྟར་བསྐྱིལ༔ དགྲ་བགེགས་དོན་སྙིང་ཞལ་ཟས་རི་ལྟར་བརྗིད༔ སྣ་ཚོགས་སྒྲ་སྙན་རོལ་མོ་འབྲུག་ལྟར་སྒྲོག༔ གཡབ་དར་རྟེན་དར་སྣ་ཚོགས་དབྱིངས་ལ་བསྒྲེངས༔ སྒྲུབ་རྫས་བརྟེན་རྫས་མང་པོ་བཅལ་དུ་བཀྲམ༔ གཡང་གཞི་སྣ་ཚོགས་བླ་བྲེ་མཁའ་ལ་བྲེས༔ རྒྱུ་རློན་ལྡ་ལྡིའི་ཤམ་བུ་བ་དན་འཕྱངས༔ དཀར་དམར་སྨན་མཆོད་རཀྟ་རྦ་རླབས་འཕྱུར༔
དམར་ཆེན་གཏོར་མ་དགྲ་བགེགས་ལིངྒས་བརྒྱན༔ སྐུ་འབག་བླ་རྟེན་སྲོག་འཁོར་སྤྱན་གཟིགས་བཤམས༔ གོ་ཁྲབ་མདའ་མདུང་གྲི་སོགས་མཚོན་ཆ་གཟེངས༔ དཀྱིལ་འཁོར་མཉེས་པའི་དམ་རྫས་གཉན་པོ་འདིས༔ དབང་ཆེན་ཁྲོ་རྒྱལ་ཡབ་ཡུམ་ཐུགས་དམ་བསྐང་༔ འཇམ་དཔལ་གཤིན་རྗེ་ཡབ་ཡུམ་ཐུགས་དམ་བསྐང་༔ གསང་བདག་དྲེགས་པ་ཡབ་ཡུམ་ཐུགས་དམ་བསྐང་༔ སྤྲུལ་པ་ཁྱུང་ཆེན་ཡབ་ཡུམ་ཐུགས་དམ་བསྐང་༔ དཔལ་ཆེན་མ་ཧཱ་ཀཱ་ལའི་ཐུགས་དམ་བསྐང་༔ ཧཱུྃ༔
རྡོ་རྗེ་དབང་ཆེན་ཡབ་ཡུམ་ཐུགས་དམ་བསྐང་༔ རཏྣ་དབང་ཆེན་ཡབ་ཡུམ་ཐུགས་དམ་བསྐང་༔ པདྨ་དབང་ཆེན་ཡབ་ཡུམ་ཐུགས་དམ་བསྐང་༔ ཀརྨ་དབང་ཆེན་ཡབ་ཡུམ་ཐུགས་དམ་བསྐང་༔ ཧཱུྃ༔ ཞི་བ་ཟིལ་གནོན་ཡབ་ཡུམ་ཐུགས་དམ་བསྐང་༔ ཁྲོ་བོ་ཟིལ་གནོན་ཡབ་ཡུམ་ཐུགས་དམ་བསྐང་༔ ཁྲོ་མོ་ཟིལ་གནོན་ཡབ་ཡུམ་ཐུགས་དམ་བསྐང་༔ ཁྱུང་ཆེན་ཟིལ་གནོན་ཡབ་ཡུམ་ཐུགས་དམ་བསྐང་༔ ཕོ་རྒྱུད་ཟིལ་གནོན་ཡབ་ཡུམ་ཐུགས་དམ་བསྐང་༔
མོ་རྒྱུད་ཟིལ་གནོན་ཡབ་ཡུམ་ཐུགས་དམ་བསྐང་༔ ཀླུ་རྣམས་ཟིལ་གནོན་ཡབ་ཡུམ་ཐུགས་དམ་བསྐང་༔ གཟའ་རྣམས་ཟིལ་གནོན་ཡབ་ཡུམ་ཐུགས་དམ་བསྐང་༔ སྒོ་སྐྱོང་མཁའ་འགྲོ་རིགས་བཞིའི་ཐུགས་དམ་བསྐང་༔ ཧཱུྃ༔ བཀའ་ཉན་མ་མོ་དྲུག་གི་ཐུགས་དམ་བསྐང་༔ དམུས་ལོང་བརྒྱད་སྦྲེལ་རྣམས་ཀྱི་ཐུགས་དམ་བསྐང་༔ ཕོ་ཉ་འདབ་ཆགས་སྡེ་བཞིའི་ཐུགས་དམ་བསྐང་༔ ཕོ་ཉ་འབྲུག་ཆེན་སྡེ་བཞིའི་ཐུགས་དམ་བསྐང་༔ གདུག་པའི་རྔམ་ཁྱི་བརྒྱད་ཀྱི་ཐུགས་དམ་བསྐང་༔
ཤ་ཟ་ཅེ་སྤྱང་བརྒྱད་ཀྱི་ཐུགས་དམ་བསྐང་༔ ཡང་འཁོར་སྤྲུལ་པ་འབུམ་གྱི་ཐུགས་དམ་བསྐང་༔ ཧཱུྃ༔ ཐུགས་དམ་གཉན་པོ་སྐོང་བའི་དམ་རྫས་ནི༔ ཕྱི་ནང་བླ་མེད་རྫས་ཀྱིས་ཐུགས་དམ་བསྐང་༔ སྒྲུབ་པའི་དམ་རྫས་གཉན་པོ་ཡིན་པའི་ཕྱིར༔ སྐུ་འབག་བླ་འཁོར་རྣམས་ཀྱིས་ཐུགས་དམ་བསྐང་༔ རྟེན་པའི་དམ་རྫས་གཉན་པོ་ཡིན་པའི་ཕྱིར༔ སྒྲུབ་གཏོར་དཔལ་གཏོར་རྟེན་གཏོར་ཐུགས་དམ་བསྐང་༔ མཆོད་པའི་དམ་རྫས་གཉན་པོ་ཡིན་པའི་ཕྱིར༔
བདུད་རྩི་སྨན་རཀ་གཏོར་མས་ཐུགས་དམ་བསྐང་༔ འབོད་པའི་དམ་རྫས་གཉན་པོ་ཡིན་པའི་ཕྱིར༔ གྲི་རྐང་རྔ་གླིང་རོལ་མོས་ཐུགས་དམ་བསྐང་༔ བསྐུལ་ཞིང་མཆོད་པའི་དམ་རྫས་ཡིན་པའི་ཕྱིར༔ ཚོགས་མཆོད་ཐུན་གཏོར་རྣམས་ཀྱིས་ཐུགས་དམ་བསྐང་༔ རྦད་པའི་དམ་རྫས་གཉན་པོ་ཡིན་པའི་ཕྱིར༔ དམར་ཆེན་གཏོར་ཟོར་དྲག་པོས་ཐུགས་དམ་བསྐང་༔ གཡབ་པའི་དམ་རྫས་གཉན་པོ་ཡིན་པའི་ཕྱིར༔ ཕྱར་དར་རུ་མཚོན་ནག་པོས་ཐུགས་དམ་བསྐང་༔ བསྒྲལ་བའི་དམ་རྫས་གཉན་པོ་ཡིན་པའི་ཕྱིར༔
དྲག་པོའི་མཚོན་ཆ་སྣ་ཚོགས་ཐུགས་དམ་བསྐང་༔ ཧཱུྃ༔ བཞུགས་པའི་དམ་རྫས་གཉན་པོ་ཡིན་པའི་ཕྱིར༔ ཕོ་བྲང་ཐོད་མཁར་འབར་བས་ཐུགས་དམ་བསྐང་༔ མི་འགྱུར་གནས་སུ་སྡོད་པའི་རྫས་ཡིན་ཕྱིར༔ ཉི་ཟླ་པདྨ་འབར་བས་ཐུགས་དམ་བསྐང་༔ སྲུང་བའི་གུར་ཁང་མི་ཤིགས་བརྟན་པའི་ཕྱིར༔ མེ་རི་སྨུག་ནག་འབར་བས་ཐུགས་དམ་བསྐང་༔ རྟག་ཏུ་དུར་ཁྲོད་ཤ་ལ་དགྱེས་པའི་ཕྱིར༔ བམ་རོ་ལྷུ་དུམ་རྣམས་ཀྱིས་ཐུགས་དམ་བསྐང་༔
ཉོན་མོངས་དུག་ལྔའི་རྒྱ་མཚོའི་སྐེམ་པའི་ཕྱིར༔ དམར་ཆེན་ཞམ་ཆུ་འཁྱིལ་བས་ཐུགས་དམ་བསྐང་༔ དུར་ཁྲོད་རྒྱན་ཀུན་ཡོངས་སུ་རྫོགས་པའི་ཕྱིར༔ གཡང་གཞི་རྒྱལ་མཚན་རྣམས་ཀྱིས་ཐུགས་དམ་བསྐང་༔ བརྟེན་ཅིང་མི་འབྲལ་རྒྱུན་དུ་འགྲོག་པའི་ཕྱིར༔ ཕྱི་ནང་མཆོད་སྤྲིན་ཚོགས་ཀྱིས་ཐུགས་དམ་བསྐང་༔ ཧཱུྃ༔ བསྐང་དུ་མེད་དེ་སྐྱེ་མེད་ངང་ལ་བསྐང་༔ མཆོད་དུ་མེད་དེ་གཉིས་མེད་རོལ་པར་མཆོད༔ སྦྱོར་དུ་མེད་དེ་ཟུང་འཇུག་ངང་ལ་སྦྱོར༔
བསྒྲལ་དུ་མེད་དེ་ཡེ་ཤེས་ཆེན་པོར་སྒྲོལ༔ ཡེ་སྦྱོར་ཡེ་སྒྲོལ་ཆེན་པོའི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་དག་གྱུར་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔
དེ་ནས་བཤགས་པ་བྱ་བ་ནི༔ ཧཱུྃ༔ དབང་ཆེན་དཀྱིལ་འཁོར་གསན་ཅིང་དགོངས་སུ་གསོལ༔ བདག་ཅག་བག་མེད་དམ་འགལ་དབང་གྱུར་ནས༔ བསྐྱེད་རྫོགས་མ་གསལ་སྔགས་བཟླས་ཉམས་པ་དང་༔ དུས་ཀྱི་སྐོང་བཤགས་མཆོད་རྫས་ཆག་པ་དང་༔
རྒྱུ་ཆུང་ཕུད་ཉམས་ལྷག་མ་ཕྲི་བ་དང་༔ དམ་འགལ་ལེ་ལོ་བག་མེད་ཅི་མཆིས་པ༔ མཐོལ་ལོ་བཤགས་སོ་མི་སྒྲིབ་ཚངས་པར་སྩོལ༔ ཅེས་ཡི་གེ་བརྒྱ་པས་ལྷག་ཆད་བཀང་༔ ཕྱི་ནང་རྐྱེན་ངན་བར་ཆད་སོགས༔ ཉམས་ཆག་ཐམས་ཅད་བསྐང་བ་ཡི༔ གདམས་པ་ཟབ་ཁྱད་ཨེ་མ་ཧོཿ ས་མ་ཡ༔ དེ་ནས་ཐུགས་དམ་བསྐུལ་ཞིང་གཏོར་མ་འབུལ༔ ཤ་དུམ་དང་ནི་ལིངྒ་བཅས་ཏེ༔
ཧཱུྃ༔ མི་མངོན་ཕོ་བྲང་ལྷུན་གྲུབ་རང་བྱུང་དབྱིངས༔ དབང་ཆེན་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་ཧྱ་གྷྲྀ་ཝ་སྐུར་བཞེངས་ཤིག༔ སྐུ་མདོག་དམར་ནག་ཁྲོས་པས་སྣང་སྲིད་སྔངས༔ ཕྱག་དྲུག་མཚོན་གྱི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་བཟློག་པའི་ལས་ལ་ཆོས༔ སྤྲུལ་པ་བཙན་གྱི་དམག་ཚོགས་བྱེ་བ་འབུམ༔ སྐུ་མདོག་དམར་པོ་མེ་ཟེར་ཡ་ལ་ལ༔ ཟངས་ཁྲབ་རྨོག་ཞུ་རུ་མཚོན་ལྷབས་སེ་ལྷབ༔
རལ་གྲི་རུ་མཚོན་ཐོག་མདའ་ཤ་ར་ར༔ ཟངས་རྟ་དམར་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་ཟངས་ཀྱི་འཕར་བ་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ གསང་མཆོག་ཁྲོ་རྒྱལ་ལྷ་ཚོགས་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བོ་ཤོར་ར་རེ༔ བྱད་ཟོར་ཕུར་ཁ་བཟློག་པའི་ཕྲིན་ལས་མཛོད༔ ཨོཾ་བཛྲ་ཧྱ་གྷྲྀ་ཝ་ཀཱི་ལ་ཡ་བྷ་ལིངྟ་ཁཱ་ཧི༔ ཤུ་ལ་རཾ་ཏྲི་དགྲ་བོ་ཨ་ཀརྵ་ཡ་ཛ་ཛཿ
ཧཱུྃ༔ གཡས་སུ་སྨུག་ནག་གྲུ་གསུམ་དུར་ཁྲོད་ནས༔ ཁྲོ་རྒྱལ་འཇམ་དཔལ་ནག་པོ་སྐུར་བཞེངས་ཤིག༔ སྐུ་མདོག་ཁམ་ནག་སྒེག་པས་ས་གསུམ་གཡོ༔ ཕྱག་དྲུག་མཚོན་གྱི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔ སྤྲུལ་པ་གཤིན་རྗེའི་དམག་ཚོགས་བྱེ་བ་འབུམ༔ སྐུ་མདོག་དམར་ནག་མུན་པ་ཐིབས་སེ་ཐིབ༔ ལྕགས་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔
ལྕགས་རྟ་ནག་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་ལྕགས་ཀྱི་སྤྱང་མོ་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ སྐུ་མཆོག་ཁྲོ་རྒྱལ་ལྷ་ཚོགས་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཨོཾ་མཉྫུ་ཤྲཱི་ཀཱི་ལ་ཡ་བྷ་ལིངྟ་ཁཱ་ཧི༔ ཡ་མ་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔
གཡོན་དུ་མཐིང་ནག་གྲུ་གསུམ་དུར་ཁྲོད་ནས༔ གསང་བདག་ཁྲོ་རྒྱལ་ཆེན་པོ་སྐུར་བཞེངས་ཤིག༔ སྐུ་མདོག་མཐིང་ནག་གཏུམ་པས་སྲིད་གསུམ་སྔངས༔ ཕྱག་དྲུག་མཚོན་གྱི་སྒྱོགས་ཆེན་དགྲ་ལ་འཕེན༔ གདུག་པའི་དགྲ་བགེགས་གཞོམ་ཕྱིར་ལས་ལ་ཆོས༔ ཡང་སྤྲུལ་བདུད་ཀྱི་དམག་ཚོགས་བྱེ་བ་འབུམ༔ སྐུ་མདོག་སྔོ་ནག་ནད་སྤྲིན་ཕྱུ་རུ་རུ༔ གནམ་ལྕགས་ཁྲབ་རྨོག་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ གནམ་ལྕགས་རྟ་ཕོའི་འདུར་ལྡིང་ཆེམས་སེ་ཆེམ༔
ཡང་སྤྲུལ་གནམ་ལྕགས་དོམ་ནག་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ ཐུགས་མཆོག་ཁྲོ་རྒྱལ་ལྷ་ཚོགས་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ ངག་མནན་གཏད་ཁྲམ་བཟློག་པའི་ཕྲིན་ལས་མཛོད༔ ཨོཾ་བཛྲ་པཱ་ཎི་ཀཱི་ལ་ཡ་བྷ་ལིངྟ་ཁཱ་ཧི༔ དུ་པྲ་མ་རཾ་ཏྲི་དགྲ་བོའི་ཨ་ཀརྵ་ཡ་ཛཿ ཧཱུྃ༔ རྒྱབ་ཏུ་ལྗང་ནག་གྲུ་གསུམ་དུར་ཁྲོད་ནས༔
ཁྲོ་རྒྱལ་སྤྲུལ་པའི་བྱ་ཁྱུང་སྐུར་བཞེངས་ཤིག༔ སྐུ་མདོག་ལྗང་མཐིང་ཀྲང་ཀྲིང་སྒྲ་སྒྲོག་པ༔ ཕྱག་དྲུག་མཚོན་གྱི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔ སྤྲུལ་པ་གནོད་སྦྱིན་དམག་ཚོགས་བྱེ་བ་འབུམ༔ སྐུ་མདོག་ལྗང་ནག་གློག་ཞགས་ཁྱུགས་སེ་ཁྱུག༔ མཐིང་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ མཐིང་རྟ་ལྗང་སྔོན་འདུར་ལྡིང་ཆེམས་སེ་ཆེམ༔ སྤྲུལ་པ་མཐིང་གི་རྔམ་ཁྱི་སྟོང་ཕྲག་འགྱེད༔
དམ་ཉམས་དགྲ་བོའི་བླ་འགུགས་ཉི་ལི་ལི༔ ཡོན་ཏན་ཁྲོ་རྒྱལ་ལྷ་ཚོགས་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ མི་རུང་ལྟས་ངན་བཟློག་པའི་ཕྲིན་ལས་མཛོད༔ ཨོཾ་ཁྲོྃ་རཾ་ཀཱི་ལ་ཡ་བྷ་ལིངྟ་ཁཱ་ཧི༔ ཡཀྴ་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ མདུན་དུ་སྔོ་ནག་གྲུ་གསུམ་དུར་ཁྲོད་ནས༔ ཁྲོ་རྒྱལ་མ་ཧཱ་ཀཱ་ལ་སྐུར་བཞེངས་ཤིག༔
སྐུ་མདོག་སྔོ་ནག་གཤེ་བས་དགྲ་བགེགས་འཇོམས༔ ཕྱག་དྲུག་མཚོན་ཆའི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔ ཡང་སྤྲུལ་རྒྱལ་ཆེན་དམག་ཚོགས་བྱེ་བ་འབུམ༔ སྐུ་མདོག་དཀར་ནག་ན་བུན་ཐུ་ལུ་ལུ༔ བསྭེ་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ བསྭེ་རྟ་དམར་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་བསྭེ་ཡི་གཟིག་ཆེན་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཤ་ར་ར༔
ཕྲིན་ལས་ཁྲོ་རྒྱལ་ལྷ་ཚོགས་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ དམ་སྲི་འདྲེ་རྒོད་བཟློག་པའི་ཕྲིན་ལས་མཛོད༔ ཨོཾ་བཛྲ་མ་ཧཱ་ཀཱ་ལ་ཀཱི་ལ་ཡ་བྷ་ལིངྟ་ཁཱ་ཧི༔ ཤེ་ལ་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ གསང་ཆེན་ལྷུན་གྲུབ་གྲུ་གསུམ་དུར་ཁྲོད་ནས༔ ཡུམ་ཆེན་ཁྲོ་མོ་རིགས་བཞི་སྐུར་བཞེངས་ཤིག༔ སྐུ་མདོག་མ་ངེས་ཁྲོས་པས་བདུད་དཔུང་འཇོམས༔
ཕྱག་དྲུག་མཚོན་ཆའི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔ སྤྲུལ་པ་མ་མོའི་དམག་ཚོགས་བྱེ་བ་འབུམ༔ སྐུ་མདོག་སེར་ནག་འབྲུག་སྒྲ་འུ་རུ་རུ༔ གསེར་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ གསེར་རྟ་སེར་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་གསེར་གྱི་རྒྱ་སྟག་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ ཡུམ་ཆེན་ཁྲོ་མོ་རིགས་བཞི་འཁོར་བཅས་ཀྱིས༔
དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ འབྱུང་འཁྲུགས་ཚེ་བདུད་བཟློག་པའི་ཕྲིན་ལས་མཛོད༔ ཨོཾ་ཀྲོ་ཏ་ཙ་ཏུར་བྷ་ལིངྟ་ཁཱ་ཧི༔ མ་ཏྲི་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ ཤར་ཕྱོགས་རབ་འཇིགས་གྲུ་གསུམ་དུར་ཁྲོད་ནས༔ སྒོ་སྐྱོང་ཁྲོ་མོ་ལྕགས་ཀྱུ་སྐུར་བཞེངས་ཤིག༔ སྐུ་མདོག་དཀར་པོ་དགྱེས་པས་བགེགས་སྲིན་འདུལ༔ ཕྱག་གཉིས་མཚོན་ཆའི་སྒྱོགས་ཆེན་དགྲ་ལ་འཕེན༔
གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔ སྤྲུལ་པ་ལྷ་ཡི་དམག་ཚོགས་བྱེ་བ་འབུམ༔ སྐུ་མདོག་དཀར་ནག་སེར་བ་ཆི་ལི་ལི༔ དུང་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ དུང་རྟ་དཀར་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་དུང་སེང་དཀར་པོ་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ ཤར་ཕྱོགས་སྒོ་སྐྱོང་ཁྲོ་མོ་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔
གདུག་པའི་དམ་ཉམས་དགྲ་བགེགས་ཤོར་ར་རེ༔ རྨི་ལྟས་མཚན་ངན་བཟློག་པའི་ཕྲིན་ལས་མཛོད༔ ཨོཾ་བཛྲ་ཨཾ་ཀུ་ཤ་ཀཱི་ལ་ཡ་བྷ་ལིངྟ་ཁཱ་ཧི༔ ཨ་དྷེ་ཝ་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ ལྷོ་ཕྱོགས་གད་རྒྱངས་གྲུ་གསུམ་དུར་ཁྲོད་ནས༔ སྒོ་སྐྱོང་སེར་མོ་ཞགས་པ་སྐུར་བཞེངས་ཤིག༔ སྐུ་མདོག་སེར་པོ་བཞད་པས་ལོག་འདྲེན་འཇོམས༔ ཕྱག་གཉིས་མཚོན་ཆའི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔
སྤྲུལ་པ་དམ་ཅན་དམག་ཚོགས་བྱེ་བ་འབུམ༔ སྐུ་མདོག་སེར་ནག་རླུང་དམར་འུ་རུ་རུ༔ མཆོང་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ མཆོང་རྟ་སྨུག་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་མཆོང་གི་དྲེད་མོང་སྟོང་ཕྲག་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ ལྷོ་ཕྱོགས་སྒོ་སྐྱོང་ཁྲོ་མོ་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་སྲི་དགྲ་བགེགས་ཤོར་ར་རེ༔
མི་ཁ་གླེང་གཞི་བཟློག་པའི་ཕྲིན་ལས་མཛོད༔ ཨོཾ་རཏྣ་པཱ་ཤ་ཀཱི་ལ་ཡ་བྷ་ལིངྟ་ཁཱ་ཧི༔ ཨོཾ་ས་དྷུ་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ ནུབ་ཕྱོགས་གཏུམ་དྲག་གྲུ་གསུམ་དུར་ཁྲོད་ནས༔ སྒོ་སྐྱོང་ཁྲོ་མོ་ལྕགས་སྒྲོག་སྐུར་བཞེངས་ཤིག༔ སྐུ་མདོག་དམར་མོ་འཇིགས་པས་དུག་ལྔ་འཇོམས༔ ཕྱག་གཉིས་མཚོན་ཆའི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་ཆོས༔ སྤྲུལ་པ་ཀླུ་ཡི་དམག་ཚོགས་བྱེ་བ་འབུམ༔
སྐུ་མདོག་སྔོ་ནག་དུག་ཟེར་ཝ་ལ་ལ༔ གཡུ་ཁྲབ་རྨོག་ཞུ་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ གཡུ་རྟ་སྔོན་པོ་འདུར་ལྡིང་ཆེམས་སེ་ཆེམ༔ ཡང་སྤྲུལ་གཡུ་ཡི་ལྕེ་སྤྱང་སྟོང་ཕྲག་འགྱེད༔ དམ་ཉམས་དགྲ་བགེགས་བླ་འགུགས་ཉི་ལི་ལི༔ ནུབ་ཕྱོགས་སྒོ་སྐྱོང་ཁྲོ་མོ་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ རྨི་ལྟས་མཚན་ངན་བཟློག་པའི་ཕྲིན་ལས་མཛོད༔
ཨོཾ་པདྨ་ཕོ་ཊ་བཾ་ཀཱི་ལ་ཡ་བྷ་ལིངྟ་ཁཱ་ཧི༔ ཨོཾ་ནཱ་ག་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ བྱང་ཕྱོགས་རབ་རྒྱུ་གྲུ་གསུམ་དུར་ཁྲོད་ནས༔ སྒོ་སྐྱོང་ཁྲོ་མོ་དྲིལ་བུ་སྐུར་བཞེངས་ཤིག༔ སྐུ་མདོག་ལྗང་མོ་བརྗིད་པས་ཡམས་ནད་འཇོམས༔ ཕྱག་གཉིས་མཚོན་ཆའི་སྒྱོགས་ཆེན་དགྲ་ལ་འཕེན༔ གདུག་པའི་གཡུལ་ངོ་གཞོམ་ཕྱིར་ལས་ལ་བཞེངས༔ སྤྲུལ་པ་གཟའ་ཡི་དམག་ཚོགས་བྱེ་བ་འབུམ༔ སྐུ་མདོག་སྨུག་ནག་ཐོག་འབེབས་སི་ལི་ལི༔
རྡོ་རྗེ་ཁྲབ་རྨོག་རུ་དར་ལྷབས་སེ་ལྷབ༔ རལ་གྲི་རུ་མཚོན་ཐོག་མདའ་ཤ་ར་ར༔ རྫུ་འཕྲུལ་རླུང་རྟ་འདུར་ལྡིང་ཆེམས་སེ་ཆེམས༔ ཡང་སྤྲུལ་གཟའ་ཡི་སྐྱེས་བུ་མི་རྒོད་འགྱེད༔ དམ་ཉམས་དགྲ་བོའི་བླ་འགུགས་ཉི་ལི་ལི༔ བྱང་ཕྱོགས་སྒོ་སྐྱོང་ཁྲོ་མོ་འཁོར་བཅས་ཀྱིས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ གདུག་པའི་དམ་ཉམས་དགྲ་བགེགས་ཤོར་ར་རེ༔ ལོག་འདྲེན་འབྱུང་པོ་བཟློག་པའི་ཕྲིན་ལས་མཛོད༔ ཨོཾ་ཀརྨ་གྷཎྜེ་ཀཱི་ལ་ཡ་བྷ་ལིངྟ་ཁཱ་ཧི༔
ཀི་ཀང་རཾ་ཏྲི་དགྲ་བོ་ཨ་ཀརྵ་ཡ་ཛཿ ཧཱུྃ༔ དབང་ཆེན་ཁྲོ་རྒྱལ་འབར་བའི་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེའི་སྐུར་བཞེངས་ལ༔ རིག་འཛིན་རྣལ་འབྱོར་བདག་གི་རྒྱབ་རྟེན་མཛོད༔ ཕ་རོལ་བྱད་ཟོར་ཕུར་ཁ་བཟློག་བསྒྱུར་ནས༔ བསྟན་དང་བདག་ལ་སྡང་བའི་དགྲ་བགེགས་རྣམས༔ ལོ་ཟླ་ཞག་དུས་ཟ་མར་མ་བཞག་པར༔ དྲེགས་པ་ལྷ་སྲིན་སྡེ་བརྒྱད་འཁོར་བཅས་ཀྱིས༔ མྱུར་དུ་སྒྲོལ་ཞིང་ཤ་ཁྲག་དོན་སྙིང་བཞེས༔
རྣམ་ཤེས་འོད་གསལ་ཆོས་སྐུའི་མཁའ་ལ་སྟིམས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མཉྫུ་ཤྲཱི་ཧྱ་གྷྲྀ་ཝ་བཛྲ་པཱ་ཎི་ཁྲོཾ་རཾ་གྷ་རུ་ཊ་མ་ཧཱ་ཀཱ་ལ་བཾ་ཀྲོ་ཏི་ཙ་ཏུར་ཀཱི་ལ་ཡ་ཛཿཧ྄ཱུྃ་བཾ་ཧོཿ དགྲ་བགེགས་གནོད་བྱེད་ཐམས་ཅད་བྷྱོ་བྷྱོཿ བཟློག་བཟློག༔ ཅེས་ཁྲོ་ཚོགས་འབུམ་གྱི་འཇིགས་པའི་དམག་དཔུང་བསྐྱེད་ནས་བྱད་མ་བསྒྲལ་ཞིང་ཕ་རོལ་གྱི་དམག་ཚོགས་ཐམས་ཅད་བཟློག་པར་བསམ༔ དེ་ནས་དགྲ་བགེགས་བསྒྲལ་བའི་རིམ་པ་ནི༔ ལྕགས་ཧོཾ་དུ་ལིངྒ་བཞག་ཅིང་བསྒྲལ་བའི་ཆས་ཀྱིས་བསྐོར༔ རྣལ་འབྱོར་པ་ཞྭ་གོས་ནག་པོ་དམོད་པའི་ཆས་སུ་ཞུགས་ཕྱར་དར་དང་རུ་མཚོན་གཟུགས༔ གུ་གུལ་དང་ཤ་ཆེན་གྱི་དུད་པ་བཏང་༔
ལས་ཀྱི་གིང་དཀར་ནག་ཕོ་ཉ་དང་བཅས་མདུན་གྱི་ནམ་མཁར་གསེར་སྐྱེམས་སྦྲེང་ཞིང་འདི་སྐད་དོ༔ ཧཱུྃ༔ མི་མངོན་དབྱིངས་བཞུགས་རྒྱལ་བ་ཞི་ཁྲོའི་ལྷ༔ ཁྱད་པར་དབང་ཆེན་ཁྲོ་རྒྱལ་སྟོབས་འདུས་ཀྱི༔ དཀྱིལ་འཁོར་ལྷ་ཚོགས་གཉན་པོ་དགོངས་སུ་གསོལ༔ བདག་ནི་ཚུལ་བཞིན་སྤྱོད་པའི་རྣལ་འབྱོར་ལ༔ ཐར་པ་སྒྲུབ་ཅིང་འགྲོ་དོན་སེམས་ལགས་ཀྱང་༔ ལོག་འདྲེན་འབྱུང་པོས་བྱེད་དུ་མ་སྟེར་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རིག་འཛིན་གྲུབ་ཐོབ་གཟུ་དང་དཔང་པོ་མཛོད༔
མ་གནོང་མཁྱེན་གསོལ་དགྲ་ལ་བཀའ་ཆད་ཕོབ༔ བསྟན་པའི་སྲོག་ཤིང་གསང་སྔགས་བླ་མེད་ལ༔ མུ་སྟེགས་དམག་ཚོགས་རྣམས་ཀྱིས་འགྲས་བཙུགས་ཏེ༔ ཟབ་ཆོས་གཉན་གྱི་བསྟན་པ་སྣུབ་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཡི་དམ་ལྷ་ཚོགས་གཟུ་དང་དཔང་པོ་མཛོད༔ མ་གནོང་མཁྱེན་གསོལ་དགྲ་ལ་བཀའ་ཆད་ཕོབ༔ འཛམ་གླིང་མཆོད་སྡོང་སྐུ་གསུང་ཐུགས་ཀྱི་རྟེན༔ དམ་ལོག་བདུད་ཀྱི་སྤྲུལ་པས་འགྲས་བཙལ་ནས༔ དབེན་རི་གཙུག་ལག་གཉན་པོ་བཅོམ་ལགས་པས༔
རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མཁའ་འགྲོ་ཆོས་སྐྱོང་གཟུ་དང་དཔང་པོ་མཛོད༔ མ་གནོང་མཁྱེན་གསོལ་དགྲ་ལ་བཀའ་ཆད་ཕོབ༔ རྒྱལ་བའི་གདུང་འཚོབ་རིག་འཛིན་བདག་ཅག་ལ༔ ཕ་རོལ་དགྲ་བགེགས་རྣམས་ཀྱིས་བརྙས་བཙུགས་ཏེ༔ ཚེ་ལ་བར་ཆད་འཕྲོག་རྩོམ་གླགས་ཤོམ་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དམ་ཅན་གཏེར་སྲུང་གཟུ་དང་དཔང་པོ་མཛོད༔ མ་གནོང་མཁྱེན་གསོལ་དགྲ་ལ་བཀའ་ཆད་ཕོབ༔ དེང་འདིར་སྒྲུབ་པའི་དཀྱིལ་འཁོར་ཟབ་མོ་འདིར༔
འདྲེ་རྒོད་སྣ་ཚོགས་བདུད་ཀྱིས་གླགས་བལྟས་པས༔ ཅི་བཞིན་ལམ་དུ་འགྲོ་བར་མ་སྟེར་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ལས་མཁན་ཕོ་ཉས་གཟུ་དང་དཔང་པོ་མཛོད༔ མ་གནོང་མཁྱེན་གསོལ་དགྲ་བགེགས་ཁུག་ལ་ཤོག༔ སྡང་ཞིང་གདུག་པའི་བྱད་མ་དགྲ་བོ་འདི༔ ཡི་དམ་ལྷ་ཡིས་མགོན་སྐྱབས་མ་མཛད་པར༔ བཀའ་ཡི་ཆད་པ་ལེ་ལན་དྲག་པོ་ཕོབ༔ དེང་འདིར་འགུགས་ནས་བསྒྲལ་བའི་ཕྲིན་ལས་མཛོད༔ ཨོཾ་སརྦ་པཉྩ་པཱུ་ཛ་ཁཱ་ཧི༔
དེ་ནས་ཁྲོ་རྒྱལ་སྟོབས་ཀྱི་ཕུར་བུ་ཐོགས་ནས་ཧཱུྃ་མཛད་ཀྱི་ཕྱག་རྒྱ་དང་བཅས་ཏེ༔ རང་ཉིད་ཏིང་འཛིན་ཁྲོ་བོའི་ང་རྒྱལ་གྱིས༔ ཧཱུྃ༔ བདག་ཉིད་ཁྲོ་རྒྱལ་སྟོབས་འདུས་ཧེ་རུ་ཀཿ སྲིད་པ་ཀུན་ཏུ་ཆེ་བཙན་འགྲན་ཟླ་བྲལ༔ སྐུ་མདོག་དམར་ནག་སྟོང་ཁམས་མེ་འོད་འཁྲུགས༔ ཞལ་གསུམ་ཁྲོ་བས་ཡེ་ཤེས་འཇིག་རྟེན་བསྔངས༔ སྤྱན་དགུ་བགྲད་པས་ས་གསུམ་འདར་ཞིང་ཁོལ༔ ཕྱག་དྲུག་འཇིགས་པའི་མཚོན་ཆ་སྐར་ལྟར་འཁྲུགས༔ དུར་ཁྲོད་ཆས་བཅུའི་བགེགས་དཔུང་ས་ལ་བསྒྱེལ༔
མི་བཟད་སྒྲོ་གཤོག་འབར་བས་བདུད་དཔུང་འཇོམས༔ ཞབས་བཞི་གྱད་ཀྱིས་གླིང་བཞི་དོར་ཐབས་བརྫིས༔ ཕྱག་གི་མཐའ་གཉིས་རི་རབ་ཕུར་བུ་བསྒྲིལ༔ གནམ་ལྕགས་ཐོག་དང་སེར་བ་ཆར་དུ་འབེབས༔ བྱད་མ་དགྲ་བགེགས་བསྒྲལ་བའི་རང་བཞིན་གསལ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་བཾ་བྷ་ར་ཧི༔ བཛྲ་ཀཱི་ལི་ཀཱི་ལ་ཡ་ཨ་ཡ་མ་དུ་རུ་ཙ་ཤ་ན་སརྦ་བིགྷྣཱན་ཧཱུྃ་ཕཊ྄ཿ ཅེས་སྔགས་ཉེར་གཅིག་གམ་བདུན་ཕྲག་ཙམ་བཟླས་ཤིང་༔ དྲེགས་པ་སྡེ་བརྒྱད་ཐམས་ཅད་དགྲ་བགེགས་བསྒྲལ་བའི་ལས་སུ་ཆས་པར་བསམ༔ ཕཊ྄ཿ
མདུན་དུ་ཨེ་ཀཾ་དམར་ནག་ལས་གྲུབ་པའི༔ ལྕགས་བསྲེགས་ཀྱི་ཁང་སྒྲོམ་ནག་ལ་འཐུག་པ༔ དམར་ལྷང་ངེ་བ་རེག་པ་ཙམ་གྱིས་ཐུལ་དུ་སྲེག་པ༔ གཤིན་རྗེའི་ཕོ་བྲང་བདུད་ཀྱི་བསད་ཁང་༔ ལས་མཁན་གྱི་བཙོན་ར༔ སྲོག་གཅོད་འབུམ་གྱི་བྲུབ་ཁུང་༔ ཤན་པ་འབུམ་གྱི་བཙོན་ཁང་༔ ཟིན་ནས་ཐར་པ་མེད་པའི་དབུས་སུ༔ ནྲྀ་དང་ཏྲི་དམར་སྐྱ་ཡོངས་སུ་གྱུར་པ་ལས༔ ཡིད་ལ་དམིགས་པའི་དགྲ་བོ་བྱད་མ་ལུས་སྔོ་ཞིང་ཧམ་པ༔
ཉམ་ཐག་པའི་གཟུགས་ཅན་མགོན་སྐྱབས་ཀྱི་ལྷ་དང་བྲལ་བ༔ བུ་ག་དགུ་ནས་ཁྲག་འཛག་ཅིང་ཤི་སྐད་ཙེ་རེ་བ༔ ངུ་འབོད་ཆོ་ངེ་འདེབས་པ༔ ཡན་ལག་ལྕགས་སྒྲོག་ཏུ་བཅུག་སྟེ༔ ལས་མཁན་ཕོ་ཉ་རྣམས་ཀྱིས་བཟུང་ནས་བྲོས་དབང་མེད་པ་ཞིག་ཏུ་གྱུར༔ དགྲ་བོ་ཨ་ཀརྵ་ཡ་ཛ་ཛཿ དེ་ནས་བདེན་སྟོབས་བརྗོད་པ་ནི༔ ན་མོཿ དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔
ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་རིག་སྔགས་གཟུངས་སྔགས་སྙིང་པོ་རྣམས་ཀྱི་བཀའ་བདེན་པ་དང་༔ ཁྱད་པར་དབང་ཆེན་ཁྲོ་རྒྱལ་སྟོབས་འདུས་ལྷ་བཅུ་གསུམ་གྱི་དཀྱིལ་འཁོར་ལྷ་ཚོགས་རྣམས་ཀྱི་བདེན་པ་དང་༔ བཀའ་སྲུང་དྲེགས་པ་གཏེར་བདག་ལས་ཀྱི་ཕོ་ཉ་བྱེ་བ་འབུམ་གྱི་བདེན་པ་དང་༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པ་རྣམས་ཀྱི་བདེན་པ་ཆེན་པོའི་མཐུ་དང་ནུས་པ་ལ་བརྟེན་ནས་སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་པ་བདག་གི་སྒོས་དགྲ༔ ཉི་མ་ཕྱོགས་བཞི་མཚམས་བརྒྱད་ནས༔ གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔
བར་དུ་གཅོད་པར་བྱེད་པའི་རྐྱེན༔ ཁྱད་པར་བན་བོན་སྔགས་པའི་མཐུ་ཟོར༔ བྱད་ཁ་ཁྲམ་ཁ་རྩིས་རྒྱན་ཤོ་ཁ་འདེབས་པའི་སྡེ་བརྒྱད་འབྱུང་པོ་སྔ་དགྲ་ཡིད་ལ་འཆང་བ༔ ཕྱི་དགྲ་ཡིད་ལ་སེམས་པ༔ ད་དགྲ་ཐད་དུ་ལངས་པ༔ ཕྱི་ཡི་ཞིང་ཁང་ལ་གནོད་པ༔ སྒོ་ཡི་ཕྱུགས་ལ་གནོད་པ༔ ཁྱིམ་གྱི་མི་ལ་གནོད་པ༔ འགྲོ་ལམ་དུ་རྩང་འཛུགས་པ༔ ཟས་ལམ་དུ་དུག་སྦྱོར་བ༔
འཕྲང་ལམ་དུ་རྒྱུག་ར་བྱས་པ༔ མི་ཁ་གླེང་གཞི་གཏོང་བ༔ བསམ་ངན་དང་སྦྱོར་རྩུབ་འཆང་བ༔ སྔོན་ནས་བསྐྱོད་དགོས་ཟེར་བ༔ མདུན་ནས་སྒུག་དགོས་ཟེར་བ༔ རྒྱབ་ནས་འདེད་དགོས་ཟེར་བ༔ འཕྲོག་དགོས་བཅོམ་དགོས་ཟེར་བ༔ ཁ་འོ་མ་ལས་འཇམ་ཞིང་༔ སྙིང་ཚེར་མ་ལས་རྩུབ་པ༔ བསླབ་པའི་སློབ་བུ་དམ་ལོག༔
རུས་ཀྱི་ནང་ཚན་རྒྱབ་ལོག༔ བཅོས་པའི་ནད་པ་སོས་ལོག༔ གཏམ་པའི་ཤག་རོགས་མནའ་གཟན༔ འགྲུལ་བའི་མཛའ་རོགས་སྙིང་ངན༔ སྐྱབས་པའི་ཡོན་བདག་གཞུངས་ངན༔ གསོས་པའི་ལེའུ་ལྷ་ལོག༔ ཉོས་པའི་ཆུང་མ་སྙིང་རིང་༔ བསྟེན་པའི་མགོ་དཔོན་ཁྲེལ་མེད༔ ངོ་ལོག་རྒྱབ་སྟོན་བྱེད་པ༔ མི་མིན་མི་རུ་བརྫུ་བ༔
ལྷ་མིན་ལྷ་རུ་བརྫུ་བ༔ མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ ཚད་བཙུགས་པ་ཡ་བོ་བཟུང་བ༔ འགྲས་འཚོལ་ཞིང་སྡང་སེམས་འཆང་བ༔ ཁྱད་པར་ནད་བདག་ཡམས་བདག་གྲེ་བོ་རྒྱལ་བསེན་ཐེའུ་རང་༔ འགོང་པོ་གོད་སྲི་དབུལ་སྲི་རྐྱེན་ཆག་གློ་བུར་ལངས་པ༔ ཆེ་སྲི་ཆུང་སྲི་དར་སྲི་རྒན་སྲིཿ གཞོན་སྲི་ལམ་འདྲེ༔ ལོ་སྐག་ཟླ་སྐག་ཞག་སྐག༔
དུས་མིན་འཆི་བ་རྣམ་བརྒྱད༔ མི་རུང་ཐན་ལྟས་སྣ་དགུ༔ ཆོ་འཕྲུལ་རྨི་ལམ་ངན་པ༔ མི་མཐུན་དགྲ་གཤེད་ཕུང་གྱོད་ལ་སོགས་པ༔ མདོར་ན་བདག་ཅག་དཔོན་སློབ་འཁོར་དང་བཅས་པ་ལ་གནོད་ཅིང་འཚེ་བར་བྱེད་པ་གང་ཡིན་པ་ཐམས་ཅད༔ དགྲ་གཟུགས་མིང་རུས་ལིངྒ་འདི་ལ་ཁུག་ཅིག༔ ཨོཾ་བཛྲ་ཨངྐུ་ཤ་ཡ་དགྲ་བོ་ཛ་ཛཿ ཨོཾ་རཏྣ་པཱ་ཤ་ཧཱུྃ་དགྲ་བོ་ཆིང་ཆིང་༔ ཨོཾ་པདྨ་སྥོ་ཊ་བཾ་དགྲ་བོ་ནན་ནན༔ ཨོཾ་ཀརྨ་གྷཎྜེ་ཧོ་དགྲ་བོ་མྱོས་མྱོས༔
བྷནྡྷ་བྷནྡྷ་ཡ་དགྲ་བོ་གཏུབ་གཏུབ༔ མཱ་ར་ཡ་དགྲ་བོ་མྱོས་མྱོས༔
ཞེས་ལན་གསུམ་གྱིས་འགུགས་ཤིང་བསྟིམ༔ དེ་ནས་མྱུར་མགྱོགས་འགུགས་པའི་ཕོ་ཉ་འགྱེད་པ་ནི༔ ཧཱུྃ༔ དབང་ཆེན་ཐུགས་ལས་སྤྲུལ་པའི་སྲས༔ ཤར་ནས་འགུགས་པའི་ཕོ་ཉ་མོ༔ དུང་གི་སེངྒེ་མགོ་དགུ་ལ༔ ལྕགས་ཀྱི་བུད་མེད་དཀར་མོས་ཞོན༔ ལག་ན་ལྕགས་ཀྱུ་ཕུར་བུ་ཐོགས༔
འཁོར་དུ་མོན་པ་འབུམ་གྱིས་བསྐོར༔ ཡང་སྤྲུལ་ལྕགས་ཀྱི་སྤྱང་མོ་འགྱེད༔ དོ་ནུབ་ནམ་གྱི་གུང་ཐུན་ལ༔ དམ་ཉམས་དགྲ་བོ་གཉིད་ལོག་གི༔ བླ་སྲོག་རྣམ་ཤེས་ཁུག་ལ་ཤོག༔ རྟེན་ཕུར་ཕུད་ལ་འཇུ་ཐག་ཆོད༔ བླ་སྙིང་ཕྲོལ་ལ་སྲོག་རྩ་ཆོད༔ རྔོན་པས་རི་དྭགས་དེད་པ་བཞིན༔ རང་དབང་མེད་པར་ཁུག་ལ་ཤོག༔ དུས་ལ་བབ་བོ་ས་མ་ཡ༔
ཨོཾ་བཛྲ་ཨཾ་ཀུ་ཤ་ཡ་ཛཿ དགྲ་བགེགས་ནྲྀ་ཏྲི་ཨ་ཀརྵ་ཡ་ཛཿ ཧཱུྃ༔ དབང་ཆེན་ཐུགས་ལས་སྤྲུལ་པའི་སྲས༔ ལྷོ་ནས་འགུགས་པའི་ཕོ་ཉ་མོ༔ མཚལ་གྱི་རྒྱ་སྟག་མགོ་དགུ་ལ༔ བསྭེ་ཡི་བུད་མེད་སེར་མོས་ཞོན༔ ཕྱག་ན་ཞགས་པ་ཕུར་བུ་ཐོགས༔ འཁོར་དུ་ཤན་པ་འབུམ་གྱིས་བསྐོར༔ ཡང་སྤྲུལ་ཟངས་ཀྱི་སྤྲེའུ་འགྱེད༔
དོ་ནུབ་ནམ་གྱིས་གུང་ཐུན་ལ༔ དམ་ཉམས་དགྲ་བོ་གཉིད་ལོག་གི༔ བླ་ཚེ་འཁྱམས་པོ་ཁྲིད་ལ་ཤོག༔ རྟེན་ཕུར་འཇུ་ཐག་ཆོད་ལ་ཤོག༔ བླ་སྙིང་ཕྲོལ་ལ་སྲོག་རྩ་ཆོད༔ བྱིའུ་ཆུང་ཁྲ་ཡིས་ཁྱེར་བ་བཞིན༔ རང་དབང་མེད་པར་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་རཏྣ་པཱ་ཤ་ཧཱུྃ༔ དགྲ་བོ་ནྲྀ་ཏྲི་ཨ་ཀརྵ་ཡ་ཛཿ
ཧཱུྃ༔ དབང་ཆེན་ཐུགས་ལས་སྤྲུལ་པའི་སྲས༔ ནུབ་ནས་འགུགས་པའི་ཕོ་ཉ་མོ༔ མཆོང་གི་དོམ་ནག་མགོ་དགུ་མ༔ ཟངས་ཀྱི་བུད་མེད་དམར་མོས་ཞོན༔ ལག་ན་ལྕགས་སྒྲོག་ཕུར་བུ་ཐོགས༔ འཁོར་དུ་ལས་མཁན་འབུམ་གྱིས་བསྐོར༔ ཡང་སྤྲུལ་དུག་གི་ཕག་རྒོད་འགྱེད༔ དོ་ནུབ་ནམ་གྱི་གུང་ཐུན་ལ༔ དམ་ཉམས་དགྲ་བོ་གཉིད་ལོག་གི༔
བླ་ཚེ་འཁྱམས་པོ་ཁྲིད་ལ་ཤོག༔ རྟེན་ཕུར་འཇུ་ཐག་ཆོད་ལ་ཤོག༔ བླ་སྙིང་ཕྲོལ་ལ་སྲོག་རྩ་ཆོད༔ རྭ་ལུག་གཅན་གྱིས་དེད་པ་བཞིན༔ རང་དབང་མེད་པར་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་པདྨ་སྥོ་ཊ་བཾ་དགྲ་བོ་ནྲྀ་ཏྲི་ཨ་ཀརྵ་ཡ་ཛ་ཛཿ ཧཱུྃ༔ དབང་ཆེན་ཐུགས་ལས་སྤྲུལ་པའི་སྲས༔ བྱང་ནས་འགུགས་པའི་ཕོ་ཉ་མོ༔
གཡུ་ཡི་སྤྱང་མོ་མགོ་དགུ་ལ༔ མཐིང་གི་བུད་མེད་སྔོན་མོས་ཞོན༔ ལག་ན་དྲིལ་བུ་ཕུར་པ་ཐོགས༔ འཁོར་དུ་སྲིན་མོ་འབུམ་གྱིས་བསྐོར༔ ཡང་སྤྲུལ་མུན་པའི་དྲེད་མོང་འགྱེད༔ དོ་ནུབ་ནམ་གྱི་གུང་ཐུན་ལ༔ དམ་ཉམས་དགྲ་བོ་གཉིད་ལོག་གི༔ བླ་སྲོག་རྣམ་ཤེས་ཁུག་ལ་ཤོག༔ རྟེན་ཕུར་འཇུ་ཐག་ཆོད་ལ་ཤོག༔ བླ་སྙིང་ཕྲོལ་ལ་སྲོག་རྩ་ཆོད༔
ཉ་མོ་སྲམ་གྱིས་དེད་པ་བཞིན༔ རང་དབང་མེད་པར་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་གྷཎྜེ་ཧོཿ དགྲ་བགེགས་ནྲྀྀ་ཏྲི་ཨ་ཀརྵ་ཡ་ཛཿ དེ་ནས་དགྲ་བོ་ལྷ་དང་དབྱེ་བ་ནི༔ བྱ་རོག་འུག་སྒྲོ་ཐོགས་ནས༔ ཧཱུྃ༔ ཁཱ་ཁ་མུ་ཁ་ནག་མོ་བྱ་རོག་གདོང་༔ གཡས་གཡོན་ལག་ན་སྤུ་གྲི་དུག་རྫས་ཐོགས༔
གདུག་པའི་དམ་ཉམས་དགྲ་བོ་ལས་ངན་འདི༔ ལྷ་དང་ཕྱེས་ལ་བྱད་དུ་བཅུག་པར་གྱིས༔ དགྲ་བོའི་ཕ་ལྷ་སྤྱི་བོའི་གཙུག་ནས་ཕྱེས༔ དགྲ་བོའི་མ་ལྷ་གསང་བའི་གནས་ནས་ཕྱེས༔ དགྲ་བོའི་ཞང་ལྷ་ལྟེ་བའི་གནས་ནས་ཕྱེས༔ དགྲ་བོའི་ཕོ་ལྷ་ཕྲག་པ་གཡས་ནས་ཕྱེས༔ དགྲ་བོའི་ཡུལ་ལྷ་ཕྲག་པ་གཡོན་ནས་ཕྱེས༔ དགྲ་བོའི་དགྲ་ལྷ་རྟེན་མཁར་དབུས་ནས་ཕྱེས༔ དགྲ་བོའི་སྲོག་ལྷ་སྙིང་གི་དཀྱིལ་ནས་ཕྱེས༔ དགྲ་བོའི་བན་བོན་ལྷ་སྲུང་རྒྱབ་ནས་ཕྱེས༔
དགྲ་བོའི་གཉེན་དང་ཕ་ཚན་ནང་སྡེ་བཅས༔ དགྲ་བོའི་མཐུན་གསུམ་གང་ཉེ་གྲི་རུ་ཕོབ༔ དགྲ་བོའི་རིགས་རྒྱུད་བླ་རྟེན་མེ་རུ་སྲེགས༔ དགྲ་བོ་སྐྱོབ་བྱེད་ལྷ་རྣམས་ཐམས་ཅད་ཕྱེས༔ དགྲ་བོ་ལྷ་མེད་ཉམ་ཐག་དུས་ལ་བབ༔ འཇོམས་བྱེད་ཁཱ་ཁ་མུ་ཁ་མཐུ་མ་ཆུང་༔ ཨོཾ་ཧ་ལ་ཧ་ལ་དགྲ་བོ་ཤག་ཕྱེས༔ ཚིནྡྷ་ཚིནྡྷ་དགྲ་བོ་ཤག་ཕྱེས༔ བྷནྡྷ་བྷནྡྷ་དགྲ་བོ་ཤག་ཕྱེས༔ མཱ་ར་མཱ་ར་དགྲ་བོ་ཤག་ཕྱེས༔
མྱོག་ཐུམ་གཟེར་ནན་དགྲ་བོ་ཤག་ཕྱེས༔ དེ་ནས་ཐུན་ཉུང་ངུ་དང་བཅས་ནས༔ ཧཱུྃ༔ ཧུ་ལུ་མུ་ཁ་སེར་ནག་འུག་པའི་གདོང་༔ གཡས་གཡོན་ལག་ན་སྤུ་གྲི་དུག་རྫས་ཐོགས༔ གདུག་པའི་དམ་ཉམས་དགྲ་བགེགས་ལས་ངན་འདི༔ སྨོན་ལམ་ལོག་པ་སྔོན་གྱི་བདུད་དང་སྤྲོད༔ ལྷན་ཅིག་སྐྱེས་པ་ཕུང་པོའི་བདུད་དང་སྤྲོད༔ དུག་ལྔ་བག་ཆགས་འབྱུང་བཞིའི་བདུད་དང་སྤྲོད༔ ལས་ངན་ཉོན་མོངས་རྣམ་སྨིན་བདུད་དང་སྤྲོད༔
དུས་ལ་བབ་བོ་འཆི་བདག་བདུད་དང་སྤྲོད༔ སྡང་དགྲ་འབྱུང་པོ་ཡུལ་གྱི་བདུད་དང་སྤྲོད༔ བག་ཆགས་ངན་པ་རིགས་དྲུག་བདུད་དང་སྤྲོད༔ ཤིན་ཏུ་ཐར་མེད་ངན་སོང་བདུད་དང་སྤྲོད༔ རེ་དོགས་གཉིས་འཛིན་རུ་ཏྲའི་བདུད་དང་སྤྲོད༔ ཤག་ཁ་ཕུང་འདེབས་གྱོད་ཟོར་བདུད་དང་སྤྲོད༔ དམ་ཉམས་དགྲ་བོ་ལས་ངན་སྡིག་ཅན་འདི༔ བདུད་དང་སྤྲོད་ནས་རྨུག་ཅིང་རིང་བར་གྱིས༔ བསད་ཅིང་བཅད་ནས་མནན་ཞིང་བཅོམ་པར་གྱིས༔ སྒྲོལ་བྱེད་ཧུ་ལུ་མུ་ཁའི་དུས་ལ་བབ༔
ཨོཾ་ཧུ་ལུ་མུ་ཁ་ཡ་དགྲ་བོ་ཝཀ་ཐཾ་སཏྭཾ་བྷ་ཡ་ནན༔ མཱ་ར་ཡ་གཟེར་ཐུམ་མྱོག་དྲིལ་རྦད་ཡ་ནན་ནན༔ དེ་ནས་ཁྲོ་རྒྱལ་ཕུར་པས་བསྒྲལ་བ་ནི༔ ཧཱུྃ༔ དབང་ཆེན་ཐུགས་ལས་སྤྲུལ་པའི་སྲས༔ ལས་མཛད་བཛྲ་ཀཱི་ལ་ཡ༔ ཆེ་ཆུང་ཚད་ནི་རི་རབ་ཙམ༔ མགོ་བོ་རྒྱ་མདུད་གཞལ་ཡས་ཁང་༔ དྲག་སྔགས་འབྲུག་སྒྲ་འུ་རུ་རུ༔ འཆང་བཟུང་ལོག་བརྒྱད་ཕོ་ཉའི་མཁར༔
མྱུར་མགྱོགས་གློག་ཞགས་ཁྱུགས་སེ་ཁྱུག༔ ཆུ་སྲིན་ཤན་པ་འཚོགས་པའི་གླིང་༔ སྲོག་གཅོད་གྲི་ཐོགས་ཧྲེངས་སེ་ཧྲེང་༔ ཟུར་གསུམ་བསྒྲིལ་འདེབས་བསྣུན་པའི་རྫས༔ དགྲ་བགེགས་རྣམ་ཤེས་རྟེན་དང་ཕྲོལ༔ ཧཱུྃ༔ བསྟབ་བོ་བཛྲ་ཀཱི་ལ་ཡ༔ དགྲ་བགེགས་དམ་སྲི་སྡིག་ཅན་གྱི༔ ཡན་ལག་ལྔ་ལ་ཀཱི་ལ་ཡ༔ རྣམ་ཤེས་བརྒྱད་ལ་ཀཱི་ལ་ཡ༔
དབང་པོ་དྲུག་ལ་ཀཱི་ལ་ཡ༔ ཕུང་པོ་ལྔ་ལ་ཀཱི་ལ་ཡ༔ དོན་སྙིང་ལྔ་ལ་ཀཱི་ལ་ཡ༔ སྐྱེ་མཆེད་དྲུག་ལ་ཀཱི་ལ་ཡ༔ ཚོགས་དྲུག་སྒོ་དགུར་ཀཱི་ལ་ཡ༔ སྲོག་རྟེན་འབྱུང་ལྔར་ཀཱི་ལ་ཡ༔ དྭངས་མ་གཉིས་ལ་ཀཱི་ལ་ཡ༔ རྩ་རྒྱུས་ཁམས་ལ་ཀཱི་ལ་ཡ༔ འབྱུང་འཇུག་རླུང་ལ་ཀཱི་ལ་ཡ༔ གནས་འགྱུ་སེམས་ལ་ཀཱི་ལ་ཡ༔
སྟེང་གི་ཕོ་ལ་ཀཱི་ལ་ཡ༔ འོག་གི་མོ་ལ་ཀཱི་ལ་ཡ༔ མཆན་གྱི་བུ་ལ་ཀཱི་ལ་ཡ༔ ཡུལ་མཁར་ཁྱིམ་ལ་ཀཱི་ལ་ཡ༔ ལོངས་སྤྱོད་ཕྱུག་ལ་ཀཱི་ལ་ཡ༔ དཀར་ནག་སྲོག་གི་དྭངས་མ་དེ༔ རླུང་སེམས་འོད་ཀྱི་གོང་བུ་ཅན༔ འགྱུ་འོང་འབར་མཆེད་ལྡན་པ་དེ༔ རང་དབང་མེད་པར་ཀཱི་ལ་ཡ༔ བསྒྲལ་ཞིང་མིང་ཡང་མེད་པར་མཛོད༔
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ དགྲ་བགེགས་ཀྱི་སྲོག་ལ་རྦད་རྦད༔ སྙིང་ལ་རྦད་རྦད༔ ཤ་ལ་རྦད་རྦད༔ རུས་ལ་རྦད་རྦད༔ བླ་ཚེ་རྣམ་ཤེས་ལ་རྦད་རྦད༔ བྱད་མ་ནྲྀ་ཏྲིག་ནན༔ ཨེ་ཧུར་ཐུམ་རྦད་ཡ༔ དེ་ནས་རྣམ་ཤེས་སྤར་བ་ནི༔ ཧོཿ
ཁྱོད་ཀྱི་རྣམ་པར་ཤེས་པ་དེ་ཡི་གེ་ཨཱཿདཀར་པོ་གཅིག་ཏུ་གྱུར་ནས་ཕུར་པའི་ཁོང་སེང་ནས་དོན་ཏེ་ཐོག་མའི་མགོན་པོ་སྣང་བ་མཐའ་ཡས་ཀྱི་ཐུགས་ཀར་འཕོས་ཤིག༔ ཕཊ྄་ཕཊ྄་ཕཊ྄ཿ ཅེས་རྣམ་ཤེས་མི་དམིགས་པར་མཁའ་ལ་བསྟིམ༔ དེ་ནས་ཐུན་བརྡེག་པ་ནི༔ ཧཱུྃ༔ ཉུངས་དཀར་རྒྱལ་པོ་ཤྭ་རི་རཾ༔ ལྷ་རྣམས་ཡོངས་རྫོགས་གྱད་ཀྱི་སྐུ༔ མཚོན་ཆ་བུ་ཡུག་སི་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུའུྃ༔
རཀྟའི་རྒྱ་མཚོ་རྦ་ཀློང་འཁྲུགས༔ མ་མོ་ཡོངས་རྫོགས་གྱད་ཀྱི་སྐུ༔ ནད་ཡམས་དལ་ཁ་ཆི་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ ཧ྄ཱུྃ༔ དུག་ཐུན་ནག་པོ་ཕྱུ་རུ་རུ༔ བདུད་རྣམས་ཡོངས་རྫོགས་གྱད་ཀྱི་སྐུ༔ ཤྭ་ཁ་ནག་པོ་ཐ་ར་ར༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔
རྡོ་ཐུན་རྦབ་རྒོད་ཤ་ར་ར༔ ཤེལ་གིང་ཡོངས་རྫོགས་གྱད་ཀྱི་སྐུ༔ སྨྱོ་འབོག་སྙིང་གཟེར་ཐིབས་སེ་ཐིབ༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ མེ་ཐུན་ཚྭ་ཚྭ་ཐོ་རོ་རོ༔ བཙན་རྣམས་ཡོངས་རྫོགས་གྱད་ཀྱི་སྐུ༔ གཟེར་མདའ་ནག་པོ་ཝ་ལ་ལ༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔
མཚོན་ཐུན་བུ་ཡུག་ཚུབས་སེ་ཚུབ༔ གཤིན་རྗེ་ཡོངས་རྫོགས་གྱད་ཀྱི་སྐུ༔ ཁྲམ་ཁ་ནག་པོ་ཡུགས་སེ་ཡུག༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ མཚེ་ཐུན་སྐར་ལྟར་ཤ་ར་ར༔ ཀླུ་རྣམས་ཡོངས་རྫོགས་གྱད་ཀྱི་སྐུ༔ མཛེ་ནད་མེ་ལྟར་ཝ་ལ་ལ༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔
ཟངས་ཐུན་གློག་དམར་ཆི་ལི་ལི༔ གནོད་སྦྱིན་ཡོངས་རྫོགས་གྱད་ཀྱི་སྐུ༔ དྲག་སྔགས་སེར་བ་ཧྲི་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ ལྕགས་ཐུན་མྱུར་མགྱོགས་སི་ལི་ལི༔ དམ་ཅན་ཡོངས་རྫོགས་གྱད་ཀྱི་སྐུ༔ ཟི་ར་བུ་ཡུག་ཆི་ལི་ལི༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔
ཕུར་ཐུན་དྲག་པོ་ཐོག་ལྟར་འགྱུ༔ གཟའ་རྒོད་ཡོངས་རྫོགས་གྱད་ཀྱི་སྐུ༔ གཏིང་གྲིབ་སྣ་ཚོགས་ཆར་ལྟར་ཕབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་རཾ་ཧ་ལ་བྷནྡྷ་མཱ་ར་ཡ་བྷྱོ་བྷྱོ་ཟློག་ཟློག་ནན་ཏྲི་ཤམ་ལོང་རྦད་རྦད་དུན་མཱ་ར་ཡ་བྷྱོ་བྷྱོཿ དགྲ་བགེགས་འབྱུང་པོ་ཤིག་ཤིག༔ དེ་ནས་རལ་གྲི་དང་ཕུར་བུ་ཐོགས་ཏེ་གཏུབ་པ་ནི༔ ཧཱུྃ༔ ང་ནི་དབང་ཆེན་ཧེ་རུ་ཀཿ ཕྱག་ན་རལ་གྲི་ཕུར་བུ་བསྣམས༔
རལ་གྲིས་གཏུབ་ལ་ཕུར་བུས་ཐོབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་དགྲ་བགེགས་མཱ་ར་ཡ་རྦད༔ དགྲ་སཏྭ་དང་ལྕགས་ཀྱུ་ཐོགས་ལ༔ ཧཱུྃ༔ ང་ནི་འཇམ་དཔལ་ནག་པོའི་སྐུ༔ ཕྱག་ན་དགྲ་སཏྭ་ལྕགས་ཀྱུ་བསྣམས༔ དགྲ་སཏྭས་གཏུབ་ལ་ལྕགས་ཀྱུས་ཟུངས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་མཉྫུ་ཤྲཱི་ཀཱི་ལ་ཡ་དགྲ་བགེགས་མཱ་ར་ཡ་རྦད༔
གྲི་གུག་དང་ཁ་ཊྭཱཾ་ཐོགས་ལ༔ ཧཱུྃ༔ ང་ནི་གསང་བདག་གཏུམ་པོའི་སྐུ༔ ཕྱག་ན་གྲི་གུག་ཁ་ཊྭཱཾ་བསྣམས༔ གྲི་གུག་གཏུབ་ལ་ཁ་ཊྭཱཾ་བསྣུན༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་བཛྲ་པཱ་ཎི་ཀཱི་ལ་ཡ་དགྲ་བགེགས་མཱ་ར་ཡ་རྦད༔ རྡོ་རྗེ་དང་སྦྲུལ་ཞགས་ཐོགས་ལ༔ ཧཱུྃ༔ ང་ནི་བྱ་ཁྱུང་ནག་པོའི་སྐུ༔
ཕྱག་ན་རྡོ་རྗེ་སྦྲུལ་ཞགས་འཛིན༔ རྡོ་རྗེས་བརྡུང་ཞིང་ཞགས་པས་ཆིངས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཁྲོཾ་རཾ་གྷ་རུ་ཊ་ཀཱི་ལ་ཡ་དགྲ་བགེགས་མཱ་ར་ཡ་རྦད༔ ཐོག་མདའ་དང་མེ་དཔུང་ཐོགས་ལ༔ ཧཱུྃ༔ ང་ནི་ཡེ་ཤེས་མགོན་པོའི་སྐུ༔ ཕྱག་ན་ཐོ་བ་མེ་དཔུང་བསྣམས༔ ཐོ་བས་བརྡུང་ཞིང་མེ་ཡིས་སྲེག༔ དགྲ་བགེགས་ལྔ་ཕུང་རྡུལ་དུ་རློག༔
ཨོཾ་མ་ཧཱ་ཀཱ་ལ་སིཾ་ཧ་ཀཱི་ལ་ཡ་དགྲ་བགེགས་མཱ་ར་ཡ་རྦད༔ རྡོ་རྗེ་དང་གཏུན་ཁུང་ཐོགས་ནས༔ ཧཱུྃ༔ ང་ནི་ཁྲོ་མོ་རིགས་བཞིའི་སྐུ༔ ཕྱག་ན་རྡོ་རྗེ་གཏུན་ཁུང་བསྣམས༔ རྡོ་རྗེས་བརྡུང་ཞིང་གཏུན་ཁུང་སྐྱིལ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་བཛྲ་ཀྲོ་ཏི་ཙ་ཏུར་ཀཱི་ལ་ཡ་དགྲ་བགེགས་མཱ་ར་ཡ་རྦད༔ ཅེས་གཏུབ་ཅིང་ཧོཾ་གཟར་གྱི་ནང་དུ་སྤུངས་ཏེ་བདུད་རྩིས་བྲན༔ བཟློག་པའི་ནང་དུ་གཏོར་འབུལ་རྣམས་བསྟབ༔
ཧཱུྃ༔ དབང་ཆེན་ཡོངས་རྫོགས་དཀྱིལ་འཁོར་ལྷ་ཚོགས་རྣམས༔ གནམ་སའི་ཞལ་གདངས་གངས་རིའི་མཆེ་བ་གཙིགས༔ གློག་དམར་ལྗགས་བརྐྱངས་བདེ་ཆེན་མགྲིན་པར་དྲོངས༔ ལྡོག་མེད་ཆོས་དབྱིངས་སྤྲུལ་པའི་འཁོར་ལོར་སྐྱིལ༔ དགྲ་བགེགས་ཀ་དག་ཡེ་སངས་རྒྱས་པར་ཤོག༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔ ཞེས་བདུད་རྩིས་བྲན་ཞིང་སླར་ཡང་མཆོད་པ་སོགས་གསར་པ་བཤམས༔ རྐང་གླིང་རོལ་མོ་རྒྱས་པར་བྱ་ཞིང་༔
ཁྲོ་ཚོགས་རྣམས་གོ་གྱོན་མཚོན་ཐོགས་ཏེ་ཞལ་ཕྱིར་ལ་བསྟན་ནས་བཟློག་པའི་ལས་བྱེད་པར་བསམ༔ ཧཱུྃ༔ དབང་ཆེན་ཁྲོ་བོ་རོལ་པའི་དུར་ཁྲོད་ནས༔ ཆེ་བཙན་ཁྲག་འཐུང་པདྨ་ཧེ་རུ་ཀཿ རབ་འཇིགས་དྲེགས་ཆེན་བསྣོལ་བའི་གདན་ལ་བཞེངས༔ སྐུ་ཡི་སྟོབས་ཀྱིས་ས་བཅུ་ཟིལ་གྱིས་གནོན༔ གསུང་གི་དྲག་སྔགས་ཧཱུྃ་སྒྲ་འབྲུག་ལྟར་ལྡིར༔ ཐུགས་རྗེའི་དགོངས་པས་ཡེ་ཤེས་དབྱིངས་ལ་ཁྱབ༔ ཡོན་ཏན་དཔའ་བར་འགྲོ་བའི་ཆས་ཀྱིས་བརྒྱན༔ ཕྲིན་ལས་རྫུ་འཕྲུལ་གར་དགུའི་གཟི་བྱིན་འཕྲོ༔
སྟོབས་ལྡན་དཔལ་འབར་ཁྲོས་པའི་བཞིན་མདངས་ནི༔ དམར་ནག་སྐུ་ལ་མེ་ཟེར་ཡ་ལ་ལ༔ དཔའ་བའི་སྟོབས་ཀྱིས་བགེགས་དཔུང་ས་ལ་སྒྱེལ༔ ཕྱག་དྲུག་མཚོན་ཆས་ལོག་འདྲེན་ཚེ་བདུད་འཇོམས༔ དུར་ཁྲོད་ཆས་ལྡན་གདུག་པའི་དམག་ཚོགས་ཟློག༔ སྐུ་སྨད་དབལ་གཤམ་སྲིད་གསུམ་ཟིལ་གྱིས་གནོན༔ ཕ་རོལ་ཕྱིན་དྲུག་ཕག་མོའི་སྐུ་ལ་འཁྲིལ༔ རྩལ་ཆེན་ཁྲོ་རྒྱལ་ཡབ་ཡུམ་འཁོར་བཅས་ཀྱིས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་དུས་ལ་བབ༔
མཐུ་ལྡན་དམག་དཔུང་བསྐུལ་ལོ་ཕྲིན་ལས་མཛོད༔ ཧཱུྃ༔ ཁྲོ་རྒྱལ་ཆེན་པོའི་ཕོ་བྲང་ལྕགས་རི་ལ༔ མྱུར་མགྱོགས་ཤན་པ་ཕུར་བུ་རྩང་གིས་བསྐོར༔ དགྲ་བགེགས་སྒྲོལ་བའི་མཚོན་ཆ་སྣ་ཚོགས་གཟེངས༔ དྲག་པོའི་ཐུན་རྫས་དུ་མ་ཆར་ལྟར་འབེབས༔ དམར་ཆེན་ཞམ་ཆུ་དུག་ཁྲག་མཚོ་ལྟར་འཁྱིལ༔ རབ་ཏུ་འཇིགས་པའི་དུར་ཁྲོད་ཚོགས་ཀྱིས་བསྐོར༔ རྩང་ཕུར་རང་བཞིན་འཇིགས་པའི་གཞལ་ཡས་ཁང་༔ ཟློག་བྱེད་ཁྲོ་བོའི་དམག་ཚོགས་རྟེན་པའི་མཁར༔
ཐོགས་མེད་རྩལ་ཆེན་རྫས་སུ་མངའ་གསོལ་ལོ༔ མི་མཐུན་རྐྱེན་ངན་བཟློག་པའི་ཕྲིན་ལས་མཛོད༔ ཧཱུྃ༔ དཔལ་གྱི་རྩང་ཕུར་དང་པོ་གང་ནས་བྱུང་༔ དཔལ་གྱི་རྩང་ཕུར་ཡེ་ཤེས་དབྱིངས་ནས་བྱུང་༔ དྲག་པོའི་རྩང་ཕུར་ཁྲག་འཐུང་ཟེར་ལས་བྱུང་༔ བཟློག་པའི་རྩང་ཕུར་མུ་སྟེགས་ཡུལ་ནས་བྱུང་༔ ལས་ཀྱི་རྩང་ཕུར་རུ་ཏྲའི་རྒྱུ་ལས་བྱུང་༔ ཧཱུྃ༔ དབང་ཆེན་འབར་བ་རྟ་མཆོག་ཧེ་རུ་ཀས༔
མ་ཊཾ་རུ་ཏྲ་བསྒྲལ་བའི་པགས་པ་ལ༔ དྲག་པོའི་མདོས་ཀྱི་གཡང་གཞི་དཀྱིལ་འཁོར་བྱས༔ རུ་ཏྲའི་ཐོད་པ་དྲག་པོའི་སྣོད་མཆོག་ཏུ༔ རུ་ཏྲའི་ཙིཏྟ་དཔལ་གྱི་གཏོར་མ་བཤམ༔ རུ་ཏྲའི་མཆེ་བ་ཞིང་ཕུང་རྩང་ཕུར་བཅོས༔ རུ་ཏྲའི་རྒྱུ་མ་བྷ་སུའི་ཞགས་པས་དཀྲིས༔ རུ་ཏྲའི་དབང་པོ་དྲུག་གི་ལིངྒས་བརྒྱན༔ རུ་ཏྲའི་ཁམས་ཕུང་ལྔའི་ཟོར་ཆེན་བསྒྲིལ༔ རུ་ཏྲའི་གཞོང་པ་དུག་མདའ་རྩང་གིས་བརྒྱན༔ རུ་ཏྲའི་སྐྲ་དང་ལག་པ་གཡབ་པའི་རྫས༔
རུ་ཏྲའི་འགྲམ་དང་རྐང་བརྒྱད་བསྒྲལ་བའི་མཚོན༔ རུ་ཏྲའི་རྩིབ་མ་མཆོག་ཆེན་ཟོར་གྱི་གཞུ༔ རུ་ཏྲའི་ལྟོ་ཆེན་ཆོས་འབྱུང་ཐོ་བ་གཏུན༔ དེ་ཕྱིར་བཟློག་པའི་རྫས་ཆེན་རུ་ཏྲར་ཚང་༔ རང་བྱས་རང་ལ་སྨིན་པའི་རུ་ཏྲ་འདི༔ བསྒྲལ་ཏེ་བཟློག་པའི་རྫས་སུ་མངའ་གསོལ་བས༔ རྐྱེན་ངན་བར་ཆད་ཐམས་ཅད་བཟློག་ཏུ་གསོལ༔ སྔོན་ཚེ་དྲག་པོའི་བཟློག་བྱུང་དེ་བཞིན་དུ༔ དེ་རིང་ལས་མཁན་ཕོ་ཉའི་དམག་ཚོགས་རྣམས༔ རཀྟ་དམར་གྱི་མཆོད་པ་འདི་བཞེས་ལ༔
ཕ་རོལ་བྱད་ལྟས་བཟློག་པའི་དུས་ལ་བབ༔ ཧཱུྃ༔ རྣོ་དབལ་དྲག་པོའི་རྩང་གི་ཕུར་བུ་ནི༔ ཆེ་ཆུང་རི་རབ་རྒྱ་ཁྱོན་ཆོས་ཀྱི་དབྱིངས༔ མྱུར་མགྱོགས་གློག་ལ་དྲག་རྩལ་ཐོག་རྒོད་ཤུགས༔ མང་ཉུང་རྩི་ཤིང་རྣོ་དབལ་མེ་ཡི་ཟེར༔ གང་ལ་བཏབ་ཀྱང་ཐོགས་མེད་དྲག་པོའི་རྩང་༔ ཐབས་དང་ཤེས་རབ་རྩེ་མོ་གཉིས་དང་ལྡན༔ ཡར་གྱི་རྩེ་ལ་ཁྲོ་བོས་དྲག་སྔགས་ལྡིར༔ མར་གྱི་རྩེ་ལ་དྲག་མོས་བྷྱོ་སྒྲ་སྒྲོག༔
སྐེད་པ་རྒྱ་མདུད་ཟུང་འཇུག་གཞལ་ཡས་ཁང་༔ སྐུ་གསུམ་ཕྲིན་ལས་ཡོངས་རྫོགས་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ མ་རུངས་གདུག་པའི་ཚེ་བདུད་བར་ཆད་ཟློག༔ ཧཱུྃ༔ གདུག་པའི་རྩང་ཕུར་ཞེ་སྡང་རང་བཞིན་ཅན༔ རྩེ་མོར་གཤིན་རྗེའི་དམག་ཚོགས་ཉེ་རེ་རེ༔ རྩ་བར་མ་མོའི་ནད་སྤྲིན་ཐུ་ལུ་ལུ༔ སྐེད་པ་རྒྱ་མདུད་སྣ་ཚོགས་གཞལ་ཡས་ཁང་༔ འཆི་བདག་ལས་ལ་མངགས་པའི་རྩང་ཕུར་འདི༔
དགྲ་བགེགས་བྱད་མའི་སྙིང་ལ་ད་ཐོབ་ཅིག༔ ལོག་འདྲེན་ཚེ་ཡི་བར་ཆད་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་ང་རྒྱལ་རང་བཞིན་ཅན༔ རྩེ་ལ་སྒྲོལ་གིང་མཚོན་ཆ་ཟངས་སེ་ཟང་༔ རྩ་བར་གིང་མོས་གར་ཐབས་ཁྱུགས་སེ་ཁྱུག༔ སྐེད་པ་རྒྱ་མདུད་རྡོ་རྗེའི་གཞལ་ཡས་ཁང་༔ གཏུམ་ཆེན་ཕོ་མོ་འཁྲུགས་པའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ སྣང་སྲིད་ལྷ་སྲིན་དལ་ཁ་རྩང་གིས་ཟློག༔
ཧཱུྃ༔ གདུག་པའི་རྩང་ཕུར་འདོད་ཆགས་རང་བཞིན་ཅན༔ རྩེ་མོར་བདུད་ཀྱི་དམག་ཚོགས་ཉི་ལི་ལི༔ རྩ་བར་གནོད་སྦྱིན་སྲོག་ལེན་ཁྱུགས་སེ་ཁྱུག༔ སྐེད་པ་འོད་ཟེར་ལྔ་ལྡན་གཞལ་ཡས་ཁང་༔ སྲོག་བདག་ལས་ལ་ཆས་པའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ སྔོན་ལས་འཕྲལ་རྐྱེན་སྐག་རིགས་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་ཕྲག་དོག་རང་བཞིན་ཅན༔
རྩེ་མོར་རྒྱལ་ཆེན་དཔེ་དཀར་ཚུབས་སེ་ཚུབ༔ རྩ་བར་ཀླུ་བདུད་མཛེ་ནད་ཐིབས་སེ་ཐིབས༔ སྐེད་པ་གཉིས་མེད་གསལ་སྟོང་ཁྲོ་ལོ་ལོ༔ དམོད་པ་ལས་སྔགས་སྦྱོར་བའི་གཙང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ ཕ་རོལ་བསམ་སྦྱོར་ངན་པ་བཟློག་ཏུ་གསོལ༔ ཧཱུྃ༔ གདུག་པའི་རྩང་ཕུར་གཏི་མུག་རང་བཞིན་ཅན༔ རྩེ་ལ་ལྷ་དམག་རུ་ཚོན་ལྷབས་སེ་ལྷབ༔ རྩ་བར་བཙན་གྱི་ཆོ་འཕྲུལ་ཤ་ར་ར༔
སྐེད་པ་འོད་གསལ་གཞལ་ཡས་ཁྲིགས་སེ་ཁྲིག༔ མཐུ་ཆེན་སྟོབས་ལྡན་སྔགས་པའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ གླིང་བཞིའི་མི་ཁ་དམོད་ཚིག་བཟློག་ཏུ་གསོལ༔ ཧཱུྃ༔ གདུག་པའི་རྩང་ཕུར་སྒྲོལ་འདེབས་རང་བཞིན་ཅན༔ རྩེ་མོར་གཟའ་རྒོད་ཐོག་མདའ་ཤ་ར་ར༔ རྩ་བར་དམ་ཅན་སྒྲ་འཛིན་ཁྱུགས་སེ་ཁྱུག༔ སྡེ་བརྒྱད་ཡང་འཁོར་ཚང་བའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔
ཕོ་ཉ་དམོད་པའི་རིག་སྔགས་རྩང་གིས་ཟློག༔ ཧཱུྃ༔ ཞེ་སྡང་རྩང་ཕུར་མེ་ལྕེ་ཝ་ལ་ལ༔ ང་རྒྱལ་རྩང་ཕུར་ཐོག་སེར་ཤ་ར་ར༔ འདོད་ཆགས་རྩང་ཕུར་ཁྲག་མཚོ་མེ་རེ་རེ༔ ཕྲག་དོག་རྩང་ཕུར་རླུང་དམར་ཚུབས་སེ་ཚུབ༔ གཏི་མུག་རྩང་ཕུར་མུན་རུབ་ཆི་ལི་ལི༔ དུག་ལྔ་རུ་ཏྲའི་ཁ་རླངས་ནག་པོ་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ དགྲ་བགེགས་མི་ནོར་ཡུལ་ཞིང་རྩང་གིས་ཟློག༔
ཧཱུྃ༔ ལས་མཁན་ཕོ་ཉ་གདུག་པའི་རྩང་ཕུར་ལ༔ རྩེ་མོར་སྲིན་བྱས་ཀུ་འདེབས་ལྷངས་སེ་ལྷང་༔ རྩ་བར་འདྲེ་བྱ་སྲེག་པ་ཀྱི་ལི་ལི༔ སྐེད་པ་བདུད་བྱ་ལྕུང་ཀ་ཚུབས་སེ་ཚུབ༔ དྲྭ་མིག་ཝ་ལ་སྤྲེལ་ཞོན་ཐ་ར་ར༔ གྲུ་རྣམས་གཟུགས་མེད་ལག་པ་ན་ར་ར༔ ལོགས་སུ་འདྲེ་མོ་ཝ་ཞོན་ཞུངས་སེ་ཞུང་༔ ཡང་འཁོར་ཐན་ལྟས་སྣ་དགུ་འགྱེད་པ་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔
དགྲ་ལ་ཐན་ལྟས་སྣ་ཚོགས་ཆར་དུ་ཕོབ༔ ཧཱུྃ༔ རྩང་ཕུར་དྲག་པོའི་གར་སྟབས་ཁྲིགས་སེ་ཁྲིག༔ རྩང་ཕུར་རྔམ་བྱེད་ཤ་ཟ་ལྗིབས་སེ་ལྗིབ༔ རྩང་ཕུར་གཏུམ་དྲག་ཁྲག་འཐུང་ཀྱུ་རུ་རུ༔ རྩང་ཕུར་དགྲ་རྩལ་རུས་འཆའ་ཁྲུམས་སེ་ཁྲུམ༔ རྩང་ཕུར་རྦད་བསྐུལ་ལས་བྱེད་ཤ་ར་ར༔ རྩང་ཕུར་ཟློག་སྔགས་དམོད་པ་ལྷངས་སེ་ལྷང་༔ རྩང་ཕུར་དགྲ་ལ་རྦད་དོ་མཐུ་མ་ཆུང་༔ རྩང་ལ་གནས་པའི་ཆོས་སྐྱོང་སྲུང་མ་རྣམས༔
ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་གཡུལ་ངོ་བཟློག་པའི་ཕྲིན་ལས་མཛོད༔ ཧཱུྃ༔ ཕོ་རྒྱུད་ཁྲོ་བོའི་དྲག་སྔགས་རྩང་གིས་ཟློག༔ མོ་རྒྱུད་མ་མོའི་ཐུན་སྔགས་རྩང་གིས་ཟློག༔ མ་ཡམས་བརྟན་མའི་སུན་ཁ་རྩང་གིས་ཟློག༔ ལོག་འདྲེན་ཚེ་ཡི་བར་ཆད་རྩང་གིས་ཟློག༔ བན་བོན་སྔགས་པའི་ཕུར་ཁ་རྩང་གིས་ཟློག༔ བྱད་དང་མནན་གཏད་ངན་པ་རྩང་གིས་ཟློག༔ གླིང་བཞིའི་དམོད་པའི་མི་ཁ་རྩང་གིས་ཟློག༔
ཐེའུ་རང་འགོང་པོའི་བར་ཆད་རྩང་གིས་ཟློག༔ གཤིན་རྗེའི་ཁྲམ་ཁ་བཏབ་པ་རྩང་གིས་ཟློག༔ ལྷ་ཡི་བཀའ་ཆད་བབས་པ་རྩང་གིས་ཟློག༔ ལྷ་མིན་མཚོན་ཆ་འཁྲུགས་པ་རྩང་གིས་ཟློག༔ མ་མོའི་ནད་ཡམས་རིམས་ཁ་རྩང་གིས་ཟློག༔ བཙན་གྱི་ཇག་སྣ་ངན་པ་རྩང་གིས་ཟློག༔ ཀླུ་ཡི་གཏད་ཁྲམ་ངན་པ་རྩང་གིས་ཟློག༔ ས་བདག་ཞ་གྲུམ་ངན་པ་རྩང་གིས་ཟློག༔ རྒྱལ་པོའི་སྨྱོ་འབོག་ངན་པ་རྩང་གིས་ཟློག༔ གནོད་སྦྱིན་ཕུང་ཤིག་ངན་པ་རྩང་གིས་ཟློག༔
བདུད་ཀྱི་ཞགས་པ་ནག་པོ་རྩང་གིས་ཟློག༔ དམུ་ཡི་གནམ་རྡོ་ལྷུང་བ་རྩང་གིས་ཟློག༔ གནམ་ཐེལ་བར་ཆོད་གཏོང་བ་རྩང་གིས་ཟློག༔ སྲིན་མོ་མི་རུ་བརྫུ་བ་རྩང་གིས་ཟློག༔ འདྲེ་མོས་མི་བླ་ཁྱེར་བ་རྩང་གིས་ཟློག༔ ཕོ་ཉས་བླ་ཚེ་རྐུ་བ་རྩང་གིས་ཟློག༔ འབྱུང་གཞི་འགྲམ་འཁྲུག་ངན་པ་རྩང་གིས་ཟློག༔ ལོ་ཟླ་ཞག་དུས་སྐག་རིགས་རྩང་གིས་ཟློག༔ སྔོན་ལས་འཕྲལ་རྐྱེན་ངན་པ་རྩང་གིས་ཟློག༔ མི་རུང་ལྟས་ངན་ཆོ་འཕྲུལ་དགྲ་ལ་ཕོབ༔
བཟློག་བསྒྱུར་དུས་ལ་བབ་བོ་ས་མ་ཡ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་བཾ་བཛྲ་ཀཱི་ལ་ཡ་ཕ་རོལ་བྱད་མ་གནོད་བྱེད་ཐམས་ཅད་བྷྱོ་བྷྱོ་ཟློག་ཟློག༔
ཅེས་དྲག་པོ་རྩང་གི་ལྷ་ཚོགས་རྣམས་ཀྱིས་ཕ་རོལ་ཀྱི་བྱད་མ་ཐམས་ཅད་བཟློག་པར་བསམ༔ དེ་ནས་སྤྱི་བཟློག་ཆེན་མོ་དྲག་པོ་ཐོག་གི་ཕྲེང་བ་ནི༔ ཧཱུྃ༔ བསྐལ་པ་མེ་ལྟར་འབར་བའི་ཀློང་དཀྱིལ་ནས༔ དམར་ནག་གྲུ་གསུམ་འབར་བའི་དུར་ཁྲོད་དབུས༔ རུ་ཏྲ་ཕོ་མོ་བསྣོལ་བའི་གདན་སྟེང་ནས༔ འཇིགས་བྱེད་ཆེ་མཆོག་དབང་ཆེན་ཧེ་རུ་ཀཿ ལོག་འདྲེན་འབྱུང་པོ་འདུལ་ཕྱིར་ལས་ལ་བཞེངས༔
སྐུ་མདོག་དམར་ནག་ཞལ་གསུམ་ཕྱག་དྲུག་པ༔ གཡས་དཀར་གཡོན་མཐིང་དབུས་དམར་ཁྲོས་པའི་ཞལ༔ གཡས་གསུམ་རྡོ་རྗེ་དབྱུག་ཏོ་རལ་གྲི་ཕྱར༔ གཡོན་གསུམ་བྷན་དམར་ཁ་ཊྭཱཾ་ཕུར་བུ་བསྒྲིལ༔ དུར་ཁྲོད་ཆས་ལྡན་སྒྲོ་གཤོག་མཁའ་ལ་བརྒྱངས༔ སྐུ་སྨད་ཕུར་གཤམ་འདོད་ཁམས་དབྱིངས་ལ་བརྗིད༔ མཐིང་ནག་རྡོ་རྗེ་ཕག་མོ་སྐུ་ལ་འཁྲིལ༔ འཇམ་དཔལ་ཕྱག་རྡོར་ཁྱུང་དང་དཔལ་མགོན་ཆེ༔ དབང་ཆེན་རིགས་བཞི་སྲས་འཁོར་བཀའ་སྡོད་བཅས༔ ཁྲོ་རྒྱལ་སྟོབས་འདུས་ལྷ་ཚོགས་འཁོར་བཅས་ཀྱིས༔
དགྲ་ཤ་ཁྲག་མཆོད་དམར་པོ་འདི་བཞེས་ལ༔ མ་རུངས་དཔུང་ཚོགས་བཟློག་པའི་ཕྲིན་ལས་མཛོད༔ ཧཱུྃ༔ དཔལ་ཆེན་ཆེ་མཆོག་པདྨ་ཧེ་རུ་ཀས༔ སྒྲུབ་པའི་བར་ཆད་རྐྱེན་ངན་བཟློག་ཏུ་གསོལ༔ གསང་བའི་ཡུམ་མཆོག་དྲག་མོ་ཕག་གདོང་ཆེས༔ འབྱུང་བཞིའི་རྩ་རླུང་ཉམས་པ་བཟློག་ཏུ་གསོལ༔ རིགས་བདག་ཅོད་པན་སྣང་བ་མཐའ་ཡས་སྐུས༔ བྱང་ཆུབ་ལམ་གྱི་བར་ཆད་བཟློག་ཏུ་གསོལ༔ འཇམ་དཔལ་ནག་པོ་འཇིགས་བྱེད་ཧེ་རུ་ཀས༔
སྣང་སྲིད་ཕོ་རྒྱུད་བྱད་ཁ་བཟློག་ཏུ་གསོལ༔ གསང་བའི་ཡུམ་མཆོག་དྲག་མོ་ལྕགས་གདོང་མས༔ སྣང་སྲིད་མོ་རྒྱུད་བྱད་ཁ་བཟློག་ཏུ་གསོལ༔ གསང་བདག་གཏུམ་པོ་དྲེགས་པ་འཇོམས་བྱེད་ཆེས༔ ཡི་དམ་ལྷ་ཡི་བཀའ་ཆད་བཟློག་ཏུ་གསོལ༔ ཡུམ་ཆེན་ཁྲོ་མོ་ཁྲོས་མ་ནག་མོ་ཆེས༔ མ་སྲིང་མཁའ་འགྲོའི་སུན་མ་བཟློག་ཏུ་གསོལ༔ སྤྲུལ་པའི་ཁྲོ་རྒྱལ་བྱ་ཁྱུང་འབར་བའི་སྐུས༔ གནམ་ཐེལ་དཀར་ནག་ཁྲ་གསུམ་བཟློག་ཏུ་གསོལ༔ གསང་བའི་ཡུམ་མཆོག་གཏུམ་མོ་ཁྱུང་གདོང་མས༔
གནམ་སྨན་བར་སྨན་ས་སྨན་བཟློག་ཏུ་གསོལ༔ ཡེ་ཤེས་མགོན་པོ་ལེགས་ལྡན་སེངྒེའི་གདོང་༔ ཚེ་བསོད་དཔལ་འབྱོར་ཉམས་པ་བཟློག་ཏུ་གསོལ༔ ཡུམ་ཆེན་དྲག་མོ་ཁྲོ་གཉེར་སེངྒེའི་གདོང་༔ སྙན་གྲགས་མངའ་ཐང་ཟད་པ་བཟློག་ཏུ་གསོལ༔ ཤར་སྒོའི་ཁྲོ་མོ་ལྕགས་ཀྱུ་དཀར་མོ་ཡིས༔ ཞི་བའི་དཀྱིལ་འཁོར་སྒྲུབ་པའི་བར་ཆད་ཟློག༔ ལྷོ་སྒོའི་ཁྲོ་མོ་ཞགས་པ་སེར་མོ་ཡིས༔ རྒྱས་པའི་དཀྱིལ་འཁོར་སྒྲུབ་པའི་བར་ཆད་ཟློག༔ ནུབ་སྒོའི་ཁྲོ་མོ་ལྕགས་སྒྲོག་དམར་མོ་ཡིས༔
དབང་གི་དཀྱིལ་འཁོར་སྒྲུབ་པའི་བར་ཆད་ཟློག༔ བྱང་སྒོའི་ཁྲོ་མོ་དྲིལ་བུ་ལྗང་མོ་ཡིས༔ དྲག་པོའི་དཀྱིལ་འཁོར་སྒྲུབ་པའི་བར་ཆད་ཟློག༔ ཧཱུྃ༔ དབང་ཆེན་ཕོ་བྲང་ནང་གི་ཕྱོགས་བཞི་རུ༔ ཉི་ཟླ་པདྨ་རུ་ཏྲའི་གདན་སྟེང་དུ༔ སྐུ་གསུང་ཐུགས་ཡོན་ཕྲིན་ལས་ངོ་བོ་ཉིད༔ དབང་ཆེན་རིགས་བཞི་འཇིགས་བྱེད་ཧེ་རུ་ཀཿ བཟློག་བསྒྱུར་ཕྲིན་ལས་གཉན་པོའི་དུས་ལ་བབ༔ རྡོ་རྗེ་དབང་ཆེན་ཁྲོ་རྒྱལ་ཆེན་པོ་ཡིས༔
བན་བོན་བྱད་ཁ་དགྲ་ལ་བཟློག་ཏུ་གསོལ༔ རཏྣ་དབང་ཆེན་ཁྲོ་རྒྱལ་ཆེན་པོ་ཡིས༔ མུ་སྟེགས་སྔགས་ཟོར་དགྲ་ལ་བཟློག་ཏུ་གསོལ༔ པདྨ་དབང་ཆེན་ཁྲོ་རྒྱལ་ཆེན་པོ་ཡིས༔ མནན་གཏད་གཟེར་གསུམ་དགྲ་ལ་བཟློག་ཏུ་གསོལ༔ ཀརྨ་དབང་ཆེན་ཁྲོ་རྒྱལ་ཆེན་པོ་ཡིས༔ མི་ཁ་དམོད་ཚིག་དགྲ་ལ་བཟློག་ཏུ་གསོལ༔ གསང་བའི་ཡུམ་ཆེན་ཁྲོ་མོ་རིགས་བཞི་ཡིས༔ ཆག་ཆེ་ཉམ་ང་དགྲ་ལ་བཟློག་ཏུ་གསོལ༔ ཧཱུྃ༔
ཞི་བ་ཟིལ་གནོན་མི་ཕམ་ཡུམ་དང་སྦྱོར༔ ལྷ་ཡི་བཀའ་ཆད་བབས་པ་དགྲ་ལ་ཟློག༔ ཁྲོ་བོ་ཟིལ་གནོན་ཁྲོ་གཉེར་ཡུམ་དང་སྦྱོར༔ སྣང་སྲིད་ཕོ་རྒྱུད་དམོད་པ་དགྲ་ལ་ཟློག༔ མ་མོ་ཟིལ་གནོན་རོ་ལངས་ཡུམ་དང་སྦྱོར༔ སྣང་སྲིད་མོ་རྒྱུད་དམོད་པ་དགྲ་ལ་ཟློག༔ ཁྱུང་རྣམས་ཟིལ་གནོན་སྤྱན་གཟིགས་ཡུམ་དང་སྦྱོར༔ སྲས་རྒྱུད་དམོད་པའི་དྲག་སྔགས་དགྲ་ལ་ཟློག༔ ཕོ་རྒྱུད་ཟིལ་གནོན་རྡོ་རྗེ་ལས་བྱེད་སྦྱོར༔ བདུད་བཞི་ཚེ་ཡི་བར་ཆད་དགྲ་ལ་ཟློག༔
མོ་རྒྱུད་ཟིལ་གནོན་ལས་བྱེད་ཡུམ་དང་སྦྱོར༔ ལོ་གཤེད་བདུད་བཞི་འཕྲད་པ་དགྲ་ལ་ཟློག༔ ཀླུ་རྣམས་ཟིལ་གནོན་ལས་བྱེད་ཡུམ་དང་སྦྱོར༔ སྤར་སྨེ་དུར་དུ་ཚུད་པ་དགྲ་ལ་ཟློག༔ གཟའ་རྣམས་ཟིལ་གནོན་གནོད་སྦྱིན་ལས་བྱེད་སྦྱོར༔ རླུང་རྟའི་སྲོག་ཤིང་ཆག་པ་དགྲ་ལ་ཟློག༔ སྒོ་སྐྱོང་ཁྲོ་མོ་ལས་བྱེད་རིགས་བཞི་ཡིས༔ རྩ་རླུང་འབྱུང་བ་རྒུད་པ་དགྲ་ལ་ཟློག༔ ཧཱུྃ༔ ཕོ་བྲང་ཆེན་པོའི་བར་ཁྱམས་འཁོར་ཡུག་ལ༔
གནས་པའི་བཀའ་ཉན་ལས་བྱེད་ཕོ་ཉའི་ཚོགས༔ དེ་རིང་བཟློག་བསྒྱུར་ཕྲིན་ལས་དུས་ལ་བབ༔ སྐུ་ལས་སྤྲུལ་པའི་དུང་དྲེད་མགོ་གསུམ་མས༔ ལྷ་མིན་མཚོན་ཆ་འཁྲུགས་པ་དགྲ་ལ་ཟློག༔ གསུང་གི་སྤྲུལ་པའི་ཟངས་འཕར་མགོ་བརྒྱད་མས༔ རྒྱ་འདྲེ་འགོང་པོའི་ཆོ་འཕྲུལ་དགྲ་ལ་ཟློག༔ ཐུགས་ལས་སྤྲུལ་པའི་ལྕགས་སྤྱང་མགོ་དགུ་མས༔ གཤིན་རྗེའི་ཁྲམ་ཁ་ནག་པོ་དགྲ་ལ་ཟློག༔ ཡོན་ཏན་སྤྲུལ་པའི་གཡུ་སྤྱང་མགོ་གསུམ་མས༔ བཙན་གྱི་ཇག་སྣ་བཏང་བ་དགྲ་ལ་ཟློག༔
ཕྲིན་ལས་སྤྲུལ་པའི་གསེར་སེང་མགོ་གསུམ་མས༔ མ་མོའི་ཡམས་རིམས་གཏོང་བ་དགྲ་ལ་ཟློག༔ གཉིས་མེད་སྤྲུལ་པའི་དུང་ཕག་མགོ་བཅུ་མས༔ བདུད་ཀྱི་ཞགས་པ་ནག་པོ་དགྲ་ལ་ཟློག༔ ཤར་ཕྱོགས་ལོང་བ་དཀར་པོ་རྒྱབ་སྦྲེལ་གྱིས༔ དྲི་ཟའི་གནོད་པའི་བར་ཆད་དགྲ་ལ་ཟློག༔ ལྷོ་ཡི་ལོང་བ་སེར་པོ་རྒྱབ་སྦྲེལ་གྱིས༔ གྲུལ་བུམ་འཚེ་བའི་བར་ཆད་དགྲ་ལ་ཟློག༔

ནུབ་ཀྱི་ལོང་བ་དམར་པོ་རྒྱབ་སྦྲེལ་གྱིས༔ མེ་ལྷའི་བར་ཆད་གཏོང་བ་དགྲ་ལ་ཟློག༔ བྱང་ཕྱོགས་ལོང་བ་ལྗང་སྔོན་རྒྱབ་སྦྲེལ་གྱིས༔ ཀླུ་ཡི་མཛེ་ནད་གཏོང་བ་དགྲ་ལ་ཟློག༔ བཅོ་ལྔ་བཅོ་ལྔ་དམུས་ལོང་དྲུག་ཅུ་ཡིས༔ ས་བདག་ཞ་གྲུམ་གཏོང་བ་དགྲ་ལ་ཟློག༔ ཕོ་ཉ་དཀར་པོ་ཟླ་བའི་འདབ་ཅན་གྱིས༔ གནོད་སྦྱིན་ཟ་ཁ་སྟོན་པ་དགྲ་ལ་ཟློག༔ ཕོ་ཉ་དམར་པོ་ཉི་མའི་འདབ་ཅན་གྱིས༔ བགེགས་ཀྱིས་འཚེ་བའི་བར་ཆད་དགྲ་ལ་ཟློག༔ ཕོ་ཉ་དམར་པོ་མེ་ཡི་འདབ་ཅན་གྱིས༔
འབྱུང་པོས་བར་ཆད་བརྩམ་པ་དགྲ་ལ་ཟློག༔ ཕོ་ཉ་སྔོན་པོ་ཆུ་ཡི་འདབ་ཅན་གྱིས༔ དམུ་ཡི་གནམ་རྡོ་འཕེན་པ་དགྲ་ལ་ཟློག༔ ཕོ་ཉ་ལྗང་གུ་རླུང་གི་འབྲུག་ཆེན་གྱིས༔ གཟའ་ནད་སྟེང་གྲིབ་ནག་པོ་དགྲ་ལ་ཟློག༔ ཕོ་ཉ་དམར་ནག་མེ་ཡི་འབྲུག་ཆེན་གྱིས༔ ཐེའུ་རང་འགོང་པོའི་བར་ཆད་དགྲ་ལ་ཟློག༔ ཕོ་ཉ་སྔོན་པོ་ཆུ་ཡི་འབྲུག་ཆེན་གྱིས༔ སྲིན་མོས་འཚེ་བའི་བར་ཆད་དགྲ་ལ་ཟློག༔ སྣ་ཚོགས་ཁྲོ་བོ་སྤྲུལ་པའི་འབྲུག་ཆེན་གྱིས༔
གྲེ་བོ་གྲེ་མོའི་གནོད་པ་དགྲ་ལ་ཟློག༔ འཇིགས་པའི་ཁ་གདོང་རྔམ་པའི་ཁྱི་བརྒྱད་ཀྱིས༔ ལོ་སྐག་ཟླ་སྐག་ཞག་སྐག་དགྲ་ལ་ཟློག༔ མྱུར་མགྱོགས་འདུར་རྒྱུག་གཏུམ་པའི་སྤྱང་བརྒྱད་ཀྱིས༔ དུས་ཚོད་ཕོ་ཉ་ཐམས་ཅད་དགྲ་ལ་ཟློག༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ ཡེ་འདྲོག་སུམ་བརྒྱ་དྲུག་ཅུ་ཟློག༔ གློ་བུར་བརྒྱ་ཅུ་རྩ་གཅིག་ཟློག༔ དུས་མིན་འཆི་བ་རྣམ་བརྒྱད་ཟློག༔
རྦད་འདྲེ་རྦད་གཏོང་ཕུར་ཁ་ཟློག༔ ཡས་ཀྱི་བདུད་དུ་གཡོས་པ་ཟློག༔ མས་ཀྱི་སྲི་ཆེན་ལངས་པ་ཟློག༔ བར་ནས་གྲི་བཙན་རྒྱུག་པ་ཟློག༔ རྨི་ལྟས་མཚན་མ་ངན་པ་ཟློག༔ ཕོ་བདུད་དལ་ཁ་གཡས་སུ་ཟློག༔ མོ་བདུད་དལ་ཁ་གཡོན་དུ་ཟློག༔ སྤྱི་བདུད་དལ་ཁ་མཁའ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཨོཾ་བཛྲ་ཡ་མ་ར་ཙ་གིང་ཀ་ར་ཧྱ་གྷྲྀ་ཝ་ཨ་ཡ་མ་དུ་རུ་ཙ་ཤ་ན་མཱ་ར་ཡ་གནོད་བྱེད་ཐམས་ཅད་བྷྱོ་བྷྱོ་ཟློག་ཟློག༔
དེ་ནས་བཟློག་འབྲེལ་གཏོང་བ་ནི༔ ཧཱུྃ༔ དབང་ཆེན་ཁྲོ་རྒྱལ་ཆེ་མཆོག་ཧེ་རུ་ཀཿ དེ་རིང་བཟློག་བསྒྱུར་ཕྲིན་ལས་དུས་ལ་བབ༔ ཕོ་ཚོགས་དམོད་པའི་དྲག་སྔགས་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ མོ་རྒྱུད་མ་མོའི་ཐུན་སྔགས་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ རྒྱ་གར་ཆོས་ཀྱི་ཡི་གེའི་དམོད་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔
རྒྱ་ནག་ཁྲིམས་ཀྱི་བསྒྱུར་གཏོ་བྱེད་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཞང་ཞུང་བོན་གྱིས་མཐུ་སྒྲུབ་བྱེད་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ མུ་སྟེགས་ནག་པོའི་ངན་སྔགས་གཏོང་བ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ སྟག་གཟིག་རྒྱལ་པོའི་ཟོར་མདའ་ཟུག་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ སུམ་པ་རྣམས་ཀྱིས་གླང་ཟོར་འཕེན་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔
སྔགས་པ་རྣམས་ཀྱིས་ཧོཾ་ཟོར་འཕེན་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ལི་ཡི་སྤར་སྨེ་གདན་བགོས་བྱེད་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཟ་ཧོར་རྣམས་ཀྱིས་སོག་མོ་བཀོད་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཁ་ཆེ་ཐོ་གར་དྲིལ་གླུད་གཏོང་བ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ དུས་འཁྲུག་མཚོན་གྱི་ཆར་པ་འབེབས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔
གྲི་བཙན་ཤན་པས་བཤའ་གྲི་བརྡར་བ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ སྐྱེས་པ་རྣམས་ཀྱིས་མདའ་ཟོར་འཕེན་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ བུད་མེད་རྣམས་ཀྱིས་དམོད་ཟོར་འཕེན་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཡུལ་མི་ཁྱིམ་མཚེས་མི་ཁ་གཏོང་བ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ གནམ་ནས་བདུད་ཀྱིས་འབོད་པ་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔
ས་ནས་དུག་མདའ་ལངས་པ་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ བྱ་ཁྱུང་དཀར་པོས་གཤོག་སྒྲ་བརྡེབ་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ དུར་ཕག་ནག་པོས་རོ་ལ་འཁུན་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ལོ་ཁྱིམ་ཞིག་དང་རྟེན་ཕུར་ཕུད་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཀླུང་རྟ་ཆག་དང་ཚེ་རྒྱ་རལ་བ་རྣམས༔ དེ་རིང་དམར་ནག་གཏོར་མས་བཟློག་ཏུ་གསོལ༔
སྟེང་ནས་ལྷ་དང་ལྷ་མིན་འཁྲུགས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ འོག་ནས་ཀླུ་དང་ས་བདག་འཁྲུགས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ བར་ནས་བཙན་དང་རྒྱལ་པོ་འཁྲུགས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ མཚམས་ནས་སྨན་དང་མ་མོ་འཁྲུགས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ས་སྒོ་དུར་སྒོ་གཤེད་སྒོ་བྱེ་བ་རྣམས༔ དེ་རིང་དམར་ནག་གཏོར་མས་བཟློག་ཏུ་གསོལ༔
ཕ་མེས་དུར་སྲི་ལངས་པ་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཕྱུག་གི་གཡང་ཁ་ཉམས་པ་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ནོར་གྱི་གོད་ཁ་གྱོད་ཤུར་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཡུལ་དང་ཁྱིམ་ལ་འདྲེ་རྒོད་ཆགས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ སྲིད་དང་མི་རབས་ཆད་པ་ཐམས་ཅད་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔
ཕྱོགས་ནས་ཕུང་བའི་དགྲ་བཞི་ལངས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ མཚམས་ནས་གློ་བུར་བྱུར་བཞི་ལངས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ ཕུག་ནས་འཆི་བདག་བདུད་བཞི་ལངས་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ མོ་རྩིས་རྒྱན་དང་པྲ་རྟགས་ངན་པ་ཡང་༔ དེ་རིང་དམར་ནག་གཏོར་མས་བཟློག་ཏུ་གསོལ༔ བསྒྱུར་རོ་ལྟས་ངན་སྣ་ཚོགས་དགྲ་ལ་སྒྱུར༔ བཟློག་བསྒྱུར་དུས་ལ་བབ་བོ་ས་མ་ཡ༔
ཨོཾ་བཛྲ་མ་ཏྲི་མ་ཏྲི་རུ་རུ་རག་མོ་རཀྵ་མཱ་ར་དུ་དགྲ་བགེགས་བྱད་མ་ཐམས་ཅད་ཟློག་ཟློག༔ དེ་ནས་དམོད་པ་སོགས་གང་རྒྱས་བྱ༔ ཐན་བཟློག་འདྲ་བྱེད་ན་སྐབས་འདིར་བྱ༔ ས་མ་ཡ༔ དེ་ནས་སྲུང་འཁོར་གུར་ཁང་བསྒོམ་པ་ནི༔ ཧཱུྃ༔ བདག་ཉིད་དབང་ཆེན་ཁྲོ་རྒྱལ་གསལ་བ་ཡི༔ ཐུགས་ཀར་ཧཱུྃ་ཡིག་དམར་པོའི་ཀློང་དཀྱིལ་དུ༔ བདག་དང་བསྲུང་བྱ་ཐམས་ཅད་ཚུད་ནས་ཀྱང་༔ སྔགས་ཕྲེང་འཁོར་བས་ཕྱི་ནང་འཁོར་ཡུག་ཀུན༔
བསྐལ་པའི་མེ་དཔུང་དུམ་བུ་གཅིག་ཏུ་གྱུར༔ སུ་ཡང་བགྲོད་དུ་མེད་པའི་རང་བཞིན་བསྒོམ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་མཉྫུ་ཤྲཱི་བཛྲ་པཱ་ཎི་ཁྲོཾ་ག་རུ་ཊ་ཀ་ལ་སིཾ་ཧ་མུ་ཁ་ཀྲོ་ཏི་ཙ་ཏུར་བཾ༔ བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ བདག་ཅག་དཔོན་སློབ་འཁོར་དང་བཅས་པ་སྲུངས་ཤིག་རཀྵ་རཀྵ་ཡེ་སྭཱ་ཧཱ༔ ཞེས་བསྲུང་བ་པོ་རྣམས་གུར་ཁང་དུ་ཚུད་པར་བྱ༔ དེ་ནས་བཟློག་པ་ནི༔ ཧཱུྃ༔ མདུན་དུ་ཁྲོ་རྒྱལ་འབར་བའི་སྐུ་སྨད་ན༔ ཟུར་གསུམ་དབལ་ལ་གནམ་ལྕགས་ཙཀྲ་འཁོར༔
དེ་འོག་ཟངས་ཀྱི་འཁོར་ལོ་རྩིབས་བཅུ་དྲུག༔ བར་དུ་དགྲ་བགེགས་ཕོ་མོའི་བླ་གཟུགས་བཀུག༔ བཟློག་པའི་སྔགས་ཕྲེང་དྲག་ཏུ་འདྲེན་པའི་ཚེ༔ ལས་ཀྱི་རླུང་གིས་བསྐྱོད་པས་གཡས་གཡོན་འཁོར༔ ཕྱེ་མར་འཐག་སྟེ་ཤ་ཁྲག་དུམ་བུར་གཏུབ༔ དྲེགས་པ་རྣམས་ཀྱི་ཧབ་ཧབ་ལྗིབ་ལྗིབ་གསོལ༔ ལྷག་མ་རྡུལ་ཕྲན་ཙམ་ཡང་མེད་པར་མཛོད༔ ཨོཾ་བཛྲ་ཀྲོ་ཏི་ཀཱི་ལ་ཡ་ཀྲོ་ཏི་ཧཱུྃ་བྷྱོཿ ཨ་ཡ་མ་དུ་རུ་ཙ་ཤ་ན་ས་མ་ཡ་དགྲ་བགེགས་བྱད་མ་ནྲྀ་ཏྲི་ཏྲིག་ནན་གཟེར་ཐུམ་མྱོག་ཐུམ་ཨེ་ཧུར་ཐུམ་མཱ་ར་མཱ་ར་བྷྱོ་བྷྱོ་ཟློག་ཟློག༔ ཅེས་བསད་འཁོར་རྣམས་དྲག་ཏུ་འཁོར་ཏེ་དགྲ་བོ་མིང་མེད་དུ་བཏང་བར་བསམ༔
ས་མ་ཡ༔ དེ་ནས་གསེར་སྐྱེམས་གཏོང་བ་ནི༔ རྔ་བརྡུང་དུང་བུས༔ དར་མདུང་གཟེངས༔ ཞྭ་ནག་གྱོན༔ གདོང་ལ་ཁྲག་ཞག་གི་ཚོམ་བུས་བརྒྱན༔ གསེར་སྐྱེམས་དང་དཀར་གཏོར་རྣམས་བདུད་རྩིས་བྲན་ཞིང་བྱིན་གྱིས་བརླབས་ལ༔ ཧཱུྃ༔ ཕྱོགས་བཅུ་རབ་འབྱམས་ཞིང་ཁམས་རྒྱ་མཚོ་ན༔ བཞུགས་པའི་སངས་རྒྱས་བྱང་སེམས་རིག་འཛིན་ཚོགས༔
གཞན་ཡང་ཡི་དམ་མཁའ་འགྲོ་ཆོས་སྐྱོང་དང་༔ དམ་ཅན་གཏེར་བདག་ཡུལ་ལྷ་གཞི་བདག་ཚོགས༔ རྣལ་འབྱོར་བདག་ལ་གསན་ཅིང་དགོངས་སུ་གསོལ༔ ཟོལ་ཟོག་མེད་པའི་རིག་འཛིན་སྔགས་འཆང་ལ༔ དམ་ཉམས་དགྲ་བོ་རྣམས་ཀྱིས་སྙད་བཙལ་ཏེ༔ མི་རུང་བར་ཆད་སྣ་དགུ་རྩོམ་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དུས་གསུམ་སངས་རྒྱས་བདག་གི་རྒྱབ་རྟེན་མཛོད༔ དེ་རིང་དམ་ཉམས་དགྲ་ལ་ཟོར་འདེབས་ཡ༔ ཧཱུྃ༔
བསྟན་གཉིས་གཙོ་བོ་ཤཱཀྱ་ཐུབ་པ་ལ༔ མ་རུངས་ལྷ་སྦྱིན་བདུད་ཀྱིས་སྙད་བཙལ་ཏེ༔ ནང་པའི་ཆོས་ཀྱི་བསྟན་པ་སྣུབ་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དྲང་སྲོང་རིག་འཛིན་བདག་གི་རྒྱབ་རྟེན་མཛོད༔ དེ་རིང་དམ་ཉམས་དགྲ་ལ་ཟོར་འདེབས་ཡ༔ ཧཱུྃ༔ འགྲོ་བའི་མགོན་པོ་པདྨ་འབྱུང་གནས་ལ༔ མུ་སྟེགས་ལོག་ལྟ་ཅན་གྱིས་སྙད་བཙལ་ཏེ༔ གསང་སྔགས་ཆོས་ལ་སྡང་ཞིང་འཚེ་ལགས་པས༔
རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཡི་དམ་ལྷ་ཚོགས་བདག་གི་རྒྱབ་རྟེན་མཛོད༔ དེ་རིང་དམ་ཉམས་དགྲ་ལ་ཟོར་འདེབས་ཡ༔ ཧཱུྃ༔ མ་རྒྱུད་ཌཱཀྐིའི་སྙན་བརྒྱུད་ཟབ་ལམ་ལ༔ དམ་ཉམས་གྲུབ་མཐའ་ཅན་གྱིས་སྙད་བཙལ་ཏེ༔ གདུག་སེམས་སྒྲོ་སྐུར་སྙིང་ནས་སྨད་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་སྲིང་མཁའ་འགྲོས་བདག་གི་རྒྱབ་རྟེན་མཛོད༔ དེ་རིང་དམ་ཉམས་དགྲ་ལ་ཟོར་འདེབས་ཡ༔
ཧཱུྃ༔ མི་དབང་བསྟན་འཛིན་ཆོས་རྒྱལ་གདུང་བརྒྱུད་ལ༔ སོ་སྐྱེ་ཆགས་སྡང་ཅན་གྱིས་སྙད་བཙལ་ཏེ༔ གཡུལ་གཤོམ་དམག་གིས་མཐའ་ནས་བསྐོར་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆོས་སྐྱོང་དམ་ཅན་བདག་གི་རྒྱབ་རྟེན་མཛོད༔ དེ་རིང་དམ་ཉམས་དགྲ་ལ་ཟོར་འདེབས་ཡ༔ ཧཱུྃ༔ ཉེས་མེད་བདག་ཅག་རྒྱུ་སྦྱོར་སྦྱིན་བདག་ལ༔ འབྱུང་པོ་འདྲེ་རྒོད་རྣམས་ཀྱིས་གླགས་བཙལ་ཏེ༔
འབྱུང་བཞིས་ཚེ་ཡི་བར་ཆད་གཏོང་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ གཏེར་སྲུང་ཕོ་ཉས་བདག་གི་རྒྱབ་རྟེན་མཛོད༔ དེ་རིང་དམ་ཉམས་དགྲ་ལ་ཟོར་འདེབས་ཡ༔ ཧཱུྃ༔ ཡུལ་བཅུ་འབྲས་བུ་ས་ནས་སྨིན་འདོད་ཀྱང་༔ རྒྱལ་འགོང་བསེ་རག་དམ་སྲིས་སྙད་བཙལ་ནས༔ དུས་འཁྲུག་ལོ་ཉེས་དབུལ་སྲི་ལྡང་ལགས་པས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དཀར་ཕྱོགས་སྐྱོང་བས་བདག་གི་རྒྱབ་རྟེན་མཛོད༔
ཧཱུྃ༔ ལྷ་སྲིན་སྡེ་བརྒྱད་གཞི་བདག་གཉན་པོ་དང་༔ ལོ་ཟླ་ཞག་དུས་འགྱུ་བ་ས་བདག་བཅས༔ གདོང་ལ་གནས་པའི་ལྷ་འདྲེ་ཡིད་གཟུགས་ཅན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཞི་རྒྱས་དབང་དྲག་བྱ་བ་གང་བཅོལ་ཡང་༔ ཀོ་ལོང་རུ་ང་ཕྲག་དོག་མ་སྡང་ལ༔ དགྲ་བགེགས་མ་གཏོགས་གཡས་གཡོན་སྐུ་བཟུར་ཅིག༔ དྲག་པོའི་གཏོར་ཟོར་འཕྲོས་ནས་རེག་སྲིད་པས༔ ཤག་ཁ་འགྱེད་པའི་མ་ཉེས་མ་ལེན་གཏམ༔
གོ་བར་གྱིས་ཤིག་ལྷ་སྲིན་དམ་ཚིག་ཅན༔ དེང་འདིར་དགྲ་བགེགས་བསྒྲལ་བའི་ཕྲིན་ལས་མཛོད༔
ཅེས་གསེར་སྐྱེམས་གཏོང་ཞིང་བླ་མ་ཡི་དམ་ཆོས་སྐྱོང་རྣམས་བདག་གི་རྒྱབ་རྟེན་རོགས་དན་མཛད་ནས་ཕྲིན་ལས་བསྒྲུབས་པར་བསམ༔ དེ་ནས་ནང་གི་གསེར་སྐྱེམས་གཏོང་བ་ནི༔ མདོས་ཀྱི་ཕྱོགས་བཞིའི་སྒོ་དབྱེ་དང་བཅས་ནས༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཤར་ཕྱོགས་ཤེལ་གྱི་སྐུ་མཁར་ནས༔ སྒོ་སྐྱོང་དཀར་མོ་ལྕགས་ཀྱུ་མ༔ ཐབས་ཤེས་མཚོན་པའི་ལྡེ་མིག་བསྣམས༔
གསེར་སྐྱེམས་གཉན་པོ་འདི་བཞེས་ལ༔ ཕོ་བྲང་ཤར་གྱི་ཤེལ་སྒོ་ཕྱེས༔ ཡེ་ཤེས་འཇིག་རྟེན་དམག་དཔུང་དྲོངས༔ ཤར་གྱི་ལྷ་ཚོགས་དབྱིངས་ནས་བཞེངས༔ རིག་འཛིན་བདག་གི་རྒྱབ་རྟེན་མཛོད༔ ཨོཾ་བཛྲ་པྲ་བེ་ཤ་ཡ་ཕཊ྄ཿ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ལྷོ་ཕྱོགས་གསེར་གྱི་སྐུ་མཁར་ནས༔ སྒོ་སྐྱོང་སེར་པོ་ཞགས་པ་མ༔
ཐབས་ཤེས་མཚོན་པའི་ལྡེ་མིག་བསྣམས༔ གསེར་སྐྱེམས་གཉན་པོ་འདི་བཞེས་ལ༔ ཕོ་བྲང་ལྷོ་ཡི་གསེར་སྒོ་ཕྱེས༔ ཡེ་ཤེས་འཇིག་རྟེན་དམག་དཔུང་དྲོངས༔ ལྷོ་ཡི་ལྷ་ཚོགས་དབྱིངས་ནས་བཞེངས༔ རིག་འཛིན་བདག་གི་རྒྱབ་རྟེན་མཛོད༔ ཨོཾ་རཏྣ་པྲ་བེ་ཤ་ཡ་ཕཊ྄ཿ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ནུབ་ཕྱོགས་ཟངས་ཀྱི་སྐུ་མཁར་ནས༔
སྒོ་སྐྱོང་དམར་མོ་ལྕགས་སྒྲོག་མ༔ ཐབས་ཤེས་མཚོན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ ཕོ་བྲང་ནུབ་ཀྱི་ཟངས་སྒོ་ཕྱེས༔ ཡེ་ཤེས་འཇིག་རྟེན་དམག་དཔུང་དྲོངས༔ ནུབ་ཀྱི་ལྷ་ཚོགས་དབྱིངས་ནས་བཞེངས༔ རིག་འཛིན་བདག་གི་རྒྱབ་རྟེན་མཛོད༔ ཨོཾ་པདྨ་པྲ་བེ་ཤ་ཡ་ཕཊ྄ཿ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔
བྱང་ཕྱོགས་གཡུ་ཡི་སྐུ་མཁར་ནས༔ སྒོ་སྐྱོང་ལྗང་མོ་དྲིལ་བུ་མ༔ ཐབས་ཤེས་མཚོན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ ཕོ་བྲང་བྱང་གི་གཡུ་སྒོ་ཕྱེས༔ ཡེ་ཤེས་འཇིག་རྟེན་དམག་དཔུང་དྲོངས༔ བྱང་གི་ལྷ་ཚོགས་དབྱིངས་ནས་བཞེངས༔ རིག་འཛིན་བདག་གི་རྒྱབ་རྟེན་མཛོད༔ ཨོཾ་ཀརྨ་པྲ་བེ་ཤ་ཡ་ཕཊ྄ཿ ཧཱུྃ༔
ཕོ་བྲང་འབར་བའི་ལྷ་ཚོགས་རྣམས༔ མི་མངོན་དབྱིངས་ནས་སྐུར་བཞེངས་ཤིག༔ ཁྲོ་རྒྱལ་འདུས་པའི་ལྷ་ཚོགས་བསྐུལ༔ རྩལ་ཆེན་གཟི་བརྗིད་འགྱེད་པའི་ཚེ༔ སྤྱི་བོར་རིག་འཛིན་དམག་དཔུང་གཏིབས༔ གཡས་སུ་ཡི་དམ་དམག་དཔུང་བསྐྱེད༔ གཡོན་དུ་མཁའ་འགྲོའི་དམག་དཔུང་བསྐྱེད༔ མདུན་དུ་ཕོ་ཉས་ཟོར་སྣ་དྲོངས༔ ཕྱོགས་མཚམས་ཆོས་སྐྱོང་སྤྲིན་ལྟར་གཏིབས༔ ཉམས་པའི་དམ་ཉམས་དགྲ་བགེགས་ཚོགས༔
བཀུག་ཅིང་བསྒྲལ་བའི་ཕྲིན་ལས་མཛོད༔ དུས་ལ་བབ་བོ་ས་མ་ཡ༔ ཨོཾ་བཛྲ་ཀྲོ་ཏི་ཤ་ཡ་བྷྱོ་བྷྱོཿ ཞེས་ཕྱོགས་བཞིའི་སྒོ་ཕྱེས་ལ་གཏོར་མ་དཔག༔ དེ་ནས་སྲིན་མོ་ཟ་ལམ་གཏོང་བ་ནི༔ གཏོར་མ་མ་མོའི་གཟུགས་ལ་དཔལ་འབར་བཙུགས་ཏེ༔ ཧཱུྃ་ཧཱུྃ་ཧཱུྃ༔ བྷྱོ་བྷྱོ་བྷྱོཿ སྲིན་མོ་ཟ་ལམ་གོམ་པ་བདུན་ཅུ་འདས་པའི་ཕ་རོལ་ན༔ སྣང་སྲིད་ཀུན་གྱི་སྟོབས་ལ་དབང་བ་ཡི༔
ལས་ཀྱི་མ་མོ་དམར་ནག་བཞུགས་པ་ནི༔ འཇིག་རྟེན་འདས་ཀྱང་འཁོར་བའི་ཆ་ལུགས་འཆང་༔ ཡེ་ཤེས་གྲུབ་ཀྱང་ལས་ཀྱི་མཁའ་འགྲོ་མ༔ བཟློག་པའི་ལས་མཛད་ཟོར་གྱི་སྣ་འདྲེན་མ༔ ཕྱག་གཡས་དམར་ཆེན་གཏོར་ཟོར་ཝ་ལ་ལ༔ གཡོན་པས་ཀོང་ཟོར་དམར་ནག་ཡུགས་སེ་ཡུག༔ འཁོར་དུ་ལས་ཀྱི་ཤ་ཟ་འབུམ་གྱིས་བསྐོར༔ ཐམས་ཅད་ཐུན་རྫས་དུག་མདའ་ཤ་ར་ར༔ ཁྲག་མཆོད་བདུད་རྩི་འབར་བ་འདི་བཞེས་ལ༔ རྦད་དོ་ལས་ཀྱི་མ་མོ་དགྲ་ལ་ཆོས༔
ཧཱུྃ་བྷྱོཿ རྡོ་རྗེའི་ཤུགས་འཆང་ལས་བྱེད་ཤ་ཟ་འབུམ༔ ཁྲག་མཆོད་བདུད་རྩི་འབར་བ་འདི་བཞེས་ལ༔ ཤར་ཕྱོགས་མདོས་ཟོར་གཏོར་མའི་སྣ་དྲོངས་ཤིག༔ དགྲ་བགེགས་གདུག་པའི་དམག་ཚོགས་བཟློག་ཏུ་གསོལ༔ བྷྱོ་བྷྱོ་མ་མོས་བཟློག་བསྒྱུར་ཕྲིན་ལས་མཛོད༔ ཧཱུྃ་བྷྱོཿ རིན་ཆེན་ཤུགས་འཆང་རྔམ་བྱེད་ཤ་ཟ་འབུམ༔ ཁྲག་མཆོད་བདུད་རྩི་འབར་བ་འདི་བཞེས་ལ༔ ལྷོ་ཕྱོགས་མདོས་ཟོར་གཏོར་མའི་སྣ་དྲོངས་ཤིག༔
དགྲ་བགེགས་གདུག་པའི་དམག་ཚོགས་བཟློག་ཏུ་གསོལ༔ བྷྱོ་བྷྱོ་མ་མོས་བཟློག་བསྒྱུར་ཕྲིན་ལས་མཛོད༔ ཧཱུྃ་བྷྱོཿ པདྨའི་ཤུགས་འཆང་གཏུམ་བྱེད་ཤ་ཟ་འབུམ༔ ཁྲག་མཆོད་བདུད་རྩི་འབར་བ་འདི་བཞེས་ལ༔ ནུབ་ཕྱོགས་མདོས་ཟོར་གཏོར་མའི་སྣ་འདྲེན་མ༔ དགྲ་བགེགས་གདུག་པའི་དམག་ཚོགས་བཟློག་ཏུ་གསོལ༔ བྷྱོ་བྷྱོ་མ་མོས་བཟློག་བསྒྱུར་ཕྲིན་ལས་མཛོད༔ ཧཱུྃ་བྷྱོཿ ལས་ཀྱི་ཤུགས་འཆང་དྲེགས་བྱེད་ཤ་ཟ་འབུམ༔
ཁྲག་མཆོད་བདུད་རྩི་འབར་བ་འདི་བཞེས་ལ༔ བྱང་ཕྱོགས་མདོས་ཟོར་གཏོར་མའི་སྣ་དྲོངས་ཤིག༔ དགྲ་བགེགས་གདུག་པའི་དམག་ཚོགས་བཟློག་ཏུ་གསོལ༔ བྷྱོ་བྷྱོ་མ་མོས་བཟློག་བསྒྱུར་ཕྲིན་ལས་མཛོད༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ ཕ་རོལ་བྱད་ཟོར་ཕུར་ཁ་ཟློག༔ ཚེ་བདུད་ལོག་འདྲེན་བར་གཅོད་ཟློག༔ གླིང་བཞིའི་མི་ཁ་རྒྱངས་གླུ་ཟློག༔ མི་རུང་ལྟས་ངན་སྣ་དགུ་ཟློག༔
ལོངས་སྤྱོད་ཕྱྭ་གཡང་ཉམས་པ་ཟློག༔ ཆག་ཆེན་ཉམ་ང་ཐམས་ཅད་ཟློག༔ ལོ་སྐག་ཞག་དུས་སྐག་རིགས་ཟློག༔ ཡེ་འདྲོག་གློ་བུར་བརྒྱད་ཅུ་ཟློག༔ དུས་མིན་འཆི་བ་རྣམ་བརྒྱད་ཟློག༔ གདུག་པའི་དམག་ཚོགས་གཡུལ་ངོ་ཟློག༔ མི་རུང་སྣ་དགུ་དགྲ་ལ་ཕོབ༔ དུས་ལ་བབ་བོ་ས་མ་ཡ༔ ཨོཾ་རཀྨོ་བྷྱོཿ རཀྴ་བྷྱོ་བྷྱོཿ
མ་ཏྲི་བྷྱོ་བྷྱོཿ དུ་ཏྲི་བྷྱོ་བྷྱོཿ ན་ཏྲི་བྷྱོ་བྷྱོཿ མཱ་ར་ཡ༔ དགྲ་བོ་བྱད་མའི་སྟེང་དུ་ཟོར་བྷྱོ་ཐུན་བྷྱོ་རྦད་བྷྱོ་ཟློག་ཟློག༔ ཅེས་གོམ་པ་བདུན་ཅུའི་མཚམས་སུ་བསྐྱལ༔ འདིའི་མཚམས་སུ་དགྲ་བགེགས་ལན་གསུམ་འགུགས་ལ༔ དྲག་པོའི་གཏོར་ཟོར་རྣམས་རྒྱས་པ་འདོན་ནས་ལས་བསྐུལ་དང་སྦྲགས་ཏེ་འཕང་ཀྱང་རུང་༔ ཧཱུྃ་ཧཱུྃ་ཧཱུྃ༔ དབང་ཆེན་ཁྲོ་བོ་རོལ་པའི་དུར་ཁྲོད་ནས༔
འཇིགས་བྱེད་ཆེ་མཆོག་པདྨ་ཧེ་རུ་ཀཿ སྐུ་མདོག་དམར་པོ་མེ་ཟོར་ཡ་ལ་ལ༔ གཡས་གསུམ་མཚོན་ཆས་གདུག་པའི་གཡུལ་ངོ་ཟློག༔ གཡོན་གསུམ་མཚོན་ཆས་བྱད་མའི་སྙིང་ཁྲག་དཀྲུག༔ དུར་ཁྲོད་ཆས་དགུས་ལོག་འདྲེན་དམག་ཚོགས་འདུལ༔ གནམ་ལྕགས་ཕུར་གཤམ་བསྟན་པའི་རུ་ཏྲ་བསྒྲལ༔ ཧྱ་གྷྲྀ་ཝའི་ཐུགས་དམ་དུས་ལ་བབ༔ དམ་ཉམས་དགྲ་བགེགས་བྱད་མ་འདི་ཉིད་ཀྱི༔ བླ་སྲོག་སྙིང་གི་དཀྱིལ་དུ་ཟོར་འདེབས་ཡ༔ མཱ་ར་ཡ་ཡི་ཕྲིན་ལས་འགྲུབ་པར་མཛོད༔
ཨོཾ་ཧྱ་གྷྲྀ་ཝ་བཛྲ་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ དགྲ་བགེགས་བྱད་མ་ཧུར་ཐུམ་མཱ་ར་ཡ་ཟློག༔ གཏོར་ཟོར་ཐོགས་ལ༔ ཧཱུྃ༔ སྨུག་ནག་གྲུ་གསུམ་འབར་བའི་ཕོ་བྲང་ནས༔ སྲོག་བདག་ཆེན་པོ་འཇམ་དཔལ་གཤིན་རྗེའི་གཤེད༔ སྐུ་མདོག་ཁམ་ནག་མུན་པ་ཆི་ལི་ལི༔ ཕྱག་དྲུག་མཚོན་ཆ་དབལ་ལྡན་ཟོར་མདའ་འཕེན༔ དྲག་སྔགས་གཟིར་འདེབས་ནག་པོའི་དམོད་པ་འདི༔ དགྲ་བགེགས་བྱད་མའི་སྙིང་ལ་མཱ་ར་ཡ༔
ཨོཾ་བཛྲ་མཉྫུ་ཤྲཱི་བཛྲ་བཾ་ཀྲོ་ཏི་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་བྱད་མ་ཧུར་ཐུམ་མཱ་ར་ཡ་བྷྱོ་བྷྱོ་ཟློག་ཟློག༔ གཏོར་ཟོར་ཐོགས་ལ༔ ཧཱུྃ༔ མཐིང་ནག་གྲུ་གསུམ་འབར་བའི་ཕོ་བྲང་ནས༔ ཁྲོ་རྒྱལ་ཆེ་བཙན་གསང་བདག་དྲེགས་པ་འདུལ༔ སྐུ་མདོག་མཐིང་ནག་ཚྭ་ཚྭ་ཐོ་རོ་རོ༔ ཕྱག་དྲུག་མཚོན་ཆ་དབལ་ལྡན་ཟོར་མདའ་འཕེན༔ རིག་སྔགས་གཟིར་འདེབས་ནག་པོའི་དམོད་པ་འདི༔ དགྲ་བགེགས་བྱད་མའི་སྙིང་ལ་མཱ་ར་ཡ༔
ཨོཾ་བཛྲ་པཱ་ཎི་བཾ་ཀྲོ་ཏི་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་བྱད་མ་ཧུར་ཐུམ་མཱ་ར་ཡ་བྷྱོ་བྷྱོ་ཟློག་ཟློག༔ གཏོར་ཟོར་ཐོགས་ནས༔ ཧཱུྃ༔ ལྗང་ནག་གྲུ་གསུམ་འབར་བའི་དཀྱིལ་འཁོར་ནས༔ འཇོམས་བྱེད་ཆེན་པོ་བྱ་ཁྱུང་ཁྲོ་བོའི་རྒྱལ༔ སྐུ་མདོག་མཐིང་ནག་ཤྭ་རྦུད་འུ་རུ་རུ༔ ཕྱག་དྲུག་མཚོན་ཆ་དབལ་ལྡན་ཟོར་མདའ་འཕེན༔ རྩལ་ཆེན་གཟིར་འདེབས་ནག་པོའི་དམོད་པ་འདི༔ དགྲ་བགེགས་བྱད་མའི་སྙིང་ལ་མཱ་ར་ཡ༔
ཨོཾ་ཁྲོཾ་རཾ་གྷ་རུ་ཊ་ཀཱི་ལ་ཡ་བཾ་ཧཱུྃ་ཕཊ྄ཿ དགྲ་བགེགས་བྱད་མ་ཧུར་ཐུམ་མཱ་ར་ཡ་བྷྱོ་བྷྱོ་ཟློག་ཟློག༔ གཏོར་ཟོར་ཐོགས་ལ༔ ཧཱུྃ༔ སྔོ་ནག་གྲུ་གསུམ་འབར་བའི་དཀྱིལ་འཁོར་ནས༔ ལེགས་ལྡན་འབར་བ་འཇིགས་བྱེད་སེངྒེའི་གདོང་༔ སྐུ་མདོག་མཐིང་ནག་སེང་སྐད་འུ་རུ་རུ༔ ཕྱག་དྲུག་མཚོན་ཆ་དབལ་ལྡན་ཟོར་མདའ་འཕེན༔ ངན་སྔགས་གཟིར་འདེབས་ནག་པོའི་དམོད་པ་འདི༔ དགྲ་བགེགས་བྱད་མའི་སྙིང་ལ་མཱ་ར་ཡ༔
ཨོཾ་མ་ཧཱ་ཀཱ་ལ་སིཾ་ཧ་མུ་ཁ་བཾ་ཀྲོ་ཏི་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་བྱད་མ་ཧུར་ཐུམ་མཱ་ར་ཡ་བྷྱོ་བྷྱོ་ཟློག་ཟློག༔ གཏོར་ཟོར་ཐོགས་ནས༔ ཧཱུྃ༔ རབ་འཇིགས་སྒོ་བཞི་འབར་བའི་དུར་ཁྲོད་ནས༔ ཟ་བྱེད་ལས་ཀྱི་མ་མོ་མཆེད་བཞི་ནི༔ སྐུ་མདོག་སྣ་ཚོགས་ལས་བྱེད་ཤ་ར་ར༔ ཕྱག་དྲུག་མཚོན་ཆ་དབལ་ལྡན་ཟོར་མདའ་འཕེན༔ སྨྱོ་འབོག་གཟིར་འདེབས་ནག་པོའི་དམོད་པ་འདི༔ དགྲ་བགེགས་བྱད་མའི་སྙིང་ལ་མཱ་ར་ཡ༔
ཨོཾ་བཛྲ་རཏྣ་པདྨ་ཀརྨ་ཛ་ཧཱུྃ་བཾ་ཧོཿ མ་ཏྲི་ཀཱི་ལ་ཡ་ཧཱུྃ་བྷྱོཿ དགྲ་བགེགས་བྱད་མ་ཧུར་ཐུམ་བྷྱོ་བྷྱོ་ཟློག་ཟློག༔ དེ་ནས་ལས་ཀྱི་ཟོར་དགུ་འཕེན་པ་ནི༔ ཉུངས་ཟོར་ཐོགས་ལ༔ ཧཱུྃ༔ ཡུངས་དཀར་རྒྱལ་པོ་ཤྭ་རི་རཾ༔ ལྷ་ཡི་དྲེགས་པ་ཡོངས་རྫོགས་སྐུ༔ ལྷ་དམག་བྱེ་བ་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔
རྦད་དོ་དྲེགས་པ་མཐུ་མ་ཆུང་༔ དགྲ་བགེགས་སྙིང་ལ་མཱ་ར་ཡ༔ ཧཱུྃ༔ དྷེ་ཝ་ཨུ་གྲ་དྷརྦ་མཱ་ར་ཡ་དགྲ་ལ་བྷྱོ་བྷྱོ་ཟློག་ཟློག༔ ཁྲག་ཟོར་ཐོགས་ལ༔ ཧཱུྃ༔ རཀྟའི་རྒྱ་མཚོ་རྦ་ཀློང་འཁྲུགས༔ མ་མོ་དྲེགས་པ་ཡོངས་རྫོགས་སྐུ༔ མ་མོའི་དམག་ཚོགས་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔
རྦད་དོ་དྲེགས་པ་མཐུ་མ་ཆུང་༔ དགྲ་བགེགས་སྙིང་ལ་མཱ་ར་ཡ༔ ཧཱུྃ་མ་ཏྲི་དརྤ་རཀྟ་མཱ་ར་ཡ་དགྲ་ལ་བྷྱོ་ཟློག༔ དུག་ཐུན་ཐོགས་ལ༔ ཧཱུྃ༔ དུག་མདའ་ནག་པོ་ཕྱུ་རུ་རུ༔ བདུད་ཀྱི་དྲེགས་པ་ཡོངས་རྫོགས་སྐུ༔ བདུད་དམག་བྱེ་བ་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔ རྦད་དོ་དྲེགས་པ་མཐུ་མ་ཆུང་༔
དགྲ་བོ་སྙིང་ལ་མཱ་ར་ཡ༔ ཧཱུྃ་དུ་པྲ་མ་དརྤ་ཧ་ལ་མཱ་ར་ཡ་དགྲ་ལ་བྷྱོ་ཟློག༔ རྡོ་ཟོར་ཐོགས་ནས༔ ཧཱུྃ༔ རྡོ་ཟོར་རྦབ་རྒོད་ཤ་ར་ར༔ རྒྱལ་པོ་དྲེགས་པ་ཡོངས་རྫོགས་སྐུ༔ རྒྱལ་འགོང་དམག་ཚོགས་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔ རྦད་དོ་དྲེགས་པ་མཐུ་མ་ཆུང་༔ དགྲ་བོའི་སྙིང་ལ་མཱ་ར་ཡ༔
ཧཱུྃ༔ རུ་ཤ་ལ་དརྤ་ཤ་ལ་མཱ་ར་ཡ་དགྲ་ལ་བྷྱོ་ཟློག༔ མེ་ཟོར་ཐོགས་ལ༔ ཧཱུྃ༔ མེ་ཟོར་ཚྭ་ཚྭ་ཐོ་རོ་རོ༔ བཙན་གྱི་དྲེགས་པ་ཡོངས་རྫོགས་སྐུ༔ བཙན་དམག་བྱེ་བ་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔ རྦད་དོ་དྲེགས་པ་མཐུ་མ་ཆུང་༔ དགྲ་བོའི་སྙིང་ལ་མཱ་ར་ཡ༔
ཨོཾ་ཙ་ཤུ་ལ་དརྤ་རཾ་ཛྭ་ལ་མཱ་ར་ཡ་དགྲ་ལ་བྷྱོ་ཟློག༔ གྲི་ཟོར་ཐོགས་ལ༔ ཧཱུྃ༔ མཚོན་ཟོར་བུ་ཡུག་ཚུབས་སེ་ཚུབ༔ གཤིན་རྗེ་དྲེགས་པ་ཡོངས་རྫོགས་སྐུ༔ གཤིན་རྗེའི་དམག་ཚོགས་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔ རྦད་དོ་དྲེགས་པ་མཐུ་མ་ཆུང་༔ དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་དརྤ་ཁཌྒ་མཱ་ར་ཡ་དགྲ་ལ་བྷྱོ་ཟློག༔
མཚེ་ཟོར་ཐོགས་ལ༔ ཧཱུྃ༔ ཀེ་ཚེ་ཤང་ཚེ་ཉི་ལི་ལི༔ ཀླུ་ཡི་དྲེགས་པ་ཡོངས་རྫོགས་སྐུ༔ ཀླུ་དམག་བྱེ་བ་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔ རྦད་དོ་དྲེགས་པ་མཐུ་མ་ཆུང་༔ དགྲ་བོའི་སྙིང་ལ་མཱ་ར་ཡ༔ ཨོཾ་ནཱ་ག་དརྤ་ཧེ་ཐ་ན་མཱ་ར་ཡ་དགྲ་ལ་བྷྱོ་ཟློག༔ ལྕགས་ཟངས་ཐུན་ཟོར་ཐོགས་ལ༔
ཧཱུྃ༔ ལྕགས་ཟངས་ཐུན་ཟོར་ཉི་ལི་ལི༔ གནོད་སྦྱིན་དྲེགས་པ་ཡོངས་རྫོགས་སྐུ༔ གནོད་སྦྱིན་དམག་ཚོགས་འབུམ་གྱིས་བསྐོར༔ གདུག་པའི་ཟོར་མདའ་ཤ་ར་ར༔ རྦད་དོ་དྲེགས་པ་མཐུ་མ་ཆུང་༔ དགྲ་བགེགས་སྙིང་ལ་མཱ་ར་ཡ༔ ཨོཾ་ཡཀྴ་དརྤ་ལོ་ཧ་ན་མཱ་ར་ཡ་དགྲ་ལ་བྷྱོ་ཟློག༔ དེ་ནས་ཟོར་མདའ་ཐོགས་ཏེ༔ ཧཱུྃ༔
ང་ནི་ལེགས་ལྡན་སེངྒེ་མདོང་༔ རུ་ཏྲའི་མཆོག་ཆེན་རྩིབ་གཞུ་ལ༔ གྲི་རྒོད་རྒྱུས་པའི་གཞུ་བྲེང་བྱས༔ ཧཱུྃ་བྷྱོ་བཟློག་རྩིས་ཡི་གེས་བརྒྱན༔ གཡོན་གྱི་ཕྱོགས་ནས་ལན་གསུམ་བསྐོར༔ དུག་མདའ་ནག་པོ་མྱུར་འབེབས་ལ༔ བདུད་སྲིན་འདྲེ་གསུམ་བྱ་སྒྲོས་བརྒྱན༔ གྲི་ལྕགས་ངར་མའི་དབལ་མདེལ་སྤྲད༔ སྲིན་པོའི་ཁྲག་གིས་མཚལ་ཀྱང་བྱུགས༔ མཱ་ར་ཡ་ཡི་སེངྒེས་བརྒྱན༔
གཡས་ཀྱི་སོར་མོས་ལན་གསུམ་བསྒྲིལ༔ མ་གཟའ་བཙན་དུ་བྱིན་གྱིས་བརླབས༔ གཉིས་མེད་ཐབས་ཀྱི་རྦད་པའི་ཚེ༔ ཀི་ཀང་ནག་པོ་ལས་ལ་ཆོས༔ དགྲ་བགེགས་སྲོག་ལ་མཱ་ར་ཡ༔ ཨོཾ་ཧྲིཿགྲ་པ་རཱ་ཧུ་ལ་དརྤ་ན་ཎ་མཱ་ར་ཡ་དགྲ་ལ་བྷྱོ་ཟློག༔ ཟོར་རྣམས་ཐམས་ཅད་དམིགས་པ་དང་བཅས་ཏེ་འཕང་༔ དེ་ནས་ཟོར་ཆེན་ཐོགས་ལ་འཕེན་པ་ནི༔ ཧོ་དགོངས་སུ་གསོལ༔ གསན་དུ་གསོལ་ལོ༔
གཟིགས་སུ་གསོལ་ལོ༔ དབང་ཆེན་ཆེ་མཆོག་སྤྲུལ་པའི་ཞིང་ཁམས༔ དུར་ཁྲོད་དམར་ནག་འབར་བའི་ཀློང་ཆེན༔ མེ་དཔུང་རབ་ཏུ་འབར་བའི་ཕོ་བྲང་ཆེན་པོ་ནས༔ འཇིགས་བྱེད་ཁྲོ་རྒྱལ་སྟོབས་འདུས༔ ཡབ་ཧྱ་གྷྲྀ་ཝ་སྟོབས་ལྡན་དྲེགས་བྱེད༔ ཡུམ་དབྱིངས་ཕྱུག་ཙནྜ་ལི་ཆེན་མོ༔ སྣང་སྲིད་ཀུན་ལ་དབང་བའི་ཁྲོ་རྒྱལ་ཆེན་པོ་གསན་ཅིང་དགོངས་སུ་གསོལ༔ ཁྱད་པར་སྐུ་གསུང་ཐུགས་ཀྱི་གནས་མཆོག་ཆེན་པོ་ནས༔ སྲིད་གསུམ་གར་གྱི་དབང་ཕྱུག་འཇམ་དཔལ་ནག་པོ༔
དཔལ་ཆེན་དྲེགས་པ་ཀུན་འདུལ༔ སྟོབས་ལྡན་ཡེ་ཤེས་ཁྱུང་ཆེན༔ ལས་མགོན་སེངྒེའི་གདོང་ཅན༔ དྲག་ཤུལ་སྲིད་པའི་མ་བཞི༔ སྲས་མཆོག་དབང་ཆེན་རིགས་བཞི༔ ཟིལ་གནོན་ཁྲོ་བོ་མཆེད་བརྒྱད༔ ཁམས་བརྒྱད་ལས་ཀྱི་མ་དྲུག༔ སྤྲུལ་པའི་དམུས་ལོང་རྒྱབ་སྦྲེལ༔ ཕོ་ཉ་འདབ་ཅན་རིགས་བཞི༔ དྲག་པོ་འབྲུག་ཆེན་རིགས་བཞི༔
ཟ་བྱེད་ཡང་སྤྲུལ་ཁྱི་བརྒྱད༔ བླ་འགུགས་ལྕེ་སྤྱང་རིགས་བརྒྱད༔ ཕོ་བདུད་གྲི་ཐོགས་སྟོང་༔ མོ་བདུད་ཁྲམ་ཐོགས་སྟོང་༔ ལས་བྱེད་ཤན་པ་འབུམ་ཕྲག་ལ་སོགས་པ་རྣམས་གསན་ཅིང་དགོངས་སུ་གསོལ༔ ཡེ་ཤེས་ལྷ་དང་སྲུང་མ་ཁྱེད་རྣམས་ལ་ཞུ་བ་གསོལ་ཞིང་ཕྲིན་ལས་སུ་བཅོལ་བ་ནི༔ སྤྱིར་སངས་རྒྱས་བསྟན་པ་བཤིག་པའི་དགྲ་བོ༔ དཀོན་མཆོག་དབུ་འཕང་སྨད་པའི་དམ་ཉམས༔ རྣལ་འབྱོར་བདག་ལ་འཚེ་བའི་སྒོས་དགྲ༔ དབེན་རི་གཉན་པོ་བཤིག་པའི་བདུད་སྤྲུལ༔
མ་ཉེས་ཁ་ཡོག་འགེལ་བའི་གདུག་ཅན༔ བླ་མའི་སྐུ་ལ་བསྡོ་བའི་བསྟན་བཤིག༔ དགེ་བདུན་ཕུང་དཀྲུག་བྱེད་པའི་དམ་ལོག༔ ཁྱད་པར་དུ་ཡང་གསང་སྔགས་རྡོ་རྗེ་ཐེག་པའི་བསྟན་ལ་སྡང་ཞིང་གདུག་སེམས་འཆང་བའི་བྱད་མ༔ རིག་འཛིན་པདྨ་འབྱུང་གནས་ཀྱི་བཀའ་ལ་སྨད་པར་བྱེད་པ༔ མི་མིན་མི་རུ་བརྫུ་ཞིང་ལྷ་མིན་ལྷ་རུ་བརྫུ་བ༔ འགྲས་ཡ་དང་རྩོད་ཡ་བྱེད་ཅིང་༔ གདོང་ལ་ཤག་ཁ་འདེབས་པ༔ འཕྲོག་བཅོམ་སྔོན་རྒྱུག་རྒྱབ་འདེད་བྱེད་པ༔ སྔ་དགྲ་ཕྱི་དགྲ་ལམ་ནས་སྒུག་པ༔
ད་དགྲ་གནོད་ཅིང་ཚད་ལ་བཙུགས་པ༔ ཆིབས་རྟ་མཆོད་གཡག་མཆོད་ཞིང་འཕྲོག་པ༔ དམག་སྣ་ཇག་སྣ་རྐུན་སྣ་སྟོན་པ༔ ལམ་མགྲོན་བཅོམ་ཞིང་སྒྲོག་ཏུ་བཅུག་པ༔ ཟ་ལམ་དུ་དུག་སྦྱོར་བ༔ འགྲོ་ལམ་དུ་རྩང་འཛུགས་པ༔ བཀག་པའི་རི་རྒྱ་ཀླུང་རྒྱ་གཏོར་བ་ལ་སོགས་པ༔ ཁྱད་པར་བསླབ་པའི་སློབ་བུ་དམ་ལོག༔ གཏམ་པའི་ཤག་རོགས་མནའ་ཟན༔ འགྲུལ་བའི་མཛའ་རོགས་སྙིང་ངན༔
བསྟེན་པའི་མགོ་དཔོན་ཁྲེལ་མེད༔ བཞག་པའི་བྲན་གཡོག་བསམ་ངན༔ ཉོས་པའི་ཆུང་མ་སྙིང་རིང་༔ སློབ་མ་དམ་མེད་དྲེད་པོ༔ བདུད་སྤྲུལ་སྐལ་ངན་སྡིག་ཅན་ལ་སོགས་པ༔ རིག་འཛིན་སྔགས་འཆང་བདག་ལ་སྡང་པའི་དགྲ་ཐམས་ཅད་མཐོ་སྲིད་པའི་རྩེ་མོ༔ དམའ་ན་རག་དམྱལ་ཁམས་གང་དུ་གནས་ཀྱང་༔ ལས་ཀྱི་སྲུང་མ་ཆེན་མོ་བསྐལ་པའི་མེ་དཔུང་ལས་ངད་ཚ་བ༔ བཙན་དུག་མདའ་ནག་པོ་ལས་གཟིར་འདེབས་པ༔ སྤུ་གྲི་ངར་མ་ལས་དབལ་རྣོ་བ༔
གནམ་ལྕགས་ཐོག་རྒོད་ལས་ཤུགས་ཆེ་བ༔ འཆི་བདག་ཕོ་ཉ་ལས་རྩལ་དྲག་པ་ཁྱེད་རྣམས་ཀྱི་སྟེང་ནམ་མཁའ་མཐོན་པོ་ལ་ཚད་མ་བཙུགས༔ འོག་ས་གཞི་སེར་པོ་ལ་རྐང་རྗེས་མ་གཏོད་པ༔ དམིགས་པའི་དགྲ་བགེགས་འདི་བཀུག་ཅིང་མྱུར་དུ་སྒྲོལ་བའི་ཕྲིན་ལས་མཛོད་ཅིག༔ ལས་བྱེད་ཕོ་ཉ་རྦད་པ་ལས་ལ་ཆོས་ཤིག༔ ཟོར་མདའ་ཕོ་ཉ་འདི་དགྲ་བོ་ཕོ་རྒྱུད་ལ་ཕོག་ན་དབྱར་སོས་ཀྱི་གངས་རི་ཉིལ་བ་ལྟ་བུར་ཐོངས་ཤིག༔ ཟ་མ་མོ་རྒྱུད་ལ་ཕོག་ན་སྲན་ཕུང་ལ་དབྱུག་པས་བྲབས་པ་བཞིན་དུ་ཐོངས་ཤིག༔ མ་སྲིང་གཉེན་ལམ་ལ་ཕོག་ན༔ བྱེ་སྐྱ་རླུང་གིས་ཁྱེར་བ་བཞིན་དུ་ཐོངས་ཤིག༔ སྐྱེས་པ་དར་མ་ལ་ཕོག་ན་རྒྱུད་ཆེན་གྱིས་ས་དེད་པ་ལྟར་ཐོངས་ཤིག༔
ཁྱིམ་འཛིན་མོ་གཞོན་ལ་ཕོག་ན་རྩྭ་ཕུང་ལ་མེ་སྟག་བརྒྱབ་པ་ལྟ་བུར་ཐོངས་ཤིག༔ མངལ་དང་མི་རབས་ལ་ཕོག་ན༔ བྱ་སྒོང་བྲག་ལ་བརྒྱབས་པ་ལྟ་བུར་ཐོངས་ཤིག༔ ཕྱུག་དང་སྒོ་ནོར་ལ་ཕོག་ན་ཐལ་ཞག་ཆུ་ལ་སྤུར་བ་ལྟ་བུ་ཐོངས་ཤིག༔ ཡུལ་ཞིང་ཁང་ལ་ཕོག་ན་བྱ་སྒྲོ་ཞུན་མར་འཕྲོད་པ་ལྟར་བུར་ཐོངས་ཤིག༔ འོག་རྟ་རྐང་ཕྲན་ལ་ཕོག་ན་རྒྱ་མཚོ་ཐན་པས་བསྐམས་པ་བཞིན་དུ་ཐོངས་ཤིག༔ དགྲ་བོའི་ཕོ་རྒྱུད་ཐམས་ཅད་གྲི་རུ་འཆི་བར་གྱིས་ཤིག༔ མོ་རྒྱུད་ཐམས་ཅད་སྨྱོ་འབོག་སྙིང་གཟེར་གྱིས་འཆི་བར་གྱིས་ཤིག༔ དགྲ་བོའི་རིགས་རྒྱུད་ཐམས་ཅད་དམར་ནད་ཁྲག་སྐྱུག་གིས་འཆི་བར་གྱིས་ཤིག༔ དགྲ་བོའི་སྒོ་ནོར་ཐམས་ཅད་གློ་གོར་ལྷོག་རྒོད་ཀྱིས་འཆི་བར་གྱིས་ཤིག༔
དགྲ་བོའི་ལོ་ཏོག་ཐམས་ཅད་བཙའ་སད་སེར་གསུམ་གྱིས་ཁོངས་ཤིག༔ དགྲ་བོའི་མཁར་ཁང་ཐམས་ཅད་རྨང་གཞི་རྟེན་བརླག་ཏུ་ཐོངས་ཤིག༔ དགྲ་བོའི་ཕ་སྡེ་ནང་ཚན་ཕུང་གྱོད་གྱིས་བརླག་པར་གྱིས་ཤིག༔ དགྲ་བོའི་ལྷ་སྲུང་མགོན་སྐྱབས་ཐམས་ཅད་གཏོར་ཏེ་མིང་ཡང་མེད་པར་གྱིས་ཤིག༔ ཧོཿ ཡེ་ཤེས་ཀྱི་སྲུང་མ་ཆེན་པོ་དྲེགས་པ་སྡེ་བརྒྱད་འབུམ་གྱིས་བསྐོར་བ་ཁྱེད་རྣམས་ཀྱིས༔ གནམ་ས་ཙམ་གྱི་ཞལ་གདོངས་ལ་གངས་རི་ཙམ་གྱི་མཆེ་བ་གཙིགས༔ གློག་དམར་ཙམ་གྱི་ལྗགས་རྐྱོངས་ལ༔ དགྲ་བོ་བྱད་མ་འདི་ལོ་དང་ཟླ་བར་མ་བཞག་དང་ཟ་མ་དུས་ཚོད་ཚེས་གྲངས་ལ་མ་བཞག་པར་བཀའ་ཡི་གཏོར་མ་འདི་དང་མཉམ་དུ་བཞེས་ཤིག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་མཉྫུ་ཤྲཱི་བཛྲ་པཱ་ཎི་སིཾ་ཧ་མུ་ཁ་ཁྲོཾ་ག་རུ་ཊ་ཀྲོ་ཏི་ཝ་ན་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ
ཨ་ཡ་མ་དུ་རུ་ཙ་ཤ་ན་མཱ་ར་ཡ་དགྲ་བགེགས་བྱད་མ་ཐམས་ཅད་བྷྱོ་བྷྱོ་ཟློག་ཟློག༔
ཅེས་ལག་རྡེབ་བྱ་ཞིང་དར་ནག་ཀྱང་གཡབ་དགྲ་བོའི་མིང་ཤུལ་ཏིལ་འབྲུ་ཙམ་ཡང་མེད་པར་བསྒོམས༔ གཏོར་ཆེན་རྫོང་༔ གཏོར་བྲོ་བྱ༔ ཡར་ལོག་ཅིང་གོམ་པ་དགུའི་མཚམས་སུ་ཐོ་ཅོག་བྱས་ལ༔ ཧཱུྃ༔ བྱ་ཁྱུང་མཐིང་ནག་མེ་ཡི་གཤོག་པ་ཅན༔ ཞལ་སྡེར་བགྲད་ཅིང་སྤུ་གྲིའི་གཤོག་པ་བརྐྱངས༔ སྒབ་འདྲེ་དམ་སྲི་འགྱུ་བའི་ལམ་ཆོད་ཅིག༔ ཨོཾ་ཁྲོཾ་རཾ་ཀ་ལ་པ་ཁྱིང་ཧཱུྃ་ཕཊ྄ཿ
གནོད་བྱེད་ཐམས་ཅད་ནན་བྷྱོཿ རྦད་ཆིང་ལམ་ལམ་ནན༔ ཞེས་ཁྱུང་ནག་བཞག་ཅིང་གོམ་པ་བཅུ་གསུམ་མཚམས་སུ་ཕྱེ་མར་དང་བཀྲ་ཤིས་ཆང་གསོལ་ཏེ་ཧ་ཧ་ལྷ་རྒྱལ་ལོ་ཟེར་ཞིང་ནང་དུ་ལོག་གཏང་རག་གཏོང་༔ དངོས་གྲུབ་བླང་བཀྲ་ཤིས་བརྗོད་བསྔོ་སྨོན་གྱིས༔ རྒྱས་གདབ་སྟེ་ཐ་མ་ཏིང་འཛིན་དེ་བཞིན་ཉིད་ཀྱི་ངང་ལ་འཇོག་པ་གཅེས༔ ཨེ་མ་དྲན་ཤེས་བག་ཡོད་གསུམ་ལྡན་སྔགས་པ་ཡིས༔ བདེ་སྟོང་ཕྱིར་མི་ལྡོག་པའི་མཚོན་བཏབ་པས༔ དགྲ་བསད་ཉེས་པས་མི་གོས་འཚེངས་པ་ཡིན༔ ཡི་དམ་བསྙེན་སྒྲུབ་བྱེད་པས་རྣལ་འབྱོར་འཚེངས༔ བར་ཆད་བདུད་དགྲ་བཅོམ་པས་སྦྱིན་བདག་འཚེངས༔
རྣམ་ཤེས་ཆོས་སྐུར་དྲངས་པས་དགྲ་བགེགས་འཚེངས༔ ཤ་ཁྲག་ཚོགས་སུ་རོལ་བས་ཆོས་སྐྱོང་འཚེངས༔ ཕྱིན་ཆད་འཁོར་བ་སྟོངས་པས་ལས་འཕྲོ་འཚེངས༔ ཤེས་རབ་རལ་གྲིས་རྨ་མེད་མི་ཁ་འཚེངས༔ དཀོན་མཆོག་བདེན་མཐུས་སྟོང་མེད་སྔགས་པ་འཚེངས༔ དགྲ་ཤི་སྡུག་བསྔལ་མི་དགོས་བློ་བདེ་འཚེངས༔ རྣམ་སྨིན་འཁོར་དོགས་མི་དགོས་ཕྱི་མ་འཚེངས༔ དགྲ་མེད་སྣང་སོས་དལ་བས་འགྲོ་སྡོད་འཚེངས༔ གཉིས་འཛིན་སྔངས་སྐྲག་མི་དགོས་ཉལ་བས་འཚེངས༔ མཐུ་ཆེན་མི་ཁ་ཐོབ་པས་སྙན་གྲགས་འཚེངས༔
འདི་ནི་འཚེངས་པའི་རྟེན་འབྲེལ་བཅུ་གཉིས་ཏེ༔ ཐེག་ཆེན་གོང་མ་རྣམས་ཀྱི་སྤྱོད་ཡུལ་ཡིན༔ དཔེར་ན་ལུགས་ལྡོག་སངས་རྒྱས་འཁོར་ལོ་འདྲ༔ ཐེག་པ་འབྲིང་པོ་རྣམས་ཀྱི་བོགས་འདོན་ཡིན༔ ཐ་མ་ཞེ་སྡང་སྔགས་ནག་དུག་སྦྲུལ་གྱིས༔ ལུགས་འབྱུང་ཞེན་ཆགས་སྲིད་པའི་འཁོར་ལོ་འདྲ༔ རྒྱུ་གཅིག་ལམ་གཉིས་འབྲས་བུ་སོ་སོར་ཕྱེས༔ སྟོང་ཉིད་སྙིང་རྗེའི་བསྐྱེད་རྫོགས་བཟློག་པ་ཡིས༔ དགྲ་ཡང་རང་ཡལ་རྣམ་སྨིན་ཤུགས་ལས་ཟད༔ ཟ་འདོད་དམིགས་གཏད་ཅན་གྱི་བཟློག་པ་ཡི༔
ངན་སྔགས་མང་ན་སྨོན་ལམ་ཤུགས་ཀྱིས་ལོག༔ དེ་ཕྱིར་བཟློག་པའི་གནད་འགག་ཤིན་ཏུ་ཆེ༔ དམ་ཚིག་མེད་པའི་ཆོས་སྐྱོང་བསྟེན་འདོད་ཀྱང་༔ གྲོགས་སུ་མི་འགྲོ་རང་གི་གཤེད་དུ་བབས༔ བརྟུལ་ཞུགས་མེད་པའི་དམར་ཆེན་གཏོར་ཟོར་གྱིས༔ རྐྱེན་ངན་མི་བཟློག་ལྷ་སྲིན་གདོང་ཐུག་འཁུ༔ བསྐྱེད་རྫོགས་མེད་པའི་ཕུར་འདེབས་བསྒྲལ་འདྲེན་གྱིས༔ ཉམས་མཚར་ལྟད་མོས་ལིངྒར་ཚུད་ཀྱང་སྲིད༔ ཐུགས་རྗེ་མེད་པར་གཞན་གྱི་མགོན་བྱེད་དེས༔ སྔགས་པ་མི་ཁྱིམ་རང་སྲོག་ཕུང་ཡང་སྲིད༔
བསྙེན་སྒྲུབ་མེད་པའི་འདྲེ་རྒོད་འཕུད་པ་དེས༔ གཞན་ལ་མི་ཕན་རང་གི་སྒབ་འདྲེ་བྱེད༔ ཆད་ལྷག་མང་བའི་གཏོར་མདོས་རྫོང་བ་དེས༔ ཕྱི་མ་རང་ཉིད་དབང་པོ་མ་ཚང་སྐྱེ༔ བཀའ་མེད་ལུང་ཆད་དྲག་ལས་མང་བ་དེས༔ ཐ་མ་མཆོད་ཡོན་གཉིས་ཀ་ཕུང་བའི་རྒྱུ༔ སློབ་དཔོན་མ་བསྟེན་རང་ཚོད་བཅའ་འདོན་གྱིས༔ ཆོས་ཀྱི་ངད་ཡལ་སྲུང་མས་བཀའ་ཆད་འཁུ༔ གདེང་མེད་རང་མཐོ་ཅན་གྱི་ཁ་བཤད་ཀྱིས༔ རྒྱུད་ལུང་རང་མཐོ་གཤེ་སྐུར་ཉོ་བའི་རྒྱུ༔
ཕྱི་ནང་གྲུབ་མཐའ་མ་ཆོད་སྔགས་པ་དེས༔ རྡོ་རྗེ་ཐེག་པའི་སྙན་བརྒྱུད་དབྱངས་སུ་ལེན༔ བསྙེན་སྒྲུབ་སྤྲེའུ་འདྲ་བའི་སྔགས་པ་དེས༔ མི་ཚེ་དཀོར་འཁྱམས་རང་དོན་ཡུད་ལ་ཟད༔ ཕག་ཚང་ཕེ་གུ་འདྲ་བའི་སྔགས་པ་དེས༔ འདྲེ་མཆུ་མང་བཅིངས་བསེ་རག་གོ་ཁར་འཁོར༔ བ་གླང་དྲེད་པོ་འདྲ་བའི་སྔགས་པ་དེས༔ བསོད་ནམས་ཟད་པས་ལྷ་ལ་ཡི་ཆད་བརྡར༔ སྔགས་ལོག་མགོ་སྟོང་སྙིང་མེད་ཆང་སྨྱོན་དེས༔ བཀའ་ཡི་སེར་བཅུག་གསང་སྔགས་ཁྲོམ་དུ་འཁྱེར༔
དེ་ཕྱིར་ཕྱི་རབས་རྗེས་འཇུག་སྔགས་འཆང་རྣམས༔ ཁུངས་བཙུན་མཚན་ཉིད་ལྡན་པའི་བླ་མར་བསྟེན༔ དབང་ཁྲིད་བཀའ་གཏད་ལུང་གིས་ཕྱུག་པར་གྱིས༔ འཁྲུལ་མེད་དཀྱིལ་འཁོར་བཅའ་གཞི་ལག་ལེན་ཁྲིད༔ གབ་འཁྲུགས་གནད་འགག་ཟབ་ཁྱད་ཞལ་ལས་དྲིས༔ དབང་བསྐུར་དཀྱིལ་འཁོར་དམ་ཚིག་མིག་ལྟར་སྲུངས༔ བསྙེན་སྒྲུབ་ལས་གསུམ་ཁ་སྐོང་ཚད་དུ་སྐྱོལ༔ ཕྱི་ནང་བསྐྱེད་རྫོགས་ཟུང་འཇུག་གནད་དུ་བསྣུན༔ རྒྱུད་བསྐང་དུས་མཆོད་གསོལ་འདེབས་ཆག་མེད་བརྩོན༔ ལོ་ཟླ་དུས་སུ་རང་སྲུང་སྒྲུབ་པར་འབད༔
ཤ་ཆང་ལོངས་སྤྱོད་ཚོགས་སུ་ཤེས་པར་གྱིས༔ གནོད་བྱེད་དགྲ་བགེགས་རྣམས་ལ་སྙིང་རྗེ་བསྐྱེད༔ མཚམས་སྦྱོར་ཕན་དགེ་བཟང་པོས་བསྔོ་སྨོན་གྱིས༔ དཀོན་མཆོག་ཐུགས་ཀྱིས་ཁྲེལ་མེད་དམ་ཚིག་སྲུངས༔ ནོར་རྫས་ཟ་གྱོན་ཙམ་ལ་ཆོག་ཤེས་བསྐྱེད༔ གནད་འགག་ཆེ་ཆུང་མེད་པར་ཟོར་མ་རྒྱག༔ མཚོན་བྱེད་དགོས་ཀྱང་གཏོར་འབུལ་ཚུལ་དུ་འཕོངས༔ ཁྱད་པར་སྙན་གྲགས་ཆེ་བའི་སྡེ་དགོན་སོགས༔ སྐུ་རིམ་མང་ན་གཞན་གྱི་བྱད་ཁས་སྡང་༔ ཁྱད་པར་ངན་སྔགས་གདམས་ངག་ཐོ་ཅོ་གསུམ༔
རྣམ་གྲངས་མང་ན་རང་ཉིད་ཕུང་བའི་རྒྱུ༔ རྡོ་རྗེ་ཐེག་ཆེན་ཕྱི་ནང་བདེན་གཉིས་ལ༔ བསྒྲལ་འདྲེན་མན་ངག་རྣམ་གྲངས་མང་ཡོད་ཀྱང་༔ ཐེག་ཆེན་རྣམས་ཀྱིས་ཐེག་དམན་བློར་མི་བསྟུན༔ ཐེག་དམན་རྣམས་ཀྱིས་ཐེག་ཆེན་ལམ་མི་བགྲོད༔ དཔེར་ན་སེངྒེ་ཁྱི་ལ་བསྙེགས་པ་དང་༔ སྟག་མཆོང་ཝ་མཆོང་རྩལ་འགྱེད་བྱེད་དང་མཚུངས༔ རྡོ་རྗེ་ཐེག་ཆེན་བཀག་པ་ཡིད་སྐྱོ་ན༔ ཡང་དག་གྲུབ་ཐོབ་རིག་འཛིན་སྤྱོད་འགྲོས་ལ༔ བག་མེད་འདྲ་ཡང་འཆུག་མེད་གནད་ཀྱིས་འཛིན༔
སོ་སྐྱེ་རྣམས་ཀྱིས་ཆེར་རློམ་ཐོ་ཅོ་ཡིས༔ གནད་དུ་མི་ཕན་སྒྲོ་སྐུར་གཤེ་བའི་རྒྱུ༔ དེ་བས་སྔགས་ཀྱི་ཆོས་སྒོར་ཞུགས་ལགས་ཀྱང་༔ ཡིན་ལོ་བྱས་ལོ་ཙམ་གྱིས་གནད་མི་ཁེལ༔ ཐེག་པ་མཐོ་དམན་དྲོད་ཚད་རྟགས་ཀྱིས་འབྱེད༔ དེ་ཕྱིར་རང་ཡིད་ལན་གསུམ་མ་ཆེས་པར༔ གཞན་ལ་བཤད་ན་ཀུན་གྱིས་ཁྲེལ་བའི་རྒྱུ༔ བླ་མེད་ཟབ་ལམ་ཉམས་ལེན་སྔགས་པ་རྣམས༔ རང་མཚང་ཕོག་པའི་སྐྱོན་དུ་མ་ལྟ་བར༔ ཞལ་གདམས་འཆང་ལ་སློབ་དཔོན་མཁས་པར་བསྟེན༔
ཉམས་ལེན་ཞལ་ཤེས་གནད་བསྡུས་ས་མ་ཡ༔ ཨེ་མཿ ཁོ་བོ་བདག་འདྲ་པདྨ་འབྱུང་གནས་ཀྱིས༔ ཡང་ཟབ་སྙིང་པོ་ཁྲོ་རྒྱལ་སྟོབས་འདུས་ཀྱི༔ ལས་མཐའ་བར་ཆད་བཟློག་པའི་མན་ངག་བཞག༔ འདི་ནི་ཚིག་ཉུང་དོན་འདུས་བྱིན་རླབས་མྱུར༔ ཀུན་གྱི་ནང་ནས་བར་ཆད་བཟློག་པ་གཙོ༔ བར་ཆད་མེད་ན་རྐྱེན་བྲལ་རིག་འཛིན་འགྲུབ༔ ཚེ་རིང་ཆོས་དང་ལྡན་ཏེ་ཀུན་གྱི་མཆོག༔ དེ་ཕྱིར་བཟློག་པ་འདི་ཉིད་ཤིན་ཏུ་ཟབ༔
མང་དུ་མ་སྤེལ་སྙིང་ལྟར་འཆང་བར་གྱིས༔ སངས་རྒྱས་བསྟན་དང་རང་དོན་མ་གཏོགས་པར༔ ཤིན་ཏུ་བཀའ་གཉན་བཅའ་བར་མི་རིགས་སོ༔ གར་ཐོད་ས་རུ་དཔེ་ཡང་བསྟན་མི་རུང་༔ དབང་ཆེན་ཁྲོ་རྒྱལ་ཡང་གསང་ཆོས་སྐོར་འདི༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ རིག་འཛིན་པདྨའི་མིང་དང་འཕྲད་པར་ཤོག༔ བཀའ་ཡི་རྒྱ་འདི་ཞིང་སྐྱོང་མགོན་པོས་སྲུངས༔ དམ་མེད་བདུད་རིགས་འཚེ་བའི་དབང་པོ་སྣུབས༔ ཟིལ་ཆེན་གསང་བའི་ཕུག་པརྀ་ཨཚ་རྒྱ༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཐེམ་རྒྱ༔ གཉན་རྒྱ༔ རིག་འཛིན་ཆེན་པོ་པདྨ་གཏེར་བདག་གླིང་པས། མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང༌།
ལྕགས་གླང་ལོར་སྦས་ཡུལ་པདྨ་རོང་དུ་ཤོག་སེར་ནས་དག་པར་ཞལ་བཤུས་སོ།། །། ལ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས། འཆི་བསླུ་ཚེ་བདུད་ཞགས་གཅོད་བཀླག་ཆོག་ཏུ་བཀོད་པ་བཞུགས་སོ། འཆི་མེད་མགོན་པོ་ཚེ་ཡི་ལྷར། ། བཏུད་དེ་འཆི་བ་བསླུ་བའི་ཐབས། ། ཚེ་བདུད་ཞགས་གཅོད་མན་ངག་རྨད། ། ཉམས་སུ་ལེན་བདེར་བཀླག་ཆོག་སྤེལ། དེ་ལའང་ཚེ་སྒྲུབ་ཆེན་མོ་འཆི་བདག་ཟིལ་གནོན་གྱི་ལས་ཚོགས་ཚེ་བདུད་ཞགས་པ་གཅོད་པའི་གདམས་པ་བཀླག་ཆོག་ཏུ་སྤེལ་བ་ལ་གཉིས། འཆི་བའི་ལྟས་དང་བསླུ་བའི་ཐབས་བཤད་པའོ། །
དང་པོ་གཏེར་གཞུང་ལས། གང་ཕྱིར་འཆི་ལྟས་ཕོག་གམ་རྩུབ་རྟགས་ཤར༔ འབྱུང་བཞི་མི་སྙོམས་ནད་རྟགས་རྨི་ལམ་དང་༔ ཉིན་མོ་ཕལ་ཆེར་ལུས་ཟིང་ཤིན་ཏུ་སྐྱོ༔ ཕྱི་དྲོ་ཕལ་ཆེར་མི་རྟག་ལྷང་ལྷང་དྲན༔ ནུབ་མོ་ཕལ་ཆེར་དངངས་སྐྲག་མང་དུ་འབྱུང་༔ སྔར་གྱི་ལུས་གཤིས་སྤྱོད་འགྲོས་ཕལ་ཆེར་འགྱུར༔ དོན་མེད་མི་རྣམས་ཀུན་ལ་དཔྱད་རིས་བྱེད༔ རང་གཤིས་རྒོད་པོ་འཇམ་ན་འཆི་བའི་རྟགས༔ འཇམ་པོ་རྒོད་ཅིང་སྡང་ན་འཆི་བའི་རྟགས༔
ཕལ་ཆེར་བཞིན་གྱི་བཀྲག་མདངས་ཉམས་ན་འཆི༔ རྒྱུན་དུ་སྙིང་རྩ་འཕར་ན་འཆི་བའི་ལྟས༔ ཕོ་རྩ་མོ་ཡིས་འཕྲོག་ན་འཆི་བའི་ལྟས༔ མོ་རྩ་ཕོ་གདོན་ཞུགས་ན་འཆི་བའི་ལྟས༔ འབྱུང་བ་ཚ་གྲང་གོ་ལྡོག་འཆི་བའི་ལྟས༔ མཁལ་རྩ་མཆིན་པར་ལྡང་ན་འཆི་བའི་ལྟས༔ སྙིང་རྩ་མཚེར་པར་ལྡང་ན་འཆི་བའི་ལྟས༔ གློ་རྩ་རྒྱུ་མར་ལྡང་ན་འཆི་བའི་ལྟས༔ སྲོག་རྩ་མཁྲིས་པར་ལྡང་ན་འཆི་བའི་ལྟས༔ སྲིན་རྩ་ཕོ་ཁར་ལྡང་ན་འཆི་བའི་ལྟས༔
རུས་བཅུད་ཁྲག་ལ་ཐིམ་ན་འཆི་བའི་ལྟས༔ མཁྲིས་པ་ཁུ་བར་ཐིམ་ན་འཆི་བའི་ལྟས༔ དེ་ཕྱིར་མ་ངེས་འཆི་རྟགས་སྣ་ཚོགས་ཀྱིས༔ ལུས་ཀྱི་འབྱུང་བཞི་འཁྲུགས་ནས་འཆི་ལྟས་ཕོག༔ གློ་བུར་བར་གཅོད་བདུད་དང་བསྡོང་བའི་ཚེ༔ ཚེ་བདུད་ཞགས་པ་གཅོད་པའི་གདམས་པ་གཅེས༔ ཚེ་ཟད་དུས་ལ་བབ་ཀྱང་རིང་དུ་བསྲིང་༔ དུས་མིན་འཆི་བའི་བདུད་ལས་རབ་ཏུ་བསྒྲལ༔ ཞེས་གསུངས་པ་བཞིན། རང་གི་འཆི་ལྟས་བརྟག་པ་དང༌།
སྨན་པས་བླ་རྩ་འཕར་སྡོད་ལ་དཔྱད་དེ་ཁ་མར་གདགས་པ་དང་གཞན་ཡང་མོ་རྩིས་སོགས་ཞིབ་ཏུ་བརྟགས་ལ། འཚུབས་ལྟས་བྱུང་ན་འཕྲལ་དུ་བསླུ་བའི་ཐབས་ལ་འབད་པར་བྱའོ། ། གཉིས་པ་འཆི་བ་བསླུ་བའི་ཐབས་ལ་སྦྱོར་དངོས་གཉིས་ལས། དེའང་གཏེར་གཞུང་ལས། དང་པོ་བཅའ་གཞི་ལག་ལེན་ནི༔ ཤིན་ཏུ་འཇམ་པའི་ས་དག་ལ༔ སྟེགས་བུ་འདོམ་བསྐོར་ཚད་དུ་བྱ༔ དེ་ལ་ཐིག་ཆེན་བཅུ་དྲུག་གདབ༔ དེ་སྟེང་སྲིད་པའི་རུས་སྦལ་བཀོད༔ སྤར་སྨེ་ལོ་ཟླའི་མཚོན་ཡང་བསྒྱུར༔
དབུས་སུ་མཉྫི་ཁྲི་ཡི་ཁར༔ འབྲུ་ནག་དཔལ་གྱི་གཏོར་མ་བཤམ༔ དེ་ལ་མར་རྒྱན་རྩང་ཡང་འཛུགས༔ རུས་སྦལ་མགོ་ལ་ཕུང་བདུད་སེར༔ རྩིབ་གཡོན་ཉོན་མོངས་བདུད་དམར་པོ༔ མཇུག་མར་འཆི་བདག་བདུད་ནག་པོ༔ རྩིབ་གཡས་ལྷ་བུའི་བདུད་དཀར་པོ༔ མཚམས་བཞིར་སྐྱེ་རྒ་ན་འཆི་བཞི༔ ཡན་ལག་བཞི་ལ་སྐུ་གླུད་བཞི༔ ཤར་ལྷོར་ཕོ་ཉ་ལོ་ཡི་གཟུགས༔
ལྷོ་ནུབ་ཕོ་ཉ་ཟླ་བའི་མགོ༔ ནུབ་བྱང་ཕོ་ཉ་ཞག་གི་མགོ༔ བྱང་ཤར་ཕོ་ཉ་དུས་ཀྱི་མགོ༔ གཟུགས་ཀྱི་ཡན་ལག་དེ་བཞིན་ནོ༔ དེ་ཡི་ཕྱི་རོལ་རིམ་པ་བཞིན༔ ཕོ་མོ་གང་ཡིན་གླུད་དང་ནི༔ མར་མེ་ཆངས་བུ་ཏིང་ལོ་དང་༔ གཏོར་ཆུང་ཤ་དུམ་འབྲང་རྒྱས་རྣམས༔ ཐམས་ཅད་བཅུ་དྲུག་བཅུ་དྲུག་གོ༔ དེ་ཡི་ཕྱི་རོལ་རིམ་པ་བཞིན༔
ནམ་མཁའ་རྒྱང་བུ་མདའ་དང་འཕང་༔ གྲི་ཁྲམ་ཤིང་རིས་བཅས་པ་རྣམས༔ ཐམས་ཅད་བཅུ་དྲུག་བཅུ་དྲུག་གོ༔ དེ་ཡི་ཕྱི་རོལ་མདོས་དཀྲིས་རྒྱབ༔ མདོས་གཞི་དེ་ཡི་མདུན་དུ་ནི༔ སྣམ་བུ་འདོམ་པ་བཅུ་དྲུག་པ༔ དཀར་ནག་མཚམས་ནས་དམར་པོས་སྦྲེལ༔ སྣམ་བུ་དཀར་པོ་དེ་ཡི་སྟེང་༔ སྔོན་མོ་འབྲུ་ཡི་གཡུང་དྲུང་བྲིས༔ དཀར་པོའི་སྟེང་ན་རིམ་པ་བཞིན༔
གཡུང་དྲུང་བརྒྱད་དུ་དོད་པར་བྱ༔ ནག་པོའི་གདན་གྱི་སྟེང་དུ་ནི༔ ཧོམ་གཟུགས་ཁྲམ་གྱིས་བསྐོར་བ་བྲིས༔ ནག་པོའི་སྟེང་དུ་རིམ་པ་བཞིན༔ ཧོམ་ཡང་བརྒྱད་པོ་འབྲུ་ནག་བྱ༔ ཕོ་མོ་གང་ཡིན་སྦྱིན་བདག་སྟེ༔ ཧོམ་ཁུང་དེ་ཡི་མདུན་དུ་ཉལ༔ སྣམ་བུ་དཀར་ནག་མཚམས་དེ་རུ༔ ཟངས་ངམ་ཤིང་གི་གཞོང་པ་རུ༔ ཟམ་པ་ཕྱེད་དཀར་ཕྱེད་ནག་བྱ༔
ཟམ་པ་དཀར་པོ་དེ་ཡི་ཁར༔ ནད་པའི་བླ་རྟགས་གང་ཡིན་བཞག༔ ཟམ་པ་ནག་པོ་དེ་ཡི་ཁར༔ མི་ལུས་ལོ་ཤིང་མགོ་ཅན་བཞག༔ བླ་རྟགས་དེ་ཡིས་འཁྱེར་ཚུལ་གྱིས༔ ཞགས་པ་བཟུང་སྟེ་འཁྲིད་པར་བྱ༔ གཞན་ཡང་བླ་འབོད་བྱེད་པ་ཡི༔ གཡས་གཡོན་ཕོ་མོ་མང་དུ་འཚོགས༔ ཤེལ་ཚིག་ཁྲི་དཀར་སྟོང་ནག་དང་༔ ཁྲམ་ཤིང་ཕོ་མཚན་མོ་མཚན་དང་༔
ཤྭ་རྡེལ་དཀར་ནག་ལ་སོགས་པ༔ བརྒྱ་ཡི་གྲངས་ལས་མ་ཉུང་བྱ༔ གདན་ནག་སྟེང་དུ་ནད་པའམ༔ མ་ལྕོགས་གཟུགས་འགྲོས་དཀར་པོ་བཞག༔ གཞི་དཀར་སྟེང་གི་གཡུང་དྲུང་ལ༔ ཚེ་དཔག་མེད་ཀྱི་སྐུ་བཤམས་ནས༔ དར་དཀར་ཐག་པའི་བླ་རྟེན་བཟུང་༔ ཚེ་ཡི་མདའ་དར་དེ་ལ་བཏགས༔ ཕྱེ་མར་ཟས་དཀར་སྣ་ཚོགས་བཤམ༔ གཞན་ཡང་མདོས་ཀྱི་ཕྱོགས་བཞི་ན༔
སྣལ་མ་བཞི་ཡི་ཐག་པ་ནི༔ ནད་པར་བཏགས་པའི་ཚུལ་དུ་བྱ༔ ཞེས་གསུངས་པ་བཞིན། ཡར་གཞི་དཀར་པོའི་སྟེང་དུ་ཚེ་སྒྲུབ་དང་རྟ་མགྲིན་སོགས་ཀྱི་དཀྱིལ་འཁོར་ཚེ་དབང་བཅས་གཞུང་བཞིན་བཤམ་པའི་མདུན། སྟེགས་བུ་གྲུ་བཞི་ཆེ་ལེགས་ཁར་རུས་སྦལ་གན་རྐྱལ་དུ་ཉལ་ཞིང་མགོ་བོ་ལྷོར་བསྟན་པའི་གཟུགས་བྲིས་པའམ། བཅས་ཀྱང་རུང་ལ་འཁོས་ལྕོགས་དང་བསྟུན། གབ་རྩེ་དགུར་སྤར་སྨེའི་རང་མདོག་བཞིན་ཚོན་གྱིས་བསྒྱུར། རུས་སྦལ་གྱི་དབུས་སུ་རྐང་གསུམ་མམ་མཉྫིའི་ཁར། འབྲུ་ནག་གི་ཟོར་གཏོར་རྩང་དམར་དང་དྲག་རྒྱན་ཅན་དགོད། རུས་སྦལ་གྱི་མགོ་བོར་ཕུང་བདུད་སེར་པོ་གཡས་རལ་གྲི་དང་གཡོན་ཁྲམ་ཤིང་འཛིན་པ།
རྩིབ་གཡོན་དུ་ཉོན་མོངས་པའི་བདུད་དམར་པོ་གཡས་རལ་གྲི་དང་གཡོན་ནད་རྐྱལ་ཐོགས་པ། མཇུག་མར་འཆི་བདག་གི་བདུད་ནག་པོ་གཡས་རལ་གྲི་དང་གཡོན་ཤྭ་རྡེའུ་ཐོགས་པ། རྩིབ་གཡས་སུ་ལྷ་བུ་བདུད་དཀར་པོ་གཡས་རལ་གྲི་དང་གཡོན་ཞགས་པ་འཛིན་པ། མཚམས་བཞིར་སྐྱེ་རྒ་ན་འཆི་བཞི་ལ། དང་པོ་ཤར་ལྷོ་རུ་བུད་མེད་ནག་མོ་སྐྱེ་བའི་སྡུག་བསྔལ་ཕྲུ་གུ་བཙས་པ། ལྷོ་ནུབ་ཏུ་ལས་ཀྱི་ཁྱོ་གཟུགས་རྒས་ཤིང་འཁོག་སྟེ་འཁར་བ་ཐོགས་པ། ནུབ་བྱང་དུ་ན་བའི་སྡུག་བསྔལ་གཞོགས་ཕབ་ནས་ཉལ་བ། བྱང་ཤར་ཤི་བའི་སྡུག་བསྔལ་བམ་རོ་གན་རྐྱལ་དུ་བྱས་པ། རུས་སྦལ་གྱི་ཡན་ལག་བཞི་ལ། ལོ་ཟླ་ཞག་དུས་ཀྱི་ངར་གླུད་རིམ་པ་བཞིན་ལག་གཡས་ནས་བརྩམ་དཀར་སེར་དམར་ནག་བཞི་བཞག །
ཤར་ལྷོར་ཟོན་ནམ་གབ་རྩེ་ལྗང་གུའི་སྟེང་དུ་ལོའི་ཕོ་ཉ་ལོ་བདག་གི་མགོ་ཅན། ལྷོ་ནུབ་ཏུ་ཕོ་ཉ་ཟླ་བདག་གི་མགོ་ཅན། ནུབ་བྱང་དུ་ཕོ་ཉ་ཞག་བདག་གི་མགོ་ཅན། བྱང་ཤར་དུ་ཕོ་ཉ་དུས་ཚོད་ཀྱི་མགོ་ཅན། དེའི་ཕྱི་རོལ་ཕོ་མོ་གང་ཡིན་གྱི་ངར་གླུད་བཅུ་དྲུག་དང༌། དེ་བཞིན་མར་མེ། ཆངས་བུ། ཏིང་ལོ། གཏོར་ཆུང༌། ཤ་དུམ།
འབྲང་རྒྱས་སོ་སོར་བཅུ་དྲུག་རེ་དང༌། དེའི་ཕྱི་རོལ་དུ་ནམ་མཁའ་བཅུ་དྲུག་དང༌། ཡང་དེ་བཞིན་རྒྱང་བུ། མདའ་བཀྲ། འཕང་བཀྲ། གྲི། ཁྲམ་ཤིང༌། ཤིང་རིས་སོགས་བཅུ་དྲུག་རེ་འཛུགས། དེའི་ཕྱི་རོལ་ཚོན་སྐུད་སྣ་ལྔས་མདོས་ཆིངས་བརྒྱབ། མདོས་གཞིའི་མདུན་དུ་སྣམ་བུ་དཀར་པོ་འདོམས་པ་བརྒྱད་དང༌།
ནག་པོ་འདོམས་པ་བརྒྱད་ཀྱི་དཀར་ནག་མཚམས་ནས་དམར་པོས་སྦྲེལ། སྣམ་བུ་དཀར་པོའི་སྟེང་འབྲུ་དཀར་གྱི་གཡུང་དྲུང་བཅུ་དྲུག་རིམ་པར་བྲིས། དེ་བཞིན་ནག་པོའི་སྟེང་དུའང་འབྲུ་ནག་གིས་ཧོམ་གཟུགས་ཁྲམ་གྱིས་བསྐོར་བ་བཅུ་དྲུག་བྲི། དེ་ནས་ནད་པ་ཧོམ་ཁུང་དེའི་མདུན་དུ་བཞག ། སྣམ་བུ་དཀར་ནག་མཚམས་དེར་ཟངས་ངམ་ཤིང་གི་གཞོང་པར་ཆུས་བཀང་བའི་སྟེང༌། ཟམ་པ་ཕྱེད་དཀར་ཕྱེད་ནག་བྱ་ཞིང༌། ཟམ་པ་དཀར་པོའི་དུ་སྟེང་ནད་པའི་བླ་རྟགས་སོ་སོར་ཡོད་ན་འཇོག ། མེད་ཚེ་སྤྱི་ལ་མར་གྱི་བླ་ལུག་བཞག་སྲོལ་འདུག ། ཟམ་པ་ནག་པོའི་ཁར་མི་ལུས་གནམ་ལོའི་ལོ་བདག་གི་མགོ་ཅན་ཞགས་པ་ཐོགས་པ་བླ་རྟགས་འཁྲིད་ཚུལ་བྱ། གཞན་ཡང་གཡས་གཡོན་དུ་བླ་འབོད་བྱེད་མཁན་ཕོ་མོ་རྣམས་དང༌།
རྫོངས་འདེབས་ཤེལ་ཚིག་ཁྲི་དཀར་དང༌། ཁྲམ་ཤིང༌། ཕོ་མཚན་མོ་མཚན། ཤྭ་རྡེལ་དཀར་ནག་བརྒྱ་ལས་མ་ཉུང་བར་བྱ། གདན་ནག་སྟེང་དུ་ནད་པ་དངོས་སམ། མིན་ཀྱང་འདྲ་གཟུགས་བཞག ། གཞི་དཀར་གཡུང་དྲུང་བྲིས་པའི་སྟེང་དུ་ཚེ་དཔག་མེད་ཀྱི་སྐུ་བཤམ། བླ་རྟགས་ལ་དར་ཐག་དཀར་པོ་བརྒྱབ་པའི་སྣེ་མོ་མདའ་དར་ལ་བཏགས། ཕྱེ་མར་ཟས་དཀར་སྣ་ཚོགས་བཤམ། གཞན་ཡང་མདོས་ཀྱི་ཕྱོགས་བཞིར་སྣལ་མ་བཞིའི་ཐག་པ་ནད་པར་བཏགས་པའི་ཚུལ་བྱའོ། །
དེ་ནས་དངོས་གཞིའི་ཚེ་སྒྲུབ་བསྙེན་པ་གྲུབ་ནས་ཚེ་འགུགས་དང་མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བར་བྱ། དེ་ནས་རྟ་མགྲིན་གསང་སྒྲུབ་ཀྱི་མཆོད་པ་བྱིན་རླབས་ནས་གཞུང་བསྲངས་ཤིང་བསྙེན་པ་བཟླ། དེ་ནས་བུམ་པ་བསྒྲུབས་ལ་མཆོད་བསྟོད་འོད་ཞུ་སོགས་སྤྱི་ལྟར་བྱའོ། ། དེ་ནས་རང་ལུགས་གསོལ་ཁ་དང་ཚོགས་མཆོད་དྲང་བའི་བར་སོང་ལ། སྐབས་འདིར་མདོས་གཞི་ཆུ་གཙང་གིས་བྲན་ལ།
ཨོཾ་སརྦ་པྲ་ཕྱྭཾ་ཤྭ་དྷ་ན་ཡེ་སྭཱ་ཧཱ༔ རྃ་ཡྃ་ཁྃ༔ དེ་ནས་མདུན་བསྐྱེད་ནི༔ ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔
སྟོང་པའི་ངང་ལས་རང་ཉིད་ཡི་དམ་དུ་གསལ་བའི་མདུན་དུ༔ གླིང་བཞི་རི་རབ་རོལ་མཚོ་དེ་ལ་འབྱུང་བ་ལྔ་ཡིས་བསྐོར་བ་དེ་ལ་ཡོངས་སུ་རྫོགས་པ༔ དེ་ཡི་དབུས་སུ་མ་ཧཱ་གསེར་སྦལ་ཆེན་པོ་གན་རྐྱལ་དུ་ཉལ་བའི་མགོ་བོ་ལྷོར་བསྟན་པ༔ དེ་ཡི་དབུས་སུ་ཁྲོ་རྒྱལ་ཚེ་བདག་ནག་པོ་ཞལ་གཅིག་ཕྱག་གཉིས་པ༔ ཤིན་ཏུ་ཁྲོ་ཞིང་དུར་ཁྲོད་ཀྱི་ཆས་ཀྱིས་བརྒྱན་པ༔ ཕྱག་གཡས་དབྱུག་པ་དང་གཡོན་པས་ལྕགས་སྒྲོག་འཛིན་པ༔ ཞབས་དོར་སྟབས་དང་ལྡན་ཞིང་བསྐལ་པའི་མེ་དཔུང་རབ་ཏུ་འབར་བའི་ཀློང་དུ་བཞུགས་པ༔ ཚེ་བདུད་འབྱུང་པོ་ཐམས་ཅད་དབང་དུ་བསྡུས་ཤིང་ཟིལ་གྱིས་གནོན་པར་གྱུར༔ ཨོཾ་བཛྲ་ཙནྜ་ཨཿཡུ་ཥེ་མ་ཧཱ་ཀྲོ་ཏ་ཧཱུྃ་ཕཊ྄ཿ ཧོཿ
སྲིད་པའི་རུས་སྦལ་ཆེན་པོའི་གློ་གཡས་ཤིང་ལས་གྲུབ་པའི་སྟེང་དུ༔ ལྷའི་བདུད་དཀར་པོ་རལ་གྲི་དང་ཞགས་པ་འཛིན་པ༔ མགོ་བོ་མེ་ལས་གྲུབ་པའི་སྟེང་དུ༔ ཕུང་པོའི་བདུད་སེར་པོ་རལ་གྲི་དང་ཁྲམ་ཤིང་འཛིན་པ༔ གློ་གཡོན་ལྕགས་ལས་གྲུབ་པའི་སྟེང་དུ༔ ཉོན་མོངས་པའི་བདུད་དམར་པོ་རལ་གྲི་དང་ནད་རྐྱལ་ཐོགས་པ༔ མཇུག་མ་ཆུ་ལས་གྲུབ་པའི་སྟེང་དུ༔ འཆི་བདག་གི་བདུད་ནག་པོ་གཡས་རལ་གྲི་དང་གཡོན་ཤྭ་རྡེའུ་ཐོགས་པ༔ ཤར་ལྷོར་སྲིད་པའི་བུད་མེད་ནག་མོ་སྐྱེ་བའི་སྡུག་བསྔལ་ཕྲུ་གུ་བཙས་པ༔ ལྷོ་ནུབ་ཏུ་ལས་ཀྱི་ཁྱོ་གཟུགས་རྒས་ཤིང་འཁོག་སྟེ་འཁར་བ་ཐོགས་པ༔
ནུབ་བྱང་དུ་ན་བའི་སྡུག་བསྔལ་གཞོགས་ཕབ་ནས་ཉལ་བ༔ བྱང་ཤར་ཤི་བའི་སྡུག་བསྔལ་བམ་རོ་གན་རྐྱལ༔ རུས་སྦལ་གྱི་ལག་པ་གཡས་སུ་ལོ་རྒྱལ་པོའི་གླུད་དཀར་པོ༔ ལག་པ་གཡོན་དུ་ཟླ་བ་བློན་པོའི་གླུད་སེར་པོ༔ རྐང་པ་གཡས་སུ་ཞག་དམག་མིའི་གླུད་དམར་པོ༔ རྐང་པ་གཡོན་དུ་དུས་ཚོད་མཚོན་ཆའི་གླུད་ནག་པོ༔ དེ་ཡི་ཤར་ལྷོར་ལོ་བདུད་ཀྱི་ཕོ་ཉ་ལོ་བདག་གི་མགོ་ཅན༔ འདི་ནས་ལོ་གང་ཡིན་ཁ་བསྒྱུར་དགོས་སོ༔ གཡས་སཏྭ་རེ་དང་གཡོན་ཁྲམ་བཾ་ཐོགས་པ༔ ལྷོ་ནུབ་ཏུ་ཟླ་བ་བདུད་གཅོད་ཕོ་ཉ་ཟླ་བའི་མགོ་ཅན༔
གོང་བཞིན༔ གཡས་ཟོར་བ་དང་གཡོན་ནད་རྐྱལ་ཐོགས་པ༔ ནུབ་བྱང་དུ་ཞག་གི་བདུད་གཅོད་ཀྱི་ཕོ་ཉ་ཞག་གི་མགོ་ཅན༔ གོང་ལྟར༔ གཡས་ཐོ་བ་དང་གཡོན་ཞགས་ནག་ཐོགས་པ༔ བྱང་ཤར་དུ་དུས་ཚོད་བདུད་གཅོད་ཀྱི་ཕོ་ཉ་དུས་ཚོད་ཀྱི་མགོ་ཅན༔ གོང་ལྟར། གཡས་རལ་གྲི་དང་གཡོན་མི་ལག་ཐོགས་པ༔ དེའི་ཕྱི་རོལ་དུ་སྐུ་གླུད་རིན་ཆེན་བཅུ་དྲུག༔ མཚམས་རྣམས་སུ་རིམ་པ་བཞིན་མར་མེ་ཆངས་བུ་ཏིང་ལོ་གཏོར་ཆུང་ཤ་དུམ་འབྲང་རྒྱས་ཏེ་བཅུ་དྲུག་བདུན་གྱིས་བསྐོར་བ༔
དེའི་ཕྱི་རོལ་དུ་ནམ་མཁའ་རྒྱང་བུ་མདའ་བཀྲ་འཕང་བཀྲ་གྲི་དམར་ཁྲམ་ནག་བཟློག་པའི་ཤིང་རིས་སྣ་ཚོགས་བཅུ་དྲུག་བདུན་གྱིས་བསྐོར་བ༔ དེ་ཡི་ཕྱི་རོལ་དུ་འབྱུང་ལྔའི་རྒྱ་ཆིངས་དང་ལྡན་པ༔ གཞན་ཡང་སྲིད་པའི་གཏོར་གླུད་ཡས་ལ་དབང་བའི་མགྲོན་རྣམས་ཀྱིས་བསྐོར་བ་གསལ་བར་གྱུར༔ ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ དེ་ནས་བདེན་སྟོབས་བརྗོད་ཅིང་ལན་གསུམ་འགུགས༔ ན་མོཿ མཆོག་གསུམ་རྩ་བརྒྱུད་བླ་མ་དང་༔ ཡི་དམ་མཁའ་འགྲོ་ཆོས་སྐྱོང་དམ་ཚིག་ཅན༔ སྒྲུབ་པའི་སྔགས་དང་ཕྱག་རྒྱའི་ཏིང་འཛིན་གྱི༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔
བདག་ཅག་དཔོན་སློབ་རྒྱུ་སྦྱོར་སྦྱིན་བདག་ལ༔ གནོད་པར་བྱེད་པའི་ཚེ་བདུད་བར་ཆོད་དང་༔ ལོ་ཟླ་ཞག་དུས་ཟ་མ་དུས་ཚོད་ཀྱི༔ འཆི་བདག་ལས་ཀྱི་ཕོ་ཉ་བགེགས་རིགས་རྣམས༔ གཏོར་གླུད་གཟུགས་བརྙན་འདི་ལ་མཆིས་པར་གྱུར༔ ཨོཾ་བཛྲ་ཨངྐུ་ཤ་ཡ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཨ་ཀརྵ་ཡ་ཛ་ཛཿ
ལན་གསུམ་གྱིས་དགུག་ལ། བདེན་སྟོབས་བརྗོད་པ་ནི། ཧཱུྃ༔ ང་ནི་ཐོག་མའི་སངས་རྒྱས་སྣང་མཐའ་ཡས༔ ང་ནི་མགོན་པོ་འཆི་མེད་ཚེ་ཡི་བདག༔ ང་ནི་དུས་གསུམ་སངས་རྒྱས་པདྨ་འབྱུང་༔ ང་ནི་དབང་ཆེན་ཁྲོ་རྒྱལ་ཧེ་རུ་ཀཿ ང་ནི་སྲིད་གསུམ་གདུག་པ་སྒྲོལ་བའི་མཆོག༔ ང་ནི་སྣང་སྲིད་ཀུན་གྱི་གཉེན་པོ་ཆེ༔ འཆི་བདག་ཞག་དུས་ལོ་ཟླའི་ཕོ་ཉ་རྣམས༔
མཆོག་གསུམ་དཀོན་མཆོག་བདེན་པའི་བཀའ་ལ་ཉོན༔ ཏིང་འཛིན་བླ་མེད་སྔགས་ཀྱི་དོན་ལ་ལྟོས༔ སངས་རྒྱས་རྐང་གཉིས་གཙོ་སྟེ་བདེན་པའི་མཆོག༔ ཆོས་ཉིད་ཆགས་དང་བྲལ་ཏེ་བདེན་པའི་མཆོག༔ ཚོགས་གཉིས་དགེ་འདུན་འདུས་ཏེ་བདེན་པའི་མཆོག༔ དེང་འདིར་འདུས་པའི་རིག་འཛིན་བདེན་པའི་ཚིག༔ རྩ་གསུམ་བཀའ་ལ་མི་ཉན་གང་ཡང་མེད༔ ཟབ་མོ་དོན་ལ་མི་སེམས་གང་ཡང་མེད༔ མནའ་དང་ཁྲིམས་ལ་མི་འཛེམ་གང་ཡང་མེད༔ རྒྱུ་འབྲས་ལས་ལ་མི་གཞིག་གང་ཡང་མེད༔
སྐྱེ་འགྲོ་ལམ་ལ་མི་བགྲོད་གང་ཡང་མེད༔ རྒྱ་མཚོའི་ཆུ་ལ་མི་འཐུང་གང་ཡང་མེད༔ འཕང་བའི་སྲོག་ལ་མི་འཛེམ་གང་ཡང་མེད༔ བྱམས་པའི་ཚིག་ལ་མི་མགུ་གང་ཡང་མེད༔ གདུང་བའི་གཉེན་ལ་མི་སྐྱོ་གང་ཡང་མེད༔ དེ་བས་དམ་ཚིག་བཀའ་ལས་འདའ་མ་བྱེད༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཅེས་བདེན་པའི་ཚིག་བརྗོད། དེ་ནས་བདུད་བཞིའི་ལན་དུ་སྨྲ་བ་ནི། ཞུ་བ་པོ་དངོས་སུ་བསྐོས་པའམ་མིན་ཀྱང་གཡོན་གྲལ་གྱིས་ཞུ་ལེན་ཚུལ་དུ་འདི་སྐད་དོ།
ཀྱཻཿ དཔའ་བོ་ཆེན་པོ་སྙན་གསན་འཚལ༔ ངེད་བདུད་བཞི་དུས་ཀྱི་ཕོ་ཉ་སྟེ༔ སྔགས་འཆང་རྒྱལ་པོས་བོས་ཕྱིར་འོང་༔ དུས་གསུམ་སངས་རྒྱས་སྒྲ་ཚིག་ལ༔ ལོག་པར་ལྟ་བ་མ་ཡིན་ཀྱང་༔ རྣམ་རྟོག་སྲིད་པའི་སྐྱེ་བོ་རྣམས༔ ཚོགས་དྲུག་འཁྲུལ་པར་ཨ་འཐས་ཏེ༔ ཚུལ་བཞིན་སྤྱོད་པར་མ་ལགས་ན༔ རྣམ་རྟོག་སེམས་ཀྱི་བདུད་བཟུང་པས༔
དེ་ཕྱིར་ངེད་རྣམས་དགྲ་རུ་ལངས༔ རྗེས་ཤེས་བག་ཡོད་མ་ལྡན་པས༔ དུག་ལྔ་འཁྲུལ་རྒྱུན་སོ་མར་སྤྱད༔ དགེ་བའི་ལས་དང་མི་ལྡན་པས༔ ལེ་ལོ་བག་མེད་ཡོན་བདག་འདི༔ ངེད་ཀྱི་གནས་སུ་གཏོང་བར་ཞུ༔ མི་འོས་ཁ་འཛིན་མི་མཛད་འཚལ༔ ཞེས་ཞུས་པར་སློབ་དཔོན་དང་དབུ་མཛད་སོགས་ཀྱིས་ལན་གདབ་པ་ནི། ཧཱུྃ༔ ཚོགས་དྲུག་འཁྲུལ་པའི་བདུད་རྣམས་ལེགས་པར་ཉོན༔
བདག་ནི་འཆི་མེད་ཁྲོ་རྒྱལ་ཧེ་རུ་ཀཿ བདུད་བཞི་གཅོད་པའི་རལ་གྲི་རྣོ་དབལ་མཆོག༔ བར་ཆོད་ཁྱོད་ཀྱིས་དབང་དུ་མི་གཏོང་ངེས༔ ཡོན་བདག་འདི་ཡི་བླ་སྲོག་ཚུར་ཐོངས་ལ༔ ཕྱིན་ཆད་འཁོར་འདིར་གནོད་པ་མ་བྱེད་ཅིག༔ དེ་ནས་བདུད་ཚོགས་སམ་གཡོན་གྲལ་ཀྱིས་ཞུ་བ་ནི། ཀྱཻཿ དཔའ་བོ་ཆེན་པོ་གསན་ཅིང་དགོངས་སུ་གསོལ༔ ངེད་རྣམས་བདུད་ཀྱི་དཔུང་ཚོགས་ཆེན་པོ་སྟེ༔ བཀའ་དང་དམ་ལ་གནས་པར་མི་འོས་ཀྱང་༔
སྔོན་ནས་ད་བར་རྒྱལ་བའི་དཀའ་མ་ཉན༔ དུས་དྲུག་བདུད་ཀྱི་དཔུང་འདིས་འཚེ་བའི་ཁུང་༔ མུ་སྟེགས་ནག་པོས་སངས་རྒྱས་བཀའ་མི་ཉན༔ བརྒྱ་བྱིན་ནག་པོས་རྒྱལ་བའི་གསུང་མི་རྩི༔ རུ་ཏྲ་སྡེ་དགུས་མནའ་དང་ཁྲེལ་མི་འཛེམ༔ ཐར་པ་ནག་པོས་རྒྱུ་འབྲས་དོན་མི་སེམས༔ བྱ་རིགས་སྣ་ཚོགས་སྐྱེ་འགྲོའི་ལམ་མི་སྙེགས༔ མཁའ་ལྡིང་རྒྱལ་པོས་ཡུར་བའི་ཆུ་མི་འཐུང་༔ སྣང་སྲིད་རླུང་གིས་འཕང་བའི་སྲོག་མི་འཛེམས༔ ལོག་ལྟ་ཅན་གྱིས་བྱམས་པའི་ཆོས་མི་ཉན༔
ཁྲེལ་མེད་རྣམས་ཀྱིས་ཉེ་བའི་གཉེན་མི་སྐྱོང་༔ བདུད་བཞིའི་བར་ཆད་སྔགས་འཆང་བཤོལ་མི་ཐེབས༔ དུས་ལ་བབ་པས་སྡོད་པའི་ཡུལ་མ་མཆིས༔ བདུད་བཞི་ངེད་ཀྱིས་དབང་དུ་གཏོང་བར་གྱིས༔ ལན་གདབ་པ་ནི། ཧཱུྃ༔ ཉོན་ཅིག་རིག་འཛིན་སྔགས་འཆང་ཚིག་ལ་ཉོན༔ ང་ནི་དུས་གསུམ་སངས་རྒྱས་ཀུན་གྱི་དངོས༔ ང་ཡི་ཚིག་འདི་མི་ཤིགས་རྡོ་རྗེའི་གསུང་༔ རྒྱུ་འབྲས་ལས་འདི་འཁོར་འདས་ཀུན་ལ་ཁྱབ༔
མུ་སྟེགས་རྣམས་ཀྱང་གཡུང་དྲུང་གཏམ་ལ་ཉན༔ བརྒྱ་བྱིན་ནག་པོས་ཚངས་པའི་གསུང་ལ་རྩི༔ རུ་ཏྲ་སྡེ་དགུ་དམྱལ་བའི་སྡུག་བསྔལ་འཇིགས༔ ཐར་པ་ནག་པོས་ཐ་མ་རྒྱུ་འབྲས་བསམ༔ བྱ་རིགས་སྣ་ཚོགས་གྲིབ་མ་ཐང་ལ་འགྲོ༔ མཁའ་ལྡིང་རྒྱལ་པོས་སྲིད་པའི་ཆུ་ལ་འཐུང་༔ སྒྲ་གཅན་རླུང་གིས་ཉོན་མོངས་རླུང་ཡང་གཅོད༔ ལོག་ལྟ་ཅན་ཡང་རྒྱུ་འབྲས་ཆོས་ཀྱིས་གྲོལ༔ ཁྲེལ་མེད་རྣམས་ཀྱང་རང་འདོད་གཉེན་རྣམས་སྐྱོང་༔ བདུད་བཞིའི་བར་ཆད་འཇལ་ལན་གྲུབ་སྟེ་ཞི༔
དུས་ལ་བབ་ཀྱང་བདེན་པའི་ཚིག་གིས་བསྲིང་༔ འོད་གསལ་སྙིང་རྗེས་བདུད་བཞིའི་དཔུང་རྣམས་འཇོམས༔ མ་རིག་རྐྱེན་དབང་བདུད་ལ་ངས་མི་གཏོང་༔ དེ་བས་བདུད་བཞི་བདེན་གཉིས་ཚིག་ལ་ཉོན༔ མ་རིག་འཇོམས་པའི་དམ་ཆོས་ཉི་འོད་གསལ༔ འཁྲུལ་གཟུགས་བདུད་རྣམས་ལྟ་བས་རང་སར་གྲོལ༔ ཀུན་བརྟགས་རང་གི་ལུས་ལ་དཔེ་ལོངས་ལ༔ བདག་མེད་གཞན་ལ་གནོད་པར་མ་བྱེད་ཅིག༔ ཅེས་སྙིང་རྗེ་ཡང་དག་གི་ངང་ལ་བསྟན་པར་བྱའོ། ཞུ་བ་ནི།
ཀྱཻཿ དཔའ་བོ་ཆེན་པོ་སྙན་གསན་འཚལ༔ བདག་གིས་ཅི་ནས་བཀའ་ཉན་གྱི༔ མི་ལས་ལྷག་པའི་ཚབ་ཐོངས་འཚལ༔ ནོར་ལས་ལྷག་པའི་ཕྱུགས་ཐོངས་འཚལ༔ ཟས་ལས་ལྷག་པའི་བཅུད་ཐོངས་འཚལ༔ ཞེས་ཞུས་པའི་ལན་དུ། ཡོན་བདག་བསླུ་རིན་སྦྱིན་པར་ཐག་བཅད་ནས་མདོས་ཀྱི་བྱུང་ཁུངས་བཤད་པ་ནི། ཧཱུྃ༔ ཉོན་ཅིག་བདུད་བཞི་ཕོ་ཉ་རྣམས༔
གླུད་དང་མདོས་ཀྱི་བྱུང་ཁུངས་བཟང་༔ འཛམ་གླིང་འདི་ཡི་བཀོད་པ་ལས༔ དེ་རིང་བཤམས་པའི་གླུད་འདི་ཆེ༔ སྔོན་ཚེ་འོག་མིན་ཞིང་མཆོག་ཏུ༔ ལྷ་བུ་དོན་གསལ་ལེགས་འབྱུང་ལ༔ སྣ་ཚོགས་འགྱུ་བའི་བདུད་བཞི་བྱུང་༔ མ་རིག་དུས་ཀྱི་ཕོ་ཉས་སྡང་༔ འཆི་ལྟས་བར་ཆད་བརྩམས་པའི་ཚེ༔ ཐོག་མའི་སངས་རྒྱས་སྣང་མཐའ་ཡིས༔ གཏི་མུག་རྣམ་རྟོག་བདུད་བཞི་རྣམས༔
སྙིང་རྗེ་བླ་མེད་བྱམས་སེམས་ཀྱིས༔ ཡེ་ཤེས་བཞི་སྦྱོར་དཀྱིལ་འཁོར་བཤམས༔ ཀུན་གཞི་ཀློང་ཡངས་སེམས་བསྐྱེད་བྱས༔ གང་ཤར་འཛིན་མེད་མཆོད་སྦྱིན་གྱིས༔ མ་རིག་བདུད་བཞི་དབྱིངས་སུ་གྲོལ༔ དེ་བས་སྔོན་གྱི་ཐ་ཚིག་ཉོན༔ དེ་འོག་ཚངས་པའི་གནས་མཆོག་ཏུ༔ ལྷ་ཡི་དབང་པོ་བརྒྱ་བྱིན་ལ༔ ང་དང་བདག་ཏུ་འཛིན་པ་ཡིས༔ རྟག་ལྟ་བར་ཆོད་བདུད་བཞི་བྱུང་༔
འཛིན་པ་དུས་ཀྱི་ཕོ་ཉས་སྡང་༔ འཆི་ལྟས་བར་ཆད་བརྩམས་པའི་ཚེ༔ ལོངས་སྐུ་འཛིན་མེད་དབང་ཕྱུག་གིས༔ ཀུན་ཤེས་ཡེ་གྲོལ་དཀྱིལ་འཁོར་བཤམས༔ མ་འགགས་འཛིན་མེད་ཏིང་འཛིན་བསྒོམས༔ དུ་མ་རོ་གཅིག་སེམས་ཀྱང་བསྐྱེད༔ དྲན་རིག་ལྟ་བའི་མཆོད་སྦྱིན་གྱིས༔ བག་ཆགས་བདུད་བཞི་རང་སར་གྲོལ༔ དེ་བས་སྔོན་གྱི་ཐ་ཚིག་ཉོན༔ དེ་འོག་དཔལ་གྱི་བསམ་ཡས་སུ༔
ཆོས་རྒྱལ་ཁྲི་སྲོང་ལྡེའུ་བཙན་ལ༔ རྣམ་གཡེང་འཁྲུལ་བ་འབྱམས་པ་ཡི༔ བག་ཆགས་འཁྲུལ་གཟུགས་བདུད་བཞི་བྱུང་༔ ཉོན་མོངས་རླུང་གི་ཕོ་ཉས་སྡང་༔ འཆི་ལྟས་བར་ཆོད་བརྩམས་པའི་ཚེ༔ སློབ་དཔོན་པདྨ་འབྱུང་གནས་ཀྱིས༔ འོད་གསལ་གཉུག་མའི་དཀྱིལ་འཁོར་བཤམས༔ དབྱིངས་རིག་ཀ་དག་ཏིང་འཛིན་བསྒོམས༔ ཉག་གཅིག་ཐེག་ཆེན་སེམས་བསྐྱེད་ནས༔ ཟང་ཐལ་དམིགས་མེད་མཆོད་སྦྱིན་བསྔོས༔
ལེ་ལོ་རྣམ་གཡེང་བདུད་བཞི་གྲོལ༔ དེ་བས་སྔོན་གྱི་ཐ་ཚིག་ཉོན༔ མ་འོངས་ད་ལྟའི་དུས་བསྐལ་དུ༔ སྐལ་ལྡན་ཡོན་གྱི་བདག་པོ་འདི༔ ཕྲ་རགས་རྟོག་པར་ངར་འཛིན་པའི༔ དུག་ལྔ་ཧྲག་པའི་བདུད་བཞི་བྱུང་༔ རླུང་ལྔ་མ་སྙོམས་ཕོ་ཉས་སྡང་༔ འཆི་ལྟས་བར་ཆད་བརྩམས་པ་ལ༔ རིག་འཛིན་སྔགས་འཆང་རྣལ་འབྱོར་གྱིས༔ ཀུན་སྣང་འཕྲུལ་གྱི་དཀྱིལ་འཁོར་བཤམས༔
དྲན་རིག་རང་ཤར་ཏིང་འཛིན་བསྒོམ༔ ཚད་མེད་བཞི་ལྡན་སེམས་བསྐྱེད་དེ༔ སྤྲོས་བསྒྱུར་དུ་མའི་མཆོད་སྦྱིན་གྱིས༔ དེང་ནས་ཀུན་རྟོག་རེ་ཁ་ཁེངས༔ བདུད་བཞི་བདག་མེད་ཆོས་ཀྱིས་གྲོལ༔ སྦྱིན་བདག་བསོད་ནམས་ཚོགས་ཀྱིས་བསླུ༔ དེ་བས་བདུད་བཞི་ཕོ་ཉ་རྣམས༔ ཆོས་ཉིད་རང་བྱུང་ཚིག་ལ་ཉོན༔ ཕན་སེམས་བྱང་ཆུབ་ལྡན་གྱུར་ཅིག༔ དེ་ནས་སྤྱི་གླུད་བསྔོ་བ་ནི༔
ཧཱུྃ༔ སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔ ཤར་ཕྱོགས་དུང་མཁར་ལྡེམ་པ་ནས༔ སྲིད་པའི་ལྷ་བདུད་མི་བོ་དཀར༔ འཆི་བདག་ལོ་ཡི་ཕོ་ཉ་དང་༔ སྲིད་པར་སྐྱེས་པའི་མྱ་ངན་ཅན༔ ཤར་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔
སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔
སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔
ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔
འཆི་བདག་ཞགས་པ་ནག་པོ་ཆོད༔ བླ་ཚེ་ཡལ་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔ ཧཱུྃ༔ སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔ ལྷོ་ཕྱོགས་གསེར་མཁར་ལྡེམ་པ་ནས༔
ཕུང་པོ་བདུད་ཀྱི་རྒྱལ་པོ་སེར༔ འཆི་བདག་ཟླ་བའི་ཕོ་ཉ་དང་༔ རྒས་པའི་སྡུག་བསྔལ་ཉོན་མོངས་པ༔ ལྷོ་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔
དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔
མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔
སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔ བླ་ཚེ་ཡལ་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔
ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔ ཧཱུྃ༔ སྲིད་པའི་མདོས་གླུད་ཆེན་པོ་འདི༔ དེ་རིང་གཏོང་བའི་ཡུལ་སྨོས་པ༔ ནུབ་ཕྱོགས་ཟངས་མཁར་ལྡེམ་པ་ནས༔ ཉོན་མོངས་བདུད་ཀྱི་རྒྱལ་པོ་དམར༔ འཆི་བདག་ཞག་གི་ཕོ་ཉ་དང་༔ ན་བའི་སྡུག་བསྔལ་གཞོགས་ཕབ་པ༔ ནུབ་ཕྱོགས་བདུད་ཀྱི་ཚོགས་བཅས་ལ༔
སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔ ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔
བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔ རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔
གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔ དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔
དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔ བླ་ཚེ་ཡར་བ་མྱུར་དུ་ཁུག༔ ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔ ཧཱུྃ༔ སྲིད་པའི་མདོས་གླུད་ཆེན་པོ་འདི༔
དེ་རིང་གཏོང་བའི་ཡུལ་སྨོས་པ༔ བྱང་ཕྱོགས་ལྕགས་མཁར་ལྡེམ་པ་ནས༔ སྲོག་བདག་བདུད་ཀྱི་རྒྱལ་པོ་ནག༔ འཆི་བདག་དུས་ཀྱི་ཕོ་ཉ་དང་༔ ཤི་བའི་སྨན་ཆུང་གཞོན་ནུ་མ༔ བྱང་ཕྱོགས་བདུད་ཀྱི་ཚོགས་བཅས་ལ༔ སྦྱིན་བདག་བླ་ཚེ་བསླུ་བ་ཡི༔ འདོད་ཡོན་ཡས་སྟགས་སྣ་ཚོགས་བསྔོ༔ སྣང་གསལ་འོད་ཀྱི་སྒྲོན་མེ་འདི༔ ཡོན་བདག་སེམས་ཀྱི་ཚབ་ཏུ་གཏོང་༔
ཆངས་བུ་ལོ་སྐོར་ཚང་བ་འདི༔ ཡོན་བདག་ངག་གི་ཚབ་ཏུ་གཏོང་༔ དཀར་ནག་སྤེལ་བའི་འབྲང་རྒྱས་འདི༔ ཡོན་བདག་བླ་དྭགས་ཚབ་ཏུ་གཏོང་༔ རོ་མཆོག་རྒྱན་གྱི་ཏིང་ལོ་འདི༔ ཡོན་བདག་ལུས་ཀྱི་ཚབ་ཏུ་གཏོང་༔ བཅུད་ལྡན་ཤ་ཁྲག་དུམ་བུ་འདི༔ ཡོན་བདག་ནོར་གྱི་ཚབ་ཏུ་གཏོང་༔ སྣ་ཚོགས་མཛེས་པའི་ནམ་མཁའ་འདི༔ ཡོན་བདག་རྒྱན་གྱི་ཚབ་ཏུ་གཏོང་༔
རྒྱང་བུ་འོད་ཟེར་ལྡན་པ་འདི༔ ཡོན་བདག་ཡུལ་ཞིང་ཚབ་ཏུ་གཏོང་༔ མདའ་བཀྲ་འཇའ་རིས་འཁྱུགས་པ་འདི༔ ཡོན་བདག་ཕོ་ཡི་གླུད་དུ་འབུལ༔ འཕང་བཀྲ་ལྡེམ་ཞིང་ཁྱུག་ཁྱུག་འདི༔ ཟ་མ་མོ་ཡི་གླུད་དུ་གཏོང་༔ གོ་མཚོན་རལ་གྲི་འབར་བ་འདི༔ ཡོན་བདག་གོ་མཚོན་ཚབ་ཏུ་གཏོང་༔ ལས་ཀྱི་ཁྲམ་ཤིང་ནག་པོ་འདི༔ ལོ་ཡི་བར་ཆད་ཚབ་ཏུ་གཏོང་༔
དམོད་པའི་ཤིང་བཀྲ་ནག་པོ་འདི༔ དུས་ལ་བབ་པའི་ཚབ་ཏུ་གཏོང་༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་བསླུ་བའི་ཚབ་ཏུ་གཏོང་༔ གླིང་བཞི་ཚང་བའི་མདོས་གདན་འདི༔ དེ་རིང་བདུད་དང་ཕོ་ཉར་བསྔོ༔ དེང་ཕྱིན་ཡུལ་ལ་མ་ཆགས་ཤིག༔ བླ་མེད་མཆོད་སྦྱིན་འདི་བསྔོས་པས༔ འཆི་བདག་ཞགས་པ་ནག་པོ་ཆོད༔ བླ་ཚེ་ཡར་བ་མྱུར་དུ་ཁུག༔
ཚེ་ཡི་འཇུ་ཐག་དབྱིངས་ལ་མཐུད༔ སྲོག་གི་རྟེན་ཕུར་ས་ལ་ཚུགས༔ ཚེ་ཡི་གཡུང་དྲུང་བརྟན་གྱུར་ཅིག༔ ཨོཾ་ཨཿཧཱུྃ་ཧྲཱིཿསྭཱ་ཧཱ༔
དེ་ནས་བླ་གླུད་གཏོང་ལེན་གྱི་ཞུ་ལན་བྱ་བ་ནི། བླ་འབོད་བྱེད་པའི་ཕོ་མོ་རྣམས་འཚོགས་ཤིང་སློབ་དཔོན་གྱི་ཕྱོགས་ནས། ཧཱུྃ༔ བདུད་བཞིའི་ཕོ་ཉ་སྡུག་བསྔལ་ཞི༔ རྟེན་འབྲེལ་བཅུ་གཉིས་བདག་པོའི་ཚོགས༔ སྔགས་འཆང་རིག་འཛིན་བདག་ལ་ཉོན༔
སྦྱིན་བདག་ཚེ་འདི་བསླུ་བ་ཡི༔ དགྱེས་པའི་ཡས་སྟགས་སྣ་ཚོགས་ཚང་༔ ཆགས་པའི་བུ་ལོན་ཤ་འཁོན་འཁོར༔ མི་དང་ཡས་གཉིས་བརྗེ་བའི་དུས༔ བླ་དང་གླུད་གཉིས་བརྗེ་བའི་དུས༔ དཀར་ནག་གདན་ས་བགོ་བའི་དུས༔ བླ་འབོད་ཕོ་ཉ་འགྱེད་པའི་དུས༔ བདུད་བཞིའི་ཞལ་ཁ་བསྒྱུར་བའི་དུས༔ འཆི་བདག་ཞགས་པ་གཅོད་པའི་དུས༔ ཚེ་བདུད་དུར་ཁ་བཟློག་པའི་དུས༔
སྦྱིན་བདག་ཚེ་ཐར་གཏོང་བའི་དུས༔ འཆི་བདག་བདུད་ཀྱི་སྡེ་ཚོགས་ཀྱིས༔ སྦྱིན་བདག་འདི་ཡི་བླ་ཐོངས་འཚལ༔ དེ་ནས་བདུད་ཀྱི་ཚོགས་རྣམས་བསླུ་བའི་ཡོན་གྱིས་ངོམས་ཤིང་ཚིམས་ནས་སླད་ཕྱིན་ཡོན་བདག་ཐ་ཚིག་ལ་གནས་ནུས་མིན་འདྲི་བ་ནི། ངེད་རྣམས་ལས་ཀྱིས་གྲུབ་པའི་བདུད༔ སྦྱིན་བདག་བཤོལ་བའི་རྫོངས་ཡག་གོ༔ སྦྱིན་བདག་བཤོལ་བའི་རྫོངས་མཛེས་སོ༔ གལ་ཏེ་བླ་འདི་གཏོང་ལགས་ན༔ སྦྱིན་བདག་བྱང་སེམས་ལྡན་ལགས་སམ༔ ཕྱི་འཕྲོ་ཆོས་ལ་བསྐྱལ་ལགས་སམ༔
སྲོག་གཅོད་སྡིག་པར་འཛེམ་ལགས་སམ༔ ཚེ་ཡི་དམ་ཚིག་བསྲུང་ལགས་སམ༔ ངེས་པར་སྐལ་བ་ལྡན་ལགས་ན༔ སྔགས་འཆང་སློབ་དཔོན་བཀའ་བཞིན་མཆིས༔ འོན་ཀྱང་སྐལ་ངན་སྡིག་ཅན་རིགས༔ བླ་འདི་གཏོང་བར་མི་རིགས་ཀྱི༔ ངེད་རྣམ་དུས་གསུམ་སངས་རྒྱས་ལ༔ སྐལ་ཡོད་ཚེ་སྲིང་སྐལ་མེད་བཀུམས༔ དེ་ལྟར་ཐ་ཚིག་བགྱིས་པ་སྟེ༔ མ་རིག་གཏི་མུག་མྱོས་པ་ཡིས༔
དཀར་པོ་ཁྱད་དུ་གསོད་པའི་རིགས༔ ཟང་ཟིང་རྒྱུ་ཡིས་བསླུས་པ་རྣམས༔ ལྷ་བདུད་ང་དང་འབྲལ་གླགས་མེད༔ ལེ་ལོ་ཅན་གྱི་བདུད་ཡིན་པས༔ ལོ་ཡི་ཕོ་ཉས་དེ་ལྟར་སྡང་༔ མ་རིག་དབང་གིས་སྲིད་པར་སྐྱེ༔ སྡུག་བསྔལ་ཤུགས་ཀྱིས་རང་བཞིན་གྲུབ༔ སྙིང་རིང་དེ་ཡི་བླ་མི་གཏོང་༔ ཞེ་སྡང་ང་རྒྱལ་ལས་དབང་གིས༔ སྲོག་གཅོད་གཏུབ་དང་མཚམས་མེད་ལས༔
མི་དགེའི་ཟས་ལ་ལོངས་སྤྱོད་རྣམས༔ ཕུང་བདུད་ང་ལ་འབྲལ་བླག་མེད༔ ཁོང་ཁྲོ་ཅན་གྱི་བདུད་ཡིན་པས༔ ཟླ་བའི་ཕོ་ཉས་དེ་ལྟར་སྡང་༔ བག་མེད་ལས་ལ་རྒས་ཤིང་འཁོག༔ མྱ་ངན་ཕུང་བདུད་ཤུགས་ལ་འབྱུང་༔ རིགས་ངན་དེ་ཡི་བླ་མི་གཏོང་༔ འདོད་སྲེད་ཆགས་པའི་ལས་དབང་གིས༔ ཆགས་འཛིན་སེར་སྣ་འཁྲིག་ཅིང་སྦྱོར༔ དུག་ལྔ་ཁོ་ནར་སྤྱོད་པ་རྣམས༔
ཉོན་མོངས་བདུད་ལ་འབྲལ་གླགས་མེད༔ བདག་འཛིན་ཅན་གྱི་བདུད་ཡིན་པས༔ ཞག་གི་ཕོ་ཉས་དེ་ལྟར་སྡང་༔ གཉིས་འཛིན་རྣམ་རྟོག་རྐྱེན་དབང་གིས༔ ཉམ་ཐག་ཟུག་རྔུ་ཤུགས་ལས་འབྱུང་༔ དམ་མེད་དེ་ཡི་བླ་མི་གཏོང་༔ ཁྲོ་འཁྲུག་ཕྲག་དོག་ལས་དབང་གིས༔ རྒྱུ་འབྲས་དཀར་ནག་ཚད་དུ་བོར༔ མཚམས་མེད་བཅུ་ལ་སྤྱོད་པ་རྣམས༔ འཆི་བདུད་ང་ལ་འབྲལ་གླགས་མེད༔
ཁེངས་སེམས་ཅན་གྱི་བདུད་ཡིན་པས༔ དུས་ཚོད་ཕོ་ཉས་དེ་ལྟར་སྡང་༔ སྔོན་ལས་འཕྲལ་རྐྱེན་དབང་གི་འཆི༔ རིགས་དྲུག་དུཿཁའི་ཐག་པ་མྱོང་༔ སྐལ་མེད་དེ་ཡི་བླ་མི་གཏོང་༔ དེ་ལྟར་སྔགས་འཆང་རྒྱལ་པོ་ཡི༔ ཡོན་བདག་འདི་ཡི་གདེང་ལེན་འཚལ༔ དེ་ནས་སློབ་དཔོན་གྱིས་ཡོན་བདག་ལ་འདྲི་བ་ནི། ཧོཿ སྦྱིན་བདག་སྐལ་བར་ལྡན་ནམ༔
ཞེས་དྲིས་པར། སྦྱིན་བདག་གིས། ལྡན་ལགས༔ ཞེས་དང༌། དེ་བཞིན་དུ། སྦྱིན་བདག་ཆོས་དང་མཐུན་ནམ༔ མཐུན་ལགས༔ སྦྱིན་བདག་ཚེ་སྲོག་གཅོད་པར་འཛེམ་མམ༔ འཛེམ་ལགས༔ སྦྱིན་བདག་མི་དགེ་བཅུ་པོར་འཛེམ་མམ༔
འཛེམ་ལགས༔ མཚམས་མེད་པ་ལྔར་འཛེམ་མམ༔ འཛེམ་ལགས༔ ལས་ངན་པའི་དབང་དུ་གྱུར་པར་འཛེམ་མམ༔ འཛེམ་ལགས༔ ཚེ་བདུད་བར་ཆད་ཀྱི་དབང་དུ་མི་འགྲོ་བར་བྱེད་དམ༔ མཛོད་ལགས༔ འཆི་བདག་བདུད་ཀྱི་དབང་མི་གཏོང་བར་འགྱུར་རམ༔ ལེགས་ཞུ༔ བླ་རང་གནས་སུ་འགུག་གམ༔
སྐྱེལ་ལགས༔ འཆི་བདག་བདུད་ཀྱི་ཞགས་པ་གཅོད་དམ༔ ཆོད་ལགས༔ ཁྱོད་ཀྱི་སྲོག་གི་གླུད་དུ་ཚེ་ཐར་མང་པོ་གཏོང་ངམ༔ གཏོང་ལགས༔ དགེ་བཅུའི་སྣ་ཐག་བསྲིང་ངམ༔ ལེགས་པར་བགྱིའོ༔ དེ་ནས་སློབ་དཔོན་ཕྱོགས་ཀྱིས་བདུད་ཚོགས་ལ་ལན་གདབ་པ་ནི། ཧཱུྃ༔ ཉོན་ཅིག་ཚེ་བདུད་བར་ཆད་རྣམས༔
སྐལ་བ་ལྡན་པའི་སྦྱིན་བདག་འདི༔ ལེགས་ལམ་དགེ་བཅུ་དག་དང་ལྡན༔ བསྐལ་པ་ཡར་ལྡན་བཟང་པོའི་མི༔ རྟེན་འབྲེལ་སྣ་ཚོགས་འཛོམས་པའི་ལུས༔ ཚེ་ཚད་སྟོང་ཕྲག་དག་དང་ལྡན༔ དུས་གསུམ་སངས་རྒྱས་སྨོན་ལམ་གྱིས༔ ཚེ་འཕྲང་དབང་དུ་མི་འགྱུར་ཞིང་༔ འཇའ་ལུས་རྡོ་རྗེའི་སྲོག་དང་ལྡན༔ དམ་ཚིག་ལྡན་པའི་ཡོན་བདག་འདི༔ མི་ཚེ་རིང་སྟེ་ཆོས་རིང་ནས༔
སྐལ་ལྡན་འདི་ཡི་བླ་འདི་ཐོངས༔ ཁྱེད་རྣམས་དུས་གསུམ་སངས་རྒྱས་ཀྱི༔ སྤྱན་སྔར་ཁས་བླངས་དམ་མ་བཀྲལ༔ དམ་ཚིག་གཉན་གྱི་གྲོགས་པོ་རྣམས༔ སྐྱེ་མེད་ཏིང་འཛིན་དོན་ཡང་བསྟན༔ སྙིང་རྗེ་དྲག་པོའི་རྫོངས་བཏབ་ནས༔ ཕྱོགས་མེད་ཆོས་སྐུའི་ཀློང་དུ་སྐྱོལ༔ དེ་བས་ཇི་ལྟར་ཁས་ལེན་འཚལ༔ དེ་ནས་བདུད་ཚོགས་རྣམས་སྣང་བ་དགེ་ལ་གྱུར་ཞིང་དམ་ཚིག་ཁས་ལེན་པར་ཞུ་ལན་འབུལ་བ་ནི། ཀྱཻཿ
སྔགས་འཆང་རིག་འཛིན་སྙན་གསན་འཚལ༔ ཕུན་སུམ་ཚོགས་པའི་སྦྱིན་བདག་རྣམས༔ ངེད་རྣམས་སྔགས་འཆང་བཀའ་ལ་ཉན༔ རྒྱུ་འབྲས་ལས་ཀྱི་ཆོས་ལ་བརྩི༔ ཁས་བླངས་དམ་ཚིག་དོན་དང་ལྡན༔ ཏིང་འཛིན་ཆོས་ཀྱི་བརྡ་ལ་ཉན༔ བླ་འདི་ང་ཡིས་བཏང་བ་ཡིས༔ ཕྱོགས་མེད་གནས་སུ་འཁྱམས་སྲིད་པས༔ ཕོ་ཉ་བསྐུལ་ལ་མིང་ནས་བོས༔ ཞགས་པ་གཅོད་པའི་རལ་གྲི་ཕྱུངས༔
ཧོམ་ཁུང་བཅུ་དྲུག་གདན་འདི་སྤོས༔ ལས་ངན་འཁོར་བའི་ཟམ་པ་ཤོབས༔ རྒྱུ་འབྲས་དཀར་ནག་ས་མཚམས་ཕྱེས༔ རྣམ་རྟོག་ལོ་དགྲ་གནས་སུ་རྫོངས༔ གཡུང་དྲུང་གདན་དུ་བཞག་ཁྲུས་གསོལ༔ རང་མལ་གནས་སུ་སྐྱེལ་བར་གྱིས༔ ངེད་རྣམས་བླ་མེད་ལམ་སྟོན་འཚལ༔ མི་ཟད་ལོངས་སྤྱོད་རྫོང་འདེབས་འཚལ༔ རང་རང་མཐུན་པའི་ཆས་བསྟན་འཚལ༔ འོག་མིན་ཞིང་དུ་མ་སླེབ་བར༔
གྲོགས་དང་ར་མདའ་སྐྱེལ་མ་འཚལ༔ ཅི་ལྟར་བཀའ་སྩལ་བགྱིས་ལགས་སོ༔ དེ་ནས་བླ་འགུགས་ཕོ་ཉ་འགྱེད་པ་ནི། རིགས་བཟང་ཕོ་མོ་གཉིས་ཀྱིས་རིགས་ལྔ་དང་རྒྱན་ཆས་སྤྲས་ལ། ལག་ཏུ་ཚེ་མདའ་དང་རྡོ་རྗེ་གཏད་ལ། མཚམས་རྣམས་སུ་མདའ་དར་གཡབ། གསེར་སྐྱེམས་སྦྲེང་ཞིང་མི་མང་རྣམས་ཀྱིས་ཕྱི་རོལ་ནས་བླ་འབོད་གཏོང༌། ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔ མ་ཡུམ་ཆེན་ཐུགས་ལས་སྤྲུལ་པའི་སྲས༔
ཚེ་བདག་རྡོ་རྗེ་རྣམ་འབྱོར་མ༔ ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཚུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔ མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔ ཐུགས་རྗེའི་གློག་དམར་ཚུབས་སེ་ཚུབ༔
ནུས་རྩལ་གཟི་བརྗིད་སྤུངས་སེ་སྤུང་༔ བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔ བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔ ལྷ་སྲིན་འབྱུང་པོའི་རིགས་རྣམས་ཀྱིས༔ བླ་འདི་སྦ་འམ་བརྐུས་པ་རྣམས༔ ཕྱོགས་བཅུར་ཁྱབ་པའི་ཕོ་ཉ་ཡིས༔
གབ་སྐུང་ཕུད་དེ་ཁུག་ལ་ཤོག༔ རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔ མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔ དོན་མེད་བླ་འཁྱམས་མ་འདེད་པར༔

དམོད་པའི་བླ་འདི་ཁུག་ལ་ཤོག༔ མིང་དང་གཟུགས་ཕུང་འདི་ལ་ཁུག༔ གནས་དང་མལ་ས་འདི་ལ་ཁུག༔ སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔ མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔ རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔
འཁྱམས་པའི་བླ་འདི་ཁུག་ལ་ཤོག༔ སྟེང་འོག་ཕྱོགས་བཅུའི་བདུད་གཞོམ་པའི༔ མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་མདའ་དར་གཡབ་ཅིང་མཁའ་འགྲོ་མ་བྱེ་བ་འབུམ་གྱིས་ཕྱོགས་བཅུར་ཁྱབ་སྟེ༔ བླ་ཚེ་ཡལ་བ་ཐམས་ཅད་བསྡུས་ཤིང་༔ ཆཻག་ལ་བསྟིམ་པར་བསམ༔
དེ་ནས་ནད་པའི་གླུད་གཟུགས་དེ་ཧོཾ་རེ་རེའི་ཁ་ནས་དྲངས་ལ། ཧཱུྃ༔ མ་སྲིང་རྒྱལ་མོ་ཚེ་འཛིན་མ༔ དེ་རིང་སྐལ་ལྡན་རིགས་ཀྱི་བུ༔ འཆི་བདག་ཉོན་མོངས་ཚང་ནས་བཤིག༔ བདུད་ཞགས་ཆོད་ལ་ཚེ་འཕྲང་སྒྲོལ༔ དང་པོ་འཆི་དལ་ནག་པོ་ནས༔ གདན་བགོས་ཡར་ལ་སྤོ་བར་གྱིས༔ འཆི་བདག་ཞགས་པ་ནག་པོ་ཆོད༔ གཉིས་པ་བདུད་ཀྱི་ལག་ནས་སྤོ༔
འཆི་བདག་ཞགས་པ་ནག་པོ་ཆོད༔ གསུམ་པ་བཙན་གྱི་ལག་ནས་སྤོ༔ འཆི་བདག་ཞགས་པ་ནག་པོ་ཆོད༔ བཞི་པ་ཀླུ་ཡི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ ལྔ་པ་གནོད་སྦྱིན་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ དྲུག་པ་མ་མོའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བདུན་པ་རྒྱལ་པོའི་ལག་ནས་སྤོ༔
འཆི་བདག་གཤིན་རྗེའི་ཞགས་པ་ཆོད༔ བརྒྱད་པ་སྲིན་པོའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ དགུ་པ་ལྷ་བདུད་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་པ་སྨན་མོའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་གཅིག་དམུ་ཡི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་གཉིས་གཟའ་ཡི་ལག་ནས་སྤོ༔
འཆི་བདག་གཤིན་རྗེའི་ཞགས་པ་ཆོད༔ བཅུ་གསུམ་ཐེའུ་རང་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་བཞི་བགེགས་ཀྱི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅོ་ལྔ་དྲི་ཟའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་དྲུག་གཤིན་རྗེའི་ལག་ནས་སྤོ༔ འཆི་བདག་གཤིན་རྗེའི་ཞགས་པ་ཆོད༔ བཅུ་བདུན་བདུད་ཀྱི་ཡུལ་ནས་ཐར༔
དེ་ནས་འཆི་བདག་བདུད་བཞིའི་ཞགས་པ་བཅད་པ་ནི། མདོས་ཀྱི་ཕྱོགས་བཞིར་ནད་པར་བཏགས་པའི་ཐག་པ་བཅད་ལ། ཧཱུྃ༔ མ་རིག་ཉོན་མོངས་ལྷ་ཡི་བདུད༔ རྟག་པར་ལྟ་བའི་ཞགས་པ་ཆོད༔ ང་རྒྱལ་ཁེངས་སེམས་ཕུང་པོའི་བདུད༔ ཆད་པར་ལྟ་བའི་ཞགས་པ་ཆོད༔ ཉོན་མོངས་འདོད་ཆགས་སྲིད་པའི་བདུད༔ དངོས་པོར་ལྟ་བའི་ཞགས་པ་ཆོད༔ ཕྲག་དོག་ཁེངས་སེམས་འཆི་བདག་བདུད༔
རྨོངས་པར་ལྟ་བའི་ཞགས་པ་ཆོད༔ ཚེ་འཕྲང་བདུད་ཀྱི་ཞགས་པ་ཆོད༔ དེ་ནས་བླ་རྟགས་ལ་ལོ་བདུད་ཀྱི་ཞགས་པ་བཏབ་པ་བཅད་ཅིང༌། ཧོཿ ཚེ་བདུད་ནག་པོ་མགོ་བོ་ཅན༔ དེ་རིང་སྦྱིན་བདག་བླ་ཐོངས་ལ༔ འཆི་བདག་དུས་ཀྱི་ཕོ་ཉ་ཟློག༔ འཛིན་པའི་ཞགས་པ་ནག་པོ་ཆོད༔ ཨོཾ་རཾ་རཾ་ཊ་ཊ་ཕཊ྄ཿ ཅེས་བཅད་ཅིང་དེ་ནས་དར་དཀར་གྱི་སྣེ་མོ་འཐེན་ལ་གཡུང་དྲུང་གི་གདན་ལ་དགོད།
ཧཱུྃ༔ ཚེ་འཛིན་སྲུང་མ་འཁོར་བཅས་ཀྱིས༔ བླ་རྟགས་སོར་ཆུད་ཡར་ལ་ཁྲིད༔ ཕ་རོལ་བདུད་ཀྱི་ལག་ནས་ཐར༔ ཚེ་ཡི་དར་ཐག་ཡར་ལ་འཐེན༔ མི་འགྱུར་གཡུང་དྲུང་གདན་ལ་བཞུགས༔ ཨཱ་ཡུརྵེ་ཏིཥྛ་ལྷན༔ ཟམ་བགོ་གདན་བགོ་བྱ་བ་ནི། དཀར་ནག་སྲིད་པ་ལྷ་ཡི་ཟམ༔ ལྷན་ཅིག་སྐྱེས་པ་ལྷ་དང་བདུད༔
རྒྱུ་འབྲས་དཀར་ནག་ལས་ཀྱི་གདན༔ དེ་རིང་བགོ་བའི་དུས་ལ་བབ༔ ལྷན་ཅིག་སྐྱེས་པའི་སྲུང་མ་ལྷ༔ ལྷ་ཟམ་དཀར་པོ་ཡར་ལ་འཐེན༔ བདུད་ཀྱི་ཟམ་པ་མར་ལ་ལྡོག༔ འབྱུང་བ་མེ་ཡིས་མཚམས་ཆོད་ཅིག༔ སྲུང་མ་ཚེ་འཛིན་མཁའ་འགྲོ་མ༔ ལྷ་གདན་དཀར་པོ་ཡར་ལ་འཛིན༔ བདུད་ཀྱི་བཤོས་གདན་མར་ལ་ལྡོག༔ འབྱུང་བ་ཆུ་ཡིས་མཚམས་ཆོད་ཅིག༔
དགྲ་གཤེད་སྤྲད་པའི་མཚམས་བཅད་དོ༔ ཚེ་ཡི་བདུད་གཅོད་བཟློག་ཏུ་གསོལ༔ ཨོཾ་རཾ་ཙཀྲ་ཁཾ་ཙཀྲ་ཡེ་སྭཱ་ཧཱ༔ ཞེས་ལྷ་ཟམ་ཡར་འཐེན་ལ་མེས་མཚམས་བཅད། ཟམ་པ་ནག་པོ་མར་བསྡུས་ལ་མཚམས་ཆུས་བཅད། གདན་ནག་པོ་ལྡོག ། ཟམ་ནག་དེ་མདོས་ནང་འབུལ། དེ་ནས་དཔོན་སློབ་ཚང་མས་མགྲིན་གཅིག་ཏུ་འདི་སྐད་དོ། ཧོཿ བླ་ཐར་རོ༔
ཚེ་ཐར་རོ༔ ཞེས་བརྗོད། ནད་པའམ་འདྲ་གཟུགས་དེ་གདན་དཀར་གཡུང་དྲུང་ཁར་སྤོ། གདན་ནག་པོ་དེ་མདོས་ལམ་དུ་དཔྱངས་ཤིང་སྣེ་མོར་དཀར་གཏོར་བཞག ། ཆབ་ཀྱིས་བྲན་ལ་སྡེ་བརྒྱད་གསེར་སྐྱེམས་འདོན་ཞིང་གཏོར་མ་མདོས་ལམ་དུ་འབུལ། གདན་ནག་སྟེང་དུ་ལོ་བདག་གི་ཕོ་ཉ་དེ་བཞག་ལ་འདོན་ཚིག་དང་བསྟུན་ཞིང་གླུད་རྣམས་རིམ་གྱིས་ཕྱོགས་སོ་སོར་དགོད། དེ་ནས་མདོས་སྒོ་ཕྱེས་ཤིང་བསྔོ་བ་ནི། ཤར་ཕྱོགས་ལྷ་བུའི་བདུད་ཚོགས་ལ་ཤེལ་ཚིག་སོགས་རྫོངས་སུ་གདབ་ལ། ཧཱུྃ༔ གླིང་བཞིའི་ཕོ་བྲང་ལ་གནས་པའི༔
མདོས་དང་ཡས་ཀྱི་བདག་པོ་རྣམས༔ རྫོངས་འདེབས་དྲག་པོ་འདི་ཁྱེར་ལ༔ སྒོ་ཕྱེས་ལམ་བསྟན་དུས་ལ་བབ༔ ཤར་ཕྱོགས་ཕོ་བྲང་བདག་པོ་མཆོག༔ ལྷ་བུའི་བདུད་ཀྱི་ཚོགས་བཅས་རྣམས༔ ཤེལ་ཚིག་ཁྲི་དཀར་སྟོང་ནག་འབུལ༔ སྒོ་ཕྱེས་ཤར་དུ་ལམ་བསྟན་ནོ༔ ཤར་ཕྱོགས་སྲིད་པའི་ཡུལ་རྩེ་རུ༔ དུང་མཁར་ལྡེམ་པའི་ནང་ཤེད་ན༔ དུང་ལས་གྲུབ་པའི་འཇིག་རྟེན་ཆགས༔
འདོད་ཡོན་ཟང་ཟིང་ཟད་པ་མེད༔ ཏིང་འཛིན་ཟག་མེད་དེ་རུ་མངོན༔ གནས་དེར་ཁྱོད་ཀྱི་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔ ཞེས་ལྷ་བདུད་འཁོར་ཚོགས་དང་བཅས་པ་གདན་ནག་གི་ཤར་ཕྱོགས་སུ་བསྐྱལ། དེ་ནས་ལྷོར་ཕུང་པོའི་བདུད་ཚོགས་ལ་ཁྲམ་ཤིང་སོགས་རྫོངས་སུ་གདབ་ལ། ཧཱུྃ༔ ལྷོ་ཕྱོགས་ཕོ་བྲང་བདག་པོ་མཆོག༔ ཕུང་པོ་བདུད་ཀྱི་ཚོགས་བཅས་རྣམས༔ དཀར་ནག་ཁྲམ་ཤིང་སྟོང་ནག་འབུལ༔
སྒོ་ཕྱེས་ལྷོ་རུ་ལམ་བསྟན་ནོ༔ ཧཱུྃ༔ ལྷོ་ཕྱོགས་སྲིད་པའི་ཡུལ་དེ་རུ༔ གསེར་མཁར་ལྡེམ་པའི་ནང་ཤེད་ན༔ གསེར་ལས་གྲུབ་པའི་འཇིག་རྟེན་ཆགས༔ ཁེངས་སེམས་ང་རྒྱལ་ཟད་མཐའ་མེད༔ མཉམ་ཉིད་ཡེ་ཤེས་དེ་རུ་མངོན༔ གནས་དེར་ཁྱོད་ལ་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔ ཞེས་ཕུང་བདུད་འཁོར་ཚོགས་དང་བཅས་པ་གདན་ནག་གི་ལྷོ་ཕྱོགས་སུ་བསྐྱལ།
ནུབ་ཕྱོགས་ཉོན་མོངས་པའི་བདུད་ཚོགས་ལ་ཕོ་མཚན་མོ་མཚན་སོགས་རྫོངས་སུ་གདབ་ལ། ཧཱུྃ༔ ནུབ་ཕྱོགས་ཕོ་བྲང་བདག་པོ་མཆོག༔ ཉོན་མོངས་བདུད་ཀྱི་ཚོགས་བཅས་རྣམས༔ ཕོ་མཚན་མོ་མཚན་སྟོང་ནག་འབུལ༔ སྒོ་ཕྱེས་ནུབ་ཏུ་ལམ་བསྟན་ནོ༔ ཧཱུྃ༔ ནུབ་ཕྱོགས་སྲིད་པའི་ཡུལ་རྩེ་རུ༔ ཟངས་མཁར་ལྡེམ་པའི་ནང་ཤེད་ན༔ ཟངས་ལས་གྲུབ་པའི་འཇིག་རྟེན་ཆགས༔
ཆགས་འཛིན་སྦྱོར་བ་ཟད་མཐའ་མེད༔ སོར་རྟོག་ཡེ་ཤེས་དེ་རུ་མངོན༔ གནས་དེར་ཁྱོད་ལ་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔ ཉོན་མོངས་བདུད་གཡོག་འཁོར་དང་བཅས་པ་གདན་ནག་གི་ནུབ་ཏུ་བསྐྱལ། བྱང་ཕྱོགས་འཆི་བདག་གི་བདུད་ཚོགས་ལ་ཤྭ་རྡེའུ་དཀར་ནག་སོགས་རྫོངས་སུ་གདབ་ལ། ཧཱུྃ༔ བྱང་གི་ཕོ་བྲང་བདག་པོ་མཆོག༔ འཆི་བདག་བདུད་ཀྱི་ཚོགས་བཅས་རྣམས༔ ཤྭ་རྡེའུ་དཀར་ནག་སྟོང་ནག་འབུལ༔
སྒོ་ཕྱེས་བྱང་དུ་ལམ་བསྟན་ནོ༔ ཧཱུྃ༔ བྱང་ཕྱོགས་སྲིད་པའི་ཡུལ་རྩེ་རུ༔ ལྕགས་མཁར་ལྡེམ་པའི་ནང་ཤེད་ན༔ ལྕགས་ལས་གྲུབ་པའི་འཇིག་རྟེན་ཆགས༔ ཕྲག་དོག་བཀོལ་སྤྱོད་ཟད་མཐའ་མེད༔ རྟོག་མེད་ཤེས་པ་དེ་རུ་མངོན༔ གནས་དེར་ཁྱོད་ཀྱི་ལམ་བསྟན་ནོ༔ མུན་པའི་སྟེང་དུ་གདན་སྤོ་འཚལ༔ འཆི་བདག་བདུད་གཡོག་འཁོར་དང་བཅས་པ་གདན་ནག་གི་བྱང་དུ་བསྐྱལ།
དེ་ནས་རྫོངས་འདེབས་བྱ་བ་ནི། ཧཱུྃ༔ ང་ནི་རིག་འཛིན་པདྨ་འབྱུང་༔ ང་ནི་རྡོ་རྗེ་བདུད་འདུལ་རྩལ༔ ང་ཡི་བཀའ་ལ་མ་འདའ་བར༔ རྫོངས་འདེབས་དྲག་པོ་འདི་ཁྱེར་ལ༔ བདུད་བཞི་རང་རང་གནས་སུ་བསྐྱལ༔ ཤེལ་ཚིག་ཁྲི་དཀར་སྟོང་ནག་འདི༔ ཡེ་ཤེས་ཏིང་འཛིན་ཟས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔
འཆི་བདག་ཕོ་ཉ་བཟློག་ཏུ་གསོལ༔ ཁྲམ་ཤིང་དཀར་ནག་སྟོང་ནག་འདི༔ སྣ་ཚོགས་སྒྱུ་མའི་རྒྱན་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ འཇིག་རྟེན་སྲིད་པའི་མཚན་རྟགས་འདི༔ ཆགས་མེད་ཡེ་ཤེས་རྫས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ དཀར་ནག་ཤྭ་རྡེའུ་སྟོང་ནག་འདི༔
བསླུ་བྲིད་བྲལ་བའི་རྫས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ མི་ཁ་ཆོད་པའི་ཡས་སྟགས་འདི༔ སྣང་སྲིད་རེ་ཁ་ཁེང་བའི་རྫས༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ རྒྱན་དང་ཤིང་བཀྲ་སྣ་ཚོགས་འདི༔ བག་ཆགས་སྦྱོང་བའི་རྫས་ཡིན་ནོ༔ དེ་ཡང་ཁྱོད་ལ་རྫོངས་སུ་འདེབས༔
འཆི་བདག་ཕོ་ཉ་བཟློག་ཏུ་གསོལ༔ སྐུ་གླུད་རིན་ཆེན་རྒྱན་ལྡན་འདི༔ ཡོན་བདག་ཕུང་པོ་བསླུ་བའི་རྫས༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ མུན་པའི་ལམ་འདི་འོད་གསལ་རྒྱུ༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ ལོ་བདག་ལོ་གཤེད་སྣ་ཁྲིད་མཁན༔ དེ་ཡང་ཁྱོད་ལ་རྫོངས་སུ་འདེབས༔
འཆི་བདག་ཕོ་ཉ་བཟློག་ཏུ་གསོལ༔ མེ་ཆུ་གཉིས་ཡང་མཚམས་གཅོད་རྫས༔ དེ་ཡང་ཁྱོད་ལ་རྫོངས་སུ་འདེབས༔ དམར་ནག་གཏོར་མ་འདོད་པའི་རྫས༔ དེ་ཡང་ཁྱོད་ལ་རྫོངས་སུ་འདེབས༔ འཆི་བདག་ཕོ་ཉ་བཟློག་ཏུ་གསོལ༔ སྣང་སྲིད་རེ་ཁ་ཁེང་དུ་གསོལ༔ ཚེ་བདུད་དལ་ཁ་དགྲ་ལ་སྒྱུར༔ བྷྱོ་བྷྱོ་ཟློག་ཟློག༔
དེ་ནས་ལམ་བསྟན་ཞིང་ཆོས་འཆད་པ་ནི།
ཧཱུྃ༔ བསྟན་པའི་ལམ་དེ་མ་གཏོགས་པར༔ སྒྲུབ་པའི་དཀྱིལ་འཁོར་འདི་ཉིད་ཀྱི༔ གཡས་གཡོན་ཕྱོགས་མཚམས་ཐམས་ཅད་ཀུན༔ མེ་རི་མཚོན་ཆ་རྡུལ་ལྟར་འཁྲིགས༔ ཚེ་བདག་ཁྲོ་བོས་དྲག་སྔགས་ལྡིར༔ རྦད་པའི་ཕོ་ཉ་སྐར་ལྟར་འཁྲུགས༔ ཁྲོ་ཆུ་ཁོལ་མའི་ཞུན་མ་འཁྱིལ༔ གདོན་བགེགས་གབ་པའི་སྲིད་ཁུང་སྐེམ༔ ཅི་སྟེ་གདུག་སེམས་སྡང་གྱུར་ཚེ༔
དུས་གསུམ་སངས་རྒྱས་བཀའ་ཡང་བཅག༔ རྡོ་རྗེ་འཛིན་པའི་དམ་ཡང་འགལ༔ ན་རཀ་ངན་སོང་དམྱལ་བར་ལྟུང་༔ དེ་བས་དམ་ལས་མ་འདའ་ཅིག༔ ཧཱུྃ༔ བདུད་བཞི་འཇིགས་བྱེད་ཚོགས་རྣམས་ཀུན༔ ཁྱེད་རྣམས་བྱང་སེམས་མ་མཆིས་ན༔ རིགས་དྲུག་ཕ་མའི་རང་བཞིན་སྟེ༔ རོ་གཅིག་དྲི་མེད་སེམས་ལ་ལྟོས༔ ཁྱེད་རྣམས་སྙིང་རྗེ་མ་མཆིས་ན༔
བདག་གཞན་རྟེན་འབྲེལ་རྒྱུ་གཅིག་པས༔ བདག་མེད་འོད་གསལ་སེམས་ལ་ལྟོས༔ ཁྱེད་རྣམས་དགའ་བ་མ་མཆིས་ན༔ དུག་ལྔ་སོར་རྟོག་བདེ་སྟོང་ངང་༔ ཆགས་མེད་གཉུག་མའི་རང་བཞིན་སྐྱོངས༔ ཁྱེད་རྣམས་བདེ་སྟོང་མ་མཆིས་ན༔ ཐིག་ལེ་ཆེན་པོ་མཐའ་དབུས་མེད༔ ཁྱབ་བརྡལ་དམིགས་མེད་ངང་ལ་ཞོག༔ ཁྱེད་རྣམས་ལམ་མཆོག་མ་མཆིས་ན༔ ཟང་ཐལ་ཕྱོགས་བཅུ་འོད་གསལ་ཞིང་༔
འགྲོ་འོང་བྲལ་བའི་ཤེས་པ་སྐྱོངས༔ བདུད་བཞི་སེམས་ཀྱི་ཆོ་འཕྲུལ་ཁྱོད༔ ཡེ་ནས་མ་གྲུབ་སྟོང་པ་ལ༔ ནམ་མཁའ་གཟུགས་སུ་ག་ལ་རེག༔ སྒྱུ་མའི་སྤྲུལ་བསྒྱུར་ཞིག་པ་བཞིན༔ ཁྱེད་རྣམས་ཕྱོགས་མེད་ཀློང་དུ་གཤེགས༔ ལྷན་སྐྱེས་ཡེ་ཤེས་དོན་རྟོགས་ཤོག༔ ཅེས་བདུད་བཞི་ཆོས་ཉིད་ཀྱི་ཀློང་དུ་གྲོལ་ཏེ། སྙིང་རྗེ་ཕན་སེམས་ཀྱི་ངང་དུ་འགྲོ་བར་སེམས་སོ། མདོས་རྣམས་ཁྱེར་ལ་ཕྱོགས་སོ་སོར་འབུལ།
དེ་ནས་རྗེས་གཅོད་ཟོར་བཟློག་བཏེགས་ཤིང༌། ཧཱུྃ༔ ཁྱབ་བརྡལ་རོལ་པ་དྲག་པོ་ཨེ་ཡི་ཀློང་༔ གྲུ་གསུམ་ཐོད་མཁར་འབར་བའི་ཕོ་བྲང་ནས༔ ཚེ་བདུད་ཟློག་བྱེད་ཁྲོ་བོ་ལས་ལ་བསྐུལ༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ བདུད་བཞི་བར་ཆོད་སྒྲོལ་བའི་ཕྲིན་ལས་མཛོད༔ ཧཱུྃ་བྷྱོཿ མ་རིག་ལས་གྱུར་བསླུ་བྲིད་ལྷ་བུའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔
བདག་བསྟོད་གཞན་ལ་སྨོད་པ་ཕུང་པོའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ འཛིན་ཆགས་སྲིད་པས་བཅིངས་པ་ཉོན་མོངས་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཕྲག་དོག་བསད་བཅད་གཏུབ་པ་འཆི་བདག་བདུད༔ དེ་རིང་མདོས་དང་དམར་ནག་གཏོར་མས་ཟློག༔ མ་དག་མངལ་དུ་སྐྱེ་བ་ལན་ཆགས་བདུད༔ དེ་རིང་མདོས་དང་དམར་ནག་གཏོར་མས་ཟློག༔ སྡུག་བསྔལ་ཚེ་རིང་སྨོན་ལམ་ལོག་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔
ལུས་ལ་གཅོང་ནད་ཚེ་རབས་བསགས་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ དུས་མིན་འཆི་བ་བར་ཆོད་རྐྱེན་གྱི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ལོ་བདུད་ཕོ་ཉ་འབྱུང་བ་འཁྲུགས་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཟླ་བདུད་ཕོ་ཉ་རྣམ་རྟོག་འཁྲུགས་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཞག་བདུད་ཕོ་ཉ་གྲིབ་དང་འབག་པའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔
དུས་བདུད་ཕོ་ཉ་ལྷ་སྲིན་འགྱུ་བའི་བདུད༔ དེ་རིང་མདོས་དང་དམར་ནག་གཏོར་མས་ཟློག༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ སྡུག་བསྔལ་སྲིད་པ་བཅུ་གཉིས་ཀྱིས༔ བར་ཆོད་དགྲ་རུ་སྡང་བ་ཟློག༔ དབྱུག་གུ་དྲུག་ཅུ་རེ་བཞི་ཡིས༔ རྩིས་དང་ཁྲམ་ལ་བཏབ་པ་ཟློག༔ བདུད་པོ་མཚོན་ཐོགས་བཅུ་གསུམ་གྱིས༔ དུར་ཁ་གཤེད་ཁ་སྡང་བ་ཟློག༔
སྲིད་པའི་བསྐོས་མཁན་མི་བརྒྱད་ཀྱིས༔ ཚེ་བདུད་ཟ་ཁ་སྟོན་པ་ཟློག༔ གབ་རྩེ་ཐོགས་པའི་མ་མོ་དགུས༔ བླ་ཚེ་བྱད་དུ་བཅུག་པ་ཟློག༔ དམག་མི་སུམ་བརྒྱ་དྲུག་ཅུ་ཡིས༔ ཟ་ཁ་རྩིས་ཁ་སྟོན་པ་ཟློག༔ ཧཱུྃ༔ བགེགས་རིགས་སྟོང་ཕྲག་བརྒྱད་ཅུ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ གློ་བུར་དགུ་བཅུ་རྩ་གཅིག་ཟློག༔
སྐག་རིགས་བདུན་རྒྱ་ཉེར་ལྔ་ཟློག༔ དུས་མིན་འཆི་བ་བཅོ་བརྒྱད་ཟློག༔ ཕོ་བདུད་དལ་ཁ་གཡས་སུ་སྒྱུར༔ མོ་བདུད་དལ་ཁ་གཡོན་དུ་སྒྱུར༔ སྤྱི་བདུད་དལ་ཁ་མཁའ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཨོཾ་བཛྲ་ཙཎྜ་སརྦ་ཀྲོ་དྷ་ཡ་ཧཱུྃ་ཕཊ྄ཿ རཾ་བྷྱོཿ དྲག་བྷྱོཿ གཟེར་བྷྱོཿ
ཐུན་བྷྱོཿ ཡ་མ་བྷྱོཿ མཱ་ར་ཡ་བྷྱོ་བྷྱོཿ བཟློག་བཟློག༔ གནོད་བྱེད་འབྱུང་པོ་ཚེ་བདུད་ཐམས་ཅད་ཨུ་ཙ་ཏ་ཡ་ཕཊ྄ཿ ཅེས་བརྗོད་ལ་ཐུན་གྱིས་བརྡེག་ཅིང་དར་ནག་གཡབ། དྲག་རོལ་དང་བཅས་ཁྲོ་བོའི་ལྷ་ཚོགས་རྣམས་ཀྱིས་གནོད་བྱེད་གདོན་བགེགས་ཐམས་ཅད་བསྲེགས་ཤིང་དེད་ནས། རང་གནས་ཕྱོགས་མེད་རྒྱ་མཚོའི་ཕ་མཐར་བསྐྲད་པར་བསམ་མོ། བདུད་བཞི་རང་རང་ཕྱོགས་སུ་བསྐྱལ། ལོ་བདུད་དང་གཏོར་ཟློག་རྣམས་ཕྱོགས་གཙང་དུ་འབུལ་ཞིང་ཕྱི་མིག་མི་ལྟ་བར་ནང་དུ་ལོག །
སྒོ་མཚམས་སུ་ཐོ་ཅོག་བྱ་ཞིང་ཁྱུང་དམིགས་དང་བཅས། ཨོཾ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ དེ་ནས་སྲུང་འཁོར་བསྒོམ་པ་ནི། ཧཱུྃ༔ ཁྲོ་རྒྱལ་ཐུགས་ལས་ཕྱག་མཚན་ས་བོན་འཕྲོས༔ ཁོར་ཡུག་བར་ཁྱམས་སྲུང་བའི་གུར་ཁང་ནི༔ ནང་རྣམས་གཞལ་ཡས་འཇའ་ཚོན་ལུག་རྒྱུད་གཏིབས༔ ཕྱི་རོལ་མཚོན་ཆ་མེ་དཔུང་ཁྱབ་པར་འཁྲིགས༔ ཕྲ་མོ་རླུང་ཡང་འགྱུ་བ་མི་རིགས་པའི༔ སྲ་མཁྲེགས་གནམ་ལྕགས་སྤྲུལ་པའི་གུར་ཁང་བསྒོམ༔
ཨོཾ་བཛྲ་ཧཱུྃ་མཎྜལ་ཙཎྜ་ཙཀྲ་ཙཀྲ་རཀྵ་རཀྵ༔ ཨོཾ་ཁཌྒ་ཀ་ར་ཏི་ཀ་དཎྚ་མུཾ་ར་ག་ཨཱ་ཡུ་དྷ་ཀ་ལ་རཀྵ་རཾ་ཛྭ་ལ་རཀྵ་རཀྵ༔ ཞེས་བརྗོད་ལ་མི་ཤིགས་པ་རྡོ་རྗེ་ལྟ་བུའི་ཏིང་ངེ་འཛིན་གྱི་གུར་ཁང་དུ་གྱུར་པར་བསྒོམ། དེ་ནས་ནད་པའམ་བླའི་འདྲ་གཟུགས་དཀར་པོ་གཡུང་དྲུང་སྟེང་དུ་བཞག་ནས་ཁྲུས་བསྩལ། གཤམ་གྱི་ཚིག་བསྟུན་བཞིན། གཡུང་དྲུང་གདན་རིམ་པ་བཞིན་ཡས་རིམ་དུ་སྤོས་བཞིན་ཁྲུས་བྱ་བའམ། མ་ནུས་དཀྱུས་བཞིན་ཆོག ། དེ་ནས་རིམ་བཞིན། ཧཱུྃ༔ དང་པོ་བླ་ཚེ་འགུགས་པ་ཡི༔
འཆི་མེད་གཡུང་དྲུང་གྱེན་ལ་འཛེགས༔ གཉིས་པ་བླ་ཚེ་གསོ་བ་ཡི༔ མི་འགྱུར་དར་ཐག་གྱེན་ལ་འཛེགས༔ གསུམ་པ་ཆད་པ་རབ་མཐུད་པའི༔ ཚེ་མདའ་སྒྲོ་དཀར་རྒྱས་ཀྱིས་བཏབ༔ བཞི་པ་གས་པ་སྦྱོར་བ་ཡི༔ དམ་ཚིག་རྡོ་རྗེ་སྤྱི་བོར་རེག༔ ལྔ་པ་ཡོ་བ་བསྲང་བ་ཡི༔ ཚེ་ཟན་ལོངས་སྤྱོད་རྒྱན་ལ་རོལ༔ དྲུག་པ་མི་འགྱུར་བརྟན་པ་ཡི༔
ཚེ་ཆང་བདུད་རྩི་བཅུད་ལ་མྱོང་༔ བདུན་པ་འཆི་མེད་ཐོབ་པ་ཡི༔ རིན་ཆེན་ཕྱེ་མར་མྱོང་ཞིང་བྱུག༔ བརྒྱད་པ་རབ་ཏུ་གནས་པ་ཡི༔ འབྲུ་མཆོག་ནས་ཀྱི་མེ་ཏོག་འཐོར༔ དགུ་པ་བཀྲ་ཤིས་བགྱིས་པ་ཡི༔ ལུས་ལ་དྲི་སྤོས་སྨན་བཟང་བྱུག༔ བཅུ་པ་རྡོ་རྗེའི་སྐུ་འཐོབ་ཕྱིར༔ རིན་ཆེན་བུམ་པས་དབང་བསྐུར་རོ༔ བཅུ་གཅིག་འབྱིན་འཇུག་བརྟན་པའི་ཕྱིར༔
གྲགས་སྟོང་སྔགས་ཀྱིས་དབང་བསྐུར་རོ༔ བཅུ་གཉིས་འཇའ་ལུས་སྲོག་བསྒྲུབ་ཕྱིར༔ དཀྱིལ་འཁོར་མེ་ལོང་དབང་བསྐུར་རོ༔ བཅུ་གསུམ་ཡོན་ཏན་མཐར་ཕྱིན་ཕྱིར༔ རྨད་བྱུང་གཏོར་མས་དབང་བསྐུར་རོ༔ བཅུ་བཞི་ཕྲིན་ལས་ཡོངས་རྫོགས་ཕྱིར༔ རྒྱན་དང་ཕྱག་མཚན་དབང་བསྐུར་རོ༔ བཅོ་ལྔ་དགེ་ལེགས་འབྱུང་བའི་ཕྱིར༔ སྣ་ཚོགས་རྡོ་རྗེས་རྒྱས་བཏབ་བོ༔ བཅུ་དྲུག་མི་འགྱུར་གདེང་ལྡན་ཕྱིར༔
སྨོན་ལམ་གཡུང་དྲུང་གདན་དུ་འཁོར༔ འཇིགས་མེད་རྡོ་རྗེའི་ཚེ་ལྡན་ཤོག༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔ གཡུ་བྷྲཱུྃ༔ གཡུ་ཚེ་བྷྲཱུྃ༔ ཨཱ་ཡུརྫྙཱ་ན་སིདྡྷི་ཕ་ལ་ཧཱུྃ༔ གཡུང་དྲུང་གི་གདན་ཆེ་བའི་ཐོག་ནད་པ་བཞག་ལ་ཁྲུས་བྱ་བ་ནི། བུམ་པ་ཐོགས་ནས། ཧཱུྃ༔
འདི་ནི་འཆི་མེད་ལྷ་ཡི་ཆུ༔ དག་བྱེད་གངྒཱ་བསིལ་བའི་རྒྱུན༔ སྐལ་ལྡན་བུ་ལ་ཁྲུས་བསྩལ་བས༔ ཕ་རོལ་བདུད་ཀྱིས་བླ་འཕྲོག་པའི༔ བག་ཆགས་ངན་པ་དག་གྱུར་ཅིག༔ ཨོཾ་ཨཱཿཧཱུྃ༔ ཨོཾ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ སྦྱིན་བདག་ལ་ཁྲུས་བསྩལ་ཞིང་བླ་གཟུགས་དཀར་པོ་དེ་ཁང་པའི་ཐོག་ཏུ་བསྐྱལ། སྐབས་འདིར་ཚེ་དབང་རྒྱས་འབྲིང་བསྡུས་གསུམ་གང་རུང་ཞུས་ལ། བླ་མ་ལ་ཡོན་ཀྱང་ཚེའི་རྫས་རིན་པོ་ཆེ་སྣམ་དཀར་མ་གཏོགས་ཆག་གས་གྲུམ་པ་དང༌།
ནག་པོ་སོགས་མིང་ངན་པ་ཡོད་པའི་རྫས་མི་འབུལ། སྤྱིར་ནི་རྟེན་འབྲེལ་གཙོ་ཆེའོ། དར་དཀར་དམར་དེ་ཚེ་མདུད་བརྒྱབ་ལ་ཚེ་རྟེན་དུ་འཆང༌། ཚེ་མདའ་དང་སྣམ་དཀར་མི་ལ་སྦྱིན་མི་རུང༌། ཁྱད་པར་བླ་མ་ཡི་དམ་མཁའ་འགྲོ་ཀུན་མཉེས་པའི་ཚོགས་སྐོང་ལ་འབད། དམ་ཚིག་ནི། གཞུང་ལས། ཞག་གསུམ་ལ་ཆུ་ཆེན་མི་བརྒལ༔ བུད་མེད་མི་སྤྱོད༔ འཐབ་རྩོད་ཀྱི་ས་རུ་མི་འགྲོ༔
སྲོག་གཅོད་ནམ་ཡང་སྤང་༔ ཞག་གསུམ་ལ་ཤིག་ཙམ་ཡང་མི་གསོད༔ སྡིག་ཅན་ལས་ངན་རྣམས་ཀྱང་ལོ་གསུམ་ལ་འཛེམ་སྡིག་པ་མ་སྤངས་པ་ལ་འདི་ཡི་དཀྱིལ་འཁོར་མི་བཤམ༔ བྱས་ཀྱང་བཀའ་ཆད་འོང་༔ ས་ཐེམ་པ་དགུ་ཡོད་སར་མཐུར་དུ་མི་འགྲོ༔ མི་མང་པོ་ཤི་དུར་དུ་མི་ཉལ༔ གོས་ནག་པོ་མི་གྱོན༔ གདན་ནག་པོ་མི་འདིང་༔ རྫུན་དང་ཕྲ་མའི་མནའ་མི་བྱ༔ དེ་རྣམས་ཞིབ་ཏུ་འབད་པ་གལ་ཆེའོ།
རྗེས་ཀྱི་བྱ་བ་ཚོགས་དྲངས་པ་ནས་བསྔོ་སྨོན་བཀྲ་ཤིས་བར་ལས་གཞུང་མཐའ་དབྱུང་བར་བྱའོ། ། དེ་ལྟར་བགྱིས་པའི་ཕན་ཡོན་ཡང༌། ཚད་ལས་འདས་ཏེ་དུས་མ་ཡིན་པའི་འཆི་བ་ལས་རྣམ་པར་གྲོལ་བར་སྨོས་ཅི་དགོས། གཏེར་གཞུང་ལས། ཚེ་ཟད་དུས་ལ་བབ་ཀྱང་རིང་དུ་བསྲིང་༔ དུས་མིན་འཆི་བའི་བདུད་ལས་རབ་ཏུ་བསྒྲལ༔ ཞེས་གསུངས་པ་བཞིན་རང་གཞན་བསྟན་འགྲོའི་དོན་བསྒྲུབ་པར་འདོད་པ་དག་ལ། ཚེ་བདུད་བར་ཆད་ཞི་ཞིང་ཚེ་མཐར་ཕྱིན་པ་ནི་ཤིན་ཏུ་གལ་ཆེའོ། ། དེ་ལྟར་ན་ཚེ་སྒྲུབ་ཆེན་མོ་འཆི་བདག་ཟིལ་གནོན་གྱི་ཆ་ལག ། ཚེ་བདུད་ཞགས་པ་གཅོད་པའི་གདམས་པ་དང༌།
བདུད་བཞིས་ཞུ་ལན་སོགས་གབ་སྤྲད་ཤིན་ཏུ་མང་ཞིང་ལག་ཏུ་ལེན་དཀའ་བར་སྣང་བས། ཤར་མར་བཀླག་ཆོག་པར་ཞིག་ཏུ་བྱུང་ན་རང་གཞན་མང་པོར་ཕན་རླབས་ཆེ་བར་མཐོང་ནས་རྩ་བ་གཏེར་གཞུང་གི་དགོངས་པ་འཁྲུལ་མེད་བླངས་ཤིང༌། མན་ངག་ལག་ལེན་གྱིས་མཚམས་སྦྱར་དང་བཅས་ལེགས་པར་བཀོད་པ་འདིའང་རབ་བྱུང་བཅུ་བདུན་པ། མེ་ཁྱི་ལོའི་དབོ་ཟླ་བའི་ཡར་ཚེས་དགུ་ལ་བལ་ཡུལ་ཉི་མ་ཁུད་ཀྱི་མཚོ་དང་ཉེ་བར། སྔོན་ཚེ་སློབ་དཔོན་པདྨས་བདུད་ཀྱི་བུ་མོ་རྡོ་རྗེ་ཡ་བྱིན་མ་སོགས་དམ་ལ་བཞག་པའི་གནས། ཨ་སུ་ར་ཞེས་རྩེ་མོར་བྲག་རི་རྡོ་རྗེ་དགུ་བརྩེགས་དགུང་ལ་ཟུག་པ། སྐེད་པར་ནགས་ཚལ་ཚང་ཚིང་སྟུག་པོས་ཁེབས་ཤིང་སྟག་གཟིག་གིས་ངར་སྒྲ་དིར་དིར་སྒྲོགས་པ། རྩ་བར་མུ་སྟེགས་པ་རྣམས་ཀྱིས། ཀཱ་ལི་ནག་མོར་དམར་མཆོད་ཕུལ་བས་ཆུ་རྒྱུན་ཡང་ཁྲག་ཞག་གི་རྦ་ཀློང་འཁྲུགས་ཏེ་རྔམ་ཟིལ་ཆགས་ཤིང༌། འཇིགས་སུ་རུང་བའི་དུར་ཁྲོད་ཀྱི་བཀོད་པ་མ་ཚང་བ་མེད་པ་ཡོངས་སུ་རྫོགས་པ་གང་དེར།
གནས་བཅས་པའི་སྔགས་འཆང་ཧཱུྃ་ནག་དྲག་རྩལ་གྱི་བརྒྱུད་འཛིན་དུ་རློམ་པ། སྙིགས་དུས་ཀྱི་སྔགས་ནག་ཉམས་ལེན་གཏོ་མདོས་ལ་རེ་ཞིང༌། འཚོ་བ་དཀོར་ནག་ལ་སྤྱོད་བའི་སྤྲང་ནག་གུ་ཧྱའི་མིང་གིས་བགྱིས་པའི། ཡི་གེ་པ་ནི་འབྲོང་པ་རྡོ་ཤུལ་གྱི་བནྡེ་གི་ལི་གསང་སྔགས་འགྲོ་འདུལ་གྱིས་བགྱིས་པ་འདིས་ཀྱང་བསྟན་པ་འཛིན་པའི་སྐྱེས་བུ་རྣམས་ཀྱི་སྐུ་ཚེའི་བར་ཆད་ཞི་ཞིང༌། འགྲོ་ཀུན་བདུད་བཞིའི་གཡུལ་ལས་རྒྱལ་བའི་རྒྱུར་གྱུར་ཅིག། །། ཤ༽ ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས༔ གླུད་རབ་ཉམས་ཆག་ལམ་བསྒྱུར་བཞུགས་སོ༔ འཆི་མེད་ཚེ་ཡི་ལྷ་ལ་འདུད༔ ས་མ་ཡ༔
སྐུ་གླུད་གཏང་བའི་རིམ་པ་ནི༔ བྲ་ཟན་ནམ་ནི་གང་རུང་ལ༔ སྦྱིན་བདག་དེ་ཡི་འདྲ་འབག་བཟོ༔ དབང་པོ་ལྔ་ཡི་རྫས་རྣམས་བཞག༔ གོས་དང་རྒྱན་དར་ཕྱུག་པར་བྱེད༔ མར་མེ་ལྔ་དང་ཏིང་ལོ་དྲུག༔ ཆངས་བུ་བརྒྱ་དང་ཤ་དུམ་དགུ༔ གཏོར་ཆུང་བཅུ་གཉིས་འབྲང་རྒྱས་ལྔ༔ གཞན་ཡང་མི་ཁའི་ཡས་སྟགས་བརྫང་༔ རང་ཉིད་དབང་ཆེན་ལྷ་གསལ་ནས༔
བགེགས་དང་འབྱུང་པོ་ལན་གསུམ་བཀུག༔ བསྔོ་ཞིང་ལམ་བསྟན་བརྫང་བར་བྱ༔ ས་མ་ཡ༔ དང་པོ་བསང་སྦྱང་བསྐྱེད་པ་ནི༔ ཨོཾ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾཿ སྟོང་པ་ཉིད་དུ་གྱུར༔ སྟོང་པའི་ངང་ལས་རང་ཉིད་དབང་ཆེན་ཁྲོ་རྒྱལ་སྟོབས་འདུས་གསལ་བའི་མདུན་དུ༔ སྲིད་པའི་རུས་སྦལ་རྒྱ་བོའི་སྟེང་དུ༔ ཡི་གེ་ཏྲི་ཁམ་ནག་ཡོངས་སུ་གྱུར་པ་ལས༔ བགེགས་ཀྱི་རྒྱལ་པོ་བཱི་ན་ཡ་ཀ་སྐུ་མདོག་ཁམ་ནག་མཚན་ཉིད་ཐམས་ཅད་རྫོགས་པ༔
དེ་ཡང་མཐིང་གི་སྐྲ་ལོ༔ ཤེལ་གྱི་ཀླད་པ༔ ལང་ཐང་གི་མིག༔ རུ་བྱའི་སྣ༔ མགྲོན་བུའི་སོ༔ བྱུ་རུའི་ལྕེ༔ རྣ་བ་གཡས་པ་དུང་༔ གཡོན་པ་མཆོང་༔ དར་སྐུད་ཀྱི་རྩ༔ མུ་ཏིག་གི་བྱང་སེམས༔
ཞོ་ཤའི་སྙིང་༔ ཨ་རུ་རའི་ཤ༔ མཚལ་གྱི་ཁྲག༔ ཆུ་ཤེལ་གྱི་རུས་པ༔ མེ་ཤེལ་གྱི་དྲོད༔ རླུང་ལྔའི་དབུགས༔ ཛཱ་ཏིའི་གློ་བ༔ ལི་ཤིའི་མཆིན་པ༔ གི་ཝཾ་གི་མཁྲིས་པ༔ ཀ་ཀོ་ལའི་མཁར་ནག༔
ག་པུར་གྱི་མཁལ་དཀར༔ གསེར་མེའི་མཚེར་པ༔ ཙནྡན་གྱི་རྒྱུ་མ༔ ལང་ཐང་རྩེ་ཡི་ཕོ་བ༔ དབྱར་རྩ་དགུན་འབུའི་མཚན་མ༔ དར་ཚོན་སྣ་ལྔའི་ན་བཟའ༔ ལག་གཡས་གསེར༔ ལག་གཡོན་དངུལ༔ རྐང་གཡས་ལྕགས༔ རྐང་གཡོན་ཟངས༔
སྐུ་གསུང་ཐུགས་ལ་མར་མེ་ལྔ༔ དབང་པོ་དྲུག་ལ་ཏིང་ལོ་དྲུག༔ རྣམ་ཤེས་བརྒྱད་ལ་ཤ་དུམ་བརྒྱད༔ ཁམས་ལྔ་ལ་འབྲང་རྒྱས་ལྔ༔ རྟེན་འབྲེལ་བཅུ་གཉིས་ལ་གཏོར་ཆུང་བཅུ་གཉིས༔ འཇའ་ཚོན་ལྔ་ཡི་རྒྱན་གོས་སྣ་ཚོགས༔ མདོར་ན་མ་ཚང་བ་མེད་ཅིང་༔ སྣང་སྲིད་ལྷ་སྲིན་སྡེ་བརྒྱད་ཀྱི་གདོང་ལོན་ཅིང་ཤག་གྲལ་བ༔ སྐྱེས་པ་ཕོ་ཡི་གླུད་དུ་འབུལ་བ༔ མགོ་རྨོག་ཕོད༔
ལུས་ཁྲབ་དཀར༔ སྐེད་འཁོར་གསུམ༔ རྐང་སྭག་ལྷམ༔ ཞོན་རྟ་ཅང་ཤེས༔ ཟ་མ་མོ་ཡི་གླུད་དུ༔ མགོ་ལ་གསེར་གཡུ་མུ་ཏིག༔ ལུས་ལ་དར་ཟབ་རྒྱན་གོས༔ རྐང་ལ་འཇའ་རིས་དར་ལྷམ༔ སྒོ་ནོར་ཕྱུགས་ཀྱི་གླུད་དུ༔ ཤེལ་ཚིག་ཁྲི་དཀར་སྟོང་ནག༔
རྟ་ནོར་ལུག་སོགས་ཁྲི་འབུམ་བྱེ་བ༔ ཞིང་དང་བང་བའི་གླུད་དུ༔ ཡས་སྟགས་སྣ་དགུའི་ལོངས་སྤྱོད༔ ལོ་ཟླ་ཞག་དུས་ཀྱི་གླུད་དུ༔ མདའ་འཕང་ནམ་རྒྱང་ལ་སོགས་པ་ཕུན་སུམ་ཚོགས་པའི་སྐུ་ཡི་གླུད་དུ་གྱུར༔ ཨོཾ་ཨཱཿཧཱུྃ༔ ཞེས་ལན་གསུམ་གྱིས་བྱིན་རླབས་བྱ༔ དེ་ནས་འགུགས་གཞུག་ནི༔ ན་མོ༔ དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔
སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་རིག་སྔགས་གཟུངས་སྔགས་ཏིང་ངེ་འཛིན་གྱི་བཀའ་བདེན་པ་དང་༔ བདེན་པ་ཆེན་པོ་ལ་བརྟེན་ནས༔ རྣལ་འབྱོར་དཔོན་སློབ་ཡོན་མཆོད་མི་ནོར་འཁོར་དང་བཅས་པ་ལ༔ གནོད་ཅིང་འཚེ་བར་བྱེད་པའི་ལོ་རྒྱལ་པོའི་སྐག༔ ཟླ་བ་བློན་པོའི་སྐག༔ ཞག་དམག་མིའི་སྐག༔ དུས་ཚོད་མཚོན་ཆའི་སྐག༔
གཞན་ཡང་སྐག་རིགས་སུམ་སྟོང་དྲུག་བརྒྱ༔ བགེགས་རིགས་སྟོང་ཕྲག་བརྒྱད་ཅུ༔ བྱིས་པའི་གདོན་ཆེན་བཅོ་ལྔ༔ ཡེ་འདྲོག་སུམ་བརྒྱ་དྲུག་ཅུ༔ གློ་བུར་བརྒྱད་ཅུ་རྩ་གཅིག༔ དུས་མིན་འཆི་བ་རྣམ་བརྒྱད༔ བདུད་བཞི་ཚེ་ཡི་བར་གཅོད༔ རྒྱལ་བསེན་དམ་སྲི་ཐེའུ་རང་༔ མོ་འདྲེ་བསེ་རག་ཆུང་སྲི་གོད་སྲི་དབུལ་སྲི་དགྲ་སྲི༔ ནད་རིམས་ཡམས་ཀྱི་བདག་པོ༔
སྒབ་འདྲེ་ཡུལ་འདྲེ་འཁྱམས་པོ༔ ལ་སོགས་པ་གནོད་བྱེད་འབྱུང་པོ་ཐམས་ཅད་རང་དབང་མེད་པར་ཡས་སྟགས་གླུད་ཀྱི་གཟུགས་བརྙན་འདི་ལ་མཆིས་པར་གྱུར་ཅིག༔ ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ ཛཿཧཱུྃ་བཾ་ཧོཿ སརྦ་བིགྷྣཱན༔ ཨཾ་ཀུ་ཤ་ཡ་ཛཿ ཞེས་ལན་གསུམ་གྱིས་བསྟིམ༔ དེ་ནས་ཆངས་བུ་བསྔོ་བ་ནི༔ ཧཱུྃ༔ ང་ནི་དབང་ཆེན་ཧེ་རུ་ཀཿ
ང་ནི་རིག་འཛིན་པདྨ་འབྱུང་༔ ང་ཡི་བཀའ་ལས་མ་འདའ་བར༔ བགེགས་ཀྱི་ཚོགས་རྣམས་ལེགས་པར་ཉོན༔ སྙིང་རྗེ་བྱམས་སེམས་ཆོས་ཀྱང་བཤད༔ འདོད་ཡོན་སྣ་ཚོགས་ཡས་སྟགས་བསྔོ༔ ཁྱོད་ཀྱང་བྱང་ཆུབ་ཐར་ལམ་བསྟན༔ ངེས་པའི་དོན་ཆེན་བྱང་བར་ཉོན༔ ཧཱུྃ༔ ཁྱོད་ལ་ཡས་རྫས་བསྔོ་བ་ནི༔ འདོད་ཡོན་ཆངས་བུ་འབྲང་རྒྱས་དང་༔
གཏོར་ཆུང་ཤ་དུམ་ཚྭ་རམ་གཡེར༔ གཙོང་སྒོག་ལ་ཕུག་རུག་པ་དང་༔ ཇ་ཆང་ཞོ་སོགས་མ་ལེགས་པ༔ མི་ཁའི་ཡས་སྟགས་སྣ་ཚོགས་བསྔོ༔ ཆགས་སེམས་གནོད་འཚེ་བྱང་གྱུར་ནས༔ བླ་མེད་བྱང་ཆུབ་རེག་གྱུར་ཅིག༔ ཨོཾ་ཨཱཿཧཱུྃ༔
དེ་ནས་ཆངས་བུ་རེ་རེ་བཞིན༔ ཧཱུྃ༔ གདོན་ཆེན་རྣམས་ལ་རང་རྟགས་ཡས་བསྔོས་པས༔
ལྷ་ཡི་གདོན་རྣམས་མིའི་སྐྲའི་བ་དན་འདོད༔ སྐྲ་ཡི་གླུད་དུ་ཟན་གྱི་ཆངས་བུ་བསྔོ༔ ལྷ་མིན་གདོན་གྱིས་མི་ཡི་ཀླད་པ་འདོད༔ ཀླད་པའི་གླུད་དུ་ཟན་གྱི་ཆངས་བུ་བསྔོ༔ མ་མོའི་གདོན་གྱིས་མི་ཡི་ཐིག་ལེ་འདོད༔ བྱང་སེམས་གླུད་དུ་ཟན་གྱི་ཆངས་བུ་བསྔོ༔ གཟའ་ཡི་གདོན་རྣམས་མི་ཡི་རྩ་ཁམས་འདོད༔ རྩ་ཁམས་གླུད་དུ་ཟན་གྱི་ཆངས་བུ་བསྔོ༔ གྲུལ་བུམ་གདོན་རྣམས་མི་ཡི་རྣ་བ་འདོད༔ རྣ་བའི་གླུད་དུ་ཟན་གྱི་ཆངས་བུ་བསྔོ༔
མཁའ་ལྡིང་གདོན་རྣམས་མི་ཡི་མིག་འབྲས་འདོད༔ མིག་འབྲས་གླུད་དུ་ཟན་གྱི་ཆངས་བུ་བསྔོ༔ དྲི་ཟའི་གདོན་རྣམས་མི་ཡི་སྣ་བུག་འདོད༔ སྣ་བུག་གླུད་དུ་ཟན་གྱི་ཆངས་བུ་བསྔོ༔ མི་མིན་གདོན་རྣམས་མི་ཡི་སོ་འགྲམ་འདོད༔ སོ་འགྲམ་གླུད་དུ་ཟན་གྱི་ཆངས་བུ་བསྔོ༔ ནམ་གྲུའི་གདོན་རྣམས་མི་ཡི་ལྕེ་རྐན་འདོད༔ ལྕེ་རྐན་གླུད་དུ་ཟན་གྱི་ཆངས་བུ་བསྔོ༔ རྒྱལ་པོའི་གདོན་རྣམས་མི་ཡི་སྲོག་སྙིང་འདོད༔ སྲོག་སྙིང་གླུད་དུ་ཟན་གྱི་ཆངས་བུ་བསྔོ༔
གྲི་བཙན་གདོན་གྱིས་མི་ཡི་གློ་བ་འདོད༔ གློ་བའི་གླུད་དུ་ཟན་གྱི་ཆངས་བུ་བསྔོ༔ གནོད་སྦྱིན་གདོན་གྱིས་མི་ཡི་སྙིང་ཁྲག་འདོད༔ སྙིང་ཁྲག་གླུད་དུ་ཟན་གྱི་ཆངས་བུ་བསྔོ༔ ཕུང་བྱེད་མ་མོས་མི་ཡི་ཁྲག་སྐྱེས་འདོད༔ ཁྲག་སྐྱེས་གླུད་དུ་ཟན་གྱི་ཆངས་བུ་བསྔོ༔ བདུད་རྗེ་རྒྱལ་པོས་མི་ཡི་མཆིན་པ་འདོད༔ མཆིན་པའི་གླུད་དུ་ཟན་གྱི་ཆངས་བུ་བསྔོ༔ གཤིན་རྗེའི་གདོན་གྱིས་མི་ཡི་ཕོ་བ་འདོད༔ ཕོ་བའི་གླུད་དུ་ཟན་གྱི་ཆངས་བུ་བསྔོ༔
ཀླུ་མོ་སྤུས་འགྲོས་མངལ་གྱི་རཀྟ་འདོད༔ མངལ་ཁྲག་གླུད་དུ་ཟན་གྱི་ཆངས་བུ་བསྔོ༔ མེ་ལྷའི་གདོན་གྱིས་མི་ཡི་མཁྲིས་པ་འདོད༔ མཁྲིས་པའི་གླུད་དུ་ཟན་གྱི་ཆངས་བུ་བསྔོ༔ ས་བདག་གདོན་གྱིས་མི་ཡི་མཚེར་པ་འདོད༔ མཚེར་པའི་གླུད་དུ་ཟན་གྱི་ཆངས་བུ་བསྔོ༔ རླུང་ལྷའི་གདོན་གྱིས་མི་ཡི་མཁལ་མ་འདོད༔ མཁལ་མའི་གླུད་དུ་ཟན་གྱི་ཆངས་བུ་བསྔོ༔ ལམ་འདྲེ་འཁྱམས་པོས་མི་ཡི་རྒྱུ་མ་འདོད༔ རྒྱུ་མའི་གླུད་དུ་ཟན་གྱི་ཆངས་བུ་བསྔོ༔
ཐེའུ་རང་གདོན་གྱིས་མི་ཡི་ལྒང་པ་འདོད༔ ལྒང་པའི་གླུད་དུ་ཟན་གྱི་ཆངས་བུ་བསྔོ༔ ཆུང་སྲི་རྣམས་ཀྱིས་ནག་མོའི་བུ་ར་འདོད༔ བུ་རའི་གླུད་དུ་ཟན་གྱི་ཆངས་བུ་བསྔོ༔ བསེ་རག་རྣམས་ཀྱིས་མི་ཡི་ནུ་མ་འདོད༔ ནུ་མའི་གླུད་དུ་ཟན་གྱི་ཆངས་བུ་བསྔོ༔ སྲིན་མོ་རྣམས་ཀྱིས་མི་ཡི་ཕོ་མཚན་འདོད༔ ཕོ་མཚན་གླུད་དུ་ཟན་གྱི་ཆངས་བུ་བསྔོ༔ སྡེ་བརྒྱད་གདོན་གྱིས་མི་ཡི་བཤང་ལམ་འདོད༔ བཤང་ལམ་གླུད་དུ་ཟན་གྱི་ཆངས་བུ་བསྔོ༔
དམ་སྲི་དམར་པོས་བུད་མེད་མཚན་མ་འདོད༔ མཚན་མའི་གླུད་དུ་ཟན་གྱི་ཆངས་བུ་བསྔོ༔ ནམ་གྲུ་ནག་མོས་བུད་མེད་འོག་སྒོ་འདོད༔ འོག་སྒོའི་གླུད་དུ་ཟན་གྱི་ཆངས་བུ་བསྔོ༔ སྨན་མོ་རྣམས་ཀྱིས་མི་ཡི་རྩ་རྒྱུས་འདོད༔ རྩ་རྒྱུས་གླུད་དུ་ཟན་གྱི་ཆངས་བུ་བསྔོ༔ འབྱུང་པོ་རྣམས་ཀྱི་མི་ཡི་དབུགས་རྣམས་འདོད༔ དབུགས་ཀྱི་གླུད་དུ་ཟན་གྱི་ཆངས་བུ་བསྔོ༔ གླིང་བཞིའི་གདོན་གྱིས་མི་ཡི་གཟུག་བཞི་འདོད༔ གཟུག་བཞིའི་གླུད་དུ་ཟན་གྱི་ཆངས་བུ་བསྔོ༔
མ་བདུད་གདོན་གྱིས་ཤ་དང་པགས་པ་འདོད༔ ཤ་ལྤགས་གླུད་དུ་ཟན་གྱི་ཆངས་བུ་བསྔོ༔ བགེགས་སྲིན་གདོན་གྱིས་མི་ཡི་རུས་པ་འདོད༔ རུས་པའི་གླུད་དུ་ཟན་གྱི་ཆངས་བུ་བསྔོ༔ སྣང་སྲིད་ཡོངས་ཀྱིས་ཀུན་ཚང་དབང་པོ་འདོད༔ སྐུ་གཟུགས་གླུད་དུ་ཟན་གྱི་ཆངས་བུ་བསྔོ༔ སྐྱེ་མཆེད་བཅུ་གཉིས་དབང་པོ་ཚང་བ་འདི༔ དེ་རིང་རྒྱུ་སྦྱོར་ཡོན་བདག་གླུད་དུ་བསྔོ༔ བཟུང་བ་ཡོད་ན་བཏང་བར་གྱིས༔ བཅིངས་པ་ཡོད་ན་ཁྲོལ་བར་གྱིས༔
མནན་པ་ཡོད་ན་ཡར་ལ་ཁྱོགས༔ ཕྱིན་ཆད་གནོད་པ་མ་བྱེད་ཅིག༔ ཞི་བ་བྱམས་སེམས་ལྡན་པར་མཛོད༔ དེ་ནས་མདོས་ལ་ལམ་བསྟན་པ་ནི༔ ཧཱུྃ༔ ད་ནི་ཡས་ལ་ལམ་བསྟན་འཚལ༔ ཕྱོགས་ཕྱོགས་དག་ཀྱང་ཕ་ཀི་ན༔ ལྕགས་རི་མུན་པའི་ཕ་རོལ་ན༔ རིན་ཆེན་གསེར་གྱི་ཕོ་བྲང་ན༔ ལོངས་སྤྱོད་མི་ཟད་དཀོར་ནོར་ཡོད༔
ཡིད་མཚར་ཕོ་མོ་གྲངས་མེད་ཡོད༔ དེ་རུ་ཁྱོད་ཀྱི་ལམ་བསྟན་ནོ༔ བགེགས་ཀྱི་ས་ཡུལ་དེ་ན་ཆེ༔ བགེགས་ཀྱི་འདུ་འཚོགས་དེ་རུ་བཟང་༔ ཡ་ཁ་དམོད་པའི་མི་རྣམས་ཀྱིས༔ བགེགས་རྒྱལ་དེ་རུ་བྱོན་ཞེས་ཟེར༔ མགྲོན་དང་སྟོན་མོ་གྲབ་ཡོད་སྐད༔ དེ་རུ་བགེགས་ལ་ལམ་བསྟན་ནོ༔ འདི་ན་སྡོད་པའི་ཡུལ་མ་མཆིས༔ ཡུལ་ཡང་དྲག་པོ་ཨེ་ཡི་ཀློང་༔
ཕྱི་ནང་ཁྱབ་པའི་མེ་དཔུང་འཁྲིགས༔ མི་རྣམས་ཁྲོ་བོ་ཁྲོ་མོ་མཐོང་༔ དྲག་སྔགས་ཧཱུྃ་སྒྲ་འབྲུག་ལྟར་ལྡིར༔ ཆས་རྣམས་དུར་ཁྲོད་དྲག་པོའི་ཆས༔ བགེགས་དཔུང་འཇོམས་པའི་མཚོན་ཆར་འབེབས༔ དེ་རུ་ཆགས་པའི་གནས་མ་མཆིས༔ གདུག་པའི་བསམ་པ་ཞི་བར་མཛོད༔ དེ་ནས་སྣང་སྲིད་ལ་འབུལ་བ་ནི༔ ཧཱུྃ༔ སྲིད་པའི་ལྷ་སྲིན་སྡེ་བརྒྱད་དང་༔
གླུད་དང་ཡས་ལ་དབང་བ་ཡི༔ བགེགས་རིགས་འབྱུང་པོའི་ཚོགས་བཅས་ལ༔ སྐུ་གླུད་བརྒྱན་ཅན་བསྔོ་བ་ནི༔ ཡ་མཚན་ལྟད་མོ་འདི་ལྟར་ལགས༔ མཐིང་གི་སྐྲ་ལོ་ཉི་ཁྲི་སྟོང་༔ མགོ་བསིགས་རལ་པ་ཡིངས་སེ་ཡིང་༔ ཤེལ་གྱི་ཀླད་ལ་ལོང་ཐང་མིག༔ ལྟ་སྟངས་མིག་འགྱུར་ཧྲིགས་སེ་ཧྲིག༔ རུ་བྱའི་སྣ་ལ་མགྲོན་བུའི་སོ༔ སྣ་མཛེས་བཞད་གད་ཡ་ལ་ལ༔
བྱི་རུའི་ལྕེ་ལ་རྣ་བ་དུང་༔ སྨྲ་བརྗོད་སྒྲ་སྙན་ལམས་སེ་ལམ༔ དར་སྐུད་རྩ་ལ་མུ་ཏིག་བྱམ༔ མཉེན་ལྕུག་དྲི་མེད་སྙིགས་སེ་སྙིག༔ ཞོ་ཤའི་སྙིང་ལ་ཨ་རུའི་ཤ༔ བསམ་དང་བཀྲག་མདངས་ཡ་ལ་ལ༔ མཚལ་གྱི་ཁྲག་ལ་ཆུ་ཤེལ་རུས༔ བཅུད་དང་ཞག་གཡོ་མེ་རེ་རེ༔ མེ་ཤེལ་དྲོད་ལ་རླུང་གི་དབུགས༔ བག་དྲོ་སྣ་བཤུགས་ཀྱུ་རུ་རུ༔
རིན་ཆེན་སྨན་སྣའི་ནང་རོལ་ལྡན༔ ཀུན་ཚང་དབང་པོ་ཉི་ལི་ལི༔ ལག་གཡས་གསེར་དང་ལག་གཡོན་དངུལ༔ ཕྱག་རྒྱ་པད་ཀོར་ཀྱི་ལི་ལི༔ རྐང་པ་གཡས་གཡོན་ཟངས་དང་ལྕགས༔ རྡོག་བྲོ་གར་སྟབས་ཁྱུགས་སེ་ཁྱུག༔ སྐུ་གསུང་ཐུགས་ལ་མར་མེ་ལྔ༔ སྐུ་ལྔ་རང་བྱུང་ཏ་ལ་ལ༔ དབང་པོ་རྣམས་ལ་ཏིང་ལོ་དྲུག༔ ཚོགས་དྲུག་མ་འགགས་ཤ་ར་ར༔
རྣམ་ཤེས་བརྒྱད་ལ་ཤ་དུམ་བརྒྱད༔ སྐྱེ་གནས་རྣམ་བཞི་བརྒྱད་དང་ལྡན༔ ཕུང་ཁམས་ལྔ་ལ་འབྲང་རྒྱས་ལྔ༔ འབྱུང་བའི་བཅུད་ལྡན་ཁྲིགས་སེ་ཁྲིག༔ སྐྱེ་མཆེད་གཏོར་ཆུང་བཅུ་གཉིས་ཏེ༔ སྲིད་པའི་སྤྱོད་འགྲོས་ཀུན་ཀྱང་ཚང་༔ འཇའ་ཚོན་སྣ་ལྔའི་ན་བཟའ་གསོལ༔ སྣང་སྲིད་ཀུན་གྱི་སེམས་ཡིད་འཕྲོག༔ དཀོར་ནོར་ཤེལ་ཚིག་ཁྲི་འབུམ་དུང་༔ མངའ་ཐང་རྒྱལ་པོ་ཆས་པ་འདྲ༔
བང་བ་ཁྱིམ་གྱི་ཡས་སྟགས་གླུད༔ ཚོང་དཔོན་ལམ་ལ་ཆས་པ་འདྲ༔ གྲི་ཁྲབ་གོ་མཚོན་རྒྱན་དང་ལྡན༔ དཔའ་བོ་དགྲ་ལ་ཆས་པ་འདྲ༔ གསེར་གཡུ་དར་ཟབ་ཁྲོ་ལོ་ལོ༔ སྨན་ཆུང་བག་མ་ཆས་པ་འདྲ༔ བཞད་བགད་རྩེ་གར་ཁྲིགས་སེ་ཁྲིག༔ ལྷ་ཕྲུག་རྩེ་ར་འཚོགས་པ་འདྲ༔ དེ་བས་ཡ་མཚན་ལྡན་པའི་གླུད༔ མི་བས་གླུད་འདི་ངོ་མཚར་ཆེ༔
མི་ལ་ཡ་མཚན་གང་ཡང་མེད༔ ཁོག་སྟོད་དུག་ལྔ་མེ་ལྟར་འབར༔ ཁོག་སྨད་མི་གཙང་མཚོ་ལྟར་འཁྱིལ༔ ཚེ་རབས་བག་ཆགས་མུན་ལྟར་གཏིབས༔ སྡིག་སྒྲིབ་ཅན་གྱི་མི་བོ་སྐྱུར༔ ཡོན་ཏན་ལྡན་པའི་གླུད་འདི་ལོངས༔ སྣང་སྲིད་ལྷ་འདྲེའི་ཕྱག་ཏུ་ཕུལ༔ ལན་ཆགས་བུ་ལོན་འཁོར་གྱུར་ཅིག༔ ཤ་འཁོན་སྡིག་སྒྲིབ་དག་གྱུར་ཅིག༔ བླ་མེད་བྱང་ཆུབ་ཐོབ་གྱུར་ཅིག༔
ཅེས་མར་བཏེགས་ཐུན་གྱིས་བརྡེག༔ སྙིང་རྗེ་ཕན་སེམས་མེད་པ་རྣམས་ཚར་གཅོད་པར་བསམ༔ ཧཱུྃ༔ ང་ནི་དབང་ཆེན་ཧེ་རུ་ཀཿ བཀའ་ལ་མི་གནས་བགེགས་ཀྱི་རིགས༔ ཅི་སྟེ་མི་འགྲོ་འདུག་གྱུར་ན༔ ཐོགས་མེད་དྲག་པོའི་མཚོན་ཆར་གྱིས༔ མགོ་ལུས་ཕྱེ་མར་དུམ་བུར་གཏུབ༔ དེ་བས་རང་རང་གནས་སུ་དེངས༔ ཨོཾ་བཛྲ་ཀྲོ་ཏ་ཀཱི་ལ་ཡ་བཾ་ཀྲོ་ཏི་ས་མ་ཡ་ཧཱུྃ་ཧཱུྃ་བྷྱོཿ
ཧཱུྃ་ཧཱུྃ་ཧཱུྃ་ཧཱུྃ༔ ཞེས་ཧཱུྃ་བཞིའི་སྔགས་ཐུན་གྱིས་བྲབ་སྟེ་མཐའ་ཡི་ལྕགས་རི་ནག་པོའི་ལོགས་སུ་དེད་པར་བསམ༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ འབྱུང་བཞི་ཚེ་བདུད་བཟློག་པའི་ཕྱིར༔ སྤྲུལ་བསྒྱུར་ཡས་ཀྱི་རིམ་པ་བཞག༔ སྔོན་ལས་འཕྲལ་རྐྱེན་དབང་གྱུར་ཏེ༔ བསྡུས་བྱ་འབྱུང་བཞི་འཁྲུགས་པའི་ཚེ༔ མན་ངག་གདམས་པ་འདི་ཉིད་ཟབ༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ དམ་རྒྱ༔ མི་ནུབ་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་ཙཱ་རི་ཟིལ་ཆེན་གསང་ཕུག་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
