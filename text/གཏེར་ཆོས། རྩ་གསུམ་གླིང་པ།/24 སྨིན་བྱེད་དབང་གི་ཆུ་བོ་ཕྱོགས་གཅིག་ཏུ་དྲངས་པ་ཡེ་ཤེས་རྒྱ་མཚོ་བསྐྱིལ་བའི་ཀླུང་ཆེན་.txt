གཏེར་ཆོས། རྩ་གསུམ་གླིང་པ།
པོད ༢༤
སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་གྱི་སྨད་ཆ།
ཨོ་རྒྱན་རྩ་གསུམ་གླིང་པའི་རིང་ལུགས་སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་གྱི་སྨད་ཆ་བཞུགས་སོ།
༈ གསུང་གི་བདག་ཉིད་དབང་ཆེན་རྟྃ་མཆོྃག་དཔལ། ། གཏི་མུག་ནཱྃ་གྃ་ཀླུྃ་གདོན་འདུྃལ་མཛད་སྐུར། ། བཞེངས་ནས་སྙིགས་འགྲོས་ནད་གདོན་གདུག་པ་ལས། ། གྲོལ་བའི་དབྃང་མཆོག་བསྐུར་ཐབས་འདི་ཡང་ཟབ། ། སོ་གསུམ་པ་གསུང་རིགས་དབང་ཆེན་རྟ་མཆོག་རོལ་པ་ནཱ་ག་ཀླུ་འདུལ་གྱི་དབང་བསྐུར་བ་ལ་སྦྱོར་དངོས་རྗེས་གསུམ་ལས། ཐོག་མར་སྦྱོར་བ་བཤམ་བཀོད་ལ། མདུན་སྟེགས་མཐིང་ནག་ཁེབས་ལྡན་གྱི་ཐོག་ཏུ་དཀྱིལ་འཁོར་བཀོད་པའི་དབུས་སུ། བུམ་པ་ཁ་རྒྱན་མགུལ་ཆིངས་མཐིང་ནག་བྷནྡྷ་མེ་ལོང་ཤེལ་རྡོ་དང་བཅས་དབང་བཞི་བརྩེགས་མར་བཤམ། མིག་དར།
མེ་ཏོག ། གསེར་ཐུར། གཙོ་བོའི་སྐུ། དུར་ཁྲོད་ཆས་བརྒྱད། གཏོར་མ། ཉ་བོ། ཕུར་པ། གཡས་ཀྱི་ཕྱག་མཚན་རལ་གྲི་དབྱུག་ཏོ་ཁྱུང༌། གཡོན་གྱི་ཕྱག་མཚན་ལྕགས་ཀྱུ་ཐོད་ཁྲག་སྦྲུལ་ཞགས། ཡུམ་གྱི་ཕྱག་མཚན་གྲི་ཐོད།
རིག་ཙཀ ། སྔོན་གཏོར་ཆད་བརྟན་བསྐུལ་གསུམ་གསོལ་ཁ་ སྨན་རཀ་གཏོར་མ་སོགས། བཤམ་པའི་མདུན་དུ་ཉེར་སྤྱོད་སྣ་བདུན་བསྐོར་བཤམ་སྤྱི་མཐུན་བཞིན་བྱའོ། ། དེ་ནས་དངོས་གཞི་ལ། ཐོག་མར་ཚིག་བདུན་གསོལ་འདེབས་ནས་བརྩམ་སྟེ་བརྒྱུད་འདེབས་སྔོན་དུ་འགྲོ་བས། བདག་བསྐྱེད་ལས་གཞུང་བཞིན་བཏང་ལ་བསྟོད་པའི་མཇུག་ཏུ་ཛཔ྄་ཁང་དབྱེ། བསྙེན་སྒྲུབ་ཅི་ནུས་མཐར་བུམ་པ་གཉིས་སྒྲུབ་རྗེས་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་གྲུབ་པ་དང་བུམ་ལྷ་འོད་ཞུ་བྱ། དེ་ནས་བཀའ་གཏེར་སྲུང་མ་གསོལ་ཁ་རྒྱས་བསྡུས་དང་སྐོང་བཤགས་ནས་ཚོགས་མཆོད་དྲང་བའི་བར་སོང་ནས་སློབ་མ་མདུན་དུ་བོས་ཏེ་ཁྲུས་བསྩལ་པ་ནི། ཇི་ལྟར་བལྟམས་པ་ སོགས་ཀྱིས་ཁྲུས་ཕྱག་བྱས་ཏེ་གྲལ་ལ་འཁོད། དེ་ནས་བགེགས་གཏོར་ ཧྱ་གྷྲྀ་ཝ ས་བསང༌།
སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ་ཧོཿ ས་བརླབ། སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌།
སངས་རྒྱས་ཀྱི? ཆོས་ཀྱི? དགེ་འདུན་ཀྱི? གསང་སྔགས་རིག་སྔགས་གཟུངས་སྔགས། སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་དབང་ཆེན་རྟ་ཕག་ཡབ་ཡུམ། སྤྲུལ་པ་ཡང་སྤྲུལ་ཕག་སྡིག་ཁྱུང་གསུམ་སོགས་ནཱ་ག་ཀླུ་འདུལ་གྱི་ལྷ་ཚོགས་དང་བཅས་པའི་བཀའ་བདེན་པ་དང་༔ བདེན་པ་ཆེན་པོའི་བྱིན་རླབས་ཀྱིས་རྡོ་རྗེའི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པར་བྱེད་པ་ལ། བར་དུ་གཅོད་པའི་བགེགས་ཚོགས་ཐམས་ཅད་མཆོད་སྦྱིན་གྱི། གཏོར་མ་བཟང་པོ་འདིས་ཚིམས་པར་གྱིས་ལ་འདིར་མ་གནས་པར་གཞན་དུ་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། ཞེས་སོགས་དྲག་སྔགས་སྤོས་རོལ་དང་བཅས་པས་བགེགས་བསྐྲད། ལས་གཞུང་བཞིན་མཚམས་གཅོད་ནི།
ཧཱུྃ༔ སྟེང་འོག་མེ་དང་མཚོན་ཆའི་གུར༔ དྲྭ་མིག་ལྕགས་སྡིག་ཁྱུང་གིས་གཏམས༔ སྤུ་གྲི་ཁྲོ་ཆུང་ཕ་ལམ་སྦར༔ ཅིས་ཀྱང་མི་ཚུགས་འཁོར་ལོའི་གུར༔ ཨོྃ་བཛྲ་རྃ་ཨཱ་ཡུར་དྷ་ཙཀྲ་རཀྵ་ཧྃའུ༔ ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་བྲེ་ཡེ་ཤེས་ཀྱི་མེ་དཔུང་མཐའ་མེད་དུ་འཕྲོ་བས་བཅིངས་ཏེ་ཅིས་ཀྱང་མི་ཤིགས་པའི་མོས་པ་མཛོད། བཛྲ་རཀྵ་རཀྵ་ཧཱུྃ། དེ་ནས་ལས་རྡོར་གྱིས་མེ་ཏོག་བཀྱེ་བསྡུ་བྱ་ཞིང་སློབ་དཔོན་གྱིས་ཞྭ་ཆོས་བཅས། འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་མཐར་ཐུག་སྐུ་བཞི་ཡོངས་རྫོགས་དབང་ཆེན་པདྨ་ཧེ་རུ་ཀའི་གོ་འཕང་ལ་འགོད་པར་བྱ།
དེའི་ཆེད་དུ་ཡི་དམ་རྟ་མགྲིན་ཉི་མའི་སྙིང་པོའི་དབང་བསྐུར་གསན་ཏེ། ལམ་རིམ་གཉིས་ཀྱི་སྒོ་ནས་ཉམས་སུ་བླང་བར་བགྱིའོ་སྙམ་པའི་ཐུགས་བསྐྱེད་ལེགས་པར་གསལ་བཏབ་ནས་གསན་པར་ཞུ། གང་གསན་པར་བྱ་བའི་ཆོས་ལ། དེའང་འོག་མིན་བདེ་ཆེན་བཀོད་པའི་ཀློང་དུ། བདེ་བ་ཆེན་པོ་པདྨ་གར་གྱི་དབང་ཕྱུག་གི་སྐུ་དང་ཡེ་ཤེས་ཐ་དད་མེད་པའི་ཚོམ་བུའི་དཀྱིལ་འཁོར་རབ་འབྱམས་རྒྱ་མཚོ་མཐའ་ཡས་པར་སྣང་བས། གསུང་པདྨའི་ཆོས་དབྱིངས་དུས་གསུམ་ཆད་པ་མེད་པས། པདྨ་དབང་ཆེན་སྒྱུ་འཕྲུལ་དྲྭ་བ་རྣམ་པར་རོལ་པའི། རྒྱུད་ལུང་མན་ངག་བསམ་གྱིས་མི་ཁྱབ་པར་ཆོས་ཉིད་རྡོ་རྗེའི་རང་སྒྲས་བསྟན་ཅིང༌། སྟོན་མཆོག་གསུང་གི་རྡོ་རྗེ་དེ་ཉིད་ཐུབ་པའི་དབང་པོའི་བསྟན་པ་ལ། འཕགས་བོད་གཉིས་སུ་གྲུབ་པའི་སློབ་དཔོན་པདྨ་སམྦྷ་བ་ཞེས་བྱ་བའི་སྐུར་བཞེངས་ནས་སྐལ་བ་དང་ལྡན་པའི་གདུལ་བྱ་རྣམས།
ཚེ་གཅིག་གིས་ཟུང་འཇུག་ཆེན་པོའི་ས་ལ་སྦྱོར་བའི་ཟབ་མོའི་གདམས་ངག་གང་ལ་གང་འདུལ་དུ་སྟོན་པ་ལས། པདྨ་ཧེ་རུ་ཀ་དབང་ཆེན་རྟ་མཆོག་རོལ་པའི་རྣམ་པར་སྣང་བ་ལ་རྒྱུད་དང་ལུང་གི་བྱེ་བྲག ། ཟབ་ཅིང་རྒྱ་ཆེ་བར་བཞུགས་པ་རྣམས་ལ་བརྟེན་ནས་སློབ་དཔོན་ནཱ་གཱརྫུ་ན་གཙོར་གྱུར་མཆོག་གི་དངོས་གྲུབ་བརྙེས་པའི་རིག་འཛིན་རྣམས་ཀྱིས། མན་ངག་གི་བཀའ་སྲོལ་རྒྱས་བསྡུས་མང་དུ་བཀྲལ་བ་རྣམས་ལས། ཁྱད་པར་དུ་འཕགས་པ་དབང་ཆེན་དངོས་དང་གཉིས་སུ་མེད་པའི་རྡོ་རྗེ་སློབ་དཔོན་པདྨ་ཀཱ་རས། གངས་ཅན་ལྗོངས་ཀྱི་གདུལ་བྱ་སོ་སོའི་མོས་བློ་དང་ཡུལ་དུས་ཀྱི་གནས་སྐབས་ལ་དགོངས་པའི་དབང་ཆེན་རྟ་མགྲིན་དམར་ནག་གི་སྒྲུབ་ཐབས་མན་ངག་ཆེ་ཕྲ་དུ་མ་མཛད། ཕལ་ཆེར་མ་འོངས་སྙིགས་དུས་ཀྱི་གདུལ་དཀའ་འདུལ་བའི་དོན་དུ་གཏེར་གྱི་བྱེ་བྲག་མང་དུ་སྦས་པ་ལས། སྐབས་སུ་བབས་པའི་ཡི་དམ་རྟ་མགྲིན་ཉི་མའི་སྙིང་པོ་ཞེས། རྟ་མགྲིན་རྒྱུད་ལུང་གི་སྒྲུབ་ཐབས་བསྐྱེད་རྫོགས་མན་ངག་ཟབ་ཅིང་ཉུང་ལ་གནད་དུ་དྲིལ་བ་འདི་ཉིད་བཀའ་བབ་ཐུགས་ཀྱི་བུ་དགུའི་ནང་ཚན། གངས་ལྗོངས་ཕུར་ཐོགས་ཡོངས་ཀྱི་རྒྱལ་པོ་མཐུ་ཆེན་བུདྡྷ་ཛྙཱ་ནའི་རྣམ་འཕྲུལ།
རིག་འཛིན་རྩ་གསུམ་གླིང་པས་ཟབ་གཏེར་དོན་ལྔ་བཞེས་པའི་ནང་ཚན། རབ་བྱུང་བཅུ་གཉིས་པ་ལྕགས་ཕོ་ཁྱིའི་ལོར་པདྨ་སྦས་པའི་ཚལ་བདུད་རི་ནག་པོ་རྔམ་འདྲའི་ལུང་པའི་མདའ། དར་སྣ་ཕ་ཝང་རྟ་མགོ་ནས་ཁྲོམ་གཏེར་དུ་གདན་དྲངས་པའི་པའི་གདམས་སྐོར་ཁྱད་པར་འཕགས་པ་ཡིན་ཏེ། གཏེར་གཞུང་ལས། བདག་འདྲ་པདྨ་འབྱུང་གནས་ཀྱིས༔ ཡང་ཟབ་སྙིང་གི་སྒྲུབ་པ་ལས༔ དབང་ཆེན་ནཱ་ག་ཀླུ་འདུལ་གྱི༔ གཅིག་དྲིལ་མྱུར་ཟབ་སྒྲུབ་པ་བཞག༔ འདི་ཉིད་ཡོན་ཏན་ཆོག་མི་ཤེས༔ ལྷ་སྲིན་དབང་བསྡུས་དྲེགས་པ་བྲན༔
རྒྱལ་བསེན་ཨར་གཏད་ཀླུ་བདུད་འཇོམས༔ འགོ་ནད་ལྷོག་ཡམས་མཛེ་ཤུ་འདུལ༔ བྱད་དང་མཚོན་ཆའི་གདུག་པ་བཟློག༔ བསྒྲུབ་ན་བློ་ལ་ཡོད་པས་ཆོག༔ མང་དུ་སྤེལ་ཆོས་མ་ཡིན་ཏེ༔ ལྔ་བརྒྱ་དུས་ཀྱི་ཐ་མ་ལ༔ ཀླུ་སྲིན་ས་བདག་འབྱུང་པོ་འཁྲུགས༔ མི་རུང་སྣ་དགུ་རིམས་ཡམས་དར༔ རྒྱ་ནད་བདུན་དྲུག་འཚུབས་པའི་ཚེ༔ དེ་དག་འདུལ་བའི་གཉེན་པོ་རུ༔
ཁྲོ་རྒྱལ་ནཱ་ག་ཀླུ་འདུལ་གྱི༔ ཚིག་ཉུང་དོན་འབྲེལ་བྱིན་རླབས་ཆེ༔ དྲག་སྔགས་ཀུན་གྱི་མཐར་ཐུག་ཉིད༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ གཏེར་བདག་གླིང་དང་འཕྲད་པར་ཤོག༔ གཟའ་དང་ལྷ་བདུད་རྒྱ་འདི་སྲུངས༔ ཞེས་གསུངས་པ་ལྟར། དབང་ཆེན་རྟ་མཆོག་རོལ་པ་ཉི་མའི་སྙིང་པོའི་དཀྱིལ་འཁོར་དུ། དབང་བསྐུར་བའི་སྐབས་སུ་བབ་པ་ཡིན།
དེ་ལའང་རྡོ་རྗེ་སློབ་དཔོན་གྱི་བྱ་བ་དང༌། སློབ་མའི་བྱ་བ་གཉིས་ལས། སློབ་དཔོན་གྱི་བགྱི་བར་འོས་པ་རྣམས་ལེགས་པར་གྲུབ་ཟིན། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་འབུལ་བར་ཞུ། མཎྜལ་འབུལ་དུ་གཞུག ། སྔོན་ཆད་མ་རིག་པའི་སྒྲིབ་པས་མིག་ལྡོངས་ཤིང་ཡེ་ཤེས་ཀྱི་དཀྱིལ་འཁོར་མ་མཇལ་བར་མཚོན་པའི་མིག་དར་དམར་པོ་འཆིང་མཛོད། རིག་པ་རང་སྣང་གི་ལྷ་དང་མཇལ་བའི་ཕྱག་རྟེན་དུ་ཁ་དོག་ལྔའི་མེ་ཏོག་གི་ཆུན་པོ་ཐོགས་པར་མོས་ཤིག ། མིག་དར་མེ་ཏོག་གཏད། སློབ་དཔོན་དབང་ཆེན་རྟ་མཆོག་རོལ་པ་དངོས་སུ་གསལ་བ་ལ་མོས་གུས་དྲག་པོས་ཐལ་མོ་མེ་ཏོག་དང་བཅས་ཏེ་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ
དཀྱིལ་འཁོར་ཀུན་གྱི་མངའ་བདག་གཙོ། ། བདག་ཉིད་ཆེན་པོ་དབང་གི་བདག ཁྱོད་ནི་བརྩེ་ཆེན་གར་དབང་ཆེ། ། བདག་ཅག་སྨིན་པར་མཛད་དུ་གསོལ། ལན་གསུམ། དེ་ལྟར་གསོལ་བ་བཏབ་པས་སྣོད་རུང་དུ་གཟིགས་ནས་གནང་བ་སྩལ་བར་མོས་ཤིག ། ཧོ། དཀྱིལ་འཁོར་དམ་པ་འདི་ཉིད་དུ། ། འཇུག་ཏུ་རུང་བའི་སྐྱེས་བུ་ནི། ། སྐལ་ལྡན་བརྒྱ་ལམ་འགའ་ཞིག་སྟེ། །
དམ་ཚིག་ལྡན་ན་བདག་གིས་བཟུང༌། བླ་མ་དང་དབང་ཆེན་འདུས་པའི་དཀྱིལ་འཁོར་ལ་དཀོན་མཆོག་རྩ་གསུམ་དམ་ཅན་རྒྱ་མཚོའི་ཚོགས་ཀྱིས་བསྐོར་ཏེ་བཞུགས་པའི་སྤྱན་སྔར། བདག་གཞན་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བྱང་ཆུབ་མ་ཐོབ་ཀྱི་བར་དུ་སྙིང་ཐག་པ་ནས་སྐྱབས་སུ་འགྲོ་བ་དང༌། མཁའ་ཁྱབ་ཀྱི་སྐྱེ་དགུ་ཐམས་ཅད་དཔལ་པདྨ་དབང་ཆེན་གྱི་གོ་འཕང་ལ་འགོད་པར་བྱ། དེའི་ཆེད་དུ་སྨིན་བྱེད་ཀྱི་དབང་ཟབ་མོ་གསན་ལ་གྲོལ་བྱེད་ལམ་གྱི་རིམ་པ་ཉམས་སུ་བླང་བར་བགྱིའོ་སྙམ་པ་དང༌། ཚད་མེད་བཞིའི་ཏིང་ངེ་འཛིན་ལ་བློ་བཞག་བཞིན་པས་སྐྱབས་སུ་འགྲོ་བ་དང་སེམས་བསྐྱེད་པ་འདིའི་རྗེས་ཟློས་མཛོད། ཧོཿ སྐྱབས་ཡུལ་འདུས་པའི་བདག་ཉིད་རྩ་བ་གསུམ༔ སྐུ་གསུམ་ལྷུན་གྲུབ་ངང་ནས་སྐྱབས་སུ་མཆི༔ གདོད་ནས་དག་པ་འཁོར་འདས་སངས་རྒྱས་ཞིང་༔
དེ་དོན་རྟོགས་ཕྱིར་བདག་གིས་སེམས་བསྐྱེད་དོ༔ ལན་གསུམ། ཐབས་ཁྱད་པར་དུ་གྱུར་པ་བསགས་སྦྱང་ཡན་ལག་བདུན་པ་ཚུལ་བཞིན་དུ་བྱ་བའི་བློས་འདིའི་རྗེས་ཟློས་མཛོད། རྡོ་རྗེ་སློབ་དཔོན?པོར་བསྔོ། དེ་ནས་རྩ་བ་དང་ཡན་ལག་གིས་བསྡུས་པའི་དམ་ཚིག་རྣམས་ཚུལ་བཞིན་དུ་བསྲུང་བར་བྱ་དགོས་ཤིང་དེའི་དཔང་པོར་རྡོ་རྗེའི་ཆུ་ནན་གྱིས་སྦྱིན་པ་ཡིན་པས་དོན་ཐུགས་ལ་ངེས་འཚལ། དམ་ཆུ་སྦྱིན་ལ། ཧཱུྃ། ཡེ་ཤེས་རྡོ་རྗེ་བསྐྱེད་བྱེད་པ། ། འདི་ནི་ཉམས་ན་དམྱལ་བའི་ཆུ། ། འདི་ཉིད་ཉམས་པར་མ་གྱུར་ན། །
དམ་བསྲུངས་དངོས་གྲུབ་རྣམ་གཉིས་འཐོབ། བཛྲ་ས་མ་ཏི་ཧཱུྃ། དེ་ནས་དབང་གི་གཞི་འགོད་པ་ལ་ཁྱེད་རང་རྣམས་ཀྱིས་སྒོ་གསུམ་གྱི་གནད་རྣམ་པར་བཅུན་ཏེ་དམིགས་པ་འདི་བཞིན་དུ་མཛད་པར་ཞུ། ལས་བུམ་གྱི་ཆུ་དང་ལས་སྔགས་ཀྱིས་བསང༌། ཤཱུ་ནྱ་ཏཱ འི་སྔགས་ཀྱིས་སྦྱང༌། ཨོཾ་སྭ་བྷཱ་ཝ? སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར་ཁྲག་ཞག་པད་ཉི་བམ་གྱི་གདན་ལ་ཁྱེད་རང་རྣམས་ཀྱི་རིག་པའི་ངོ་བོ་ལྕགས་བསྲེགས་ལས་གྲུབ་རྡོ་རྗེ་རྩེ་དགུ་པའི་ལྟེ་བར་ཧཱུྃ་གིས་མཚན་པ་ཅན་རང་སྒྲ་དང་བཅས་པ་གསལ་ཐོབ། དེ་ཉིད་གནས་འགྱུར་ཁྲོ་རྒྱལ་སྐུ༔ ནཱ་ག་ཀླུ་འདུལ་མཐིང་ནག་འབར༔ ཞལ་གསུམ་ཕྱག་དྲུག་ཞབས་བཞི་བགྲད༔ གཡས་དཀར་གཡོན་དམར་དབུས་མཐིང་ཁྲོ༔
ཞལ་གདངས་ལྗགས་འདྲིལ་སྤྱན་རྩ་འཁྱིལ༔ རྟ་དབུ་རིགས་གསུམ་རྟ་སྐད་མཚེར༔ དབུ་སྐྲ་དམར་སེར་ཐོད་སྐམ་བརྒྱན༔ དར་ནག་ཅོད་པན་དུག་སྦྲུལ་འཁྱུགས༔ གཡས་གསུམ་རལ་གྲི་དབྱུག་ཏོ་ཁྱུང་༔ གཡོན་གསུམ་ལྕགས་ཀྱུ་ཐོད་ཁྲག་སྦྲུལ༔ གླང་ཀོ་ཞིང་ལྤགས་ཁྱུང་གཤོག་ལྡན༔ ཐོད་ཕྲེང་རུས་རྒྱན་སྟག་གི་ཤམ༔ སྒེག་ཅིང་སྦལ་སྦྲུལ་ལྷུ་ཚིགས་བརྒྱན༔ ཀླུ་གཉན་ས་བདག་ཁྲི་འབུམ་གདན༔
ཡུམ་མཆོག་ཕག་མོ་ཀླུ་འདུལ་མས༔ གཡས་པས་གྲི་གུག་སྦྲུལ་ཞགས་འཛིན༔ གཡོན་པས་བྷན་དམར་སྡིག་པ་བསྣམས༔ ཁྲོ་བོའི་སྤྱི་བོར་ཕག་ཞལ་ངུར༔ རུས་རྒྱན་གཅེར་མོས་ཡབ་ལ་འཁྲིལ༔ བ་སྤུའི་བུ་གར་ཁྱུང་གིས་གཏམས༔ མེ་རི་སྨུག་ནག་ཀློང་དུ་གསལ༔ དེ་ལྟར་དུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ།
ཧཱུྃ་ལས་འོད་ཟེར་འཕྲོས་པས། བླ་མ་དཀྱིལ་འཁོར་པའི་ཐུགས་རྒྱུད་བསྐུལ་དེ་ལས་ཀྱང་འོད་ཟེར་གྱི་ཕོ་ཉ་བསམ་གྱིས་མི་ཁྱབ་པ་འཕྲོས་ཏེ་བདེ་ཆེན་དབང་དྲག་རོལ་པའི་ཕོ་བྲང་ནས། དབང་ཆེན་རྟ་མཆོག་རོལ་པའི་ལྷ་ཚོགས་རྣམས་ལྷ་སྔགས་ཕྱག་རྒྱ་འོད་དང་ཐིག་ལེའི་རྣམ་པར་ཁ་བ་དང་བུ་ཡུག་འཚུབས་པ་ལྟར་བྱོན་ནས་ཁྱེད་རང་རྣམས་ཀྱི་ལུས་ངག་ཡིད་གསུམ་ལ་སིབ་སིབ་ཐིམ་པར་མོས་ཤིག ། ཧཱུྃ༔ ཆོས་དབྱིངས་སྐྱེ་མེད་དྲག་པོ་ཨེ་ཡི་ཀློང་༔ རྔམ་བརྗིད་དུར་ཁྲོད་འབར་བའི་ཀློང་དཀྱིལ་ནས༔ དབང་ཆེན་ཁྲོ་རྒྱལ་ལྷ་ཚོགས་གཤེགས་སུ་གསོལ༔ གཤེགས་ནས་དབང་དང་དངོས་གྲུབ་སྩལ་དུ་གསོལ། ཨོྃ་ཧྱ་གྷྲྀ་ཝ་ས་པ་རི་ཝཱ་ར་ཛ་ཛཿ ཛཿཧཱུྃ་བཾ་ཧོཿ
སྤོས་དང་རོལ་མོ་བཅས་པས་བྱིན་དབབ། ཡེ་ཤེས་པ་བྱང་ཆུབ་མ་ཐོབ་བར་དུ་བརྟན་པར་གྱུར་ཅིག ཏིཥྛ་བཛྲ། ཞེས་རྡོ་རྗེ་མགོར་བཞག ། ཚོམ་བུའི་དཀྱིལ་འཁོར་འདུ་བྱས་ལ། ཚོམ་བུའི་དཀྱིལ་འཁོར་དུ་ཡེ་ཤེས་ཀྱི་དཀྱིལ་འཁོར་གཉིས་པ་མེ་ལོང་ལ་གཟུགས་བརྙན་ཤར་བ་བཞིན་སྣང་བ་ལ་ཁྱེད་རང་རྣམས་ཀྱི་ཚེ་རབས་ནས་འབྲེལ་བའི་རིགས་ཀྱི་ལྷ་ལ་ཕོག་པར་གྱུར་ཅིག་སྙམ་པའི་མོས་པ་དང་ཚིག་འདིའི་རྗེས་ཟློས་བཅས་མེ་ཏོག་འདོར་བར་ཞུ། ཧོཿ ཡི་དམ་ལྷ་ནི་ཐུགས་རྗེའི་བདག ། སྔོན་ནས་ལས་འཕྲོ་གང་ཡོད་པའི། ། དཀྱིལ་འཁོར་གཅིག་ཏུ་འགྲུབ་པར་ཤོག །
པུཥྤེ་སིདྡྷི་ཧོཿ ཞེས་འདོར་དུ་གཞུག་གོ ། མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བར་མོས་ཤིག ། གསེར་ཐུར་གྱིས་མིག་དར་བསལ་ལ། ཀྱཻཿ མ་རིག་འཁྲུལ་བས་རབ་བསྒྲིབས་པས། ། ཡེ་ཤེས་སྣང་བའི་སྒོ་བཅད་པ། ། ཡེ་ཤེས་འཆར་བའི་སྒོ་ཉིད་དུ། ། ཡང་དག་ཐབས་དང་ལྡན་པས་དབྱེ། ཨོཾ་ཙཀྵུ་པྲ་བེ་ཤ་ཡ་ཕཊ྄ཿ
ཅེས་མིག་དར་བསལ། ཡེ་ཤེས་དྲི་མ་དང་བྲལ་བ་ཐོབ་ནས་དབང་ཆེན་ནཱ་ག་ཀླུ་འདུལ་གྱི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་བཞིན་དུ་མཇལ་བར་གྱུར་པའི་མོས་པ་མཛོད་ཅིག ། དེ་དག་གིས་འཇུག་པའི་ཆོས་རྣམས་གྲུབ་སྟེ། དངོས་གཞི་དབང་བསྐུར་ཡོངས་རྫོགས་ཞུ་བའི་སླད་དུ་མཎྜལ་འབུལ་འཚལ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ རིགས་ཀྱི་བདག་ཉིད་དབང་ཆེན་སྐུ༔ ཤིན་ཏུ་གསང་བའི་དབང་མཆོག་ཉིད༔ རྡོ་རྗེ་འཛིན་གྱིས་བདག་ལ་བསྐུར༔ བཀའ་དང་དམ་ལ་འདའ་རེ་ཀན༔
ཞེས་ཞུས་པས་བཀའ་ཡི་གནང་བ་བྱིན་སོང་སྙམ་པའི་མོས་པ་མཛོད། དེ་ནས་དངོས་གཞི་དབང་ལ་བུམ་གསང་ཤེར་ཡེ་ཚིག་གི་དབང་བཞི་ལས། དང་པོ་བུམ་དབང་ལའང་ཕྱིའི་དྲི་མ་འཁྲུད་པར་བྱེད་པ་བུམ་པའི་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བ་སྐལ་བ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་དྲག་པོའི་བསྒྲལ་དབང་དང་བཞི་ལས། དང་པོ་བུམ་དབང་གི་སླད་དུ་འདུན་པ་འདི་ལྟར་དུ་མཛོད། བུམ་པ་དུར་ཁྲོད་རོལ་པའི་ཕོ་བྲང་དུ་ཁྲོ་རྒྱལ་ཡབ་ཡུམ་སྤྲུལ་འཁོར་དང་བཅས་པ། སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པས་བྱང་ཆུབ་ཀྱི་སེམས་སུ་ཞུ་བའི་བདུད་རྩི་ཁྱོད་རང་གི་སྤྱི་བོ་ནས་ཞུགས།
འཁོར་ལོ་ལྔ་པོ་ཡེ་ཤེས་ཀྱི་བདུད་རྩིས་གང་ཞིང་ལུས་ཀྱི་སྒོ་ནས་བསགས་པའི་ནད་གདོན་སྡིག་སྒྲིབ་སྦྱངས། དབང་ཆེན་ཡབ་ཡུམ་གྱི་སྐུ་དང་གཉིས་མེད་དུ་གྱུར་པའི་མོས་པ་མཛོད། རྣམ་བུམ་ཐོགས་ལ། ཧཱུྃ། བུམ་པའི་ངོ་བོ་ཆོས་ཀྱི་སྐུ། ། བུམ་པ་རང་བཞིན་ལོངས་སྤྱོད་རྫོགས། ། བུམ་ཆུ་ཐུགས་རྗེ་སྤྲུལ་པའི་སྐུ། ། དབང་ཆེན་སྐུ་ཡི་དབང་ཐོབ་ཤོག ། ཨོཾ་ཧྱ་གྷྲྀ་ཝ་ཨ་བྷི་ཥིཉྩ་ཨཱཿ ཞེས་བརྗོད།
དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང༌། ཉོན་མོངས་པ་ལྔའི་ནད་གདོན་སྡིག་སྒྲིབ་དག ། ཡེ་ཤེས་ལྔའི་རྟོགས་པ་མངོན་དུ་བྱས༔ བདུད་རྩིའི་ལྷག་མ་ཡར་ལུད་པ་ལས་སྣང་བ་མཐའ་ཡས་ཀྱི་དབུ་རྒྱན་པར་གྱུར། གཉིས་པ་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ། ཁྱེད་རང་རྣམས་ལྷར་གསལ་བ་ལ་མདུན་བསྐྱེད་ཀྱི་གཙོ་བོ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར། གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་འཕྲོས་པ་ཁྱེད་རང་རྣམས་ལ་སིབ་སིབ་ཐིམ་པས། གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད།
གཙོ་བོའི་སྐུ་སྤྱི་བོར་བཞག་ལ།
ཧཱུྃ། དབང་ཆེན་སྐུ་ཡི་དཀྱིལ་འཁོར་ནི། ། རབ་འཇིགས་ཁྲོས་པ་གར་དགུའི་བདག ། སྒྱུ་མ་ཆུ་ཟླ་བཞིན་དུ་བསྒོམ། ། གཉིས་མེད་སྐུ་ཡི་དབང་ཐོབ་ཤོག ། ཧྲཱིཿབཛྲ་ཀྲོ་ཏ་ཧྱ་གྷྲྀ་ཝ་ཨ་བྷི་ཥིཉྩ་ཨོཾ། དེ་ལྟར་ཕུང་ཁམས་སྐྱེ་མཆེད་དང་བཅས་པ་དབང་ཆེན་རྟ་མཆོག་རོལ་པའི་ཕྱག་རྒྱར་རྫོགས་པ་ལ། དཔལ་གྱི་ཆེ་རྟགས་ཀྱིས་མངའ་གསོལ་བར་ཁམས་གསུམ་གྱི་གདུག་པ་ཅན་ཐམས་ཅད་ཚར་གཅོད་པའི་ཕྱིར་དུར་ཁྲོད་ཆས་བརྒྱད་དེ། གནས་རྣམས་སུ་བྱུགས་པའི་རྫས་གསུམ་གྱིས་མཚན་པ། སྐུའི་སྟོད་སྨད་ལ་བགོ་བའི་གོས་གསུམ་གྱི་ན་བཟའ།
མགུལ་དང་ཕྱག་ཞབས་ལ་གདགས་པའི་རྒྱན་གཉིས་ཀྱིས་སྤྲས་ཤིང་དབང་བསྐུར་བས། མ་མོ་མཁའ་འགྲོའི་རྗེ་བོར་བསྐུར་ཞིང་དྲེགས་པ་ཐམས་ཅད་དབང་དུ་སྡུད་ཅིང་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས་འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། དེ་ནས་དུར་ཁྲོད་ཆས་བརྒྱད་ཐོགས་ལ། ཧཱུྃ༔ པྲོག་ཞུ་ཅོད་པན་ཁྲག་ཞག་ཚོམ༔ སེང་གླང་ཞིང་ལྤགས་ཐོད་པའི་ཕྲེང་༔ རུས་རྒྱན་སྦྲུལ་ཆུན་སྟག་ཤམ་གྱིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཛྙཱ་ན་ཤྲཱི་ཨ་བྷི་ཥིཉྩ་ཧཱུྃ༔ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས།
བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང༌། དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། གཉིས་པ་ངག་གི་ནུས་པ་སྟེར་བར་བྱེད་པ་ལ་སྔགས་ཀྱི་བཟླས་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ་ཧཱུྃ་མཐིང་ནག་གི་མཐར། སྔགས་ཕྲེང་གཡས་བསྐོར་རང་སྒྲ་བཅས་འཁོར་བ། སློབ་དཔོན་གྱི་ཞལ་ནས་ཐོན་ཏེ་ཁྱེད་རང་རྣམས་ལྷར་གསལ་བའི་ཞལ་དུ་ཞུགས། མགྲིན་པའི་ལམ་བརྒྱུད་དེ་ཐུགས་ཀར་ཉི་སྟེང་ཧཱུྃ་མཐར་འཁོད་ཅིང་གཡས་བསྐོར་དུ་འུར་ལྡིར་གྱིས་འཁོར་བ་ལས་འོད་ཟེར་ནམ་མཁའ་གང་བར་འཕྲོས། འགྲོ་བའི་ལས་རྒྱུད་སྦྱངས། ཚུར་འདུས་པས་གསང་སྔགས་མཐའ་དག་ལ་དབང་བརྙེས་པའི་མོས་པས་སྔགས་འདི་རྣམས་ཀྱི་རྗེས་ཟློས་མཛོད། ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ
ཨོྃ་བཾ་བཛྲ་ཝཱ་རཱ་ཧཱི་ནཱ་ག་ནཱ་ཐ་ཧཱུྃ་ཕཊ྄ཿ ཨོྃ་ཀྲོ་ཏི་ཧ་རི་ནི་ས་ཧཱུྃ་ཕཊ྄ཿ ཨོྃ་ཁྲོཾ་ག་རུ་ཊ་ཙ་ལེ་ཧཱུྃ་ཕཊ྄ཿ ཨོྃ་ཁྲོཾ་ག་རུ་ཊ་ཙ་ཏུར་ཧཱུྃ་ཕཊ྄ཿ ཅེས་རྗེས་ཟློས་ལན་གསུམ་བྱར་གཞུག ། དེ་ཉིད་བརྟན་པར་བྱས་སོང་སྙམ་པའི་མོས་པ་མཛོད། དེ་ནས་སྔགས་ཕྲེང་ཐོགས་ལ། ཧཱུྃ༔ རང་བྱུང་གྲགས་སྟོང་སྙིང་པོའི་སྒྲ༔ བཟླས་བརྗོད་བསྙེན་སྒྲུབ་བརྩོན་པར་གྱིས༔
ཤེས་རབ་ཕྲེང་བའི་དབང་བསྐུར་རོ༔ གསུང་རབ་ཡན་ལག་དབང་ཐོབ་ཤོག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ལྟར་གསུང་གི་དབང་བསྐུར་བས་ངག་ཐ་མལ་དུ་འཛིན་པ་དག ། གྲགས་སྟོང་དབྱེར་མེད་ཀྱི་བཟླས་བརྗོད་ལ་དབང༌། འབྲས་བུ་ལོངས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་དེ་ཁོ་ན་ཉིད་ཀྱི་དགོངས་པ་ངོ་སྤྲོད་པའི་ཆེད་དུ། ལྷ་སྔགས་ཀྱིས་མཚོན་པའི་སྤྲོས་པ་ཐམས་ཅད་རང་རིག་སྐད་ཅིག་མའི་རང་རྩལ་དུ་ངོ་ཤེས་པར་བྱས་ཏེ། སེམས་ཀྱི་གཤིས་སྟོང་ཉིད་དུ་རྗེན་ནེ། གདངས་རིག་རྩལ་དུ་ལམ་མེ།
དེ་གཉིས་དབྱེར་མེད་པར་ཉམས་སུ་མྱོང་བཞིན་དུ་བརྗོད་པའི་མཐའ་ལས་འདས་པའི་བདེན་གཉིས་ཟུང་འཇུག་ལྷག་པ་ཆོས་སྐུ་ཆེན་པོའི་དབྱིངས་སུ་འཛིན་མེད་ངང་དུ་མཉམ་པར་ཞོག་མཛོད། ཅུང་ཟད་མཉམ་པར་འཇོག་ཏུ་གཞུག ། མེ་ལོང་ལག་ཏུ་གཏད་པས་ཡེ་ཤེས་དེ་ཉིད་མི་ཉམས་བརྟན་པར་བྱས་པའི་མོས་པ་མཛོད། མེ་ལོང་ཐོགས་ལ། ཧཱུྃ། དེ་ལྟར་བསྐྱེད་བཟླས་བསྒོམ་པའི་རིམ། ། སྤྲོས་བྲལ་ཆོས་སྐུའི་ཡོ་ལངས་སུ། ། མ་རྟོགས་གཟུང་འཛིན་རྒྱུན་མི་གྲོལ། ། བསྒོམ་མེད་སྟོང་གསལ་དབང་ཐོབ་ཤོག ། དྷརྨ་དྷཱ་ཏུ་ཛྙཱ་ན་ཨ་བྷི་ཥིཉྩ་ཨཱཿ
དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། གསུམ་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བ་ནི་ཐབས་ཤེས་དབྱེར་མེད་ཀྱི་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ གཏོར་མ་ལྟེ་བར་གཏད་དེ༔ ཧཱུྃ༔ བྷ་ལིཾ་དྲག་པོའི་དངོས་གྲུབ་མཆོག༔ ཡོན་ཏན་མ་ལུས་འབྱུང་བའི་ཕྱིར༔
སྐལ་ལྡན་ཁྱོད་ཀྱི་ལྟེ་བར་བཏད༔ ལྷུན་གྲུབ་བརྡ་ཡི་དབང་ཐོབ་ཤོག༔ ཨོཾ་བཛྲ་གུ་ཎ་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་གྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ། མངོན་སྤྱོད་རྩོམ་པ་པོ་རང་ཉིད་སྐད་ཅིག་གིས་དབང་ཆེན་རྟ་མཆོག་ཧེ་རུ་ཀ་གཏུམ་དྲག་ཤིན་ཏུ་བཟོད་པར་དཀའ་བའི་སྐུ་ལམ་གྱིས་གསལ་ཞིང༌། རྫོང་འཕྲང་སྲོག་གསུམ་གྱི་དགོངས་པ་དང་ལྡན་པས་མངོན་སྤྱོད་ཀྱི་ལས་རྩོམ་པ་ལ་དམིགས་པ་འདི་བཞིན་དུ་མཛོད་ཅིག །
ཉ་བོ་མདུན་དུ་བཀོད་ཅིང༌། བདག་ཉིད་སྐད་ཅིག་གིས་དབང་ཆེན་རྟ་མགྲིན་གྱི་ང་རྒྱལ་དང་ལྡན་པས་མདུན་དུ་སྲིད་པ་ལས་ཀྱི་བྲུབ་ཁུང་གི་ནང་ལ་དམིགས་བྱའི་དགྲ་བགེགས་ཐམས་ཅད། ཤ་རུལ་ལ་སྦྲང་མ་འཚུབ་པ་བཞིན་དུ་རང་དབང་མེད་པར་གཟུགས་ཀྱི་ལིངྒ་ལ་བསྟིམ་ཞིང་ལས་བྱེད་ཕོ་ཉ་རྣམས་ཀྱི་བསྒྲལ་བའི་ལས་ལ་སྦྱོར་བའི་མོས་པ་མཛོད་ཅིག ། ཧཱུྃ༔ མདུན་དུ་གྲུ་གསུམ་ལྕགས་ཁང་དུ། དམིགས་བྱའི་དགྲ་བགེགས་མྱུར་དུ་ཁུག༔ སྲས་མཆོག་བཛྲ་ཀཱི་ལ་ཡས༔ བསྒྲལ་ཞིང་གཏུབ་པའི་དུས་ལ་བབ༔ ཨོྃ་བཛྲ་ཀཱི་ལི་ཀཱི་ལ་ཡ་གནོད་བྱེད་འབྱུང་པོ་མཱ་ར་ཡ་རྦད་རྦད༔ གསལ་བ་གསུམ་ལྡན་གྱི་ངང་དུ་ཚེ་ཁྲུས་ཀྱི་དགོངས་པ་དང་ལྡན་པས་དམིགས་པའི་འབེན་ལ་རྡེག་པར་ཞུ།
ཧཱུྃ། དབང་ཆེན་འབར་བ་ཀཱི་ལ་ཡས། ། གཟིར་བ་ཙམ་གྱི་རྡུལ་དུ་བརླག ། བཏང་ན་ལྷ་ཡང་བརླག་པར་བྱེད། ། དགྲ་བགེགས་ཙམ་ལ་སྨོས་ཅི་དགོས། ཨོཾ་ཧྲཱིཿབཛྲ་ཀྲོ་དྷ་ཧྱ་གྷྲྀ་ཝ་ཀཱི་ལི་ཀཱི་ལ་ཡ་ཕཊ྄ཿ བཛྲ་ཨ་བྷི་ཥིཉྩ་ཧཱུྃ། ཕུར་པ་འདྲིལ་ཞིང་བཏབ་པ་སོགས་བྱེད་དུ་གཞུག ། གཏུབ་ཅིང་མཆོད་པ་ནི། དེ་ལྟར་བསྒྲལ་བའི་ཕུང་ཁམས་ཀྱི་རྣམ་པ་ཤ་ཁྲག་གི་ལོངས་སྤྱོད་ལ་ངོ་བོ་ཟག་མེད་ཡེ་ཤེས་ཀྱི་བདུད་རྩིའི་རང་བཞིན་ཅན་འདི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཕུལ་བར་མོས་ལ།
ཨོཾ་ཨཱཿཧཱུྃ༔ ཞེས་བདུད་རྩིས་བྲན་ཞིང༌། ཧཱུྃ༔ དཀྱིལ་འཁོར་ལྷ་ཚོགས་ཞལ་ཕྱེས་ཤིག༔ དགྲ་བགེགས་བསྒྲལ་བའི་ཤ་ཁྲག་རུས༔ ལྷག་མེད་འབུལ་ཞིང་དགྱེས་པར་རོལ༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ཁཱ་ཧི༔ སླར་དེ་དག་གི་ནུས་པ་བརྟན་པའི་ཕྱིར་རྡོ་རྗེ་ཕུར་པ་ལག་ཏུ་གཏད་པར་མོས་མཛོད། ཕུར་པ་གཏད་ལ། ཧཱུྃ།
འཇིགས་བྱེད་འབར་བ་དྲག་པོའི་ལྷ། ། མེ་དཔུང་འབར་བའི་ཚྭ་ཚྭ་འཕྲོ། ། བདུད་སྡེ་ལོག་འདྲེན་ཚར་གཅོད་ཕྱིར། ། མངོན་སྤྱོད་དྲག་པོའི་དབང་ཐོབ་ཤོག ། ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལི་ཀཱི་ལ་ཡ་ཕཊ྄ཿ དེ་ནས་ཕྲིན་ལས་བཞིའི་རྗེས་སུ་གནང་བ་ནི། དབང་ཆེན་ཡབ་ཡུམ་གྱི་ཕྱག་མཚན་འདི་གཏད་པ་ཙམ་གྱིས་ཕྲིན་ལས་རབ་འབྱམས་ཀྱི་ལས་མཐའ་ཡོངས་སུ་སྡུད་པའི་དབང་ཐོབ་པའི་མོས་པ་མཛོད། དེ་ནས་རལ་གྲི་དང་དབྱུག་ཏོ་ཁྱུང་གསུམ་གཡས་སུ་གཏད་ལ། ཧཱུྃ། ཤེས་རབ་རལ་གྲིས་ལོག་རྟོག་གཅོད། །
དབྱུག་ཏོས་བགེགས་ཀྱི་མགོ་བོ་འགེམས། ཁྱུང་གིས་ཀླུ་གདོན་ཟས་སུ་ཟ། ། ཉོན་མོངས་བདུད་འཇོམས་དབང་ཐོབ་ཤོག ། ཨོཾ་བཛྲ་ཁཌྒ་ཧཱ་ར་ཨ་བྷི་ཥིཉྩ་ཧཱུྃ། དེ་ནས་ལྕགས་ཀྱུ་དང་ཐོད་ཁྲག་སྦྲུལ་ཞགས་རྣམས་གཡོན་དུ་གཏད་ལ། ཧཱུྃ། གཡོན་གསུམ་ལྕགས་ཀྱུ་ཐོད་ཁྲག་སྦྲུལ། ། ལྕགས་ཀྱུས་ཁམས་གསུམ་དབང་དུ་སྡུད། ། ཐོད་ཁྲག་སྲིད་གསུམ་འཁོར་བ་སྟོངས། ། སྦྲུལ་ཞགས་ཚར་གཅོད་རྗེས་སུ་འཛིན། །
སྲིད་གསུམ་ཟིལ་གནོན་དབང་ཐོབ་ཤོག ། ཨོཾ་བཛྲ་མུ་ཏྲ་བྷ་ལ་ཨ་བྷི་ཥིཉྩ་ཧཱུྃ། གྲི་ཐོད་ལག་གཡས་གཡོན་དུ་གཏད། ཧཱུྃ། གྲི་གུག་འཁོར་བའི་སྐྱེ་འཆི་གཅོད། ། ཐོད་ཁྲག་རྟོག་མེད་དབྱིངས་སུ་རོལ། ། ཡུམ་ཆེན་བཀའ་རྟགས་ཕྱག་མཚན་འདིས། ། ཕྲིན་ལས་ཡོངས་རྫོགས་དབང་ཐོབ་ཤོག ། ཧྱ་གྷྲྀ་ཝ་དྷ་ཀི་ནཱི་མུ་དྲ་ཨ་བྷི་ཥིཉྩ་ཧཱུྃ་ཨཱཿ དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ།
བསྐྱེད་པ་མ་ཧཱ་ཡོ་ག་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ཕྱི་ནང་སྣོད་བཅུད་ཐམས་ཅད་སྣང་སྟོང་དག་པ་རབ་འབྱམས་སུ་སྤྱོད་པ་ལ་དབང༌། འཛིན་རྟོག་སོགས་ཞི་བའི་ལས་ཐམས་ཅད་འགྲུབ། སངས་རྒྱས་ཐམས་ཅད་ཀྱི་སྐུ་རྡོ་རྗེ་དག་པ་གཉིས་ལྡན་སྤྲུལ་སྐུ་འཐོབ་པའི་སྐལ་ལྡན་དུ་བྱས་སོ། ། དེ་ནས་དབང་གོང་མ་གསུམ་ཞུ་བའི་ཡོན་དུ་དམིགས་ཏེ་མཎྜལ་ཕུལ། གསང་དབང་གི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ དཔལ་ཆེན་ཧེ་རུ་གར་གྱི་བདག ། བདེ་ཆེན་མཆོག་ཁྱོད་དེ་ཉིད་སྩོལ། ། གསང་བའི་དམ་ཚིག་ནུས་པའི་དབང༌། །
དེ་ཉིད་བདག་ལ་སྩལ་དུ་གསོལ། ལན་གསུམ། ཡེ་ཤེས་པ་དབབ་པའི་སླད་དུ་ལངས་ཏེ་ཐལ་མོ་སྤྱི་བོར་བཞག ། སྙིང་གར་རྡོ་རྗེ་ཕག་མོ་ནས་འབྲུ་ཙམ་ཞིག་གིས་དྲག་ཏུ་འཁྲབ་པ་ལ་སེམས་མ་ཡེངས་པར་གཏོད་ཅིག ། བླ་མས་ཐོད་རྔ་འཁྲོལ་ཞིང༌། ཧོཿ བུ་མཆོག་ལས་ཀྱི་རྡོ་རྗེ་ཁྱོད། ། སྙིང་གར་ཕག་མོ་ཕྲ་བ་ལ། ། མ་ཡེངས་རྩེ་གཅིག་དེ་ལ་གཏོད། ། བདེ་བས་ལུས་ཀུན་ཁྱབ་པར་ལྟོས། །
ཞེས་བརྗོད། བླ་མ་དབང་ཆེན་ཡབ་ཡུམ་མཉམ་པར་སྦྱོར་བའི་བྱང་ཆུབ་ཀྱི་སེམས་ཉིད་སངས་རྒྱས་ཐམས་ཅད་འདུས་པའི་ངོ་བོ་ཐོད་པའི་བདུད་རྩི་དང་རོ་གཅིག་ཏུ་འདྲེས་པ་དེ་ཉིད་ཁྱེད་རང་རྣམས་ཀྱི་ལྕེ་ལ་བཞག་པས། རྩ་ཁམས་དཔའ་བོ་མཁའ་འགྲོ་ཏིལ་གྱི་གང་བུ་ཁ་བྱེ་བ་ལྟ་བུས་གང་བ་རྣམས་དྭངས་མའི་བདེ་བས་ཚིམས། གསལ་སྟོང་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་པར་མོས་ཤིག ། བྷནྡྷའི་བདུད་རྩི་སྦྱིན་ལ། ཧོཿ གསང་བའི་དམ་ཚིག་མཆོག་ཆེན་པོ། ། བདེ་བའི་རང་བཞིན་དགའ་བ་ཆེ། ། རྩ་ཁམས་དག་པའི་རང་བཞིན་ལ། ། མཆོག་གི་དམ་རྫས་བླ་མེད་འདིས།
ཁྱོད་ནི་བདེ་བས་མཆོག་དམ་འགྱུར། ། བདེ་བའི་རང་བཞིན་སྟོང་པར་ལྟོས། ཨ་ཧོ་སུ་ཁ་དྷརྨ་མུ་དྲ་ར་ས་གྷུ་ཡ་ས་མ་ཡ་ཧོ྅ཧཾ། ཞེས་བརྗོད། དེ་ནས་ཤེས་རབ་ཡེ་ཤེས་ཀྱི་དབང་གི་ཐོག་མར་བྱིན་དབབ་པའི་སླད་དུ་ལངས་ཏེ་ཐལ་མོ་སྤྱི་བོར་བཞག ། སྙིང་གར་རྡོ་རྗེ་ཕག་མོ་ནས་འབྲུ་ཙམ་ཞིག་གིས་དྲག་ཏུ་འཁྲབ་པ་ལ་སེམས་མ་ཡེངས་པར་གཏོད་ཅིག ། བླ་མས་ཐོད་རྔ་འཁྲོལ་ཞིང༌། ཧོཿ བུ་མཆོག་ལས་ཀྱི་རྡོ་རྗེ་ཁྱོད། ། སྙིང་གར་ཕག་མོ་ཕྲ་བ་ལ། །
མ་ཡེངས་རྩེ་གཅིག་དེ་ལ་གཏོད། ། བདེ་བས་ལུས་ཀུན་ཁྱབ་པར་ལྟོས། རིག་ཙཀ་གཏད་ལ། མཚན་ཉིད་དང་ལྡན་པའི་ཕྱག་རྒྱ་མ་ལག་ཏུ་གཏད་པས་སློབ་མ་ཡབ་ཡུམ་རྟ་མཆོག་དང་ཕག་མོར་གསལ་བ་ལྷའི་འདུ་ཤེས། གནས་གསུམ་འབྲུ་གསུམ་དང་མཁའ་གསང་རྡོ་རྗེ་པདྨར་བྱིན་གྱིས་བརླབས་པ་སྔགས་ཀྱི་འདུ་ཤེས། ཐབས་ལམ་ཟབ་མོ་འདི་ལ་བསྟེན་ནས་འགྱུར་མེད་བདེ་བ་ཆེན་པོའི་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ། དེ་གསུམ་དང་ལྡན་པའི་ངང་ནས། འདོད་ཆགས་བདེ་བ་ཆེན་པོའི་འགྲོས་ལས་ཤར་བའི་འཁོར་ལོ་བཞི་རུ་ཡས་བབ་དང་མས་བརྟན་གྱི་རིམ་པས་དགའ་བ། མཆོག་དགའ། ལྷན་སྐྱེས་ཀྱི་དགའ་བ།
དགའ་བྲལ་བདེ་སྟོང་ཆེན་པོའི་ངོ་བོར་ངོས་ཟུངས་ཤིག ། བདེ་ལ་མ་ཆགས་བདེ་ངོས་ཟུང༌། ། བདེ་བའི་རང་བཞིན་བརྗོད་མི་ཤེས། ། སྨྲ་བརྗོད་བྲལ་བ་ཆོས་ཀྱི་སྐུ། ། སྟོང་པ་ཉིད་དང་དབྱེར་མི་ཕྱེད། ། བུ་ཁྱོད་འདི་ལ་སྲེད་ཞེན་སྤོངས། ། སྲེད་ཞེན་སྤོངས་ལ་བདེ་སྟོང་སྐྱོངས། ། ཕྱག་རྒྱའི་བྷ་གར་འོ་བྱེད་ཅིང་དྭངས་མ་ལྕེ་ཡིས་བླངས་པས་རྩ་ཁམས་ཀྱི་དཔའ་བོ་དཔའ་མོ་ཐམས་ཅད་བདེ་བས་ཚིམས་པ་དང༌། ཡུམ་གྱིས་འདི་སྐད་བརྗོད་པར་མོས་ཤིག ། ང་ཡི་བྷ་ག་གསང་ཆེན་འདི། །
དུས་གསུམ་རྒྱལ་བའི་གཤེགས་ཤུལ་ཏེ། ། བུ་ཁྱོད་བདེ་བའི་མཆོག་འདོད་ན། ། འདི་ལས་སླར་ཡང་བདེ་བ་ལོངས། ། ཞེས་བསྐུལ་བ་ལ་རྗེས་སུ་གུས་པས་འདི་སྐད་བརྗོད་པར་མོས་ལ་རྗེས་ཟློས་གྱིས། རཱ་ཧོ྅ཧཾ། བདེ་བའི་རང་བཞིན་ཤེས་རབ་མ། ། སྟོང་དང་སྙིང་རྗེ་དབྱེར་མི་ཕྱེད། ། པདྨ་ལ་ནི་ལྕེས་ལེན་པར། ། བདག་གིས་གུས་པས་ཅིས་མི་ལེན། ། ཞེས་བརྗོད་ཅིང་སླར་ཡང་པདྨའི་གཏིང་ནས་དྭངས་མ་ལྕེས་གཞིབས་ཏེ་ལུས་གནས་ཁྱབ་པར་བཀྲམ་པར་མོས་ཤིག །
དེ་ནས་བླ་མས་ཕྱག་རྒྱའི་སྲིན་ལག་གཡོན་ནས་བཟུང་སྟེ་སློབ་མའི་ལག་གཡས་སུ་གཏད་པར་གྱུར། སླར་ཡང་རིག་ཙཀ་གཏད་ལ། ཨ་ཧོཿ སངས་རྒྱས་ཀུན་བསྐྱེད་བདེ་བའི་ལམ། ། བུད་མེད་མི་སྤང་དྭང་དུ་ལོངས། ། འདི་བྲལ་སྔགས་ཀྱི་དམ་ཚིག་ཉམས། ། དེ་བས་རིགས་ལྡན་དང་དུ་ལོངས། ། ཞེས་བརྗོད། བྷནྡྷའི་བདུད་རྩི་རོལ་དུ་གཞུག་གོ ། བཞི་པ་ནི།
དེ་ནས་དོན་དམ་ཚིག་དབང་རིན་པོ་ཆེ་ཞུ་བའི་ཡོན་དུ་གསེར་གྱི་མཎྜལ་ཕུལ་བར་མོས་ལ་ཞིང་ཁམས་འབུལ་བར་ཞུ། ཡེ་ཤེས་པ་དབབ་པའི་སླད་དུ་སློབ་བུའི་སྙིང་གར་ཡི་གེ་ཨ་དཀར་པོ་སྲན་མ་ཙམ་ཡེ་ཤེས་ལྔའི་འོད་འཕྲོ་བའི་སྟོབས་ཀྱིས་ལུས་ནམ་མཁའ་ལ་ཡོད་པར་མོས་ཤིག ། བླ་མས་ཐོད་རྔ་འཁྲོལ་ཞིང༌། ཨ་ནི་སྐྱེ་བ་མེད་པ་ལ། ། ལུས་ནི་ཡེ་ཤེས་ལྔ་ཡི་ལུས། ། ནམ་མཁའི་ཀློང་ནས་འོད་གསལ་འབར། ། ལུས་མེད་ཉམས་ཀྱི་རང་ཞལ་ལྟོས། ། ཞེས་བརྗོད་ལ་ཉམས་བསྐྱེད། སློབ་བུ་རྣམས་ལུས་གནད་རྣམ་སྣང་གི་ཆོས་བདུན་དང་ལྡན་པར་བྱས་ལ། ལྟ་སྟངས་དང་རིག་པ་ནམ་མཁར་གཏོད་ཅིག །
བུ་ཁྱོད་སེམས་ཀྱི་ངོ་བོ་ལྟོས། ། བལྟས་པས་མི་མཐོང་ངང་ལ་ཞོག ཁྱོད་ཀྱི་རིག་པ་ཤར་ཕྱོགས་སམ། ། ནམ་མཁའི་དབྱིངས་སུ་ཕྱ་ལེར་ཐོང༌། ། དེ་བཞིན་ལྷོ་ནུབ་བྱང་དུ་ཡང༌། ཁྱོད་ཀྱི་སེམས་ནི་ཐོགས་མེད་ཐོང༌། ། བཏང་ཚེ་ཕྱི་ནང་འགྲོ་འོང་མེད། ། འགྲོ་བར་སྙམ་ཡང་རང་གི་སེམས། ། སེམས་ནི་ངོས་བཟུང་འཛིན་པ་བྲལ། ། ངོ་བོས་སྟོང་ལ་རང་བཞིན་གསལ། །
ཐུགས་རྗེའི་འཆར་སྒོ་མ་འགགས་གསལ། ། དེ་ཡི་རང་བཞིན་ནང་དུ་ལྟོས། ། སྨྲ་བསམ་བརྗོད་མེད་ས་ལེ་བ། ། དཔེར་ན་གཞོན་ནུའི་བདེ་བ་བཞིན། ། ངེས་པའི་ཤེས་པ་སྟོང་གསལ་འདི། ། བུ་ཁྱོད་འདི་ཡི་རང་ཞལ་ལྟོས། ། འདི་ཞེས་མཚན་མར་མ་གྲུབ་ཀྱང༌། ། གསལ་རིག་སྟོང་པ་སིང་བག་ཅན། ། དེ་དོན་རྟོགས་ལ་ངང་དུ་ཞོག ། འདི་ནི་རིག་པའི་རྩལ་དབང་ཡིན། །
བུ་ཁྱོད་འདི་ཡི་རྗེས་སྐྱོང་ན། ། ཚེ་གཅིག་ཐར་པའི་ལམ་བགྲོད་འགྱུར། ། ཞེས་དལ་བུས་བརྗོད་ལ་སྣོད་བཅུད་ཀྱི་རྟེན་འབྲེལ་འཛོམས་ན་དེའི་དོན་ངོ་འཕྲོད་ངེས་སུ་བཤད་དོ། ། བཞི་པ་རྗེས་ཀྱི་རིམ་པ་ནི། དེ་ལྟར་ན་རིམ་པ་དེ་དག་རྣམས་ཀྱིས་བོད་ཡུལ་ས་འོག་ཀུན་གྱི་གཏེར་གཅིག ། རྟ་མགྲིན་ནཱ་ག་ཀླུ་འདུལ་གྱི་སྨིན་བྱེད་དབང་བསྐུར་གྱི་རིམ་པ་ལེགས་པར་གྲུབ་པ་ཡིན་པས། རྗེས་སུ་དབང་སྲོག་དམ་ཚིག་རྩ་བ་དང་ཡན་ལག་གིས་བསྡུས་པའི་ས་མ་ཡ་འབུམ་སྡེ་སྲོག་བཞིན་དུ་བསྲུང་བ་དང༌། ཉམས་པ་སོར་ཆུད་པའི་སྐོང་བཤགས་ལ་འབད་པ་སོགས་ལུང་དང་མན་ངག་ལས། ཇི་སྐད་བཤད་པ་ཐམས་ཅད་ནན་ཏན་གྱིས་སློབ་ཅིང་ཉམས་སུ་བླང་བའི་བརྟུལ་ཞུགས་ལ་གནས་པར་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ། །
དེ་དག་ཐམས་ཅད་བདག་གིས་བགྱི། དེ་ནས་དབང་བསྐུར་ལེགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་ཕུལ་མཛོད། ལུས་ལོངས་སྤྱོད་དང་བཅས་པ་ལྟོས་མེད་དུ་བླ་མ་ལ་འབུལ་བར་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམ་སྟེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ། སློབ་མར་བཟུང་ནས་སྤྱད་དུ་གསོལ། དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱི་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར།
ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ཡི་དམ་ཡོངས་འདུས་དབང་ཆེན་རྟྃ་མཆོྃག་དཔལ། ། དུག་གསུམ་ལས་གྱུར་སྟེང་བར་འོག་གི་གདོན། །
ནཱྃ་གྃ་ཀླུྃ་འདུྃལ་གསཾང་སྔཾགས་སྟོབས་འདུས་དབྃང༌། ། བསྟནཾ་འཛིཾན་དམ་པའི་གཞུང་ལས་གསལ་བར་བྱས། དེ་དག་ནི་སོ་གསུམ་པ་གསུང་རིགས་དབང་ཆེན་རྟ་མཆོག་རོལ་པ་ནཱ་ག་ཀླུ་འདུལ་གྱི་དབང་བསྐུར་གྱི་ལེ་ཚན་ནོ།། །། ༈ རྒྱལ་ཀུན་ཐུགས་ཀྱི་ཡེ་ཤེས་དཔལ་ཆེན་པོ། ། གསང་བའི་བདག་པོ་དྲེྃགས་པྃ་ཟིྃལ་གནོྃན་གྱི། ། རྡོ་རྗེ་ཡེ་ཤེས་འབེབས་བྱེད་དབྃང་ཆོྃག་གི ། རིམ་པ་སྤྱི་ཡི་འགྲོས་བཞིན་འདི་ན་དགོད། སོ་བཞི་པ་ཐུགས་ཀྱི་རིགས་དཔལ་ཆེན་དྲེགས་པ་ཟིལ་གནོན་གྱི་དབང་ཆོག་ལ་སྦྱོར་དངོས་རྗེས་གསུམ་ལས། དང་པོ་སྦྱོར་བ་བཤམ་བཀོད་ལ། མདུན་གྱི་སྟེགས་བུ་དར་མཐིང་ཁའི་ཁེབས་ལྡན་གྱི་ཐོག་ཏུ་དཀྱིལ་འཁོར་བཀོད་པའི་དབུས་སུ་བུམ་པ་ཁ་རྒྱན་མཐིང་ནག་བུམ་ཙཀ །
བྷནྡྷ། རྡོ་རྗེ་དྲིལ་བུ། འཁོར་ལོ། ཕྱག་མཚན་རྡོ་རྗེ་འཁོར་ལོ་རལ་གྲི། ཁྱུང་ཁ་ཊྭཱཾ་སྦྲུལ་ཞགས། གཏོར་མ་སྐུ་འབག ཁྱུང༌། གཟའ། ཐུན་ཕུར། རྫས་བརྒྱད་སོགས་དབང་གི་ཅ་ཆས་མ་ཚང་བ་མེད་པར་འདུ་བྱ།
དེ་ནས་སྔོན་གཏོར། ཆད་བརྟན་བསྐུལ་གསུམ། གསོལ་ཁ། སྨན་རཀ་གཏོར་མ་སོགས་བཤམ་པའི་མདུན་དུ་ཉེར་སྤྱོད་སྣ་བདུན་གྱི་བསྐོར་བཤམ་སྤྱི་མཐུན་བཞིན་བྱའོ། ། དེ་ནས་དངོས་གཞི་ལ། ཐོག་མར་ཚིག་བདུན་གསོལ་འདེབས་ནས་བརྩམ་བརྒྱུད་འདེབས་སྔོན་དུ་འགྲོ་བས་བདག་བསྐྱེད་ལས་གཞུང་བཞིན་བཏང་ལ་བསྟོད་པའི་མཇུག་ཏུ་ཛཔ྄་ཁང་དབྱེ། བསྙེན་སྒྲུབ་ཅི་ནུས་མཐར་བུམ་པ་གཉིས་སྒྲུབ་རྗེས་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་གྲུབ་པ་དང་བུམ་ལྷ་འོད་ཞུ་བྱ། དེ་ནས་བཀའ་གཏེར་སྲུང་མའི་གསོལ་ཁ་རྒྱས་བསྡུས་དང༌། སྐོང་བཤགས་ནས་ཚོགས་མཆོད་དྲང་བའི་བར་སོང་ནས་སློབ་མ་མདུན་དུ་བོས་ཏེ་ཁྲུས་བསྩལ་པ་ནི། ཇི་ལྟར་བལྟམས་པ་ སོགས་ཀྱིས་ཁྲུས་ཕྱག་བྱས་ཏེ་གྲལ་ལ་འཁོད།
དེ་ནས་བགེགས་གཏོར་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ་ཧོཿ ས་བརླབ། སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ
རྗེ་བཙུན་རྩ་བ་དང་བརྒྱུད་པར་བཅས་པའི? ཁྱད་པར་དུ་བཅོམ་ལྡན་འདས་གསང་བདག་དྲེགས་པ་ཀུན་འདུལ་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། སོགས་ཁ་བསྒྱུར་ནས་དྲག་སྔགས་སྤོས་རོལ་དང་བཅས་པས་བགེགས་བསྐྲད། སྲུང་འཁོར་བསྒོམ། དེ་ནས་ལས་རྡོར་གྱིས་མེ་ཏོག་བཀྱེ་བསྡུ་བྱ་ཞིང༌། སློབ་དཔོན་གྱིས། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་ཐུགས་བསྐྱེད་གསལ་བཏབ་ནས་གསན་པར་ཞུ། གསན་བྱའི་ཆོས་ཀྱི་སྐབས་སུ་བབས་པ་ནི། དུས་གསུམ་རྒྱལ་བ་ཐམས་ཅད་ཀྱི་ཐུགས་ཡེ་ཤེས་ཀྱི་ངོ་བོ་བཅོམ་ལྡན་འདས་རྡོ་རྗེ་འཆང་ཆེན་པོ་ཉིད། ས་བདག་ཀླུ་གཉན་རྣམས་འདུལ་བའི་དོན་དུ་ཕྱག་ན་རྡོ་རྗེ་གཏུམ་པོ་ཁྱུང་དང་བཅས་པའི་སྤྲུལ་པའི།
ཆོ་འཕྲུལ་བསམ་གྱིས་མི་ཁྱབ་པར་སྣང་བར་མཛད་ནས། ནཱ་ག་བདུད་འདུལ་ཆེན་པོའི་རྒྱུད་ལེའུ་བཅུ་གཅིག་གི་བདག་ཉིད་ཅན་དུ་གསུངས་པ་སྤྲུལ་པའི་སྐུ་དགའ་རབ་རྡོ་རྗེ་ལ་བཀའ་བབས་ཤིང༌། དེ་ཉིད་ཀྱིས་རྒྱལ་བ་ཐམས་ཅད་ཀྱི་སྤྱི་གཟུགས་སློབ་དཔོན་ཆེན་པོ་པདྨ་འབྱུང་གནས་ལ་གཏད། དེས་རྒྱུད་དོན་རྣམས་དབང་དང་སྒྲུབ་ཐབས་ལས་ཚོགས་དང་བཅས་པའི་མན་ངག་ཏུ་བསྡེབས། ཕྲིན་ལས་རྣམ་པ་བཞིའི་སྒོ་ནས་འགྲོ་བའི་དོན་དཔག་ཏུ་མེད་པར་མཛད་ཅིང༌། ཁྱད་པར་བོད་ཡུལ་མུན་པའི་གླིང་དུ་དམ་པའི་ཆོས་ཀྱི་སྒྲོན་མེ། འཕགས་ཡུལ་གྱི་བསྟན་པ་རྫོགས་ལྡན་གྱི་སྐབས་བཞིན་གསལ་བའི་རྟེན་འབྲེལ་ཕུན་སུམ་ཚོགས་པར་འགྲིགས་ནས། གདམས་པ་འདི་ཉིད་ཇོ་མོ་མཚོ་རྒྱལ་དང་གནུབས་བན་བུདྡྷ་ཛྙཱ་ན་ལ་གནང་ཞིང༌། སྙིགས་མའི་གདུལ་དཀའ་རྣམས་ཀྱི་དོན་དུ་གཏེར་ལ་སྦས་པར་མཛད། དེ་ནས་གདུལ་བྱ་དུས་ལ་བབས་པའི་ཚེ་གནུབས་ཀྱི་རྣམ་འཕྲུལ་གར་དབང་གནམ་ལྕགས་རྡོ་རྗེས་ལྕིའི་སྨུག་པོ་ལྷ་རྩེའི་བྲག་ནས།
གཏེར་སྲུང་ཆེན་པོ་ནཱ་ག་རཀྴའི་གཏེར་རྒྱ་དངོས་སུ་ཕུལ་བ་ལས་བྱུང་བའི། དཔལ་ཆེན་ཕྱག་ན་རྡོ་རྗེ་དྲེགས་པ་ཟིལ་གནོན་གྱི་དཀྱིལ་འཁོར་དུ་དབང་བསྐུར་བའི་སྐབས་སུ་བབས་པ་ཡིན། དེ་ལའང་རྡོ་རྗེ་སློབ་དཔོན་གྱི་བྱ་བ་དང༌། སློབ་མའི་བྱ་བ་གཉིས་ལས། སློབ་དཔོན་གྱིས་བགྱི་བར་འོས་པ་རྣམས་ལེགས་པར་གྲུབ་ཟིན། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པའི་ཐོག་མར་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བར་ཞུ། བྱས་ལ་མཎྜལ་འབུལ་དུ་གཞུག ། དེ་ནས་རྒྱུད་དག་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་གཙོ་བོ་གཉིས་སུ་མེད་པ། གསང་བའི་བདག་པོའི་རྣམ་པར་བཞུགས་པ་ལ།
རྩ་གསུམ་རྒྱལ་བ་རབ་འབྱམས་ཀྱིས་བསྐོར་བ་མངོན་སུམ་དུ་བཞུགས་པའི་སྤྱན་སྔར་སྐྱབས་སུ་འགྲོ་ཞིང་སེམས་བསྐྱེད་པ་འདིའི་རྗེས་ཟློས་མཛོད། བླ་མ་སངས་རྒྱས་འཁོར་དང་བཅས། ། ཀུན་ནས་བདག་ལ་དགོངས་སུ་གསོལ། ། བླ་མ་དཀོན་མཆོག་རྣམ་གསུམ་པོ། ། བྱང་ཆུབ་མ་ཐོབ་བར་དུ་ནི། ། སྐྱབས་ཀྱི་མཆོག་ཏུ་བཟུང་བར་བགྱི། ། སྔོན་ནས་བསགས་པའི་སྡིག་སྒྲིབ་བཤགས། ། འགྲོ་དོན་སངས་རྒྱས་འཐོབ་བྱ་སྙམ། ། སྨོན་པའི་བྱང་ཆུབ་སེམས་བསྐྱེད་དོ། ། སེམས་ཅན་ཡོངས་སུ་སྨིན་བྱའི་ཕྱིར། །
འཇུག་པའི་བྱང་ཆུབ་སེམས་བསྐྱེད་ཅིང༌། ། གསང་སྔགས་སྤྱོད་པ་རླབས་ཆེན་སྤྱད། ། དོན་དམ་སྤྲོས་བྲལ་བྱང་ཆུབ་སེམས། ། རང་བྱུང་མཐའ་བྲལ་སྟོང་གསལ་བསྒོམ། ། ཞེས་ལན་གསུམ། ཚོགས་བསགས་ཡན་ལག་བཅུ་པ་འདིའི་རྗེས་ཟློས་མཛོད། བླ་མ་ཡི་དམ་མཁའ་འགྲོ་གཤེགས། ། ཉི་ཟླ་པདྨའི་གདན་ལ་བཞུགས། ། ལུས་ངག་ཡིད་གསུམ་གུས་ཕྱག་འཚལ། ། ཕྱི་ནང་གསང་བའི་མཆོད་པ་འབུལ། །
ཉམས་ཆག་སྡིག་སྒྲིབ་མཐོལ་ཞིང་བཤགས། ། གསང་སྔགས་སྒྲུབ་ལ་རྗེས་ཡི་རང༌། ། སྨིན་གྲོལ་གསང་སྔགས་ཆོས་འཁོར་བསྐོར། ། ལྷུན་གྱིས་གྲུབ་པར་བཞུགས་སུ་གསོལ། ། སྙིང་པོ་སེམས་ཅན་དོན་དུ་བསྔོ། ། ཡང་དག་རྡོ་རྗེའི་དོན་རྟོགས་ཤོག ། ལན་གསུམ། ཁྱད་པར་དུ་གསང་སྔགས་བླ་ན་མེད་པའི་དམ་ཚིག་དང་སྡོམ་པ་མ་ལུས་པ་བཟུང་བར་བྱ་སྙམ་པས་འདིའི་རྗེས་ཟློས་མཛོད། སྡོམ་པ་ཡི་ནི་ཚུལ་ཁྲིམས་དང༌། ། དགེ་བའི་ཆོས་ནི་སྡུད་པ་དང༌། །
སེམས་ཅན་དོན་བྱེད་ཚུལ་ཁྲིམས་གསུམ། ། ནམ་ཡང་བདག་གིས་མི་སྤང་ངོ༌། ། རྡོ་རྗེ་དྲིལ་བུའི་ཕྱག་རྒྱ་ཡང༌། ། ཡང་དག་ཉིད་དུ་བཟུང་བར་བགྱི། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། ཕྱི་ནང་གསང་བའི་ཐེག་གསུམ་གྱི། ། དམ་ཆོས་མ་ལུས་ཡོངས་སུ་བཟུང༌། ། སྡོམ་པ་ཐམས་ཅད་དང་ལྡན་པས། ། མཆོད་པའི་ལས་ཀྱང་ཅི་ནུས་བགྱིད། །
བདག་གིས་སྡོམ་པ་མ་ལུས་བཟུང༌། ། ཞེས་ལན་གསུམ་རྗེས་ཟློས་བྱ། དེ་དག་ནི་ཕྱི་མཚན་མའི་དཀྱིལ་འཁོར་དུ་འཇུག་པའི་ཆོས་རྣམས་གྲུབ། དེ་ནས་ནང་ཡེ་ཤེས་ཀྱི་དཀྱིལ་འཁོར་དུ་འཇུག་པའི་སླད་དུ་སྦྱོར་བ་དམ་ལ་བཞག་པ་ནི། བདུད་རྩི་དང་བཅས་པའི་དམ་ཚིག་གི་མནའ་ཆུ་འདི་ཉིད་བཞག་པ་ལྕེ་ལ་བཞག་ཅིང་ཐིམ་པ་སྙིང་གི་དཀྱིལ་དུ་ཐིམ་སྟེ། དེ་བཞིན་གཤེགས་པ་ཐམས་ཅད་མཉམ་པར་སྦྱོར་བའི་སྐུ་གསུང་ཐུགས་ཀྱི་དམ་ཚིག་ཐོབ་པར་མོས་ཤིག ། ཧོཿ ཉོན་ཅིག་སྐལ་ལྡན་རིགས་ཀྱི་བུ། ། དམ་ཚིག་བདུད་རྩི་ཆེན་པོ་འདི། ཁྱོད་ཀྱི་ལྕེ་ལ་བཞག་པ་ཡིན། །
གསང་བའི་དམ་ཚིག་ཐུབ་པར་སྲུངས། དམ་ཚིག་ཁས་ལེན་པ་འདིའི་རྗེས་ཟློས་མཛོད། ཧོཿ དཔལ་ལྡན་ཆེན་པོ་གསང་བའི་བདག ། བདག་ཅག་དུས་འདི་ནས་བཟུང་སྟེ། ། སྐུ་གསུང་ཐུགས་དང་ཡན་ལག་གི ། དམ་ཚིག་ཇི་ལྟར་བསྟན་པ་བཞིན། ། ཡེངས་པ་མེད་པར་སེམས་ཀྱིས་བསྲུང༌། ། གསང་བདག་གྲལ་དུ་བཀོད་པར་འཚལ། ། ཞེས་ཞུས།
སློབ་དཔོན་གྱིས་རྡོ་རྗེའི་བདུད་རྩི་ལྕེ་ཐོག་ཏུ་བཞག་སྟེ། ཧཱུྃ། འདི་ནི་ཁྱོད་ཀྱི་དམ་ཚིག་ཆུ། ། གསང་ཆེན་དམ་ཚིག་མ་ཉམས་ན། ། ཡེ་ཤེས་སེམས་དཔར་གྱུར་ནས་ནི། ། ཚེ་གཅིག་སངས་རྒྱས་ཐོབ་པར་བྱེད། ། གསང་བའི་དམ་ཚིག་ལས་འདས་ན། ། ལྕགས་ཀྱི་སྡིག་པར་གྱུར་ནས་ནི། ། སྙིང་གི་དཀྱིལ་དུ་རབ་ཞུགས་ནས། ། རྡོ་རྗེའི་དམྱལ་བར་སྲེག་པར་བྱེད། །
དེ་བས་བཀའ་ལས་མ་འདའ་སྲུངས། ས་མ་ཡ་ཨི་དནྟེ་ན་ར་ཀན། དེ་ནས་གསོལ་བ་གདབ་པའི་སླད་དུ། ས་ཕྱོགས་འདི་ཉིད་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་པའི་ནང་དུ། སློབ་དཔོན་ཉིད་དུས་གསུམ་སངས་རྒྱས་ཐམས་ཅད་འདུས་པའི་ངོ་བོ། གསང་བའི་བདག་པོའི་རྣམ་པར་བཞུགས་པ་ལ་མི་ཕྱེད་དད་པའི་གདུང་ཤུགས་དྲག་པོས་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ བླ་མ་དུས་གསུམ་གསང་བདག་སྐུ། ། བདག་ཅག་བདེ་བའི་ལམ་བགྲོད་ཅིང༌། ། གདུག་པ་ཅན་རྣམས་འདུལ་བའི་ཕྱིར། །
གསང་བདག་ཕྱག་ན་རྡོ་རྗེ་ཡི། ། དཀྱིལ་འཁོར་ཆེན་པོར་གཞུག་པར་འཚལ། ། ཞེས་ལན་གསུམ། དེ་ནས་སྤྲོ་བ་དྲི་བ་ནི། ཨེ་མ་སྐལ་ལྡན་རིགས་ཀྱི་བུ། ། ང་ཡི་གསང་སྔགས་རྒྱལ་པོ་འདི། ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་གསང་ཡིན་པས། ། རང་གར་འཇུག་པ་མི་གནང་གིས། ། དམ་ཚིག་བསྲུང་བར་ནུས་ན་སྦྱིན།
ཞེས་དྲིས་པའི་ལན་དུ་འདིའི་རྗེས་ཟློས་མཛོད། རྡོ་རྗེ་སློབ་དཔོན་གསང་བའི་བདག ། དམན་ཆོས་ཡིད་ཕྱུང་དད་པར་ལྡན། ། ཐབས་ཆེན་ཐེག་པར་འཇུག་པར་མོས། ། དམ་ཚིག་རང་གི་སྲོག་ལྟར་བསྲུང༌། ། གསང་བདག་ཐུགས་རྗེས་གནང་བར་མཛོད། ། ཅེས་ཞུས་པས་བཀའ་ཡི་གནང་བ་ཐོབ་པར་མོས་ཤིག ། དེ་ནས་ནང་འཇུག་གི་དངོས་གཞི་ཡེ་ཤེས་པ་དབབ་པའི་སླད་དུ། ཁྱེད་རང་རྣམས་ཀྱིས་སྒོ་གསུམ་གྱི་གནད་བཅིངས་ལ་དམིགས་པ་འདི་བཞིན་དུ་མཛོད་ཅིག ། ལས་སྔགས་དང་བུམ་ཆུས་བསང༌།
ཨོཾ་སྭ་བྷཱ་ཝ? སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར། ཀླུ་རིགས་ལྔ་བགེགས་དང་དམ་སྲི་ཁ་སྦུབས་སུ་མནན་པའི་སྟེང་དུ་པདྨ་ཉི་ཟླའི་གདན་ལ། རང་གི་རིག་པའི་ངོ་བོ་ཧཱུྃ་མཐིང་ནག་ལས་འོད་ཟེར་འཕྲོས། དོན་གཉིས་བྱས། གདུག་པ་ཅན་གྱིས་ནུས་མཐུ་བཅོམ། རྒྱལ་བའི་བྱིན་རླབས་བསྡུས་ཏེ་སླར་ཐིམ་པས་ཡོངས་སུ་གྱུར་པ་ལས། ཁྱེད་རང་རྣམས་ཁྲོ་རྒྱལ་གསང་བའི་བདག་པོ་ཞལ་གསུམ་རྩ་ཞལ་མཐིང་ནག་གཡས་དཀར་གཡོན་དམར། སྤྱན་དགུ་སྡང་མིག་ཏུ་བགྲད་ཅིང་མཆེ་བ་གཙིགས་པ། ཨག་ཚོམ་མེ་ལྟར་འབར་ཞིང་དབུ་སྐྲ་ཁམ་སེར་གྱེན་དུ་བརྫེས་པ། དབུ་གཙུག་ཏུ་ཐུགས་ཀྱི་བྱ་ཁྱུང་གནམ་ལྕགས་ཀྱི་མཆུ་སྡེར་དང་མེ་གཤོག་ཅན།
ཁྲོ་ཆུའི་རྭ་དང་ཞལ་ནས་མེ་འབར་བ། ཤངས་ནས་རླུང་འཚུབས་པ། སྤྱན་ནས་ཁྲག་ཁོལ་བ། སྦྲུལ་རིགས་ལྔ་བཟུང་ཞིང་ཟ་བ། ཀྲང་ཀྲང་ཀྲིང་ཀྲིང་ཀིང་ཀིང་ཞེས་སྟོང་གསུམ་ཁེངས་པའི་སྒྲ་སྒྲོགས་པ། ཕྱག་དྲུག་གཡས་གསུམ་གྱིས་རྡོ་རྗེ་འཁོར་ལོ་རལ་གྲི་བསྣམས་པ། གཡོན་གསུམ་གྱིས་ཁྱུང་ཁྲ་ཁ་ཊྭཱཾ་སྦྲུལ་ཞགས་འཛིན་པ། སྐུ་ལ་དུར་ཁྲོད་རོལ་པའི་ཆས་བརྒྱད་དང་དཔལ་གྱི་ཆས་བཅུ་རྫོགས་པར་སྤྲས་པ། རྡོ་རྗེའི་གཤོག་པ་དང་བ་སྤུའི་བུ་ག་ནས་མེ་འབར་བ། སྐུ་ཆེ་ཞིང་ཡན་ལག་རགས་པ་འཇིགས་སུ་རུང་བ།
རྡོ་རྗེའི་གད་རྒྱངས་ཧ་ཧ་ཧི་ཧི་སྒྲོགས་པས་རི་རབ་ལྡེག་ཅིང་ཧཱུྃ་ཧཱུྃ་གི་རྐན་སྒྲ་བརྡབས་པས། ཀླུ་དང་རྒྱལ་བསེན་སྡེ་བརྒྱད་ཐམས་ཅད་འབོག་ཅིང་བརྒྱལ་བ། བསྐལ་པའི་མེ་དཔུང་དམར་ནག་རབ་ཏུ་འབར་བའི་ཀློང་དུ་བཞུགས་པར་མོས། དེ་ལྟར་གསལ་བའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་སློབ་དཔོན་དང་མདུན་བསྐྱེད་ཀྱི་ཐུགས་ཀར་ཕོག ། ཐུགས་དམ་གྱི་རྒྱུད་བསྐུལ་བས་ཐུགས་ལས་འོད་ཟེར་དཔག་ཏུ་མེད་པ་འཕྲོས། འོག་མིན་ཆོས་ཀྱི་དབྱིངས་དང་ལྕང་ལོ་ཅན་གྱི་གནས་ནས་གསང་བའི་བདག་པོ་ཕྱག་ན་རྡོ་རྗེའི། ལྷ་ཚོགས་འཁོར་དང་བཅས་པ་ཐམས་ཅད་ཁ་ཆར་བུ་ཡུག་འཚུབས་པ་བཞིན་དུ་བྱོན་ནས།
ཁྱེད་རང་རྣམས་ལ་སིབ་སིབ་ཐིམ་པའི་མོས་པ་མཛོད། ཧཱུྃ༔ འོག་མིན་ཆོས་དབྱིངས་ཕོ་བྲང་དབུས༔ ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་གཤེགས་སུ་གསོལ༔ གནས་མཆོག་འདི་རུ?སྩོལ༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཨཱ་བེ་ཤ་ཡ་ཨ་ཨཱཿ ཞེས་བཏགས་པ་བཟླ་ཞིང་སྤོས་རོལ་བྱ། ཕེབས་པ་ན།
ཏིཥྛ་བཛྲ་ ཞེས་མགོར་རྡོ་རྗེ་རྒྱ་གྲམ་དུ་བཀོད་དེ་བརྟན་པར་བྱ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་གདུང་ཤུགས་དྲག་པོས་གསོལ་བ་འདེབས་པ་འདིའི་རྗེས་ཟློས་མཛོད། ཨེ་མ་བླ་མ་གསང་བའི་བདག ། སངས་རྒྱས་སྐུ་ཡི་དབང་རྣམས་ཀུན། ། བདག་ཅག་རྣམས་ལ་བསྐུར་དུ་གསོལ། ། ཞེས་ལན་གསུམ། དེ་ལྟར་གསོལ་བ་བཏབ་ནས་ད་དངོས་གཞི་དབང་བསྐུར་བ་ལ། བུམ་པ་ཡེ་ཤེས་རང་སྣང་གི་གཞལ་ཡས་ཁང་དུ་གསང་བདག་རྡོ་རྗེ་གཏུམ་པོའི། ལྷ་ཚོགས་བཞུགས་པའི་སྐུ་ལས་བདུད་རྩིའི་རྒྱུན་བབས་པས་ཕུང་ཁམས་སྐྱེ་མཆེད་ཀྱི་དྲི་མ་བཀྲུས། ལུས་གསང་བདག་གི་སྐུ་དང་དབྱེར་མེད་པའི་གཟི་བརྗིད་ལྡན་པར་མོས་ཤིག །
བུམ་པ་སྤྱི་བོར་བཞག་ལ། ཧཱུྃ། བུམ་པ་བཟང་པོ་གཞལ་ཡས་ཁང༌། ། གསང་བདག་གཏུམ་པོའི་ལྷ་ཚོགས་བཞུགས། ། བུམ་པ་སྐུ་ཡི་དབང་བསྐུར་བས། ། བུ་ཁྱོད་ལག་ན་རྡོ་རྗེར་གྱུར། ། ལྷ་དབང་ལུས་ལ་རྫོགས་གྱུར་ཅིག ། རྩ་སྔགས་མཐར། ཀཱ་ཡ་ཨ་བྷི་ཥིཉྩ་ཨོཾ། བུམ་ཆུ་སྤྱི་བོར་བླུགས་ལ་ཁྲུས་བྱའོ། །
དེས་སྐུའི་དབང་ཐོབ། ལུས་ལྷར་བསྒོམ་པ་ལ་དབང༌། སྐུ་རྡོ་རྗེ་འགྲུབ་པའི་སྐལ་བ་ཅན་དུ་བྱས་སོ། ། བྷནྡྷ་རང་བྱུང་གི་གཞལ་ཡས་ཁང་དུ་ལྷ་ཚོགས་བདེ་བར་སྦྱོར་བའི་བྱང་ཆུབ་སེམས་ཀྱི་རྒྱུན་ལྕེ་ལ་བཞག་པས་རྩ་ཁམས་བདེ་བ་ཆེན་པོར་སྨིན། དུས་སྦྱོར་འཕོ་བའི་དྲི་མ་བཀྲུས། ངག་གསང་བདག་གི་གསུང་དང་དབྱེར་མེད་པའི་ནུས་མཐུ་འབར་བར་མོས་ཤིག ། བྷནྡྷ་མགྲིན་པར་བཞག་ལ། ཧཱུྃ། བྷནྡྷ་ཆོས་དབྱིངས་དཀྱིལ་འཁོར་ན། ། དམ་རྫས་གསང་བའི་བདུད་རྩི་སྦྱར། །
གསང་བའི་ངག་ལ་ནུས་དབང་བསྐུར། ། རྩ་ཁམས་བདེ་བའི་རང་བཞིན་ཅན། ། ངག་ལ་ནུས་པའི་དབང་ཐོབ་ཤོག ། རྩ་སྔགས་ཤམ་བུར། ཝཱཀྐ་ཨ་བྷི་ཥིཉྩ་ཨཱཿ ཞེས་ངག་ཏུ་བླུད། དེས་གསུང་གི་དབང་ཐོབ། ངག་སྔགས་བཟླ་བ་ལ་དབང༌། གསུང་རྡོ་རྗེ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ཁྱེད་རང་རྣམས་ལ་ཐབས་ཤེས་རྡོ་རྗེ་དང་དྲིལ་བུ།
ཟུང་འཇུག་ཧཱུྃ་ཡིག་ཡེ་ཤེས་ལྔའི་རང་བཞིན་གྱིས་མཚོན་ནས་རང་རིག་གསལ་སྟོང་ཟུང་འཇུག་ཡེ་ཤེས་ལྔའི་ངོ་བོར་རྟོགས། རྟོག་ཚོགས་བརྒྱད་ཁྲི་བཞི་སྟོང་དག ། ཡིད་གསང་བདག་གི་ཐུགས་དང་དབྱེར་མེད་པའི་མཁྱེན་རྟོགས་ཀྱི་རྩལ་རྫོགས་པར་མོས་ཤིག ། རྡོ་རྗེ་དང་དྲིལ་བུ་ལག་ཏུ་གཏད་ལ། ཧཱུྃ། མ་སྐྱེས་འཇིགས་མེད་རྡོ་རྗེ་ཆེ། ། དྲིལ་བུ་ཤེས་རབ་སྒྲ་ཆེན་སྒྲོགས། ། སྐལ་ལྡན་བུ་ལ་དབང་བསྐུར་བས། ། ཐབས་ཤེས་དབྱེར་མེད་དབང་ཐོབ་ཤོག ། རྩ་སྔགས་ཀྱི་ཤམ་བུར།
ཙིཏྟ་ཨ་བྷི་ཥིཉྩ་ཧཱུྃ། ཞེས་རྡོར་དྲིལ་སྙིང་གར་བསྣོལ་དུ་གཞུག་གོ ། དེས་ཐུགས་ཀྱི་དབང་ཐོབ། ཡིད་ཏིང་ངེ་འཛིན་བསྒོམ་པ་ལ་དབང༌། ཐུགས་རྡོ་རྗེ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ། བཞི་པ་ཡོན་ཏན་རྫས་ཀྱི་དབང་བསྐུར་བ་ལ། འཁོར་ལོ་འདི་ཉིད་གཏད་པ་ཙམ་གྱིས་དུག་གསུམ་གྱི་ཟུག་རྔུ་ལས་གྲོལ་ཞིང་བདེ་བར་གཤེགས་པའི་ཡོན་ཏན་མ་ལུས་པ་རྫོགས་པའི་དབང་ཐོབ་པར་མོས་མཛོད། དེ་ནས་ཡོན་ཏན་འཁོར་ལོའི་དབང་བསྐུར་བ་ནི༔ ཧོཿ འཁོར་འདས་གཉུག་མའི་ཤིང་རྟ་ལྟར། །
འདུ་ཚན་འཁོར་ལོའི་རང་བཞིན་ཅན། ། དོན་རྟོགས་གོས་སྔོན་འཆང་བ་ཡིས། ། དེ་རིང་ཡོན་ཏན་དབང་བསྐུར་སྩོལ། རྩ་སྔགས་ཤམ་བུར། གུ་ཡ་ཨ་བྷི་ཥིཉྩ་ཧཱུྃ༔ དེ་ལྟར་ཡོན་ཏན་རྫས་ཀྱི་དབང་བསྐུར་བས། རྟོག་ཚོགས་ཉོན་མོངས་པའི་སྒྲིབ་པ་དག ། གཞན་དོན་རེ་བ་ཡིད་བཞིན་དུ་སྐོང་བ་ལ་དབང༌། ཡོན་ཏན་པ་མི་ཟད་བརྒྱན་གྱི་འཁོར་ལོ་ལ་དབང་བསྒྱུར་བའི་སྐལ་བ་ཅན་དུ་བྱས་པ་ཡིན་ནོ། ། རྡོ་རྗེའི་ཕྱག་རྒྱ་རྣམས་ཀྱིས་མངའ་གསོལ་བས་འགྲོ་འདུལ་ཕྲིན་ལས་མི་ཟད་པ་བརྒྱན་གྱི་འཁོར་ལོར་མངའ་དབང་སྒྱུར་བར་མོས་ཤིག །
ཕྱག་མཚན་རྡོ་རྗེ་འཁོར་ལོ་རལ་གྲི་རྣམས་གཡས་སུ་གཏད་ལ། ཧཱུྃ། རྡོ་རྗེ་འབར་བས་སྟེང་གདོན་གཞོམ། ། འཁོར་ལོས་བར་གདོན་ཐལ་བར་བརླག ། རལ་གྲིས་ཞིང་བཅུའི་དགྲ་སྲོག་གཅོད། ། མི་བསྲུན་འདུལ་བའི་དབང་ཐོབ་ཤོག ། ཀརྨ་ཀྲོ་ཏ་ཨ་བྷི་ཥིཉྩ་ཧཱུྃ། ཁྱུང་དང་ཁ་ཊྭཱཾ་སྦྲུལ་ཞགས་གཡོན་དུ་གཏད་ལ། ཧཱུྃ། ཁྱུང་ཆེན་འོག་གདོན་ཀླུ་སྲིན་ཟ།
ཁ་ཊྭཱཾ་དུག་གསུམ་གཡུལ་ངོ་བཟློག ། སྦྲུལ་ཞགས་སྲིད་པའི་ལོག་འདྲེན་འཆིང༌། ། ཕྲིན་ལས་དྲག་པོའི་དབང་ཐོབ་ཤོག ། ཙཀྲ་སརྦ་པཱ་ཤཾ་སརྦ་དུཥྚཱན་ཨ་བྷི་ཥིཉྩ་ཧཱུྃ། དེས་ཕྲིན་ལས་ཀྱི་དབང་ཐོབ། ལས་རབ་འབྱམས་བསྒྲུབ་པ་ལ་དབང༌། རྟག་ཅིང་ཁྱབ་པའི་ཕྲིན་ལས་དང་ལྡན་པར་འགྱུར་བའི་སྐལ་བ་ཅན་དུ་བྱས་པ་ཡིན་ནོ། ། གཏོར་སྣོད་ཆོས་དབྱིངས་ཡེ་ཤེས་ཡངས་པའི་ཕོ་བྲང་ཆེན་པོར་གཏོར་མ་གསང་བའི་བདག་པོའི། དཀྱིལ་འཁོར་གྱི་ཚོགས་དང་བཅས་པར་གསལ་བའི་སྐུ་གསུང་ཐུགས་ལས་བྱིན་རླབས་འོད་ཟེར་གྱི་རྒྱུན་བྱུང༌། ཁྱེད་རང་རྣམས་ཀྱི་སྒོ་གསུམ་ལ་ཐིམ་པས་དབང་བཞི་རྩལ་རྫོགས་སུ་ཐོབ་པར་མོས་ཤིག །
དཔལ་གཏོར་སྐུ་འབག་སྤྱི་བོར་བཞག་ལ། ཧཱུྃ། ཆོས་དབྱིངས་འབར་བའི་བྷནྡྷ་རུ། ། གཏོར་མ་ཡེ་ཤེས་ལྔ་དང་ལྡན། ། གསང་བདག་སྐུ་དང་གཉིས་སུ་མེད། ། སྐལ་ལྡན་བུ་ལ་དབང་བསྐུར་བས། ། འབྲས་བུ་སྐུ་བཞི་ལྷུན་གྲུབ་པར། ། དབང་བཞི་ཡོངས་རྫོགས་ཐོབ་པར་ཤོག ། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཨ་བྷི་ཥིཉྩ་ཨོཾ་ཨཱཿཧཱུྃ་ཧྲཱིཿ ཞེས་གནས་བཞིར་བཞག་གོ །
གཙོ་འཁོར་གྱི་སྐུ་ལས་རང་འདྲའི་སྐུ་གཉིས་པ་ཞིག་འཕྲོས་ཏེ་ཁྱེད་རང་རྣམས་ལ་ཐིམ་པས། སྐུ་གསུང་ཐུགས་ཀྱི་བྱིན་རླབས་ཡོངས་རྫོགས་ཐོབ། སྔར་ལས་གཟི་བརྗིད་དང་ནུས་མཐུ་ལྷག་པར་འབར་བའི་མོས་པ་མཛོད། ཁྱུང་གི་སྐུ་སྤྱི་བོར་བཞག་ལ། ཧཱུྃ། དཔལ་ཆེན་ཡང་སྤྲུལ་ཀླུ་གཉན་གཤེད། ཁྲོ་རྒྱལ་སྟོབས་འཆང་ག་རུ་ཊས། ། སྐལ་ལྡན་བུ་ལ་དབང་བསྐུར་བའི། ། རྩལ་ཆེན་ཕྲིན་ལས་དབང་ཐོབ་ཤོག ། ཨོཾ་བཛྲ་ཙཎྜ་ཀྲོ་ཏ་ག་རུ་ཊ་ཨ་བྷི་ཥིཉྩ་ཧཱུྃ།
དེ་ནས་གཟའ་མཆོག་གི་སྐུ་ཐོགས་ལ། ཧཱུྃ། སྣང་སྲིད་དབུ་མའི་ཟོམ་དུ་འཇུག ། སྟོང་ཁམས་འདི་རུ་དྲག་རྩལ་ཅན། ། གཟའ་མཆོག་ཁྱབ་འཇུག་ཆེན་པོ་ཡིས། ། བསྟན་དགྲ་ཚར་ཆོད་དབང་ཐོབ་ཤོག ། ཨོཾ་ར་ཧུ་ལ་ཀྲོ་ཏ་ཨ་བྷི་ཥིཉྩ་ཧཱུྃ། དེ་དག་གིས་དབང་གི་དངོས་གཞི་གྲུབ་ནས་མཐའ་རྟེན་དུ། ཐོག་མར་ཐུན་རྫས་ལག་ཏུ་གཏད་ཅིང་ཕུར་པ་ཀླད་ལ་བསྐོར་བས། དྲག་པོ་མངོན་སྤྱོད་གཙོ་བོར་གྱུར་པའི་ཕྲིན་ལས་རབ་འབྱམས་ལ་མངའ་བརྙེས་ཏེ་གསང་བའི་བདག་པོ་དང་དབྱེར་མེད་དུ་གྱུར་པར་མོས་ཤིག །
ཐུན་རྫས་གཏད། ཐུན་ཕུར་ཀླད་ལ་བསྐོར་དུ་གཞུག ། ཧཱུྃ། དེ་རིང་ནས་ནི་གསང་བའི་བདག ། བུ་ཁྱོད་ངོ་བོ་གཅིག་ཏུ་གྱུར། ། བསྙེན་སྒྲུབ་ལས་སྦྱོར་བཀའ་གཏད་དབང༌། ། རབ་འབྱམས་བཀའ་དབང་ཐོབ་པར་ཤོག ། རྩ་སྔགས་དང་སྡེ་བརྒྱད་འདུལ་སྔགས་ཀྱི་ཤམ་བུར། ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཨོྃ་ཁྲོཾ་རཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ
ཨོྃ་ཀི་ཀང་ཧྲཱིཿརཱ་ཧུ་ལ་ཀེ་ཤ་ཀེ་ཏ་ཧཱུྃ་ཛ་ཛཿ ཨོྃ་བཛྲ་ཙཎྜ་ཧེ་ཀྲོ་ཏ་ཀཱ་ལ་ས་ཧ་ཙཀྲ་ལོ་ཧི་ཙཀྲ་ཏི་ཏྲི་ཙཀྲ་ཡ་གནོད་བྱེད་འབྱུང་པོ་བྱད་མ་རྣམས་ཀྱི་སྲོག་རྩ་ལ་རྦད་རྦད༔ ཨོྃ་ཀྲི་ཏི་མ་ཏྲི་བཾ་བྷྱོ་ཙ་ཏུར་མུ་ཁ་རྃ་ཧ་ལ་ཡ༔ ཕ་རོལ་གྱི་བྱད་ཟོར་ཕུར་ཁ་ངན་པ་ཐམས་ཅད་བྷྱོ་བྷྱོ་ཟློག་ཟློག༔ དེ་ལྟར་དཔལ་ཕྱག་ན་རྡོ་རྗེ་དྲེགས་པ་ཟིལ་གནོན་གྱི་དཀྱིལ་འཁོར་དུ་དབང་བསྐུར་བའི་བྱ་བ་བསྒྲུབས་ཟིན་པ་ཡིན་པས། གནས་སྐབས་དེ་དག་ཏུ་ཐོབ་ཅིང་ཁས་བླངས་པའི་དམ་ཚིག་རྣམས་བསྲུང་སྡོམ་གྱི་འདུན་པ་དྲག་པོས་འདིའི་རྗེས་མཛོད། གཙོ་བོས་ཇི་ལྟར་བཀའ་བསྩལ་པ། ། དེ་དག་ཐམས་ཅད་བདག་གིས་བགྱི། དེ་ལྟར་དབང་བསྐུར་ལེགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་ཕུལ་མཛོད། ལུས་ལོངས་སྤྱོད་དང་བཅས་པ་ལྟོས་མེད་དུ་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད།
དེང་ནས་བརྩམ་སྟེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ། སློབ་མར་བཟུང་ནས་སྤྱད་དུ་གསོལ། དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱི་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ།
མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། གསང་བའི་བདག་པོ་གཏུམ་པོ་ཆེ། ། དྲེྃགས་པྃ་ཟིྃལ་གྱིས་གནོྃན་མཛད་པའི། ། དབྃང་ཆོྃག་གསཾང་སྔཾགས་རིགས་མཐུན་ལས། ། བསྟནཾ་པ་མི་ཉམས་འཛིཾན་ཕྱིར་བསྡེབས། དེ་དག་ནི་སོ་བཞི་པ་ཐུགས་ཀྱི་རིགས་དཔལ་ཆེན་དྲེགས་པ་ཟིལ་གནོན་གྱི་དབང་ཆོག་གི་ལེ་ཚན་ནོ།། །།
༈ སོ་ལྔ་པ་དྲེགས་འདུལ་གནམ་ལྕགས་འཁོར་ལོའི་གཏུམ་པོ་ནཱ་ག་རཀྴའི་དབང་ཆོག་ཡེ་ཤེས་མེ་འབར་མཚམས་སྦྱོར་གྱིས་བརྒྱན་པ་ཕྲིན་ལས་མེ་འབར་ཞེས་བྱ་བ། འཇམ་མགོན་ཀོང་སྤྲུལ་བློ་གྲོས་མཐའ་ཡས་ཀྱི་ཆོག་ཁྲིགས་བཞིན་སྐབས་འདིར་བྱ་བ་ལགས་སོ།། །། ༈ གཟའ་ཀླུ་རྒྱལ་འགོང་དམ་སྲི་གདུག་པའི་གདོན། ། མ་ལུས་ཀུན་འཇོམས་གཏུྃམ་པོྃ་གོས་སྔོན་ཅན། ། ནཱྃ་གྃ་རྃཀྴྃ་དྲག་པོ་ཁྲོས་པའི་ཚུལ། ། བསྟན་དེས་དགོས་དབྃང་ཟབ་གནད་འདི་ན་སྤྲོ། སོ་དྲུག་པ་གཏུམ་པོ་ནཱ་ག་རཀྴའི་དགོས་དབང་གི་རིམ་པ་ནི། སྦྱོར་དངོས་རྗེས་གསུམ་ལས། དང་པོ་སྦྱོར་བ་བཤམ་བཀོད་ལ། མདུན་གྱི་སྟེགས་བུ་དར་མཐིང་ནག་ཁེབས་ལྡན་བྱས་པའི་ཐོག་ཏུ་དཀྱིལ་འཁོར་བཀོད་པའི་དབུས་སུ་བུམ་པ་ཁ་རྒྱན་མཐིང་ནག །
བུམ་ཙཀ ། སྔགས་ཕྲེང༌། རྡོ་རྗེ། འཁོར་ལོ། ཐོད་ཕྲེང་རུས་རྒྱན། དུག་མཚོ། ཕྱག་མཚན་གྲི་གུག་སྦྲུལ་ཞགས། ཁྱུང་དང་དུག་གི་རི་རབ། གདོལ་པ་ཕོ་མོ་དང་ཐོད་རྫས། གཏོར་མ།
སྐུ་འབག་དང་རྡོ་རྗེ། དེ་ནས་སྔོན་གཏོར། ཆད་བརྟན་བསྐུལ་གསུམ། གསོལ་ཁ། སྨན་རཀ་གཏོར་མ་སོགས་བཤམ་པའི་མདུན་དུ་ཉེར་སྤྱོད་སྣ་བདུན་གྱི་བསྐོར་བཤམ་སྤྱི་མཐུན་བཞིན་བྱའོ། ། དེ་ནས་དངོས་གཞི་ལ། ཐོག་མར་ཚིག་བདུན་གསོལ་འདེབས་ནས་བརྩམ་སྟེ་བརྒྱུད་འདེབས་སྔོན་དུ་འགྲོ་བས་བདག་བསྐྱེད་ལས་གཞུང་བཞིན་བཏང་ལ་བསྟོད་པའི་མཇུག་ཏུ་ཛཔ྄་ཁང་དབྱེ། བསྙེན་སྒྲུབ་ཅི་ནུས་མཐར་བུམ་པ་གཉིས་སྒྲུབ་རྗེས་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་གྲུབ་པ་དང་བུམ་ལྷ་འོད་ཞུ་བྱ། དེ་ནས་བདག་དབང་བླང་བ་ནི། དབང་རྫས་རྣམས་སྤྱི་བོར་བླངས་ལ།
ཧཱུྃ༔ ལྕང་ལོ་ཅན་གྱི་ཕོ་བྲང་དབུས༔ ཡང་དག་སྙིང་པོའི་དོན་སྟོན་པ༔ དཔལ་ཆེན་རྡོ་རྗེ་གཞོན་ནུའི་སྐུ༔ འབྱུང་པོ་འདུལ་བྱེད་གཏུམ་པ་པོ༔ ཆེ་མཆོག་གསང་བའི་དཀྱིལ་འཁོར་འཛིན༔ ཁྱོད་ཀྱི་ཐུགས་དམ་དུས་ལ་བབ༔ མོས་པའི་བུ་ལ་དབང་བསྐུར་སྩོལ༔ བུམ་པ་གཞལ་ཡས་བདུད་རྩི་ལྷ༔ སྙིང་སྔགས་ཕོ་བྲང་རྡོ་རྗེའི་ཐུགས༔
བརྡ་སོགས་རིག་པ་རྩལ་གྱི་དབང་༔ གཉིས་མེད་དཀྱིལ་འཁོར་གཅིག་གི་དབང་༔ དབང་བཞི་ཡོངས་རྫོགས་སྩལ་དུ་གསོལ༔ ཡེ་ཤེས་ཆེན་པོའི་སྐུ་གསུང་ཐུགས༔ དེང་འདིར་དེ་ལྟར་བདག་གྱུར་ཅིག༔ ཨོཾ་བཛྲ་ཀཱ་ཡ་ཝཱཀྐ་ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔ གནང་བ་ཞུ་བ་སྤྱི་ལྟར་བྱ། དེ་ནས་བཀའ་གཏེར་སྲུང་མའི་གསོལ་ཁ་རྒྱས་བསྡུས་དང༌། བསྐང་བཤགས་ནས་ཚོགས་མཆོད་དྲང་བའི་བར་སོང་ནས་སློབ་མ་མདུན་དུ་བོས་ཏེ་ཁྲུས་བསྩལ་བ་ནས་དབྱུང་བ་དང་བགེགས་བསྐྲད་སྲུང་འཁོར་བརྟན་པོར་བསྒོམ། མེ་ཏོག་བཀྱེ་བསྡུ་བྱ།
ཆོས་བཤད་སྤྱི་དང་བྱེ་བྲག་གི་མཚམས་སྦྱོར་ལ། དེའང་སངས་རྒྱས་སྣང་བ་མཐའ་ཡས་རྡོ་རྗེ་སློབ་དཔོན་གྱི་གཟུགས་སུ་བྱོན་པ་གུ་རུ་རིན་པོ་ཆེ་པདྨ་འབྱུང་གནས་དེ་ཉིད་ཀྱིས། ཕྱི་རབས་ཀྱི་གདུལ་བྱ་ཉམ་ཐག་པ་རྣམས་ཀྱི་དོན་དུ་རིག་འཛིན་འཇམ་དཔལ་བཤེས་གཉེན། ནཱ་གརྫུ་ན། པྲ་བྷ་ཧསྟཱི། ཁྲག་འཐུང་ནག་པོ་སོགས་ལས་འཇམ་དཔལ་ཀླུ་འདུལ། རྟ་མཆོག་ཀླུ་འདུལ། གཏུམ་པོ་ཀླུ་སྲིན། བྱ་ཁྱུང་ཀླུ་འདུལ། ཀླུ་བདུད་དུག་རི་མེ་འབར་ལ་སོགས་པའི་རྒྱུད་དང་མན་ངག་མཐའ་ཡས་པ་གསན་ཅིང༌།
བོད་དུ་དཔལ་གྱི་བསམ་ཡས་བཞེངས་པའི་ཚེ་ཆོས་རྒྱལ་ཁྲི་སྲོང་ལྡེའུ་བཙན་ལ་གྲོགས་པོ་ཀླུའི་དུག་ཟེར་གྱིས་བསྙུན་མཛེ་བཏབ་པའི་ཚེ། ནཱ་ག་རཀྴའི་གསང་རྒྱུད་རྒྱ་མཚོ་དུག་རི་མེ་འབར་གྱི་ཁོང་བཅུད་གདམས་པའི་གནད་བཏབ་པས་རྒྱལ་པོ་བསྙུན་ལས་གྲོལ། མ་འོངས་སྙིགས་དུས་ཡང་མཐའི་འགྲོ་བ་རྣམས་གདུག་པའི་གདོན་གྱིས་ཉེན་པ་ལ་དགོངས་ཏེ། ངོ་བོ་གཅིག་ལ་རྣམ་པ་ཐ་དད་པའི་ནཱ་ག་རཀྴའི་གདམས་སྐོར་རྒྱས་བསྡུས་དུ་མ་མཛད་ནས་གཏེར་གནས་དུ་མར་སྦས་པ་རྣམས། གུ་རུ་ཆོས་ཀྱི་དབང་ཕྱུག ། ཆོས་རྒྱལ་རིན་ཆེན་གླིང་པ་སོགས་ཀྱིས་སྤྱན་དྲངས་ཤིང་འགྲོ་དོན་རྒྱ་ཆེར་མཛད། དེ་དག་ལས་ཟབ་བཅུད་གཅིག་ཏུ་དྲིལ་བའི་གཏུམ་ཆེན་ནཱ་ག་རཀྴའི་གདམས་སྐོར་འདི་ཉིད་ཀྱི་ལོ་རྒྱུས་ཅུང་ཟད་འཆད་ན། རི་རྒྱལ་མེ་རི་འབར་བའི་རྩེ་མོར། གསང་བའི་བདག་པོ་ལག་ན་རྡོ་རྗེ་མི་ཤིགས་པ་རབ་ཏུ་འབར་བའི་ཏིང་འཛིན་ལ་བཞུགས་པའི་ཚེ༔ རི་དེའི་མདུན་དུ་ཛ་ལེན་སྤུ་རང་ཤ་བྱ་བའི་ཆུ་མིག་ནག་པོ་བྱང་དུ་ཁ་གྱུ་བ་ཞིག་ཡོད་དེ༔
དེའི་ཤར་ཕྱོགས་སུ་གྲོང་ཁྱེར་ཆེན་པོ་བདུན་ཡོད་པ་ལས༔ གྲོང་ཁྱེར་དབུས་མ་དེར་རྒྱལ་པོ་ཧ་ལིང་ཤ་བྱ་བ་མུ་སྟེགས་གི་ཆོས་ལ་དད་པ་ཞིག་ཡོད་པ་དེས༔ ཡུལ་དེའི་ཕྱྭ་གྱེར་བའི་ཚེ་ཆུ་མིག་དེའི་གོང་གི་ཤིང་བཅད་ནས་ཕྱྭ་རྟེན་ལ་བཙུགས་ཡོན་དུ་ཁྲག་མཆོད༔ དེའི་ཚེ་བཱ་སུ་ཏ་བྱ་བའི་ཀླུ་དེ་ལ་ཕོག་ཐུག་སོང་བས་ཁོ་རབ་ཏུ་ཁྲོས་ནས་ཡུལ་དེ་ལ་ཀླུའི་ནད་སྣ་ཚོགས་བཏང་༔ ཁྱད་པར་མཛེ་ཤུ་འབྲུམ་ནག་ཀྲེ་ཀྲེ་ཧོ་སྲིན་གླང་རྒྱུག་འགྱེལ་སོགས་མང་དུ་མཆེད་པའི་གྲོང་ཁྱེར་གཅིག་ཙམ་སྟོང་པར་གྱུར༔ ཁྱད་པར་དུ་མུ་སྟེགས་ཀྱི་རྒྱལ་པོ་དེ་ལ་མཛེ་ནད་སྙིང་ཀུན་བྱ་བའི་ནད་དྲག་པོ་ཐེབས༔ དེའི་ཚེ་མུ་སྟེགས་ཀྱི་སྟོན་པ་གུ་ན་ཏྲི་ར་བྱ་བ་ལ་ཕན་པའི་ཐབས་ཞུས༔ འཇིག་རྟེན་གྱི་ལྷ་ལ་ཕྱྭ་གྱེར་ཞིང་གསོལ་བ་བཏབ་པས་ཕན་པའི་ཐབས་མ་བྱུང་ནས་འཆི་བ་ལ་ཐུག་པ་ན༔ རྒྱལ་པོ་ཡི་མུག་ཅིང་མྱ་ངན་ཆེན་པོ་ཤིན་ཏུ་མི་བཟད་པ་རི་རབ་ཀྱི་དཔངས་ཡིན་ཡང་ཞིག་ནུས་པ་ཙམ་དུ་གྱུར༔ དེའི་ཚེ་ནང་པའི་དྲང་སྲོང་མོ་ལྷ་མོ་མངོན་ཤེས་ཅན་བྱ་བ་ནགས་ན་གནས་པ་ཞིག་ཡོད་པས་སྲོད་ཀྱི་དུས་སུ་ལུང་བསྟན་པ༔
ཧེ་བཛྲ་པཱ་ཎི་སཏྭཾ༔ གསང་སྔགས་འཆང་བ་རྡོ་རྗེའི་སྐུ༔ མི་ཤིགས་རྟག་ཏུ་རྒྱལ་བྱེད་པ༔ ཀླུ་དང་ས་བདག་གཟིར་བ་ཡི༔ རིག་སྔགས་འཆང་བའི་ང་རོ་སྒྲོག༔ བརྟན་དང་གཡོ་བ་མ་ལུས་ཀྱི༔ ས་རྣམས་རབ་ཏུ་འཇིགས་བྱེད་ཅན༔ མེ་རི་འབར་བའི་རྩེ་མོ་ནས༔ འབྱུང་པོ་ལོག་འདྲེན་སྔངས་སྐྲག་བྱེད༔ མ་རིག་པ་ཡི་དཔུང་ཚོགས་འཇོམས༔
དེ་ལ་གུས་དང་མོས་གྱུར་ན༔ ཀླུ་ཡི་གདུག་པའི་ནད་རྣམས་སེལ༔ ཐེ་ཚོམ་བྲལ་བར་དྭང་དུ་ལོངས༔ ཁྱེད་ལ་ཕན་པར་ལུང་བསྟན་ནོ༔ ཞེས་ལུང་བསྟན་པས་མུ་སྟེགས་པ་ཆོས་ལ་མི་མོས་ཀྱང་༔ གཏུམ་པོས་འདུལ་བའི་དུས་ལ་བབ་པས༔ རྒྱལ་པོས་ཀྱང་གསོལ་བ་བཏབ་སྟེ་སྨྲེ་སྔགས་ཀྱི་འོ་དོད་བོས༔ དེའི་ཚེ་དྲང་སྲོང་མོ་ཡིས་གསང་བའི་བདག་པོ་ལ་ཞུས་ཏེ༔ ཀྱཻ་གསང་བའི་བདག་པོ་ཆེན་པོ་རིག་སྔགས་ཀྱི་ནུས་པ་འཆང་བ་ལགས༔ མུ་སྟེགས་ཀྱི་རྒྱལ་པོ་ཀླུའི་ནད་ཀྱིས་གཟིར་བ་འདི་ལ་ཕན་པའི་ཐབས་གསུང་དུ་གསོལ༔
ཁྱད་པར་མ་འོངས་པའི་དུས་སུ་ཀླུ་སྲིན་གྱི་ཁ་རླངས་དར་བ་ལ་བཅོས་ཐབས་ཀྱི་མན་ངག་བཀའ་སྩལ་དུ་གསོལ༔ ཞེས་ཞུས་པས༔ ཧོཿ གསང་བའི་མཁའ་འགྲོ་ལེགས་པར་ཉོན་ཅིག༔ མུ་སྟེགས་པའི་ཆོས་དང་བསྟན་པ་ཕན་དགེའི་རྩ་ལག་ཐམས་ཅད་འདི་ལྟར་དུ་མཆིས་པ་ཡིན་པ་ལ༔ འཇིག་རྟེན་པས་ལྷ་ཀླུའི་དུག་མི་བསལ་ཏེ༔ དཔེར་ན་ཀླུ་ཁོ་རང་ཡང་འཇིག་རྟེན་གཏི་མུག་གི་རྒྱུ་ལས་བྱུང་བ་ཡིན་པས༔ མ་རིག་པས་མ་རིག་པ་བསལ་བར་མི་འགྱུར་ཏེ༔ ཞིང་རྡུལ་བརྩེགས་པའི་ཕུང་པོ་ལ་རི་རབ་ཆེན་པོར་གྱུར་པ་བཞིན༔ ཉོན་མོངས་པ་ལ་ཉོན་མོངས་པ་ཤིན་ཏུ་མཆེད་དེ་འཕེལ་བ་ལྟར་རོ༔
དཔེར་ན་མུ་སྟེགས་ཀྱི་ལྟ་བ་ནི་མངོན་ཞེན་གྱི་ཆོས་ཅན་ཡིན་པསའཚང་མི་རྒྱ༔ ཆད་ལྟ་ཧད་པོ་ཅན་གྱི་མཇུག་མར་འཆང་བ་ལྟ་བུའོ༔ ཉོན་མོངས་པ་མ་རིག་པའི་རྒྱུ་བསགས་པའི་ནད་ལ་འཕགས་པའི་བདེན་པ་བཞིའི་སྒོ་ནས་བསྐྱེད་རྫོགས་གི་དོན་ཟབ་མོ་ཉམས་སུ་མྱོང་བའི་ཐབས་དང་༔ ཤེས་རབ་ཀྱི་རྩལ་རྫོགས་པའི་སྡོམ་པས་གནད་དུ་བསྣུན་པའི་མན་ངག་བདག་གིས་བསྟན་པར་བྱ་སྟེ༔ འཆང་ཞིང་ཡིད་དུ་བསྒོམས་ནས་རྒྱལ་པོ་ལ་བསྟན་པར་གྱིས་ཤིག་ཅེས་གསུངས་ནས་རྩ་བའི་སྒྲུབ་ཐབས་དྲག་སྔགས་ཀྱི་ཡི་གེ་བཞི་པོ་ཤམ་བུ་བཅས་གསུངས་པ་རྣམས་མཁའ་འགྲོའི་བརྡ་སྐད་དུ་རྒྱལ་པོ་ལ་བསྒྱུར༔ རྒྱལ་པོའང་རིག་སྔགས་ཀྱི་ཚིག་ལ་དད་པ་ཐོབ་ནས་བསྒྲུབས་པས་ཟླ་བ་བདུན་ནས་ཀླུ་ནད་ལས་གྲོལ༔ ཀླུ་ནག་སྙིང་ཀུན་ཤིན་ཏུ་རེང་བར་གྱུར༔ དེའི་ཚེ་རྒྱ་གར་གྱི་སྐད་དུ་བཛྲ་ནཱ་ག་རཀྴ་བེ་ཎྱ༔ བོད་ཀྱི་སྐད་དུ་རྡོ་རྗེ་སྲིན་པོ་ཀླུ་འདུལ་བྱ་བར་གྲགས་སོ༔ རྒྱལ་པོ་ཡིད་རབ་ཏུ་ཆེས་ཏེ༔
གསང་བའི་བདག་པོ་གདན་དྲངས་ཤིང་མན་ངག་གབ་པའི་རྒྱུད་མང་དུ་ཞུས༔ ནང་པའི་བསྟན་པ་ལ་ཞུགས༔ ཁྱད་པར་རྒྱལ་པོ་དེས་མངའ་ཐང་གི་གྲོང་ཁྱེར་ཐམས་ཅད་ནང་པའི་བསྟན་པ་ལ་བཙུད་དེ་གསང་བའི་བདག་པོའི་འདུལ་ཞིང་དུ་གྱུར༔ དེ་ཡི་ཚེ་གསང་བའི་བདག་པོའི་ལྷ་མོ་མངོན་ཤེས་ཅན་ལ་གསུངས་པ་རྣམས་མཁའ་འགྲོ་བརྡའི་ཡི་གེར་བཏབ་ནས༔ དབྱིངས་རང་བྱུང་འཕྲུལ་གྱི་ཟ་མ་ཏོག་ཏུ་སྦས་སོ༔ ཕྱི་མོར་བིདྱོཏྟ་མ་ལ་རུ་པྲ་བྷ་ཧསྟཱི་ལ་བཀའ་བབ་སྟེ་གདན་དྲངས༔ པྲ་བྷ་ཧསྟཱིས་རིག་འཛིན་པདྨ་འབྱུང་ལ་གནང་བ་པདྨ་འབྱུང་གནས་ལས་མཁའ་འགྲོ་ཡེ་ཤེས་མཚོ་རྒྱལ་གྱིས་ཞུས་ཏེ༔ མཁའ་འགྲོ་བརྡའི་ཡི་གེར་བཏབ་ནས་རྡོ་རྗེ་ཕུར་པའི་ཆ་རྐྱེན་དུ་བཞག་པའོ༔ དེ་ལྟ་བུའི་བསྒྲུབ་པ་ལ་འཇུག་ཅིང་དབང་ཐོབ་པ་རྣམས་ལ་ཡོན་ཏན་གྱི་མཚན་ཉིད་དཔག་པར་དཀའ་བ་ཡོད་པ་སྟེ༔ ཅི་ཞེ་ན༔
ཆོས་སྒོ་བརྒྱད་ཁྲི་བཞི་སྟོང་གི༔ བཀའ་ཡི་བསྡུ་བ་གསང་བདག་གཏུམ༔ དཔའ་བོ་ལག་ན་རྡོ་རྗེ་འཆང་༔ མཚན་ཐོས་ལོག་འདྲེན་ཀུན་ཀྱང་སྔངས༔ ལྕང་ལོ་ཅན་ནམ་སྲིད་རྩེའི་ཁྱོན༔ འགེངས་ཤིང་མ་ལུས་ཟིལ་གྱིས་གནོན༔ ཕྲ་མོའི་བགེགས་ཚོགས་ལྟ་ཅི་སྨོས༔ དེ་བས་འདི་ཉིད་རབ་ཏུ་འཆང་༔ ཞེས་པས་སྒྲུབ་པའི་གོ་ཆ་བགྱིས་པ་རྣམས༔ གཟའ་ཀླུ་དང་རྒྱལ་པོའི་གདོན་སོགས་གང་ལའང་འདི་ཉིད་སྒྲུབ་པ་གཙོ་ཆེ་སྟེ༔
ཕན་ཡོན་ནི༔ གཟའ་སྟེང་གྲིབ་ཁ་ཤོལ་ནག་པོས་དབང་པོ་ལྐུག་པ་རྣམས་ལ་དར་དམར་པོ་ལ་མདུད་པ་གསུམ་བགྱིས་ནས་དྲག་སྔགས་ཀྱིས་མནན་ནས་བཏགས་པས་སྟེང་གདོན་འཇོམས་པར་འགྱུར་རོ༔ དར་མཐིང་ནག་ལ་མདུད་པ་དགུ་བྱས་ནས་ཉེར་དགུ་ལ་སྔགས་ནས་བཏགས་པས་བར་གྱི་སྡེ་བརྒྱད་སྤྱིའི་བྱད་ཁས་མི་ཚུགས་པར་འགྱུར་རོ༔ ཁྱད་པར་དུ་ཀླུ་ནད་མཛེ་དམར་གྱི་སྣ་གཞོམ་པ༔ མིག་བུད་པ༔ ཡན་ལག་ཆད་པ༔ ཁྲག་རྣག་གི་རྫིང་འཁྱིལ་བ་རྣམས་ལའང་བསྐྱེད་རྫོགས་ལྡན་པའི་ངང་ལ་ཟླ་བ་བདུན་བསྒྲུབས་པས་སེལ་བར་འགྱུར་རོ༔ ཕྲ་མོ་རྣམས་ནི་དབང་ཙམ་ཞུས་པས་ཀྱང་སེལ་ལོ༔ ཁྱད་པར་དུ་འདི་ལ་རྒྱུད་དོན་གསུམ་ཡོད་པ་སྟེ༔ འཇམ་དཔལ་ནཱ་ག་རཀྴ་བྱ་བ་ནི་སློབ་དཔོན་མཉྫུ་ཤྲཱི་བསིལ་བ་ཚལ་དུ་བཞུགས་པའི་ཚེ་ཚོང་དཔོན་གྱི་བུའི་དོན་དུ་དགོངས་པ་མཛད༔
རྟ་མགྲིན་ནཱ་ག་ཀླུ་འདུལ་བྱ་བ་ནི༔ ཀླུ་སོག་མ་མེད་ནཱ་གརྫུ་ནས་གནམ་མཚོ་ཀ་ལེན་ཛར་འདུལ་བའི་ཚེ་དགོངས་པ་མཛད༔ བྱ་ཁྱུང་ནཱ་ག་ཀླུའི་རྒྱལ་པོ་བཱ་སུ་ཏས་ཀླུ་ཡུལ་དུ་འདུལ་བའི་ཚེ་དགོངས་པ་མཛད༔ འདི་ཉིད་ཧེ་རུ་ཀ་གོས་སྔོན་ཅན་བྱ་བའི་ཡེ་ཤེས་ཀྱི་སྤྲུལ་རྒྱུད་དང་མཐུན་པ་རྡོ་རྗེ་ཡ་རྩེའི་དགོངས་དོན་དང་འབྲེལ་བ་སྟེ་འདི་ལྟ་བུའི་གདམས་པ་དང་འཕྲད་པ་ནི༔ སྐལ་བའང་རབ་ཏུ་གྱུར་པའོ༔ ས་མ་ཡ༔ ཞེས་ཁྱད་ཆོས་ཡོན་ཏན་དུ་མས་བསྔགས་པ་གཏུམ་པོ་ནཱ་ག་རཀྴ་ཞེས་སྙིགས་དུས་ཀྱི་གཟའ་ཀླུ་རྒྱལ་འགོང་སོགས་འདུལ་བའི་གཉེན་པོ་སྟོབས་ཀྱི་ལྷ་མཆོག་མན་ངག་ཟབ་ཁྱད་ཅན་འདི་ཉིད་གསང་འཛིན་ཡེ་ཤེས་མཚོ་རྒྱལ་གྱིས་གུ་རུའི་བཀའ་བཞིན་ཟབ་མོ་གཏེར་དུ་སྦས་པར་མཛད་པ་ལས། དུས་ཕྱིས་ཚེ་ལོ་ཉི་ཤུའི་ཁ་དར་དང་ཉེ་བའི་སྐབས། འདོན་པའི་དུས་རྟགས་རྣམས་མངོན་དུ་གྱུར་པའི་ཚེ་གནུབས་སངས་རྒྱས་ཡེ་ཤེས་ཀྱི་རྣམ་འཕྲུལ་རིག་འཛིན་གར་དབང་གནམ་ལྕགས་རྡོ་རྗེའམ། པདྨ་གཏེར་བདག་གླིང་པ་དེ་ཉིད་ཀྱིས་མོན་ཁ་ཤ་འུག་སྟག་སྒོ་ནས་ཡང་ཕུར་གྭའུ་དམར་ནག་གི་ཆ་ལག་ཏུ་སྤྱན་དྲངས།
གསང་རྒྱ་རྟེན་འབྲེལ་སོགས་མཐར་ཕྱིན་པར་མཛད་ནས། སྐལ་ལྡན་ཆོས་བདག་རྣམས་ལ་སྤེལ་བའི་གདམས་ཟབ་འདི་ཉིད་ཀྱི་སྨིན་བྱེད་དབང་གི་རིམ་པར་སྒྲུབ་པ་ལ་བདག་ཉིད་ཀྱིས་བགྱི་འོས་རྣམས་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་འབུལ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་བླ་མེད་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོས་གནང་བ་སྩོལ༔ དེ་ནས་སྔོན་འགྲོ་སྐྱབས་སེམས་སྡོམ་བཟུང་རྣམས་ཆབས་ཅིག་ཏུ་སྒྲུབ་པ་ཡིན་པས་དམིགས་པ་འདི་ལྟར་མཛོད།
མདུན་གྱི་ནམ་མཁར་པད་ཟླའི་གདན་ལ་བླ་མ་ལྷ་དང་དབྱེར་མེད་རྡོ་རྗེ་འཆང༌། བདེ་གཤེགས་ཀུན་འདུས་ཀྱི་ངོ་བོར་བཞུགས་པའི་ངང་མདངས། ཐུགས་རྗེའི་རྣམ་རོལ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ། དགོངས་ཀློང་ཟབ་གསལ་མཆོག་ཏུ་བཞུགས་པའི་སྤྱན་སྔར། ཕྱག་འཚལ་བ་སཽགས་བསགས་སྦྱང་སོ་སོའི་འདུན་པ་དང༌། ཕྱི་ལྟར་སོ་ཐར་གྱི་སྐྱབས་འགྲོ། ནང་ལྟར་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་པ་གསུམ་དང་བསགས་སྦྱང་སྤེལ་གསུམ་ཅིག་ཅར་དུ་ནོད་དེ་བསྲུང་སྙམ་པས་འདིའི་རྗེས་ཟློས་མཛོད། རྡོ་རྗེ་སློབ་དཔོན་སངས་རྒྱས་དཔལ༔ དུས་གསུམ་བཞུགས་ལ་ཕྱག་འཚལ་ལོ༔
མཆོག་གསུམ་བསྟེན་པའི་ཞིང་གྱུར་ལ༔ གཉིས་མེད་ཡིད་ཀྱིས་སྐྱབས་སུ་མཆི༔ དངོས་འབྱོར་ཡིད་ཀྱིས་རྣམ་སྤྲུལ་པའི༔ དག་པའི་མཆོད་པ་བཞེས་སུ་གསོལ༔ དངོས་གྲུབ་བར་དུ་གཅོད་པའི་བགེགས༔ ཉེས་བྱས་མ་ལུས་བཤགས་པར་བགྱི༔ ཕྱོགས་བཅུ་འཁོར་གསུམ་དག་པའི་ཆོས༔ མ་ཆགས་སྤྱོད་ལ་རྗེས་ཡི་རང་༔ དག་པ་མཐའ་བཞིའི་དྲི་མ་མེད༔ རྫོགས་པའི་བྱང་ཆུབ་སེམས་བསྐྱེད་དོ༔
བདེ་གཤེགས་བྱང་ཆུབ་སེམས་དཔའ་ལ༔ དག་པ་གསུམ་གྱི་ལུས་འབུལ་ལོ༔ ཚེ་རབས་བགྲང་བའི་ལས་རྣམས་ཀུན༔ བསྡུས་ཏེ་བྱང་ཆུབ་ཆེན་པོར་བསྔོ༔ ཕར་ཕྱིན་དྲུག་ལ་བསླབ་སྡོམ་བཟུང་༔ མ་བསྒྲལ་བསྒྲལ་ཞིང་མ་སྒྲོལ་སྒྲོལ༔ དབུགས་དབྱུང་མྱ་ངན་འདས་ལ་འགོད༔
ཅེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང༌། སྐྱབས་ཡུལ་རྣམས་འོད་དུ་ཞུ་ནས་ཁྱོད་རང་རྣམས་ལ་ཐིམ་པས་རྒྱུད་བྱིན་གྱིས་བརླབས་པར་མོས་ཤིག ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་དབང་གི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད།
ཀྱཻཿ གསང་བའི་བདག་པོ་ཁྲོ་བོ་རྗེ༔ དཔལ་ཆེན་རྡོ་རྗེ་གཏུམ་འཆང་བ༔ བདག་ཉིད་དཀྱིལ་འཁོར་ལ་འཇུག་ཕྱིར༔ གཙོ་བོས་བདག་ལ་དབང་བསྐུར་སྩོལ༔ ཞེས་པའི་ལན་དུ་སློབ་དཔོན་གྱི་ངག་ལས་གསན་པར་ཁྱབ་པ་གདའ། ཀྱཻཿ ཁྱེད་རྣམས་ལས་སད་སྐལ་བར་ལྡན༔ བླ་མེད་དཀྱིལ་འཁོར་འདི་འདྲ་དཀོན༔ སྣོད་ལྡན་ལགས་ན་དབང་བསྐུར་འཚལ༔
དེ་ནས་དམ་ཚིག་སྤང་བླང་གི་རིམ་པ་ལས་ནམ་ཡང་མི་འདའ་བར་བགྱིའོ་སྙམ་པས་འདིའི་རྗེས་ཟློས་མཛོད། ཧོཿ སྙིང་པོ་ཡང་དག་རྡོ་རྗེ་ཆེ༔ གསང་བདག་གཏུམ་གྱི་དཀྱིལ་འཁོར་ལ༔ གུས་པར་གྱིས་དང་འཇུག་སྩལ་གྱི༔ དེ་བས་དམ་སྲུང་སྡོམ་པར་གྱིས༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་སྙམ་པས་འདིའི་རྗེས་ཟློས་མཛོད༔ ས་མ་ཡ་ཏི་ཐ་ན་ན་ར་ཀན༔ ལན་གསུམ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཀྱིས་སྒོ་གསུམ་གྱི་གནད་ལེགས་པར་གཅུན་ཏེ་དམ་ཚིག་པའི་ལྷ་སྐུ་འདི་བཞིན་གསལ་ཐོབ་ཅིག༔
ཨོཾ་ཨ་མྲྀ་ཏ ས་བསང་༔ སྭ་བྷཱ་ཝ ས ་མཎྜལ་ སོགས་སྤྱི་དང་མཐུན༔ ཧོཿ སློབ་མ་མི་དམིགས་པ་སྟོང་པ་ཉིད་དུ་གྱུར། སྟོང་པ་ཆེན་པོ་ཁྱབ་བརྡལ་གྱི་ངང་ལས་ངད་ལྡན་ཁྲོ་ཆུ་རྒྱ་མཚོའི་དབུས་སུ་ཀླུ་གདོལ་པ་ཕོ་མོ་གན་རྐྱལ་དུ་འགྱེལ་བའི་སྟེང་དུ༔ དུག་གི་རི་རབ་བང་རིམ་དགུ་པའི་ལྟེ་བར་ཧཱུྃ་དང་གནམ་ལྕགས་ཀྱི་རྡོ་རྗེ་ཡོངས་སུ་གྱུར་པ་ལས༔ རང་ཉིད་འཇོམས་བྱེད་ཀྱི་ཁྲོ་བོ་ནཱ་ག་རཀྴ་སྐུ་མདོག་མཐིང་ནག་དབུ་དགུ་ཕྱག་བཅོ་བརྒྱད་ཡོད་པ༔ གཡས་པ་དགུས་གྲི་གུག་དང་གཡོན་པ་དགུས་སྦྲུལ་ཞགས་བསྣམས་པ༔ ཐོད་སྐམ་གྱིས་དབུ་ལ་བརྒྱན་ཅིང་རུས་པའི་ལན་ཚར་དྲྭ་བ༔ རུས་པའི་ཕྲེང་བ་སྤུ་གྲི་དང་ཆུ་གྲིའི་སྒྲོ་གཤོག་དབྱིངས་སུ་བརྒྱངས་ཤིང་༔
ལྟེ་བར་ཆུ་སྲིན་རྔམ་པའི་ཞལ་གདངས་པ༔ སྐུ་སྨད་དུག་སྦྲུལ་ནག་པོའི་མཇུག་མ་འཁྱིལ་བ༔ སྐུ་ལ་བྱ་ཁྱུང་གི་ཚྭ་ཚྭ་འཕྲོ་བས་སྟེང་འོག་བར་གསུམ་གྱི༔ སྡེ་བརྒྱད་འབྱུང་པོ་ཀླུ་སྲིན་ཐམས་ཅད་བསྔངས་ཡེད་ཡེད་བྱེད་པ་སྟེ་དྲག་ཏུ་ཁྲོས་པའི་རྣམ་པ་ཅན་ནོ༔ དེ་ལྟར་དུ་གསལ་བའི་གནས་གསུམ་ལས་འོད་ཟེར་འཕྲོས་པས་བྱང་ཕྱོགས་ལྕང་ལོ་ཅན་ནམ་རྔམ་དྲག་དཔལ་ལ་དགྱེས་པའི་དུར་ཁྲོད་ཆེན་པོ་ནས༔

དཔལ་འབྱུང་པོ་འདུལ་བྱེད་རྡོ་རྗེ་མེ་འབར་གྱི་ལྷ་ཚོགས་རྣམས་སྐད་ཅིག་གིས་སྤྱན་དྲངས༔ ཨོཾ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ དེ་ནས་སྤྱན་དྲངས་པ་ནི༔ ཧཱུྃ༔ འོག་མིན་དབྱིངས་ནས་ཐུགས་དམ་བསྐྱོད་པའི་ལྷ༔ མེ་རི་འབར་བའི་གནས་ནས་དགོངས་པ་མཛད༔ སྙིང་རྗེ་ཁྲོས་པས་མ་རུངས་ཟིལ་གྱིས་གནོན༔ ཐེག་པ་རིམ་དགུའི་ཁྲོ་ཞལ་རྔམ་ལ་བཞད༔ སྟེང་ཕྱོགས་གདོན་ཚོགས་འདུལ་ཕྱིར་གཤེགས་སུ་གསོལ༔ བར་གདོན་གཞོམ་ཕྱིར་སྒྲོ་གཤོག་མཁའ་ལ་བརྒྱངས༔
གནས་དྲུག་ལམ་བཞི་ཁེབས་པའི་རུས་རྒྱན་ལ༔ ཐོགས་མེད་མཚོན་ཆ་དྲག་པོའི་ཟར་བུ་འཕྱངས༔ སྣང་སྲིད་འབྱུང་པོ་འདུལ་ཕྱིར་གཤེགས་སུ་གསོལ༔ གཡས་དགུའི་གྲི་གུག་སྐྱེ་འཆི་རྩད་ནས་གཅོད༔ གཡོན་དགུའི་སྦྲུལ་ཞགས་མ་རུངས་སྡེ་བརྒྱད་འཆིང་༔ ཐུགས་རྗེས་མི་གཏོང་ཆུ་སྲིན་རྔམ་ཞལ་ཅན༔ མ་རིག་འཁྲུལ་བ་གཞོམ་ཕྱིར་གཤེགས་སུ་གསོལ༔ ཀླུ་བདུད་འཇོམས་མཛད་སྐུ་སྨད་སྦྲུལ་མཇུག་ཅན༔ འོག་གདོན་འདུལ་ཕྱིར་རི་རབ་གདན་དུ་འཁྱིལ༔ གདོལ་པ་ཕོ་མོ་འདུལ་ཕྱིར་གཤེགས་སུ་གསོལ༔
བ་སྤུའི་དབྱིངས་ནས་བྱ་ཁྱུང་སྤྲུལ་པ་འགྱེད༔ ཟ་བྱེད་སྐུ་ལ་མེ་དཔུང་ཚྭ་ཚྭ་འཕྲོ༔ ཤིན་ཏུ་མི་བཟད་ཀླུ་སྲིན་འབྱུང་པོའི་གཤེད༔ གསང་བདག་རྡོ་རྗེ་སྲིན་པོ་གཤེགས་སུ་གསོལ༔ གནས་འདིར་གཤེགས་ལ་དབང་དང་དངོས་གྲུབ་སྩོལ༔ ཀླུ་གཉན་ས་བདག་འདུལ་བའི་ཕྲིན་ལས་བསྐུལ༔ ཨོཾ་བཛྲ་དྷ་ར་ཕེ་ལམ་དུ་ཡེ་ཛཿཛ༔ ཨ་བེ་ཤ་ཡ་ཨ་ཨཱཿ དེ་ལྟར་དབབ་པའི་ཡེ་ཤེས་པ་རྣམས་བྱང་ཆུབ་མ་ཐོབ་ཀྱི་བར་དུ་བརྟན་པར་བྱས་པའི་མོས་པ་མཛོད༔ ཏིཥྛ་བཛྲ་སཏྭཾ༔
སྤྱི་བོར་རྡོ་རྗེ་བཞག ། དེ་དག་གིས་འཇུག་པའི་ཆོས་རྣམས་གྲུབ་བོ། ། དངོས་གཞི་ལ་ཕྱི་ཕན་པར་བྱེད་པའི་དབང་དང༌། ནང་ནུས་པ་འཇུག་པའི་དབང༌། མཐའ་རྟེན་གཏོར་མའི་དབང་དང་གསུམ་ཡོད་པ་ལས། དང་པོ་བུམ་དབང་གིས་སླད་དུ་འདུན་པ་འདི་ལྟར་དུ་མཛོད། བུམ་པ་དུར་ཁྲོད་རོལ་པའི་ཕོ་བྲང་དུ་ཁྲོ་རྒྱལ་ཡབ་ཡུམ་སྤྲུལ་འཁོར་དང་བཅས་པ་སྙོམས་པར་ཞུགས་པའི་དགའ་བའི་སྒྲས། དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པས་བྱང་ཆུབ་ཀྱི་སེམས་སུ་ཞུ་བའི་བདུད་རྩི་ཁྱོད་རང་གི་སྤྱི་བོ་ནས་ཞུགས། འཁོར་ལོ་ལྔ་པོ་ཡེ་ཤེས་ཀྱི་བདུད་རྩིས་གང་སྟེ་ལུས་ཀྱི་སྒོ་ནས་བསགས་པའི་ནད་གདོན་སྡིག་སྒྲིབ་སྦྱངས།
གཏུམ་ཆེན་གསང་བའི་སྐུ་དང་གཉིས་མེད་དུ་གྱུར་པའི་མོས་པ་མཛོད། དེ་ནས་བུམ་པའི་དབང་བསྐུར་བ་ནི༔ ཧོཿ བུམ་པ་ཡེ་ཤེས་གཞལ་ཡས་ཁང་༔ བུམ་ཆུ་ལྷ་དང་གཉིས་སུ་མེད༔ བཅུད་ནི་གསང་བདག་གཏུམ་པོ་དངོས༔ དེང་འདིར་སྐུ་ཡི་དབང་བསྐུར་སྩོལ༔ ཨོཾ་བཛྲ་ཕེ་ལཾ་ཧཱུྃ་ཕཊ྄ཿ ཀཱ་ཡ་ཨ་བྷི་ཥིཉྩ་ཨོཾ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང༌།
ཉོན་མོངས་པ་ལྔའི་ནད་གདོན་སྡིག་སྒྲིབ་དག ། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུ་བརྒྱན་པར་གྱུར། གཉིས་པ་གསུང་གི་ནུས་པ་སྟེར་བ་སྔགས་ཀྱི་བཟླས་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི། ཐུགས་ཀར་ཉི་མའི་གདན་ལ་ཧཱུྃ་མཐིང་ནག་གི་མཐར་སྔགས་ཕྲེང་གཡས་བསྐོར་རང་སྒྲ་བཅས་འཁོར་བ་སློབ་དཔོན་གྱི་ཞལ་ནས་ཐོན་ཏེ། ཁྱེད་རང་རྣམས་ལྷར་གསལ་བའི་ཞལ་དུ་ཞུགས། མགྲིན་པའི་ལམ་བརྒྱུད་དེ་ཐུགས་ཀར་ཉི་སྟེང་ཧཱུྃ་མཐར་འཁོད་ཅིང༌། གཡས་བསྐོར་དུ་འུར་དིར་གྱིས་འཁོར་བ་ལས་འོད་ཟེར་ནམ་མཁའ་གང་བར་འཕྲོས། འགྲོ་བའི་ལས་རྒྱུད་སྦྱངས།
ཚུར་འདུས་པས་གསང་སྔགས་མཐའ་དག་ལ་མངའ་བརྙེས་པའི་མོས་པས་སྔགས་འདི་རྣམས་ཀྱི་རྗེས་ཟློས་མཛོད། ཨོཾ་བཛྲ་ཕེ་ལཾ་ཧཱུྃ་ཕཊ྄ཿ སྔགས་ཕྲེང་བགྲང་ལ་སྔགས་རྣམས་རྗེས་ཟློས་ལན་གསུམ་དུ་བྱར་གཞུག ། དེ་ཉིད་བརྟན་པའི་ཕྱིར་གསུང་སྔགས་ཕྲེང་གི་དབང་བསྐུར་ཞིང་རྒྱས་གདབ་པ་ནི། ཧོཿ འབྱིན་འཇུག་སྒྲ་རྣམས་རྡོ་རྗེའི་གསུང་༔ སྙིང་པོ་བགྲང་ཕྱིར་མ་པི་ཏ༔ དཔལ་ཆེན་ཚངས་དབྱངས་བརྒྱུད་ལྡན་ཕྱིར༔ དེ་རིང་གསུང་གི་དབང་བསྐུར་སྩོལ༔ ཨོཾ་བཛྲ་ཕེ་ལཾ་ཧཱུྃ་ཕཊ྄ཿ
ཝཱཀྐ་ཨ་བྷི་ཥིཉྩ་ཨཱཿ དེ་ལྟར་གསུང་སྔགས་ཀྱི་དབང་བསྐུར་བས་ངག་ཐ་མལ་དུ་འཛིན་པ་དག ། གྲགས་སྟོང་དབྱེར་མེད་ཀྱི་བཟླས་བརྗོད་ལ་དབང༌། འབྲས་བུ་ལོངས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་དེ་ཁོ་ན་ཉིད་ཀྱི་དགོངས་པ་ངོ་སྤྲོད་པའི་ཆེད་དུ། ལྷ་སྔགས་ཀྱིས་མཚོན་པའི་སྤྲོས་པ་ཐམས་ཅད་རང་རིག་སྐད་ཅིག་མའི་རང་རྩལ་དུ་ངོ་ཤེས་པར་བྱས་ཏེ། སེམས་ཀྱི་གཤིས་སྟོང་ཉིད་དུ་རྗེན་ནེ། གདངས་རིག་རྩལ་དུ་ལམ་མེ། དེ་གཉིས་དབྱེར་མེད་པར་ཉམས་སུ་མྱོང་བཞིན་དུ་བརྗོད་པའི་མཐའ་ལས་འདས་པའི་བདེན་གཉིས་ཟུང་འཇུག་ལྷག་པ་ཆོས་སྐུ་ཆེན་པོའི་དབྱིངས་སུ་འཛིན་མེད་ངང་དུ་མཉམ་པར་ཞོག་མཛོད། ཅུང་ཟད་མཉམ་པར་འཇོག་ཏུ་གཞུག །
དེ་ཉིད་བརྟན་པར་བྱ་བའི་སླད་དུ་ཐུགས་ཕྱག་མཚན་གྱི་དབང་བསྐུར་ཞིང་མི་ཤིགས་པའི་རྒྱས་གདབ་པར་མོས་མཛོད། དེ་ནས་ཐུགས་རྡོ་རྗེའི་དབང་བསྐུར་བ་ནི༔ ཧོཿ གདོད་ནས་སྐྱེ་མེད་རྡོ་རྗེའི་ཐུགས༔ འཕོ་འགྱུར་མེད་པའི་ཡེ་ཤེས་ཆེ༔ གསང་བདག་ཀུན་གྱི་ཡང་སྙིང་ཕྱིར༔ དེ་རིང་ཐུགས་ཀྱི་དབང་བསྐུར་སྩོལ༔ ཨོཾ་བཛྲ་ཕེ་ལཾ་ཧཱུྃ་ཕཊ྄ཿ ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་ཐུགས་ཕྱག་མཚན་གྱི་དབང་བསྐུར་བས་ཡིད་ཐ་མལ་དུ་འཛིན་པ་དག །
རིག་སྟོང་འོད་གསལ་གྱི་ཏྀང་འཛིན་བསྒོམ་པ་ལ་དབང༌། འབྲས་བུ་ཆོས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། བཞི་པ་ཡོན་ཏན་རྫས་ཀྱི་དབང་བསྐུར་བ་ལ། འཁོར་ལོ་འདི་ཉིད་གཏད་པ་ཙམ་གྱིས་དུག་གསུམ་གྱི་ཟུག་རྔུ་ལས་གྲོལ་ཞིང་བདེ་བར་གཤེགས་པའི་ཡོན་ཏན་མ་ལུས་པ་རྫོགས་པའི་དབང་ཐོབ་པར་མོས་མཛོད། དེ་ནས་ཡོན་ཏན་འཁོར་ལོའི་དབང་བསྐུར་བ་ནི༔ ཧོཿ འཁོར་འདས་གཉུག་མའི་ཤིང་རྟ་ལྟར༔ འདུ་ཚན་འཁོར་ལོའི་རང་བཞིན་ཅན༔ དོན་རྟོགས་གོས་སྔོན་འཆང་བ་ཡིས༔ དེ་རིང་ཡོན་ཏན་དབང་བསྐུར་སྩོལ༔
ཨོཾ་བཛྲ་ཕེ་ལཾ་ཧཱུྃ་ཕཊ྄ཿ གུ་ཡ་ཨ་བྷི་ཥིཉྩ་ཧཱུྃ༔ དེ་ལྟར་ཡོན་ཏན་རིག་འཛིན་རྫས་ཀྱི་དབང་བསྐུར་བས། ཤེས་བྱའི་སྒྲིབ་པ་དག ། གཞན་དོན་རེ་བ་ཡིད་བཞིན་དུ་སྐོང་བ་ལ་དབང༌། འབྲས་བུ་ངོ་བོ་ཉིད་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། ལྔ་པ་ཕྲིན་ལས་ཁམས་གསུམ་ཡོངས་སྒྲོལ་ལས་ཀྱི་མཐའ་སྡུད་རྣམས་ཀྱིས་དབང་སྦྱིན་པ་ལ། ཐོག་མར་དཔལ་གྱི་ཆས་རྣམས་བྱིན་པས་རྒྱལ་བྱེད་དཔའ་བོའི་ཆས་རྟགས་ཡོངས་སུ་རྫོགས་པས་གདུག་པ་ཅན་ཟིལ་གྱིས་གནོན་པའི་མཐུ་ཐོབ་པར་གྱུར་ཅིག ། དུག་མཚོའི་དབང་བསྐུར་བས་སྲིད་པའི་དུག་ཆེན་གཞོམ་པར་གྱུར་ཅིག ། ཕྱག་མཚན་གྱི་དབང་བསྐུར་བས་ཉོན་མོངས་པ་དང་དགྲ་བགེགས་མ་རུངས་པ་རྣམས་ཚར་ཆོད་པར་གྱུར་ཅིག
ཁྱུང་གི་དབང་བསྐུར་བས་ཀླུ་གཉན་གདུག་པ་ཅན་ཟིལ་གྱིས་ནོན་པར་གྱུར་ཅིག ། ཐོད་རྫས་ཀྱི་དབང་བསྐུར་བས་གདོན་བགེགས་འབྱུང་པོ་རྩད་ནས་ཆོད་པར་གྱུར་ཅིག དེ་ནས་ཐོད་ཕྲེང་དང་རུས་རྒྱན་གྱི་དབང་བསྐུར་བ་ནི༔ ཧོཿ ཡེ་ཤེས་ལྔ་ཡི་རང་བཞིན་རྫས༔ ཕར་ཕྱིན་དྲུག་ལྡན་རབ་རྫོགས་པ༔ ཀུན་ཏུ་རྟོག་པ་བཤིག་བྱེད་པ༔ དེ་རིང་སྐལ་ལྡན་ཁྱོད་ལ་སྦྱིན༔ ཨོཾ་བྷནྡྷ་ཀུ་མུད་ཀ་རི་ཊ་ས་མ་ཡེ་སྭཱ་ཧཱ༔ དེ་ནས་དུག་མཚོའི་དབང་བསྐུར་བ་ནི༔
ཧོཿ སྲིད་པའི་ཁྲོན་པ་དབྱུག་པའི་དུག༔ མ་རིག་གཡའ་དག་བསལ་བའི་ཕྱིར༔ དཔའ་བོ་རྡོ་རྗེ་སྲིན་པོ་ཡིས༔ དེ་རིང་ཕྲིན་ལས་དབང་བསྐུར་སྩོལ༔ ཨོཾ་བཛྲ་ཕེ་ལཾ་ཧཱུྃ་ཕཊ྄ཿ གུ་ཧྱ་ཨ་བྷི་ཥིཉྩ་ཧཱུྃ༔ དེ་ནས་ཕྱག་མཚན་གྲི་གུག་སྦྲུལ་ཞགས་ཀྱིས་དབང་བསྐུར་བ་ནི༔ ཧོཿ རྡོ་རྗེའི་མཚོན་ཆས་ཉོན་མོངས་གཅོད༔
མ་རིག་ནག་ཁྲ་མཐར་བྱེད་པ༔ རྡོ་རྗེའི་སྡིགས་མཛུབ་རྣམ་པ་ཅན༔ དེ་རིང་སྐལ་ལྡན་བུ་ལ་སྦྱིན༔ ཨོཾ་ཀ་ར་ཏི་ཀ་ནཱ་ག་བྷནྡྷ་ས་མ་ཡ་སྭཱ་ཧཱ༔ ཁྱུང་དང་དུག་གི་རི་རབ་ཀྱིས་དབང་བསྐུར་བ་ནི༔ ཧོཿ ཀླུ་འདུལ་གནམ་ལྕགས་མཆུ་སྡེར་ཅན༔ མྱོས་བྱེད་དུག་གིས་རི་རབ་འཇོམས༔ རྟག་ཏུ་དེ་ལྟར་བགྱིས་པའི་རྫས༔ དེ་རིང་སྐལ་ལྡན་བུ་ལ་སྦྱིན༔
ཨོཾ་ག་རུ་ཊ་ཧཱ་ལ་མ་ས་མ་ཡེ་སྭཱ་ཧཱ༔ དེ་ནས་གདོལ་པ་ཕོ་མོ་དང་ཐོད་རྫས་ཀྱི་དབང་བསྐུར་བ་ནི༔ ཧོཿ ཀླུ་བདུད་ནག་པོ་གཞོམ་པའི་ཕྱིར༔ མྱོས་བྱེད་རིག་སྔགས་ནག་པོའི་རྫས༔ མ་རུངས་གདོན་ལ་གདབ་བྱེད་འདི༔ དེ་རིང་སྐལ་ལྡན་བུ་ལ་སྦྱིན༔ ཨོཾ་བཛྲ་བྷནྡྷ་ནཱ་ག་རཀྴ་ཕེ་ལཾ་བྷི་ན་ཡ་ཧཱུྃ་ཕཊ྄ཿ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པས། ཆེ་མཆོག་ཧེ་རུ་ཀའི་བདག་ཉིད་དུ་ཆེ་བ་བསྐྱེད་པ་ཙམ་གྱིས་རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ།
སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པ་ཡིན་ནོ། ། མཐའ་རྟེན་གཏོར་མའི་དབང་བསྐུར་བ་ལ། གཏོར་སྣོད་རབ་འཇིགས་དུར་ཁྲོད་འབར་བའི་ཕོ་བྲང་དུ་གཏོར་མ་ཉིད་གཏུམ་ཆེན་ནཱ་ག་རཀྴ་གཙོ་བོའི་ཆས་ཡོངས་སུ་རྫོགས་པར་གསལ་བ་ཁྱེད་རང་གི་སྤྱི་བོར་སྤྱན་དྲངས་ཤིང་བྱིན་གྱིས་བརླབས་པས༔ སྡེ་བརྒྱད་དྲེགས་པ་མི་བསྲུན་པའི་གནོད་འཚེ་མཐའ་དག་ཞི་ཞིང་ཁྱད་པར་དུ་ཀླུ་གཉན་ས་བདག་མ་རུངས་པའི་མཐོང་རེག་ཁ་རླངས་ཀྱི་དུག་ལ་སོགས་མི་མཐུན་པའི་ཕྱོགས་ཐམས་ཅད་ཞི༔ དབང་བཞི་རྩལ་རྫོགས་སུ་ཐོབ༔ མཆོག་དང་ཐུན་མོང་གི་དངོས་གྲུབ་སྟན་ཐོག་གཅིག་ཏུ་ཐོབ་པར་མོས་ཤིག༔ རྟེན་གཏོར་སྤྱི་བོར་བཞག ། ཧཱུྃ༔ རྩ་བརྒྱུད་བླ་མ་ཡི་དམ་དཀྱིལ་འཁོར་ལྷ༔ དཔའ་བོ་ཌཱཀྐི་དམ་ཅན་ཆོས་སྲུང་ཚོགས༔
དབྱིངས་ནས་སྐུར་བཞེངས་སྐལ་ལྡན་སློབ་བུ་ལ༔ དབང་བསྐུར་བྱིན་རླབས་མཆོག་ཐུན་དངོས་གྲུབ་སྩོལ༔ སརྦ་ས་མ་ཡ་བཛྲ་གྷནྡྷེ་ཨ་བེ་ཤ་ཡ་ཏིཥྛ་བཛྲ་ཨ་ཨཱཿ དེ་ནས་བྱིན་རླབས་བཀའ་བསྒོའི་དབང་བསྐུར་བ་ནི་སྐུ་འབག་དང་རྡོ་རྗེ་ཐོགས་ལ༔ ཧོཿ བཅོམ་ལྡན་འདས་མི་བསྐྱོད་པ༔ རྡོ་རྗེ་གསང་བ༔ རྡོ་རྗེ་དགྱེས་པ༔ རྡོ་རྗེ་ལྷན་སྐྱེས༔ རྡོ་རྗེ་མི་ཤིགས་པ༔
རྡོ་རྗེ་ཡང་དག༔ རྡོ་རྗེ་སྙིང་པོ༔ རྡོ་རྗེ་རྣམ་པར་འཇོམས་པ༔ རྡོ་རྗེ་དཔའ་བོ༔ རྡོ་རྗེ་གཏུམ་པོ༔ རྡོ་རྗེ་ཁྲོ་བོ༔ ལག་ན་རྡོ་རྗེ༔ གསང་བའི་བདག་པོ་ཀླུ་དང་འབྱུང་པོ་འདུལ་བྱེད༔ མཁའ་འགྲོ་གསང་བ༔ རྡོ་རྗེ་རྣལ་འབྱོར་མ༔
རིག་འཛིན་པྲ་བྷ་ཧསྟཱི༔ རྗེ་བཙུན་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས། ཆོས་རྒྱལ་རྩ་གསུམ་གླིང་པ། ཨོ་རྒྱན་རོག་རྗེ་གླིང་པ། ཐུགས་སྲས་རིག་འཛིན་རྣམ་བཞི་ལ་སོགས་པ། རྩ་བ་དང་བརྒྱུད་པར་བཅས་པའི་བྱིན་གྱིས་བརླབ་ཏུ་གསོལ༔ ལྷ་དབང་ལུས་ལ་བསྐུར་བས་སྐྱེ་འཆི་དང་བྲལ་བར་གྱུར་ཅིག༔ སྔགས་དབང་ངག་ལ་བསྐུར་བས་བགྲེས་རྒུད་དང་བྲལ་བར་གྱུར་ཅིག༔
ཆོས་དབང་སེམས་ལ་བསྐུར་བས་བྱིང་རྨུགས་དང་བྲལ་བར་གྱུར་ཅིག༔ ཚིག་དབང་དོན་གྱི་ངོ་སྤྲོད་པས་དགག་སྒྲུབ་དང་བྲལ་བར་གྱུར་ཅིག༔ ཆས་དབང་ལུས་ལ་བརྒྱན་པས་ཧེ་རུ་ཀའི་དོན་དང་ལྡན་པར་གྱུར་ཅིག༔ རྫས་དབང་ལག་ཏུ་གཏད་པས་ཀླུ་སྲིན་འབྱུང་པོ་ཐམས་ཅད་ཚར་གཅོད་པའི་ནུས་པ་དང་ལྡན་པར་གྱུར་ཅིག༔ དེ་ལྟར་དབང་བཞི་དོན་ལྔའི་ཕྲིན་ལས་དང་ཡོན་ཏན་རྫོགས་པར་གྱུར་ཅིག༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ དེ་རྣམས་ཀྱིས་དབང་གི་བྱ་བ་གྲུབ་ནས་བླ་མ་དཀྱིལ་འཁོར་པའི་ལྷ་ཚོགས་རྒྱལ་བ་སྲས་དང་བཅས་པ་རྣམས་ཀྱིས་ཤིས་པའི་ཚིགས་བཅད་དབྱངས་སུ་ལེན་ཅིང༌། མེ་ཏོག་གི་ཆར་རྒྱུན་སིལ་མར་བསྙིལ་བས་དབང་དོན་གྱི་ཡེ་ཤེས་བརྟན་ཅིང་གོང་འཕེལ་དུ་བྱས་པའི་མོས་པ་མཛོད། ཡེ་དྷརྨ་ དང༌། བཀྲ་ཤིས་བརྗོད༔
ཧོཿ གསང་བའི་བདག་པོ་ནམ་མཁའི་གོས་འཆང་བ༔ ལོག་འདྲེན་འཇོམས་བྱེད་དཔའ་བོ་གར་སྒེག་ཅན༔ རིག་སྔགས་རྡོ་རྗེ་ཅོད་པན་རབ་གཡོ་བ༔ དཔལ་ཆེན་ཧེ་རུ་ཀ་ཡི་བཀྲ་ཤིས་ཤོག༔ ཅེས་མེ་ཏོག་འཐོར༔ དེང་འདིར་ཁྱེད་རང་རྣམས་ཀྱིས་བླ་མེད་ཡང་ཕུར་གྭའུ་དམར་ནག་གི་ཆ་ལག་གཏུམ་པོ་ནཱ་ག་རཀྴའི་དབང་བསྐུར་ཐོབ་པ་ཡིན་པས། དེའང་དབང་སྲོག་འཛིན་པར་བྱེད་པ་དམ་ཚིག་ཡིན་པས་དམ་ཚིག་གི་གནད་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱིས།
ལན་གསུམ། དབང་བསྐུར་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ཁྱེད་ཀྱི་སློབ་མར་བཟུངས་ནས་སུ། ། ཆ་ཤས་ཀྱང་ནི་སྤྱད་དུ་གསོལ། ལན་གསུམ། དེ་ནས་རང་གཞན་རྣམས་ཀྱིས་དུས་གསུམ་དུ་བསགས་པའི།
དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། རྗེས་ཆོག་གཞུང་ལྟར་བྱའོ། ། གཏུམ་པོ་ཁྲོས་པ་ནཱྃ་གྃ་རྃཀྴྃ་ཡི། ། དགོས་དབྃང་ཟབ་གནད་གསཾང་བ་ཆེན་པོའི་མཛོད། ། སྔཾགས་འཆང་ཆེ་བའི་ནུས་མཐུ་འབྱིན་པ་ལ། ། མཁོ་ཕྱིར་བསྟནཾ་པ་འཛཾིན་པའི་རྒྱན་དུ་ལོངས། དེ་དག་ནི་སོ་དྲུག་པ་གཏུམ་པོ་ནཱ་ག་རཀྴའི་དགོས་དབང་གི་ལེ་ཚན་ནོ།། །།
༈ ཡྃང་དག་མཆོག་གྲུབ་ཕུྃར་པས་བར་ཆད་སེལ། །
ཉི་ཟླ་གྭྃའུྃ་ཁ་སྦྱོར་རྒྱུད་དམྃར་ནྃག ། སྦྲགས་སྒྲུབ་འདི་ཀོ་ཡང་ཕུར་བརྒྱ་རྩའི་ཕུལ། ། པདྨའི་ཐུགས་དམ་རྗེས་འཇུག་དབྃང་སྐལ་རྨད། སོ་བདུན་པ་བླ་མེད་ཡང་ཕུར་གྭའུ་དམར་ནག་ལས། སྨིན་བྱེད་ཀྱི་དབང་བསྐུར་གྱི་རིམ་པ་རྒྱས་འབྲིང་གཉིས་ལས། འདི་ནི་སྤྲོས་བཅས་དབང་ཆེན་རྡོ་རྗེའི་ཕྲེང་བ་རྔམ་ཀློང་རབ་ཏུ་འབར་བའི་སྨིན་བྱེད་དབང་ཆོག་ཆུ་འབབ་ཀྱི་ལུགས་སུ་བཀོད་པ་ལ་སྟ་དངོས་གཉིས་ལས། དང་པོ་སྟ་གོན་ནི། ཤིན་ཏུ་སྤྲོས་བཅས་ནི་སྒྲུབ་ཆེན་དང་སྦྲགས་པ་སྟེ། སྒྲུབ་ཁོག་ལྟར་སློབ་མ་སྟ་གོན་གྱི་སྐབས་སུ་སྟ་གོན་བྱས་ལ། བསྙེན་གྲངས་ཐེམས་རྗེས་བུམ་གསང་སོགས་དབང་ཆེན་དཀྱུས་ལྟར་བསྐུར་བའི་ཕྱག་སྲོལ་བཞིན་དེང་སང་ལག་ལེན་བྱེད་སྲོལ་ཆེར་མེད་ལ།
འདིར་དབང་རྐྱང་གི་ཁོང་དུ་སྒྲུབ་ཁོག་ནང་དུ་བཤད་པའི་སྟ་གོན་དང་སྒྲུབ་དབང་རྣམས་ཀྱིས་འཐུས་པར་མཛད་པའི་གོང་མ་དག་གི་ཕྱག་བཞེས་བཞིན་འཆད་པར་བྱེད་པ་ལ། སྔོན་འགྲོ་དངོས་གཞི་རྗེས་ཀྱི་རིམ་པ་དང་གསུམ་མོ། ། དང་པོ་ལའང་ས་ཆོག་དང་སྟ་གོན་ནོ། ། དང་པོ་ནི། སྤྱིར་སྒྲུབ་གནས་རྙིང་པའམ་རས་བྲིས་ལྟ་བུར་མ་བྱས་ཀྱང་ཆོག་མོད། མདོ་ཙམ་སྤྲོས་པར་མོས་ན། དཀྱིལ་འཁོར་གང་ལ་བྱ་བའི་སྟེགས་བུའི་དབུས་སུ་ཚོམ་བུ། མདུན་དུ་མཆོད་གཏོར་དཀར་ཟླུམ་གཉིས་ཉེར་སྤྱོད་ལྔས་བསྐོར། གང་དུ་དཀྱིལ་འཁོར་བྱ་བའི་སར་ཚོམ་བུ་བཀོད་ལ། ཐོག་མར་ཚིག་བདུན་གསོལ་འདེབས་བརྒྱུད་པའི་གསོལ་འདེབས།
སྐྱབས་སེམས་ལན་གསུམ་གསུམ། རྒྱུན་བཤགས་དང་ཚད་མེད་བཞི་སྒོམ་པ་བཅས་སོང་ནས། ཧཱུྃ༔ སྟོང་པའི་ངང་ལས་སྣང་སྲིད་གཞལ་ཡས་ཁང་༔ ཨེ་ལས་རབ་འཇིགས་དྲག་པོའི་ཕོ་བྲང་དབུས༔ འཁོར་ལོ་རྩིབས་བཞི་ཆོས་འབྱུང་ཏི་རའི་སྟེང་༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་གཡོན་པས་ཕུར་པ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་བརྒྱན༔
བརྐྱང་བསྐུམ་ཞབས་ཀྱིས་དམ་སྲི་རུ་ཏྲ་མནན༔ འཁོར་ལོ་རྒྱས་འདེབས་གསང་ཡེ་པང་དུ་འཁྱུད༔ གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ རུས་པའི་རྒྱན་ལྡན་བདེ་ཆེན་རྒྱས་པར་བསྒོམ༔ ཡབ་ཡུམ་སྐུ་ལ་འཇིགས་བྱེད་མེ་དཔུང་འཁྲིགས༔ ལོག་འདྲེན་བདུད་བཞི་ཚར་གཅོད་དཔའ་བོར་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ བརྒྱ་ཙམ་བཟླ། མཐར་བདག་བསྐྱེད་ཉེར་བསྡུས་ནི། ཧཱུྃ་ཧཱུྃ་ཧཱུྃ་ གིས་བསྡུ།
ཨ་ཨ་ཨཱཿ ས་མཉམ་པར་བཞག ། ཕཊ྄་ཕཊ྄་ཕཊ྄ཿ ཀྱིས་ལྷར་ལྡང༌། ཐོག་མར་གཏོར་མ་དང་གསེར་སྐྱེམས་བཤམས་ནས་བྱིན་གྱིས་བརླབ། དེ་ནས་བཀའ་བརྒྱད་དཀར་གཏོར་རམ་སྤྱི་མཐུན་ལྟར་ས་གཞི་བསླང་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ གིས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ
ས་བྱིན་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོ། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་ལ། ། དཀྱིལ་འཁོར་དོན་དུ་ས་ཕྱོགས་འདི། ། བདག་ཞུ་ཁྱེད་ཀྱིས་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ།
མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག?ཀུན་འགྲུབ་མཛོད། ། ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཙྪཿ ས་རང་གནས་སུ་གཤེགས་པར་བསམས་ལ། གཏོར་མ་གཙང་སར་བསྐྱལ། ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ་པ་ནི་དོན་དམ་པའི་སྦྱོང་བའོ། ། གཏོར་མ་ཕུལ་རྗེས་ཚོམ་བུ་བསྡུས་ལ་ཕྱག་གཡས་རྡོ་རྗེ་དང་བཅས་པ་ས་ལ་བཞག་ནས་ རང་ཉིད་སྐད་ཅིག་གིས་དཔལ་རྡོ་རྗེ་གཞོན་ནུའི་སྐུར་གྱུར། ཨོཾ་བཛྲ་ཀཱི་ལི་ཀཱི་ལ་ཡ? རྩ་སྔགས་ཕྲེང་སྐོར་རམ།
ཉེར་གཅིག་སོགས་སྦྲགས་པས་ས་བཟུང༌། ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ བདུད་རྩི་མ་ད་ན་དང་སྦྱར་བ་སྟེགས་བུར་འཐོར་ལ་ཆག་ཆག་གདབ་བོ། ། དེ་ནས་སྟ་གོན་དངོས་ལ་གསུམ་ལས། དང་པོ་ལྷ་དང་བུམ་པ་སྟ་གོན་ཆབས་ཅིག་ཏུ་བཤད་ན། མདུན་དུ་དཀྱིལ་འཁོར་གྱི་སྣང་བརྙན་སོགས་བཀྲམ་པའི་མདུན་སྟེགས་ཁེབས་ལྡན་སྟེང༌། མཎྜ་ལར་དྲིའི་ཐིག་ལེ་དབུས་དང༌། ཚོམ་བུ་ལྷ་གྲངས་ལྟར་བསྙེན་སྒྲུབ་སྔགས་ཁོ་ནའི་མཐར་ ས་མ་ཡ་སཏྭཾ༔ ཞེས་བཏགས་པ་བརྗོད་བཞིན་དུ་འབྲུ་ཚོམ་གཙོ་འཁོར་བྱེ་བྲག་ཕྱེད་པར་བཀོད་པའི་རྒྱབ་ཕྱོགས་སུ་སྨན་རཀ་གཏོར་མ་མཐའ་བསྐོར་དུ་ཕྱི་ནང་གི་ཉེར་སྤྱོད་གཡས་སུ་བསྐོར་བར་བཤམས་ཏེ། དེ་ནས་བུམ་པ་རྣམས་གུ་གུལ་གྱི་དུད་པས་བདུག་ཧཱུྃ་བཞིའི་སྔགས་བརྗོད་ལ་ཡུངས་དཀར་གྱིས་བྲབ།
བདུད་རྩི་ཆོས་སྨན་དང་དྲི་བཟང་བུམ་རྫས་སོ་ལྔ་རྣམས་སྦྱར་བའི་ཆུ་གཙང་ཕྱེད་ཀ་ཁེང་བར་བླུགས། རྣམ་བུམ་ལ་མགུལ་ཆིངས་མཐིང་ག་དང༌། ལས་བུམ་ལ་མགུལ་ཆིངས་ལྗང་གུ་སྒྲོན། ཁ་རྒྱན་གཟུང་ཐག་དང་བཅས་པ་འདུ་བྱ་ལ་ཚོམ་བུའི་སྟེང་རྐང་གསུམ་ཐོག་དགོད། གཞན་ཡང་སྟ་གོན་གྱི་རྫས་དང་དབང་གི་ཅ་ཆས་རྣམས་ཀྱང་སྟེགས་ཐོག་ཏུ་བཀྲམ། ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ སོགས་མཆོད་པ་བྱིན་རློབ་ནས་བརྩམས་ཏེ་བསྟོད་པའི་བར་བཏང་ལ་བསྙེན་སྒྲུབ་ཀྱི་བཟླས་པ་ཁྱུག་ཙམ་བྱས་ལ་རྣམ་བུམ་དང་ལས་བུམ་སྒྲུབ་ལ་མཆོད་བསྟོད་འོད་ཞུ་བྱ། སྤྲོས་མེད་སྐབས། སྒྲུབ་གཞི་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོ་བླ་མ་ཡང་དག་རྡོ་རྗེ་གཞོན་ནུའི་ལྷ་ཚོགས་དྭངས་མའི་མཚོ་ལ་གཟའ་སྐར་ཤར་བ་ལྟར་བཀྲ་ལམ་གྱིས་གསལ་བཏབ་ལ།
བསྙེན་སྒྲུབ་བཟླས་པའི་མཐར་མཆོད་བསྟོད་དང་ཡན་ལག་བདུན་པའི་ཚོགས་བསགས་པ་ནི། རྡོ་རྗེ་སློབ་དཔོན་སངས་རྒྱས་དཔལ? སྙན་གསན་དབབ་པ་ནི། སྤོས་དང་ཐལ་མོ་སྦྱར་ལ། ཧོཿ ཡེ་ནས་གཉིས་མེད་ཆོས་སྐུ་དག་པ་ལ༔ མ་རིག་དབང་གིས་སྒྲོ་དང་སྐུར་བཏབ་སྟེ༔ བདེ་དང་སྡུག་བསྔལ་འབྲས་བུ་སོ་སོར་སྨིན༔ དེ་ལྡོག་ཕྱིར་ན་རྒྱལ་བའི་དམ་མནོས་ཏེ༔ བདག་ཅག་མ་རིག་ལུས་དང་ངག་སེམས་ཀྱིས༔ བག་མེད་ཚུལ་གྱིས་དམ་ལས་འགལ་གྱུར་ཏེ༔
རྒྱལ་བ་འཁོར་བཅས་ཐུགས་དང་ཅི་འགལ་བ༔ ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ༔ བཟོད་པར་བཞེས་ནས་ཚངས་པར་སྩལ་དུ་གསོལ༔ ཞེས་པས་ནོངས་པར་བཤགས་ཤིང༌། འདོད་པའི་དོན་གསོལ་བ་ནི། དྲིལ་སྤོས་དང་བཅས། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་དགོངས༔ ཁྱེད་རྣམས་མཆོད་དང་སློབ་མ་ལ༔ ཕན་ཕྱིར་དཀྱིལ་འཁོར་འབྲི་འཚལ་ན༔
ཐུགས་རྗེས་དགོངས་ཏེ་བྱིན་གྱིས་རློབས༔ ཞེས་གསོལ་བ་ལན་གསུམ་གདབ་བོ། ། གསུམ་པ་སློབ་མ་སྟ་གོན་ནི། སློབ་མ་ཕྱི་རོལ་དུ་བོས་ལ་ཁྲུས་ནས་དབྱུང་བ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་དང་མཎྜལ་བཀྱེ་བསྡུ་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ
ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་ཡི་དམ་རྡོ་རྗེ་གཞོན་ནུ་བདུད་འདུལ་ཁྲོ་བཅུ་ཕྲ་ཐབས་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང༌། མཆོག་ཐུན་གྱི་དངོས་གྲུབ་ཐོབ་པར་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག །
གཞུང་གི་བགེགས་བསྐྲད་ལ་འཇུག་པ་ནི། ཧཱུྃ༔ སྙིང་རྗེའི་སྦྱིན་ཡུལ་མ་རིག་བགེགས་ཀྱི་ཚོགས༔ རྟོག་མེད་དེ་བཞིན་གཏོར་མས་ཚིམས་པར་དེངས༔ ཅི་སྟེ་མི་འགྲོ་ཞེན་པས་བཅིངས་སྲིད་ན༔ རིག་པ་རྡོ་རྗེའི་མཚོན་ཆ་དེས་ཆོམས་ཤིག༔ ཨོཾ་བཛྲ་བིདྷྭ་ཛྙཱ་ན་མཱ་ར་སརྦ་བིགྷྣཱན་ཚིནྡྷ་ཚིནྡྷ་ཧཱུྃ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ།
གུ་གུལ་བདུག ། གཞུང་གི་མཚམས་གཅོད་པ་ནི། ཧྃའུ༔ རྡོ་རྗེ་གསུམ་གྱི་དཀྱིལ་འཁོར་བདག༔ ཡེ་ནས་མ་བཅོས་གཞལ་ཡས་ཁང་༔ རང་བཞིན་རླུང་ལྔ་སྲུང་བའི་གུར༔ སོ་འཐབ་འཁྲིགས་པས་མཚམས་ཆོད་ཅིག༔ ཨོཾ་བཛྲ་ཏྲ་ཡ་མཎྜ་ལ་ཡཾ་པཉྩ་སརྦ་བཛྲ་རཀྵ་ཡེ་སྭཱ་ཧཱ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ།
དེ་ནས་སློབ་དཔོན་གྱིས་ཞྭ་ཆོས་དང་བཅས་ཏེ། ལོ་རྒྱུས་བརྗོད་པ་ནི། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དམ་པའི་ཆོས་ཟབ་མོ་ཉམས་སུ་བླང་བར་བགྱིའོ། ། དེའང་ཐུན་མོང་ཐེག་པའི་ལམ་ལ་ཞུགས་ན་བསྐལ་པ་གྲངས་མེད་གསུམ་ལ་སོགས་པར་རྩོལ་སྒྲུབ་ཀྱི་ཡུན་འགོར་བས། དེའི་བར་དུ་མ་རྒན་རྣམས་སྡུག་བསྔལ་དོས་དྲག་པོས་མནར་བར་འདུག་པས། ད་རེས་ཚེ་གཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པར་བྱ་བའི་ཕྱིར་འབྲས་བུ་རྡོ་རྗེ་ཐེག་པར་ཞུགས་པར་བྱའོ། ། དེའང་སྨིན་བྱེད་ཀྱི་དབང་བསྐུར་ཟབ་མོ་སྔོན་དུ་མ་སོང་ན་མི་རུང་སྟེ།
རྒྱུད་གསང་སྙིང་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་ན། ། ཉན་ལ་སོགས་པར་བརྩོན་པ་ནི། ། འབྲས་བུ་མེད་ཅིང་བརླག་པར་འགྱུར། ཞེས་གསུངས་པས། ཐོག་མར་སྨིན་བྱེད་ཀྱི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱའོ་སྙམ་པའི་སྒོ་ནས་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། དེའང་བླ་མེད་ཡང་ཕུར་གྭའུ་དམར་ནག་ཅེས་པ་གཉིས་མེད་ཟུང་འཇུག་གམ།
ཐབས་ཤེས་ཁ་སྦྱོར་ཏེ་གཉིས་སུ་མེད་པའི་དོན་ཡིན། སློབ་དཔོན་པདྨ་སཾ་བྷ་ཝའི་གཏེར་ལུང་ལས། ཤ་འུག་སྟག་སྒོར་མ་ནིང་གཏེར་བཅུ་སྦས༔ ཞེས་པ་མ་ནིང་ནི༔ ཡང་དག་རྫོགས་པ་ཆེན་པོ༔ ཕུར་པ་བདུད་བཞི་གཡུལ་རྒྱལ༔ ཕུར་སྐྱོང་དགྲ་བགེགས་ཚར་གཅོད་དེ༔ ལྷ་གཅིག་ལ་དོན་གསུམ་ཚང་པ་མ་ནིང་གི་མཚན་ཉིད་དོ༔ གུ་རུ་པདྨས་ཡང་ལེ་ཤོད་དུ་དཔལ་ཡང་དག་གི་སྒྲུབ་པ་མཛད་པའི་ཚེ་བར་ཆོད་ཀྱི་རྣམ་པ་བྱུང་བས་རྡོ་རྗེ་གདན་ནས་རིག་འཛིན་རྣམས་ལ་གསོལ་བ་ལྟར། ཕུར་པའི་གླེགས་བམ་ཕེབས་པ་ཙམ་གྱིས་བར་ཆོད་ཀྱི་གཡུལ་ལས་རྒྱལ་བའི་ཚུལ།
བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔ ཡང་དག་བདེ་ཆེན་སྙིང་པོ་བསྒྲུབས་པའི་ཚེ༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཞེས་བཀའ་གཏེར་གྱི་ལོ་རྒྱུས་རྣམས་སུ་རྒྱ་ཆེར་གསལ་བ་ལྟར་རོ། ཁྱད་པར་དུ་སྒྲུབ་སྐོར་འདི་གའི་ལོ་རྒྱུས་ལས། རྒྱ་གར་ཡུལ་དུ་དགའ་རབ་རྡོ་རྗེ་ནས་པྲ་བྷ་ཧསྟཱི་དང་༔ པདྨ་འབྱུང་གནས་ལ་བརྒྱུད་ཏེ་ཡེ་ཤེས་མཚོ་རྒྱལ་ལ་གཏད༔ བལ་ཡུལ་ནས་བལ་པོ་ཇི་ལ་ཇི་ས་དང་ཤཱཀྱ་དེ་མ༔ ཀུ་ལ་ཀུ་ས་གཉིས་ཀྱིས་བརྒྱུད་པ་བལ་པོ་བ་སུ་དྷ་ར་ལ་བཀའ་གཏད༔ བསམ་ཡས་སུ་རླངས་ཆེན་དཔལ་གྱི་སེངྒེ༔
གྲུ་གུ་ཨེ་བག་ཤ༔ རུ་གྱོང་དར་མ་ར་ཙ༔ གནུབས་ནམ་མཁའི་སྙིང་པོ་རྣམས་ནས་ཁྲི་སྲོང་ལྡེའུ་བཙན་ལ་ལུང་ཕོག༔ ཕུར་པའི་རྒྱུད་ལ་ས་ཡ་གཅིག་དང་འབུམ་ཚོ་གསུམ་ཡོད༔ དེའི་ནང་ནས་བྱིན་རླབས་ཆེ་བ་ཡང་གསང་ཕུར་གཅིག་མ་ཡིན༔ བརྒྱུད་པ་ཉེ་ལམ་དུ་འཁོད་པ་བལ་པོ་བ་སུ་དྷ་ར་ཡིན༔ ཐུགས་ཀྱི་བུ་བཞིའི་ནང་ནས་ཆེ་བ་ཡིན༔ དེ་ལྟར་གྱུར་པ་ལས་ཡང་ཕུར་འདི་ཉིད་སྔོན་སློབ་དཔོན་ཆེན་པོ་པྲ་བྷ་ཧསྟཱི་ལ་ཞུས་པ་དང་༔ ཕྱི་མོར་སློབ་དཔོན་ཧཱུྃ་ཀ་ར་ལ་ཡང་ཕུར་སྦྲགས་མ་བྱ་བའི་གདམས་པ་ཡོད་པ་བོད་ནས་རྒྱ་གར་དུ་ལེན་དུ་ཕྱིན་པའི་རྒྱུད་བཅས་ཕྱོགས་གཅིག་ཏུ་དྲིལ་བ་སྟེ༔ ཡང་ཕུར་གྭའུ་དམར་ནག་ཏུ་གྲགས་པའོ༔
དེ་ལྟ་བུའི་རྩ་བའི་རྒྱུད་དང་༔ སྔོན་བྱུང་གི་རྒྱུད་བཅས་དཔལ་གྱི་བསམ་ཡས་སུ་རྒྱ་བོད་དང་མཁའ་འགྲོ་གསང་མཛོད་ནས་གདན་དྲངས་པ་བཅས་གབ་པ་མངོན་ཕྱུང་གི་རྒྱུད་དོ༔ དེའི་ནང་ནས་ལྷག་པ་ཁྱད་པར་དུ་འཕགས་པ་གནམ་ལྕགས་འཁྱུག་མོ་ཞེས་ཡང་ཕུར་གྭའུ་དམར་ནག་གོང་ཁུག་མར་གྲགས་པ་ཡིན་ནོ། ། དེ་ལྟ་བུ་སྒྲུབ་པའི་ཕན་ཡོན་ཡང་ཇོ་མོ་མཚོ་རྒྱལ་གྱི་ཞལ་ནས༔ ཨེ་མ་ཡང་ཟབ་འདི་ཉིད་བྱིན་རླབས་བཅུད་དུ་དྲིལ༔ ཕུར་པ་ཡིད་བཞིན་ནོར་བུ་སངས་རྒྱས་ལམ༔ ཕུར་པ་ཡིད་བཞིན་ནོར་བུས་དགོས་འདོད་འགྲུབ༔ ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔ ཕུར་པ་ཡིད་བཞིན་ནོར་བུས་ཕྲིན་ལས་འགྲུབ༔ ཕུར་པ་ཡིད་བཞིན་ནོར་བུས་བར་ཆོད་སེལ༔
ཕུར་པའི་གདེང་ཚད་གྲུབ་པའི་ཇོ་མོ་ངས༔ བློ་ཕུགས་ཡིད་བཞིན་ནོར་བུ་འདི་ལ་བཅའ༔ གདམས་པ་སྒྲུབ་ཐབས་རིན་ཆེན་གཏེར་དུ་སྦས༔ རྗེ་ཡི་བཀའ་བཞིན་བདག་གིས་སླུར་བླངས་པ༔ མ་ནིང་གཏེར་བཅུ་སྦས་པའི་གནས་སུ་འོས༔ བལ་བོད་མོན་ཁ་ཕུར་པ་བསྟེན་པའི་གནས༔ ཡང་ཕུར་གཅིག་དྲིལ་གདམས་ངག་ཟབ་མོའི་ཆོས༔ ཞེས་གསུངས་པ་བཞིན་བྱིན་རླབས་དེ་ལྡན་གྱི་སྨིན་བྱེད་དབང་བསྐུར་ཟབ་མོ་སྒྲུབ་པའི་སྐབས་སུ་བབ་པ་ཡིན། དེ་ལའང་སློབ་མ་ལྷག་པར་གནས་པ་དང༌། དངོས་གཞི་དབང་བསྐུར་བ་གཉིས་སུ་ཡོད་པ་ལས།
དེ་རིང་གི་སྐབས་སུ་སྟ་གོན་གྱི་ཆོས་རྣམས་བསྒྲུབ་པར་བྱ་བ་ཡིན་ལ། དེ་ལའང་བདག་ཉིད་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར། དེ་རིང་གི་སྐབས་ལྷག་གནས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ། མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ
བདེ་གཤེགས་གཙོ་བོ་བླ་མ་རྗེ༔ དེང་འདིར་ཡང་ཕུར་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོས་གནང་བ་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོའི་བཀའ་ཡིས་གནང་བ་ཐོབ་པར་མོས་མཛོད། དེ་ནས་རྒྱུད་འདག་པའི་སླད་དུ། མདུན་གྱི་ནམ་མཁར་བླ་མ་དང་བཅོམ་ལྡན་འདས། ཡང་དག་རྡོ་རྗེ་ཕུར་པའི་དཀྱིལ་འཁོར་གྱི་ལྷ་ཚོགས་ལ། སྐྱབས་ཡུལ་རྒྱ་མཚོའི་བསྐོར་བར་གསལ་བའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད།
ན་མོཿ དྲན་རིག་ངོ་བོ་གཅིག་ལ་ཀུན་རྫོགས་པའི༔ གདོད་ནས་ལྷུན་གྲུབ་རྩ་གསུམ་ཞི་ཁྲོའི་ཚོགས༔ དབྱེར་མེད་སྣ་ཚོགས་ཟུང་འཇུག་སྒྱུ་མའི་ངང་༔ ཀུན་ནས་ཀློང་ཡངས་ཆེན་པོར་སྐྱབས་སུ་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པའི། སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཧོཿ འཁོར་འདས་ཆོས་རྣམས་སྨྲ་བརྗོད་བློ་ལས་འདས༔ དེ་དོན་མ་རྟོགས་རྨོངས་པའི་འཁྲུལ་གཟུགས་རྣམས༔
དྲན་ཤེས་བག་ཡོད་ལམ་ལ་དགོད་བྱའི་ཕྱིར༔ ངེས་དོན་རྟོགས་པས་མི་དམིགས་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང་ཡེ་ཤེས་ཀྱི་ཚོགས་གཉིས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར། ཡན་ལག་བདུན་པའི་དོན་ཚུལ་བཞིན་ཡིད་ལ་བྱ་བ་དང༌། ངག་གིས་འདིའི་རྗེས་ཟློས་ལྷན་ཅིག་ཏུ་མཛོད། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟེན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། །
དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞིའི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། །
ཚེ་རབས་བགྲངས་པའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། །
མ་ལུས་ཡོངས་སུ་བཟུང་བར་བགྱི། དེ་ནས་ཁྱད་པར་སྔགས་ཀྱི་སྡོམ་པ་དང་དམ་ཚིག་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ཧོཿ རྡོ་རྗེ་གཞོན་ནུས་ཞེ་སྡང་གཅོད༔ མ་སྤངས་དམ་སྲུང་མེ་ལོང་ངང་༔ རིན་ཆེན་ནོར་བུས་དགའ་ཆེན་སྟོན༔ མ་སྤངས་དམ་སྲུང་མཉམ་ཉིད་ངང་༔ པདྨ་ལས་འཛིན་རབ་ཏུ་སྤྱོད༔ མ་སྤངས་དམ་སྲུང་སོར་རྟོགས་ངང་༔ རྒྱ་གྲམ་ཕྱག་རྒྱས་མི་བཏང་བཟུང་༔
མ་སྤངས་དམ་སྲུང་བྱ་གྲུབ་ངང་༔ ལས་རབ་དབང་ཆེན་སྡོམ་བཟུང་ངོ་༔ ཨོྃ་དྷརྨ་ས་མ་ཡ་ཤ་ར་ཎ་ཙིཏྟ་ཧཱུྃ༔
ལན་གསུམ། སློབ་དཔོན་གྱིས་ནང་མཆོད་ནས་བདུད་རྩི་བསྲེས་པའི་དམ་ཆུ་ཐོགས་ལ། ཧཱུྃ༔ འདི་ནི་རྟེན་འབྲེལ་ཡེ་ཤེས་ཆུ༔ དམ་ཚིག་ཅན་གྱིས་ཅི་ལྟར་གནས༔ རྒྱུན་བསྲུངས་དངོས་གྲུབ་སྣ་ཚོགས་རྙེད༔ ཉམས་དང་མ་བསྲུང་དུག་ཆུར་འགྱུར༔
དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོྃ་ན་ར་ཡ་ཨི་དནྟེ་ས་མ་ཡ༔ ལན་གསུམ་འཐུང་ལ་འཕྲོ་མ་རྒྱབ་ཏུ་འདོར། དེ་ནས་དཀྱིལ་འཁོར་གྱི་བར་ཆད་བསྲུང་ཕྱིར་དཔུང་སྐུད་སྦྱིན་པ་ནི༔ སྔགས་འདིས་གང་མང་བྱིན་རླབས་བྱ༔ ཕོའི་ལག་གཡས་དང་མོའི་གཡོན་དུ་འདོགས༔ ཨོྃ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ མདུད་པའི་སྔགས་ནི༔ རཾ་ཏྲི་ཏྲི་ཙཀྲ་ཀ་ར་ཧཱུྃ་ཕཊ྄ཿ ཅེས་པས་སྔགས།
དེའང་དཔུང་སྐུད་སྦྱིན་པ་ལ་ཕོའི་དཔུང་པ་གཡས་དང་མོའི་གཡོན་དུ་བཅིངས་ལ་ཕྱག་མཚན་རྡོ་རྗེ་རྒྱ་གྲམ་གྱིས་རྒྱས་བཏབ་པས་ཉོན་མོངས་པའི་བདུད་ཀྱི་འགྱུ་ལམ་གཅོད། སྲུང་སྐུད་ཡེ་ཤེས་རིགས་ལྔ་མཚོན་པས་ཁ་དོག་ལྔ་ལྡན་དང་སྐུ་གསུང་ཐུགས་ཀྱི་རྒྱས་གདབ་ཕྱིར་རྡོ་རྗེའི་མདུད་པ་གསུམ་བོར། བ་འདི་ཉིད་བཅིངས་པས་ཕྱི་ལྟར་རླུང་མཁྲིས་བད་ཀན་ཐམས་ཅད་སྲུང་ཞིང་ནང་ལྟར་མ་དག་ཉོན་མོངས་པ་ཐམས་ཅད་སྦྱངས། གསང་བ་ལྟར་དག་པ་ཡེ་ཤེས་ཀྱི་རྩ་སྒོ་བྱེ། འབྲས་བུ་སྐུ་གསུམ་འཕོ་འགྱུར་མེད་པ་རྡོ་རྗེ་ལྟ་བུའི་ཏིང་འཛིན་མངོན་སུམ་དུ་མཇལ་བའི་མོས་པ་མཛོད། ཧཱུྃ༔ སྙིང་པོ་བརྟན་པར་འགྱུར་བ་དང་༔ དཀྱིལ་འཁོར་འཇུག་ལ་བགེགས་བྲལ་ཕྱིར༔ གསང་བ་སྔགས་ཀྱི་རྒྱ་ཆིངས་གདབ༔ གནས་པར་གྱུར་ཅིག་བཛྲ་ཧོཿ
ཨོྃ་བྷྲཱུྃ་ཙཀྲ་ཡེ་སྭཱ་ཧཱ༔ ཞེས་རྡོ་རྗེ་རྒྱ་གྲམ་གྱིས་རྒྱས་གདབ། རྨི་ལམ་བརྟག་ཕྱིར་སྐྱེ་མེད་ཡི་གེ་ཨཱཿརེ་གཏད། ཨོྃ་དང་པོ་སྐྱེ་མེད་སྟོང་པར་ཨཱཿ བར་དུ་འགགས་མེད་གསལ་སྣང་ཨཱཿ ཐ་མ་བདེ་སྟོང་འཛིན་མེད་ཨཱཿ རང་སེམས་དྲི་མེད་ཨཱཿདཀར་སྒོམས༔ ཨོྃ་ཨ་ཨ་ཨཱཿ སྙིང་གར་གཏད། དེ་ནས་གདན་ཀུ་ཤ་གཏད་པ་ནི།
ཨོྃ་ཧྱ་གྷྲྀ་ཝ་ སོགས་ཀྱིས་བསང་༔ སྭ་བྷཱ་ཝ་ཤུདྡྷོ་ སོགས་ཀྱིས་སྦྱངས༔ སྟོང་པའི་ངང་ལས་དྷཱི་དང་ཧཱུྃ་ལས་སྐྱེས་པའི་ཀུ་ཤ་སྔོ་ལྗང་རྨ་བྱའི་མགྲིན་མདོག་ལྟར་འཇམ་ལ་རེག་ན་བདེ་བ། སློབ་མ་རྣམས་ཀྱི་རྨི་ལམ་མི་འཁྲུགས་ཤིང་གསལ་བའི་ནུས་པ་དང་ལྡན་པར་གྱུར༔ དྷཱིཿཧཱུྃ༔ བདུན་ཙམ་བཟླས་རྗེས། སྔོན་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དེ་ཉིད་མཛད་པ་བཅུ་གཉིས་ཀྱི་སྒོ་ནས་ཞིང་འདིར་ཕེབས་སྐབས། ཆོས་ཀྱི་འཁོར་ལོ་རིམ་པ་གསུམ་བསྐོར་བའི་སྔོན་དུ་ཆུ་བོ་ནཻ་རཉྫ་ནིའི་ཉེ་འགྲམ་མ་གྷ་དྷའི་ཤིང་ལ་སྐུ་རྒྱབ་གཏད་ཅིང་རྩྭ་མཆོག་ཀུ་ཤའི་གདན་ལ་སྐྱིལ་ཀྲུང་བཅས་ནས། དྲན་པ་མངོན་སུམ་དུ་བཞག་སྟེ་བྱང་ཆུབ་མཆོག་ཏུ་མངོན་པར་སངས་རྒྱས་པ་བཞིན། དེང་འདིར་སྨིན་གྲོལ་གྱི་དབང་གིས་ལུས་ངག་ཡིད་གསུམ་སྨིན་པར་བྱ་བ་ལ་རྟེན་འབྲེལ་ཟབ་མོའི་རྨི་ལམ་དུ་ལེགས་ཉེས་བརྟག་པའི་རྩྭ་རིང་བའི་རྩེ་མོ་མདུན་དུ་བསྟན་ནས་སྔས་པ་དང༌།
ཐུང་བ་གདན་བྱས་ཏེ་སེངྒེ་ཉལ་སྟབས་ཀྱིས་གཉིད་ལོག་ལ་མགོ་བོ་དཀྱིལ་འཁོར་གྱི་ཕྱོགས་སུ་གཏད་ཅིང་རྨི་ལམ་གང་ཤར་བ་དེ་སྦ་གསང་མེད་པར་སྨྲ་བར་བྱའོ། ། ཧཱུྃ༔ སྔོན་བྱོན་རིག་འཛིན་འཕགས་པ་ཡིས༔ རྩྭ་མཆོག་ལ་ནི་གདན་བྱས་ཤིང་༔ རྟེན་འབྲེལ་རྨི་ལམ་བརྟགས་པ་བཞིན༔ ཁྱོད་ཀྱང་ལེགས་པའི་བརྡ་དེ་ཟུངས༔ ཨོྃ་བཛྲ་དྷརྨ་ཛྙཱ་ན་ཨཱ་ལི་ཀཱ་ལི་སྭཱ་ཧཱ༔ དེ་ནས་རྟེན་འབྲེལ་བརྟག་པ་ནི༔ དཀྱིལ་འཁོར་རིགས་ལྔ་ཚང་བ་ཞིག་གི་སྟེང་དུ་སྐྱེར་པའི་ཤིང་ལ་མགོ་བོ་མེ་ཏོག་དང་རྩ་བ་ཕུར་བུར་བགྱིས་པའི་སོ་ཤིང་སྨོན་ལམ་དང་བཅས་ནས་དོར་ཏེ༔ དེའང་སློབ་དཔོན་གྱིས་སོ་ཤིང་སྦྱིན་པའི་དུས་ཐལ་སྦྱར་བར་དུ་བླངས༔
རྗེས་ཟློས་ཀྱི་ཚེ་མཁའ་དབྱིངས་ཕྱག་རྒྱ་ཞེས་མཐེ་བོང་ལྟོ་སྦྱར་བའི་བར་སོ་ཤིང་གི་རྩ་བར་བཟུང་ནས་སོས་འཆའ་བའི་ཚུལ་དང༌། སོར་མོ་རྣམས་ཐད་ཀར་བརྐྱངས་པའི་གུང་མོས་སོ་ཤིང་གི་རྩེ་མོ་མེ་ཏོག་དང་ལྡན་པ་བཟུང་༔ དེ་ལྟ་བུའི་ཕྱག་རྒྱའི་བར་གྱི་སོ་ཤིང་ཅུང་ཟད་སོས་འཆའ་བ་དང་ལྷན་ཅིག་ཏུ་དམིགས་པ་སོ་ཤིང་ལས་བྱུང་བའི་འོད་ཟེར་གྱིས་ཁོང་པའི་ནང་གི་ནད་གདོན་སྡིག་སྒྲིབ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན། ནག་འདུར་གྱིས་ཕྱིར་ཐོན་ཏེ་དབང་ཆེན་གསེར་གྱི་ས་གཞི་ལ་ཐིམ་སོང་སྙམ་པ་དང༌། སྔགས་ལུང་འབོག་པའི་ཨཱཿདེ་ནི་སེམས་ཉིད་དབྱེ་བ་མེད་པ་དེ་ཉིད་ཀྱི་རྩེ་མོ་མེ་ཏོག་འདོར་ཡུལ་གྱི་མཎྜ་ལར་གཏད་དེ་དངོས་གྲུབ་ཀྱི་མཚན་མ་གསལ་པོར་སྟོན་ཅིག་སྙམ་པས་འདིའི་རྗེས་ཟློས་མཛོད༔ ཧཱུྃ༔ བདག་ལུས་ཕུང་པོ་རྣམ་དག་ལྗོན༔ དྲྭ་བས་བརྒྱན་པར་མེ་ཏོག་ཤིང་༔ དཀྱིལ་འཁོར་ལྷ་ལ་འབུལ་དམིགས་ནས༔ དོར་ནས་རྟེན་འབྲེལ་གང་འགྲུབ་སྟོན༔
ཨོྃ་མུ་ལ་ཨིཥྚ་པུཥྤེ་ཡེ་སྭཱ་ཧཱ༔ ཞེས་བདེན་ཚིག་དང་བཅས་པས་དོར་བས༔ དབུས་སུ་བབས་ན་མཆོག་གི་དངོས་གྲུབ་ཤར་དུ་ཞི་བ། ལྷོར་རྒྱས་པ། ནུབ་ཏུ་དབང༌། བྱང་དུ་དྲག་པོ། མཚམས་བཞིར་ཐུན་མོང་གི་དངོས་གྲུབ་ཕྲན་ཚེག་རེ་ཐོབ་པའི་ལྟས་ཡིན། གལ་ཏེ་དལ་གྱི་ཕྱི་རོལ་དུ་ལྷུངས་ན་ངན་པས་ལན་གསུམ་དུ་བསྐྱར། མ་ཕོག་ན་ཤིན་ཏུ་ངན་པས་དབང་གི་སྣོད་དུ་མི་རུང་བའི་ལྟས་ཡིན་པས་བླ་མ་དང་དཀྱིལ་འཁོར་ལ་བཤགས་པ་དང་དགེ་བ་རླབས་ཆེན་བྱ། མ་བྱས་ན་ཆོས་བསྒྲུབ་པ་ལ་བར་ཆད་འབྱུང་བས།
ལྷག་པར་ཚོགས་བརྒྱ་སཱཙྪ་དར་ལྕོག་སྦྱིན་པ་སོགས་རྒྱ་ཆེར་འབད་དགོས་སོ༔ དེ་ནས་སྤྱི་བོར་ཅོད་པན་གྱིས་བརྒྱན་པ་ནི༔ ཧཱུྃ༔ དམ་ཚིག་ཆེན་པོའི་དབང་རྟགས་ཕྱིར༔ སྣ་ལྔའི་ཅོད་པན་སྤྱི་བོར་བརྒྱན༔ དེང་ནས་ལྷ་དང་སྐལ་བ་མཉམ༔ རྟག་ཏུ་ཡི་དམ་འདི་ཟུངས་ཤིག༔ ཨོྃ་བཛྲ་ཛྙཱ་ན་ཀུ་མུ་ཊ་དྷ་ར་སཏྭཾ༔ འདིའི་དོན་ལྔ་ནི། དམ་ཆུ་ཁར་བླུད་པས་དམ་ཚིག་མི་ཉམས་པའི་ཁས་ལེན།
མནའ་ཐོ་རང་ཆད་ཀྱི་རྣམ་དབྱེ། ཅོད་པན་སྤྱི་བོར་བརྒྱན་པ་དཀྱིལ་འཁོར་དུ་འཇུག་པའི་དབང་རྟགས། དཔུང་སྐུད་ལེགས་པར་འདོགས་པ་མི་འགྱུར་བའི་རྒྱ་ཆིངས། ཨཱཿསྙིང་ཁར་སྒོམ་པ་སེམས་མི་འཁྲུལ་བའི་དམ་མཛེར། རྩྭ་གདན་འོག་ཏུ་འདིང་བ་སྒྲུབ་པ་མཐར་མ་ཕྱིན་བར་མི་འགུལ་བའི་དམ་བཅའ་སྟེ་སྔོན་དུ་འགྲོ་བའི་གཟེར་བུ་ལྔའོ། ། དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི། ཐམས་ཅད་ཀྱིས་ཕྱག་རྒྱ་སྤྱི་བོར་ཐལ་མོ་སྦྱར་ལ་རྡོར་སེམས་སྒོམ་ལུང་འབོག་པ་འདིའི་རྗེས་ཟློས་མཛོད། ཧོཿ བདག་ཉིད་སྒྱུ་ལུས་སྣང་སྟོང་སྤྱི་བོའི་སྟེང་༔ རིག་པ་སྐྱེ་མེད་དུང་མདོག་རྡོ་རྗེ་སེམས༔
རྡོར་དྲིལ་བསྣོལ་ཞིང་ཕྱག་རྒྱ་སྙེམས་མར་འཁྱུད༔ སྐྱིལ་ཀྲུང་ཐུགས་ཀའི་ཧཱུྃ་མཐར་ཡིག་བརྒྱས་བསྐོར༔ སྔགས་ཕྲེང་འཁོར་ཞིང་འོད་ཞུ་བདག་ལ་ཐིམ༔ བདུད་རྩིས་ལུས་ཁེངས་བག་ཆགས་གཡའ་བྲལ་བསྒོམ༔ ཞེས་ཡི་གེ་བརྒྱ་པ་བཟླས་ཤིང་སྐོང་བཤགས་སོགས་ལ་འབད་པས་བར་ཆད་སེལ་ཞིང་དབང་གི་སྣོད་རུང་དུ་འགྱུར་བའི་དགོས་པ་ཡོད་དོ། ། རྨི་ལམ་བཟང་པོའི་ལྟས་དང་ངན་ལྟས་གང་བྱུང་ཡང་རེ་དོགས་ཀྱི་རྗེས་སུ་མི་འབྲང་བར་ཆོས་ཐམས་ཅད་ཡེ་གདོད་མ་ནས་བདེན་མེད་སྒྱུ་མ་ལྟ་བུའི་ལམ་འཁྱེར་ལ་སློབ་པ་གལ་ཆེ། དེ་དག་གིས་བླ་མེད་ཡང་ཕུར་གྭའུ་དམར་ནག་གི་དཀྱིལ་འཁོར་དུ་འཇུག་པའི་ཐོག་མར་སྟ་གོན་གྱི་ཆོས་རྣམས་ལེགས་པར་གྲུབ་ཟིན་ཏེ་དངོས་གཞི་ནི་སང་ཉིན་འབྱུང་བ་ལགས་སོ། ། དེ་ནས་བསྔོ་བ་དང་སྨོན་ལམ་ལྷན་ཅིག་ཏུ་གནང་བར་ཞུ། བསོད་ནམས་འདི? དེ་དག་གིས་ སྟ་གོན་གྱི་ལེ་ཚན་ནོ།། །། ༈ གཉིས་པ་དངོས་གཞི་བླ་མེད་ཡང་ཕུར་གྭའུ་དམར་ནག་ལས་སྤྲོས་བཅས་དབང་ཆེན་རྡོ་རྗེའི་ཕྲེང་བ་རྔམ་ཀློང་རབ་ཏུ་འབར་བའི་སྨིན་བྱེད་དབང་ཆོག་གི་དངོས་གཞི་ལ།
སྦྱོར་དངོས་རྗེས་གསུམ་ལས། ཐོག་མར་སྦྱོར་བ་ནི། མདུན་གྱི་དཀྱིལ་འཁོར་དབུས་སུ། སྟེགས་བུ་མཐིང་ནག་གི་སྟེང་དུ། ཕུར་པའི་དཀྱིལ་འཁོར་རས་བྲིས་དགྲམ། དེའི་སྟེང་དུ་འབྲུ་ཚོམ་ལྷ་གྲངས་བཀོད་པའི་ཁར། རྐང་གསུམ་ཐོག་ཏུ་རྣམ་རྒྱལ་བུམ་པ་ཁ་རྒྱན་མགུལ་ཆིངས་མཐིང་ནག་གིས་བརྒྱན་པ། དེའི་ཐོག་ཏུ་ཀ་པཱ་ལར་བདུད་རྩི་ཆོས་སྨན་བཏབ་པའི་ཛ་གད་ཀྱིས་དགང༌། དེའི་ཁར་དར་དམར་བརྒྱད་ལྟེབས་ཀྱིས་བཀབ་ཅིང་མེ་ལོང་སིནྡྷུ་རས་ཆོས་འབྱུང་བསྣོལ་མའི་ལྟེ་བར་མཱུྃཿ ཟུར་བཞི་ཧ་རི་ནི་ས་བྲིས་པ་མན་ཤེལ་ཟུར་དྲུག་བཅས་དགོད།
མདུན་རྒྱབ་གང་བདེར་གོང་གཏོར་ལ། གདན་གྲུ་བཞི་སུམ་བརྩེགས་ཀྱི་སྟེང་དུ་ཕུར་སོ་གྱེན་དུ་བསླང༌། དེའི་སྟེང་དུ་རྩིབས་བཅུ། དེའི་སྟེང་དུ་འཁོར་ལོ་རྩིབས་བཞི། དེའི་སྟེང་དུ་ཆོས་འབྱུང་བསྣོལ་མའི་ཁར་དཔལ་གཏོར་ཟུར་གསུམ་རྩེ་ཐོན་དཔུང་གཤོག་སྣ་རྫེ་བྱས་ལ་པད་འདབ་དང་པད་ཚབ་བྱའོ། ། དེ་ནས་ཕུར་སྲུང་བཅུ་དྲུག་སྤུངས་གཏོར། གཏེར་སྲུང་བཙན་རྒོད་ཀྱི་གཏོར་མ། དབང་གི་བཟློག་གཏོར། གཞན་ཡང་རང་ལུགས་རྒྱུན་གསོལ་གྱི་གཏོར་མ། ཆད་བརྟན་བསྐུལ་གསུམ་དཀར་བགེགས་བཅས་མཁོ་བའི་ཡོ་བྱད་དང༌།
དེ་བཞིན་དབང་གི་ཡོ་ཆས་ཨ་ཡིག ། དོར་ར། ཅོད་པན། བུམ་ཙཀ་ཆེ་མཆོག ། སྒྲུབ་ཕུར། ཡང་དག་ཆེ་མཆོག ། ཕྱག་མཚན་ལ་ཞི་བ་ཞེ་གཉིས། ཁྲག་འཐུང་ང་བརྒྱད། རྡོ་རྗེ་གཞོན་ནུ། གཡས་ཀྱི་ཕྱག་མཚན།
གཡོན་གྱི་ཕྱག་མཚན། ཡུམ་གྱི་ཕྱག་མཚན། གསལ་བྱེད་རྡོ་རྗེ། ཡང་དག་རྡོ་རྗེ། ཡབ་ཡུམ་ཕྱག་མཚན། ཀཱི་ལ་སྲས་བཞི། ཁྲོ་བཅུ། དབང་མོ་ཉེར་བརྒྱད། སྒོ་མ་བཞི། བཀའ་གཉན་ཉེར་བཞི།
ཞི་བའི་རྒྱན་ཆས། དྲག་པོའི་རྒྱན་ཆས། དྲག་པོའི་ལས་ཆས། སྲོག་སྔགས་ཧཱུྃ་བྷྱོ། པད་ཕྲེང༌། མེ་ལོང༌། མཆོད་རྟེན། སྨན་རཀ་གཏོར་གསུམ། རྡོ་རྗེ་རྒྱ་གྲམ། མེ་ལོང་ཤེལ་རྡོ།
རིག་ཙཀ ། ཤེལ་རྡོ། སྲུང་འཁོར། བཟློག་འཁོར། ཧོམ་ཁུང༌། རལ་གྲི། མེ་ཧོམ། ཧོམ་གཟར། དཀྱིལ་འཁོར། པོ་ཏི།
དུང་དཀར། འཁོར་ལོ། བཀྲ་ཤིས་རྟགས་རྫས་བཅས་དཀྱིལ་འཁོར་གྱི་དབང་རྫས་མཆོད་རྫས་སོགས་མ་ཚང་བ་མེད་པར་གཞུང་བཞིན་དུ་འདུ་བྱས་ལ། ཐོག་མར་ཚིག་བདུན་གསོལ་འདེབས། སྐྱེས་རབས་གསོལ་འདེབས་སོང་ནས། ལས་གཞུང་གསོལ་འདེབས་སྐྱབས་སེམས་ནས་བཟུང་བདག་བསྐྱེད་མཆོད་བསྟོད་བར་སོང་ནས་ཛ྄པ་ཁང་དབྱེ་ཞིང༌། བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་གདབ་རྣམས་བྱ་ལ་དཀྱིལ་འཁོར་ཡོལ་བས་དགབ། རང་ལུགས་གསོལ་ཁ་སྤྱི་དང་བྱེ་བྲག་ཕུར་སྲུང་བཅུ་དྲུག་དང་གཏེར་སྲུང་བཙན་རྒོད་ཀྱི་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། །
གཉིས་པ་དངོས་གཞི་དབང་བསྐུར་བ་ནི། སྟ་གོན་སྔོན་དུ་སོང་བའི་སློབ་མ་རྣམས་ཕྱི་རོལ་དུ་འཁོད་པར་ ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ།
ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་ཡང་དག་ཆེ་མཆོག་ཧེ་རུ་ཀ ། ཡི་དམ་རྡོ་རྗེ་གཞོན་ནུ་བདུད་འདུལ་ཁྲོ་བཅུ་ཕྲ་ཐབས་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང༌། མཆོག་ཐུན་གྱི་དངོས་གྲུབ་ཐོབ་པ་ལ་མི་དབང་བར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གཞུང་གི་བགེགས་བསྐྲད་ལ་འཇུག་པ་ནི། ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་རང་བྱུང་ཧེ་རུ་ཀཿ
ང་ཡི་བཀའ་ལས་བགེགས་ཚོགས་འདའ་མ་བྱེད༔ གཏོར་མ་ཁྱེར་ལ་རང་རང་གནས་སུ་དེངས༔ ཅི་སྟེ་མི་འགྲོ་འདི་རུ་འཚེ་བྱེད་ན༔ རྩལ་ཆེན་ལས་ཀྱི་ཕོ་ཉ་སྐར་ལྟར་འཁྲུགས༔ མེ་འོད་མཚོན་ཆ་དྲག་པོའི་ཐོག་སེར་གྱིས༔ བརྡུང་ཞིང་ཕྱེ་མར་བཅོམ་པར་གདོན་མི་ཟ༔ དེ་བས་གནོད་བྱེད་འབྱུང་པོ་ཕྱིར་དེངས་ཤིག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ།
རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔ དཔལ་ཆེན་ཐུགས་ལས་ཁྲོ་བཅུ་ཕྲ་ཐབས་འཕྲོས༔ སྟེང་འོག་ཕྱོགས་བཅུར་ཁེངས་ཤིང་མུ་མཐའ་ཁྱབ༔
མཚམས་གཅོད་ཁྲོ་ཚོགས་དྲག་སྔགས་འུ་རུ་རུ༔ གཟི་བརྗིད་མེ་ཆར་ཚྭ་ཚྭ་སི་ལི་ལི༔ གླགས་ལྟ་བགེགས་སྲིན་འབྱུང་པོ་མཚམས་ཆོད་ཅིག༔ ཨོཾ་བཛྲ་ཀྲོ་ཏ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་ཧཱུྃ་སརྦ་ད་ཧ་ཨ་མུ་ཀ་བྷནྡྷ་བྷནྡྷ་ཧཱུྃ་ཕཊ྄ཿ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། སློབ་དཔོན་ཤར་ཕྱོགས་ཀྱི་སྒོ་དྲུང་དུ་བཞེངས་ལ། དེ་ནས་ཁྱེད་རང་རྣམས་ཀྱི་དཀྱིལ་འཁོར་གྱི་སྒོའི་ཕྱི་ནས་སྒོ་སྲུང་རྣམས་ལ་གནང་བ་ཞུ་བའི་མོས་པས་འདིའི་རྗེས་ཟློས་མཛོད། ཧོཿ ཡེ་ཤེས་སྒོ་བ་དགོངས་སུ་གསོལ༔
བླ་མེད་ཡང་གསང་དཀྱིལ་འཁོར་དུ༔ སྐལ་ལྡན་ལས་ཅན་འཇུག་པའི་ཕྱིར༔ རྣམ་དག་སྨོན་ལམ་སྒོ་ཕྱེས་འཚལ༔ དེ་ལྟར་གསོལ་བ་བཏབ་པ་ལ་དཀྱིལ་འཁོར་ཆེན་པོ་འདིར་ལས་ཅན་སྐལ་ལྡན་མ་གཏོགས་པ་སྐལ་མེད་རྣམས་ཀྱིས་བལྟ་བར་མི་རུང་བས་རིགས་དང་སྐལ་བ་འདྲི་བ་འདི་ལ་གསན་པར་ཁྱབ་པ་གདའ། ཧོཿ ངེད་རྣམས་འབར་བ་དྲག་པོའི་རིགས༔ ཕོ་བྲང་ཆེན་པོའི་སྒོ་སྐྱོང་སྟེ༔ སྐལ་ལྡན་སྲུང་ཞིང་བདུད་རིགས་གཞོམ༔ དེ་བས་དམ་ཚིག་བསྣོལ་ནུས་སམ༔ ཞེས་དྲིས་པའི་ལན་དུ་དེ་ལྟ་བུའི་སློབ་མ་སྣོད་ཀྱི་སྐྱོན་དང་ལྡན་པ་མ་ལགས་ཤིང༌།
རིགས་དང་སྐལ་བར་ལྡན་པ་ཡིན་པས་ཐུགས་བརྩེ་བས་དགོངས་ནས་འཇུག་པར་གནང་བ་ཞུ་བས་འདིའི་རྗེས་ཟློས་མཛོད། ཧོཿ ངེད་རྣམས་སྐལ་ལྡན་དམ་ཚིག་ཅན༔ ཡང་དག་དཀྱིལ་འཁོར་གཉན་དག་ལ༔ དད་མོས་གདུང་ཞིང་འདུན་ལགས་པས༔ འཇུག་པའི་བརྡ་སྒོ་ལེགས་ཕྱེས་འཚལ༔ ཞེས་ཞུས་པས་ཕྱོགས་ཀྱི་སྒོ་བ་རྣམས་ཀྱིས་དཀྱིལ་འཁོར་གྱི་སྒོ་བཞི་ཤག་གིས་ཕྱེས་པ་ལ་ནང་དུ་འཇུག་པའི་མོས་པ་མཛོད། ཅེས་པས་སྒོ་དབྱེ་ལ་ནང་དུ་སྤྲོ་བ་དང་བཅས་འཇུག་པ་ལ་ཕྱི་འབྲང་གི་བགེགས་རྡོ་རྗེ་གིང་ཆེན་རྣམས་ཀྱིས་བསྐྲད་པའི་ལས་མཛད་པར་མོས་མཛོད། སྒོ་དྲུང་དུ་གིང་དཀར་ནག་གིས་རྡོ་ཐུན་ཐོགས་ཏེ། རྔམ་སྟབས་ཧ་ཧ་དགྱེས་པའི་གར་དང་བཅས་ཏེ་ཕྱིར་འབྲང་གི་འབྱུང་པོ་བསྐྲད།
ཧཱུྃ་ཛཿ དམ་ཚིག་ཆེན་པོའི་དཀྱིལ་འཁོར་དུ༔ འཇུག་པ་ཁྱེད་ཅག་སྐལ་ལྡན་ན༔ བསྒྲུབ་ལ་མི་དབང་གནོད་བྱེད་བགེགས༔ མཐར་ཞིང་མཚམས་བཅད་ཕྱིར་དེངས་ཤིག༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་ཧཱུྃ་ཧཱུྃ་གིང་ཀ་ར་གིང་ཀ་ར་གནོད་བྱེད་ཐམས་ཅད་ཚིནྡྷ་ཚིནྡྷ་ཕཊ྄ཿ
ཅེས་ཐུན་བརྡེག་གོ ། དེ་ནས་ནང་དུ་ཞུགས་ལ་གྲལ་དུ་འཁོད་པར། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དྲུང་དུ་ཐལ་མོ་མེ་ཏོག་དང་བཅས་དཀྱིལ་འཁོར་གྱི་མདུན་དུ་འཇུག་པའི་ཕྱིར་གནང་བ་ཞུ་བ་འདིའི་རྗེས་ཟློས་མཛོད། ཧོཿ
རིག་འཛིན་རྡོ་རྗེ་སློབ་དཔོན་དགོངས༔ བླ་མེད་ཡང་གསང་དཀྱིལ་འཁོར་དུ༔ སྐལ་ལྡན་བདག་ཅག་འཇུག་སྨིན་ཕྱིར༔ གཙོ་བོས་དེང་འདིར་བཀའ་གནང་སྩོལ༔ དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ། ཧོཿ འདི་ཉིད་ངོ་མཚར་གསང་བའི་མཆོག༔ ཡང་ཕུར་སྔགས་ཀྱི་དཀྱིལ་འཁོར་ཏེ༔ ཤིན་ཏུ་བཀའ་གཉན་དམ་ལྕི་བས༔ ཡང་དག་ནུས་ན་ལེགས་པར་བསྟན༔
ཞེས་གསུངས་པའི་ལན་དུ་སློབ་མ་རྣམས་ཀྱིས་འདིའི་རྗེས་ཟློས་མཛོད། ཧོཿ རྨད་བྱུང་དག་པ་རབ་འབྱམས་ལ༔ བདག་ཅག་དོན་ལྡན་ཅིས་མི་དད༔ ངེས་དོན་བསྒོམ་ཕྱིར་སྲོག་ལྟར་བཟུང་༔ མི་འདའ་དམ་ཚིག་ལྡན་ལགས་སོ༔ དེ་ནས་རྡོ་རྗེ་སློབ་དཔོན་གྱི་ཕྱག་ཏུ་རྡོ་རྗེ་ཐོགས་ལ་དབྱེ་རྒྱ་དང་བཅས། ཛ་ཧཱུྃ་བཾ་ཧོཿ པྲ་བེ་ཤ་ཡ་ཕཊ྄ཿ དཀྱིལ་འཁོར་གྱི་སྒོ་བཞི་ཤག་གིས་ཕྱེ་བར་མོས་མཛོད།
ཧཱུྃ༔ ཕོ་བྲང་ཆེན་པོ་ཡེ་ཤེས་དབྱིངས༔ ཡང་དག་རྡོ་རྗེའི་དཀྱིལ་འཁོར་ཉིད༔ དེ་རིང་ཁྱེད་རྣམས་འཇུག་པའི་ཕྱིར༔ རྟེན་འབྲེལ་བརྡ་ཡི་སྒོ་དབྱེའོ༔ ཨོྃ་ཛྙཱ་ན་པྲ་བེ་ཤ་ཡ་ཕཊ྄ཿ ཡོལ་བ་བསལ། དེ་ནས་ཡེ་ཤེས་ལྔའི་དར་ཐག་རིང་པོའི་སྣེ་མོ་སློབ་མ་རྣམས་ཀྱིས་བཟུང་སྟེ་སློབ་དཔོན་གྱིས་ཡེ་ཤེས་ལྔའི་ལམ་ལ་ཁྲིད་ཅིང་ནང་དུ་ཞུགས་པའི་མོས་པ་མཛོད། ཧཱུྃ༔ ང་ནི་ཡང་དག་སློབ་དཔོན་ཉིད༔
དེང་ཕྱིན་སྐལ་ལྡན་ཁྱེད་རྣམས་ཀྱང་༔ རིག་པ་རྡོ་རྗེའི་ལམ་བསྟན་ཕྱིར༔ དཀྱིལ་འཁོར་འདི་བཟུང་ནང་དུ་ཤོག༔ ཨོྃ་བཛྲ་དྷརྨ་ཛྙཱ་ན་མཎྜ་ལ་དྷ་ར་ཧཱུྃ༔ ཞེས་པས་ནང་དུ་ཁྲིད་ནས་གྲལ་ལ་འཁོད༔ སྔོན་ཆད་གསང་བའི་དཀྱིལ་འཁོར་མ་མཐོང་བའི་བརྡར་དར་དམར་པོ་ཁ་ཚར་མ་ཉམས་པའི་གདོང་གཡོགས་རེ་བཅིངས་པའི་མོས་པ་མཛོད། ཙཀྵུ་བྷནྡྷ་ཝཱ་ར་མ་ཎ་ཡ་ཧཱུྃ། སླད་ནས་དཀྱིལ་འཁོར་གྱི་ལྷ་ཚོགས་ཕྱག་སྟོང་དུ་མཇལ་མི་རུང་བས་ཕྱག་རྟེན་དུ་ཨུ་དུམ་ཝཱ་ར་ལ་སོགས་པའི་མཆོག་གི་མེ་ཏོག་རྣམ་པ་ལྔའི་ཆུན་པོ་ཡང་ཞིང་མ་ཉམས་པ་རེ་ཐོགས་པར་མོས་ཤིག༔ ཨོྃ་པུཥྤེ་སིདྡྷི་ཧཱུྃ༔ ད་འོ་ན།
ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དམ་པའི་ཆོས་ཟབ་མོ་ཉམས་སུ་བླང་བར་བགྱིའོ། ། དེའང་ཐུན་མོང་ཐེག་པའི་ལམ་ལ་ཞུགས་ན་བསྐལ་པ་གྲངས་མེད་གསུམ་ལ་སོགས་པར་རྩོལ་སྒྲུབ་ཀྱི་ཡུན་འགོར་བས། དེའི་བར་དུ་མ་རྒན་རྣམས་སྡུག་བསྔལ་དོས་དྲག་པོས་མནར་བར་འདུག་པས། ད་རེས་ཚེ་གཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པར་བྱ་བའི་ཕྱིར་འབྲས་བུ་རྡོ་རྗེ་ཐེག་པར་ཞུགས་པར་བྱའོ། ། དེའང་སྨིན་བྱེད་ཀྱི་དབང་བསྐུར་ཟབ་མོ་སྔོན་དུ་མ་སོང་ན་མི་རུང་སྟེ། རྒྱུད་གསང་སྙིང་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་ན། །
ཉན་ལ་སོགས་པར་བརྩོན་པ་ནི། ། འབྲས་བུ་མེད་ཅིང་བརླག་པར་འགྱུར། ཞེས་གསུངས་པས། ཐོག་མར་སྨིན་བྱེད་ཀྱི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱའོ་སྙམ་པའི་སྒོ་ནས་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེའང་མདོ་རྒྱུད་བསྟན་བཅོས་དྲི་མ་མེད་པ་རྣམས་ནས་ཇི་སྐད་གསུངས་པ་བཞིན། སྣོད་ཀྱི་སྐྱོན་གསུམ་དྲི་མ་དྲུག་མི་འཛིན་པ་ལྔ་དང་བཅས་པ་སྤངས་ནས་ལེགས་པར་གསན་དགོས་ཏེ། དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་དང་ལྡན་པས་ཉོན། །
བརྗེད་ངས་བློ་ལ་རྡོ་རྗེ་སེམས་དཔའ་སོགས། ། དུས་གསུམ་རྒྱལ་བ་རྣམས་ཀྱིས་བྱིན་མི་རློབས། ཞེས་གསུངས་པ་ཐུགས་ངེས་དང༌། རང་ལ་ནད་པའི་འདུ་ཤེས། ཆོས་ལ་སྨན་གྱི་འདུ་ཤེས། དགེ་བའི་བཤེས་གཉེན་ལ་སྨན་པ་མཁས་པའི་འདུ་ཤེས། ཆོས་ཉམས་སུ་ལེན་པ་ནི། སྨན་བསྟེན་ན་ནད་ཉེ་བར་སེལ་བའི་འདུ་ཤེས་ཏེ་ཡང་དག་པའི་འདུ་ཤེས་བཞི་དང་ལྡན་པ། ཕ་རོལ་དུ་ཕྱིན་པ་དྲུག་དང་ལྡན་པའི་སྒོ་ནས། དགེ་བའི་བཤེས་གཉེན་དཀྱིལ་འཁོར་གྱི་བདག་པོ་དངོས་སུ་མོས་གུས་དད་པ་ལྡན་དང་པས་སྒོ་གསུམ་ལེགས་པར་བསྡམས་ཏེ་གཞན་དུ་མ་ཡེངས་པའི་སྒོ་ནས་གསན་འཚལ།
དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། ཐོག་མར་རང་རེ་རྣམས་ཡིད་བཞིན་གྱི་ནོར་བུ་ལག་ཏུ་ལོན་པའི་དཔེ་བརྒྱ་སྟོང་གིས་ཆར་ཡང་མི་ཕོད་པ། ཤིན་ཏུ་རྙེད་པར་དཀའ་ལ་རྙེད་ན་དོན་ཆེན་པོ་དང་ལྡན་པ་དལ་འབྱོར་བཅོ་བརྒྱད་དང་ལྡན་པའི་ལུས་རྟེན་བཟང་པོ་ཞིག་རྙེད་ཟིན་ཀྱང༌། དེ་ཁོ་ནས་མི་ཆོག་སྟེ་ཕྱི་མར་ཕན་པའི་ལྷ་ཆོས་ཤིག་བསྒྲུབ་དགོས། དེའང་འཕྲལ་དུ་མ་སྒྲུབ་ཚེ། ལར་སྙིགས་མའི་དུས་འདིར་འཚོ་རྐྱེན་ནི་དཀོན་ཞིང༌། འཆི་རྐྱེན་ནི་མང་བས། ནམ་འཆི་ཆ་མེད་འཆི་རྐྱེན་ངེས་མེད་ཡིན་པ་མ་ཚད་ཐ་ན་དེ་རིང་དང་སང་ཉིན་ཙམ་ཡང་མི་འཆི་བའི་ངེས་པ་མེད། འཆི་བའི་ཚེ་གཉེན་ཉེ་འབྲེལ་གྲོགས་དགའ་མཛའ་ཐོབ་གོ་ས་ནོར་ལོངས་སྤྱོད་སོགས་གང་ཡང་རྗེས་སུ་མི་འབྲང་སྟེ། ལས་དཀར་ནག་འབའ་ཞིག་རྗེས་སུ་འབྲང་བས་བདེ་སྡུག་གི་འབྲས་བུ་མི་བསླུ་བར་མྱོང་དགོས།
དེའི་ཚེ་ད་ལྟ་དགེ་བ་མ་སྒྲུབ་པར་ཁྱེར་རྒྱུ་ནི་མེད། སྡིག་པ་མི་འདོད་ཀྱང་འདོར་དུ་ནི་མི་བཏུབ། དེ་བས་ད་ལྟ་ཉིད་ནས་བླང་དོར་ཕྱིན་ཅི་མ་ལོག་པ་ཞིག་སྒྲུབ་པ་གལ་ཆེ། ལས་ཉོན་གཞན་དབང་གིས་འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་སྡུག་བསྔལ་ལས་མ་འདས་ཤིང༌། དེས་ན་ཕ་མ་སེམས་ཅན་ཐམས་ཅད་འཁོར་བ་ལས་ཐར་བའི་ཐབས་རྣམ་གྲོལ་གཏན་གྱི་འདུན་མ་དམ་པའི་ལྷ་ཆོས་རྣམ་དག་ཅིག་སྒྲུབ་དགོས། དེའང་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཅན་དེ་ཉིད་ཀྱིས་གདུལ་བྱའི་ཁམས་དབང་བསམ་པའི་བག་ལ་ཉལ་གྱི་རིམ་པ་དང༌། མཐུན་པར་ཆོས་ཕུང་བརྒྱད་ཁྲི་བཞི་སྟོང་སོགས་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་བསྡུས་ན། ཐེག་པ་དམན་པ་དང་ཐེག་པ་ཆེན་པོ་གཉིས་སུ་འདུ་ལ། དེའང་ཉན་རང་ཐེག་པས་དངོས་སུ་ལམ་དང་འབྲས་བུ་ཐར་པ་ཆ་ཤས་ཙམ་ལས་རྣམ་གྲོལ་གྱི་ལམ་རྫོགས་པར་མ་བསྟན་ཅིང༌། རང་འབྲས་མཐར་ཕྱིན་ཐོབ་ནས་ཀྱང༌།
གཟོད་ཐེག་ཆེན་ལ་འཇུག་དགོས་པས་ལམ་དམན་ལ་ཐེག་ཆེན་ནི་ཐེག་དམན་ལས་ཁྱད་པར་ཆེན་པོ་བདུན་གྱིས་འཕགས་ཚུལ། མགོན་པོ་བྱམས་པས། དམིགས་པ་ཆེན་པོ་ཉིད་དང་ནི། ། དེ་བཞིན་སྒྲུབ་གཉིས་དག་པ་དང༌། ། ཡེ་ཤེས་བརྩོན་འགྲུས་བརྩམས་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་དང༌། ། ཆེན་པོ་འདི་དག་དང་ལྡན་ཕྱིར། ། འདི་ནི་ཐེག་ཆེན་ཞེས་བྱར་བརྗོད།
ཅེས་གསུངས་པས། དམིགས་པ་ཆེན་པོས་ཆོས་ཉིད་ནམ་མཁའ་དང་འདྲ་བ་ལ་དམིགས་པ། སྒྲུབ་པ་ཆེན་པོས་རང་གཞན་གཉིས་ཀའི་དོན་སྒྲུབ་པ། ཡེ་ཤེས་ཆེན་པོ་བདག་འཛིན་གཉིས་ཀ་སྟོང་པའི་ཆོས་ཉིད་དང་སྙིང་རྗེ་ཟུང་དུ་འཇུག་པའི་ཡེ་ཤེས། བརྩོན་འགྲུས་ཆེན་པོས་བསྐལ་པ་གྲངས་མེད་པར་སེམས་ཅན་དོན་ལ་བརྩོན་པ། ཐབས་མཁས་ཆེན་པོ་སྲིད་ཞིའི་མཐའ་གང་ལ་མི་གནས་པ། གྲུབ་པ་ཆེན་པོ་སྟོབས་སོགས་སངས་རྒྱས་ཀྱི་ཡོན་ཏན་ཚད་མེད་པ། ཕྲིན་ལས་ཆེན་པོ་འཁོར་བ་ཇི་སྲིད་བར་གཞན་དོན་ལྷུན་གྲུབ་ཏུ་འབྱུང་བ་བཅས་ཐབས་བདུན་གྱིས་ཁྱད་པར་འཕགས་པའི་ཐེག་ཆེན་ནི་ལམ་གྱི་མཆོག་ཡིན། དེ་ལའང་གཉིས་ཏེ། གལ་པོ་ལས།
མཚན་ཉིད་རྒྱུ་ཡི་ཐེག་པ་ཡིས། ། སེམས་ཅན་སངས་རྒྱས་རྒྱུ་རུ་ཤེས། ། འབྲས་བུ་སྔགས་ཀྱི་ཐེག་པ་ཡིས། ། སེམས་ཅན་སངས་རྒྱས་ཉིད་དུ་ཤེས། ། རྒྱུ་དང་འབྲས་བུ་གང་ཡིན་པ། ། ཕྱོགས་ཀྱིས་རབ་ཏུ་ཤེས་པར་བྱ། ཞེས་གསུངས་པ་ལྟར། རྒྱུ་ལམ་དུ་བྱེད་པ་མཚན་ཉིད་ཀྱི་ཐེག་པ་དང༌། འབྲས་བུ་ལམ་དུ་བྱེད་པ་རྡོ་རྗེ་ཐེག་པ་གཉིས། སྤྱིར་བསྒྲུབ་བྱ་བྱང་ཆུབ་ཐོབ་པར་འདོད་པ་དོན་གཅིག་ཀྱང༌།
སྒྲུབ་བྱེད་ཐབས་ཀྱི་སྒོ་ནས་ཁྱད་པར་ཆེ་སྟེ། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་ཡི། ། དབང་པོ་རྣོན་པོས་རྐྱེན་བྱས་ཏེ། ། སྔགས་ཀྱི་ཐེག་པ་ཁྱད་པར་འཕགས། ཞེས་འཇུག་སྒོ་དབང་སོགས་ཐབས་ལ་མ་རྨོངས་པ་དང༌། རང་གཞན་གྱི་དོན་གཉིས་འབད་མེད་དུ་སྒྲུབ་པར་བྱེད་པས་ཐབས་མང་པོ། དཀའ་བ་མང་པོ་སྤྱད་མི་དགོས་པར་འབྲས་བུ་མངོན་དུ་བྱེད་པས་ཐབས་སླ་བ། དབང་པོ་རྣོན་པོའི་དབང་དུ་བྱས་ཏེ་གསུངས་པས་སྔ་མ་ལས་ཁྱད་འཕགས་ཀྱི་ཆོས་དུ་མ་ལྡན་པའི་གསང་སྔགས་རྡོ་རྗེ་ཐེག་པ་ཡིན།
དེ་ལའང་རྒྱ་གར་འཕགས་ཡུལ་དུ་དེ་ལྟའི་དབྱེ་བ་མེད་མོད། གངས་ཅན་གྱི་ཡུལ་འདིར་ལོ་ཙཱ་བས་འགྱུར་སྔ་ཕྱི་ལ་བརྟེན་ནས་སྔགས་གསར་རྙིང་གཉིས་སུ་བཏགས་པ་ལས། འདི་ནི་ཕྱི་འགྱུར་རྡོ་རྗེ་ཐེག་པ་གསར་མ་ལས་སྤྱན་འདྲེན་པ་པོ་ཡོན་བདག ། ཕྱག་བཞེས་གཙུག་ལག་ཁང༌། ཞུ་ཆེན་པཎྜི་ཏ། སྒྱུར་བྱེད་ལོ་ཙཱ། ཞུ་རྟེན་མེ་ཏོག ། བསྒྱུར་བྱའི་ཆོས་ཀྱི་ཁྱད་པར་ཏེ། ཁྱད་ཆོས་དྲུག་ལྡན་གྱིས་ཁྱད་པར་དུ་འཕགས་པའི་སྔ་འགྱུར་རྙིང་མ་ཡིན། དེ་ལའང༌།
རིང་བརྒྱུད་བཀའ་མ་ཉེ་བརྒྱུད་གཏེར་མ། ཟབ་མོ་དག་སྣང་གི་ཆོས་སྡེ་གསུམ་དུ་ཡོད་པ་ལས། ད་ལམ་འདིར་བཀའ་མ་ལས་བཀའ་བབ་ལུང་བསྟན། སྨོན་ལམ་དབང་བསྐུར། མཁའ་འགྲོ་གཏད་རྒྱ་སྟེ། ཁྱད་པར་གྱི་བརྒྱུད་པ་གསུམ་དང༌། གཙོ་བོ་བརྒྱུད་ཐག་ཉེ་ཞིང༌། གཏེར་ཡིག་གི་དཔེ་དཔང་མངའ་བས་ཁུངས་བཙུན་པ། གང་ལ་གང་འདུལ་གྱི་དུས་དང་མཚོན་པར་མངོན་པར་སྣང་བའི་ཟབ་ལམ་ནུབ་པ་མེད་པ་ཁྱད་པར་དུ་འཕགས་པ་ཟབ་མོ་གཏེར་གྱི་ཕྱོགས་སུ་གཏོགས་པ་ཡིན་དེའི་ཟབ་ཁྱད་ཀྱང༌། ཨོ་རྒྱན་རྡོ་རྗེ་འཆང་གི་བཀའ་ཡི་ཐང་ཡིག་ཏུ།
ཤིན་ཏུ་ཟབ་པའི་མཐར་ཐུག་སྙིང་པོ་རྣམས༔ སྤྱིར་ནི་བོད་ཁམས་གསར་དད་ཆེ་བ་དང་༔ སྙིགས་མའི་འགྲོ་ལ་ཕལ་ཆེར་སྙིང་བརྩེ་བས༔ དབུས་མཐའ་ཐམས་ཅད་གཏེར་གྱིས་བཀང་ནས་བཞག༔ ལས་ཅན་བུ་དང་འཕྲད་པའི་སྨོན་ལམ་བཏབ༔ མ་འོངས་དུས་སུ་རྟོག་གེ་ཐ་སྙད་མཁན༔ སྒོམ་ཆེན་ལ་སོགས་ཕྱོགས་དང་རིས་དྲེགས་ཅན༔ རང་ཆེ་འབྱིན་ཞིང་གཏེར་ལ་རྩོད་ན་ཡང་༔ སྙིགས་མའི་ཆོས་བྱེད་ཕལ་ཆེར་གཏེར་གྱིས་འདྲེན༔ ཟབ་ལ་ཁ་ཚང་མ་འགྲིབ་མཐའ་རྒྱས་ཤིང་༔
གདམས་པ་སྣ་རེས་གང་ཟག་གྲོལ་བར་ངེས༔ དེ་བས་ལས་སད་སྐལ་ལྡན་སྦྱང་པ་ཅན༔ འཆི་བ་དྲན་རྣམས་གཏེར་ཆོས་ཉམས་སུ་ལོངས༔ ཚེ་གཅིག་སངས་རྒྱས་ཐོབ་བོ་རྗེ་འབངས་གྲོགས། ཞེས་གསུངས་པ་བཞིན། སྙིགས་དུས་བསྟན་འགྲོའི་ཕན་བདེའི་རྩ་ལག་ནི་དུས་བབ་ཟབ་གཏེར་ལ་རག་ལས་པ་ཡིན། དེ་ལྟ་བུའི་ཟབ་གཏེར་རྣམས་གུ་རུ་ཡབ་ཡུམ་གྱིས་ཕྱི་མའི་བསྟན་འགྲོའི་བཙས་སུ་དགོངས་ནས། གངས་ཅན་གྱི་རི་བྲག་མཚོ་གསུམ་ནམ་མཁའ་བར་སྣང་ཐམས་ཅད་དུ་ཏིང་འཛིན་མི་ཤིགས་པའི་རྒྱས་བཏབ་སྟེ། ཡེ་ཤེས་དང་ལས་ལ་གྲུབ་པའི་མ་མོ་མཁའ་འགྲོ་ཆོས་སྐྱོང་གཏེར་སྲུང་རྣམས་ལ་གཉེར་ཁ་གཏད་ཅིང༌། དུས་ལ་བབ་ཚེ་ཆོས་བདག་བུ་ལ་སྤྲོད་ཅེས་སྨོན་ལམ་དང་བཅས་སྦས་པར་མཛད་ལ།
དེ་ཉིད་སྤྱན་འདྲེན་པོའང་སྔོན་གྱི་ཆོས་རྒྱལ་ལོ་པཎ་ས་ཆེན་པོ་ལ་བཞུགས་པའི་འཕགས་ཆེན་རྣམས། གང་འདུལ་སྤྲུལ་པའི་གཏེར་སྟོན་བརྒྱ་རྩ་སོགས་བྱོན་པར་མཛད་པ་ལས། འདི་ནི་གུ་རུའི་ཐུགས་སྲས་སྙིང་གི་བུ་དགུ་ཞེས། འཕགས་ཡུལ་གྱི་གྲུབ་ཆེན་རིག་འཛིན་བརྒྱད་དང་ཐ་མི་དད་པར་སྒྲུབ་སྡེ་བརྒྱད་ཀྱི་བཀའ་བབ་བུ་དགུའི་ནང་ཚན། འཇམ་དཔལ་སྐུའི་བཀའ་བབ་དང༌། ཁྱད་པར་དུ་མདོ་སྒྱུ་སེམས་གསུམ་གྱི་བསྟན་པའི་ཤིང་རྟ་ཆེན་པོ། གངས་ལྗོངས་སྔགས་འཆང་ཕུར་ཐོགས་ཡོངས་ཀྱི་རྒྱལ་པོ་གནུབས་ཆེན་སངས་རྒྱས་ཡེ་ཤེས་ཞེས་མཚན་ཉི་ཟླ་ལྟར་གསལ་ཞིང༌། གྲུབ་གཉིས་རྒྱ་མཚོའི་ཕ་མཐར་སོན་པ། གྲུབ་པའི་རྟགས་དང་རྫུ་འཕྲུལ་གྱིས་ནམ་མཁའི་དབྱིངས་སུ་འཕུར་ཞིང་ཉི་ཟླ་གདན་དུ་བཏིང་བ་དང༌། བྲག་ལ་ཕུར་པ་འདེབས་པ།
སྡིགས་མཛུབ་གཏད་པ་ཙམ་གྱིས་སྲ་མཁྲེགས་བྲག་གི་རི་བོའང་རྡུལ་ཕྲན་དུ་བཤིག་ནུས་པ་སོགས། མདོར་ན་བདུད་རྗེ་གླང་དར་མའང་རྗེ་འདིའི་ནུས་མཐུས་ཟིལ་གྱིས་མནན་པས། མདོ་སྒྱུ་སེམས་གསུམ་གྱི་བསྟན་པ་གོས་དཀར་ལྕང་ལོའི་སྡེ་དང་བཅས་པར་གླགས་བལྟ་བར་མ་ནུས་པས་མཚོན། བསྟན་པ་འཛིན་སྲུང་སྤེལ་བ་ལ་བཀའ་དྲིན་ཆེ་ཞིང༌། སྐུ་ཚེའང་མངའ་བདག་ཁྲི་སྲོང་ནས་རྗེ་དཔལ་འཁོར་བཙན་གྱི་བར་མི་ལོ་སུམ་བརྒྱ་མ་ཟིན་ཙམ་དུ་བཞུགས་པས་མཚོན། ནུས་པའི་མཐུ། རྣམ་བཞིའི་ལས། འཆི་མེད་ཚེ་སོགས་ཐུན་མོང་གི་གྲུབ་པ་དང༌། ཐུན་མིན་སྐུ་ཚེ་དེ་ཉྀད་ལ་ཐེག་མཆོག་སྙིང་པོའི་ལམ་མཐར་སོན་ཞིང༌། མཐར་སྐུ་མི་སྣང་བར་འོད་ལུས་སུ་གཤེགས་པ་དེ་ཉིད་ཀྱི་ཡེ་ཤེས་སྒྱུ་མའི་རོལ་གར་སྤྲུལ་པའི་གཏེར་ཆེན་གཙུག་ལག་དཔལ་དགེ །
དུམ་རྒྱ་ཞང་ཁྲོམ། དྲི་མེད་ཀུན་དགའ་སོགས་གཏེར་སྟོན་རྐྱང་པ་བདུན་དང་གཞན་དུ་མ་བྱོན་པར་གཏེར་ལུང་རྡོ་རྗེའི་ཚིག་རྐང་དུ། གནུབས་ཆེན་ཁྱོད་འདི་ནས་སྐྱེ་བ་བཅུ་བདུན་པའི་མཚམས་སུ། མིང་གནམ་ལྕགས་ལས་གྲུབ་པ་མ་ངེས་པར་རླུང་ལྟར་རྒྱུ་བ་ཞིག་འབྱུང་ངོ་ཞེས་གསལ་བ་ལས་ཕྱི་མ་འདི་ནི། ཨོ་རྒྱན་གླིང་པའི་གཏེར་ལུང་ལས། དེ་ཉིད་མི་གནས་མྱ་ངན་འདས་འོག་ཏུ༔ ཆོས་ལོག་ཁྲིམས་རལ་དམ་ཉམས་ལུང་པ་འགེང་༔ ལྷ་མིའི་གནས་སུ་གྲགས་པའི་གཏམ་ངན་ཁྱབ༔ ཤ་འུག་སྟག་སྒོར་སྦས་པའི་གཏེར་ཁ་འདི༔ མི་བཞག་འདོན་པའི་རྟགས་དེར་བསྟན་ནས་བྱུང་༔
ཨུ་རྒྱན་གཏེར་བདག་གླིང་པ་ཞེས་བྱ་འབྱུང་༔ ཞེས་དང༌། ལུང་བྱང་ཆེན་མོར། ད་ལྟའི་དཔལ་ཆེན་སངས་རྒྱས་ཡེ་ཤེས་ཁྱོད༔ སྐྱེ་བ་འཕྲུལ་མེད་མདོ་ཁམས་ཕྱོགས་སུ་འབྱུང་༔ རྒྱལ་ཁམས་རྔམ་སྒྲ་ནག་པོ་ཡུལ་གྱི་མིང་༔ བྱ་ནག་གཤོག་རྡེབ་གཅན་གཟན་ངར་བའི་རོང་༔ རྩི་ཤིང་མདུང་རྩེ་གཟེངས་པ་ལྟ་བུའི་ཚལ༔ ཡབ་ཡུམ་གཤེད་གཞི་ཞེ་སྡང་ལོ་འཛིན་པ༔ ཤེས་རབ་བློ་ལྡན་ཟབ་གསང་ལས་སད་པའི༔
ལུས་ལ་བརྡ་རྟགས་ཤ་མཚན་རི་མོ་ནི༔ དྲག་པོའི་རྟགས་རྒྱ་སྤྱི་གཙུག་མེ་རིས་བརྒྱན༔ རྒྱུད་སྨིན་དབང་རྟགས་སོ་ཞོ་ཚེ་བུམ་ལྡན༔ སྟོང་ཉིད་དོན་ལྡན་སྙིང་ཁར་སྨེ་བས་བརྒྱན༔ ཚིགས་རྣམས་པདྨ་བརྡ་ནི་ཤེས་རབ་ལྡན༔ གསང་བར་ཧཱུྃ་མཐིང་ཀརྨ་ལས་འབྲེལ་གླིང་༔ མི་འགྱུར་རྟགས་ལྡན་སྐུ་ལྔའི་ཆོས་ལ་དབང་༔ མ་ངེས་བརྟུལ་ཞུགས་སྨྱོན་པ་ལྟ་བུར་སྤྱོད༔ ཕྱོགས་མེད་འགྲོ་དོན་རྒྱལ་ཁམས་རླུང་བཞིན་རྒྱུ༔ ཏི་སྒྲོ་གཡའ་ལུང་བྲག་གསུམ་ནས་བཟུང་སྟེ༔
རོང་ཆེན་ལྔ་ཡི་ཟབ་གཏེར་རྟགས་བདུན་དབང་༔ བཀའ་གསང་ཤོག་དྲིལ་བདུན་ཅུ་དོན་ལྔ་འདི༔ དབང་བཞི་བླང་ཞིང་ཕབ་ནས་ཡང་གཏེར་སྦོས༔ ཞེས་གསུངས་ལ། དེ་ལྟ་བུའི་བཀའ་གསང་ཟབ་མོ་གཏེར་གྱི་རིང་ལུགས་ལ་དབྱེ་ན་དབུས་གཏེར་ཟུག་པ་རྩ་བ་ལྟ་བུ། ཤར་གཏེར་འདྲིལ་བ་སྡོང་པོ་ལྟ་བུ། ལྷོ་གཏེར་གྱེས་པ་ཡལ་ག་ལྟ་བུ། ནུབ་གཏེར་གསལ་བ་མེ་ཏོག་ལྟ་བུ། བྱང་གཏེར་སྨིན་པ་འབྲས་བུ་ལྟ་བུར་གསུངས་པ་ལས། ད་ལམ་འདི་ནི་ཟུག་པ་རྩ་བ་ལྟ་བུའི་དབུས་གཏེར་གྱི་ཁོངས་སུ་གཏོགས་པ་ཡིན།
དེ་ལའང་ཕྱི་གཏེར་ནང་གཏེར་གསང་གཏེར་ཡང་གཏེར་མ་ནིང་གི་གཏེར་ཁ་ལ་སོགས་པ་གཏེར་རིགས་བཅོ་བརྒྱད་དུ་གྲགས་པ་ལས་འདི་ནི་མ་ནིང་གི་གཏེར་ཁོངས་སུ་གཏོགས་ཚུལ་ཡང༌། ཤ་འུག་སྟག་སྒོར་མ་ནེང་གཏེར་ཁ་སྦས། ཞེས་ཨཽ་རྒྱན་སངས་རྒྱས་གཉིས་པས་བོད་ཁམས་ཕན་བདཻའི་རྩ་ལག་དམ་པར་རྡོ་རྗེ་ལུང་གིས་བསྔགས་པ་རིག་འཛིན་གར་དབང་གནམ་ལྕགས་རྡོ་རྗེའམ། པདྨ་གཏེར་བདག་གླིང་པ་སོགས་མཚན་དགུ་དང་ལྡན་པ་དེ་ཉིད། གུ་རུ་ཡབ་ཡུམ་གནུབས་ཆེན་སོགས་ཀྱིས་རྗེས་སུ་བཟུང་ཤིང་གྲུབ་པའི་རྩལ་ཆེན་རྫོགས། སྣང་བ་ཐམས་ཅད་སྒྱུ་མར་ཤར་བས་སྣང་སྲིད་འདོད་རྒུར་བསྒྱུར་བའི་རྫུ་འཕྲུལ་ལ་མངའ་བརྙེས། ཆོས་སྐྱོང་རྣམས་བྲན་དུ་ཁོལ་ཞིང༌། ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས་གཏེར་གནས་སུམ་ཅུ་རྩ་དགུ་ལས་ཟབ་གཏེར་བདུན་ཅུ་རྩ་ལྔ་བཞེས་པའི་ནང་ཚན། བླ་མེད་ཡང་ཕུར་གྭའུ་དམར་ནག་ཅེས་བྱ་བ་འབྱིན་པའི་དུས་རྟགས་ལུང་བསྟན་མངོན་དུ་གྱུར་བའི་སྐབས། མི་མིན་ཡེ་ཤེས་ཀྱི་མཁའ་འགྲོ་མ་དབྱིངས་ཕྱུག་ཆོས་ཀྱི་སྒྲོལ་མས་གསང་བའི་ལས་རྒྱ་མཛད་ཅིང༌།
ཆུ་རྟ་སྔོན་པོ་རླུང་གཤོག་ཅན་གྱི་ཆིབས་འཕངས་སུ་དྲངས་ནས། མིག་འཕྲུལ་བཞིན་ཤྭ་འུག་སྟག་སྒོར་འབྱོར་བ་དང་གཏེར་སྲུང་བཙན་རྒོད་ཆེན་པོས་ས་གཡོ་རི་འགུལ་སྟོང་གསུམ་གཡོ་བའི་འུར་སྒྲ་དང་བཅས། ཤོག་སེར་ལས་ཕུར་དམ་རྫས་དང་བཅས་ཟབ་གཏེར་དུ་བཞེས་པའི་ཆོས་སྡེ་ཡིན་ལ། བསྒྲུབ་བྱའི་ལྷ་ཡི་ཚུལ་ཡང༌། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔ ཡང་དག་བདེ་གཤེགས་སྙིང་པོ་སྒྲུབ་པའི་ཚེ༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཞེས་གསལ་བ་ལྟར། གུ་རུ་ཉིད་བལ་ཡུལ་ཡང་ལེ་ཤོད་དུ་དཔལ་ཡང་དག་གི་སྒྲུབ་པ་མཛད་པའི་ཚེ་བར་ཆད་ཀྱི་རྣམ་པ་བྱུང་བས། བལ་མོ་ཇི་ལ་ཇི་ས་དང་ཀུ་ལ་ཀུ་ས་གཉིས་རྒྱ་གར་དུ་གསེར་ཕྱེ་བྲེ་བདུན་དང་བཅས་བརྫངས་པས།
བིདྱོཏྟ་མའི་རྒྱུད་འབུམ་སྡེ་ལས་ཕུར་པའི་གླེགས་བམ་མི་ཁུར་གཉིས་ཙམ་དང༌། ཁྱད་པར་དུ་ཧཱུྃ་ཀ་རའི་ཡང་ཕུར་གོང་ཁུག་མ་ཉི་ཟླ་ཁ་སྦྱོར་འདི་ཉིད་ཕེབས་པ་ཙམ་གྱིས་བར་ཆད་ཀྱི་གཡུལ་ལས་རྒྱལ་བའི་ཚུལ། བཀའ་གཏེར་གྱི་ལོ་རྒྱུས་རྣམས་སུ་གསལ་བ་ལྟར་གུ་རུ་པདྨ་ཉིད་ཀྱིས་ཀྱང་ཐུགས་དམ་ལྷག་པའི་ལྷ་འདི་ཁོ་ན་ཡིན་ལ་ཞལ་གསུང་ལས། དངོས་གྲུབ་ཆེ་བ་ཡང་དག་དང༌། བདུད་དང་བར་ཆོད་འདུལ་བ་ནི་རྡོ་རྗེ་ཕུར་པ་ལས་ལྷག་པ་མེད་པར་གསུངས་ནས། ཡང་ཕུར་སྦྲགས་མའི་སྒྲུབ་ཐབས་བརྒྱ་རྩ་མཛད་པར་ཡོངས་སུ་གྲགས་ཀྱང་ད་བར་ས་སྟེང་དུ་དངོས་སུ་ཐོན་པ་ནི་ཉུང་བར་སྣང་ངོ༌། ། དེའང་གཏེར་གཞུང་ལས། བླ་མེད་ཡང་ཕུར་གྭའུ་དམར་ནག་བྱ་བ་སྟེ༔ བླ་མེད་ཅེས་པ་ནི༔ ཐེག་པ་ཐམས་ཅད་ཀྱི་གོང་མ་ཡིན་པའི་བླ་མེད་དོ༔
ཡང་ཕུར་ཅེས་པ་ཡང་དག་པའི་ལྟ་བ་མ་ནོར་ཞིང་ཁོང་དུ་ཆུད་པའི་རྫོང་ཆེན་ཏེ༔ ཉི་མའི་སྙིང་པོ་ལྟར་གྲགས་ཤིང་རང་བཞིན་གྱི་དོན་ཐམས་ཅད་གཅིག་ཏུ་བསྒྲིལ་བའོ༔ ཕུར་པ་བྱ་བ་ནི༔ ཡང་དག་ཡེ་ཤེས་རོལ་པའི་སྒྲུབ་ཁོག་གིས་བར་ཆོད་བསལ་ཕྱིར་ཕུར་པ་སྐུ་གསུམ་སྐྱེ་མེད་ཀཱི་ལ་ཡར་གྲགས་པའོ༔ གྭའུ་དམར་ནག་ཅེས་པ་ནི༔ རྒྱུད་ཉི་ཟླ་ཁ་སྦྱོར་གྱི་རྣམ་པ་ཡིན་པའི་ཐབས་ཤེས་ཙམ་དུ་མཚོན་པའོ༔ སྦས་པའི་ཡུལ་ཤ་འུག་སྟག་སྒོ་དགོས་པ་ནི༔ ཤ་འུག་སྟག་སྒོར་མ་ནིང་གཏེར་ཁ་སྦས༔ ཞེས་བྱ་བའི་རྒྱུ་མཚན་ནོ༔ མ་ནིང་ཞེས་པ་ནི༔
ཡང་དག་རྫོགས་པ་ཆེན་པོ༔ ཕུར་པ་བདུད་བཞི་གཡུལ་རྒྱལ༔ ཕུར་སྐྱོང་དགྲ་བགེགས་ཚར་གཅོད་དེ༔ ལྷ་གཅིག་ལ་དོན་གསུམ་ཚང་བ་མ་ནིང་གི་མཚན་ཉིད་དོ༔ དེའང་རྡོ་རྗེ་ཕུར་པའི་བླ་བརྒྱུད་ལྟར་ན༔ བརྒྱུད་པ་གསུམ་སྟེ༔ རྒྱ་གར་ཡུལ་དུ་དགའ་རབ་རྡོ་རྗེ་ནས་པྲ་བྷ་ཧསྟཱི་དང་༔ པདྨ་འབྱུང་གནས་ལ་བརྒྱུད་ཏེ་ཡེ་ཤེས་མཚོ་རྒྱལ་ལ་གཏད༔ བལ་ཡུལ་ནས་བལ་པོ་ཇི་ལ་ཇི་ས་དང་ཤཱཀྱ་དེ་མ༔ ཀུ་ལ་ཀུ་ས་གཉིས་ཀྱིས་བརྒྱུད་པ་བལ་པོ་བ་སུ་དྷ་ར་ལ་བཀའ་གཏད༔
བསམ་ཡས་སུ་རླངས་ཆེན་དཔལ་གྱི་སེངྒེ༔ གྲུ་གུ་ཨེ་བག་ཤ༔ རུ་གྱོང་དར་མ་ར་ཙ༔ གནུབས་ནམ་མཁའི་སྙིང་པོ་རྣམས་ནས་ཁྲི་སྲོང་ལྡེའུ་བཙན་ལ་ལུང་ཕོག༔ ཕུར་པའི་རྒྱུད་ལ་ས་ཡ་གཅིག་དང་འབུམ་ཚོ་གསུམ་ཡོད༔ དེའི་ནང་ནས་བྱིན་རླབས་ཆེ་བ་ཡང་གསང་ཕུར་གཅིག་མ་ཡིན༔ བརྒྱུད་པ་ཉེ་ལམ་དུ་འཁོད་པ་བལ་པོ་བ་སུ་དྷ་ར་ཡིན༔ ཐུགས་ཀྱི་བུ་བཞིའི་ནང་ནས་ཆེ་བ་ཡིན༔ དེ་ལྟར་དུ་གྱུར་པ་ལས་ཡང་ཕུར་འདི་ཉིད་སྔོན་སློབ་དཔོན་ཆེན་པོ་པྲ་བྷ་ཧསྟཱི་ལ་ཞུས་པ་དང་༔ ཕྱི་མོར་སློབ་དཔོན་ཧཱུྃ་ཀ་ར་ལ་ཡང་ཕུར་སྦྲགས་མ་བྱ་བའི་གདམས་པ་ཡོད་པ་བོད་ནས་རྒྱ་གར་དུ་ལེན་དུ་ཕྱིན་པའི་རྒྱུད་བཅས་ཕྱོགས་གཅིག་ཏུ་དྲིལ་བ་སྟེ༔
ཡང་ཕུར་གྭའུ་དམར་ནག་ཏུ་གྲགས་པའོ༔ ས་མ་ཡ༔ ཨེ་མ་དབྱིངས་ཡངས་པ་ཆེན་པོ་སྐྱེ་མེད་ཀཱི་ལ་སྒྲོག་པའི་ཞིང་ཁམས་བཀོད་པ་ཕུན་སུམ་ཚོགས་པ་རུ་དཔལ་དང་པོའི་སངས་རྒྱས་ཡང་དག་བཞུགས་སོ༔ གནས་དེ་དང་ཉེ་བར༔ ལྷའི་དབང་པོ་རིན་ཆེན་འཕྲུལ་སྣང་བྱ་བའི་དད་དཔོན་ཆེན་པོ་ཞིག་བཞུགས་པ་ལ༔ ལྷ་མིན་རྒྱལ་པོ་ཏྲི་ཤ་ཏ་བྱ་བའི་གདུག་རྩུབ་ཆེ་བ་ཞིག་ཡོད་པས༔ ལྷའི་དབང་པོ་ལ་དམག་དྲངས་ཏེ་ཐེ་ཚོམ་པའི་ཚེ་ལྷའི་དབང་པོས༔ དཔལ་གསང་བའི་བདག་པོ་ལག་ན་རྡོ་རྗེ་འབྱུང་པོ་འདུལ་བྱེད་ལ་གསོལ་བ་བཏབ་པས༔ མདུན་གྱི་ནམ་མཁའ་ནས་ལག་ན་རྡོ་རྗེས་ལུང་བསྟན་ཏེ༔ ལྷའི་དབང་པོ་ཤིན་ཏུ་བྲེད་པར་མི་བྱའོ༔
བྱང་ཤར་མཚམས་ཀྱི་ཁ་ཆེ་ཧེ་ཆེན་བརྡལ་བའི་དུར་ཁྲོད་དུ༔ མཆོད་རྟེན་ཤྲཱི་པྲཉྫ་བྱ་བའི་མགུལ་དུ་བདུད་བཞིའི་གཡུལ་ལས་རབ་ཏུ་རྒྱལ་བའི་ཡང་ཕུར་སྦྲགས་མའི་གདམས་པ་ཡོད་དེ༔ དེ་དག་འབྱིན་པས་ལྷ་མིན་གྱི་གཡུལ་ཕམ་པར་འགྱུར་རོ༔ ཞེས་བཀའ་བསྩལ་ཏོ༔ རིན་ཆེན་འཕྲུལ་སྣང་དེ་ལྟར་འབྱིན་པས་མཆོད་རྟེན་དེའི་བུམ་པའི་ནང་དུ༔ གནམ་ལྕགས་ལས་གྲུབ་པའི་གཏེར་སྒྲོམ་སྡིག་པ་ར་ཙ་མགོ་དགུའི་རྣམ་པ་ཅན་ཞིག་ཡོད་པ་གདན་དྲངས༔ དེའི་ནང་ནས་ཡང་ཕུར་བདུད་ལས་རྣམ་པར་རྒྱལ་བའི་དྲག་སྔགས་ཆིག་བརྒྱུད་ཡོད་པ་དེ་བཀླགས་པས་ལྷ་མ་ཡིན་གྱི་དམག་རྣམས་རབ་ཏུ་ཕམ་པར་གྱུར༔ དེའི་རྒྱུད་དང་གདམས་པ་རྣམས་རླུང་གི་གསལ་བྱེད་ཀྱིས་སྒམ་བུར་བཅུག་ནས་ལྷའི་ཡུལ་དུ་སྦས་སོ༔ ལྷ་བུ་དེ་ཚེ་འཕོས་ནས་འཛམ་གླིང་དུ་སློབ་དཔོན་པྲ་བྷ་ཧསྟཱི་བྱ་བ་བླ་མེད་ཀྱི་དོན་ལ་མཁས་པར་གྱུར༔ དེའང་པྲ་བྷ་ཧསྟཱི་བྱ་བ་ལྟ་བའམ་དྲི་མེད་འོད་ཟེར་དུ་གྲགས་པ་དེ་ཉིད༔
ཡུལ་བི་ཏྭ་ཏ་མ་ལ་ཞེས་པའི་རིག་པའི་ཡེ་ཤེས་ཀློང་ལས་རང་བཞིན་དུ་ཁྱབ་པའི་གནས་སུ་བྱོན༔ རིག་འཛིན་རྡོ་རྗེ་ཆོས་དང་མཇལ་ཏེ་རྫོགས་པ་ཆེན་པོའི་ནམ་མཁའ་ཀློང་ཡངས་ཀྱི་རྒྱུད་རྣམས་གསན༔ མཆོག་གི་རིག་འཛིན་བརྙེས༔ འོག་མིན་དུ་བྱོན༔ དཔལ་དང་པོའི་སངས་རྒྱས་ཀུན་ཏུ་བཟང་པོ་དང་མཇལ༔ ཨ་ཏི་མཐའ་བྲལ་གྱི་དགོངས་པ་མངོན་དུ་གྱུར༔ མེ་རི་འབར་བར་བྱོན་ཏེ་རྡོ་རྗེ་སེམས་དཔའ་དང་མཇལ༔ ཕྱི་རྒྱུད་རྡོ་རྗེ་ཡང་རྩེའི་རྒྱུད་རྣམས་རྫོགས་པར་མཛད༔ མ་ལ་ཡར་བྱོན་ནས་དགའ་རབ་རྡོ་རྗེ་དང་མཇལ༔ རྡོ་རྗེ་རྣམ་པར་འཇོམས་པའི་ཕྱི་རྒྱུད་གསན༔
བི་ཏྭ་ཏ་མ་ལ་རུ་མཆོག་དང་ཐུན་མོང་ཐམས་ཅད་སྐད་ཅིག་གིས་རྫོགས་པར་གྱུར༔ དེའི་དུས་སུ་ཕྱི་པ་མུ་སྟེགས་དང་ནང་པ་སངས་རྒྱས་པ་གཉིས་འཁྲུག་པའི་ཚེ༔ མུ་སྟེགས་ནག་པོ་འཕུར་ཤེས་བྱ་བའམ་ཞང་ཞུང་རླུང་འཁོར་བྱ་བ་རུ་ཡོད་པ་ཁོ་ཁྲོས་ཏེ༔ ནམ་མཁའ་ནས་ཐོག་ཆར་ཕབ༔ དེའི་ཚེ་པྲ་བྷ་ཧསྟཱི་རྡོ་རྗེ་ལྟ་བུའི་ཏིང་ངེ་འཛིན་ལ་བཞུགས་ཏེ་མུ་སྟེགས་ཀྱི་སྡེ་ཐམས་ཅད་ཕམ་པར་བརླགས་པ་དང་༔ ཁྱད་པར་དུ་གསང་ཆེན་ཁྲོ་བོ་རོལ་པའི་དུར་ཁྲོད་ནས༔ རྡོ་རྗེ་གཞོན་ནུ་ཡབ་ཡུམ་སྲས་འཁོར་དང་བཅས་པ་དངོས་སུ་བྱོན་ཏེ་སློབ་དཔོན་དང་དབྱེར་མེད་དུ་གྱུར༔ དེའི་ཚེ་ཀཱི་ལི་ཀཱི་ལ་ཡ་གནམ་ལྕགས་ཀྱི་ཕུར་བུ་སོར་བརྒྱད་པ་ཞིག་མཁའ་ནས་བྱུང་སྟེ་མདུན་དུ་བབས་ཏེ༔ སློབ་དཔོན་གྱིས་རྩོལ་མེད་ཀྱི་ཕྱག་གིས་འཛིན་ནས་གསོར་ཐབས་ཀྱིས་གདེང་བས་མུ་སྟེགས་ཀྱི་དམག་རྣམས་དྲན་མེད་དུ་འགྱེལ་བར་གྱུར༔ སྟོང་པའི་རང་སྒྲ་ལས༔
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཅེས་སྒྲས་བསྐུལ་ཏེ་ཡང་ཕུར་གནམ་ལྕགས་ཐོག་མདའ་རུ་གྲགས་སོ༔

གནམ་ལྕགས་ཐོག་མདའ་ཡི་རྒྱུད་དེ་ཉིད་ལ་ཕུར་པ་སྤ་མ་གོང་ཁུག་ཅེས་བྱ་སྟེ༔ སྤ་མ་ནི་མུ་སྟེགས་པའི་ཡུལ་དེའི་མིང་ངོ་༔ གོང་ཁུག་བྱ་བ་ནི་གཞན་ཕལ་མོ་ཆེ་ལ་མ་སྤེལ་ཞིང་དར་ཚོན་སྣ་ལྔས་དྲིལ་ཏེ་གོང་བའི་ནང་དུ་འཆང་བའི་གོང་ཁུག་ཅེས་བྱའོ༔ གདམས་པ་དེ་དང་འབྲེལ་བའི་རྒྱུད་རྣམས་ཕྱི་མོར་རྗེ་བཙུན་པདྨ་འབྱུང་གནས་མཁའ་འགྲོའི་ལུང་བསྟན་བཞིན་བི་ཏྭ་ཏ་མ་ལ་རུ་བྱོན༔ དུས་དེའི་ཚེ་རྡོ་རྗེ་ཕུར་པའི་རྒྱུད་ཐམས་ཅད་རྫོགས་པར་ཐུགས་ཉམས་ཀྱིས་བཞེས༔ ཕྱི་མོའི་དུས་སུ་བལ་ཡུལ་ཡང་ལེ་ཤོད་དུ་ཕེབས་སྐབས༔ བལ་པོ་ཐམས་ཅད་ཀྱི་ལྷ་འདྲེ་གདུག་པ་ཅན་རྣམས་ཀྱིས་ཆོ་འཕྲུལ་བསྟན༔ ལོ་གསུམ་དུ་བཀྲ་མི་ཤིས་པའི་ལྟས་སྣ་ཚོགས་བྱུང་༔ དེའི་ཚེ་བལ་པོའི་རྒྱལ་པོ་ཇི་ལ་ཇི་ས་དང་༔ བལ་མོ་ཀུ་ལ་ཀུ་ས་གཉིས་རྒྱ་གར་དུ་གསེར་བྲེ་བདུན་དང་བཅས་ནས་བརྫངས༔ རྒྱ་གར་གསེར་བྲག་བྱ་སྐྱིབ་ཏུ་སློབ་དཔོན་ཧཱུྃ་ཆེན་ཀ་རའི་སྤྱན་སྔར་དུ་བསླེབས༔
སྔར་བཞིན་གྱི་ལོ་རྒྱུས་ཞུས་པས་ཧཱུྃ་ཀ་རའི་ཕུར་པ་གནམ་ལྕགས་འཁྱུག་མོ་ཞེས་ཡང་ཕུར་སྦྲགས་མའི་སྒྲུབ་སྐོར་ཤོག་དྲིལ་གཅིག་ལ་ཚང་བ་གཞན་མི་ཁུར་ཙམ་བཅས་བསྐུར༔ སློབ་དཔོན་པདྨའི་ཕྱག་ཏུ་ཕུལ་བས་དགོངས་པ་ཤིན་ཏུ་དགྱེས༔ ཡང་ལེ་ཤོད་དུ་སྒྲུབ་པ་མཛད་པས་ཞག་བདུན་གྱིས་ཡི་དམ་གྱི་ཞལ་གཟིགས༔ དེའི་ཚེ་སྐུ་ལུས་ལ་ཕུར་པ་རྣམ་གསུམ་གྱི་གོ་ཆ་བཞེས་ཤིང་བདུད་དང་དམ་སྲི་ཐམས་ཅད་དམ་ལ་བཏགས༔ ཁྱད་པར་ཀླུ་གྱོང་པོ་སྣ༔ བར་སྣང་གློག་མ་སྤྲིན་གནོད་སྦྱིན་རྒོད་མ་ཁ་བཅས་མཐའ་རུ་སྤྱུགས༔ དེའི་ཚེ་བལ་ཡུལ་དུ་ཐམས་ཅད་བཀྲ་ཤིས་པའི་ལྟས་སྣ་ཚོགས་པ་བྱུང་༔ ཁྱད་པར་བཙན་པོ་ཁྲི་སྲོང་ལྡེའུ་བཙན་གྱིས་སྤྱན་དྲངས་ཤིང་དཔལ་བསམ་ཡས་སུ་གསང་སྔགས་རྡོ་རྗེ་ཕུར་པས་ས་འདུལ་མཛད་པས་བསམ་ཡས་གྲུབ༔ དེའི་ཚེ་ཡང་ཕུར་ཡིད་བཞིན་ནོར་བུ་བའམ༔ ཕུར་པ་ཡོན་ཏན་ཕུན་ཚོགས་སུ་གྲགས་པའོ༔
དེ་ལྟ་བུའི་རྒྱུད་ཡང་ཕུར་བི་ཏྭ་ཏ་མ་ལ་འབུམ་སྡེའི་རྒྱུད་ལ༔ ཡེ་ཤེས་སྙིང་པོ་ཕུར་པ་ཕའི་རྒྱུད༔ དམ་པ་གསང་ཆེན་ཕུར་པ་མའི་རྒྱུད༔ ཀཱི་ལ་ཡ་བཅུ་གཉིས་ཕུར་པ་སྲས་ཀྱི་ གཉིས་ཀའི་ རྒྱུད༔ རྡོ་རྗེ་རྩེ་མོའི་རྒྱུད༔ སངས་རྒྱས་རྩེ་མོའི་རྒྱུད༔ རྣལ་འབྱོར་རྩེ་མོའི་རྒྱུད༔ གཞན་ཡང་ཡན་ལག་གི་རྒྱུད་ལ༔ ཟློག་ཕུར་བཅུ་གཉིས་ཀྱི་རྒྱུད༔ ཕྲིན་ལས་རྣམ་བཞིའི་རྒྱུད༔
སྲུང་མ་བཅུ་གཉིས་ཀྱི་རྒྱུད༔ རྩ་བའི་རྒྱུད་ལྔ༔ སྙིང་པོའི་རྒྱུད་གསུམ༔ ཡན་ལག་གི་རྒྱུད་བཅུ༔ ལོ་མའི་རྒྱུད་བཞི༔ མེ་ཏོག་གི་རྒྱུད་བཅུ༔ འབྲས་བུའི་རྒྱུད་བཞི༔ མ་ཚང་བ་ཁ་བསྐང་བའི་རྒྱུད་དོ༔ དེ་ལྟ་བུའི་རྩ་བའི་རྒྱུད་དང་༔ སྔོན་བྱུང་གི་རྒྱུད་བཅས་དཔལ་བསམ་ཡས་སུ་རྒྱ་བོད་དང་མཁའ་འགྲོ་གསང་མཛོད་ནས་གདན་དྲངས་པ་བཅས་གབ་པ་མངོན་ཕྱུང་གི་རྒྱུད་དོ༔
དེའི་ནང་ནས་ལྷག་པས་ཁྱད་པར་དུ་འཕགས་པ་གནམ་ལྕགས་འཁྱུག་མོ་ཞེས་ཡང་ཕུར་གྭའུ་དམར་ནག་གོང་ཁུག་མར་གྲགས་པ་སྟེ༔ འདི་ཉིད་ཀྱི་བརྒྱུད་པ་ཉེ་ཞིང་བྱིན་རླབས་དང་འབྲེལ་བའི་ཁུངས་བསྟན་པ་སྟེ༔ ཇོ་མོ་མཚོ་རྒྱལ་གྱི་ཞལ་ནས༔ ཨེ་མ་ཡང་ཟབ་འདི་ཉིད་བྱིན་རླབས་བཅུད་དུ་དྲིལ༔ ཕུར་པ་ཡིད་བཞིན་ནོར་བུ་སངས་རྒྱས་ལམ༔ ཕུར་པ་ཡིད་བཞིན་ནོར་བུས་དགོས་འདོད་འགྲུབ༔ ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔ ཕུར་པ་ཡིད་བཞིན་ནོར་བུས་ཕྲིན་ལས་འགྲུབ༔ ཕུར་པ་ཡིད་བཞིན་ནོར་བུས་བར་ཆོད་སེལ༔ ཕུར་པའི་གདེང་ཚད་གྲུབ་པའི་ཇོ་མོ་ངས༔
བློ་ཕུགས་ཡིད་བཞིན་ནོར་བུ་འདི་ལ་བཅའ༔ གདམས་པ་སྒྲུབ་ཐབས་རིན་ཆེན་གཏེར་དུ་སྦས༔ རྗེ་ཡི་བཀའ་བཞིན་བདག་གིས་གླུར་བླངས་པ༔ མ་ནིང་གཏེར་བཅུ་སྦས་པའི་གནས་སུ་འོས༔ བལ་བོད་མོན་ཁ་ཕུར་པ་བསྟེན་པའི་གནས༔ ཡང་ཕུར་གཅིག་དྲིལ་གདམས་ངག་ཟབ་མོའི་ཆོས༔ མ་འོངས་འདི་འབྱིན་རྗེས་འབྲངས་གྲོགས་ལྔ་འབྱུང་༔ ས་རྟགས་མཐའ་བཞིའི་སོ་ཁ་མངོན་དུ་མཚུངས༔ དུས་རྟགས་རུ་བཞི་ཆུ་ལྟར་ཁོལ་བར་བྱེད༔ གདུལ་ཞིང་འགྲོ་དོན་རོང་ཆེན་བཞི་ལ་འབྱུང་༔
བཀའ་ཡི་ཆོས་བདག་ཉི་ཤུ་རྩ་ལྔར་སྤེལ༔ གནུབས་སྟོན་མཐུ་ཆེན་ཡིད་ལ་དེ་ལྟར་ཞོག༔ ཞལ་གདམས་ཐམས་ཅད་མཁའ་འགྲོའི་ཆོས་བཞིར་ལྟོས༔ མན་ངག་ཕལ་ཆེར་ལུང་བྱང་གོང་མ་ཡིན༔ གདམས་ངག་ཐེམ་མེད་རྒྱུད་བྱང་སོ་སོར་ཡོད༔ ཡང་མཐའི་དོན་དུ་རྒྱས་བསྡུས་འབྲིང་གསུམ་འབྱུང་༔ རྒྱས་པར་ལྟ་བ་ཀློང་ཡངས་ནམ་མཁའི་མཛོད༔ འབྲིང་པོ་དོན་རྫོགས་བྱེ་བྲག་ལྡེ་མིག་གནད༔ གཅིག་སྒྲིལ་ཡང་ཕུར་སྦྲགས་མ་འདི་ཁོ་ན༔ དེ་ཕྱིར་ཁོ་མོ་བདག་གིས་ལེགས་པར་གདམས༔
ས་མ་ཡ༔ ད་ལམ་དཔལ་ཆེན་ཡང་དག་རྡོ་རྗེ་གཞོན་ནུའི་དཀྱིལ་འཁོར་དུ། དངོས་གཞི་དབང་བསྐུར་སྒྲུབ་པའི་སྐབས་སུ་བབ་པ་ཡིན་ལ། དེ་ལྟ་བུའི་དབང་དེ་ཇི་ལྟར་བསྐུར་ན། ཀློང་གསལ་ལས། སྐྱབས་འགྲོ་ཐུན་མོང་ནས་བརྩམས་ཏེ༔ དབང་བཞི་ཡོངས་སུ་བསྐུར་བར་བྱ༔ ཞེས་གསུངས་པས། དེ་ལྟ་བུའི་ཡི་དམ་རྡོ་རྗེ་གཞོན་ནུའི་དཀྱིལ་འཁོར་དུ། དབང་སྐུར་ཟབ་མོ་སྒྲུབ་པར་བགྱི་བ་ལའང༌།
སློབ་མ་ལྷག་པར་གནས་པ་དང༌། དབང་བསྐུར་བ་དངོས་གཞི་གཉིས་སུ་ཡོད་པ་ལས། ད་ལམ་དངོས་གཞི་དབང་བསྐུར་བསྒྲུབ་པའི་སྐབས་སུ་བབ་པ་ཡིན། དེ་ལའང་བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་གཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་བདག་ཉིད་ཀྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར། འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ།
ཞེས་ཐུན་མོང་གི་མཎྜལ་སྤྱི་དང་ཁྱད་པར་གྱི་མཎྜལ་འབུལ་བ་འདིའི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བར་ཞུ། ཧོཿ བདག་ལུས་ཕུང་པོ་ཕྱི་སྣོད་རི་རབ་གླིང་༔ ནང་བཅུད་དབང་པོ་དགེ་རྩ་ཅི་བསགས་ཚོགས༔ བློས་བླངས་རྩེ་གཅིག་ཡིད་ཀྱིས་འབུལ་ལགས་ན༔ བདག་གཞན་ཚོགས་བསགས་འབྲས་བུ་དོན་ལྡན་ཤོག༔ ཨོྃ་ཨི་པ་གུ་རུ་རཏྣ་མཎྜལ་ཀཾ་ནིརྻ་ཏ་ཡ་མི༔ དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ། མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས།
ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་ཡང་ཕུར་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོས་གནང་བ་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡི་གནང་བ་ཐོབ་པའི་མོས་པ་མཛོད། དེ་ནས་རྒྱུད་འདག་པའི་སླད་དུ། མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པར། ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར།
འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། ན་མོཿ དྲན་རིག་ངོ་བོ་གཅིག་ལ་ཀུན་རྫོགས་པའི༔ གདོད་ནས་ལྷུན་གྲུབ་རྩ་གསུམ་ཞི་ཁྲོའི་ཚོགས༔ དབྱེར་མེད་སྣ་ཚོགས་ཟུང་འཇུག་སྒྱུ་མའི་ངང་༔ ཀུན་ནས་ཀློང་ཡངས་ཆེན་པོར་སྐྱབས་སུ་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཧོཿ འཁོར་འདས་ཆོས་རྣམས་སྨྲ་བརྗོད་བློ་ལས་འདས༔ དེ་དོན་མ་རྟོགས་རྨོངས་པའི་འཁྲུལ་གཟུགས་རྣམས༔
དྲན་ཤེས་བག་ཡོད་ལམ་ལ་འགོད་བྱའི་ཕྱིར༔ ངེས་དོན་རྟོགས་པས་མི་དམིགས་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར་ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། རྡོ་རྗེ་སློབ་དཔོན་སངས་རྒྱས་དཔལ། དུས་གསུམ?ཆེན་པོར་བསྔོ། སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། བཅོམ་ལྡན་དཔལ་ཆེན་ཞི་ཁྲོ་དང༌། །
བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། དེ་ནས་ཁྱད་པར་སྔགས་ཀྱི་སྡོམ་པ་དང་དམ་ཚིག་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ཧོཿ རྡོ་རྗེ་གཞོན་ནུས་ཞེ་སྡང་གཅོད༔ མ་སྤངས་དམ་སྲུང་མེ་ལོང་ངང་༔
རིན་ཆེན་ནོར་བུས་དགའ་ཆེན་སྟོན༔ མ་སྤངས་དམ་སྲུང་མཉམ་ཉིད་ངང་༔ པདྨ་ལས་འཛིན་རབ་ཏུ་སྤྱོད༔ མ་སྤངས་དམ་སྲུང་སོར་རྟོགས་ངང་༔ རྒྱ་གྲམ་ཕྱག་རྒྱས་མི་བཏང་བཟུང་༔ མ་སྤངས་དམ་སྲུང་བྱ་གྲུབ་ངང་༔ ལས་རབ་དབང་ཆེན་སྡོམ་བཟུང་ངོ་༔ ཨོྃ་དྷརྨ་ས་མ་ཡ་ཤ་ར་ཎ་ཙིཏྟ་ཧཱུྃ༔ ལན་གསུམ། དམ་ཚིག་བདུད་རྩིའི་ཆུ་ཐོགས་ལ།
ཧཱུྃ༔ འདི་ནི་འདའ་ཀ་རྡོ་རྗེའི་ཆུ༔ མོས་འཐུང་དམ་ཚིག་དཀྱིལ་འཁོར་འགྲུབ༔ ཉམས་ན་ན་རཀ་ཆེན་པོར་ལྟུང་༔ བསྲུངས་པས་དངོས་གྲུབ་ཀུན་ཐོབ་གྱུར༔ ཁྱེད་རྣམས་ཀྱིས་ཀྱང་དོན་དེ་ལས་མི་འདའ་བར་བགྱིའོ་སྙམ་པས་བྲོ་བོར་བ་དང་བཅས་འདིའི་རྗེས་ཟློས་མཛོད། ཨོྃ་བཛྲ་ས་མ་ཡ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ།
དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ བདག་གཞན་སྣོད་བཅུད་དང་བཅས་པར་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སློབ་མ་རྣམས་གང་དུ་གནས་པའི་སྣོད་ཀྱི་འཇིག་རྟེན། ཨེ་ཆོས་དབྱིངས་ལྷུན་གྲུབ་ཀྱི་ཕོ་བྲང་ཆེན་པོ། དེའི་དབུས་སུ་རྡོ་རྗེའི་བྲག་དམར་པད་ཉི་རོའི་གདན་ལ། ཁྱེད་རང་རྣམས་སྐད་ཅིག་གིས་ཧཱུྃ་ཡིག་ཡོངས་སུ་གྱུར་པས། བཅོམ་ལྡན་འདས་དཔལ་ཆེན་ཡང་དག་ཧེ་རུ་ཀཿ
སྐུ་མདོག་མཐིང་ནག་དབུ་ཉེར་གཅིག༔ ཕྱག་ཞེ་གཉིས་ཀྱིས་ཞི་ཁྲོའི་དཀྱིལ་འཁོར་བསྣམས་པ༔ སྒྲོ་གཤོག་བརྒྱངས་ཤིང་དུར་ཁྲོད་ཀྱི་ཆས་དང་ལྡན་པ༔ ཞབས་བཅོ་བརྒྱད་དོར་སྟབས་ཀྱིས་ས་བཅུ་གནོན་པ༔ དེའི་པང་དུ་ཡུམ་དབྱིངས་ཕྱུག་ཀྲོ་ཏི་ཤྭ་རི་དབུ་དགུ་ཕྱག་བཅོ་བརྒྱད་མ་རྡོ་རྗེ་དང་ཐོད་ཁྲག་འཛིན་པས་འཁྲིལ་ཅིང་ཡབ་ཡུམ་གྱི་སྐུ་ལས་བསྐལ་པའི་མེ་རི་འབར་བ༔ གཙོ་བོའི་ཐུགས་ཀར་འཇིགས་བྱེད་རྡོ་རྗེ་གཞོན་ནུ་སྐུ་མདོག་མཐིང་ནག༔ དབུ་དགུ་ཕྱག་བཅོ་བརྒྱད༔ གཡས་དགུས་རྡོ་རྗེ་གྲི་གུག་རལ་གྲི་དབྱུག་ཏོ་དགྲ་སཏྭ་ཐོ་བ་བེང་དང་གསལ་ཤིང་འཛིན་པའོ༔ གཡོན་དགུས་མེ་དཔུང་བྷནྡྷ་ལྕགས་སྒྲོག་ཞགས་པ་ཁ་ཊྭཱཾ་སོག་ལེ་འཛིན་པའོ༔ ཕྱག་གི་མཐའ་གཉིས་ཀྱིས་རི་རབ་ཕུར་པ་བསྒྲིལ་ཞིང་དུར་ཁྲོད་ཆས་བརྒྱད་ཞབས་བརྒྱད་བརྐྱང་བསྐུམ་དོར་སྟབས་ཅན༔
ཡུམ་འཁོར་ལོ་རྒྱས་འདེབས་ཞལ་གསུམ་ཕྱག་དྲུག་མ་སྟེ༔ གཡས་གསུམ་གྱིས་རྡོ་རྗེ་རིན་ཆེན་རལ་གྲི༔ གཡོན་གསུམ་གྱིས་ཚེ་བུམ་བྷནྡྷ་དུང་དམར་བསྣམས་ནས་ཡབ་ལ་འཁྲིལ་བ༔ ཡབ་ཀྱི་ཐུགས་ཀར་གསལ་བྱེད་རྡོ་རྗེ༔ དེའི་ཐུགས་ཀར་ཡང་དག་རྡོ་རྗེ་སེམས་དཔའ་ཡི་གེ་གསུམ་དུ་གསལ་བའོ༔ དེའི་ཕྱི་རོལ་རྩིབས་བཞིར་ཁྲོ་ཆེན་བཞི༔ སྟེང་འོག་ཕྱོགས་བཅུར་ཁྲོ་བོ་ཡབ་ཡུམ་བཅུ༔ མཚམས་སུ་ཕུར་འདེབས་ཉི་ཤུ༔ ཕྱི་རོལ་ཏུ་དབང་ཕྱུག་ཉེར་བརྒྱད༔ གིང་ཆེན་ཕོ་མོ་བཅོ་བརྒྱད་དང་སྒོ་སྲུང་སྐྱོང་མ་ལ་སོགས་པ༔
ཞི་ཁྲོ་རབ་འབྱམས་ཀྱི་དཀྱིལ་འཁོར་སྣང་སྲིད་ཐམས་ཅད་རྡུལ་ལྟར་འཁྲིགས་པ་གསལ་ཐོབ། དེ་ལྟར་དུ་གསལ་བའི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་པདྨ་དམར་པོ་ཨཱཿས་མཚན་པ། ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པ་སྟེ་དེ་ལས་འོད་ཟེར་དཔག་ཏུ་མེད་པ་འཕྲོས་ནས་སློབ་དཔོན་གྱི་ཐུགས་ཀར་ཕོག་སྟེ་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་བསམ་གྱིས་མི་ཁྱབ་པ་འཕྲོས། འོག་མིན་ཆོས་ཀྱི་དབྱིངས་ཀྱི་ཕོ་བྲང་དང༌། ཁྱད་པར་དུ་གསང་ཆེན་ཁྲོ་བོ་རོལ་པའི་དུར་ཁྲོད་དང་ཕྱོགས་བཅུ་ཁྲོ་བོའི་ཞིང་ཁམས་ནས་དཔལ་ཡང་དག་དཔལ་ཆེན་རྡོ་རྗེ་གཞོན་ནུ། ཞི་ཁྲོ་སྒྱུ་འཕྲུལ་དྲྭ་བའི་ལྷ་ཚོགས་མ་ལུས་པ་ནམ་མཁའ་ས་གཞི་བར་སྣང་གང་བར་སྤྱན་དྲངས། དེའང་སྐུ་ཆེ་བ་རྣམས་རི་རབ་ཙམ། ཆུང་བ་རྣམས་ཡུངས་འབྲུ་ཙམ།
བར་པ་རྣམས་རང་གི་ལུས་ཀྱི་བོང་ཚད་ཙམ། སྣང་སྲིད་ཐམས་ཅད་ཡོམ་ཡོམ་ཤིག་ཤིག་ཏུ་གཡོ་ཞིང་དུས་མཐའི་རླུང་དང༌། འཇིགས་པའི་འབྲུག་སྒྲ། གནམ་ལྕགས་ཀྱི་ཐོག་རྒོད་ཚྭ་ཚྭ་ཁོལ་བའི་ཤུགས་དྲག་དང་བཅས་བྱོན་ཏེ། ཁྱེད་རང་རྣམས་ལྷར་གསལ་བ་ལ་སིབ་སིབ་ཐིམ་པས་སྐུ་ཆེ་ལ་ཡན་ལག་རགས་པ་ཉི་མ་འབུམ་གྱི་གཟི་བྱིན་ལྟར་འབར་བས་སྣང་སྲིད་ཀུན་ན་ཆེ་བཙན་འགྲན་ཟླ་དང་བྲལ་བའི་དབང་དྲག་རྡོ་རྗེ་སྲིན་པོའི་སྐུ་མངོན་སུམ་དུ་གྲུབ་པའི་མོས་པ་མཛོད། ཅེས་བརྡ་སྦྱར་ལ་བྱིན་དབབ་ཀྱི་རྫས་བསྲེགས་ཤིང་རོལ་མོའི་སྒྲ་དང་བཅས་པས། སྤྱན་འདྲེན་པ་ནི༔ ཧཱུྃ༔ སྲིད་པའི་ཕུར་བུ་བསྒྲུབ་པ་ལ༔ ཡེ་ཤེས་རྡོ་རྗེ་ཕུར་པའི་ལྷ༔
མི་འགྱུར་དཀྱིལ་འཁོར་ལྷ་ཚོགས་རྣམས༔ དབང་དང་དངོས་གྲུབ་སྩོལ་བའི་ཕྱིར༔ གནས་འདིར་སྤྱན་འདྲེན་བྱིན་ཆེན་ཕོབ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔ ཛྙཱ་ན་ཨ་བེ་ཤ་ཡ་ཨཱཿ དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཨོཾ་ཏིཥྛ་བཛྲ་ས་མ་ཡ་ཧཱུྃ༔
ཞེས་གནས་ལྔར་རྒྱ་གྲམ་བྱ། མེ་ཏོག་འདོར་བའི་ཚོམ་བུའི་དཀྱིལ་འཁོར་འདུ་བྱ་སྟེ། སྔར་བྱིན་པའི་མེ་ཏོག་དེ་ཉིད་ཁྱེད་རང་དང་ཚེ་རབས་སྔོན་ནས་འབྲེལ་བའི་རིགས་ཀྱི་ལྷ་གང་ཡིན་པ་ལ་ཕོག་པར་ཤོག་ཅིག་སྙམ་པས་འདིའི་རྗེས་ཟློས་དང་བཅས་དཀྱིལ་འཁོར་གྱི་དབུས་སུ་འདོར་བར་ཞུ། ཀྱཻཿ བདག་གིས་ཚེ་རབས་འདི་བར་དུ༔ སྔོན་ནས་བསྒྲུབས་པའི་དཀྱིལ་འཁོར་གྱི༔ ལྷག་པའི་ཡི་དམ་ལྷ་དེ་དང་༔ རང་རང་སྨོན་ལམ་ལྡན་པར་སྤྲོད༔ ཨོྃ་བཛྲ་པུཥྤེ་པྲ་ཏཱིཙྪ་ཧོཿ ཞེས་མེ་ཏོག་དོར་བས་གང་དུ་བབས་པའི་རིགས་མཐུན་གསང་མཚན་གྱི་མིང་འདོགས་སོ༔
ཧོཿ ཁྱོད་མ་འོངས་པར་སངས་རྒྱས་རྡོ་རྗེའི་འོད་ཟེར་ཞེས་ཀུན་ཏུ་སྣང་བ་རུ་སངས་རྒྱས་པར་འགྱུར་རོ༔ ཞེས་མིང་ནས་སྨྲོས་པའི་ཚེ་ལན་ཐོབ་ཅིག༔ དེ་ནས་ཕུར་པ་གཏད་པ་ནི༔ ཧཱུྃ༔ རྡོ་རྗེ་གཞོན་ནུའི་རང་བཞིན་ལས༔ ཕྲིན་ལས་ཀུན་འགྲུབ་གསང་ཕུར་སྤྲོ༔ དེ་རིང་སྐལ་ལྡན་ཁྱོད་ལ་སྦྱིན༔ འཆང་ཞིང་དམ་ཚིག་སྲོག་ལྟར་སྲུངས༔ ཨོྃ་བཛྲ་ས་མ་ཡ་ཀཱི་ལ་ཡ་ཧཱུྃ༔
དེ་ནས་སློབ་མ་རྣམས་ཀྱིས་མིག་དབྱེ་བའི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ མ་རིག་ཚོགས་གཞོམ་ཡེ་ཤེས་སྤྱན༔ ཐེག་ཆེན་ས་མཁན་སྨན་པའི་རྒྱལ༔ ཁྱེད་ཉིད་ཟང་ཐལ་སློབ་དཔོན་ཏེ༔ བདག་གི་རབ་རིབ་མུན་སེལ་སྩོལ༔ སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་གསེར་གྱི་ཐུར་མ་ལྟར་འཕྲོས་ཏེ་ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བར་མོས་ཤིག ། སློབ་དཔོན་གྱིས་གསེར་ཐུར་ཐོགས་ལ༔ ཧོཿ བདག་ཉིད་རྡོ་རྗེ་ལྟ་བུའི་ངང་༔
མི་གཡོ་ཏིང་འཛིན་ཟེར་ཆེན་གྱི༔ རིག་པའི་གནས་ལུགས་ཐུར་མ་ཡིས༔ མ་རིག་ཀ་དག་དབྱིངས་སུ་བསལ༔ ཨོྃ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ དེ་ནས་རིམ་བཞིན་མིག་དར་རྣམས་བསལ༔ རྡོ་རྗེ་སློབ་མ་རྣམས་ཀྱི་གསང་བའི་དཀྱིལ་འཁོར་ཆེན་པོ་སྔོན་ཆད་བདག་གིས་མ་མཐོང་བའི་མཐོང་བ་བསྟན་པ་དང༌། དོན་ངོ་སྤྲོད་པར་མཛད་དུ་གསོལ་ཞེས་གསོལ་བ་གདབ་པར་མོས་ལ་འདིའི་རྗེས་ཟློས་མཛོད། ཀྱཻཿ གསང་སྔགས་དཀྱིལ་འཁོར་རླབས་པོ་ཆེ༔ ངོ་མཚར་ཡང་དག་ཆེ་འདི་ཉིད༔
སྔོན་ཆད་བདག་གིས་མ་མཐོང་བས༔ དོན་སྟོན་ངོ་སྤྲོད་གསུང་དུ་གསོལ༔ ཞེས་ཞུས་པའི་ལན་དུ། སློབ་དཔོན་གྱིས། དེ་ལྟར་གློ་བུར་གྱི་སྒྲིབ་པ་བསལ་ནས་རྣམ་དག་ཡེ་ཤེས་ཀྱི་མིག་ཐོབ་པས་བླ་མེད་ཡང་དག་ཡེ་ཤེས་རོལ་པ་སྒྱུ་འཕྲུལ་དྲྭ་བའི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་དུ་མཐོང་བའི་མོས་པ་མཛོད། ཀྱཻཿ ཁྱེད་རྣམས་སྐལ་ལྡན་ལས་འཕྲོ་ཅན༔ དེང་འདིར་བླ་མེད་དཀྱིལ་འཁོར་བསྟན༔ ཟབ་པའི་མན་ངག་འདི་འདྲ་དཀོན༔ ཡང་དག་ངོ་མཚར་ཆེ་འདི་ཟུངས༔
ཨོྃ་དྷརྨ་གུ་ཧྱ་བཛྲ་ཙཀྲ་སཏྭཾ༔ སློབ་མས༔ ཧོཿ བླ་མ་ལ་ནི་སངས་རྒྱས་ལྟ༔ མན་ངག་ཡེ་ཤེས་ལྔ་རུ་མྱོང་༔ སྤྱོད་འགྲོས་སྣ་ཚོགས་ཆོས་སུ་མོས༔ དམ་ཚིག་སྙིང་ལྟར་བརྩེ་ལགས་སོ༔ བླ་མས༔
ཧོཿ ངོ་མཚར་དོན་ལྡན་དལ་འབྱོར་གྱི༔
ལས་ཅན་རིགས་ཀྱི་སྐལ་ལྡན་སྲས༔ དེ་རིང་དཀྱིལ་འཁོར་བཀའ་རྟགས་འབོག༔ ཟབ་པའི་དབང་མཆོག་སྩལ་བགྱིད་དོ༔ དེ་ནས་སློབ་མ་བདེ་ཆེན་གྱི་ལམ་ལ་འཁྲིད་པ་ནི༔ སློབ་དཔོན་གྱིས་ཕྱག་ཤིང་ཐོགས་ལ། ཧོཿ འདི་དོན་གཤིས་ལུགས་མ་རྟོགས་ན༔ ངོ་སྤྲད་བརྩེ་བའི་ཡིད་ཀྱིས་ཟུངས༔ འདི་ནི་ཀློང་དགུ་གཅིག་ཏུ་འདུས༔ རང་བྱུང་ཕོ་བྲང་ཆཻན་པོར་ཤར༔
ཨོྃ་སྭ་བྷཱ་བཛྲ་དྷརྨ་ཧཱུྃ༔ ཧོཿ བླ་མེད་ཡང་གསང་སྙིང་པོའི་དཀྱིལ་འཁོར་འདི༔ མདོར་བསྡུས་ཏེ་ངོ་སྤྲད་པ་ལ༔ ཐོག་མར་ཕོ་བྲང་འབྱུང་ལྔའི་རང་བཞིན་དུ་ཆགས་པ་ནི༔ རང་ལུས་གདོད་ནས་ཡེ་ཤེས་ལྔའི་དཀྱིལ་འཁོར་ཡིན་པའི་བརྡ༔ གྲུ་བཞི་སྒོ་བཞི་རྒྱན་ཏོག་མཚན་ཉིད་རྫོགས་པ་ནི༔ ཆོས་སྐུ་བརྡལ་ཁྱབ་ལྷུན་གྲུབ་ཡིན་པའི་བརྡ༔ ཕྱི་ནང་སྒྲིབ་མེད་དུ་གསལ་ཞིང་བཀྲག་མདངས་ལྡན་པ་ནི༔ ལོངས་སྐུ་ཟང་ཐལ་འགགས་མེད་ཡིན་པའི་བརྡ༔
དེ་དབུས་རྡོ་རྗེ་བྲག་དམར་ཉི་ཟླའི་གདན་རྣམས་རིམ་པར་བརྩེགས་པ་ནི༔ སྲིད་པ་རྡོ་རྗེ་གཞོན་ནུ་ཡོན་ཏན་དུ་མས་བརྒྱན་ཅིང་གདོད་ནས་བརྟན་པའི་བརྡ༔ དེ་དབུས་ཧཱུྃ་ཡིག་གནས་གྱུར་ཏེ་ཡང་དག་ཧེ་རུ་ཀ་མཐིང་ནག་ཏུ་བཞུགས་པ་ནི༔ ཆོས་སྐུ་སྒྱུ་མ་ལྟ་བུའི་རང་རྩལ་ཡེ་ནས་རྫོགས་པའི་བརྡ༔ དབུ་ཉི་ཤུ་རྩ་གཅིག་ཏུ་བཞུགས་པ་ནི༔ བྱང་སེམས་སྙིང་རྗེས་བསྐྱེད་པའི་དཔའ་བོའི་ཐིག་ལེ་དེ་རང་རྩལ་ཌཱཀྐིའི་རྩའི་སྦུབས་སུ་རྫོགས་པའི་བརྡ༔ ཕྱག་བཞི་བཅུ་རྩ་གཉིས་སུ་ཞི་ཁྲོའི་དཀྱིལ་འཁོར་དུ་རྫོགས་པ་ནི༔ ལོངས་སྐུ་སྣ་ཚོགས་ཐབས་ཀྱིས་ཆོ་འཕྲུལ་སོ་སོར་སྟོན་ཏེ་འགྲོ་བ་འདྲེན་པའི་བརྡ༔ རྡོ་རྗེའི་སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་སྤྲས་ཏེ་ཞབས་བཅོ་བརྒྱད་དོར་སྟབས་སུ་བཞུགས་པ་ནི༔ སྤྲུལ་སྐུའི་ཐུགས་རྗེའི་ནུས་པའི་གཟི་བྱིན་ཕྱོགས་དང་རིས་བྲལ་ཞིང་བགྲོད་འགྱུ་མེད་པར་ས་ལམ་རྫོགས་པའི་བརྡ༔
ཐུགས་ཀར་དཔལ་ཆེན་རྡོ་རྗེ་གཞོན་ནུ་དཔའ་བོའི་ཆ་ལུགས་དང་ལྡན་པ་ནི༔ ཏིང་འཛིན་མི་གཡོ་རྡོ་རྗེའི་ངོ་བོ་འབད་སྩོལ་དང་བྲལ་ཞིང་ཡོན་ཏན་ཀུན་རྫོགས་ཡིན་པའི་བརྡ༔ ཐུགས་ཀར་སེམས་དཔའ་གསུམ་དང་ལྡན་པ་ནི༔ སྐུ་གསུམ་སྐུ་ལྔ་རང་རྩལ་ཉིད་ལས་གྲུབ་པའི་བརྡ༔ དབུ་དགུ་ནི་ཐེག་པ་རིམ་པ་དགུ༔ ཕྱག་བཅོ་བརྒྱད་ནི་གྲོལ་ལམ་བཅོ་བརྒྱད༔ ཞབས་བརྒྱད་ནི་ཡུལ་དང་ཡུལ་ཅན་རྣམ་པར་དག་པ༔ ཡུམ་དང་སྦྱོར་བ་ནི་བསྐྱེད་རྫོགས་ལུང་བཞི་སྡེ་སྣོད་སྤྱིའི་ཐེག་པ་ཟུང་འཇུག་ཡིན་པའི་བརྡ༔ འཁོར་དུ་སྤྲུལ་པའི་ཁྲོ་བོ་ཕྲ་ཐབས་ཡང་སྤྲུལ་སྣ་ཚོགས་ཀྱིས་བསྐོར་བ་ནི༔ ཆོས་ཐམས་ཅད་ཀྱི་མཚན་ཉིད་མེད་ཀྱང་སྣང་ཚུལ་དུ་ངོ་བོ་གྲངས་ལས་འདས་པའི་བྱེད་ལས་སྟོན་པའི་བརྡ༔
ཞི་བའི་ལྷ་འཛུམ་པ་ནི་ཐུགས་རྗེའི་མདངས༔ ཁྲོ་བོའི་ལྷ་གཏུམ་པ་ནི་སྙིང་རྗེའི་གར༔ རྒྱས་པའི་ལྷ་སྒེག་པ་ནི་རོལ་པའི་གྱད༔ དབང་གི་ལྷ་ཆགས་པ་ནི་བདེ་སྟོང་གི་ཤུགས༔ མ་ངེས་པའི་ལྷ་ཅི་རིགས་སུ་འདོད་པ་ནི༔ སོ་སོའི་འཁྲུལ་འཁོར་ཏེ་ཅི་ཡང་བསྒྱུར་བའོ༔ དེའི་ཕྱི་རོལ་ཀྱི་དཀྱིལ་འཁོར་ལ་ཆེ་བ་དགུའི་རྒྱན་དང་ལྡན་པ་ནི༔ བརྒྱུད་པ་མཐོ་ལ་ཆོས་དར་རྒྱ་ཆེ་ཞིང་ཉི་ཟླ་དང་ནམ་མཁའ་ལྟར་ཁྱབ་པའི་བརྡ༔ གསེར་གཡུ་ལ་སོགས་རིན་པོ་ཆེའི་མཎྜལ་ཕུན་སུམ་ཚོགས་པ་ནི༔ ཕྱི་འབྱུང་རྟེན་འབྲེལ་ལེགས་ཚོགས་དུ་མས་བརྒྱན་ཅིང་དགོས་འདོད་མཆོག་གི་དངོས་གྲུབ་ཟད་པ་མེད་པར་ནམ་མཁའི་མཛོད་བཞིན་དུ་སྩོལ་བའི་བརྡ༔
གཞན་ཡང་དཀྱིལ་འཁོར་བག་དྲོ་ཞིང་གཟི་འོད་མདངས་དང་ལྡན་པ་ནི༔ ཐུགས་ཡེ་ཤེས་ཀྱི་དགོངས་པས་འགྲོ་ལ་གཟིགས་ཤིང་ནམ་ཡང་གཡོ་བ་མེད་པའི་བརྡའོ༔ དེ་ལྟར་བརྡ་དོན་རྟགས་གསུམ་ཡོངས་སུ་རྫོགས་པའི་ཕྱི་སྣང་སྲིད་དག་པ་རབ་འབྱམས་ཀྱི་དཀྱིལ་འཁོར། ནང་རྡོ་རྗེ་ཕུང་པོ་ལུས་ཀྱི་དཀྱིལ་འཁོར། གཞན་གདོད་ནས་བཞུགས་པའི་གནས་ཡུལ་གྱི་དཀྱིལ་འཁོར་གསུམ། རང་རིག་བདེ་བ་ཆེན་པོའི་ཡེ་ཤེས་ཀྱི་རྩལ་དང་རོལ་པ་ཉི་མ་དང་འོད་ཟེར་གྱི་ཚུལ་དུ་སྐད་ཅིག་འདུ་འབྲལ་མེད་པར་བཞུགས་པའི་རང་ཞལ་རང་རིག་འཕོ་འགྱུར་མེད་པའི་ཡེ་ཤེས་དེ་ཉིད་མངོན་སུམ་དུ་མཐོང་བའི་མོས་པ་མཛོད། ཅེས་དེ་དག་གི་དཀྱིལ་འཁོར་དུ་འཇུག་པའི་ཆོས་རྣམས་གྲུབ་སྟེ་དངོས་གཞི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། ཞེས་ཐུན་མོང་གི་མཎྜལ་སྤྱི་དང་ཁྱད་པར་གྱི་མཎྜལ་འབུལ་བ་འདིའི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བར་ཞུ། ཧོཿ རིག་འཛིན་རྡོ་རྗེ་སློབ་དཔོན་དང་༔
ཡང་གསང་བླ་མེད་ལྷ་ཚོགས་ལ༔ བདག་ལུས་དགེ་རྩ་མཎྜལ་འབུལ༔ དངོས་གྲུབ་སྙིང་པོའི་དོན་ཆེན་སྩོལ༔ ཨོྃ་ཨི་པ་གུ་རུ་རཏྣ་མཎྜལ་ཀཾ་ནིརྻ་ཏ་ཡ་མི༔ དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ། ཡེ་ཤེས་པའི་རྡོ་རྗེ་གསུམ་དང་རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས། སྣོད་བཅུད་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད། ཧཱུྃ༔ ཆོས་སྐུ་བླ་མ་དབྱིངས་ནས་གཤེགས༔ ཨཱཿ
རྟོག་མེད་ལོངས་སྐུ་གདན་ལ་བཞུགས༔ ཨོཾ༔ གཉིས་མེད་སྤྲུལ་སྐུར་ཕྱག་འཚལ་བསྟོད༔ ཧྲཱིཿ ཟུང་འཇུག་བླ་མེད་མཆོད་པ་འབུལ༔ ཧོཿ བདག་གིས་ཚེ་རབས་སྡིག་སྒྲིབ་བཤགས༔ ཏྲཱཾ༔ དབང་བསྐུར་ཆོས་འཁོར་བསྐོར་དུ་གསོལ༔ དེ་ནས་དངོས་གཞི་ཁྱད་པར་གྱི་དབང་ནི།
སྟོད་ལས་བྱང་ཆུབ་སྒྲུབ་པ་དང་སྨད་ལས་དགྲ་བགེགས་བསྒྲལ་བ་གཉིས་ལས། དང་པོ་ནི། སེངྒེ་རྩལ་རྫོགས་ལས། དབང་ལ་རྣམ་པ་བཞི་ཡོད་དེ། ། ཕྱི་དང་ནང་དང་གསང་བ་དང༌། ། དེ་བཞིན་ཡོངས་སུ་རྫོགས་པའོ། ། ཞེས་གསུངས་པས། ཕྱི་སྤྲུལ་སྐུ་བུམ་པའི་དབང༌། ནང་ལོངས་སྐུ་རླུང་གི་དབང༌། གསང་བ་ཆོས་སྐུ་ཐིག་ལེའི་དབང༌།
དེ་ཁོ་ན་ཉིད་རིག་རྩལ་བརྡའི་དབང་དང་བཞི་ལས། དང་པོ་ལའང་ཕྱིའི་དྲི་མ་འཁྲུད་པར་བྱེད་པ་བུམ་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བ་སྐལ་བ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པས་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པ། རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་ལས་ཉོན་ཐམས་ཅད་དྲི་མ་མེད་པར་སྦྱངས།
སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། ཅེས་བརྡ་སྦྱར་ནས། བུམ་པ་ཐོགས་ལ༔ ཧཱུྃ༔ མེ་ལོང་ཡེ་ཤེས་བུམ་པ་རུ༔ སྣང་སྟོང་བླ་མེད་བདུད་རྩིས་བཀང་༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཉོན་མོངས་པ་ལྔའི་སྒྲིབ་པ་དག །
ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་མི་བསྐྱོད་པ་ཡབ་ཡུམ་གྱིས་དབུ་བརྒྱན་པར་གྱུར་པ་དེ་ལ། སངས་རྒྱས་བྱང་སེམས་དཀྱིལ་འཁོར་གྱི་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌། བཀྲ་ཤིས་པའི་ཚིག་དང་མེ་ཏོག་གི་ཆར་དབབ། རོལ་མོའི་སྒྲ་དབྱངས་དུ་མ་དང་བཅས་པས་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད། བྱས་ལ། ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །
ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འདོར་ཞིང་མཎྜལ་འབུལ། གཉིས་པ་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ། ཁྱེད་རང་རྣམས་ཀྱི་སྒོ་གསུམ་ལྷའི་རང་བཞིན་དུ་ཡེ་ནས་གནས་པ་ལ་དེ་ལྟར་ཡིན་པའི་ངེས་ཤེས་བསྐྱེད་ཅིང༌། སློབ་དཔོན་དཀྱིལ་འཁོར་གྱི་གཙོ་བོ་དངོས་སུ་མོས་པ་བསྐྱེད་ལ། གསང་ཆེན་ཁྲོ་བོ་རོལ་བའི་དུར་ཁྲོད་སོགས་ཞིང་རབ་འབྱམས་དང༌།
ཁྱད་པར་མདུན་བསྐྱེད་ཀྱི་གཙོ་བོ་ལས་མར་མེ་གཅིག་ལས་གཉིས་མཆེད་ཀྱི་རྣམ་པས་གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་པར་འཕྲོས་པ་ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། ཡང་དག་གི་སྐུ་ཐོགས་ལ༔ ཧཱུྃ༔ དཔལ་ཆེན་ཡང་དག་ཧེ་རུ་ཀར༔ སངས་རྒྱས་ཀུན་གྱི་ཐུགས་མཆོག་རྫོགས༔ ཀྲོ་ཏི་ཤྭ་རི་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་མ་ཧཱ་ཀྲོ་ཏི་ཤྭ་རི་ཨ་བྷི་ཥིཉྩ་ཧཱུྃ༔ དེ་ནས་གསལ་བྱེད་གཡས་ཀྱི་ཕྱག་མཚན་ཞི་བ་བཞི་བཅུ་ཐོགས་ལ༔ ཧཱུྃ༔
དབྱིངས་རིག་ཀ་དག་ངོ་བོ་ཉིད༔ རབ་འབྱམས་ཞི་བ་བཞི་བཅུ་གཉིས༔ དཔལ་ཆེན་ཕྱག་གི་དཀྱིལ་འཁོར་ཏེ༔ སྐལ་ལྡན་བུ་ལ་དབང་བསྐུར་རོ༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔ གཡོན་གྱི་ཕྱག་མཚན་འབར་བ་ལྔ་བཅུ་ཐོགས་ལ༔ ཧཱུྃ༔ ཟང་ཐལ་ལོངས་སྐུའི་ཆོ་འཕྲུལ་ཉིད༔ ཁྲག་འཐུང་འབར་བ་ལྔ་བཅུ་བརྒྱད༔ དཔལ་ཆེན་ཕྱག་གི་དཀྱིལ་འཁོར་ཏེ༔
སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཧེ་རུ་ཀ་ཀྲོ་ཏི་ཤྭ་རི་སཏྭཾ་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་གཞོན་ནུའི་སྐུ་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་ར༔ སངས་རྒྱས་ཀུན་གྱི་ཕྲིན་ལས་རྫོགས༔ འཁོར་ལོ་རྒྱས་འདེབས་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་བྷྱོ་ཕཊ྄་ཨ་བྷི་ཥིཉྩ་ཧཱུྃ༔ ཕྱག་མཚན་གཡས་པ་ཐོགས་ལ༔
ཧཱུྃ༔ རྡོ་རྗེ་གྲི་གུག་རལ་གྲི་དང་༔ དབྱུག་ཏོ་དགྲ་སཏྭ་གནམ་ལྕགས་ཐོ༔ བེང་དང་ལྕགས་ཀྱི་གསལ་ཤིང་བཅས༔ གཡས་ཀྱི་ཕྱག་མཚན་དབང་བསྐུར་རོ༔ ཨོྃ་ཀ་ར་དྷ་ཧ་ན་ཨཱ་ཡུར་དྷ་ར་སརྦ་ཨ་བྷི་ཥིཉྩ་ཧཱུྃ༔ གཡོན་གྱི་ཕྱག་མཚན་ཐོགས་ལ༔ ཧཱུྃ༔ མེ་དཔུང་བྷནྡྷ་ལྕགས་ཀྱུ་དང་༔ ལྕགས་སྒྲོག་ཙིཏྟ་ཞགས་པ་ནག༔
ཁ་ཊྭཱཾ་དུག་གི་སོག་ལེ་བཅས༔ གཡོན་གྱི་ཕྱག་མཚན་དབང་བསྐུར་རོ༔ ཨོྃ་ཀ་ར་བ་མེ་ཨཱ་ཡུར་དྷ་དྷ་ར་སརྦ་ཨ་བྷི་ཥིཉྩ་ཧཱུྃ༔ དེ་ནས་ཡུམ་གྱི་ཕྱག་མཚན་གྱི་དབང་བསྐུར་བ་ནི༔ ཧཱུྃ༔ རྡོ་རྗེ་བྷནྡྷ་བཅོ་བརྒྱད་དང་༔ རྡོ་རྗེ་རིན་ཆེན་རལ་གྲི་རྣོ༔ ཚེ་བུམ་བྷནྡྷ་དུང་དམར་བཅས༔ ཁྲོ་མོའི་ཕྱག་མཚན་དབང་བསྐུར་རོ༔ ཨོྃ་བཛྲ་ཀ་ར་དྷ་ཧ་ན་བ་མེ་ཨཱ་ཡུར་དྷ་དྷ་ར་སརྦ་ཨ་བྷི་ཥིཉྩ་ཧཱུྃ༔
དེ་ནས་གསལ་བྱེད་རྡོ་རྗེ་ཐོགས་ལ༔ ཧཱུྃ༔ རྡོ་རྗེ་འབར་བ་གསལ་བྱེད་པ༔ མི་གཡོ་རྡོ་རྗེ་རྒྱལ་པོ་ཆེ༔ རྡོ་རྗེ་བླ་མེད་ཧེ་རུ་ཀཿ སྦྱོར་ཡུམ་དང་བཅས་དབང་བསྐུར་རོ༔ ཨོྃ་བཛྲ་རིདྡྷི་དྷྲིཥྚ་པྲཛྙཱ་ཙརྻ་ཧཱུྃ་ཕཊ྄ཿ ཨ་བྷི་ཥིཉྩ་ཧཱུྃ༔ དེ་ནས་ཡང་དག་རྡོ་རྗེ་ཐོགས་ལ༔ ཧཱུྃ༔
རྡོ་རྗེ་དགྱེས་པ་དགའ་བ་ཆེ༔ དང་པོ་ཀུན་ཀྱང་རྡོ་རྗེའི་གཞི༔ རྡོ་རྗེ་སངས་རྒྱས་ཀུན་གྱི་ཐུགས༔ སྐལ་ལྡན་བུ་ལ་དབང་བསྐུར་རོ༔ ཨོྃ་སམྦྷ་བཛྲ་ཛྙཱ་ན་ཧཱུྃ་བྷྱོཿ ཨ་བྷི་ཥིཉྩ་ཧཱུྃ༔ དེ་ནས་ཡབ་ཡུམ་གྱི་ཕྱག་མཚན་ཐམས་ཅད་ཐོགས་ལ༔ ཧཱུྃ༔ རྡོ་རྗེ་བེ་ཅོན་འཁོར་ལོ་དང་༔ བྷནྡྷ་པར་བུ་དུང་ཆེན་དམར༔
གྲི་ཐོད་ལ་སོགས་ཕྱག་མཚན་བཅས༔ སྐལ་ལྡན་བུ་ལ་དབང་བསྐུར་རོ༔ ཨོྃ་ཀ་ར་དྷ་ཧ་ན་བ་མེ་ཨཱ་ཡུར་དྷ་དྷ་ར་སརྦ་ཨ་བྷི་ཥིཉྩ་ཧཱུྃ༔ དེ་ནས་ཀཱི་ལ་ཡ་རིགས་བཞི་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་ར༔ ལས་བཞིའི་རྩལ་ལས་ཤར་བའི་སྐུ༔ ཁྲག་འཐུང་ཡབ་ཡུམ་ཀཱི་ལ་བཞིས༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཀརྨ་ཀཱི་ལ་ཡ་ཙ་ཏུར་ཧཱུྃ་བྷྱོ་ཕཊ྄་ཨ་བྷི་ཥིཉྩ་ཧཱུྃ༔
དེ་ནས་ཁྲོ་བོ་བཅུ་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ སྟོབས་བཅུས་རོལ་རྩལ་འགྱེད་པ་ཡི༔ ཁྲོ་བཅུ་ཡབ་ཡུམ་ཕྲ་ཐབས་བཅས༔ སྐལ་ལྡན་བུ་ལ་དབང་བསྐུར་རོ༔ ཨོྃ་ཀྲོ་ཏ་ཀྲོ་ཏི་ཙ་ཏུར་དཱ་ཤ་ཧཱུྃ་ཧཱུྃ་བྷྱོ་བྷྱོ༔ ཕཊ྄་ཕཊ྄་ཕཊ྄ཿ ཨ་བྷི་ཥིཉྩ་ཧཱུྃ༔ དེ་ནས་དབང་ཕྱུག་ཉི་ཤུ་རྩ་བརྒྱད་ཐོགས་ལ༔
ཧཱུྃ༔ དཔལ་ཆེན་བཛྲ་ཀུ་མཱ་རའི༔ རང་བཞིན་གནས་ཡུལ་སྐྱོང་མཛད་མ༔ དབང་ཕྱུག་ཆེན་མོ་ཉི་ཤུ་བརྒྱད༔ སྐལ་ལྡན་བུ་ལ་དབང་བསྐུར་རོ༔ ཨོྃ་མ་ཧཱ་ཨིཥྚ་ཤྭ་རི་མ་ཀཽ་རཱི་ཨཥྚ་ཨ་བྷི་ཥིཉྩ་ཧཱུྃ༔ སྒོ་སྐྱོང་མ་བཞི་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ ཕྲིན་ལས་བཞི་ཡི་ལས་བྱེད་མ༔
རྔམ་པའི་སྒོ་སྐྱོང་ཆེན་མོ་བཞིས༔ སྐལ་ལྡན་བུ་ལ་དབང་བསྐུར་རོ༔ ཨོྃ་དཱ་དྲ་བཱ་ལ་མ་ཏྲི་ཙ་ཏུར་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཕུར་པའི་བཀའ་ཉན་ཉེར་བཞི་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ ལས་ཀྱི་མཐའ་སྐྱོང་ཤན་པའི་གཟུགས༔ ཕུར་འདེབས་འབར་བ་ཉེར་བཞི་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཀྲོ་ཏ་ཀྲོ་ཏི་ཀཱི་ལ་ཡ་སརྦ་ཨ་བྷི་ཥིཉྩ་ཧཱུྃ༔
དེ་ནས་ཞི་བ་ཡོངས་རྫོགས་ཀྱི་རྒྱན་སྤྱོད་ཐོགས་ལ། དེ་ནས་ཆས་དབང་བསྐུར་བ་ལ་ཞི་དྲག་གཉིས་ཡོད་པ་ལས། དང་པོ་ཁྱེད་རང་རྣམས་གདན་གསུམ་ལྷའི་དཀྱིལ་འཁོར་དུ་གསལ་བ་ལ། ཆེ་རྟགས་ཀྱི་མངའ་གསོལ་བས་སྐུ་ལྔ་དང་ཡེ་ཤེས་ལྔར་ལྷུན་གྱིས་གྲུབ། ས་ལམ་ཐོགས་མེད་དུ་བགྲོད་ཅིང་གང་འདུལ་ལོངས་སྤྱོད་རྫོགས་པའི་ཕྲིན་ལས་འདོད་རྒུའི་དཔལ་ལ་ལོངས་སྤྱོད། དོན་གཉིས་ལྷུན་གྲུབ་ཁམས་གསུམ་ཆོས་ཀྱི་རྒྱལ་པོའི་རྒྱལ་སྲིད་ལ་མངའ་དབང་བསྒྱུར་བའི་དབང་དམ་པ་ཐོབ་པར་མོས་ཤིག ། དེ་ནས་ཞི་བའི་རྒྱན་ཐོགས་ཏེ༔ ཧཱུྃ༔ པྲོག་ཞུ་དར་དཔྱངས་ཅོད་པན་དང་༔ སྟོད་གཡོགས་དང་ནི་རིན་ཆེན་རྒྱན༔
ག་ཤལ་རུས་རྒྱན་ཨང་རག་སོགས༔ ཞི་བའི་ཆས་ཀྱིས་དབང་བསྐུར་རོ༔ ཨོྃ་བཛྲ་རཏྣ་ཨརྦྷ་ཨ་བྷི་ཥིཉྩ་ཧཱུྃྃ༔ གཉིས་པ་ཕུང་ཁམས་སྐྱེ་མཆེད་དང་བཅས་པ་ཡེ་ཤེས་ལྷའི་སྒྱུ་འཕྲུལ་ཆེ་མཆོག་རྡོ་རྗེ་གཞོན་ནུ་དྲག་པོའི་ཕྱག་རྒྱར་རྫོགས་པ་ལ། དཔལ་ཆེན་པོའི་ཆེ་རྟགས་ཀྱི་ཆས་རྣམས་མངའ་གསོལ་དུ་བརྒྱན་པས། མ་མོ་མཁའ་འགྲོའི་རྗེ་བོར་བསྐུར་ཏེ་དྲེགས་པ་ཐམས་ཅད་དབང་དུ་སྡུད་ཅིང་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས། འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། དྲག་པོའི་ཆས་ཀྱི་དབང་བསྐུར་བ་ནི། ཧཱུྃ༔ དབུ་རྒྱན་ཐལ་ཚོམ་ཁྲག་ཞག་ཐིག༔
ཞིང་གླང་སེང་ལྤགས་མགོ་ཕྲེང་དང་༔ སྦྲུལ་ཆུན་སྟག་ཤམ་རུས་པའི་རྒྱན༔ དྲག་པོའི་ཆས་ཀྱི་དབང་བསྐུར་རོ༔ ཨོྃ་བཛྲ་ཙཎྜ་ཨརྦྷ་ཨ་བྷི་ཥིཉྩ་ཧཱུྃ༔ འདིའི་མཚམས་སུ་བཀའ་བརྒྱད་ཀྱི་དབང་ངམ་གང་རུང་ནས་དུར་ཁྲོད་ཆས་བརྒྱད་ཀྱི་དབང་རྒྱས་པར་བསྐུར། དེ་ནས་གཏོར་མ་གཏད་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རར༔ མཆོད་པའི་རྨད་བྱུང་བ་ལིཾ་རྫས༔ དེ་རིང་སྐལ་ལྡན་ཁྱོད་ལ་གཏད༔
དུས་མཆོད་སྐོང་བཤགས་ལས་མཐའ་ཟུངས༔ ཨོྃ་བྷ་ལིངྟ་སརྦ་པཱུ་ཛ་དྷ་ར་ཧཱུྃ༔ དེ་ནས་ལས་ཆས་ཀྱི་རྫས་གཏད་དེ༔ ཧཱུྃ༔ རྡོ་རྗེ་ཕུར་པ་རཀྴའི་ཕྲེང་༔ ཐུན་སྣོད་ཞྭ་ནག་གོས་ནག་དང་༔ རུས་རྒྱན་མེ་ལོང་ཕག་རྒོད་མཆེ༔ དམོད་པའི་ཆས་དག་འཛིན་པར་གྱིས༔ ཨོྃ་མཎྜལ་སརྦ་ཀརྨ་ཙ་ཏུར་ཧཱུྃ་ཕཊ྄ཿ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས་བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང༌།
དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར། ཉི་མའི་གདན་ལ་ཧཱུྃ་མཐིང་གའི་མཐར་དབྱངས་དང་སྔགས་ཕྲེང་གཡས་བསྐོར་དུ་རང་སྒྲ་དང་བཅས་འུར་དིར་གྱིས་འཁོར་བ་ལས། མར་མེ་གཅིག་ལས་གཉིས་མཆེད་ཀྱི་ཚུལ་དུ་སྔགས་ཕྲེང་བར་མ་ཆད་པར་འཕྲོས་ཏེ་འུར་དིར་གྱིས་འཁོར་བའི་མོས་པ་མཛོད། ཅེས་རུ་རཀྴའི་བགྲང་ཕྲེང་སློབ་དཔོན་གྱིས་གཟུང་བ་སློབ་མར་སྦྱིན་ལེན་ཚུལ་གྱིས་དབྱངས་གསལ་དང་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་མ་ཧཱ་ཀྲོ་ཏ་ཀཱི་ལི་ཀཱི་ལ་ཡ་སརྦ་མཎྜལ་ཙཀྲ་ཧཱུྃ་ཕཊ྄ཿ དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་འཕྲོས་པས་ནམ་མཁས་གར་ཁྱབ་ཏུ་ཐེག་པ་སྣ་ཚོགས་ཀྱི་ཆོས་སྒྲ་བསྒྲགས་ཤིང༌།
འགྲོ་བའི་ལས་རྒྱུད་སྦྱངས་ཏེ་འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་སྟོང་གསལ་བརྗོད་མེད་རང་བྱུང་ཡེ་ཤེས་ཀྱི་ངང་ལ་གནས་པ་ནི། ཆོས་སྒོ་བརྒྱད་ཁྲི་བཞི་སྟོང་གི་དོན་སྟོན་པ་སོགས་ཕྲིན་ལས་རབ་འབྱམས་ཐོགས་མེད་དུ་འགྲུབ་པའི་གསུང་གི་མཛོད་ཀློང་རྡོལ་བའི་མོས་པ་མཛོད། དེ་ནས་སྲོག་ཡིག་ཐོགས་ལ༔ ཧཱུྃ༔ ཧཱུྃ་ཧཱུྃ་བྷྱོ་བྷྱོ་སྐྱེ་མེད་སྒྲ༔ རང་བྱུང་སྙིང་པོ་དབྱིངས་ལས་ཤར༔ དྲན་རིག་འོད་གསལ་འདུས་མ་བྱས༔ སྲོག་ཡིག་སྙིང་པོས་དབང་བསྐུར་རོ༔ ཨོྃ་ཙིཏྟ་ལི་ཥི་ཏི་ཧྲི་དྷ་ཡ་ཨ་བྷི་ཥིཉྩ་ཧཱུྃ༔ པདྨའི་ཕྲེང་བ་ཐོགས་ལ༔
ཧཱུྃ༔ ཡེ་ཤེས་ཆེན་པོའི་རླུང་སྒྲ་ལས༔ ཤེས་རབ་འགྱུ་འོང་འཁྲིལ་ཤིང་ཅན༔ གསང་སྔགས་རྒྱུད་སྡེའི་དགའ་བཞི་མོས༔ སྐལ་ལྡན་བུ་ལ་དབང་བསྐུར་རོ༔ ཨོྃ་གུ་ཧྱ་ཛྙཱ་ན་པྲ་མོ་ཏི་མཎྜ་དྷ་ར་ཨ་བྷི་ཥིཉྩ་ཧཱུྃ༔ དེ་ལྟར་གསུང་སྔགས་ཕྱག་རྒྱའི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོར་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ། འབྲས་བུ་ལོངས་སྤྱོད་རྫོགས་པའི་སྐུ་འཐོབ་པར་འགྱུར་རོ། ཞེས་རྟོགས་པ་བསྐྱེད།
གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བར། སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས་གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོ་མེ་ལོང་གཡའ་དང་བྲལ་བའི་གཟུགས་སྣང་བཞིན། དབྱིངས་དང་རོལ་རྩལ་ཟུང་དུ་འཇུག་པ་རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་མཛོད། དེ་ཉིད་བརྟན་པའི་སླད་དུ་མེ་ལོང་ལ་བརྟེན་ནས་ངོ་སྤྲོད་པ་ནི། ཧཱུྃ༔ མ་ནི་སྐྱེ་མེད་ཀུན་གཞི་ཀློང་༔ བུ་ནི་གསལ་བའི་རིག་པ་ཉིད༔ ཟུང་འཇུག་སྣང་སྟོང་འཇའ་ལུས་ངང་༔ གཞོན་ནུ་བུམ་སྐུའི་དབང་བསྐུར་རོ༔
ཨོྃ་རཱུ་པ་སྭ་བྷཱ་ཛྙཱ་ན་ཨ་བྷི་ཥིཉྩ་ཧཱུྃ༔ གནམ་ལྕགས་ཀྱི་མཆོད་རྟེན་ཐོགས་ལ༔ ཧཱུྃ༔ མཆོད་རྟེན་ཆོས་དབྱིངས་ཡེ་ཤེས་ངང་༔ ཀ་དག་གསལ་སྟོང་ཟང་ཐལ་ཉིད༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ།
འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད། བཞི་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བར་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ གཙོ་གཏོར་ཐོགས་ལ། ཧཱུྃ༔ གཏོར་མ་མཉམ་ཉིད་ཡེ་ཤེས་ངང་༔ བཅུད་ནི་བདེ་སྟོང་བླ་མེད་རྫས༔ དཔལ་ཆེན་དཀྱིལ་འཁོར་ངོ་བོ་མཆོག༔
སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་གུ་ན་ཨ་བྷི་ཥིཉྩ་ཧཱུྃ༔ རྡོ་རྗེ་རྒྱ་གྲམ་ཐོགས་ལ། ཧཱུྃ༔ བྱ་གྲུབ་བླ་མེད་གསང་བ་ཉིད༔ སྣ་ཚོགས་ཕྲིན་ལས་ཕྱག་མཚན་འདི༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་གུ་ཧྱ་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་རིན་ཆེན་བཅུད་ཀྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས།
བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ། དཔལ་ཆེན་པོའི་ཕྲིན་ལས་རྣམ་པ་བཞི་གང་ལ་གང་འདུལ་སྟོན་པའི་ཕྱག་རྒྱ་སྣ་ཚོགས་རྡོ་རྗེ་ཕྱག་ཏུ་གཏད་པ་ལ་བརྟེན་ནས། ཞི་རྒྱས་དབང་དྲག་ཕྲིན་ལས་རྣམ་བཞི་ཐོགས་མེད་དུ་འགྲུབ་པའི་དབང་དམ་པ་ཐོབ་པར་མོས་མཛོད། རྡོ་རྗེ་རྒྱ་གྲམ་གཏད་ལ། ཧཱུྃ༔ ཕྲིན་ལས་བཞི་ཡི་ཕྱག་མཚན་ཏེ༔
གང་འདུལ་དེར་སྟོན་ལས་འཆང་ཕྱིར༔ བརྡ་ཡི་རྟེན་འབྲེལ་རབ་ཏུ་ཟུངས༔ དེང་འདིར་རྗེས་གནང་ཡོངས་རྫོགས་ཤོག༔ ཨོྃ་བཛྲ་ཙཀྲ་དྷ་ར་ཧཱུྃ༔ དེ་ལྟར་ཕྲིན་ལས་རབ་འབྱམས་ཀྱི་དབང་བསྐུར་བས་བདེ་བར་གཤེགས་པའི་ཐུགས་རྗེ་ཐོགས་པ་མེད་པའི་ནུས་རྩལ་མངོན་དུ་བྱས་ལ། ནད་གདོན་སྡིག་སྒྲིབ་ཞི། ཚེ་བསོད་འབྱོར་དྲུག་རྒྱས། ཁམས་གསུམ་མོས་བཞི་དབང་དུ་བསྡུས། བདུད་རིགས་ལོག་འདྲེན་ཐམས་ཅད་ཚར་གཅོད་ཅིང་རྗེས་འཛིན་གྱིས་བླ་མེད་མཆོག་ལ་སྦྱོར་བའི་དཔལ་དང་ལྡན་ཞིང་འབྲས་བུ་མངོན་པར་བྱང་ཆུབ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད།
དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པ་ཆེ་མཆོག་ཧེ་རུ་ཀའི་བདག་ཉིད་དུ་ཆེ་བ་བསྐྱེད་པ་ཙམ་གྱིས། རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ་སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པ་གཞལ་ཡས་ཁང་དང་བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་མངོན་པར་བྱང་ཆུབ་པའི་མོས་པ་མཛོད། ཅེས་མེ་ལོང་དང་ཤེལ་རྡོ་ཐོགས་ལ། ཧཱུྃ༔ མ་བཅོས་གཉུག་མ་ཀ་དག་ཉིད༔ གསལ་སྟོང་འགགས་མེད་མཐའ་དབུས་བྲལ༔ ཡེ་སྟོང་ཉག་གཅིག་ཟང་ཐལ་ངང་༔ རིག་པ་བདེ་ཆེན་དབང་བསྐུར་རོ༔
ཨོྃ་བྷི་དྷོ་སུ་ཁཾ་ཛྙཱ་ན་ཤཱུ་ནྱ་ཏེ་ཨ་བྷི་ཥིཉྩ་ཧྃའུ༔ ཞེས་སྤྱི་བོར་བཞག་ལ། དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡའི་དབང་བསྐུར་བ་ལ་བརྟེན་ནས། སྣོད་བཅུད་གཞལ་ཡས་ཁང་དང་ལྷའི་རང་བཞིན་གསལ་སྟོང་འཇའ་ཚོན་ལྟ་བུར་སྒོམ་སྟེ། དེའང་ཡེ་ནས་ཡིན་པར་ངོ་ཤེས་པར་གྱིས་ལ་བརྙས་པ་མ་བྱེད། ཐ་མལ་གྱི་ཞེན་རྟོག་སྤོང་ལ་དག་སྣང་དང་མོས་གུས་རྒྱུན་ཆད་མེད་པའི་ངང་ནས་མཆོད་བསྟོད་དང་བཀུར་སྟི་རྒྱ་ཆེན་པོ་བགྱིད་ཅིང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱིས་ཚད་མེད་སྙིང་རྗེའི་ཕུར་པའམ། ཕྱི་མཚན་མ་རྫས་ཀྱི་དཀྱིལ་འཁོར་དུ། མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས།
བསྐྱེད་རིམ་སྲིད་པ་ཕུར་བུའི་རྣལ་འབྱོར་སྤྲོས་པ་དང་བཅས་པ་བསྒོམ་པ་ལ་དབང༌། ལམ་ལྔ་ལས་སྦྱོར་ལམ་གྱི་རྟོགས་པ་རྒྱུད་ལ་སྐྱེ་བའི་མཐུ་དང་ལྡན་པར་བྱས། ལུས་ཀྱི་སྒྲིབ་པ་དག ། འཛིན་རྟོག་སོགས་ཞི་བའི་ལས་ཐམས་ཅད་འགྲུབ། སངས་རྒྱས་ཐམས་ཅད་ཀྱི་སྐུ་རྡོ་རྗེ་དག་པ་གཉིས་ལྡན་སྤྲུལ་སྐུ་འཐོབ་པའི་སྐལ་ལྡན་དུ་བྱས་སོ། ། ཞེས་གཟེངས་བསྟོད། གསང་བ་བྱང་ཆུབ་སེམས་ཀྱི་དབང་བསྐུར་བ་ལ་བྷནྡྷ་འདི་ཉིད་ཐ་མལ་མ་ཡིན་ཞིང་གསང་ཆེན་ཁྲོ་བོ་རོལ་པའི་ཕོ་བྲང་དུ་མོས་པའི་དབུས་སུ། དཀྱིལ་འཁོར་གྱི་གཙོ་བོ་དཔལ་རྡོ་རྗེ་གཞོན་ནུ་ཡབ་ཡུམ་ལྷ་ཚོགས་དང་བཅས་པ་སྦྱོར་བ་མཛད་པས། བདེ་ཆེན་གྱི་སྒྲས་ཕྱོགས་བཅུའི་བདེ་གཤེགས་ཁྲོ་བོ་རབ་འབྱམས་སྤྱན་དྲངས། ཡབ་ཀྱི་ཞལ་དུ་ཞུགས།
ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པ་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་གཉིས་ལྷན་ཅིག་ཏུ་བབས་པ་བྷནྡྷའི་བདུད་རྩི་དང་གཉིས་སུ་མེད་པར་འཁྱིལ་བའི། ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀྱི་དབྱིག་ཏུ་གྱུར་པ། འདི་ཉིད་ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས། ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས། ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པར་ཉམས་སུ་མྱོང་བའི་མོས་པ་མཛོད། ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ སོར་རྟོགས་ཡེ་ཤེས་བྷནྡྷ་རུ༔ གསལ་སྟོང་བླ་མེད་བདུད་རྩིས་བཀང་༔
དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་བླུད། དེ་ལྟར་ཡབ་ཡུམ་སྐུ་ཡི་དཀྱིལ་འཁོར་དུ་གསང་བ་བྱང་ཆུབ་ཀྱི་སེམས་སྤྲོས་མེད་ངེས་པ་དོན་གྱི་དབང་ཐོབ་པས། བདེ་ཆེན་བྱང་ཆུབ་སེམས་ཀྱི་ཕུར་པ་རང་ལུས་བདེ་བ་ཆེན་པོའི་རྣལ་འབྱོར་བསྒོམ་པ་ལ་དབང༌། ལམ་ལྔ་ལས་དོན་དམ་བྱང་ཆུབ་ཀྱི་སེམས་བསྐྱེད་པ་མཐོང་ལམ་དང་པོའི་རྟོགས་པ་རྒྱུད་ལ་སྐྱེ་བའི་མཐུ་དང་ལྡན་པར་བྱས། ངག་གི་སྒྲིབ་པ་དག ། ལས་རླུང་དབང་དུ་སྡུད་པས་ལས་ཐམས་ཅད་འགྲུབ། སངས་རྒྱས་ཐམས་ཅད་ཀྱི་གསུང་རྡོ་རྗེ་ཡེ་ཤེས་ལྔ་ལྡན་ལོངས་སྤྱོད་རྫོགས་སྐུ་འཐོབ་པའི་སྐལ་ལྡན་དུ་བྱས་སོ། །
ཞེས་རྟོགས་པ་བསྐྱེད། གསུམ་པ་གཟུངས་མ་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ་སློབ་དཔོན་གྱི་ཐུགས་ཀ་ནས་བྱུང་བའི་རྡོ་རྗེའི་རིག་མ། བཅུ་དྲུག་ལོན་པའི་ན་ཚོད་གཟུགས་དང་ལང་ཚོ་ཕུན་སུམ་ཚོགས་པ་གཅེར་བུ་བདེ་ཉམས་དང་ལྡན་པ་ཞིག་བྱུང༌། སློབ་དཔོན་གྱི་རིག་མའི་ལག་གཡོན་པ་ཁྱེད་རྣམས་ཀྱི་ལག་གཡས་སུ་གཏད་དེ་ཟུང་འཇུག་དགྱེས་རྒུར་རོལ་པས། བདེ་ཆེན་ལྷན་ཅིག་སྐྱེས་པའི་ཡེ་ཤེས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད། རིག་མ་ཐོགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་ཟུངས༔
དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ་པྲ་མོ་ཏི་རཱ་ག་མི་དྷརྨ་ཧོཿ ཞེས་སློབ་བུས་འཁྱུད་རྒྱ་བྱ། དེ་ལྟར་ཁྱེད་རང་རྣམས་དཔལ་རྡོ་རྗེ་གཞོན་ནུ་དང༌། རིག་མ་འཁོར་ལོ་རྒྱས་འདེབས་མ་གསལ་བ་དང༌། ཡབ་ཀྱི་གསང་ནས་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པའི་ནོར་བུར་ཨོཾ། རྩེ་མོར་ཕཊ྄་དང་བཅས་པ་ཡུམ་གྱི་མཁའ་ལ་ཨ་ལས་པདྨ་ཨཿས་མཚན་པ་ཡབ་ཀྱི་རྡོ་རྗེ་ནོར་བུའི་རྩ་བར་རྩ་གསུམ་འདུས་པའི་རྩ་གཡས་ལ་ཨོཾ་དཀར་པོ། གཡོན་ལ་ཨཱཿདམར་པོ། དབུས་སུ་ཧཱུྃ་མཐིང་ནག །
ཡབ་ཡུམ་འཁྱུད་པ་དང་ཙུམྦ་ན་དང་རྡོ་རྗེ་པདྨ་སྦྱར་བས། ཆགས་པ་ཆེན་པོའི་མེ་དྲོད་སྐྱེས་ཏེ་ཐིག་ལེའི་དྭངས་མ་རྣམས་ཞུ། སྤྱི་བོ་ནས་འཁོར་ལོ་བཞི་བརྒྱུད་དེ་རྡོ་རྗེའི་རྩ་བར་བྱོན་པས་དགའ་བ། དབུས་སུ་བྱོན་པས་མཆོག་དགའ། རྩ་གསུམ་འདོམ་པའི་གནས་སུ་བྱོན་པས་དགའ་བྲལ་གྱི་དགའ་བ། རྡོ་རྗེ་ནོར་བུའི་རྩེ་མོར་བྱོན་པས་མཐར་ཐུག་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་མོས་ཏེ་ཅུང་ཟད་མཉམ་པར་ཞོག ། ཕྱི་ལ་བ་ཐག་ཙམ་ཡང་མ་འཛག་པར་བྱས་ཏེ་རླུང་གི་གདངས་དང་བཅས་ཧཱུྃ་ཞེས་གྱེན་དུ་དྲང་བས། གསང་བ་ནས་ལྟེ་བའི་རྩ་འཁོར་ལ་དྲངས་ཤིང་གང་བ་དགའ་བ། སྙིང་གའི་རྩ་འཁོར་གང་བ་མཆོག་དགའ། མགྲིན་པའི་རྩ་འཁོར་གང་བ་དགའ་བྲལ་གྱི་དགའ་བ།
སྤྱི་བོའི་རྩ་འཁོར་གང་བ་ལྷན་སྐྱེས་ཀྱི་ཡེ་ཤེས་མངོན་དུ་བྱས་པར་མོས་པས་ལུས་ཀྱི་འཁྲུལ་འཁོར་དང༌། རླུང་དང་སྤྱོད་ལམ་གྱི་སྒོ་ནས་ལུས་ཀུན་ཁྱབ་པར་དགྲམ་པ་ལ་བརྟེན་ནས་རྩ་ཐམས་ཅད་བྱང་ཆུབ་སེམས་ཀྱིས་ཁྱབ། དེ་ཐམས་ཅད་ལ་བདེ་སྟོང་ཟུང་འཇུག་གིས་ཁྱབ་པ་སྟེ། བདེ་སྟོང་ཟུང་འཇུག་རྣམ་པར་མི་རྟོག་པའི་ངང་ལ་ཅུང་ཟད་མཉམ་པར་བཞག་པར་ཞུ། དེས་ཐ་མལ་གྱི་རྟོག་པ་ལྷ་སྔགས་ཆོས་ཉིད་ཀྱི་ཐབས་མཁས་སུ་བསྒྱུར་ནས། རྗེས་ཆགས་སྙོམ་འཇུག་ལ་བརྟེན་ནས་ཞུ་བདེ་ལྷན་ཅིག་སྐྱེས་པ་མངོན་དུ་བྱས་ཏེ། བདེ་ཆེན་རྡོ་རྗེ་སེམས་དཔའ་ཉིད་དུ་ངེས་པར་འཚང་རྒྱ་བར་འགྱུར་རོ། ། དེ་ལྟར་ལྷག་པ་བྱང་སེམས་ཕུར་པའི་དཀྱིལ་འཁོར་དུ། སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ། གཞན་ལུས་བདེ་ཆེན་ཕོ་ཉ་བསྒོམ་པ་ལ་དབང༌།
ལམ་ལྔ་ལས་རྒྱུའི་ཐེག་པ་མཐར་ཕྱིན་ནས་སྒོམ་ལམ་ཀུན་ཏུ་འོད་ཀྱི་རྟོགས་པ་སྐྱེ་བའི་མཐུ་དང་ལྡན་པར་བྱས། མ་དག་པའི་རླུང་སེམས་དབྱིངས་སུ་ནུབ་ཅིང་དག་པ་ཡེ་ཤེས་མངོན་དུ་འཆར་ལ་ཡིད་ཀྱི་སྒྲིབ་པ་དག ། དབྱིངས་མི་ཤིགས་པ་མཆོག་གི་ལས་ཐམས་ཅད་གྲུབ། རྒྱལ་བ་ཐམས་ཅད་ཀྱི་ཐུགས་རྡོ་རྗེ་དང་གཉིས་སུ་མེད་པར་ཆོས་སྐུ་བདེ་བ་ཆེན་པོ་ཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད། བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེར་ཞོག་ཅིག ། ཅེས་མཉམ་བཞག་རང་ངོ་སྐྱོང་དུ་གཞུག །
དེ་ལྟར་བཞག་པས་སེམས་ཞེས་བྱ་བ་གཟུགས་དབྱིབས་ཁ་དོག་དངོས་པོ་མཚན་མ་ཅན་དུ་མ་གྲུབ་པས། རྟག་པའི་མཐའ་ལས་གྲོལ་བ་ཆོས་སྐུ་བློ་འདས་ཡེ་ནས་སྟོང་པ། དེའི་མདངས་མ་འགགས་པར་འཁོར་འདས་ཀྱི་བདེ་སྡུག་ཐམས་ཅད་ཤར་བའི་གཞིར་གྱུར་པས་ན། ཆད་པའི་མཐའ་ལས་གྲོལ་བ། རང་བཞིན་གསལ་ལ་མི་དམིགས་པ་རྒྱ་ཆད་ཕྱོགས་ལྷུང་དང་བྲལ་བ་ཀ་དག་ཏུ་རྫོགས་པའི་རིམ་པ་བསལ་བཞག་དང་བྲལ་བས་ཡེ་གནས་རང་བྱུང་རིག་པ་རྗེན་པ་ལ། བློ་ཡི་བཅོས་བསྒྱུར་མ་བྱེད་པར་འཛིན་མེད་ཡེང་སྒོམ་དང་བྲལ་བའི་ངང་ལ་སོ་མར་ཞོག་མཛོད། ཅེས་མན་ཤེལ་ཐོགས་ལ། ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔
སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔ ཞེས་སྙིང་ཁར་བཞག་ལ། དེ་ལྟར་རིག་པ་ཡེ་ཤེས་ཀྱི་ཕུར་བུའི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་པ་རྩལ་གྱི་དབང་ཐོབ་པས། རིག་སྟོང་དོན་གྱི་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་བསྒོམ་པ་ལ་དབང༌། ལམ་ལྔ་ལས་འབྲས་བུའི་ཐེག་པ་མཐར་ཕྱིན་པ་མི་སློབ་པའི་ལམ་བཅུ་གསུམ་པ་རྡོ་རྗེ་འཛིན་པའི་རྟོགས་པ་རྒྱུད་ལ་སྐྱེ་བའི་མཐུ་དང་ལྡན་པར་བྱས། སྒོ་གསུམ་གྱི་སྡིག་ལྟུང་ཤེས་བྱའི་དྲི་མ་དང་བཅས་པ་སྦྱངས། ཉམས་རྟོགས་ཀྱི་ཡོན་ཏན་སོགས་རྒྱས་པའི་ལས་གྲུབ།
འཁྲུལ་སྣང་ཐལ་འབྱིན་དུ་ཕུག་ཏེ། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི། རྡོ་རྗེ་གཉིས་མེད་ཡེ་ཤེས་ངོ་བོ་ཉིད་སྐུ་འཐོབ་པའི་སྐལ་ལྡན་དུ་བྱས་སོ། ། དེ་དག་གིས་སྟོད་ལས་བྱང་ཆུབ་སྒྲུབ་པའི་དབང་གིས་རྒྱུད་སྨིན་པར་བྱས་ནས། ད་སྨད་ལས་དགྲ་བགེགས་སྒྲོལ་བའི་རྗེས་སུ་གནང་བ་སྦྱིན་པ་ལ། མངོན་སྤྱོད་རྩོམ་པ་པོ་རིག་པ་ཡེ་ཤེས་ཀྱི་ཕུར་བུའི་དགོངས་པ་མངོན་དུ་གྱུར་པས་ལྟ་བ་ཆོས་ཉིད་ཀྱི་རྫོང་ལ་ཞུགས་ཤིང༌། བསྐྱེད་རིམ་སྲིད་པ་ཕུར་བུ་དང༌། རྫོགས་རིམ་བྱང་ཆུབ་སེམས་ཀྱི་ཕུར་བུས་སྒོམ་པ་ཏིང་ངེ་འཛིན་གྱི་འཕྲང་ལ་འགྲིམ་སྟེ། སྤྱོད་པ་ཚད་མེད་སྙིང་རྗེའི་ཕུར་པའི་སྲོག་དང་ལྡན་པས། མཚན་མ་རྫས་ཀྱི་ཕུར་བུས་དགྲ་བགེགས་བསྒྲལ་བ་མངོན་སྤྱོད་ཀྱི་ལས་རྩོམ་པར་བྱ་སྟེ།
ཇི་སྐད་དུ། ཕུར་པ་གྲུབ་ནས་གདབ་ལས་བྱ། ཞེས་གསུངས་པས། དེ་ལའང་སྲུང་བ། ཟློག་པ། བསད་པ། འཕང་བ། བསྲེགས་པ། མནན་པ་དང་དྲུག་ལས། དང་པོ་བསྲུང་བའི་སླད་དུ་དམིགས་པ་འདི་བཞིན་དུ་མཛོད་ཅིག
ཧཱུྃ༔ བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ དམིགས་པ་དང་བཅས་ཏེ་སྔགས་འདིའི་རྗེས་ཟློས་མཛོད། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་བྷྲཱུྃ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ དེ་ཉིད་བརྟན་པའི་སླད་དུ་སྲུང་འཁོར་གྱི་རྒྱས་གདབ་པའི་མོས་པ་མཛོད།
སྲུང་འཁོར་ཐོགས་ལ། ཧཱུྃ༔ རྡོ་རྗེ་ལྟ་བུའི་ཏིང་འཛིན་ལ༔ རང་ཤར་ཕོ་བྲང་སྲུང་བའི་གུར༔ མ་དག་མཚམས་གཅོད་འཁོར་ལོ་ཕྱིར༔ རྟག་ཏུ་བསྒོམ་ཞིང་གནས་པར་མཛོད༔ ཨོྃ་ཛྙཱ་ན་ཙཀྲ་ས་མ་ཡ་དྷ་ར་ཧཱུྃ༔ ཞེས་སྲུང་འཁོར་གནས་ལྔར་བསྐུར་རོ། ། དེའང་མི་དམིགས་པ་ཆོས་ཀྱི་དབྱིངས་སུ་རྒྱས་གདབ་ཅིང་ནུས་པ་བརྟན་པར་བྱས་པའི་མོས་པ་མཛོད། ཡེ་དྷར་དང་ སུ་པྲ་ཏིཥྛ་བཛྲ་ཡེ་སྭཱ་ཧཱ།
གཉིས་པ་བཟློག་པའི་ཆེད་དུ་དམིགས་པ་འདི་བཞིན་དུ་མཛོད་ཅིག ། ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀས༔ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔ དགྲ་བགེགས་གནོད་བྱེད་ཕར་ལ་བཟློག་པར་གྱུར༔ དམིགས་པ་དང་བཅས་ཏེ་སྔགས་འདིའི་རྗེས་ཟློས་མཛོད། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔
ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ དེ་ནས་བཟློག་པར་དཔལ་འབར་བཙུགས་ཏེ་ལག་ཏུ་གཏད། ཧཱུྃ༔ དཔལ་ཆེན་ཕོ་ཉ་རྦད་པའི་རྫས༔ མུ་སྟེགས་ནག་པོའི་ཐོད་པ་རུ༔
དམར་ནག་གཏོར་མ་རྩང་གིས་བརྒྱན༔ བསྐུལ་ལོ་ཕྱི་ནང་རྐྱེན་ངན་ཟློག༔ ཨོྃ་བཛྲ་མ་ཧཱ་ཀྲོ་ཏ་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་གནོད་བྱེད་ཐམས་ཅད་ཟློག་ཟློག༔ གསུམ་པ་བསད་པའི་སླད་དུ་དམིགས་པ་འདི་བཞིན་དུ་མཛོད་ཅིག ། ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔
དམིགས་པ་དང་བཅས་ཏེ་སྔགས་འདིའི་རྗེས་ཟློས་མཛོད། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ བསད་པའི་དངོས་གཞིར་མདུན་དུ་ཧོམ་ཁུང་ལིངྒ་ལས་ཕུར་དབྱེ་སྒྲོ་བསྒྲལ་ཆས་རྣམས་འདུ་བྱ་ལ། དེ་ནས་སློབ་དཔོན་དྲག་པོའི་ཆས་སུ་ཞུགས་ཤིང་དར་ནག་དང་བཅས་འབྲུ་སྣ་བཏབ་པའི་གསེར་སྐྱེམས་ཐོགས་ལ། རྃ་ཡྃ་ཁྃ༔ གཅིག ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབ། དབྱངས་རོལ་དང་བཅས།
ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་རྡོ་རྗེ་ཕུར་པའི་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་ཕུར་སྲུང་དམ་ཚིག་ཅན༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔
ས་ཕྱོགས་འདིར་གནས་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་པོར་གསེར་སྐྱེམས་འབུལ། ཨོཾ་བཛྲ་ཀཱི་ལི་ཀཱི་ལ་ སོགས། དེ་ནས་གདབ་ལས་བྱ་བར་ཕྲིན་ལས་རྩོམ་པའི་ཡུལ་ཉམས་པ་བདུན་ལྡན་གྱི་དགྲ་བགེགས་ལ། ཇི་ལྟར་བརྩམ་པའི་ཕྲིན་ལས་དམིགས་པའི་རིམ་པ་གསལ་འདེབས་གནང་བར་ཞུ། དེའང་ཕྱི་སྣོད་ཀྱི་འཇིག་རྟེན་ཐམས་ཅད་ཨེ་ཁྲོམ་འབར་བའི་རང་བཞིན་ཅན། ནང་བཅུད་རྣམས་རྡོ་རྗེ་ཕུར་པ་རིག་འཛིན་དང་བཅས་པའི་ལྷ་ཚོགས་ཐམས་ཅད་འབར་བའི་སྐུར་བཞེངས་ཏེ། རྔམ་པའི་ཧཱུྃ་སྒྲ་སྒྲོགས་ཤིང་ལས་ལ་ཆས་པར་གྱུར།
ཨེ་ཡཾ་ཛྭ་ལ་རཾ། བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དམ་སྲི་ཕོ་མོ་རེད་ཅིང་ཉམ་ཐག་པའི་ལུས་ཅན་དུ་གྱུར། འགུགས་པའི་རྒྱ་དང་བཅས། ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། ཁྱད་པར་དུ་བཅོམ་ལྡན་འདས། དཔལ་ཆེན་ཡང་དག་རྡོ་རྗེ་ཕུར་པའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌།
བཀའ་སྡོད་ཆོས་སྐྱོང་མ་མོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་བསྟན་དང་འགྲོ་བའི་སྤྱི་དགྲ། ཁྱད་པར་དུ་རིག་པ་འཛིན་པ་བདག་ཅག་ཡོན་མཆོད་འཁོར་དང་བཅས་པ་ཐམས་ཅད་ལ་སྔ་དགྲ་ལག་གིས་བསྡོ་བ། ཕྱི་དགྲ་ཡིད་ལ་བསམ་པ། ད་དགྲ་ཐད་ནས་ལངས་པའི་གཟུགས་ཅན་སྡང་བའི་དགྲ། གཟུགས་མེད་གནོད་བྱེད་ཀྱྀ་བགེགས། དམ་སྲི་འབྱུང་པོ་ལོག་པར་འདྲེན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ་གཟུགས་ལིངྒ་འདི་ཉིད་ལ་ཁུག་ཅིག ། ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ རྒྱ་བཞི་དང་བཅས།
ཛཿཧཱུྃ་བཾ་ཧོཿ སློབ་དཔོན་དཔལ་ཆེན་པོའི་ཐུགས་ཀ་ནས་སྤྲོས་པའི། བདེ་གཤེགས་ཀྱི་སྲས་མཆོག་བཛྲ་ཀིའ་ལ་ཡ་ཕྱག་གཉིས་ཕུར་བུ་འདྲིལ་བ། སྐུ་སྨད་དབལ་ཕུར་ཟུར་གསུམ་འབར་བ་ལ་ཐོག་མདའ་སྐར་ཆེན་གྱི་ཚྭ་ཚྭ་འཕྲོ་བ། སྲིད་གསུམ་དུས་གཅིག་ལ་སྒྲོལ་བའི་ནུས་རྩལ་དང་ལྡན་པ་འདི་ཉིད་ལག་ཏུ་གཏད་པ་ཙམ་གྱིས། ཐབས་ཀྱིས་མི་ཐུལ་བའི་གདུལ་བྱ་ལོག་འདྲེན་བདུད་ཀྱི་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང་ནུས་རྩལ་ཡོངས་སུ་གྲུབ་པའི་མོས་པ་མཛོད། ཚེ་ཁྲུས་ཀྱི་དགོངས་པ་གསལ་གདབ་པ་ནི། བདག་ཉིད་དཔལ་ཆེན་པོ། ཕུར་བུ་སྲས་མཆོག ། ལིངྒ་དགྲ་བགེགས་ཀྱི་སྙིང་གར་ཚེ་སྲོག་གི་རྟེན་ནྲྀ་ཏྲི་དང་བཅས་པ་དངོས་སུ་གསལ་བ།
ཕུར་བུའི་དབལ་རྩེ་ལས་ཨ་ཡིག་དཀར་པོའི་འོད་ཀྱིས་སྒྲིབ་གཉིས་སྦྱངས། སྲོག་རྟེན་ལ་རེག་པ་ཙམ་གྱིས་སྒོ་ལྔའི་རྣམ་ཤེས་དབལ་རྩེར་བསྡུས། ཉོན་ཡིད་རྩད་ནས་བཅད། ལྔ་འདུས་དྭངས་མ་ཚེ་བསོད་ཐམས་ཅད་འོད་དཀར་པོའི་རྣམ་པར་བསྡུས་ནས་རང་ལ་ཐིམ། ཀུན་གཞིའི་རྣམ་ཤེས་ཨ་ཡིག་དཀར་པོར་གྱུར་པ་ཕུར་རྩེས་ལིང་གིས་བཏེགས་ནས་དཔལ་ཆེན་པོའི་ཐུགས་ཀར་སྟིམ། ཕུར་བུའི་དབལ་ཟུར་ནས་འཕྲོས་པའི་མཚོན་ཆའི་ཆར་པས་བག་ཆགས་ཀྱི་གཟུགས་བརྙན་དུམ་བུར་གཏུབ་པར་གྱུར། ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ རྔམ་བྱེད་འབར་བའི་ཐུགས་ཀ་ནས༔ སྤྲོས་པའི་ཕོ་ཉ་ཀཱི་ལ་ཡ༔
རྦད་དོ་འདྲིལ་འདེབས་དགྲ་བགེགས་སྒྲོལ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ རུ་ཏྲ་མཱ་ར་ཀཱི་ལ་ཡ་ཐུམ་རིལ་རྦད་ནན༔ དྲག་སྔགས་སོ་ལྔ་ཕུར་བསྐོར་དང་བཅས་འདེབས་ཚུལ་བྱ། དེ་ནས་རྡོ་རྗེ་ཕུར་པ་གཏད་དེ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ ལས་ཀྱི་མཐའ་སྡུད་ཕོ་ཉ་བ༔ འདེབས་དང་འབེབས་པས་འབྱུང་པོར་བརྡེག༔ སྲས་མཆོག་གྱད་འདི་འཆང་བར་གྱིས༔
ཨོྃ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ དེ་ནས་གཏུབ་ཅིང་རོལ་བ་ནི། སླར་ཡང་ཤེས་རབ་ཀྱི་རལ་གྲི་ཡེ་ཤེས་ཀྱི་རྩལ་དང༌། རྣོ་ངར་རབ་ཏུ་འབར་བ་འདིས་མ་རིག་བདག་འཛིན་གྱི་བཙོན་ཁང་དབྱིངས་སུ་ཁྲོལ་བའི་མོས་པ་མཛོད། རལ་གྲི་ཐོགས། ཧོཿ དཔལ་ཆེན་ཆེ་མཆོག་ཡང་དག་ཀུ་མཱ་ར༔ འཇིགས་བྱེད་དྲག་པོའི་ལྷ་ཚོགས་འཁོར་བཅས་རྣམས༔ རྔམ་ཡངས་བདེ་ཆེན་འཁྱིལ་བའི་ཞལ་ཕྱེས་ཤིག༔ དགྲ་བགེགས་ཤ་ཁྲག་ལྷག་མེད་བཞེས་སུ་གསོལ༔
ཨོཾ་བཛྲ་ཀཱི་ལི་ཀཱི་ལ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ བཞི་པ་ཕ་རོལ་གྱི་གཡུལ་ངོ་བཟློག་པའི་དོན་དུ་འཕང་བ་ནི། དམིགས་བྱ་རྟེན་ལ་འགུག་གཞུག་དྲག་པོ་དང་བཅས། གཏོར་མའི་ཡེ་ཤེས་པ་ནམ་མཁར་གཤེགས་ཤིང་གཟུ་དཔང་དུ་བཞུགས་ནས། གཏོར་མའི་དམ་ཚིག་པ་སྲིད་གསུམ་ཕུང་བའི་ནད་མཚོན་དུག་གི་སྡོང་པོར་དམིགས་ལ། གཏོར་ཟོར་ལག་ཏུ་ཐོགས་ནས་དམིགས་པ་འདི་བཞིན་དུ་མཛོད་ཅིག ། ད་ཁྱེད་རང་རྣམས་ཆེ་མཆོག་རྡོ་རྗེ་གཞོན་ནུ་དྲག་པོར་གསལ་བའི་གཏོར་ཟོར་མཚོན་ཆའི་འཁོར་ལོ་གནམ་ལྕགས་ཀྱི་ཐོག་ལྟར་འཕང་བས། བསྟན་དགྲ་བདུད་དཔུང་བརླག་པའི་དབང་ཐོབ་པའི་མོས་པ་མཛོད༔ ཨོཾ་ཀཱི་ལི་ཀཱི་ལ་ཡ? མ་ཧཱ་བྷ་ལིངྟ་དགྲ་བགེགས་སརྦ་ནྲྀ་ཏྲི་མཱ་ར་ཡ་ཕཊ྄ཿ ཨ་བྷི་ཥིཉྩ་ཧཱུྃ་ཕཊ྄ཿ
ཅེས་གཏོར་ཟོར་ལག་ཏུ་གཏད་ལ་དབང་བསྐུར། དེ་ནས་འཕང་བ་ནི། ཧཱུྃ༔ རྦད་པའི་ཟོར་མདའ་ཤ་ར་ར༔ བརྣག་པའི་དགྲ་སྲོག་ཆོད་ལ་ཤོག༔ བཟློག་མེད་ཡིན་ནོ་དུས་ལ་བབ༔ མཱ་ར་ཡ་ཡི་ལས་མཛོད་ཅིག༔ ཨོྃ་ལོཀྟྲི་པཱ་ལ་ཡ་དགྲ་བགེགས་རུ་ཏྲ་ནྲྀ་ཏྲི་ཧུར་ཐུམ་རྦད་ཡ༔ ཞེས་གཏོར་ཟོར་མེ་ཧོམ་གྱི་དབུས་སུ་འཕང་དུ་གཞུག ། ལྔ་པ་དྲག་པོ་བསྲེགས་པའི་ལས་མཐའ་བརྩམ་པ་ནི།
ཤིན་ཏུ་མི་བསྲུན་པའི་དགྲ་བགེགས་གདུག་པ་ཅན་རྣམས་ཚར་གཅོད་པའི་ཕྱིར་དུ་དུག་ཤིང་གི་མེ་ཧོམ། ལྕགས་སྣོད་དུ་སྦར་ལ་སྲེག་ལིང་དགྲ་བགེགས་དངོས་སུ་དམིགས་ལ་བདེན་བརྡར་ནི། འགུགས་པའི་རྒྱ་དང་བཅས། ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། ཁྱད་པར་དུ་བཅོམ་ལྡན་འདས། ཡང་དག་དཔལ་ཆེན་རྡོ་རྗེ་ཕུར་པའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌།
བཀའ་སྡོད་ཆོས་སྐྱོང་མ་མོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་བསྟན་དང་འགྲོ་བའི་སྤྱི་དགྲ། ཁྱད་པར་དུ་རིག་པ་འཛིན་པ་བདག་ཅག་ཡོན་མཆོད་འཁོར་དང་བཅས་པ་ཐམས་ཅད་ལ་སྔ་དགྲ་ལག་གིས་བསྡོ་བ། ཕྱི་དགྲ་ཡིད་ལ་བསམ་པ། ད་དགྲ་ཐད་ནས་ལངས་པའི་གཟུགས་ཅན་སྡང་བའི་དགྲ། གཟུགས་མེད་གནོད་བྱེད་ཀྱྀ་བགེགས། དམ་སྲི་འབྱུང་པོ་ལོག་པར་འདྲེན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ་གཟུགས་ལིངྒ་འདི་ཉིད་ལ་ཁུག་ཅིག ། ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ རྒྱ་བཞི་དང་བཅས།
ཛཿཧཱུྃ་བཾ་ཧོཿ དེ་ནས་ལིངྒ་མེ་ཧོམ་དུ་བསྟབ་ལ། གནོད་བྱེད་དགྲ་བགེགས་ཀྱི་མ་ཧཱ་མཱཾ་ས་ལ་ཁཱ་ཧི། མ་ཧཱ་རཀྟ་ལ་ཁཱ་ཧི། མ་ཧཱ་ཙིཏྟ་ལ? མ་ཧཱ་ཀིཾ་ནི་རི་ཏ་ལ? མ་ཧཱ་བ་སུ་ཏ་ལ་ཁཱ་ཧི། དགྲ་བགེགས་གཤེད་མའི་ལུས་ངག་ཡིད་གསུམ་ལ? ཁ་རྗེ་དབང་ཐང་ལ? སྲོག་ལུས་རླུང་རྟ་ལ? ཡུལ་མཁར་ལོངས་སྤྱོད་ལ? སྐྱེ་རྩ་བདུན་རྒྱུད་ལ? ཧ་ཧ་ཧ། ཧི་ཧི་ཧི། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄ཿ གནོད་བྱེད་ཤ་ཏྲུཾ་མཱ་ར་ཡ་ཛྭ་ལ་རཾ་ཧཱུྃ་ཕཊ྄ཿ
ཧཱུྃ༔ འབར་བའི་ཕོ་བྲང་མེ་ཧོམ་དུ༔ ཞིང་བཅུ་བསྒྲལ་བའི་བུད་ཤིང་བསྲེགས༔ བསྟན་དགྲ་སྒོས་དགྲའི་ཚོགས་རྣམས་ཀུན༔ རྡུལ་ཕྲན་བཞིན་དུ་བརླག་པར་མཛོད༔ ཨོྃ་རུ་ཏྲ་ནྲྀ་ཏྲི་རཾ་ཛྭ་ལ་ཡེ་སྭཱ་ཧཱ༔ སླར་ཡང་དེའི་ནུས་པ་བརྟན་པར་བྱ་བའི་སླད་དུ་ཐབས་ཤེས་ཀྱི་ཕྱག་མཚན་ལག་ཏུ་གཏད་པས་ཕྲིན་ལས་མྱུར་མགྱོགས་ཀྱི་དབང་ཐོབ་པར་མོས་མཛོད། ཧོམ་གཟར་དང་ཐབ་གཏད་ལ། ཧཱུྃ༔ དཔལ་ཆེན་བཛྲ་ཀུ་མཱ་རའི༔
ལས་མཐའ་བསྲེག་ཅིང་བསྟབ་པའི་སྣོད༔ རྡོ་རྗེའི་སྣོད་ལ་ཆོས་འབྱུང་ཧོམ༔ བསྐུར་བའི་བསྲེག་རྫས་འབུལ་བར་གྱིས༔ ཨོྃ་བཛྲ་ཨ་ཏི་ཧཱུྃ་བྷྱོཿ དྲུག་པ་ལས་མཐའ་མི་མངོན་པར་རྒྱས་གདབ་པའི་དོན་དུ་མནན་པའི་རྗེས་སུ་གནང་བ་ནི། སློབ་དཔོན་དཔལ་ཆེན་པོའི་ཐུགས་རྗེ་དྲག་པོའི་འོད་ཟེར་འོག་ཏུ་འཕྲོས་པས། གླིང་བཞི་རི་རབ་དང་བཅས་ཕྱེ་མར་གས་པའི་རྒྱ་མཚོ་ཆེན་པོའི་ཀློང་དུ། འཆི་བདག་ལས་ཀྱི་གཤིན་རྗེ་འཁོར་བཅས་ཧབ་སྒྲ་དིར་གྱིས་ལྷགས་པ་ལ། བདེ་བར་གཤེགས་པའི་བདེན་སྟོབས་དྲག་པོས་སྲིད་པ་གསུམ་གྱི་དགྲ་བགེགས་དམ་སྲི་བདུད་རིགས་ཐམས་ཅད་རང་དབང་མེད་པར་བཀུག་ནས་འཆི་བདག་གི་ཞལ་དུ་ཐིམ་པའི་མོས་པ་མཛོད། ཤིང་ཚེར་མ་ཅན་གྱིས་བྱང་བུར་ལིངྒ་བྲིས་ཏེ་སྒྲུབ་ཁང་དེའི་ཕྱི་རོལ་གོམ་པ་དགུའི་མཚམས་སུ་མནན་པའམ།
གོང་གི་བསྲེགས་ཐལ་རྣམས་མནན་ལ། དེ་སྟེང་གཏོར་གཞུང་ཁ་སྦུབ་བདེན་སྟོབས་འགུགས་གཞུག་སྔ་མ་ལྟར་བྱས་པའི་མཐར། ཧཱུྃ༔ མདུན་དུ་གཤིན་རྗེའི་བྲུབ་ཁུང་དུ༔ ནྲྀ་ཏྲི་དམ་སྲི་དགྲ་བགེགས་ཁུག༔ འཆི་བདག་ཁ་ཐམ་ཁྱོད་ལ་གཏད༔ ནམ་ཡང་མ་ཤོར་ས་མ་ཡ༔ ཨོྃ་ནྲྀ་ཏྲི་དམ་སྲི་ཡ་མ་ནན་ཁ་ཐམ་སྭཱ་ཧཱ༔ ཞེས་གཏད་པས་མཐར་ཤོར་མེད་རྒྱ་མཚོའི་ཀློང་དུ། ཆོལ་སྒྲ་དང་བཅས་ནས་ཐིམ་པའི་སྟེང་དུ་རི་རབ་གླིང་བཞི་གླིང་ཕྲན་དང་བཅས་པ་དཔལ་ཆེན་པོའི་ཕོ་བྲང་དུ་གསལ་བའི་དབུས་སུ།
ཁྱེད་རང་རྣམས་དཔལ་ཆེན་རྡོ་རྗེ་གཞོན་ནུ་ཐུགས་རྗེ་དྲག་པོའི་ཕྱག་རྒྱ་རྫོགས་པས། སྲིད་པ་སྤྱི་གནོན་གྱི་བྲོ་བརྡུང་གཟིར་ཞིང་བདུད་ཚོགས་ནམ་ཡང་ལྡང་མེད་དུ་བཅོམ་པའི་མོས་པ་མཛོད། ཅེས་སློབ་མ་རྣམས་མཐེབ་ཆུང་སྦྲེལ་བའི་བྲོ་ར་བསྐོར་ཞིང༌། ལས་གཞུང་བཞིན་རྟ་བྲོ་བརྡུང་བ་ནི། ཧཱུྃ༔ ཁྲོ་བོ་རོལ་པའི་དཀྱིལ་འཁོར་དུ༔ རྔམ་བྱེད་རྡོ་རྗེའི་བྲོ་བརྡུངས་པས༔ རུ་ཏྲ་དམ་སྲི་ཐལ་བར་བརླག༔ ནམ་ཡང་ལྡང་བར་མ་གྱུར་ཅིག༔ ཨོཾ་བཛྲ་ཀཱི་ལི་ཀཱི་ལ་ཡ་རོ་ཥ་ན་ཧཱུྃ་ཧཱུྃ་ཧཱུྃ༔
རུ་ཏྲ་ཨ་མུ་ཀ་བིགྷྣཱན་མཱ་ར་ཡ་བྷྱོཿབྷྱོཿནན་ནན༔ ཞེས་གཏོར་གཞོང་ཁ་ཡར་སློང་ལ་མེ་ཏོག་འཐོར། དེ་ནས་ཚེ་འགུགས་བྱ་བ་ནི༔ སྐད་ཅིག་གིས་བདག་ཉིད་བཅོམ་ལྡན་འདས་དཔལ་རྡོ་རྗེ་གཞོན་ནུ་གསལ་བའི། ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེར་འཕྲོ་འདུས། འཇིག་རྟེན་གྱི་ཁམས་ཐམས་ཅད་ཚེའི་རང་བཞིན་ནྲྀཿདང་ཨཱཿདང་ཧཱུྃ་གི་རང་བཞིན་དུ་བཀྲག་མེ་རེ་རེ་སྣོད་བཅུད་ཐམས་ཅད་ཞུ་ཞིང་ཁེངས་པ་འུབ་འུབ་བསྡུས་ནས་བདག་མདུན་ལ་ཐིམ་པའི་མོས་པ་མཛོད། ཨོཾ་བཛྲ་ཀཱི་ལི་ཀཱི་ལ་ཡ་ཨཱ་ཡུཿཥེ་ཧཱུྃ་བྷྲཱུྃ་ནྲྀ་ཛཿསརྦ་སིདྡྷི་ཕ་ལ་ཧཱུྃ། ཞེས་ཅི་ནུས་བཟླས་ལ། ཧཱུྃ༔ རྡོ་རྗེའི་ཚེ་ཡི་ཕོ་བྲང་ནས༔
མི་ཤིགས་སྲོག་གི་གཡུང་དྲུང་ཉིད༔ དེང་འདིར་སྐལ་ལྡན་བདག་ལ་སྩོལ༔ འཆི་མེད་འཇའ་ལུས་འགྲུབ་གྱུར་ཅིག༔ ཨོྃ་གུ་རུ་ཛྙཱ་ན་ཨཱ་ཡུར་སིདྡྷི་ཧཱུྃ༔ དེ་རྣམས་ཀྱིས་མངོན་སྤྱོད་དྲག་པོའི་རྗེས་གནང་གྲུབ་པ་ལགས་པས། དེང་ནས་བརྩམས་ཏེ་སྣང་སྲིད་ཐལ་འབྱིན་གྱི་དགོངས་པས་ཕུར་བུ་རྣམ་བཞི་ཡུལ་སོ་སོར་གདབ་པའི་ལས་ལ་བརྩོན་པར་མཛོད་ཅིག ། དེ་ལྟར་ཟབ་གསང་བླ་ན་མེད་པ་ཡང་ཕུར་གྭའུ་དམར་ནག་གི་དབང་བསྐུར་རྩ་བ་དང་ཡན་ལག་གིས་བརྒྱན་པ་ལེགས་པར་གྲུབ་སྟེ། རྒྱལ་བུ་རྒྱལ་སར་མངའ་གསོལ་ཞིང་རྒྱལ་སྲིད་ལ་མངའ་དབང་བསྐུར་བ་བཞིན། དབང་བཞི་ཡོངས་རྫོགས་ཐོབ་ཅིང་ཁམས་གསུམ་ཆོས་ཀྱི་རྒྱལ་པོར་སློབ་མ་ཁྱེད་རང་རྣམས། མངའ་གསོལ་བའི་སྐབས་སུ་བབ་པ་ཡིན་པས་རྡོ་རྗེ་སློབ་དཔོན་བདག་པོའི་དབང་སྦྱིན་པ་ནི།
རྒྱལ་ཚབ་འོས་པ་ཡིན་ན་ཁྲི་ལ་བཞག་སྟེ་གླེགས་བམ། དུང་དཀར། འཁོར་ལོ་རྣམས་གཏད་ལ། དེ་ནས་དཀྱིལ་འཁོར་ལག་ཏུ་གཏད་ཅིང༌། ཧཱུྃ༔ རྡོ་རྗེ་གསུམ་གྱི་དཀྱིལ་འཁོར་དག༔ དེ་རིང་སློབ་བུ་ཁྱོད་ལ་སྦྱིན༔ རྡོ་རྗེ་འཛིན་པར་མངའ་གསོལ་བས༔ དཀྱིལ་འཁོར་ཀུན་ལ་དབང་གྱུར་ཅིག༔ ཨོྃ་བཛྲ་ཙཀྲ་མཎྜལ་བྷྲཱུྃ་ར་ཡེ་སྭཱ་ཧཱ༔
འོ་རིགས་ཀྱི་བུ་ཁྱོད་ལ་རྡོ་རྗེ་སློབ་དཔོན་གྱི་དབང་སྦྱིན་པའི་ཕྱིར་དཀྱིལ་འཁོར་ཕྱག་ཏུ་གཏད་པ་ལ་བརྟེན་ནས། དཀྱིལ་འཁོར་གྱི་བདག་པོ་རིགས་ཀྱི་ཁྱབ་བདག་རྡོ་རྗེ་སེམས་དཔའ་ཡབ་ཡུམ་གྱི་ང་རྒྱལ་ལ་གནས་པས། འཛག་མེད་བདེ་སྟོང་གི་ཡེ་ཤེས་རྒྱུད་ལ་སྐྱེས་པར་བསམས་ཤིང༌། ཐབས་ལ་བརྟེན་པའི་རྒྱུ་དུས་ཀྱི་ཡན་ལག་བདུན་ལ་གོམས་པས། འབྲས་བུའི་དུས་སུ་སྐུ་གསུམ་ཁ་སྦྱོར་ཡན་ལག་བདུན་ལྡན་ལོངས་སྤྱོད་རྫོགས་སྐུའི་གོ་འཕང་མངོན་དུ་བསྒྲིགས་པ་ནི། རྡོ་རྗེ་སློབ་དཔོན་གྱི་དབང་སྟེ་དབང་དེ་བསྐུར་བའི་བྱེད་ལས་སུ་གཞན་གྱི་དོན་ཕྱིར་སློབ་མ་འདུ་བ་དང༌། ཟབ་མོའི་ཆོས་འཆད་པ་ལ་སོགས་པ་བགྱིད་པར་རྗེས་སུ་གནང་ཞིང་རྟེན་འབྲེལ་ལེགས་པར་འགྲིགས་པ་ཡིན་ནོ། ། དེ་ནས་པོ་ཏི་གཏད་དེ༔ ཧོཿ ཁྱེད་རང་རྣམས་ལ་པོ་ཏི་གླེགས་བམ་གྱི་དབང་བསྐུར་བས།
ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས། ཝཱ་རཱ་ཎཱ་སི། བྱ་རྒོད་ཕུང་རི། མ་ག་དྷ་སོགས་ལ་ཆོས་ཀྱི་འཁོར་ལོ་བསྐོར་བར་མཛད་པ་དང༌། ཕྱག་ན་རྡོ་རྗེས་ལུང་བསྟན་ནས་རྒྱལ་པོ་ཛཱ་ལ་གསང་སྔགས་ཀྱི་བཀའ་བབ་པ་ལྟར། ཁྱེད་རང་རྣམས་ལ་རྒྱུད་ལུང་མན་ངག་གི་ཆོས་ཀྱི་མཛོད་ཆེན་བསྐུར་ཅིང་འཛིན་པའི་བཀའ་གཏད་ཆིག་རྫོགས་སུ་ཐོབ་པའི་མོས་པ་མཛོད། ཧཱུྃ༔ བཀའ་ཡི་འདུས་སྡེ་མ་ལུས་ཀུན༔ ཆིག་རྫོགས་རྒྱུད་ཆེན་འདི་ཀ་སྟེ༔ བརྗོད་པས་མཚན་ཉིད་དཔག་པར་དཀའ༔
ནམ་མཁའི་ཀློང་མཛོད་འདི་ཟུངས་ཤིག༔ ཨོྃ་དྷརྨ་ལི་ཁི་ཏི་པུཥྚ་ག་ག་ཁཾ་དྷ་ར་སྭཱ་ཧཱ༔ དེ་ནས་དུང་དཀར་གཏད་དེ༔ ཧོཿ སྔོན་སྟོན་པ་རྫོགས་པའི་སངས་རྒྱས་ལ་ལྷའི་དབང་པོ་བརྒྱ་བྱིན་གྱིས་དུང་དཀར་ཕུལ་བས། སྙན་པའི་བ་དན་དཀར་པོ་ཕྱོགས་བཅུར་བསྒྲེངས་ཏེ་རྡོ་རྗེ་ཐེག་ཆེན་གྱི་སྙན་པའི་ཆོས་སྒྲ་འབྲུག་ལྟར་སྒྲོགས་པ་བཞིན་དུ། ཁྱེད་རང་རྣམས་ལ་དུང་དཀར་ཕྱག་ཏུ་གཏད་པས་བཀའ་ཡི་འཆད་རྩོད་རྩོམ་གསུམ་སོགས་དམ་པའི་ཚུལ་དགུས། གཞན་དོན་དཔག་ཏུ་མེད་པ་མཛད་པར་བསྐུལ་བའི་གནང་བ་ཐོབ་པའི་མོས་པ་མཛོད་ཅིག ། ཧོཿ བླ་མེད་ནམ་མཁའི་མཛོད་ཆེན་དག༔
གསང་བ་དབྱིངས་ཀྱི་ཕོ་བྲང་ནས༔ སྐྱེ་མེད་སྙིང་པོའི་རང་སྒྲ་སྒྲོགས༔ འཆད་རྩོད་རྩོམ་གསུམ་ལྡན་པར་གྱིས༔ ཨོྃ་རསྨ་ལཀྵ་པྲི་ཀ་ཧ་ས་སྭ་བྷཱ་ག་ག་ཁཾ་སྭཱ་ཧཱ༔ དེ་ནས་གསེར་གྱི་འཁོར་ལོ་གཏད་དེ༔ ཧོཿ སྔོན་སྟོན་པ་རྫོགས་པའི་སངས་རྒྱས་ལ་ལྷ་ཚངས་པས། གསེར་གྱི་འཁོར་ལོ་ཕུལ་བའི་རྟེན་འབྲེལ་ལ་བརྟེན་ནས་ཆོས་ཀྱི་འཁོར་ལོ་བརྒྱད་ཁྲི་བཞི་སྟོང་བསྐོར་བ་བཞིན་དུ། དེང་འདིར་ཁྱེད་རང་རྣམས་ལ་གསེར་གྱི་འཁོར་ལོའི་དབང་བསྐུར་བས། འགྲོ་བ་གང་འདུལ་དེར་སྟོན་གྱི་ཆོས་ཀྱི་འཁོར་ལོ་བསྐོར་ཞིང༌།
སེམས་ཅན་གྱི་དོན་རྒྱ་ཆེན་པོ་བྱེད་ནུས་པའི་དཔལ་ལ་ལོངས་སྤྱོད་པར་གྱུར་ཅིག ། ཧོཿ དེང་ནས་བརྩམ་སྟེ་བུ་ཁྱོད་ཀྱིས༔ འགྲོ་བ་ལྷ་ཡི་སྒྲ་སྐད་དུ༔ དོན་སྟོན་ཆོས་ཀྱི་འཁོར་ལོ་བསྐོར༔ མཐའ་ཡས་སྨིན་གྲོལ་མཛད་ཕྱིར་བསྐུལ༔ ཨོྃ་དྷརྨ་རཏྣ་ཙཀྲ་ཏུ་ཏ་གྷཎྜེ་ཡེ་སྭཱ་ཧཱ༔ བཀྲ་ཤིས་རྫས་རྟགས་ལག་ཏུ་སྤྲད་དེ། དེ་ནས་བཀྲ་ཤིས་པའི་རྫས་རྟགས་ཀྱི་དབང་བསྐུར་བ་ནི། ཧཱུྃ༔
རྒྱལ་སྲིད་སྣ་བདུན་དགོས་འདོད་ཡིད་བཞིན་མཛོད༔ བཀྲ་ཤིས་རྫས་རྟགས་མཐར་ཐུག་དགེ་བའི་རྫས༔ དེ་རིང་སྐལ་ལྡན་ཁྱོད་ལ་སྦྱིན་པ་ཡིས༔ རྡོ་རྗེ་སློབ་དཔོན་རྟག་ཏུ་བསྙེན་བསྐུར་བགྱིད༔ ཨོཾ་རཏྣ་མཎྜལ་མངྒ་ལཾ་ཤྲཱི་ཡེ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་དག་གིས་དབང་བཞི་མཐའ་རྟེན་དང་བཅས་པ་ཡོངས་སུ་རྫོགས་པར་ཐོབ་པ་ཡིན་པས། མཁའ་དབྱིངས་གང་བའི་ལྷ་རྒྱལ་བ་སྲས་དང་བཅས་པས་བདེན་ཚིག་གི་ཤིས་པ་བརྗོད་ཅིང༌། མེ་ཏོག་གི་ཆར་ཆེན་པོ་བསྙིལ་བས་དབང་གི་བྱིན་རླབས་གོང་དུ་འཕེལ་ཞིང་ཉམས་མེད་བརྟན་པའི་མོས་པ་མཛོད། ཅེས་བཀྲ་ཤིས་བརྗོད།
ཧོཿ དེང་འདིར་ཁྱེད་རང་རྣམས་ཀྱིས་དབང་ཆེན་རྡོ་རྗེའི་ཕྲེང་བ་ཐོབ་པ་ཡིན་པས། སྐུ་གསུང་ཐུགས་ཀྱི་དམ་ཚིག་དང་མི་འབྲལ་ཞིང་བསྙེན་སྒྲུབ་འབད་རྩོལ་ལས་ཀྱི་མཐའ་སོགས། ཕྱི་ནང་གི་གོ་རིམ་ཐམས་ཅད་བྱེད་དུ་རུང་བ་ཡིན་ནོ། ། དེའང་དབང་སྲོག་འཛིན་པར་བྱེད་པ་དམ་ཚིག་ཡིན་ཏེ། ཀློང་གསལ་ལས། གསང་སྔགས་སྲོག་ནི་དམ་ཚིག་སྟེ། ཁྱད་པར་སྨིན་བྱེད་དབང་དང་ནི། ། གྲོལ་བར་བྱེད་པའི་གདམས་པ་ལ། ། བླ་མ་མཆོག་བསྟེན་འགྲུབ་འགྱུར་ཞིང༌། །
དེ་ཡི་རྩ་བ་དམ་ཚིག་སྲུངས། ། ཞེས་པ་དང༌། ཇི་ལྟར་བསྲུང་ན། སྒྲ་ཐལ་འགྱུར་ལས། དབང་བརྟེན་པ་ཡི་དམ་ཚིག་བཤད། ། དབྱེ་ན་བརྗོད་ཀྱིས་མི་ལང་ཡང༌། ། མདོར་བསྡུས་སྐུ་དང་གསུང་དང་ཐུགས། ། རྣལ་འབྱོར་ལུས་ངག་ཡིད་ལ་སྦྱར། ། དམིགས་པ་བླ་མ་རྡོ་རྗེ་མཆེད། ། བསྲུང་བའི་ཡུལ་གྱི་རྣམ་པར་དབྱེ། །
རྡོ་རྗེ་གསང་བའི་གནད་བཟུང་བྱ། ། ཞེས་སྔགས་བླ་མེད་ཀྱི་དོན་ལ་དམ་ཚིག་གི་རྣམ་དབྱེ་དང་བསྲུང་ཚུལ་དཔག་ཏུ་མེད་པར་གསུངས་ཀྱང༌། རྩ་བ་སྐུ་གསུང་ཐུགས་ཀྱི་དམ་ཚིག་ལ་འདུས་ཏེ། སྐུའི་དམ་ཚིག་ཏུ་གཞན་ཕྱི་ནང་སྣོད་བཅུད་ཐམས་ཅད་ལ་མ་དག་པའི་འཛིན་རྟོག་སྤངས་ཏེ་ཡི་དམ་ལྷའི་བསྐྱེད་རིམ་རྒྱུན་ཆད་མེད་པར་བསྒོམ།

གསུང་གི་དམ་ཚིག་ཏུ་ཡར་སངས་རྒྱས་ནས་མར་གང་ཟག་ཕལ་པ་ཡན་གྱི་གསུང་རབ་མི་བརྙས་པར། སྣོད་བཅུད་འབྱུང་བའི་སྒྲ་ཐམས་ཅད་སངས་རྒྱས་ཀྱི་གསུང་དུ་མོས་པས་སྔགས་ཀྱི་རྣལ་འབྱོར་དང་མ་བྲལ་བར་བྱ། ཐུགས་ཀྱི་དམ་ཚིག་ཏུ་མི་དགེ་བའི་རྟོག་པ་སྐད་ཅིག་མ་ཡན་ཆོད་སྤངས་ལ། ཕན་བདེ་བྱང་ཆུབ་ཀྱི་སེམས་རྒྱུན་ཆད་མེད་པར་ཉམས་སུ་བླང་ཞིང་ཆོས་ཐམས་ཅད་ཀྱི་དེ་བཞིན་ཉིད་ཀྱི་ཏིང་ངེ་འཛིན་ལས་མི་གཡོ་བར་བྱ༔ གལ་ཏེ་དམ་ཚིག་ལས་ཉམས་ན་གནས་སྐབས་དང་མཐར་ཐུག་གི་བདེ་བ་སྟོར་བ་ཀློང་གསལ་ལས། བླ་མ་དང་ནི་དབང་མཆོག་གི ། གསུང་དང་རྒྱུད་ལས་འགལ་བ་ན། ། ན་རཀ་སྡུག་བསྔལ་མྱོང་བར་འགྱུར། ། ཞེས་དང་ཇི་བཞིན་མ་འགལ་བར་བསྒྲུབས་པའི་ཡོན་ཏན་ནི། དེ་ཉིད་ལས། བཀའ་དང་མ་འགལ་ཡོན་ཏན་ནི། །
ཆོས་སྐུ་ཀུན་ཏུ་བཟང་པོ་འགྲུབ། ། ཕྲིན་ལས་བཞི་ལ་ཐོགས་པ་མེད། ། ཅེས་གསུངས་པ་བཞིན། དམ་ཚིག་གི་གནད་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོ་རྡོ་རྗེ་འཛིན་པ་ཆེ༔ དམ་པའི་བཀའ་ནི་ལེགས་བསྩལ་པ༔ དམ་ཚིག་མི་གཡེལ་སྲོག་ལྟར་བསྲུང་༔ ལན་གསུམ། དེ་ལྟར་དབང་བསྐུར་བའི་སློབ་བུས་སློབ་དཔོན་གྱི་དགྱེས་པ་སྐོང་དགོས་ཏེ། རིག་པ་རང་ཤར་ལས།
དེ་ལྟར་མན་ངག་སློབ་དཔོན་ལ། ཁུ་བོ་ཕ་དང་མ་དང་མིག ། བུ་དང་ཆུང་མ་ནོར་དང་མཆོག ། སྒོ་གསུམ་ཟོལ་ཟོག་མེད་པ་ཡིས། ། རབ་ཏུ་གཅེས་དང་ཡིད་འཐད་འབུལ། ། ཞེས་དང༌། དེ་ལྟར་མཉེས་པའི་ཡོན་ཏན་ཡང༌། དེ་ཉིད་ལས། བརྟེན་པ་དེ་ལས་ཡོན་ཏན་ནི། ། དཔག་བསམ་ཤིང་དང་ཡིད་བཞིན་ནོར། །
འདོད་འཇོའི་བ་དང་འདྲ་བ་ཡི། ། ཡོན་ཏན་དཔག་ཏུ་མེད་པར་འཐོབ། ། ཅེས་གསུངས་པས། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པ་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ།
དེ་ནས་རང་གཞན་གྱི་དོན་རྒྱ་ཆེན་འགྲུབ་པའི་དགེ་བ་སེམས་ཅན་གྱི་དོན་དུ་བསྔོ་བར་མ་བྱས་ན་ལས་མཐའ་མི་བཙན་པས། འདི་ལྟར་བཟང་པོ་སྤྱོད་པའི་སྨོན་ལམ་གྱི་མདོ་ལས། དུས་གསུམ་གཤེགས་པའི་རྒྱལ་བ་ཐམས་ཅད་ཀྱི། ཞེས་དང༌། ཇི་ཙམ་ལས་དང་ཉོན་མོངས་མཐར་གྱུར་པ། བདག་གི་སྨོན་ལམ་མཐའ་ཡས་དེ་ཙམ་མོ། ། ཞེས་སོགས་གསུངས་པ་བཞིན་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌།
ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ཡྃང་ཕུྃར་ཐབས་ཤེས་ཉི་ཟླའི་གྭྃའུྃ་སྦྱོར། །
དམྃར་ནྃག་ཡང་གསཾང་རྒྱུད་བཅུད་དྲག་སྔཾགས་དང༌། ། བསྡེབས་འདི་བསྟནཾ་འཛཾིན་ཡོངས་ཀྱི་གཅེས་ནོར་ཏེ། ། དངོས་གྲུབ་རྣམ་གཉིས་འཇོ་ལ་མེད་ཐབས་མེད། ། དེ་དག་ནི་སོ་བདུན་པ་བླ་མེད་ཡང་ཕུར་གྭའུ་དམར་ནག་གི་དབང་ཆེན་རྡོ་རྗེའི་ཕྲེང་བ་རྔམ་ཀློང་རབ་ཏུ་འབར་བའི་སྨིན་བྱེད་གྱི་དབང་ཆོག་ཆུ་འབབ་ཀྱི་ལུགས་སུ་བཀོད་པ་སྟེ་ཡང་ཕུར་གྱི་དབང་གི་ལེ་ཚན་ནོ།། །། ༈ ཡྃང་ལེ་ཤོད་དུ་ཡང་ཕུྃར་སྒྲུབ་པ་མཛད། ། མཆོག་གི་གྲུབ་བརྙེས་སྦྲགས་སྒྲུབ་བརྒྱ་རྩ་བརྒྱད། ། མཛད་ཅེས་གྲགས་པ་ཆེ་ཡང་དེང་གི་དུས། ། གྭའུ་དམར་ནག་ཙམ་ལས་ཆེར་མ་དབྃང༌། སོ་བརྒྱད་པ་བླ་མེད་ཡང་ཕུར་གྭའུ་དམར་ནག་གི་དབང་འབྲིང་པོ་ལ། སྦྱོར་དངོས་རྗེས་གསུམ་ལས།
ཐོག་མར་སྦྱོར་བ་ནི། མདུན་གྱི་དཀྱིལ་འཁོར་གྱི་དབུས་སུ། སྟེགས་བུ་མཐིང་ནག་གི་ཁར་འབྲུ་ཚོམ་ལྷ་གྲངས་བཀོད་པའི་ཐོག་ཏུ་རྣམ་རྒྱལ་བུམ་པར་ཁ་རྒྱན་བུམ་ཙཀ་དང་མགུལ་ཆིངས་མཐིང་ནག་གིས་བརྒྱན་པ། དེའི་སྟེང་དུ་ཀ་པཱ་ལར་བདུད་རྩི་ཆོས་སྨན་བཏབ་པའི་ཛ་གད་ཀྱིས་དགང༌། དེའི་ཁར་དར་དམར་བརྒྱད་ལྟེབས་ཀྱིས་བཀབ་ཅིང་མེ་ལོང་གི་ངོས་སུ་སིནྡྷུ་རས་བྱས་པའི་ཆོས་འབྱུང་བསྣོལ་མའི་ལྟེ་བར་མཱུྃཿ ཟུར་བཞིར་ཧ་རི་ནི་ས་བྲིས་པ་མན་ཤེལ་ཟུར་དྲུག་བཅས་དགོད། མདུན་དུ་གཙོ་ཕུར་ཉེར་སྤྱོད། ཆད་བརྟན་བསྐུལ་གསུམ། སྔོན་གཏོར་སོགས་དང༌། མདུན་ཆས་ལས་བུམ།
ཌཱ་དྲིལ། གཡབ་དར། ཡུངས་ཐུན། ལས་ཕུར། ནང་མཆོད་སོགས་མ་ཚང་བ་མེད་པར་གཞུང་བཞིན་འདུ་བྱས་ལ། དངོས་གཞི་ལ་ཐོག་མར་ཚིག་བདུན་གསོལ་འདེབས་དང་སྐྱེས་རབས་གསོལ་འདེབས་གཉིས་སོང་ནས། ལས་གཞུང་གསོལ་འདེབས་སྐྱབས་སེམས་ནས་བཟུང་བདག་བསྐྱེད་རྒྱས་འབྲིང་གང་རུང་མཆོད་བསྟོད་ཀྱི་བར་སོང་ནས་ཛ྄པ་ཁང་དབྱེ་ཞིང༌། བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་འདེབས་རྣམས་བྱ་ལ་དཀྱིལ་འཁོར་ཡོལ་བས་དགབ།
རང་ལུགས་གསོལ་ཁ་སྤྱི་དང་བྱེ་བྲག་ཏུ་ཕུར་སྲུང་བཅུ་དྲུག་དང༌། གཏེར་སྲུང་བཙན་རྒོད་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། གཉིས་པ་དངོས་གཞི་དབང་བསྐུར་བ་ལ་སློབ་མ་རྣམས་མདུན་དུ་བོས་ལ་ཁྲུས་བྱ་བ་ནི། ཇི་ལྟར་བལྟམས་པ་ སོགས། ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ
ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང? ཁྱད་པར་དུ་ཡི་དམ་རྡོ་རྗེ་གཞོན་ནུ་བདུད་འདུལ་ཁྲོ་བཅུ་ཕྲ་ཐབས་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་ཐོབ་པ་ལ་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ།
གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བས་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དམ་པའི་ཆོས་ཟབ་མོ་ཉམས་སུ་བླང་བར་བགྱིའོ་སྙམ་པས། ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། སྔ་འགྱུར་རྡོ་རྗེ་ཐེག་པའི་ཕྱོགས་སུ་བཀའ་གཏེར་དག་སྣང་གི་བབ་སོ་གསུམ་དུ་བཞུགས་པ་ལས།
འདི་ནི་ཉེ་བརྒྱུད་ཟབ་མོ་གཏེར་གྱི་ཕྱོགས་སུ་གཏོགས་པ་དང༌། དེ་ལའང་རྗེ་འབངས་ལོ་པན་རྣམས་ཀྱིས་རྣམ་འཕྲུལ་གཏེར་སྟོན་བརྒྱ་རྩ་སོགས་དུ་མར་བྱོན་པའི་ནང་ཚན། པདྨ་གཏེར་བདག་གླིང་པའམ། རིག་འཛིན་གནམ་ལྕགས་རྡོ་རྗེས་གཏེར་གནས་སོ་དགུ་ནས་ཟབ་གཏེར་དོན་ལྔ་སོགས་རིམ་པར་བཞེས་པའི་ནང་ཚན། ཡང་ཕུར་སྦྲགས་མའི་སྒྲུབ་ཐབས་ཏེ། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔ ཡང་དག་བདེ་གཤེགས་སྙིང་པོ་སྒྲུབ་པའི་ཚེ༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས༔ ཞེས་གསལ་བ་ལྟར།
གུ་རུ་ཉིད་བལ་ཡུལ་ཡང་ལེ་ཤོད་དུ་དཔལ་ཡང་དག་གི་སྒྲུབ་པ་མཛད་པའི་ཚེ། གྲུབ་པ་ཐོབ་ལ་ཉེ་བའི་སྐབས། སྲིད་པའི་ལྷ་འདྲེ་གདུག་པ་ཅན་རྣམས་མ་བཟོད་ནས་ཀླུ་གྱོང་པོ་དང༌། བར་སྣང་གློག་མ་སྤྲིན། གནོད་སྦྱིན་རྒོད་མ་ཁ་སོགས་སྦྲན་ནས་ལྷ་འདྲེ་མི་གསུམ་གྱི་རྒྱུད་དཀྲུགས་ཤིང༌། ལོ་གསུམ་དུ་ཆར་མེད་ཐན་ཆེན་བྱུང་ཞིང༌། ནད་མུག་སོགས་མི་དགེ་བའི་ལྟས་ངན་སྣ་ཚོགས་བཏང༌། ཡུལ་མི་ཀུན་ཁ་འཆམ་ནས་ཨ་ཙ་ར་འདིས་ངན་སྔགས་ཀྱི་མཐུས་བྱས་པ་ཡིན་པས། འདི་ཉིད་ཡུལ་ནས་ཕུད་རྒྱུའི་གྲོས་ངན་ཤོམ་སྟེ། སྟོང་གསུམ་དགྲར་ལངས་པ་ལྟ་བུའི་བར་ཆད་ཀྱི་རྣམ་པ་བྱུང་བས།
བལ་པོ་ཇི་ལ་ཇི་ས་དང༌། བལ་མོ་ཀུ་ལ་ཀུ་ས་གཉིས་བར་ཆད་སེལ་བའི་ཆོས་ཞུ་བར། རྒྱ་གར་དུ་གསེར་ཕྱེ་བྲེ་བདུན་དང་བཅས་སློབ་དཔོན་པྲ་བྷ་ཧསྟཱི་དྲུང་དུ་བརྫངས་པས་བིདྱོཏྟ་མའི་རྒྱུད་འབུམ་སྡེ་ལས། ཕུར་པའི་གླེགས་བམ་མི་ཁུར་གཉིས་ཙམ་དང༌། ཁྱད་པར་ཧཱུྃ་ཀ་རའི་ཕུར་པ་གནམ་ལྕགས་འཁྱུག་མོ་ཞེས་ཡང་ཕུར་སྦྲགས་མའི་སྒྲུབ་སྐོར་ཤོག་དྲིལ་གཅིག་ལ་ཚང་བ་བཅས་བསྐུར་བ༔ སློབ་དཔོན་པདྨའི་ཕྱག་ཏུ་ཕུལ་བས་དགོངས་པ་ཤིན་ཏུ་དགྱེས༔ ཡང་ལེ་ཤོད་དུ་སྒྲུབ་པ་མཛད་པས་ཞག་བདུན་གྱིས་ཡི་དམ་གྱི་ཞལ་གཟིགས༔ ཕྱག་རྒྱ་ཆེན་པོ་མཆོག་གི་དངོས་གྲུབ་མངོན་སུམ་དུ་བརྙེས། ཐུན་མོང་དུ་མཁའ་ནས་ཆར་བབས་ཤིང་རྩི་ཤིང་ལོ་ཐོག་རྣམས་དུས་གཅིག་ཏུ་སྐྱེས། དེའི་ཚེ་སྐུ་ལུས་ལ་ཕུར་པ་རྣམ་གསུམ་གྱི་གོ་ཆ་བཞེས་ཏེ་བདུད་དང་དམ་སྲི་ཐམས་ཅད་དམ་ལ་བཏགས༔
ཁྱད་པར་ཀླུ་གྱོང་པོ་སྣ༔ བར་སྣང་གློག་མ་སྤྲིན༔ གནོད་སྦྱིན་རྒོད་མ་ཁ་བཅས་མཐའ་རུ་སྤྱུགས༔ དེའི་ཚེ་ཞལ་ནས་ཀྱང༌། ཡང་དག་ནི་ཚོང་པ་དང་འདྲ་སྟེ་དངོས་གྲུབ་ཆེ། ཕུར་པ་ནི་སྐྱེལ་མ་དང་འདྲ་སྟེ་ཕྲིན་ལས་མྱུར། མཆོག་དང་ཐུན་མོང་གི་དངོས་གྲུབ་ཐམས་ཅད་བསྒྲུབ་པ་དང༌། བདུད་དང་བར་ཆོད་འདུལ་བ་ནི་རྡོ་རྗེ་ཕུར་པ་ལས་ལྷག་པ་མེད་གསུངས་ཏེ། ཡང་ཕུར་སྦྲགས་མའི་སྒྲུབ་ཐབས་བརྒྱ་དང་རྩ་བརྒྱད་མཛད་པར་ཡོངས་སུ་གྲགས་ཀྱང་ད་བར་ས་སྟེང་དུ་དངོས་སུ་ཐོན་པ་ནི་ཉུང་བར་སྣང་ངོ༌། ། དེ་ནས་བོད་ཡུལ་དུ་བཙན་པོ་ཁྲི་སྲོང་ལྡེའུ་བཙན་གྱིས་བསམ་ཡས་ས་འདུལ་ལ་སློབ་དཔོན་སྤྱན་དྲངས་པས།
རྡོ་རྗེ་ཕུར་པས་ས་འདུལ་མཛད་པས་བསམ་ཡས་གྲུབ། དེའི་ཚེ་ཡང་ཕུར་ཡིད་བཞིན་ནོར་བུ་བའམ་ཕུར་པ་ཡོན་ཏན་ཕུན་ཚོགས་སུ་གྲགས་པའོ། ། དེའང་རྡོ་རྗེ་ཕུར་པའི་བླ་བརྒྱུད་ལྟར་ན༔ བརྒྱུད་པ་གསུམ་སྟེ༔ རྒྱ་གར་ཡུལ་དུ་དགའ་རབ་རྡོ་རྗེ་ནས་པྲ་བྷ་ཧསྟཱི་དང་༔ པདྨ་འབྱུང་གནས་ལ་བརྒྱུད་ཏེ་ཡེ་ཤེས་མཚོ་རྒྱལ་ལ་གཏད༔ བལ་ཡུལ་ནས་བལ་པོ་ཇི་ལ་ཇི་ས་དང་ཤཱཀྱ་དེ་མ༔ ཀུ་ལ་ཀུ་ས་གཉིས་ཀྱིས་བརྒྱུད་པ་བལ་པོ་བ་སུ་དྷ་ར་ལ་བཀའ་གཏད༔ བསིལ་བ་ཚལ་དུ་སློབ་དཔོན་ཆེན་པོ་པྲ་བྷ་ཧསྟཱི་ལས་ཞུས་པ་དང་༔ ཕྱི་མོར་སློབ་དཔོན་ཧཱུྃ་ཀ་ར་ལ་ཡང་ཕུར་སྦྲགས་མ་བྱ་བའི་གདམས་པ་ཕྱོགས་གཅིག་ཏུ་དྲིལ་བ་སྟེ་ཡང་ཕུར་གྭའུ་དམར་ནག་ཏུ་གྲགས་པའོ། །
སློབ་དཔོན་ཆེན་པོས་ཕུར་པའི་གདམས་སྐོར་མང་དུ་བསྟན་ཏེ། རྒྱལ་པོའི་ལུགས། ལྕམ་གྱི་ལུགས། ཇོ་མོའི་ལུགས། འཁོན་གྱི་ལུགས་སོགས་མང་དུ་མཆེད་དོ། ཁྱད་པར་དུ་མཚོ་རྒྱལ་ཉིད་ལ་ཕུར་པའི་བཀའ་བབ་ནས་ཕུར་པའི་གདེང་ཚད་ཐོབ། ཕྲིན་ལས་ནམ་མཁའི་ཕ་མཐར་བརྒལ་བ་དེ་བྱུང་སྟེ། ཉིད་ཀྱི་ཞལ་ནས་ཀྱང༌། ཨེ་མ་ཡང་ཟབ་འདི་ཉིད་བྱིན་རླབས་བཅུད་དུ་དྲིལ༔ ཕུར་པ་ཡིད་བཞིན་ནོར་བུ་སངས་རྒྱས་ལམ༔
ཕུར་པ་ཡིད་བཞིན་ནོར་བུས་དགོས་འདོད་འགྲུབ༔ ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔ ཕུར་པ་ཡིད་བཞིན་ནོར་བུས་ཕྲིན་ལས་འགྲུབ༔ ཕུར་པ་ཡིད་བཞིན་ནོར་བུས་བར་ཆོད་སེལ༔ ཕུར་པའི་གདེང་ཚད་གྲུབ་པའི་ཇོ་མོ་ངས༔ བློ་ཕུགས་ཡིད་བཞིན་ནོར་བུ་འདི་ལ་བཅའ༔ གདམས་པ་སྒྲུབ་ཐབས་རིན་ཆེན་གཏེར་དུ་སྦས༔ རྗེ་ཡི་བཀའ་བཞིན་བདག་གིས་ལྷུར་བླངས་པས༔ མ་ནིང་གཏེར་བཅུ་སྦས་པའི་གནས་སུ་འོས༔ བལ་བོད་མོན་ཁ་ཕུར་པ་བསྟེན་པའི་གནས༔
ཡང་ཕུར་གཅིག་དྲིལ་གདམས་ངག་ཟབ་མོའི་ཆོས༔ མ་འོངས་འདི་འབྱིན་རྗེས་འབྲངས་གྲོགས་ལྔ་འབྱུང་༔ ས་རྟགས་མཐའ་བཞིའི་སོ་ཁ་མངོན་དུ་མཚུངས༔ དུས་རྟགས་རུ་བཞི་ཆུ་ལྟར་ཁོལ་བར་བྱེད༔ འདུལ་ཞིང་འགྲོ་དོན་རོང་ཆེན་བཞི་ལ་འབྱུང་༔ བཀའ་ཡི་ཆོས་བདག་ཉི་ཤུ་རྩ་ལྔར་སྤེལ༔ གནུབས་སྟོན་མཐུ་ཆེན་ཡིད་ལ་དེ་ལྟར་བཅག༔ ཅེས་གསུངས་པ་བཞིན་གནུབས་ཆེན་གྱི་རྣམ་འཕྲུལ་ཨོ་རྒྱན་རྩ་གསུམ་གླིང་པས། མོན་ཁ་ཤ་འུག་སྟག་སྒོ་ནས་བཞེས་པའི། ཡང་ཕུར་གྭའུ་དམར་ནག་གི་དབང་བསྐུར་སྒྲུབ་པའི་སྐབས་སུ་བབ་པ་ཡིན།
དེ་ལའང་བདག་ཉིད་སློབ་དཔོན་གྱིས་བགྱི་འོས་རྣམས་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཞིག་ཕུལ་མཛོད། དེ་ནས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་ཡང་ཕུར་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོས་གནང་བ་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡི་གནང་བ་ཐོབ་པའི་མོས་པ་མཛོད། དེ་ནས་རྒྱུད་འདག་པའི་སླད་དུ།
མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པར། ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། ན་མོ༔ གདོད་ནས་ལྷུན་གྲུབ་གཉུག་མའི་རྩ་བ་གསུམ༔ ཀུན་ཏུ་རང་སེམས་མ་གཡོས་སྐྱབས་སུ་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པའི་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཧོ༔ འཁོར་འདས་མཉམ་ཡང་ཕྱོགས་ལྷུང་བྱེ་བྲག་གནད༔ ལེགས་པར་རྟོགས་པ་དེ་བཞིན་སེམས་བསྐྱེད་དོ༔
སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། བཅོམ་ལྡན་དཔལ་ཆེན་ཞི་ཁྲོ་དང༌། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི།
དམ་ཚིག་བདུད་རྩིའི་ཆུ་ཐོགས་ལ། ཧཱུྃ༔ འདི་ནི་འདའ་ཀ་རྡོ་རྗེའི་ཆུ༔ མོས་འཐུང་དམ་ཚིག་དཀྱིལ་འཁོར་འགྲུབ༔ ཉམས་ན་ན་རཀ་ཆེན་པོར་ལྟུང་༔ བསྲུངས་པས་དངོས་གྲུབ་ཀུན་ཐོབ་གྱུར༔ ཁྱེད་རྣམས་ཀྱིས་ཀྱང་དོན་དེ་ལས་མི་འདའ་བར་བགྱིའོ་སྙམ་པས་བྲོ་བོར་བ་དང་བཅས་འདིའི་རྗེས་ཟློས་མཛོད། ཨོྃ་བཛྲ་ས་མ་ཡ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག །
དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་པ་དབབ་པ་ལ། ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སྐད་ཅིག་གིས། ། མཚན་ཚང་དྲག་པོའི་ཕོ་བྲང་བསྒོམ། དེ་དབུས་རྡོ་རྗེའི་བྲག་དམར་དང་༔
པདྨ་ཉི་ཟླ་བམ་གྱི་སྟེང་༔ ཧཱུྃ་ཡིག་མཐིང་ནག་འཕྲོ་འདུས་ལས༔ ཆེ་མཆོག་ཡང་དག་ཧེ་རུ་ཀཿ དབུ་དགུ་གཡས་དཀར་གཡོན་དམར་ཁྲོ༔ བཅོ་བརྒྱད་ཕྱག་མཚན་རིམ་པ་བཞིན༔ གྲི་གུག་རལ་གྲི་དབྱུག་ཏོ་དང་༔ རྡོ་རྗེ་ཐོ་བ་གསལ་ཤིང་ཁྱུང་༔ འཁོར་ལོ་ནོར་བུ་བཅས་པ་གཡས༔ བྷནྡྷ་ཁ་ཊྭཱཾ་ཐོང་གཤོལ་རྔ༔ ལྕགས་སྒྲོག་རྒྱུ་མ་དྲིལ་བུ་ཞགས༔
ཕུར་པ་དང་བཅས་གཡོན་དུ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བརྒྱད་ཁྲོ་རོལ་གྱད་ཀྱི་འགྲོས༔ ཀྲོ་ཏི་ཤྭ་རཱི་ཡུམ་དང་སྦྱོར༔ ཞལ་གསུམ་ཕྱག་དྲུག་ཞབས་བཞི་བགྲད༔ གྲི་ཐོད་དྲུག་བཅས་མགུལ་འཁྱུད་སྟོབ༔ ཐུགས་ཀར་མཆོད་རྟེན་བུམ་པའི་དབུས། པདྨ་ཉི་ཟླ་འབར་བའི་སྟེང་༔ མ་ཧཱ་བཛྲ་ཀུ་མཱ་རའི༔ ཐུགས་ཀར་སེམས་དཔའ་སྲོག་ཡིག་བཅས༔
མི་བཟད་འབར་བའི་ཀློང་དུ་གསལ༔ དེ་ལྟར་དུ་གསལ་བའི་སྤྱི་བོར་ཨོཾ། མགྲིན་པརཨཱཿ ཐུགས་ཀར་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས། ཕྱོགས་བཅུའི་ཞིང་དང་ཁྱད་པར་དུ་གསང་ཆེན་ཁྲོ་བོ་རོལ་པའི་དུར་ཁྲོད་ནས་དཔལ་ཡང་དག་རྡོ་རྗེ་གཞོན་ནུ། ཞི་ཁྲོ་སྒྱུ་འཕྲུལ་དྲྭ་བའི་ལྷ་ཚོགས་མ་ལུས་པ་ནམ་མཁའ་ས་གཞི་བར་སྣང་གང་བར་སྤྱན་དྲངས། ཁྱེད་རང་རྣམས་ལྷར་གསལ་བ་ལ་སིབ་སིབ་ཐིམ་པའི་མོས་པ་མཛོད། ཅེས་བརྡ་སྦྱར་ལ་བྱིན་དབབ་ཀྱི་རྫས་བསྲེགས་ཤིང་རོལ་མོའི་སྒྲ་དང་བཅས་པས། སྤྱན་འདྲེན་པ་ནི། ཧཱུྃ༔
སྲིད་པའི་ཕུར་བུ་བསྒྲུབ་པ་ལ༔ ཡེ་ཤེས་རྡོ་རྗེ་ཕུར་པའི་ལྷ༔ མི་འགྱུར་དཀྱིལ་འཁོར་ལྷ་ཚོགས་རྣམས༔ དབང་དང་དངོས་གྲུབ་སྩོལ་བའི་ཕྱིར༔ གནས་འདིར་སྤྱན་འདྲེན་བྱིན་ཆེན་ཕོབ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔ ཛྙཱ་ན་ཨ་བེ་ཤ་ཡ་ཨཱཿ དེ་ལྟར་དམ་ཚིག་པ་དང་གཉིས་མེ་དུ་ཐིམ་པར་གྱུར།
ཨོཾ་ཏིཥྛ་བཛྲ་ས་མ་ཡ་ཧཱུྃ༔ ཞེས་གནས་ལྔར་རྒྱ་གྲམ་བྱ། དེ་དག་གིས་འཇུག་པའི་ཆོས་རྣམས་གྲུབ། དངོས་གཞི་ལ་བུམ་གསང་ཤེས་རབ་ཚིག་གི་དབང་དང་བཞི་ལས། དང་པོ་བུམ་དབང་གིས་སླད་དུ་འདུན་པ་འདི་ལྟར་དུ་མཛོད། བུམ་པ་དུར་ཁྲོད་རོལ་པའི་ཕོ་བྲང་དུ་ཁྲོ་རྒྱལ་ཡབ་ཡུམ་སྤྲུལ་འཁོར་དང་བཅས་པ་སྙོམས་པར་ཞུགས་པའི། བྱང་ཆུབ་སེམས་ཀྱི་རང་བཞིན་བདུད་རྩི་ཁྱོད་རང་གི་སྤྱི་བོ་ནས་ཞུགས། འཁོར་ལོ་ལྔ་པོ་ཡེ་ཤེས་ཀྱི་བདུད་རྩིས་གང་ཞིང་ལུས་ཀྱི་སྒོ་ནས་བསགས་པའི་ནད་གདོན་སྡིག་སྒྲིབ་སྦྱངས་ཏེ། དཔལ་ཆེན་པོའི་སྐུ་དང་གཉིས་མེད་དུ་གྱུར་པའི་མོས་པ་མཛོད། བུམ་པ་ཐོགས་ལ༔
ཧཱུྃ༔ མེ་ལོང་ཡེ་ཤེས་བུམ་པ་རུ༔ སྣང་སྟོང་བླ་མེད་བདུད་རྩིས་བཀང་༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོྃ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང༌། ཉོན་མོངས་པ་ལྔའི་ནད་གདོན་སྡིག་སྒྲིབ་དག ། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུ་རྒྱན་པར་གྱུར།
དེས་ཕྱི་མཚན་མ་རྫས་ཀྱི་དཀྱིལ་འཁོར་དུ། མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས། བསྐྱེད་རིམ་སྲིད་པ་ཕུར་བུའི་རྣལ་འབྱོར་སྤྲོས་པ་དང་བཅས་པ་བསྒོམ་པ་ལ་དབང༌། ལམ་ལྔ་ལས་སྦྱོར་ལམ་གྱི་རྟོགས་པ་རྒྱུད་ལ་སྐྱེ་བའི་མཐུ་དང་ལྡན་པར་བྱས། ལུས་ཀྱི་སྒྲིབ་པ་དག ། འཛིན་རྟོག་སོགས་ཞི་བའི་ལས་ཐམས་ཅད་འགྲུབ། སངས་རྒྱས་ཐམས་ཅད་ཀྱི་སྐུ་རྡོ་རྗེ་དག་པ་གཉིས་ལྡན་སྤྲུལ་སྐུ་འཐོབ་པའི་སྐལ་ལྡན་དུ་བྱས་སོ། ། ཞེས་གཟེངས་བསྟོད། གསང་བ་བྱང་ཆུབ་སེམས་ཀྱི་དབང་བསྐུར་བ་ལ། བྷནྡྷ་གསང་ཆེན་ཁྲོ་བོ་རོལ་པའི་ཕོ་བྲང་དུ་བདུད་རྩི་དཔལ་ཆེན་ཡབ་ཡུམ་ལྷ་ཚོགས་དང་བཅས་པ་སྦྱོར་བས།
བྱང་སེམས་ཉིད་བྷནྡྷའི་བདུད་རྩི་དང་གཉིས་སུ་མེད་པར་འཁྱིལ་བའི་ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀྱི་དབྱིག་ཏུ་གྱུར་པ་འདི་ཉིད། ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས། ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས། ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པར་ཉམས་སུ་མྱོང་བའི་མོས་པ་མཛོད། ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ སོར་རྟོགས་ཡེ་ཤེས་བྷནྡྷ་རུ༔ གསལ་སྟོང་བླ་མེད་བདུད་རྩིས་བཀང་༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔
ཨོྃ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་བླུད། དེ་ལྟར་སློབ་དཔོན་གྱི་ལུས་ཀྱི་དཀྱིལ་འཁོར་དུ་གསང་བ་བྱང་ཆུབ་ཀྱི་སེམས་སྤྲོས་མེད་ངེས་པ་དོན་གྱི་དབང་ཐོབ་པས། བདེ་ཆེན་བྱང་ཆུབ་སེམས་ཀྱི་ཕུར་པ་རང་ལུས་བདེ་བ་ཆེན་པོའི་རྣལ་འབྱོར་བསྒོམ་པ་ལ་དབང༌། ལམ་ལྔ་ལས་དོན་དམ་བྱང་ཆུབ་ཀྱི་སེམས་བསྐྱེད་པ་མཐོང་ལམ་དང་པོའི་རྟོགས་པ་རྒྱུད་ལ་སྐྱེ་བའི་མཐུ་དང་ལྡན་པར་བྱས། ངག་གི་སྒྲིབ་པ་དག ། ལས་རླུང་དབང་དུ་སྡུད་པས་ལས་ཐམས་ཅད་འགྲུབ། སངས་རྒྱས་ཐམས་ཅད་ཀྱི་གསུང་རྡོ་རྗེ་ཡེ་ཤེས་ལྔ་ལྡན་ལོངས་སྤྱོད་རྫོགས་སྐུ་འཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད། གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ།
སློབ་དཔོན་གྱི་ཐུགས་ཀ་ནས་བྱུང་བའི་རྡོ་རྗེའི་རིག་མ་བཅུ་དྲུག་ལོན་པའི་ན་ཚོད་ཅན། གཟུགས་དང་ལང་ཚོ་ཕུན་སུམ་ཚོགས་པ་གཅེར་བུ་བདེ་ཉམས་དང་ལྡན་པ་ཞིག་བྱུང༌། སློབ་དཔོན་གྱིས་རིག་མའི་ལག་གཡོན་པ་ཁྱེད་རྣམས་ཀྱི་ལག་གཡས་སུ་གཏད་དེ་ཟུང་འཇུག་དགྱེས་རྒུར་རོལ་པས། བདེ་ཆེན་ལྷན་ཅིག་སྐྱེས་པའི་ཡེ་ཤེས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད། རིག་མ་ཐོགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་བཟུང་༔ དཀྱིལ་འཁོར་བསྒོམ་པའི་དབང་ཐོབ་ཤོག༔
ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ་པྲ་མོ་ཏི་རཱ་ག་མི་དྷརྨ་ཧོཿ ཞེས་སློབ་བུས་འཁྱུད་རྒྱ་བྱ། དེ་ལྟར་ཁྱེད་རང་རྣམས་དཔལ་རྡོ་རྗེ་གཞོན་ནུ་དང༌། རིག་མ་འཁོར་ལོ་རྒྱས་འདེབས་མར་གསལ་བ་དང༌། མཁའ་གསང་རྡོ་རྗེ་དང་པདྨར་འདུ་ཤེས་པ་དང༌། ཡིད་ཆོས་སུ་འདུ་ཤེས་པ་སྟེ་འདུ་ཤེས་གསུམ་གྱིས་སྙོམས་པར་འཇུག་པའི་དུས་སུ་ཡས་བབ་དང་མས་བརྟན་གྱི་དགའ་བ་བཞི་ཉམས་སུ་མྱོང་ཞིང་ཞུ་བདེ་ལྷན་ཅིག་སྐྱེས་པ་མངོན་དུ་བྱས་ཤིང༌། བདེ་ཆེན་རྡོ་རྗེ་སེམས་དཔའ་ཉིད་དུ་ངེས་པར་འཚང་རྒྱ་བར་འགྱུར་རོ། ། དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ། སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ།
བྱང་སེམས་གྱི་ཕུར་པས་གཞན་ལུས་བདེ་ཆེན་གྱི་ཕོ་ཉ་བསྒོམ་པ་ལ་དབང༌། ལམ་ལྔ་ལས་རྒྱུའི་ཐེག་པ་མཐར་ཕྱིན་ནས་སྒོམ་ལམ་ཀུན་ཏུ་འོད་ཀྱི་རྟོགས་པ་སྐྱེ་བའི་མཐུ་དང་ལྡན་པར་བྱས། ཡིད་ཀྱི་སྒྲིབ་པ་དག ། དབྱིངས་མི་ཤིགས་པ་མཆོག་གི་ལས་ཐམས་ཅད་གྲུབ། རྒྱལ་བ་ཐམས་ཅད་ཀྱི་ཐུགས་རྡོ་རྗེ་དང་གཉིས་སུ་མེད་པ་ཆོས་སྐུ་བདེ་བ་ཆེན་པོ་འཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད། བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེར་ཞོག་ཅིག །
ཅེས་མན་ཤེལ་ཐོགས་ལ། ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔ ཞེས་སྙིང་ཁར་བཞག་ལ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་རྩལ་གྱི་དབང་ཐོབ་པས་རིག་པ་ཡེ་ཤེས་ཀྱི་ཕུར་བུ་རྡོ་རྗེ་ལྟ་བུ་ཏིང་ངེ་འཛིན་བསྒོམ་པ་ལ་དབང༌།
ལམ་ལྔ་ལས་འབྲས་བུའི་ཐེག་པ་མཐར་ཕྱིན་པ། མི་སློབ་པའི་ལམ་བཅུ་གསུམ་པ་རྡོ་རྗེ་འཛིན་པའི་རྟོགས་པ་རྒྱུད་ལ་སྐྱེ་བའི་མཐུ་དང་ལྡན་པར་བྱས། སྒོ་གསུམ་གྱི་སྡིག་ལྟུང་ཤེས་བྱའི་དྲི་མ་དང་བཅས་པ་སྦྱངས། ཉམས་རྟོགས་ཀྱི་ཡོན་ཏན་སོགས་རྒྱས་པའི་ལས་གྲུབ། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྡོ་རྗེ་ངོ་བོ་ཉིད་སྐུ་འཐོབ་པའི་སྐལ་ལྡན་དུ་བྱས་སོ། ། དེ་དག་གིས་སྟོད་ལས་བྱང་ཆུབ་སྒྲུབ་པའི་དབང་གིས་རྒྱུད་སྨིན་པར་བྱས་ནས། ད་སྨད་ལས་དགྲ་བགེགས་སྒྲོལ་བའི་རྗེས་སུ་གནང་བ་སྦྱིན་པ་ལ། མངོན་སྤྱོད་རྩོམ་པ་པོས། རིག་པ་ཡེ་ཤེས་ཀྱི་ཕུར་བུའི་དགོངས་པ་མངོན་དུ་གྱུར་པས་ལྟ་བ་ཆོས་ཉིད་ཀྱི་རྫོང་ལ་ཞུགས་ཤིང༌། བསྐྱེད་རིམ་སྲིད་པ་ཕུར་བུ་དང་རྫོགས་རིམ་བྱང་ཆུབ་སེམས་ཀྱི་ཕུར་བུས་སྒོམ་པ་ཏིང་ངེ་འཛིན་གྱི་འཕྲང་ལ་འགྲིམ་སྟེ།
སྤྱོད་པ་ཚད་མེད་སྙིང་རྗེའི་ཕུར་པའི་སྲོག་དང་ལྡན་པས་མཚན་མ་རྫས་ཀྱི་ཕུར་བུས་དགྲ་བགེགས་བསྒྲལ་བ་མངོན་སྤྱོད་ཀྱི་ལས་རྩོམ་པར་བྱ་སྟེ། ཇི་སྐད་དུ། ཕུར་པ་གྲུབ་ནས་གདབ་ལས་བྱ། ཞེས་གསུངས་པ་བཞིན་མངོན་སྤྱོད་ཀྱི་ལས་བརྩམ་པ་ལ་ཐུགས་གཏད་པར་ཞུ། ན་མོཿ དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱི་སྡང་དགྲ་གནོད་བྱེད་གདུག་པ་ཅན་ཐམས་ཅད་དམིགས་པའི་རྟེན་འདི་ལ་ཁུག་ཅིག ། དགྲ་བགེགས་ནྲྀ་ཏྲི་ཨ་ཀརྵ་ཡ་ཛཿ ཛ་ཧཱུྃ་བཾ་ཧོ། སློབ་དཔོན་གཙོ་བོའི་ཐུགས་ཀ་ནས་སྤྲོས་པའི། སྲས་མཆོག་ཀཱི་ལ་ཡ་སྲིད་གསུམ་དུས་གཅིག་ཏུ་སྒྲོལ་བའི་ནུས་རྩལ་དང་ལྡན་པ་དེ་ཉིད།
ཁྱེད་རང་ཚོའི་ལག་ཏུ་གཏད་པ་ཙམ་གྱིས་ཐབས་ཀྱིས་མི་ཐུལ་བའི་ལོག་འདྲེན་བདུད་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང༌། མངོན་སྤྱོད་དྲག་པོས་ཚར་གཅོད་པའི་དབང་ཐོབ་པར་མོས་ཤིག ། ཚེ་ཁྲུས་ལུང་གསུམ་གྱི་དགོངས་པ་གསལ་གདབ་པ་ནི། ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ རྔམ་བྱེད་འབར་བའི་ཐུགས་ཀ་ནས༔ སྤྲོས་པའི་ཕོ་ཉ་ཀཱི་ལ་ཡ༔ རྦད་དོ་འདྲིལ་འདེབས་དགྲ་བགེགས་སྒྲོལ༔ ཞེས་བདག་ཉིད་དཔལ་ཆེན་པོ། ཕུར་བུ་སྲས་མཆོག །
ལིངྒ་དགྲ་བགེགས་ཀྱི་སྙིང་གར་ཚེ་སྲོག་གི་རྟེན་ནྲྀ་ཏྲི་དང་བཅས་པ་དངོས་སུ་གསལ་བར། ཕུར་བུའི་དབལ་རྩེ་ལས་ཨ་ཡིག་དཀར་པོའི་འོད་ཀྱིས་སྒྲིབ་གཉིས་སྦྱངས། སྲོག་རྟེན་ལ་རེག་པ་ཙམ་གྱིས་སྒོ་ལྔའི་རྣམ་ཤེས་དབལ་རྩེར་བསྡུས། ཉོན་ཡིད་རྩད་ནས་བཅད། ལྔ་འདུས་དྭངས་མའི་ཚེ་བསོད་ཐམས་ཅད་འོད་དཀར་པོའི་རྣམ་པར་བསྡུས་ནས་རང་ལ་ཐིམ། ཀུན་གཞིའི་རྣམ་ཤེས་ཨ་ཡིག་དཀར་པོར་གྱུར་པ་ཕུར་རྩེར་ལིང་གིས་བཏེགས་ནས། རྣམ་ཤེས་ཆོས་དབྱིངས་སུ་སྤར། ཕུར་བུའི་དབལ་ནས་འཕྲོས་པའི་མཚོན་ཆའི་ཆར་པས་བག་ཆགས་ཀྱི་གཟུགས་བརྙན་དུམ་བུར་གཏུབ་པར་མོས་ལ་བསྒྲལ་བའི་ལས་ལ་འཇུག་པར་ཞུ། ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ རུ་ཏྲ་མཱ་ར་ཀཱི་ལ་ཡ་ཐུམ་རིལ་རྦད་ནན༔
དྲག་སྔགས་སོ་ལྔ་ཕུར་བསྐོར་དང་བཅས་འདེབས་ཚུལ་བྱ། སླར་དེ་དག་གི་ནུས་པ་བརྟན་པའི་ཕྱིར་རྡོ་རྗེ་ཕུར་པ་ལག་ཏུ་གཏད་པར་མོས་མཛོད། དེ་ནས་རྡོ་རྗེ་ཕུར་པ་གཏད་དེ། ཧཱུྃ༔ དཔལ་ཆེན་བཛྲ་ཀུ་མཱ་རའི༔ ལས་ཀྱི་མཐའ་སྡུད་ཕོ་ཉ་བ༔ འདེབས་དང་འབེབས་པས་འབྱུང་པོར་བརྡེག༔ སྲས་མཆོག་གྱད་འདི་འཆང་བར་གྱིས༔ ཨོྃ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ དེ་ནས་གཏུབ་ཅིང་རོལ་བ་ནི།
རལ་གྲི་གཏད་ཅིང་གཏུབ་ལ་རོལ་དུ་གཞུག་པ་ནི། ཧོཿ དཔལ་ཆེན་ཆེ་མཆོག་ཡང་དག་ཀུ་མཱ་ར༔ འཇིགས་བྱེད་དྲག་པོའི་ལྷ་ཚོགས་འཁོར་བཅས་རྣམས༔ རྔམ་ཡངས་བདེ་ཆེན་འཁྱིལ་བའི་ཞལ་ཕྱེས་ཤིག༔ དགྲ་བགེགས་ཤ་ཁྲག་ལྷག་མེད་བཞེས་སུ་གསོལ༔ ཨོཾ་བཛྲ་ཀཱི་ལི་ཀཱི་ལ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ སླར་ཡང་ཤེས་རབ་ཀྱི་རལ་གྲི་ཡེ་ཤེས་ཀྱི་རྩལ་དང་རྣོ་ངར་རབ་ཏུ་འབར་བ་འདིས། མ་རིག་བདག་འཛིན་གྱི་བཙོན་ཁང་དབྱིངས་སུ་ཁྲོལ་བར་མོས་ལ་གཏུབ་པ་དང༌། བསྒྲལ་རྫས་བདག་མདུན་གྱི་ལྷ་ལ་སྟོབ་པས་ཕྱིར་མི་ལྡོག་པའི་སར་བཀོད་པར་མོས་མཛོད།
དེ་རྣམས་ཀྱིས་མངོན་སྤྱོད་དྲག་པོའི་རྗེས་གནང་གྲུབ་པ་ལགས་པས། དེང་ནས་བརྩམས་ཏེ་སྣང་སྲིད་ཐལ་འབྱིན་གྱི་དགོངས་པས་ཕུར་བུ་རྣམ་བཞི་ཡུལ་སོ་སོར་གདབ་པའི་ལས་ལ་བརྩོན་པར་མཛོད་ཅིག ། དེ་དག་གིས་དབང་བཞི་མཐའ་རྟེན་དང་བཅས་པ་ལེགས་པར་གྲུབ་པ་ལ། ཕྱོགས་དུས་རྒྱལ་བ་སྲས་དང་བཅས་པས་ཤིས་པ་བརྗོད་པའི་གླུ་དབྱངས་སྒྲོགས་ཤིང༌། མེ་ཏོག་མནྡ་ར་བའི་ཆར་ཕབ་པའི་དགེ་ལེགས་ཀྱི་སྣང་བས་ཕྱོགས་ཀུན་ཏུ་ཁྱབ་པའི་མོས་པ་མཛོད། བཀྲ་ཤིས་བརྗོད། དེ་ནས་དབང་བསྐུར་ལེགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་ཕུལ་མཛོད། དེ་ནས་དེ་དག་གི་སྐབས་སུ་ཐོབ་པའི་དམ་ཚིག་གི་རིམ་པ་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔
ཁྱེད་ལ་བདག་ནི་འབུལ་ལགས་ན༔ སློབ་མར་བཟུང་ནས་སྤྱད་དུ་གསོལ༔ དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱི་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? རྗེས་ཀྱི་བྱ་བ་སྤྱི་ལྟར་ཤེས་པར་བྱའོ། ། ཡྃང་དག་སྒྱུ་མ་བདེ་མཆོག་མ་ཡི་རྒྱུད། ། ཕུྃར་པ་ཏ་མ་འབུམ་སྡེ་ཕ་ཡི་རྒྱུད། ། མཉམ་སྦྱོར་གྭའུ་དམར་ནག་འདུས་རྒྱུད་ཀྱི། ། གསཾང་སྔགཾས་དབང་ཆོག་བསྟནཾ་པ་འཛིཾན་དེས་སྤེལ། དེ་དག་ནི་སོ་བརྒྱད་པ་བླ་མེད་ཡང་ཕུར་གྭའུ་དམར་ནག་ལས་དབང་འབྲིང་པོའི་ལེ་ཚན་ནོ། ། དེ་དག་གིས་ཡི་དམ་གྱི་སྐོར་སོང་ངོ༌།། །།
༈ སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ལས། ཕྲིན་ལས་ཀྱི་རྩ་བ་མཁའ་འགྲོ་ཞི་དྲག་གི་སྐོར་ལས། སོ་དགུ་པ་ཞི་བ་སྒྲོལ་དཀར་ཡིད་བཞིན་འཁོར་ལོའི་དབང་ཆོག་ཀོང་སྤྲུལ་བློ་གྲོས་མཐའ་ཡས་ཀྱི་ཆོག་ཁྲིགས་བཞིན་མཐར་ཆགས་སུ་བྱ། ༈ གཏེར་ཆེན་རྣམ་འཕྲུལ་པད་རྒྱལ་གླིང་པ་ཡི། ། དྃག་སྣངྃ་ཆོས་སྡེ་ཚོགས་གཉིས་མྱུར་ལམ་ཞེས། ། མྱུར་མཛད་འཕྃགས་མྃའི་རྗེྃས་གནྃང་འདི་ཀ་ཙམ། ། གོང་འོག་ཟབ་གཏེར་འཕྲོ་མཐུད་རྟེན་འབྱུང་བཞག ། བཞི་བཅུ་པ་དག་སྣང་སྒྲོལ་ཆོག་ཚོགས་གཉིས་མྱུར་ལམ་དང་འབྲེལ་བར་གཞན་རྗེས་སུ་འཛིན་པར་འདོད་པས། སྦྱོར་བའི་ཚེ་ཞི་གཏོར་རྒྱན་སྤྲོས་ཅན་སྐུ་ཙཀ་དང་དར་ལྗང་གིས་བཀླུབས་པ་དང༌། མཆོད་པ་ཕྲེང་ཚར་བསྐོར་བཤམ་གྱི་དབུས་སུ་མཎྜལ་འབྲུ་ཚོམ་ལྷ་གྲངས་ཅན་མཉྫིའི་སྟེང་དུ་སྟེགས་ཀྱི་ཁར་དགོད།
སྒྲོལ་ཆོག་ཚར་གཅིག་དབང་ལེན་བར་བཏང་ཞིང་གཏོར་མ་ཉིད་འཕགས་མ་དངོས་སུ་གསལ་བ་རང་གི་གནས་བཞིར་འགོད་ལ།
རྗེ་བཙུན་འཕགས་མ་སྒྲོལ་མའི་གནས་གསུམ་ལས༔ འོད་ཟེར་དཀར་དམར་མཐིང་སེར་རིམ་ཅིག་ཆར༔ བདག་གི་གནས་བཞིར་ཐིམ་པས་དབང་བཞི་ཐོབ༔ སྐུ་གསུང་ཐུགས་ཀྱི་དངོས་གྲུབ་ཐོབ་པར་ཤོག༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ ཞེས་གཏོར་མར་དབང་བཞི་བླང་པའི་བདག་འཇུག་སྔོན་དུ་འགྲོ་བའི་སློབ་མ་བོས་ལ་ཁྲུས་དང་བགེགས་བསྐྲད་དེ། མཚམས་སྦྱོར་གྱི་ཁྱད་པར་ནི། ཆོས་བཤད་ཇི་ལྟར་རིགས་པ་སྔོན་དུ་ལོང་སྐབས་དང་བསྟུན་པར་འཆད་དེ། ད་ལམ་འདིར་རྒྱལ་བ་ཐམས་ཅད་ཀྱི་ཕྲིན་ལས་ཀྱི་རང་གཟུགས་རྗེ་བཙུན་བཅོམ་ལྡན་འདས་མ་ཐུགས་རྗེའི་བདག་ཉིད་ཅན་འཕགས་མ་སྒྲོལ་མའི་སྒོ་ནས་བྱིན་རླབས་གཏོར་མའི་དབང་བསྐུར་མདོར་བསྡུས་ཤིག་བསྐུར་བ་ཡིན་ལ།
དེའང་མདོ་སྔགས་དང་བཀའ་གཏེར་དག་སྣང་གི་གདམས་སྲོལ་བསམ་གྱིས་མི་ཁྱབ་པ་བཞུགས་པ་ལས། ད་ལམ་སྐབས་སུ་བབ་པ་རྒྱལ་དབང་ཨོ་རྒྱན་ཆེན་པོ་དང༌། གངས་ཅན་ཕུར་ཐོགས་ཡོངས་ཀྱི་གཙོ་བོ་གནུབས་ཆེན་སངས་རྒྱས་ཡེ་ཤེས་ཟུང་གི ། ཐུགས་རྗེའི་སྒྱུ་འཕྲུལ་གྱི་བཀོད་པ་ཆུ་ཟླ་བཞིན་སྙིགས་འགྲོའི་དཔལ་དུ་ཤར་བ། སྤྲུལ་པའི་གཏེར་འབྱིན་འགྲོ་འདུལ་པད་རྒྱལ་གླིང་པའི་ཟབ་མོ་དག་སྣང་གི་ཆོས་སྡེ་ལས་བྱོན་པ། སྒྲོལ་མའི་ཆོ་ག་ཚོགས་གཉིས་མྱུར་ལམ་དང་འབྲེལ་བའི་བྱིན་རླབས་གཏོར་མའི་དབང་བསྐུར་བ་ལ། དེའང༌། ལྷ་མོ་ལ་གུས་ཡང་དག་ལྡན་པའི། ། བློ་ལྡན་གང་གི་རབ་དད་བརྗོད་པས། ། སྲོད་དང་ཐོ་རངས་ལངས་པར་བྱས་ཏེ། །
དྲན་པས་མི་འཇིགས་ཐམས་ཅད་རབ་སྟེར། ། སྡིག་པ་ཐམས་ཅད་རབ་ཏུ་ཞི་བ། ། ངན་འགྲོ་ཐམས་ཅད་འཇོམས་པ་ཉིད་དོ། ། རྒྱལ་བ་བྱེ་བ་ཕྲག་བདུན་རྣམས་ཀྱིས། ། མྱུར་དུ་དབང་ནི་བསྐུར་བར་འགྱུར་ལ། ། འདི་ལས་ཆེ་བ་ཉིད་ནི་འཐོབ་ཅིང༌། ། སངས་རྒྱས་གོ་འཕང་མཐར་ཐུག་དེར་འགྲོ། ། དེ་ཡི་དུག་ནི་དྲག་པོ་ཆེན་པོ། ། སྟན་ལ་གནས་པའམ་གཞན་ཡང་འགྲོ་བ། ། ཟོས་པ་དང་ནི་འཐུང་པ་ཉིད་ཀྱང༌། །
དྲན་པས་རབ་ཏུ་སེལ་བ་ཉིད་འཐོབ། ། གདོན་དང་རིམས་དང་དུག་གིས་གཟིར་བའི། ། སྡུག་བསྔལ་ཚོགས་ནི་རྣམ་པར་སྤོང་སྟེ། ། སེམས་ཅན་གཞན་པ་རྣམས་ལ་ཡང་ངོ༌། ། གཉིས་གསུམ་བདུན་དུ་མངོན་པར་བརྗོད་ན། ། བུ་འདོད་པས་ནི་བུ་ཐོབ་འགྱུར་ཞིང༌། ། ནོར་འདོད་པས་ནི་ནོར་ནི་ཉིད་འཐོབ། ། འདོད་པ་ཐམས་ཅད་ཐོབ་པར་འགྱུར་ཏེ། ། གེགས་རྣམས་མེད་ཅིང་སོ་སོར་འཇོམས་འགྱུར། ཞེས་པ་ལྟར་གནས་སྐབས་དང་མཐར་ཐུག་གི་འདོད་འབྲས་གེགས་མེད་ཡིད་བཞིན་དུ་འགྲུབ་པའི་ནོར་བུ་བསམ་འཕེལ་ལྟ་བུ།
ཁྱད་པར་དུ་ཁ་བ་རི་པའི་ལྷག་པའི་ལྷ་མཆོག་འདིའི་དབང་བསྐུར་ཟབ་མོ་ཞུ་བའི་ཡོན་དུ་ཞིང་ཁམས་དབུལ་བར་ཞུ། ཞེས་མཎྜལ་འབུལ་གཞུག ། ཐོག་མར་བླ་མ་དང་བཅོམ་ལྡན་འདས་མ་དབྱེར་མ་མཆིས་པར་བཞུགས་པ་ལ། ཐལ་སྦྱར་མེ་ཏོག་དང་བཅས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ འོད་དཔག་མེད་མགོན་ཕྱག་གི་དཀྱིལ་འཁོར་དང་༔ འཇིག་རྟེན་དབང་ཕྱུག་སྤྱན་ལས་ལེགས་འཁྲུངས་པའི༔ མ་རྒྱུད་རྒྱ་མཚོའི་སྤྲུལ་གཞི་མྱུར་ཞི་ཡུམ༔ བཅོམ་ལྡན་ཐུགས་རྗེའི་བདག་ཉིད་ཉེར་གཅིག་གར༔ རྒྱལ་བ་ཀུན་གྱི་ཕྲིན་ལས་མྱུར་མ་དཔལ༔
དབྱེར་མེད་རིགས་ཀུན་ཁྱབ་བདག་བླ་མ་རྗེར༔ ཕྱག་འཚལ་གསོལ་འདེབས་བྱིན་རླབས་དབང་བསྐུར་སྩོལ༔ ལན་གསུམ་རྗེས་ཟློས་བྱར་གཞུག ཁྱེད་རང་རྣམས་ཀྱི་ཐུགས་རྒྱུད་དག་པར་སྦྱང་བའི་སླད་དུ། བླ་མ་དང་འཕགས་མ་གཉིས་སུ་མེད་པའི་ཐུགས་ཀའི་འོད་ཀྱིས་བསྐུལ་བས། ཕྱོགས་བཅུའི་སྐྱབས་ཡུལ་མ་ལུས་པ་མདུན་གྱི་ནམ་མཁར་སྤྲིན་ཕུང་གཏིབས་པ་བཞིན་བཞུགས་པའི་དྲུང་དུ། དུས་འདི་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌། མ་གྱུར་སེམས་ཅན་ཐམས་ཅད་བླ་མེད་བྱང་ཆུབ་ལ་འགོད་པར་བྱ་བའི་ཆེད་དུ། རྗེ་བཙུན་འཕགས་མ་སྒྲོལ་མ་བསྒྲུབ་པར་བགྱིའོ་སྙམ་པས་འདིའི་རྗེས་ཟློས་མཛོད། ན་མོཿ
སྐྱབས་ཡུལ་རྒྱ་མཚོའི་ངོ་བོ་རྗེ་བཙུན་མར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ སྡུག་བསྔལ་རྒྱ་མཚོར་བྱིངས་པའི་མ་གྱུར་འགྲོ༔ རྗེ་བཙུན་འཕགས་མའི་གོ་འཕང་བསྒྲུབ་པར་བགྱི༔ ལན་གསུམ་དང༌། དེ་ནས་ཚོགས་ཞིང་དེ་དག་གི་སྤྱན་སྔར་བསགས་སྦྱང་ཡན་ལག་བདུན་པའི་དོན་ཡིད་ལ་བསམ་བཞིན་ཚིག་འདིའི་རྗེས་ཟློས་གནང་བར་ཞུ། ཧོཿ རྗེ་བཙུན་འཕགས་མ་རྒྱལ་བ་སྲས་བཅས་ལ༔ ཕྱག་འཚལ་མཆོད་འབུལ་སྡིག་ལྟུང་སྙིང་ནས་བཤགས༔ ཡི་རང་བསྐུལ་ཞིང་བཞུགས་པར་གསོལ་བ་འདེབས༔
དགེ་ཚོགས་འཕགས་མའི་གོ་འཕང་འཐོབ་ཕྱིར་བསྔོ༔ དེ་ལྟར་གསོལ་འདེབས་དང་བསགས་སྦྱང་བཅས་སོང་ནས་ཐུགས་རྒྱུད་སྣོད་ལྡན་དུ་བསྒྲུབ་པའི་སླད་དུ། བླ་མ་དང་འཕགས་མ་གཉིས་སུ་མེད་པའི་དྲུང་ནས་སོ་བྱང་སྔགས་གསུམ་གྱི་སྡོམ་པ་ལེན་ཅིང་བཟུང་བའི་འདུན་པས་འདིའི་རྗེས་ཟློས་གནང་བར་ཞུ། ཧོ། བླ་མ་འཕགས་མ་དབྱེར་མེད་དགོངས་སུ་གསོལ། ། མཁའ་ཁྱབ་སེམས་ཅན་སྲིད་མཚོ་ལས་བསྒྲལ་ཕྱིར། ། སོ་ཐར་བྱང་སེམས་གསང་སྔགས་རིག་འཛིན་གྱི། ། བསླབ་སྡོམ་དམ་ཚིག་མ་ལུས་བདག་ལ་སྩོལ། ། བདག་གིས་འབྲས་བུ་མངོན་དུ་མ་གྱུར་བར། ། འགྲོ་བའི་དོན་དུ་ཅི་ནུས་བཟུང་བར་བགྱི།
ལན་གསུམ་གྱིས་ཁས་བླང༌། དེ་ལྟར་སྦྱོར་བའི་རིམ་པ་སོང་སྟེ་དངོས་གཞི་དབང་གི་གཞི་འགོད་པའི་སླད་དུ་ཡེ་ཤེས་པ་དབབ་པ་ལ། ཁྱེད་རང་རྣམས་ཀྱིས་ལུས་གནད་དྲག་ཏུ་གཅུན་ལ་མ་ཡེངས་པར་དམིགས་པ་འདི་བཞིན་དུ་མཛོད། ལས་བུམ་གྱིས་ཆུས་བྲན་ལ། ཨ་མྲྀ་ཏ ས་བསངས། སྭ་བྷཱ་ཝ ས་སྦྱངས། ཐམས་ཅད་མི་དམིགས་པ་རང་བཞིན་གྱིས་རྣམ་པར་དག་པར་བློ་སྦྱོང་ལ་མཉམ་པར་ཞོག ། དེའི་ངང་ལས་སྐད་ཅིག་གིས་གནས་ཡུལ་རྣམ་པར་དག་པ། གཡུ་ལོ་བཀོད་པའི་ཞིང་ཁམས་ངོ་མཚར་བསམ་གྱིས་མི་ཁྱབ་པ་ཀུན་བཟང་མཆོད་སྤྲིན་རྒྱ་མཚོ་འཕྲོ་བའི་དབུས་སུ། ཁྱེད་རང་རྣམས་གང་དུ་འཁོད་པའི་གདན་ཟླ་བ་དང་ཨུཏྤལ་ལ་གནས་པའི།
རང་རང་གི་རིག་པའི་ངོ་བོ་ཏཱཾ་ཡིག་ལྗང་གུ་ལས་འོད་ཟེར་དཔག་ཏུ་མེད་པ་འཕྲོ་བར་བསྒོམ། སྐད་ཅིག་གིས་དེ་ཉིད་ཡོངས་སུ་གྱུར་པས་ཁྱེད་རང་རྣམས་རྗེ་བཙུན་འཕགས་མའི་སྐུར་ལམ་གྱིས་གསལ་བ་དང༌། སློབ་དཔོན་ལ་མོས་པའི་སྟོབས་ཀྱིས་སློབ་དཔོན་གྱི་ཐུགས་ཀའི་འོད་ཀྱིས་བསྐུལ་བས། ཕྱོགས་བཅུའི་རབ་འབྱམས་སྲས་དང་སློབ་མར་བཅས་པ། རྗེ་བཙུན་འཕགས་མ་སྒྲོལ་མའི་སྐུ་གསུང་ཐུགས། ལྷ་སྔགས་ཕྱག་རྒྱ་འོད་ཟེར་གྱི་རྣམ་པར་ཁ་ཆར་བབས་པ་བཞིན་བྱོན་ཏེ། ཁྱེད་རང་རྣམས་ཀྱི་གནས་གསུམ་ལ་སིབ་སིབ་ཐིམ་པས་རྒྱུད་བྱིན་གྱིས་བརླབས་པར་མོས་མཛོད་ཅིག ། པོ་ཊ་ལ་ཡི་གནས་མཆོག་ནས། ། ཏཱཾ་ཡིག་ལྗང་གུ་ལས་འཁྲུངས་ཤིང༌། ། ཏཾ་ཡིག་འོད་ཀྱིས་འགྲོ་བ་སྒྲོལ། །
སྒྲོལ་མ་འཁོར་བཅས་གཤེགས་སུ་གསོལ། ། གནས་མཆོག་འདི་རུ་བྱིན་ཕོབ་ལ། ། སློབ་མ་རྣམས་ལ་དབང་བཞི་བསྐུར། ། བགེགས་དང་ལོག་འདྲེན་བར་ཆད་སོལ། ། མཆོག་དང་ཐུན་མོང་དངོས་གྲུབ་སྩོལ། ཨོྃ་ཏ་རེ་ཏུཏྟཱ་རེ་ཏུ་རེ་བཛྲ་ཛྙཱ་ན་ཨ་བེ་ཤ་ཡ་ཨ་ཨཱཿ ཞེས་སྤོས་རོལ་དང་བཅས་བྱིན་དབབ། མེ་ཏོག་དང་ཕྱག་མཚན་རྡོ་རྗེ་རྒྱ་གྲམ་སློབ་མའི་སྤྱི་བོར་བཀོད་ལ། དེ་ལྟར་བྱིན་དབབ་པའི་ཡེ་ཤེས་པ་ཇི་སྲིད་དུ་རྒྱུད་ལ་བརྟན་པར་བྱ་བའི་མོས་པ་མཛོད། ཏིཥྛ་བཛྲ།
དེ་ལྟར་བྱིན་རླབས་ཀྱི་གཞི་འགོད་ཕྱིར་ཡེ་ཤེས་པ་དབབ་པ་སྔོན་དུ་སོང་ཞིང་དངོས་གཞི་གཏོར་མའི་དབང་བསྐུར་བྱེད་པ་ལ་མོས་པ་འདི་བཞིན་མཛོད། གཏོར་མ་རིམ་བཞིན་སློབ་མའི་གནས་བཞིར་བཀོད་ལ། རྒྱལ་བ་ཀུན་གྱི་སྤྱན་སྔར་ཐུགས་བསྐྱེད་རྒྱལ་བའི་ཡུམ་གྱུར་མ་ལུས་རྒྱལ་བའི་ཕྲིན་ལས་ཀུན་སྒྲུབ་མ། ། མྱུར་མ་དཔའ་མོ་དབྱངས་ཅན་མ་དང་བསོད་ནམས་མཆོག་གཏེར་རྣམ་རྒྱལ་རིག་བྱེད་མ་དང་འཇིགས་བྱེད་མ། ། གཞན་གྱིས་མི་ཐུབ་གཞན་ལས་རྒྱལ་དང་སེང་ལྡེང་ནགས་ཀྱི་སྒྲོལ་མ་འཇིག་རྟེན་གསུམ་རྒྱལ་ནོར་སྟེར་མ། ། བཀྲ་ཤིས་དོན་བྱེད་དགྲ་དཔུང་འཇོམས་མཛད་ཁྲོ་གཉེར་ལྡན་མཛད་རབ་ཞི་མ་དང་འབར་བའི་འོད་ཅན་མ། ། དཔག་མེད་གནོན་མ་རྨ་བྱ་ཆེན་མོ་མི་ཕམ་རྒྱལ་མོ་རི་ཁྲོད་མ་དང་འོད་ཟེར་ཅན་མར་འདུད། ། འགྲོ་ཀུན་སྲིད་པའི་མཚོ་ལས་སྒྲོལ་ཕྱིར་བྱང་ཆུབ་ཐོབ་འདོད་བདག་ཀྱང་ཁྱོད་ལ་རེའོ་རྗེ་བཙུན་མའི། སྐུ་མཆོག་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་ཐོབ་པར་ཤོག ། ཡི་གེ་བཅུ་པའི་ཤམ་དུ།
ཀཱ་ཡ་སརྦ་སིདྡྷི་ཨ་བྷི་ཥིཉྩ་ཧཱུྃ། དེས་སྐུའི་དབང་ཐོབ། ལུས་ཀྱི་སྡིག་སྒྲིབ་དག ། བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་སྐུ་ཐོབ་པར་མོས་ཤིག ། ཡང་གཏོར་མ་མགྲིན་པར་བཞག་ལ། རྒྱལ་བ་ཀུན?མའི། གསུང་མཆོག་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་ཐོབ་པར་ཤོག ། ཡི་གེ་བཅུ་པའི་ཤམ་དུ། ཝཱཀྐ་སརྦ་སིདྡྷི་ཨ་བྷི་ཥིཉྩ་ཧཱུྃ།
དེས་གསུང་གི་དབང་ཐོབ། ངག་གི་སྡིག་སྒྲིབ་དག ། མཚན་བཅས་རྫོགས་རིམ་བསྒོམ་པ་ལ་དབང༌། འབྲས་བུ་ལོངས་སྐུ་ཐོབ་པར་མོས་ཤིག ། ཡང་གཏོར་མ་སྙིང་གར་བཞག་ལ། རྒྱལ་བ་ཀུན?མའི། ཐུགས་མཆོག་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་ཐོབ་པར་ཤོག ། ཡི་གེ་བཅུ་པའི་ཤམ་དུ། ཙིཏྟ་སརྦ་སིདྡྷི་ཨ་བྷི་ཥིཉྩ་ཧཱུྃ། དེས་ཐུགས་ཀྱི་དབང་ཐོབ།
ཡིད་ཀྱི་སྡིག་སྒྲིབ་དག ། མཚན་མེད་རྫོགས་རིམ་བསྒོམ་པ་ལ་དབང༌། འབྲས་བུ་ཆོས་སྐུ་ཐོབ་པར་མོས་ཤིག ། ཡང་གཏོར་མ་ལྟེ་བར་བཞག་ལ། རྒྱལ་བ་ཀུན?མའི། ཡོན་ཏན་དང་ཕྲིན་ལས་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་ཐོབ་པར་མོས་ཤིག ། ཡི་གེ་བཅུ་པའི་ཤམ་དུ། གུ་ཎ་ཀརྨ་སརྦ་སིདྡྷི་ཨ་བྷི་ཥིཉྩ་ཧཱུྃ། དེས་ཡོན་ཏན་གྱི་དབང་ཐོབ། སྒོ་གསུམ་ཆ་མཉམ་གྱི་སྡིག་སྒྲིབ་དག །
འོད་གསལ་དེ་ཁོ་ན་ཉིད་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་ཐོབ་པར་མོས་ཤིག ། བསྡུས་ན། སྐུ་གསུང་ཐུགས་དང་ཡོན་ཏན་ཕྲིན་ལས་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་ཐོབ་པར་མོས་ཤིག ། ཡི་གེ་བཅུ་པའི་ཤམ་དུ། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཨ་བྷི་ཥིཉྩ་ཧཱུྃ། ཚར་གཅིག་གིས་འཐུས་སོ། ། གང་ལྟར་ཡང་སྔགས་ཀྱི་རྗེས་གནང་གི་དོན་དུ། དེ་ནས་སྔགས་ཀྱི་རྗེས་གནང་གི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། སློབ་དཔོན་བདག་ལ་དགོངས་སུ་གསོལ། །
འཕགས་མ་བདག་ལ་སྩལ་དུ་གསོལ། ། འཕགས་མ་བདག་ལ་བསྩལ་ནས་ཀྱང༌། ། བདག་ལ་འགོ་བར་མཛད་དུ་གསོལ། ལན་གསུམ་གྱིས་གསོལ་བ་གདབ། སློབ་དཔོན་གྱིས་སྔགས་ཕྲེང་ཐོགས་ལ། སློབ་དཔོན་འཕགས་མར་གསལ་བའི་ཐུགས་ཀའི་སྔགས་ཕྲེང་ལས། ཡེ་ཤེས་ཀྱི་སྔགས་ཕྲེང་གཉིས་པ་ཞིག་ཞལ་ནས་ཐོན་ཏེ་སློབ་མའི་ཁར་ཞུགས་ཤིང༌། སྙིང་གར་ཟླ་གདན་གྱི་སྔགས་ཕྲེང་ལ་ཐིམ་པར་མོས་ལ་སྔགས་འདིའི་རྗེས་ཟློས་མཛོད། ཡི་གེ་བཅུ་པ་ལན་གསུམ་སོགས་རྗེས་ཟློས་བཅུག་ལ་སྔགས་ཕྲེང་སྙིང་གར་བཞག་སྟེ། འཕགས་མ་བདག་ལ་སྩལ་དུ་གསོལ། །
འདི་ལ་འགོ་བར་མཛད་དུ་གསོལ། ལན་གསུམ་དང༌། དེ་ནས་གཏོར་དབང་དང་འབྲེལ་བའི་མཐའ་རྟེན་བཀའ་བསྒོ་བྱེད་པར་འདོད་ན། གཏོར་མ་ལྷར་གསལ་བ་བསྲུང་བྱའི་སྤྱི་བོར་བཞག་ལ། རྒྱལ་བ་ཀུན་གྱི?རྗེ་བཙུན་མའི། སྐུ་གསུང་ཐུགས་ཡོན་ཏན་ཕྲིན་ལས་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་སྩལ་དུ་གསོལ། སེམས་ཅན་གང་ཞིག་ལྷ་མོ་ཁྱེད་ཀྱི་མཚན་ཙམ་བརྗོད་པར་བྱེད་པ་དེ་དག་ཐམས་ཅད་རྗེས་སུ་འཛིན་ཞེས་སྔོན་གྱི་ཐུགས་དམ་བཞིན། དགྲ་གདོན། དབུལ་ཕོངས། མེ་ཆུ།
གཅན་གཟན། སེངྒེ། གླང་ཆེན། དུག་སྦྲུལ། ལྕགས་སྒྲོག ། རྒྱལ་པོའི་ཆད་པ་སོགས། ། གནས་སྐབས་འགལ་རྐྱེན་འཇིགས་ཚོགས་མཐའ་དག་སེལ་བ་དང་མཐར་ཐུག་འཁོར་བ་དང་ངན་སོང་ལས་སྒྲོལ་ཏཱ་རེ་མ། ཞེས་ཡི་གེ་བཅུ་པའི་གཟུངས་བཅས་མཐར། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ། ཞེས་པ་བརྒྱ་ཚར་དང་ལོ་གྲངས་སོགས་བྱས་པས་བར་ཆད་ཀྱི་རིགས་ངེས་པར་སེལ་ལོ། །
མཐར་རྟེན་སྙིང་བརྗོད་ལ་མེ་ཏོག་འཐོར་ནས་བརྟན་པར་བྱ། ལྷ་དང་ལྷ་མིན་ཅོད་པན་གྱིས། ། ཞབས་ཀྱི་པདྨོ་ལ་བཏུད་དེ། ། ཕོངས་པ་ཀུན་ལས་སྒྲོལ་མཛད་མ། ། སྒྲོལ་མའི་ཡུམ་གྱི་བཀྲ་ཤིས་ཤོག ། བྱང་ཆུབ་བར་དུ་བླ་མ་རྗེ་བཙུན་མས༔ འབྲལ་མེད་ཐུགས་རྗེས་སྐྱོང་བའི་བཀྲ་ཤིས་ཤོག༔ ཅེས་དང་བཀྲ་ཤིས་ཅི་རིགས་ཀྱིས་མཐའ་བརྒྱན་ནོ། ། དེ་ལྟར་གཏེར་འབྱིན་འགྲོ་འདུལ་པད་རྒྱལ་གླིང་པའི་ཟབ་མོ་དག་སྣང་ལས་བྱོན་པའི་སྒྲོལ་མའི་ཆོ་ག ། ཚོགས་གཉིས་མྱུར་ལམ་གྱི་བྱིན་རླབས་གཏོར་མའི་དབང་བསྐུར་རྗེས་གནང་དང་བཅས་ལེགས་པར་ཕུལ་གྲུབ་པའི་སྐུ་དྲིན་གཏང་རག་ཏུ་ཞིང་ཁམས་དབུལ་བར་ཞུ།
མཎྜལ་འབུལ་གཞུག ། སླར་ཡང་དབང་ཡོན་གྱི་དོན་དུ་སྒོ་གསུམ་ལྟོས་མེད་དུ་འབུལ་བ་འདིའི་རྗེས་ཟློས་མཛོད། དེང་ནས་བརྩམས་ཏེ་ སོགས། དབང་སྲོག་གི་གཙོ་བོ་དམ་ཚིག་ཁས་ལེན་པ་འདིའི་རྗེས་ཟློས་གྱིས། གཙོ་བོས་ཇི་ལྟར་ སོགས། དེ་ལྟར་གསན་པ་ལས་བྱུང་བའི་དགེ་བའི་རྩ་བ་གཞན་དོན་དུ་བསྔོ་བའི་ཐུགས་འདུན་ལྷན་ཅིག་ཏུ་གནང་བར་ཞུ། བསོད་ནམས་འདི་ སོགས། ཞེས་དགེ་བ་བསྔོ་ཞིང་སློབ་མ་གྱེས་སོ། ། འཁོར་ལོའི་མགོན་པོ་གཏེར་ཆེན་བླ་མ་ཡིས། ། གོང་མའི་ཟབ་གཏེར་སྤེལ་བའི་བཀའ་བབ་དང༌། །
ཕྱི་མའི་ཆོས་བདག་ཡིན་པའི་སྔ་ཕྱི་གཉིས། ། མཐུད་ནས་ཕྱི་རབས་གངས་ལྗོངས་འགྲོ་ལ་སྟོན། ཞེས་གསུངས་པའི་བཀའ་སྩལ་མི་གཅོག་པའི་སླད་དུ་རྟེན་འབྱུང་ཙམ་ལ་དམིགས་ནས་ས་བཅད་བཞག་སྟེ་ཕྱི་རབས་རྗེས་འཇུག་རྣམས་ནས་ཀྱང་གོང་འོག་ཟབ་གཏེར་ལྷན་ཅིག་ཏུ་སྨིན་གྲོལ་རྒྱུན་སྐྱོང་ཐུགས་ངེས་གལ་ཆེ་ཞུ་བ་ལགས་སོ། དེ་དག་ནི་བཞི་བཅུ་པ་གཏེར་སྟོན་པད་རྒྱལ་གླིང་པའི་དག་སྣང་སྒྲོལ་ཆོག་ཚོགས་གཉིས་མྱུར་ལམ་སྒྲོལ་མ་ཉེར་གཅིག་གི་དབང་གི་ལེ་ཚན་ནོ།། །། ༈ གསྃང་བྃ་ཟབ་མོའི་མཐར་ཐུག་པ། ། ཡེྃ་ཤེྃས་རྒྱུད་ལ་འབེབས་པའི་ཐབས། ། མཁྃའ་འགྲོྃའི་སྨིན་བྱེད་ཁྲིགས་བསྡེབས་པ། ། བདེ་ཆེན་ལམ་བཟང་འདི་ན་དབྱེ། ཞེ་གཅིག་པ་རྩ་བ་གསུམ་པ་མཁའ་འགྲོའི་སྐོར་ལས་གསང་བ་ཌཱཀྐི་ཡིད་བཞིན་ནོར་མཆོག་ལས། ཁྲོས་མ་ལྷ་ལྔའི་གཅོད་དབང་དང་བཅས་པ་དཀྱུས་གཅིག་ཏུ་བཀོད་པ་ལ་སྦྱོར་དངོས་རྗེས་གསུམ་ལས།
དང་པོ་སྦྱོར་བ་ནི། རབ་རྡུལ་ཚོན། འབྲིང་རས་བྲིས་འཛོམས་ན་དང༌། ཐ་མ་འབྲུ་ཚོམ་བཀོད་པའི་དབུས་སུ་ལྡིང་ཁྲི་རིམ་གཉིས་ཀྱི་དང་པོའི་ཁར། དབུས་སུ་བུམ་པ་རྒྱན་ལྡན་དང་སངས་རྒྱས་མཁའ་འགྲོའི་སྐུ་བཤམ། ཤར་དུ་རྡོ་རྗེ་མཁའ་འགྲོའི་ཙཀླིས་བརྒྱན་པར་བཤམ། ལྷོར་རིན་ཆེན་མཁའ་འགྲོ། ནུབ་ཏུ་པདྨ་མཁའ་འགྲོ། བྱང་དུ་ཀརྨ་མཁའ་འགྲོ། མདུན་དུ་གཏོར་མ་སྟོད་ཟུར་སྨད་ཟླུམ་པད་འདབ་བཞི་དང་རིལ་བུ་བཞི་དང་ལྡན་པ་བཤམ།
གཡས་སུ་བྷནྡྷ། གཡོན་དུ་མེ་ལོང་སིནྡྷུ་རས་མཚན་པ། རྣལ་འབྱོར་རི་ཁྲོད་འགྲིམ་པའི་ཆ་རྐྱེན་མཁའ་འགྲོའི་རྒྱ་རྟགས་ཀྱི་དབང་དང་འབྲེལ་བའི། རུས་རྒྱན། གྲི་གུག ། བྷནྡྷ། ཁ་ཊྭཱཾ། གཡང་གཞི། རྐང་གླིང༌། དོམ་ར་རྣམས་བཤམ།
དེའི་མཐར་ཤར་དུ་ཕྱི་མཆོད། ཚོགས་འཁོར་བཟའ་བཏུང་གི་རིགས་ཕུན་སུམ་ཚོགས་པ་བཤམ། གཞན་ཡང་གཏེར་སྲུང་ལས་ཀྱི་མ་མོ་དང༌། བཙན་རྒོད་ཀྱི་གཏོར་མ། བསྐུལ་གཏོར། ཆད་བརྟན་རྣམས་རང་གཞུང་སྤྱི་མཐུན་ལྟར་བཤམ་མོ། ། གཉིས་པ་དངོས་གཞི་ལ་ཐོག་མར་ཚིག་བདུན་གསོལ་འདེབས་ནས་བཟུང་ཁྲོས་མའི་ཆོག་ཁྲིགས་ཡེ་ཤེས་སྒོ་འབྱེད་ཀྱི་གཞུང་བསྲང་ལ་བསྟོད་པའི་རྗེས་ཛཔ྄་ཁང་དབྱེ་ཞིང༌། བསྙེན་པའི་མཇུག་ཏུ་བུམ་པ་གཉིས་སྒྲུབ་པ་སྤྱི་མཐུན་ལྟར་མཆོད་བསྟོད་འོད་ཞུ་གྲུབ་ནས་རིག་མེ་དོར་བ་དང༌། གནང་བ་ཞུ་བ་གསོལ་ཁ་སྐོང་བཤགས་ནས་ཚོགས་དྲང་བའི་བར་མཐར་ཆགས་སུ་གཏོང༌། དཀྱིལ་འཁོར་ཡོལ་བས་དགབ་བོ། །
དབང་བསྐུར་བ་དངོས་ལ། ཁྲུས་ནས་དབྱུང༌། དེ་ནས་བགེགས་གཏོར་བྱིན་གྱིས་བརླབ་པ་ནི།
ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷཱུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱ་སྭཱ་ཧཱ།
ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་མ་ཅིག་ཁྲོས་མ་ནག་མོའི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། དེང་འདིར་གསང་བ་ཟབ་མོའི་བྱིན་རླབས་ཀྱི་དབང་བསྐུར་བར་བྱེད་པ་ལ། བར་དུ་གཅོད་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད་མཆོད་སྦྱིན་གྱི་གཏོར་མ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། ཞེས་དྲག་སྔགས་དང་སུམྦྷ་ནིའི་སྔགས་ཀྱིས་བསྐྲད་ལ་གཏོར་མ་གཏོང༌།
སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། སྔོན་ཆད་གསང་བའི་དཀྱིལ་འཁོར་མ་མཐོང་བའི་བརྡར་གདོང་གཡོགས་བཅིང་མཛོད། ཨཱ་ཁཾ་བཱི་ར་ཧཱུྃ་ གིས་གདོང་གཡོགས་བཅིང༌། ཨོཾ་ཨཱཿཧཱུྃ་ གིས་མེ་ཏོག་ཕྲེང་བ་བཟུང༌། སློབ་དཔོན་གྱིས་ཞྭ་ཆོས་བཅས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ། བླ་ན་མེད་པ་ཡང་དག་པ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་བཀའ་གསང་བླ་ན་མེད་པ་གསང་བ་ཡེ་ཤེས་ཀྱི་མཁའ་འགྲོའི་བྱིན་རླབས་དབང་བསྐུར་ཟབ་མོ་ལེགས་པར་གསན་ནས། ཚུལ་བཞིན་དུ་ཉམས་སུ་བླངས་ཏེ།
བདག་གཞན་འགྲོ་བ་སྤྱི་དང་ཁྱད་པར་ཕྱིན་ཅི་ལོག་ཏུ་གྱུར་པ། མི་བསྲུན་བདུད་ཀྱི་སྡེ་ཚོགས་མཐའ་དག་ཉོན་མོངས་པའི་སྣང་བ་རྩད་ནས་གཅོད་དེ། གདོད་མའི་ཀུན་བཟང་མཁའ་འགྲོའི་གོ་འཕང་ལ་འགོད་པའི་ཐུགས་བསྐྱེད་དང་ལྡན་པ་དང༌། ཆོས་གསན་པའི་ཀུན་སྤྱོད་རྣམས་ལེགས་པར་གསལ་བཏབ་སྟེ་གསན་འཚལ། དེའང་རྫོགས་པ་ཆེན་པོ་སེམས་ཉིད་ངལ་གསོ་ལས། བླ་མ་སྨན་པ་དམ་ཆོས་སྨན་དང་ནི། ། རང་ལ་ནད་པའི་འདུ་ཤེས་ཉེར་བཞག་སྟེ། ། ནན་ཏན་བརྩོན་པས་སྨན་ཉིད་བསྟེན་ཚུལ་དང༌། ། ཞི་བདེ་ནད་ལས་གྲོལ་བའི་འབྲས་ཐོབ་བཞིན། ། བསྟེན་ཚུལ་གཞན་རྣམས་ཚུལ་དེས་དཔག་བྱས་ལ། །
དག་པའི་འདུ་ཤེས་བཞི་ཡིས་བསྟེན་པར་བྱ། ཞེས་གསུངས་པ་ལྟར་ཐུགས་ལ་འདོགས་པར་ཞུ། གང་གསན་བྱའི་ཆོས་ཀྱི་རྣམ་གྲངས་ནི། རྒྱལ་བ་ཚད་མེད་པའི་ཐུགས་རྗེ་མངའ་བ་རྣམས་ཀྱིས་གདུལ་བྱ་ཐར་ལམ་ལ་འདྲེན་པར་བྱ་བའི་སླད་དུ། ཆོས་ཀྱི་རྣམ་གྲངས་ཟབ་ཅིང་རྒྱ་ཆེ་བ་དག་བཀའ་བསྩལ་ལ། དེ་དག་ཐམས་ཅད་ཀྱང་བསྡུ་ན་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་གསང་སྔགས་ཀྱི་ཐེག་པ་གཉིས་སུ་འདུ་བ་ཡིན་ལ། དེ་དག་གཉིས་ཀྱང་འབྲས་བུ་སངས་རྒྱས་སྒྲུབ་པའི་ཐབས་སུ་ངེས་པར་གཅིག་མོད་ཀྱང༌། ཁྱུང་དང་བྱེའུས་གཤོག་རྩལ་འགྲན་ན་མྱུར་ཁྱད་ཆེ་བ་ལྟར། གསང་སྔགས་ཁྱད་ཆོས་དུ་མའི་སྒོ་ནས།
ཁྱད་པར་དུ་འཕགས་ཤིང་ལམ་མྱུར་བ་ཡིན་ཏེ། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་ཤིང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པས། དེ་ལྟ་བུས་ཁྱད་པར་དུ་འཕགས་པའི་གསང་སྔགས་དེ་ཉིད་ཀྱི་འཇུག་སྒོ་ནི་སྨིན་བྱེད་ཀྱི་དབང་ཁོ་ན་སྟེ། དབང་ཚུལ་བཞིན་དུ་མ་ཐོབ་པར་ཡེ་ཤེས་ལྷའི་བསྙེན་པ་དང༌། སྒྲུབ་པ།
ལས་སྦྱོར་སོགས་བགྱི་བའི་སྐལ་བ་དང་ངེས་པར་མི་ལྡན་ལ། དེར་མ་ཟད་གསང་སྔགས་ཀྱི་རྒྱུད་ཚིག་ཟབ་མོ་ཀློག་པ་དང་ཕྲིན་ལས་གྱི་ཚིག་ཤར་དུ་གྱེར་བའང་མི་དབང་སྟེ། དཔུང་བཟང་གི་རྒྱུད་ལས། གང་ཞིག་རིག་སྔགས་དབང་བསྐུར་ཆོ་ག་མེད། ། གང་དག་དཀྱིལ་འཁོར་དུ་ནི་མ་ཞུགས་དང༌། ། གང་དག་བྱ་བ་སེམས་དང་མི་ལྡན་པར། ། དེ་ཡིས་གསང་སྔགས་བཀླག་ན་ཕུང་བར་འགྱུར། ཅེས་གསུངས་པ་བཞིན། ཐོབ་པའི་ཕན་ཡོན་ནི་བསྙེན་སྒྲུབ་བཟླས་པ་སོགས། གསང་སྔགས་ཀྱི་ཟབ་ལམ་རྣམས་ཉམས་སུ་ལེན་པའི་སྐལ་བ་དང་ལྡན་ཞིང༌།
སྒྲུབ་པ་ལ་བར་ཆོད་ཉུང་བ་དང༌། དངོས་གྲུབ་རིང་མིན་དུ་འཐོབ་པ་སོགས་ཡོན་ཏན་དུ་མ་དང་ལྡན་པ་ཏེ། ཀློང་གསལ་ལས། དབང་ཐོབ་རིགས་ཀྱི་བུ་དེ་ཉིད། ། ཚེ་འདིར་འདོད་པ་ཀུན་འགྲུབ་ཅིང༌། ། ཕྱི་མ་མངོན་པར་རྫོགས་འཚང་རྒྱ། ། ཞེས་སོགས་རྒྱ་ཆེར་གསུངས་ལ། དེ་ལྟ་བུའི་དབང་དེ་ཉིད་ལྷ་དང་དཀྱིལ་འཁོར་ཇི་ལྟ་བུ་ལ་བསྟེན་ནས་བསྐུར་བའི་ཚུལ་ནི། གསང་སྔགས་ཕྱི་ནང་དང་རྒྱུད་སྡེ་གོང་འོག་སོགས་མཐའ་ཀླས་པར་བཞུགས་པ་ལས། འདིར་རང་རེ་བོད་ཡུལ་དུ་སྔགས་གསར་རྙིང་གཉིས་སུ་བྱུང་བ་ལས།
གསར་མ་ལས་ཁྱད་པར་དྲུག་གིས་འཕགས་པར་གྱུར་པ་སྔ་འགྱུར་རྙིང་མ་ཡིན། རྙིང་མ་དེ་ཉིད་ལའང་རིང་བརྒྱུད་བཀའ་མ། ཉེ་བརྒྱུད་གཏེར་མ། ཟབ་མོ་དག་སྣང་སྟེ་བརྒྱུད་པའི་བཀའ་སྲོལ་གསུམ་དུ་མཆིས་པ་ལས། ད་ལམ་ཟབ་མོ་གཏེར་མའི་རིང་ལུགས་སུ་གཏོགས་པ་ཡིན། གཏེར་མ་དེ་ལའང༌། གཏེར་སྟོན་དང་གཏེར་ཁའི་རྣམ་གྲངས་ནི་བསམ་གྱིས་མི་ཁྱབ་པ་ཞིག་བཞུགས་པ་ལས། འདིའི་ཚུལ་ཀྱང་གཞུང་ལས། ཨེ་མ་གསང་བ་ཆོས་བཞི་ལས༔ མ་ཅིག་ཇོ་མོ་མཚོ་རྒྱལ་གྱི༔
མ་འོངས་སྤྲུལ་པར་ལུང་བསྟན་པ༔ མ་ཅིག་ལབ་ཀྱི་སྒྲོལ་མ་དང་༔ སྙེ་ལམ་ཤེལ་བཟའ་སྒྲོལ་གཅིག་མ༔ བྲེ་འཚམ་ཞང་ལྕམ་བོ་ཆུང་མ༔ ཟངས་རིའི་ཇོ་མོ་མཁར་སྒོམ་མ༔ སྣ་ནམ་ཨ་ཕྱི་ཆོས་སྒྲོལ་མ༔ ཁོ་མོ་བདག་གི་སྤྲུལ་པ་འབྱུང་༔ ད་ལྟའི་གནུབས་བན་ཛྙཱ་ན་བ༔ ཡང་མཐར་གྲོགས་བགྱིད་ཡིད་ལ་གཅགས༔ མ་འོངས་རྒྱལ་བ་དོན་འགྲུབ་ཞེས༔
དེ་ལ་རིམ་བརྒྱུད་ཡང་མཐའ་རུ༔ གསང་བའི་གཅོད་མཆོག་འདི་འབྱིན་པ༔ ཨོ་རྒྱན་རྩ་གསུམ་གླིང་པ་འབྱུང་༔ དེ་དུས་ཟབ་ཆོས་འདི་འཕྲད་ཤོག༔ རྒྱ་འདི་ལས་ཀྱི་མཁའ་འགྲོས་སྲུངས༔ དུར་ཁྲོད་ཚོགས་ཁངྀ་ཨཚ་རྒྱ༔ ཞེས་གསུངས་པ་བཞིན། གནུབས་ཆེན་སངས་རྒྱས་ཡེ་ཤེས་དང་མ་ཅིག་ལབ་ཀྱི་སྒྲོལ་མའི། སྐུ་གསུང་ཐུགས་ཀྱི་སྲས་མཆོག་རྒྱལ་བ་དོན་འགྲུབ་ཟུང་གི་ཡེ་ཤེས་སྤྲུལ་པའི་ཟློས་གར། ཨོ་རྒྱན་རྩ་གསུམ་གླིང་པ་ཞེས་ཡོངས་སུ་གྲགས་པ་དེ་ཉིད་ཀྱིས།
རབ་བྱུང་༡༢་པའི་མེ་སྤྲེལ་ལོར། འབྲི་གུང་གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་ཀེའུ་རི་གསང་བ་ཡང་རྫོང་ངམ། བོད་ཡུལ་མཁའ་འགྲོ་ཚོགས་ཁང་ཆེན་མོ་གྲགས་པ་ནས་ངོ་མཚར་མིག་འཕྲུལ་ལྟ་བུ་རྫུ་འཕྲུལ་གྱི་བཀོད་པ་བསམ་གྱིས་མི་ཁྱབ་པ་དུ་མ་དང་བཅས། གདན་དྲངས་པའི་ཟབ་ཆོས་ཡུམ་བཀའ་གསང་བ་ཡེ་ཤེས་ཞེས་མ་རྒྱུད་རྒྱ་མཚོའི་སྤྲུལ་གཞི་ཡུམ་ཆེན་རྡོ་རྗེ་ཕག་མོ་སྟེ། དེའང་རྡོ་རྗེ་ཐེག་པའི་ལམ་དངོས་གྲུབ་སྒྲུབ་པའི་ལྷའི་གཙོ་བོ་ནི་རྣལ་འབྱོར་མ་ཉིད་ཡིན་ཏེ། དེའང་དོན་ལ་ལྷ་ཡབ་ཡུམ་ལ་བཟང་ངན་མེད་ཀྱང༌། འདག་བྱ་དག་བྱེད་ཀྱི་དབང་དུ་བྱས་ན་ཤེས་རབ་རྩ་བ་ཡིན་ཞིང༌། ཐབས་ཡན་ལག་ཡིན་པ་དང༌། བདེ་བ་ཆེན་པོ་ཡང་རྣམ་ཀུན་མཆོག་ལྡན་གྱི་སྟོང་པའི་སྒྲུབ་དགོས་པ་དང༌། བདག་ཉིད་ཧེ་རུ་ཀའི་རྣལ་འབྱོར་དང་མ་བྲལ་ཡང༌།
ཕོ་ཉ་མོ་རྣམས་བདག་གི་རྡོ་རྗེ་སློབ་དཔོན་དུ་གྱུར་པའི་ཕྱིར། མཆོག་འདོད་པ་རྣམས་ཀྱི་ལྷག་པའི་ལྷའི་གཙོ་བོ་རྡོ་རྗེ་ཕག་མོ་དང༌། མ་ཅིག་ཡེ་ཤེས་མཚོ་རྒྱལ་གཉིས་དབྱེར་མེད་དུ་སྒྲུབ་ཐབས་ཕྱི་ནང་གསང་བ་ཡང་གསང་དང་བཅས་པ། ཁྱད་པར་དུ་ཟབ་ལམ་སྙན་བརྒྱུད་གཅོད་ཀྱི་མན་ངག་སོགས་ཟབ་ཅིང་རྒྱ་ཆེ་བ་བཞུགས་པ་ལས། ད་ལམ་མཁའ་འགྲོ་རྩ་བའི་དཀྱིལ་འཁོར་དུ། སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པའི་སྐབས་སུ་བབ་པ་ཡིན། དེ་ལའང་བདག་ཉིད་ཀྱིས་བགྱི་འོས་རྣམས་གྲུབ་ནས། ད་ཁྱེད་རང་སློབ་མ་རྣམས་དེང་འདིར། བཀའ་གསང་བ་བས་ཀྱང་ཆེས་གསང་བ་ཡང་གསང་བླ་མེད་ཤེས་རབ་མ་རྒྱུད། དོན་གྱི་ཐེག་པ་རིན་པོ་ཆེར་འཇུག་པར་ལས་སུ་རུང་ཕྱིར།
སྣང་སྲིད་སྣོད་བཅུད་བདག་ལུས་དང་ལོངས་སྤྱོད་ལྟོས་པར་བཅས་པ་ཡོངས་སུ་འབུལ་སྙམ་པས་ཞིང་ཁམས་འབུལ་བར་ཞུ། ཞེས་མཎྜལ་འབུལ་གཞུག ། དེ་ནས་དཀྱིལ་འཁོར་ལ་འཇུག་པའི་དོན་དུ་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻ་མཿ དངོས་གྲུབ་ཀུན་གྱི་བདག་ཉིད་མ༔ མ་ཅིག་ཇོ་མོ་མཚོ་རྒྱལ་མར༔ གུས་པས་ལུས་ཀྱིས་ཕྱག་འཚལ་ལོ༔ གདུང་བས་ངག་གིས་གསོལ་བ་འདེབས༔ མོས་པའི་སེམས་ཀྱིས་སྐྱབས་སུ་མཆི༔ འབྲལ་བ་མེད་པར་ཐུགས་རྗེས་གཟིགས༔
འབྲལ་མེད་སྙིང་གི་པདྨོར་བཞུགས༔ བདག་དང་འདིར་ཚོགས་སྐལ་ལྡན་ལ༔ ཡེ་ཤེས་མཆོག་གི་དབང་བསྐུར་སྩོལ། ལན་གསུམ། དེ་ནས་རྒྱུད་འདག་པའི་སླད་དུ། མདུན་གྱི་ནམ་མཁར་བླ་མ་ཡེ་ཤེས་མཁའ་འགྲོའི་དཀྱིལ་འཁོར་དང་ཐ་མི་དད་པར། ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། ན་མོ༔ བདེ་ཆེན་རབ་དགའ་ཡེ་ཤེས་གཡོ་བའི་མཆོག༔
གྲོལ་ལམ་ཕོ་ཉ་བདེ་སྟོང་བསྐྱེད་པའི་ཕྱིར༔ ཉོན་མོངས་རབ་དབེན་ཆགས་མེད་ཟུང་འཇུག་ཅན༔ མཆོག་གི་དཔལ་མོའི་སྐུ་ལ་སྐྱབས་སུ་མཆི༔ ལན་གསུམ། སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པའི་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཧོཿ དགའ་བ་རབ་གཡོ་མཆོག་གི་དགའ་བ་སྟེར༔ དགའ་བྲལ་ལྷན་སྐྱེས་དགའ་བའི་གཟི་འོད་འབྱིན༔ དགའ་མ་དབྱངས་ཅན་དཔའ་མོ་བསྒྲུབ་པའི་ཕྱིར༔ དགའ་ཆེན་ཁྱོད་བདག་བསྟེན་པར་སེམས་བསྐྱེད་དོ༔
ལན་གསུམ། དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང༌། ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར། ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། བླ་མ་ཡེ་ཤེས་མཁའ་འགྲོའི་དཀྱིལ་འཁོར་ལྷ། ། འདིར་གཤེགས་པདྨ་ཉི་ཟླའི་གདན་ལ་བཞུགས། ། གུས་པས་ཕྱག་འཚལ་ཕྱི་ནང་གསང་མཆོད་འབུལ། ། སྡིག་པ་ཀུན་བཤགས་དགེ་ལ་རྗེས་ཡི་རང༌། ། བླ་མེད་གསང་ཆེན་ཆོས་ཀྱི་འཁོར་ལོ་བསྐོར། །
དགེ་ཚོགས་ཀུན་ཏུ་བཟང་པོའི་རྒྱུར་བསྔོའོ། ། སླར་ཡང་ཚོགས་ཞིང་དེ་དག་གི་སྤྱན་སྔར། ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་བཟུང་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། གསང་བ་མཁའ་འགྲོའི་དཀྱིལ་འཁོར་དང༌། ། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། །
རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། ལན་གསུམ། ཛཿཧཱུྃ་བཾ་ཧོཿ པྲ་བེ་ཤ་ཡ་ཕཊ྄ཿ དེ་ནས་ཁྱེད་རང་རྣམས་རྣལ་འབྱོར་མའི་གྲོང་དུ་ཞུགས་ཏེ། དཔའ་བོ་དང་རྣལ་འབྱོར་མ་ཏིལ་གྱི་གོང་བུ་ཁ་ཕྱེ་བ་ལྟ་བུ་མཐོང་བར་གྱུར་པར་མོས་ལ་ཐལ་མོ་གནས་གསུམ་དུ་རེག་སྟེ་འདིའི་རྗེས་ཟློས་ཀྱང་མཛོད། ཨོཾ་ན་མ་སྟེ་ཧཱུྃ། ཨོཾ་ན་མ་མི་ཧཱུྃ། ཨོཾ་ན་མོ་ན་མ་ཡེ་ཧཱུྃ་ ལན་བཞིའི་ཕྱག་བྱ།
ཁྱོད་ཉིད་རྣལ་འབྱོར་གྲོང་ཞུགས་ནས༔ རྣལ་འབྱོར་མ་ཡི་ཡེ་ཤེས་ནི༔ གང་ཡིན་ཁྱོད་ལ་སྦྱིན་བྱེད་ན༔ དེ་བདག་རྡོ་རྗེ་སློབ་དཔོན་གྱི༔ དམ་ཚིག་གང་ཡིན་ཁྱོད་ཀྱིས་སྲུངས༔ བཛྲ་ས་མ་ཡ་ཧཱུྃ་ གིས་དམ་ཚིག་རྡོ་རྗེ་སྙིང་གར་རེག ། ཇི་ལྟར་བསྒོམ་པ་ལས་མི་འདའ་བར་ཐུགས་ཀྱི་དམ་ཚིག་ཡིད་ཀྱིས་བསྲུང་སྙམ་པས་འདིའི་རྗེས་ཟློས་མཛོད། ཨ་མྲྀ་ཏ་ཨུ་ད་ཀ་ཋཿ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག །
དམ་ཆུ་ལྕེ་ཐོག་ཏུ་མྱོང༌། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ། ཁྱེད་རང་རྣམས་ཀྱིས་སྒོ་གསུམ་གྱི་གནད་ལེགས་པར་གཅུན་ཏེ་དམ་ཚིག་པའི་ལྷ་སྐུ་འདི་བཞིན་གསལ་ཐོབ་ཅིག ཨོཾ་ཨ་མྲྀ་ཏ ས་བསང༌། སྭ་བྷཱ་ཝ ས་སྦྱངས། ཧོཿ བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་རང་ཉིད་སྐད་ཅིག་གིས་རྗེ་བཙུན་ཐུགས་རྗེ་ཁྲོས་མ་མཐིང་ནག་ཁྲོ་ཞིང་རབ་ཏུ་རྔམ་པ། ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། སྤྱི་གཙུག་ཏུ་ཕག་ཞལ་ནག་པོས་ངུར་སྒྲ་འབྱིན་པ།
ཕྱག་གཡས་པས་ཟངས་གྲི་ནམ་མཁའི་མཐོངས་ལ་ཕྱར་ཞིང༌། གཡོན་པས་ཐོད་ཁྲག་ཐུགས་ཀར་བསྣམས་པ། མཆན་དུ་རྩེ་གསུམ་གྲུ་མོར་བརྟེན་ཅིང་རིན་པོ་ཆེ་དང་རུས་པའི་རྒྱན་གྱི་སྤྲས་ཤིང༌། གཅེར་མོ་བྷ་ག་དང་ནུ་མ་རབ་ཏུ་རྒྱས་པ། གཡས་བརྐྱང་གཡོན་བསྐུམ་གར་སྟབས་ལིང་ངེར་ཡཻ་ཤེས་ཀྱི་མེ་དཔུང་འབར་བའི་ཀློང་དུ་བཞུགས་པའི། སྐུའི་དབུས་སུ་རྩ་གསུམ་འཁོར་ལོ་ལྔ་འོད་ཀྱི་རང་བཞིན་ཅན་དུ་གསལ་བའི་ལྟེ་བར་གཡུང་དྲུང་དམར་པོ་གྲྭ་བཞི་ལ་ཧ་རི་ནི་ས་ལྟེ་བར་བཾ་ཡིག་གིས་མཚན་པ། རྐང་པའི་འོག་ཏུ་ཡྃ་ལས་རླུང༌། སུམ་མདོར་རྃ་ལས་མེ། སློབ་དཔོན་གྱི་ཐུགས་ཀའི་འོད་ཀྱིས་བསྐུལ་བས་རླུང་གཡོས་ཤིང་མེ་སྦར། ལྟེ་བའི་གཡུང་དྲུང་གཡོན་དུ་འཁོར་བ་ལས་འོད་ཟེར་འཕྲོས།
ཕྱོགས་བཅུའི་དཔའ་བོ་རྣལ་འབྱོར་མ་ཐམས་ཅད་རྡོ་ཚན་ལ་ཁ་བ་བབས་པ་ལྟར། སིབ་སིབ་ཐིམ་པས་བདེ་བ་ཆེན་པོའི་ཡེ་ཤེས་བཟོད་མེད་དུ་འབར་བའི་མོས་པ་མཛོད། མན་ངག་ལས་བྱུང་བ་བཞིན་དུ་ཡེ་ཤེས་འབེབས་སྦྱོར་གྱི་རྫས་སྲེག་ཅིང་རོལ་མོ་མྱུར་དལ་སྤེལ་མའི་བསྐྱར་བས། ཧཱུྃ་ཧྲཱིཿ མ་བྷྱོཿ མཁའ་སྤྱོད་བདེ་ཆེན་ཕོ་བྲང་ནས༔ གསང་བ་ཡེ་ཤེས་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔
ཡེ་ཤེས་ལྔ་རུ་བྱིན་གྱིས་རློབས༔ རྔ་ཡབ་དག་པའི་ཞིང་མཆོག་ནས༔ རིག་འཛིན་མཁའ་འགྲོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ བཾ་རི་ཐོད་པའི་སྐུ་མཁར་ནས༔ རྡོ་རྗེ་ཕག་མོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔
མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ ནགས་ཚལ་འཁྲུགས་པའི་དྲྭ་བ་ནས༔ ཉི་ཟླ་དངོས་གྲུབ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ ཨུ་ཙ་ལ་ཡི་གནས་མཆོག་ནས༔
ཁྲོས་མ་ནག་མོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ གཏུམ་དྲག་ཚལ་གྱི་དུར་ཁྲོད་ནས༔ བདེ་ཆེན་དཀར་མོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔
ཡེ་ཤེས་ལྔ་རུ་བྱིན་གྱིས་རློབས༔ སྐུ་ལ་རྫོགས་པའི་དུར་ཁྲོད་ནས༔ སེར་མོ་དོན་གྲུབ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ པདྨ་འཁྱིལ་བའི་དུར་ཁྲོད་ནས༔ དམར་མོ་སྒྲ་སྒྲོགས་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔
མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ ཀཱི་ལ་ཀཱི་ལའི་དུར་ཁྲོད་ནས༔ སྣ་ཚོགས་མཐར་ཕྱིན་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ རབ་ཏུ་རྒྱུ་བའི་དུར་ཁྲོད་ནས༔
རྡོ་རྗེ་མཁའ་འགྲོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ གཏུམ་དྲག་ཚང་ཚིང་དུར་ཁྲོད་ནས༔ རིན་ཆེན་མཁའ་འགྲོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔
ཡེ་ཤེས་ལྔ་རུ་བྱིན་གྱིས་རློབས༔ ཧེ་ཆེན་བརྡལ་བའི་དུར་ཁྲོད་ནས༔ པདྨ་མཁའ་འགྲོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ ཀུན་གྲོལ་ཚལ་གྱི་ཕོ་བྲང་ནས༔ ལས་ཀྱི་མཁའ་འགྲོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔
མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ མཁའ་སྤྱོད་དག་པའི་ཞིང་མཆོག་ནས༔ རིག་འཛིན་རྒྱ་མཚོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ སྤྲུལ་པ་རང་རང་གནས་མཆོག་ནས༔
མ་སྲིང་མཁའ་འགྲོ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔ ཡེ་ཤེས་ལྔ་རུ་བྱིན་གྱིས་རློབས༔ འཕྲོ་འདུ་ས་མཚམས་དུར་ཁྲོད་ནས༔ ལས་བྱེད་ཉིད་སྤྲུལ་གཤེགས་སུ་གསོལ༔ གཤེགས་ནས་གནས་འདིར་བྱིན་གྱིས་རློབས༔ མོས་པའི་བུ་ལ་དབང་བསྐུར་ཅིག༔ དམ་ཚིག་ཉམས་པ་གསོས་སུ་གསོལ༔
ཡེ་ཤེས་ལྔ་རུ་བྱིན་གྱིས་རློབས༔ ཨོྃ་བཛྲ་ཡོ་གི་ནི་ཨཱ་ཡུརྫྙཱ་ན་སུ་ཁཾ་པ་ཤཾ་སིདྡྷི་ཛ་ཛཿ ཨོྃ་བཛྲ་ཝཱ་ར་ཧཱི་ཀྲོ་ཏི་ཀ་ལི་བཾ་ཧ་རི་ནི་ས་ཨཱ་བེ་ཤ་ཡ་ར་ར་ར་ར་ཙཱ་ལ་ཡ་ཙཱ་ལ་ཡ་ས་མ་ཡ་ཧཱུྃ། ཞེས་པས་ཡེ་ཤེས་པ་དབབ་ཅིང་རྡོ་རྗེ་མེ་ཏོག་དང་བཅས་པ་སྤྱི་བོར་བཞག་ལ། ཏིཥྛ་བཛྲ་ བརྗོད་པས་དེ་ཉིད་བརྟན་པར་བྱའོ། ། མེ་ཏོག་འདོར་བ་ནི། སྔར་སྤྲད་པའི་མེ་ཏོག་དེ་ཉིད་ཚེ་རབས་ནས་འབྲེལ་བ་ཡོད་པའི་ལྷ་ལ་བབ་པར་ཤོག་སྙམ་པའི་མོས་པ་དང༌། ཚིགས་འདིའི་རྗེས་ཟློས་བཅས། མེ་ཏོག་དཀྱིལ་འཁོར་གྱི་དབུས་སུ་འདོར་བར་ཞུ། རྣལ་འབྱོར་མ་ཡི་དཀྱིལ་འཁོར་དུ༔
རིགས་ཀྱི་མེ་ཏོག་འདི་དོར་བས༔ བསོད་ནམས་ཇི་ལྟར་དེ་བཞིན་ཤོག༔ ཨོཾ་པུཥྤེ་པྲ་ཏཱིཙྪ་ཧཱུྃ༔ མེ་ཏོག་གང་དུ་བབས་པའི་ལྷ་དེའི་རིགས་སུ་ངེས་པར་བྱས་ནས་མེ་ཏོག་སྤྱི་བོར་བཅིངས་པར་མོས་ལ་འདིའི་རྗེས་ཟློས་མཛོད། སེམས་མ་སྟོབས་ཆེན་ཁྱོད་ཀྱིས་ནི༔ བདག་ནི་རབ་ཏུ་བཟུང་བར་མཛོད༔ ཅེས་མེ་ཏོག་སྤྱི་བོར་བཞག་མཛོད། གསེར་ཐུར་གྱིས་མིག་དབྱེ་ཚུལ་དང་བཅས་ཏེ། སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་གསེར་གྱི་ཐུར་མ་ལྟར་འཕྲོས་ཏེ། ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བའི་མོས་ཤིག
ཙཀྵུ་པྲ་བེ་ཤ་ཡ་ཕཊ྄ཿ རྣལ་འབྱོར་མའི་ཕྱི་དང་ནང་དང་སྙིང་པོའི་དཀྱིལ་འཁོར་རྣམས་མཐོང་བར་གྱུར། གདོང་གཡོགས་བཀྲོལ། དེ་ནས་དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ལ་འཁོད་པར་ མོས་ལ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། དཔའ་བོ་དཔའ་མོ་དབང་ལྷ་མོ༔ རྡོ་རྗེ་སློབ་དཔོན་དགོངས་སུ་གསོལ༔ རྣལ་འབྱོར་མ་ཡི་དཀྱིལ་འཁོར་དུ༔ སངས་རྒྱས་ཀུན་གྱི་སྐུ་གསུང་ཐུགས༔ རྡོ་རྗེ་མི་ཕྱེད་གསུམ་གྱི་དབང་༔
དེ་རིང་བདག་ལ་སྩལ་དུ་གསོལ༔ ལན་གསུམ། ཞེས་གསོལ་བ་བཏབ་པས་དཀྱིལ་འཁོར་པའི་ལྷ་རྣམས་ཀྱིས་དབང་བསྐུར་བའི་དགོངས་པ་མཛད། ཡུལ་ཉི་ཤུ་རྩ་བཞི་དང་གནས་སུམ་ཅུ་རྩ་གཉིས་ཀྱི་དཔའ་བོ་དང༌། དཔའ་མོ་རྣམས་ཀྱིས་བཀྲ་ཤིས་པའི་གླུ་གར་དང་མཆོད་པས་མཆོད། ཁྲོ་བོ་རྣམས་ཀྱིས་བགེགས་བསྐྲད་ཅིང་རྣལ་འབྱོར་གྱི་དབང་མོས། རིགས་ལྔའི་རང་བཞིན་གྱི་བུམ་པ་བདུད་རྩིས་གང་བས་སྤྱི་བོ་ནས་དབང་བསྐུར་བར་གྱུར། བུམ་པ་ཐོགས་ལ། ཧཱུྃ༔ བུམ་པ་དབྱིངས་ཕྱུག་རྡོ་རྗེའི་མཁའ༔
བདུད་རྩི་གསང་བ་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་བས༔ སྐུ་ཡི་དཀྱིལ་འཁོར་ཡོངས་རྫོགས་ཤོག༔ ཨོྃ་བཛྲ་ཝཱ་ར་ཧཱི་ཀྲོ་ཏི་ཀ་ལི་བཾ་ཧ་རི་ནི་ས་ཀཱ་ཡ་ཨ་བྷི་ཥིཉྩ་ཧཱུྃ༔ བུམ་པ་སྤྱི་བོར་བཞག་ཅིང་རྡོ་རྗེ་དང་བཅས་པའི་ཁ་རྒྱན་གྱི་ཡལ་འདབ་ཀྱིས་བུམ་ཆུ་སྤྱི་བོར་བླུག ། དེ་ནས་ལྷ་སྐུ་ཕྱག་རྒྱའི་དབང་བསྐུར་བ་ལ། ཁྱེད་རང་རྣམས་ཀྱི་སྒོ་གསུམ་ལྷའི་རང་བཞིན་དུ་ཡེ་ནས་གནས་པའི་ངེས་ཤེས་བརྟན་པ་དང༌། སློབ་དཔོན་དཀྱིལ་འཁོར་གྱི་གཙོ་མོ་དངོས་སུ་མོས་པ་བསྐྱེད་ལ། དེའི་ཐུགས་རྗེའི་འོད་ཀྱིས་མདུན་བསྐྱེད་དཀྱིལ་འཁོར་གྱི་ལྷ་ཚོགས་རྣམས་ཀྱི་རྒྱུད་བསྐུལ་བའི་ཤུགས་ཀྱིས། སྣོད་བཅུད་ཐམས་ཅད་ལྷ་སྔགས་ཡེ་ཤེས་ཀྱི་རོལ་པར་བཞེངས་པའི་ཀློང་ལས།
སྐུའི་རང་བཞིན་རྡོ་རྗེ་མཁའ་འགྲོ་མ་དཀར་མོ་གྲངས་མེད་འཕྲོས་པ། ཁྱེད་རང་རྣམས་ཀྱི་དཔྲལ་བར་ཐིམ་པས་ཞེ་སྡང་གི་རྟོག་པ་སྦྱངས། མེ་ལོང་ལྟ་བུའི་ཡེ་ཤེས་མངོན་དུ་བྱས་ནས། ཞི་བའི་ལས་ཀུན་ཐོགས་མེད་དུ་འགྲུབ་པའི་མོས་པ་མཛོད། ཅེས་རྡོ་རྗེ་མཁའ་འགྲོ་མ་དཔྲལ་བར་བཞག་ཅིང༌། ཧཱུྃ༔ མེ་ལོང་ཡེ་ཤེས་ངོ་བོ་ཉིད༔ ཞེ་སྡང་རྣམ་དག་མཁའ་འགྲོའི་གཙོས༔ སྐལ་ལྡན་བུ་ལ་དབང་བསྐུར་ས༔ ཞི་བའི་ལས་ཀུན་ཡོངས་རྫོགས་ཤོག༔
ཨོཾ་བཛྲ་ཌཱཀྐི་ཨ་བྷི་ཥིཉྩ་ཧཱུྃ༔ པདྨ་མཁའ་འགྲོ་ཐོགས་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་གསུང་གི་རང་བཞིན་པདྨ་མཁའ་འགྲོ་མ་དམར་མོ་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་མགྲིན་པར་ཐིམ་པས་འདོད་ཆགས་ཀྱི་རྟོག་པ་སྦྱངས། སོ་སོར་རྟོགས་པའི་ཡེ་ཤེས་མངོན་དུ་བྱས། དབང་གི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་མགྲིན་པར་བསྐུར་ཞིང༌། ཧཱུྃ༔ སོར་རྟོགས་ཡེ་ཤེས་ངོ་བོ་ཉིད༔ འདོད་ཆགས་རྣམ་དག་མཁའ་འགྲོའི་གཙོས༔
སྐལ་ལྡན་བུ་ལ་དབང་བསྐུར་བས༔ དབང་སྡུད་ཕྲིན་ལས་ཡོངས་རྫོགས་ཤོག༔ ཨོཾ་པདྨ་ཌཱཀྐི་ཨ་བྷི་ཥིཉྩ་ཧཱུྃ༔ སངས་རྒྱས་མཁའ་འགྲོ་གཙོ་མོ་ཁྲོས་མ་ནག་མོ་ཐོགས་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་ཐུགས་ཀྱི་རང་བཞིན་སངས་རྒྱས་མཁའ་འགྲོ་མ་མཐིང་ག་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་སྙིང་ཁར་ཐིམ་པས་གཏི་མུག་གི་རྟོག་པ་སྦྱངས། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། མཆོག་གི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་སྙིང་ཁར་བསྐུར་ཞིང༌། ཧཱུྃ༔
ཆོས་དབྱིངས་ཡེ་ཤེས་ངོ་བོ་ཉིད༔ གཏི་མུག་རྣམ་དག་མཁའ་འགྲོའི་གཙོས༔ སྐལ་ལྡན་བུ་ལ་དབང་བསྐུར་བས༔ ཡང་དག་ཡེ་ཤེས་མངོན་རྫོགས་ཤོག༔ ཨོཾ་བུདྡྷ་ཌཱཀྐི་ཨ་བྷི་ཥིཉྩ་ཧཱུྃ༔ རིན་ཆེན་མཁའ་འགྲོ་ཐོགས་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་ཡོན་ཏན་གྱི་རང་བཞིན་མཁའ་འགྲོ་མ་སེར་མོ་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་ལྟེ་བར་ཐིམ་པས་ང་རྒྱལ་གྱི་རྟོག་པ་སྦྱངས། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རྒྱས་པའི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད།
ཅེས་ལྟེ་བར་བསྐུར་ཞིང༌། ཧཱུྃ༔ མཉམ་ཉིད་ཡེ་ཤེས་ངོ་བོ་ཉིད༔ ང་རྒྱལ་རྣམ་དག་མཁའ་འགྲོའི་གཙོས༔ སྐལ་ལྡན་བུ་ལ་དབང་བསྐུར་བས༔ རྒྱས་པའི་ཕྲིན་ལས་ཡོངས་རྫོགས་ཤོག༔ ཨོཾ་རཏྣ་ཌཱཀྐི་ཨ་བྷི་ཥིཉྩ་ཧཱུྃ༔ ལས་ཀྱི་མཁའ་འགྲོ་ཐོགས་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་ཕྲིན་ལས་ཀྱི་རང་བཞིན་མཁའ་འགྲོ་མ་ལྗང་མོ་གྲངས་མེད་པ་བྱོན་ཏེ། ཁྱེད་རང་རྣམས་ཀྱི་གསང་བར་ཐིམ་པས་ཕྲག་དོག་གི་རྟོག་པ་སྦྱངས།

བྱ་བ་གྲུབ་པའི་ཡེ་ཤེས་མངོན་དུ་བྱས། དྲག་པོའི་ལས་ཐམས་ཅད་ཐོགས་མེད་དུ་འགྲུབ་པའི་མོས་པ་མཛོད། ཅེས་གསང་བར་བསྐུར་ཞིང༌། ཧཱུྃ༔ བྱ་གྲུབ་ཡེ་ཤེས་ངོ་བོ་ཉིད༔ ཕྲག་དོག་རྣམ་དག་མཁའ་འགྲོའི་གཙོས༔ སྐལ་ལྡན་བུ་ལ་དབང་བསྐུར་བས༔ དྲག་པོའི་མངོན་སྤྱོད་ཡོངས་རྫོགས་ཤོག༔ ཨོྃ་ཀརྨ་ཌཱཀྐི་ཨ་བྷི་ཥིཉྩ་ཧཱུྃ༔ ཤར་གྱི་སྒོ་མ་ཐོགས་ལ། དཀྱིལ་འཁོར་ཤར་ཕྱོགས་ནས་བྱམས་པའི་རང་བཞིན་རྡོ་རྗེ་ཤུགས་འགྲོ་མ་དཀར་སྔོན་གྲངས་མེད་པ་འཕྲོས་ཏེ་ཁྱེད་རང་རྣམས་ཀྱི་དཔུང་གཡས་ཚིགས་ཀྱི་འཁོར་ལོ་ལ་ཐིམ་པས།
རྟག་པར་ལྟ་བ་གནས་སུ་དག་ནས། ཚོགས་ལམ་ཡོངས་སུ་རྫོགས་པའི་མོས་པ་མཛོད། ཅེས་དཔུང་གཡས་སུ་བཞག་ལ། ཧཱུྃ༔ བྱམས་པ་ཚད་མེད་ངོ་བོ་ཉིད༔ རྟག་པར་ལྟ་བ་གནས་དག་པས༔ སྐལ་ལྡན་བུ་ལ་དབང་བསྐུར་བས༔ ཚོགས་ལམ་ཡོངས་སུ་རྫོགས་པར་ཤོག༔ ཨོཾ་ཧ་བཛྲ་ཨངྐུ་ཤ་ཨ་བྷི་ཥིཉྩ་ཧཱུྃ༔ ལྷོའི་སྒོ་མ་ཐོགས་ལ།
དཀྱིལ་འཁོར་གྱི་ལྷོ་ཕྱོགས་ནས་སྙིང་རྗེའི་རང་བཞིན་རིན་ཆེན་ཤུགས་འགྲོ་མ་སེར་དམར་གྲངས་མེད་པ་འཕྲོས་ཏེ། ཁྱེད་རང་རྣམས་ཀྱི་དཔུང་གཡོན་ཚིགས་ཀྱི་འཁོར་ལོ་ལ་ཐིམ་པས། ཆད་པར་ལྟ་བ་གནས་སུ་དག་ནས། སྦྱོར་ལམ་ཤེས་རབ་ཀྱི་རྩལ་རྫོགས་པའི་མོས་པ་མཛོད། ཅེས་དཔུང་གཡོན་དུ་བཞག་ལ། ཧཱུྃ༔ སྙིང་རྗེ་ཚད་མེད་ངོ་བོ་ཉིད༔ ཆད་པར་ལྟ་བ་གནས་དག་པས༔ སྐལ་ལྡན་བུ་ལ་དབང་བསྐུར་བས༔ སྦྱོར་ལམ་ཐེག་ཆེན་ཡོངས་རྫོགས་ཤོག༔
ཨོཾ་རི་རཏྣ་པ་ཤ་ཨ་བྷི་ཥིཉྩ་ཧཱུྃ༔ ནུབ་ཀྱི་སྒོ་མ་ཐོགས་ལ། དཀྱིལ་འཁོར་གྱི་ནུབ་ཕྱོགས་ནས་དགའ་བའི་རང་བཞིན་པདྨ་ཤུགས་འགྲོ་མ་དམར་ལྗང་གྲངས་མེད་འཕྲོས་ཏེ། ཁྱེད་རང་རྣམས་ཀྱི་པུས་གཡས་ཀྱི་འཁོར་ལོ་ལ་ཐིམ་པས། དངོས་པོར་ལྟ་བ་གནས་སུ་དག་ནས། མཐོང་ལམ་ཕྱིར་མི་ལྡོག་པའི་བདེན་པ་མངོན་དུ་གྱུར་པའི་མོས་པ་མཛོད། ཅེས་པུས་མོ་གཡས་སུ་བཞག་ལ། ཧཱུྃ༔ དགའ་བ་ཚད་མེད་ངོ་བོ་ཉིད༔ དངོས་པོར་ལྟ་བ་གནས་དག་པས༔
སྐལ་ལྡན་བུ་ལ་དབང་བསྐུར་བས༔ ཐེག་ཆེན་མཐོང་ལམ་ཡོངས་རྫོགས་ཤོག༔ ཨོཾ་ནི་པདྨ་སྥོ་ཊ་ཨ་བྷི་ཥིཉྩ་ཧཱུྃ༔ བྱང་གི་སྒོ་མ་ཐོགས་ལ། དཀྱིལ་འཁོར་གྱི་བྱང་ཕྱོགས་ནས་བཏང་སྙོམས་ཀྱི་རང་བཞིན་ཀརྨ་ཤུགས་འགྲོ་མ་ལྗང་དཀར་གྲངས་མེད་འཕྲོས་ཏེ། ཁྱེད་རང་རྣམས་ཀྱི་པུས་གཡོན་ཚིགས་ཀྱི་འཁོར་ལོ་ལ་ཐིམ་པས། བདག་ཏུ་ལྟ་བ་གནས་སུ་དག་ནས། སྒོམ་ལམ་མཐར་ཕྱིན་ཅིང་བསྟན་སྲིད་ཟིན་པའི་མོས་པ་མཛོད། ཅེས་པུས་མོ་གཡོན་དུ་བཞག་ལ། ཧཱུྃ༔
བཏང་སྙོམས་ཚད་མེད་ངོ་བོ་ཉིད༔ བདག་ཏུ་ལྟ་བ་གནས་དག་པས༔ སྐལ་ལྡན་བུ་ལ་དབང་བསྐུར་བས༔ སྒོམ་ལམ་མཐར་ཕྱིན་ཡོངས་རྫོགས་ཤོག༔ ཨོཾ་ས་ཀརྨ་གྷཎྜེ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་ཉོན་མོངས་པ་ལྔའི་སྒྲིབ་པ་དག ། ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། ཕྲིན་ལས་བཞིའི་བདེན་པ་ཚད་དུ་ཕྱིན། གསང་བ་ཡེ་ཤེས་ཀྱི་མཁའ་འགྲོའི་རྫུ་འཕྲུལ་སྐུའི་ཕྱག་རྒྱ་རྫོགས་པ་ལ།
དཀྱིལ་འཁོར་གྱི་དབུ་གཙུག་རིགས་ལྔའི་ཞིང་ཁམས་ནས། བདེ་གཤེགས་སྐུ་ལྔ་རིགས་འདུས་གུ་རུ་པདྨ་ཐོད་ཕྲེང་ལ། རྩ་བརྒྱུད་བླ་མ་ཡི་དམ་ཞི་ཁྲོའི་ཚོགས་ཀྱིས་བསྐོར་ཞིང༌། བྱིན་རླབས་གཟི་བྱིན་མཆོག་ཏུ་འབར་བ་ཁྱེད་རང་རྣམས་ཀྱི་སྤྱི་བོར་ཐིམ་པས། རིགས་ཐམས་ཀྱི་བདག་ཉིད་དཀྱིལ་འཁོར་ཀུན་གྱི་གཙོ་མོ་ཆེན་མོར་གྱུར་པའི་མོས་པ་མཛོད། དེ་ནས་རིགས་བདག་སྤྱི་བོར་དབང་བསྐུར་ཞིང༌། ཧཱུྃ༔ བླ་མ་རིག་འཛིན་ཀུན་དངོས་མཆོག༔ ཉོན་མོངས་དུག་ལྔ་ཞི་མཛད་པ། ། རིགས་བདག་པདྨ་ཐོད་ཕྲེང་གིས། །
སྐལ་ལྡན་བུ་ལ་དབང་བསྐུར་རོ། ། ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་སིདྡྷི་ཕ་ལ་ཧཱུྃ་ཨ་བྷི་ཥིཉྩ་ཧཱུྃ༔ དེ་ལྟར་སྐུ་ཕྱག་རྒྱའི་དབང་བསྐུར་བས། ལུས་ཐ་མལ་དུ་འཛིན་པ་རྣམ་པར་དག་ནས་བསྐྱེད་རིམ་བསྒོམ་པ་ལ་དབང༌། མཆོག་གི་དངོས་གྲུབ་ལ་མངའ་བརྙེས་ཤིང༌། འབྲས་བུ་སྤྲུལ་སྐུ་འཐོབ་པའི་སྐལ་ལྡན་དུ་བྱས་སོ། ། དེས་ཕྱི་མཚན་མ་སྤྲུལ་པའི་སྐུའི་དཀྱིལ་འཁོར་དུ་བུམ་པའི་དབང་ཐོབ། ལུས་སྨིན་པར་བྱས། བསྐྱེད་པའི་རིམ་པ་བསྒོམ་པ་ལ་དབང༌།
སྐུ་རྡོ་རྗེ་མངོན་པར་བྱང་ཆུབ་པ་ལྔ་ལྡན་སྤྲུལ་སྐུ་འགྲུབ་པའི་སྐལ་བ་ཅན་དུ་གྱུར། ཅེས་རྟོགས་པ་བསྐྱེད། དེ་ནས་དཀྱིལ་འཁོར་གྱི་གཙོ་མོ་དང༌། ཁ་ཊྭཾའ་ག་ཡབ་ཀྱི་རྣམ་པར་གནས་གྱུར་བ་དང་སྙོམས་པར་ཞུགས་པའི་བདེ་བ་ཆེན་པོའི་སྒྲས། ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད་རྗེས་སུ་ཆགས་པའི་མེས་བདེ་བའི་ངོ་བོར་འོད་དུ་ཞུ་བ། རྡོ་རྗེ་སློབ་དཔོན་ཧེ་རུ་ཀ་ཡབ་ཡུམ་གྱི་གསང་བའི་གནས་ནས་བྱུང་བའི། བྱང་སེམས་དང་ལྷན་ཅིག་ཐོད་པའི་ནང་དུ་བསྐྱིལ་བ་ལ། ངོ་བོ་བདེ་བ་ཆེན་པོ་ཐབས་ཤེས་ཤུ་ཀྲ་དང་སི་ལ། རྣམ་པ་ཨཱ་ལི་ཀཱ་ལི་ཡི་གེའི་ཕྲེང་བ་རང་གི་ལྕེ་ཨ་ཡིག་ལས་བྱུང་བས། ཟླ་བའི་སྟེང་དུ་གནས་པ་བྱང་སེམས་སུ་ཞུ་བས།
སྟོང་ར་རྩ་གསུམ་འཁོར་ལོ་ལྔར་ཁྱབ་མཉམ་དུ་གང་བས། རྩ་ཐིག་རླུང་གསུམ་ལས་རུང་དུ་སྨིན་ཏེ་གསང་བའི་དབང་ཐོབ་པར་གྱུར། ཧོཿ འདས་པའི་རྡོ་རྗེ་ཅན་སོགས་པས༔ ཇི་ལྟར་སངས་རྒྱས་སྲས་དབང་བསྐུར༔ དེ་བཞིན་བྱང་ཆུབ་སེམས་བཟང་པོས༔ རིགས་ཀྱི་བུ་ལ་དབང་བསྐུར་རོ༔ ཨོྃ་བཛྲ་ཝཱ་ར་ཧཱི་ཀྲོ་ཏི་ཀཱ་ལི་ཧ་རི་ནི་ས་སརྦ་ཀརྨ་ཧཱུྃ་ཕཊ྄ཿ ཅེས་ཐོད་པའི་བདུད་རྩི་མྱང་ཞིང༌། ཨ་ཧོ་མ་ཧཱ་སུ་ཁ།
ཞེས་བརྗོད། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་སྨིན་པར་བྱས། རྫོགས་རིམ་རྩ་ཐིག་རླུང་གསུམ་གསང་སྔགས་ཟབ་མོར་བསྙེན་པ་ལ་དབང༌། གསུང་རྡོ་རྗེའི་བདེན་དོན་བཅུ་གཉིས་ལོངས་སྤྱོད་རྫོགས་སྐུ་འགྲུབ་པའི་སྐལ་བ་ཅན་དུ་གྱུར། ཅེས་རྟོགས་པ་བསྐྱེད། དེ་ནས་མེ་ལོང་སིནྡྷུ་རའི་དཀྱིལ་འཁོར་ལས་འོད་ཟེར་འཕྲོས་ཏེ་ལྟེ་བའི་ཨ་ཤད་ལ་ཕོག ། ཙཎྜ་ལཱི་ཉི་མའི་དཀྱིལ་འཁོར་གྱེན་དུ་འབར་བའི་རྩེ་མོ་ཐབས་བདེ་བ་ཆེན་པོའི་ཧྃ་ཡིག་ལ་ཕོག ། བདུད་རྩི་བ་མོ་ལྟ་བུར་འཛག་པས་རིམ་པ་བཞིན་སྤྱི་མགྲིན་སྙིང་ཁ་ལྟེ་བ་རྣམས་སུ། དགའ་བ།
མཆོག་དགའ། དགའ་བྲལ། ཟག་མེད་ལྷན་ཅིག་སྐྱེས་པའི་དགའ་བ་སྟེ་ལུགས་འབྱུང་གི་བདེ་བ་ཆེན་པོ་ཉམས་སུ་མྱོང་བར་བྱས། སླར་ཡང་ལུས་ཀྱི་གནད་དང་རླུང་བཅིངས་པས། བྱང་ཆུབ་སེམས་ཀྱི་མས་བརྟན་དང་ཡས་བབ་ཀྱིས་དྲངས་པས་ལུགས་འབྱུང་ལྡོག་གི་དགའ་བ་རྣམས་ཉམས་སུ་མྱོང་སྟེ། ཐིག་རླུང་སེམས་གསུམ་གཙུག་ཏོར་དུ་བརྟན་པར་བྱས་པས་འཛག་པ་དང་བྲལ་བའི་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པར ་མོས་ལ། ཧཱུྃ༔ དཀྱིལ་འཁོར་གསང་བ་གསུམ་གྱི་ངང་༔ མཎྜལ་ཡེ་ཤེས་ཌཱཀྐི་དངོས༔ སྐལ་ལྡན་བུ་ལ་དབང་བསྐུར་བས༔
ཐུགས་ཀྱི་དཀྱིལ་འཁོར་ཡོངས་རྫོགས་ཤོག༔ ཨོཾ་ཛྙཱ་ན་ཌཱཀྐི་ཧ་རི་ནི་ས་ཙིཏྟ་ཨ་བྷི་ཥིཉྩ་ཧཱུྃ༔ སིནྡྷུ་ར་ལྟེ་བར་བྱུག ། དེ་ལྟར་སིནྡྷུ་ར་རྡོ་རྗེ་ཡེ་ཤེས་ཆོས་སྐུའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། སེམས་སྨིན་པར་བྱས། ཕོ་ཉ་ཞུ་བདེ་བདེ་བ་ཆེན་པོ་རྡོ་རྗེ་སེམས་དཔའི་གསེང་ལམ་བསྒོམ་པ་ལ་དབང༌། ཐུགས་རྡོ་རྗེ་དགའ་བ་བཅུ་དྲུག་རྣམ་པར་དག་པ་ཆོས་ཀྱི་སྐུ་འགྲུབ་པའི་སྐལ་བ་ཅན་དུ་གྱུར། ཅེས་རྟོགས་པ་བསྐྱེད། དབང་དུས་སུ་སྐྱེས་པའི་ཞུ་བདེ་ལྷན་ཅིག་སྐྱེས་པའི་ཡེ་ཤེས་དོན་དམ་པའི་བདེ་བ་ཆེན་པོ། ཇི་ལྟར་ཉི་མ་དང་མར་མེ་ནོར་བུའི་འོད་ལྟར།
དག་ཅིང་གསལ་བའི་ཡེ་ཤེས་དྲི་མ་མེད་པའི་སྙིང་པོ་ཀུན་ཏུ་རྟོག་པའི་རླུང་གིས་མི་བསྐྱོད་པ་དེ་ནི་རྣལ་འབྱོར་མའི། ཡེ་ཤེས་ཀྱི་ངོ་བོ་འཁོར་འདས་ཀྱི་ཆོས་ཐམས་ཅད་འབྱུང་བའི་གནས་ཏེ། དེ་ཉམས་སུ་ལེན་པ་ལ་ཁྱེད་རང་རྣམས་ཀྱིས་ལུས་གནད་རྣམ་སྣང་ཆོས་བདུན་དྲང་པོར་བསྲངས་ནས། ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེར་ཞོག་ཅིག ། ཅེས་མཉམ་པར་བཞག་ཏུ་གཞུག ། དེ་ལྟར་བཞག་པས་སེམས་ཞེས་བྱ་བ་གཟུགས་དབྱིབས་ཁ་དོག་དངོས་པོ་མཚན་མ་ཅན་དུ་མ་གྲུབ་པས། རྟག་པའི་མཐའ་ལས་གྲོལ་བ་ཆོས་སྐུ་བློ་འདས་ཡེ་ནས་སྟོང་པ། དེའི་མདངས་མ་འགགས་པ་འཁོར་འདས་ཀྱི་བདེ་སྡུག་ཐམས་ཅད་ཤར་བའི་གཞིར་གྱུར་པས་ན།
ཆད་པའི་མཐའ་ལས་གྲོལ་བ། རང་བཞིན་གསལ་ལ་མི་དམིགས་པ་རྒྱ་ཆད་ཕྱོགས་ལྷུང་དང་བྲལ་བས། ཀ་དག་ཏུ་རྫོགས་པའི་རིག་པ་བསལ་བཞག་དང་བྲལ་བའི་ངང་ལ་མི་གཡོ་བར་མཛད་འཚལ། ཞེས་མན་ཤེལ་ཐོགས་ལ། ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔
ཞེས་སྙིང་ཁར་བཞག་ལ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་རྩལ་གྱི་དབང་ཐོབ། སྒོ་གསུམ་གྱི་སྡིག་ལྟུང་ཤེས་བྱའི་དྲི་མ་དང་བཅས་པ་སྦྱངས། ལམ་ཀ་དག་དང་ལྷུན་གྲུབ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་འཐོབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད། གཉིས་པ་བརྟུལ་ཞུགས་སྤྱོད་པའི་རྗེས་སུ་གནང་བ་ནི། དབྱིངས་རིགས་དབྱེར་མེད་ཀྱི་ལྟ་བ། སྐྱེ་འགགས་གནས་གསུམ་དང་བྲལ་བའིམས་ལེན།
ཁམས་གསུམ་ཟིལ་གནོན་གྱི་དགོངས་པ། བདེན་མེད་རྟོགས་པའི་ཤེས་རབ་རྣམས་ཀྱི་རྩལ་སྦྱོང་ཞིང༌། རིག་པ་བརྟུལ་ཞུགས་ཀྱི་སྤྱོད་པས་ཕྱི་ནང་གི་དུར་ཁྲོད་ཉུལ་ནས་རང་བྱུང་ཡེ་ཤེས་བཙན་ཐབས་སུ་སྤར་བས། གཟུགས་ཅན་གཟུགས་མེད་ཀྱི་འགྲོ་བའི་དོན་བྱེད་ནུས་པའི་རྗེས་སུ་གནང་བ་སྦྱིན་པ་ལ། ཐ་མལ་གྱི་ཆས་གོས་སྤངས་ཏེ་མཁའ་འགྲོ་མ་རྣམས་དང་སྐལ་བ་མཉམ་པའི་ཕྱིར་རུས་པའི་རྒྱན་དྲུག་དང༌། ཆས་རྫས་རྣམས་གནས་སོ་སོར་བགོས་པར་མོས་མཛོད། རུས་པའི་རྒྱན་དྲུག་ཨང་རག་སྒོམ་ཐག་དོམ་ར་རྣམས་ཐོགས་ལ།
མཁའ་འགྲོ་ཀུན་གྱི་ལེགས་བྱིན་པའི། ། རྒྱན་དང་བརྡ་སྐད་དེ་བཞིན་ཉིད། ། དབང་སྡུད་བདེན་མེད་སྟོན་པའི་སྒྲས། །
དཔའ་བོ་ཆེན་པོར་དབང་བསྐུར་རོ། ། འདི་ནི་མཁའ་འགྲོ་ཐམས་ཅད་ཀྱི། ། ཕ་རོལ་ཕྱིན་དྲུག་མཚན་མའི་རྒྱན། ། འདི་ཉིད་ཐོགས་ལ་བདུད་རྣམས་ཆོད། ། རྒྱན་དང་ཕྱག་རྒྱས་དབང་བསྐུར་རོ། ། ཨོཾ་མ་ཧཱ་ཌཱཀྐི་ནཱི་ཀཱ་ཡ་ཨ་བྷི་ཥིཉྩ་ཧཱུྃ། ཞེས་རུས་པའི་རྒྱན་དྲུག་བསྐོན། དེ་ནས་དབྱིངས་རིག་བསྲེ་བ་ནི། ཁྱེད་རང་རྣམས་དེང་ཕྱིན་ཆད་ཐོག་བཅས་ཡུལ་གྱི་སྣང་བ་ལ་བདེན་ཞེན་དང་བྲལ་བས་མི་ཕོད་པ་བརྫི་ཞིང༌། འདྲེར་འཛིན་ཆགས་སྡང་དང་སྐྱོ་འཇིགས་ཀྱི།
རྟོག་པ་གང་ཤར་གྱི་རྗེས་སུ་མི་འབྲང་བར་ཐབས་ཤེས་ཟུང་འབྲེལ་གྱི་ཡི་གེ་ཕཊ྄་ཅེས་བརྗོད་ཅིང༌། ཕྱི་སྣང་བ་ལ་དངོས་པོར་ཞེན་པའི་བདུད་ཀྱི་འཁྲི་བ་བཙན་ཐབས་སུ་བཅད། རིག་གདངས་དབྱིངས་སུ་བསྲེས་ཏེ་ཕུང་པོ་གཟན་དུ་བསྐྱུར། དབྱིངས་རིག་དབྱེར་མེད་སྣང་སྟོང་འཛིན་མེད་ཀྱི་ངང་སྐྱོང་བ་ལ་རྒྱུན་དུ་འབད་འཚལ་ཞིང༌། སྐབས་འདིར་ཁྱེད་རང་རྣམས་ཀྱི་རིག་པ་བྱང་ཆུབ་སེམས། ཐ་མལ་ཤེས་པའི་རང་ངོ་དྲན་བསམ་འཕྲོ་འདུའི་རྟོག་པ་མེད་པའི་ངང་ལས་མ་བཅོས་མ་བསླད་པར་བཞག ། རྟོག་པ་འགྱུ་ན་གང་ཤར་ལ་ཅེར་གྱིས་བལྟས་པས་རྗེས་མེད་རང་གྲོལ་འགགས་མེད་ཀྱི་འཆར་སྒོ། སྐྱེ་མེད་ཟང་ཐལ་གྱི་རྩལ་སྣང་སྒྱུ་མ་ལྟ་བུ་གསལ་སྟོང་འཛིན་མེད་ཀྱི་དོན་ཤེས་པར་མཛོད་ཅིག ཕཊ྄ཿ ལན་གསུམ་བརྗོད།
དེ་ནས་ཁྱེད་རང་རྣམས་ཀྱི་ནང་ཕུང་པོའི་འཁྲི་བ་བཙན་ཐབས་སུ་གཅོད་པར་བྱེད་པ་ཡིན་ལ། དེའང་མ་ཅིག་གིས། བེམ་རིག་ཕྲལ་ལ་དབྱིངས་རིག་བསྲེ། ཞེས་གསུངས་པ་བཞིན། རང་གི་རྣམ་པར་ཤེས་པ་ཐིག་ལེ་དམར་གསལ་བྱ་མ་སར་གྱི་སྒོ་ང་ཙམ་དུ་གྱུར། ཕཊ྄། ཡར་འཕར་སྙིང་གར། ཕཊ྄། མགྲིན་པར། ཕཊ྄།
ཅེས་བརྗོད་པ་དང་སྤྱི་བོ་ནས་ཐོན་ཏེ་སྐར་མདའ་འགྱུ་བ་བཞིན་གྱེན་དུ་སོང༌། མདུན་གྱི་ནམ་མཁར་རྗེ་བཙུན་གསང་བ་ཡེ་ཤེས་གྲི་ཐོད་འཛིན་མའི་སྐུ་རུ་ལམ་གྱིས་སོང་བར་གྱུར། ཕཊ྄་ཕཊ྄་ཕཊ྄། དེ་ནས་བེམ་ལུས་ལྗོན་ཤིང་གི་རྩ་བ་ཆད་པ་བཞིན་གན་རྐྱལ་དུ་འགྱེལ་བ་ལ། རང་ཉིད་ཁྲོས་མའི་གྲི་ཁུག་གིས་ཐོད་པ་ལིང་གིས་བཀོག ། སྐུ་གསུམ་གྱི་རང་བཞིན་མི་མགོའི་སྒྱེད་པུ་རི་རབ་ཙམ་གསུམ་གྱི་སྟེང་དུ་བཀོད་ནས། སླར་བམ་རོ་གྲི་ཁུག་གི་རྩེ་མོས་བླངས་ཏེ་ཐོད་པར་འཕང་བས་སྟོང་གསུམ་གྱི་ཁྱོན་ཙམ་གྱུར། འོག་གི་ཨ་ཐུང་ལས་མེ་འབར། ཐོད་པ་དྲོས། བདུད་རྩི་ཁོལ་བས་རླངས་པ་ཧཾ་ཡིག་ལ་ཕོག །
དེའི་སྟེང་དུ་སྐུ་གསུམ་གྱི་ཡི་གེ་དང་ཧཾ་ཡིག་ཞུ་བ་ལས། བདུད་རྩིའི་རྒྱུན་བབ་པ་རྣམས་གཅིག་ཏུ་འདྲེས། ཡེ་ཤེས་ཀྱི་བདུད་རྩི་མཆོད་སྦྱིན་འདོད་ཡོན་མི་ཟད་པའི་གཏེར་དུ་གྱུར་པར་མོས་མཛོད། དེ་ནས་བེམ་རིག་ཕྲལ་ཏེ་བེམ་ཚོགས་བསྲེ་ལ་སྒྱུ་ལུས་ཚོགས་སུ་འབུལ་བ་ནི། ཕཊ྄། བེམ་པོ་ཤ་ཁྲག་བདུད་རྩིའི་ངོ་བོ་ནི༔ དཀར་དམར་མདངས་ལྡན་སྟོང་གསུམ་ཀུན་ཁེངས་གྱུར༔ ཕཊ྄ཿ ཕཊ྄ཿ རང་ཉིད་མཁའ་འགྲོའི་ཐུགས་ཀ་ནས་སྤྲོས་པའི་ལྷ་མོ་རྣམས་ཀྱི་མཆོད་སྦྱིན་གྱི་ཡུལ་དུ་གྱུར་པ་རྣམས་ལ་ཕུལ་ཞིང་བྱིན་པས།
ཚོགས་གཉིས་རྫོགས། སྒྲིབ་གཉིས་དག ། བདག་འཛིན་གྱི་རྩ་བ་ཆོད་ཅིང༌། བདག་མེད་ཡུམ་གྱི་དོན་རྟོགས་ནས་དོན་གཉིས་ལྷུན་གྲུབ་ཕྱོགས་ལས་རྣམ་རྒྱལ་གྱི་སྤྱོད་པ་ལ་མངའ་བརྙེས་པར་གྱུར་བའི་མོས་པ་མཛོད། ཕཊ྄ཿ རྩ་བརྒྱུད་རིག་འཛིན་རྒྱ་མཚོ་རྣམས༔ བམ་ཆེན་ཚོགས་ལ་ད་རོལ་ཅིག༔ ཡི་དམ་དཀྱིལ་འཁོར་ལྷ་ཚོགས་རྣམས༔ བམ་ཆེན་ཚོགས་ལ་ད་རོལ་ཅིག༔ མཁའ་འགྲོ་བྱེ་བ་འབུམ་ཕྲག་རྣམས༔
བམ་ཆེན་ཚོགས་ལ་ད་རོལ་ཅིག༔ དམ་ཅན་ཆོས་སྐྱོང་སྲུང་མ་རྣམས༔ བམ་ཆེན་ཚོགས་ལ་ད་རོལ་ཅིག༔ གཏེར་བདག་གཞི་བདག་མ་ལུས་རྣམས༔ བམ་ཆེན་ཚོགས་ལ་ད་རོལ་ཅིག༔ རིགས་དྲུག་སྙིང་རྗེའི་ཡུལ་གྱུར་རྣམས། བམ་ཆེན་ཚོགས་ལ་ད་རོལ་ཅིག༔ ཁྱད་པར་གཉན་ས་དུར་ཁྲོད་འདིར། གནས་པའི་དྲེགས་པ་ཆེ་ཕྲ་དང་༔ འབྱུང་པོའི་མིང་ནས་མ་སྨོས་སོགས༔
ཁྱབ་པར་རྒྱུ་བ་མ་ལུས་རྣམས༔ བཾ་ཆེན་ཚོགས་ལ་དགྱེས་པར་རོལ༔ ཕུད་བདག་རྣམས་ཀྱིས་ཕུད་བཞེས་ཤིག༔ ཚོགས་བདག་རྣམས་ཀྱིས་ཚོགས་བཞེས་ཤིག༔ ལྷག་སྡུད་རྣམས་ཀྱིས་ལྷག་སྡུས་ཤིག༔ ཤ་འདོད་རྣམས་ཀྱིས་ཤ་ཟོ་ལ༔ ཁྲག་འདོད་རྣམས་ཀྱིས་ཁྲག་འཐུངས་ཤིག༔ རུས་འདོད་རྣམས་ཀྱིས་རུས་འཆོ་ལ༔ སྐྲ་ཉག་ཙམ་ཡང་མེད་པར་མཛོད༔ ཕཊ྄་ཕཊ྄་ཕཊ྄ཿ
ད་ནི་ཁྱེད་རང་རྣམས་བརྟུལ་ཞུགས་ཀྱི་སྤྱོད་པ་ལམ་དུ་སློང་ཞིང༌། གཉིས་སྣང་བདག་འཛིན་གྱི་བདུད་ཆོམ་སྟེ། གཉིས་མེད་ཡེ་ཤེས་ཀྱི་ངང་ལས་མ་གཡོས་པར་བྱ་བའི་ཕྱིར། བརྟུལ་ཞུགས་ཀྱི་ཆས་དང་མི་འབྲལ་བར་གྱིས་ཤིག ། ཐོད་པ་ཁ་ཊྭཱཾ་ག་རྣམས་ལག་ཏུ་བཞག ། ཤ་ལྔ་བདུད་རྩི་སོགས་ལ་རོལ་དུ་གཞུག་ལ། དེང་ནས་བརྩམས་ཏེ་བུ་ཁྱོད་ཀྱིས༔ ཐ་མལ་ཞེན་པ་ལེགས་ལྡོག་སྟེ༔ རྣལ་འབྱོར་མ་ཡི་འཁོར་ལོས་བསྒྱུར༔ ཕྱག་རྒྱ་ལྔ་ཡི་རྒྱན་དང་བཅས༔
ཐབས་ཀྱི་གཟུགས་ཀྱི་ཅང་ཏེའུ༔ ཤེས་རབ་དེ་ནི་རང་བྱུང་སྒྲ༔ རྡོ་རྗེ་ཁ་ཊྭཱཾ་རྡོ་རྗེ་བཅས༔ གནས་མཆོག་ཉི་ཤུ་རྩ་བཞི་དང་༔ ཡུལ་ཆེན་སུམ་ཅུ་རྩ་གཉིས་སུ༔ མཁའ་འགྲོ་རྣམས་དང་སྐལ་མཉམ་པར༔ པད་སྣོད་བདུད་རྩིའི་བཟའ་བཏུང་དང་༔ སྐྱེ་བདུན་བམ་ཆེན་གསང་བའི་རྫས༔ འཁོར་ལོའི་འདུ་བར་རྣམ་སྤྱོད་པས༔ ཕྱི་དང་ནང་དང་གསང་བ་ཡི༔
འཛིན་རྟོག་ཐམས་ཅད་རབ་སྤངས་ལ༔ ནང་གི་དེ་ཉིད་དང་ལྡན་པས༔ བརྟུལ་ཞུགས་སྤྱོད་པས་རྒྱུ་བར་གྱིས༔ བསད་དང་གསོད་དང་རེངས་པ་དང་༔ དབང་བསྒྱུར་ནུས་པའི་རྫུ་འཕྲུལ་གྱིས༔ རང་གི་རྟོགས་པ་སླར་སྤར་ཞིང་༔ སྐལ་ལྡན་རྗེས་སུ་འཛིན་པ་དང་༔ འབྱུང་པོ་གདུག་པ་ཅན་རྣམས་སྒྲོལ༔ གཞན་ཡང་ཕྱོགས་ལས་རྣམ་རྒྱལ་བའི༔ དཔའ་མོའི་བརྟུལ་ཞུགས་འདི་ལ་ནི༔
མི་བྱ་ཅུང་ཟད་ཡོད་མིན་གྱིས༔ མི་འཇིགས་པ་ཡི་སྤྱོད་པ་སྤྱད༔ དེ་ནས་དངོས་གྲུབ་ཀྱི་བམ་རོ་ཤ་ལྔ་བདུད་རྩི་ལྔ་སོགས་བཟའ་བཏུང་གི་དམ་ཚིག་རྣམས་སྦྱིན་ལ། ཨོཾ་མ་ཧཱ་ཌཱཀྐི་ནཱི་ཝཱཀྐ་ཨ་བྷི་ཥིཉྩ་ཧཱུྃ། ཞེས་བམ་ཚོགས་གཏུབ་ཅིང་རོལ་ཏུ་གཞུག ། དེ་ལྟར་ཕུང་པོའི་གཅེས་འཛིན་བཏང་ཞིང་སྒྱུ་ལུས་ཚོགས་མཆོད་དུ་ཕུལ་བ་ལ་བརྟེན་ནས། ཚོགས་གཉིས་རྫོགས་ཤིང་སྒྲིབ་གཉིས་དག ། བདག་མེད་གནས་ལུགས་ཀྱི་ལྟ་བ་ཁྱད་པར་ཅན་རྒྱུད་ལ་སྐྱེས་པར་མོས་མཛོད་ཅིག ། འདི་ནི་མཁའ་འགྲོ་ཐམས་ཅད་ཀྱི། ། དོན་དམ་སྟོང་ཉིད་སྙིང་རྗེའི་དོན། །
དོན་འདི་བསྒོམ་ཞིང་བདུད་རྣམས་ཆོད། ། ཆོས་ཉིད་དོན་གྱིས་དབང་བསྐུར་རོ། ། ཨོཾ་མ་ཧཱ་ཌཱཀྐི་ནཱི་ཙིཏྟ་ཨ་བྷི་ཥིཉྩ་ཧཱུྃ། འདི་ལྟར་ཕྱིའི་རྐྱེན་ལ་མ་ལྟོས་པར་རང་གི་རིག་པ་རང་འཚོ་མི་ཐུབ་པར། དགའ་སྡུག་སྐྲག་སྔངས་སོགས་ཐོག་མེད་ཡུལ་དུ་རེ་དོགས་ཀྱི་རྟོག་པ་སྣ་ཚོགས་སུ་འགྱུ་བའི་མཁན་པོ། ནང་འཛིན་པ་སེམས་ཉིད་བདུད་དུ་འཁྲུལ་བའི་གཞི་རྩ་བཅད་ནས། སྟོང་ཉིད་སྙིང་རྗེ་ཟུང་འཇུག་སྐྱེ་མེད་སྤྲོས་བྲལ་གྱི་རང་བཞིན་གསལ་སྟོང་འཛིན་མེད་ཀྱི་ངང་ལ་མཉམ་པར་ཞོག་མཛོད། ཕཊ྄་ཕཊ྄་ཕཊ྄ཿ ཧོཿ རང་རིག་གི་ངོ་བོ་ཀ་དག་འདི༔
རྗེ་བཙུན་གྱི་རྒྱལ་པོ་པདྨ་འབྱུང་༔ ཟུང་འཇུག་གི་རང་བཞིན་དབྱངས་ཅན་མ༔ ཐབས་ཤེས་ཀུན་ཡེ་ནས་འདུ་འབྲལ་མེད༔ སྣོད་བཅུད་ཀུན་གཉིས་སུ་མི་ལྟ་ཞིང་༔ ཕན་བྱེད་ཀྱི་ལྷ་དང་གནོད་བྱེད་བགེགས༔ རྗེས་ཤེས་ཀྱི་དྲན་པ་སོ་མར་ཞོག༔ ཞེ་སྡང་འདི་རྩ་བྲལ་མེ་ལོང་ལ༔ ཆུ་ཟླ་ལྟར་སྒྱུ་མ་ཤེས་པར་གྱིས༔ ང་རྒྱལ་གྱི་ཁེངས་པ་མཉམ་པ་ཉིད༔ གནས་ལུགས་ལ་བདག་གཞན་རིས་མེད་སྤྱོད༔
གཏི་མུག་ཀུན་མཚན་བྲལ་འོད་གསལ་ལ༔ ཀུན་གཞི་ལ་འཁོར་འདས་ག་ལ་ཡོད༔ འདོད་ཆགས་ཀུན་སོ་སོར་དོན་རྟོགས་ནས༔ ཆགས་བྱ་དང་ཆགས་བྱེད་མེད་པར་སྤྱོད༔ ཕྲག་དོག་ཅེས་མཚན་འཛིན་ཇི་ལྟར་གྲུབ༔ གནས་གདོན་འདིས་འགྲོ་ཀུན་བྱ་བ་གྲུབ༔ ཕྱི་ཡུལ་གྱི་ཚོགས་དྲུག་ལྷ་འདྲེ་རྣམས༔ རང་སེམས་ཀྱི་ཆོ་འཕྲུལ་ཡིན་པར་ཤེས༔ སྔོན་དབང་གི་ལས་ལ་གྲུབ་པ་ཡི༔ རྣམ་རྟོག་གི་ལྷ་འདྲེ་ཨ་འཐས་རྣམས༔
རྩ་བྲལ་གྱི་ཤེས་པ་གཏན་ལ་ཕོབ༔ ཚེ་རབས་སུ་འཁོར་བར་འཁྱམས་པའི་ཚོགས༔ ད་ལན་དུ་ཡང་དག་དོན་རྟོགས་ནས༔ བཟང་འཛིན་གྱི་ལྷ་ལ་མི་རེ་ཞིང་༔ ངན་འཛིན་གྱི་བདུད་ལ་མི་དོགས་པར༔ དྲི་མེད་ཀྱི་རིག་པ་གཏན་ལ་ཕོབ༔ སྲིད་རྩེ་ནས་མནར་མེད་ཡན་ཆོད་ཀྱི༔ དབྱིངས་རིག་གི་སྦུབས་སུ་འཁོད་པ་རྣམས༔ ངེས་དོན་གྱི་གཅོད་ཡུལ་དོན་རྟོགས་ནས༔ དྲང་དོན་གྱི་དམིགས་གཏད་མི་འཚལ་བར༔
སྣོད་གཟུགས་ཀུན་གཅིག་དྲིལ་ཐིམ་ནས་ཀྱང་༔ སྐྱེ་མེད་ཀྱི་རིག་པ་ཨ་དཀར་དེ༔ ཟུང་འཇུག་གི་ཡབ་ཡུམ་མཁའ་བརྒྱུད་ནས༔ སྟོང་ཉིད་ཀྱི་རྩོལ་མེད་ལམ་ཞུགས་ཏེ༔ ཟང་ཐལ་དུ་ཀུན་བཟང་མཁའ་རུ་ཐིམ༔ འཁྲུལ་མེད་ཀྱི་མངོན་སངས་རྒྱས་པར་ཤོག༔ ཕཊ྄ཿཕཊ྄ཿཕཊ྄ཿ ཅེས་དོན་དམ་གཅོད་ཡུལ་གྱི་དགོངས་པ་ལ་མཉམ་པར་བཞག་ཏུ་གཞུག ། ཌཱ་མ་རུ་དང་དྲིལ་བུ་ཐོགས་ལ། ཐབས་ཤེས་ཁ་སྦྱོར་ཟུང་འཇུག་འགགས་པ་མེད་པའི་སྒྲ་དབྱངས་སྒྲོག་པའི་ཌཱ་མ་རུ།
ཕྱག་གཡས་སུ་གཏད་པས་སྣང་སྲིད་དབང་དུ་སྡུད་པའི་ཕྲིན་ལས་ལྷུན་གྱིས་འགྲུབ་པའི་བརྡར་བཟུང་ཞིང་འཁྲོལ་བར་མཛོད། འདི་ནི་མཁའ་འགྲོ་ཐམས་ཅད་ཀྱི། ཁམས་གསུམ་དབང་དུ་སྡུད་པའི་སྒྲ། ། སྒྲ་འདི་སྒྲོག་ཅིང་བདུད་རྣམས་ཆོད། ། ཅང་ཏེའུ་སྒྲ་ཡིས་དབང་བསྐུར་རོ། ། ཨོཾ་མ་ཧཱ་ཌཱཀྐི་ནཱི་གུ་ཎ་ཨ་བྷི་ཥིཉྩ་ཧཱུྃ། ཞེས་པས་ཅང་ཏེའུ་དཀྲོལ་དུ་གཞུག་ཅིང་ཁམས་གསུམ་དབང་སྡུད་ཀྱི་དགོངས་པ་བསྐྱང༌། འདི་ལྟར་སྣ་ཚོགས་སུ་སྣང་བའི་དངོས་པོ་བདེན་པར་ཞེན་ཅིང༌། བཟང་རྟོག་ལ་ཆགས་སེམས། གཅེས་འཛིན་དགའ་བྲོད་དང༌།
ཡུལ་སྣང་ལྷ་འདྲེའི་ཆོ་འཕྲུལ་གྱིས་བསླུ་བའི་བདུད། ཡུལ་དང་ཡུལ་ཅན་གཉིས་མེད་འཛིན་བྲལ་རིག་པ་རང་སོ་ཐུབ་པའི་དབང་དུ་སྡུད་ཅིང་ཟིལ་གྱིས་གནོན་པའི་ཉམས་ལེན་དུ་ཁྱེར་མཛོད། རྐང་གླིང་ཐོགས་ལ། སྐྱེ་མེད་ཀྱི་བརྡ་སྟོན་པའི་གླིང་བུ་འདི་བུས་ལ་གཉིས་སྣང་གི་ཆོས་ཐམས་ཅད་གཉིས་མེད་གདོད་ནས་མ་སྐྱེས། ཡེ་མཉམ་རང་གྲོལ་དུས་མཉམ་དུ་ཤེས་པའི་བརྟུལ་ཞུགས་ཀྱི་རྒྱས་འདེབས་ལམ་དུ་ལྷོངས་པར་གྱིས་ཤིག འདི་ནི་མཁའ་འགྲོ་ཐམས་ཅད་ཀྱི། ། སྣང་སྲིད་བདེན་མེད་སྟོན་པའི་སྐད། ། སྐད་འདི་བསྒྱུར་ཞིང་བདུད་རྣམས་ཆོད། ། མི་རྐང་གླིང་བུས་དབང་བསྐུར་རོ། ། ཨོཾ་མ་ཧཱ་ཌཱཀྐི་ནཱི་ཀརྨ་ཨ་བྷི་ཥིཉྩ་ཧཱུྃ།
ཞེས་པས་རྐང་གླིང་འབུད་དུ་གཞུག ། སྣང་སྲིད་བདེན་མེད་རྟོགས་པའི་ཉམས་བསྐྱང༌། འདི་ལྟར་ཆོས་ཐམས་ཅད་གདོད་ནས་སྐྱེ་འགགས་དང་བྲལ་བའི་དོན་མ་ཤེས་པས། བདག་གཞན་སྤང་བླང་བདེ་སྡུག་གི་སྣང་ཆར་ཞེན་པའི་རེ་དོགས་སྙེམས་བྱེད། གཉིས་སྣང་འཁྲུལ་པའི་བདུད་ཀྱི་གཞི་རྩ་སྐྱེ་མེད་རྟོགས་པའི་ཤེས་རབ་ཀྱི་གང་ཤར་འཛིན་མེད་རང་གྲོལ་དུ་བདེན་མེད་སྒྱུ་མ་ལྟ་བུར་རྟོགས་པའི་ངོ་བོར་ལམ་དུ་ཁྱེར་མཛོད་ཅིག ། བརྟུལ་ཞུགས་སྤྱོད་པའི་དབང་ངོ༌། དེ་ནས་མཐའ་རྟེན་དུ་བྱིན་རླབས་བཀའ་བསྒོ་བ་ནི། གཅོད་ཌཱམ་དྲིལ་བུ་རྐང་གླིང་གཡང་གཞི་སོགས་ཀྱིས་བྲབ་ཅིང༌། ཕཊ྄ཿ ན་མོཿ
ཆོས་སྐུ་ཡུམ་ཆེན་མོ་ཤེས་རབ་ཀྱི་ཕ་རོལ་དུ་ཕྱིན་མ༔ མཁའ་འགྲོ་གསང་བ་ཡེ་ཤེས༔ བདེ་ཆེན་ལས་ཀྱི་དབང་མོ༔ ཌཱཀྐི་ཉི་ཟླ་དངོས་གྲུབ༔ རིག་འཛིན་དགའ་རབ་རྡོ་རྗེ༔ གུ་རུ་ཤྲཱི་སིངྷ༔ སློབ་དཔོན་འཇམ་དཔལ་བཤེས་གཉེན༔ ཕ་བརྒྱུད་པདྨ་འབྱུང་གནས༔ མ་བརྒྱུད་ཡེ་ཤེས་མཚོ་རྒྱལ༔ སྲས་བརྒྱུད་སངས་རྒྱས་ཡེ་ཤེས༔
མ་ཅིག་ལབ་ཀྱི་སྒྲོལ་མ། སྲས་མཆོག་རྒྱལ་བ་དོན་འགྲུབ། ཨོ་རྒྱན་རྩ་གསུམ་གླིང་པ། རིག་འཛིན་ཐུགས་མཆོག་རྡོ་རྗེ། ལུང་ཟིན་ཨཱརྻ་དྷྭ་ཛ། སོགས་གཅོད་ཡུལ་བརྒྱུད་པའི་བླ་མ་དམ་པ་རྣམས་དང༌། ཆོས་སྐུ་མཐིང་འོད་འབར་མ༔ ལོངས་སྐུ་རྡོ་རྗེ་རྣལ་འབྱོར་མ༔ སྤྲུལ་སྐུ་སེང་གདོང་དྲག་མོ༔ རྡོ་རྗེ་བདེ་ཆེན་དཀར་མོ༔
རིན་ཆེན་སེར་མོ་དོན་འགྲུབ༔ པདྨ་དམར་མོ་སྒྲ་སྒྲོགས༔ ཀརྨ་སྣ་ཚོགས་མཐར་ཕྱིན༔ བུདྡྷ་ཁྲོས་མ་ནག་མོ༔ གཏེར་སྲུང་དབང་གི་ཌཱཀྐི་ལ་སོགས་པ༔ གྲུབ་ཐོབ་གཅོད་ཡུལ་བརྒྱུད་པའི་བླ་མ་རྣམས་ཀྱིས་བྱིན་གྱིས་བརླབ་པར་མཛད་དུ་གསོལ༔ རྒྱུ་མ་རིག་པ་གཏི་མུག༔ ལམ་འདོད་ཆགས་ཀྱི་འཁྲི་བ༔ འབྲས་བུ་ཞེ་སྡང་གི་ཁོང་ཁྲོ༔ རྐྱེན་ཚེ་རབས་ཀྱི་ལན་ཆགས༔
ནད་གདོན་བགེགས་སྲིན་དང་འབྱུང་པོའི་ཆོ་འཕྲུལ༔ འབྱུང་འཁྲུག་རླུང་མཁྲིས་དང་བད་ཀན་འདུས་པ་བཞི༔ གདོན་ཕོ་གདོན་མོ་འདྲེ་གཟའ་ཀླུ་རྒྱལ་པོ་ལ་སོགས་པ་རྣམས་གཅོད་ཡུལ་གདམས་པ་ཟབ་མོ་འདི་ལ་བརྟེན་ནས༔ ད་ལྟ་ཉིད་དུ་ཞི་བར་མཛོད་ཅིག༔ མྱུར་བ་ཉིད་དུ་ཞི་བར་བྱིན་གྱིས་བརླབ་ཏུ་གསོལ༔ ཐོགས་བཅས་བདུད་ལས་རྒྱལ་བར་བྱིན་གྱིས་རློབས་ཤིག༔ ཐོགས་མེད་བདུད་ལ་བསྲེ་ནུས་པར་བྱིན་གྱིས་རློབས་ཤིག༔ རྐྱེན་ཐོག་ཏུ་རོ་སྙོམ་ནུས་པར་བྱིན་གྱིས་རློབས་ཤིག༔ སྣང་བ་བདུད་གཅོད་ནུས་པར་བྱིན་གྱིས་རློབས་ཤིག༔ རེ་དོགས་སྤང་བླང་ཟད་ནུས་པར་བྱིན་གྱིས་རློབས་ཤིག༔
སྣང་བ་སྐུ་གསུམ་དུ་འཆར་བར་བྱིན་གྱིས་རློབས་ཤིག༔ ཕོ་གདོན་གྱིས་ཆོས་སྐུ་ཐོབ་པར་བྱིན་གྱིས་རློབས་ཤིག༔ མོ་གདོན་གྱིས་ལོངས་སྐུ་ཐོབ་པར་བྱིན་གྱིས་རློབས་ཤིག༔ སྤྱི་གདོན་གྱིས་སྤྲུལ་སྐུ་ཐོབ་པར་བྱིན་གྱིས་རློབས་ཤིག༔ ལྷ་འདྲེའི་འགྲོ་དོན་ནུས་པར་བྱིན་གྱིས་རློབས་ཤིག༔ གཉན་ས་རི་ཁྲོད་ཟིན་པར་བྱིན་གྱིས་རློབས་ཤིག༔ དགྲ་གཉེན་གྱི་ཕྱོགས་རིས་བྲལ་བར་བྱིན་གྱིས་རློབས་ཤིག༔ ཚེ་གཅིག་གིས་སངས་རྒྱས་འགྲུབ་པར་བྱིན་གྱིས་རློབས་ཤིག༔ འཇའ་ལུས་ཆོས་སྐུར་འགྲུབ་པར་བྱིན་གྱིས་རློབས་ཤིག༔ གཅོད་ཡུལ་བསྟན་པ་མཐའ་རུ་རྒྱས་པར་བྱིན་གྱིས་རློབས་ཤིག༔
ལུས་ལ་སྐུ་ཡིས་བྱིན་གྱིས་རློབས་ཤིག༔ ངག་ལ་གསུང་གིས་བྱིན་གྱིས་རློབས་ཤིག༔ ཡིད་ལ་ཐུགས་ཀྱིས་བྱིན་གྱིས་རློབས་ཤིག༔ མཆོག་ཐུན་གྱི་འབྲས་བུ་འགྲུབ་པར་བྱིན་གྱིས་རློབས་ཤིག༔ ཕཊ྄་ཕཊ྄་ཕཊ྄ཿ དེ་དག་གིས་དབང་བཞི་མཐའ་རྟེན་དང་བཅས་པ་ལེགས་པར་གྲུབ་བོ། ། དེ་ནས་དམ་ཚིག་འབོག་པ་ནི། རྣལ་འབྱོར་མ་ཡི་མཆོག་ཏུ་གསང་བའི་དཀྱིལ་འཁོར་འདིར༔ ཕྱི་དང་ནང་གསང་དེ་ཉིད་ཀྱི་ནི་དམ་ཚིག་རྣམས༔ ཁྱོད་ཀྱིས་དེང་ནས་འཚོ་བའི་སྲོག་བཞིན་རྣམ་བཟུང་ལ༔
རྣལ་འབྱོར་མ་ཡི་གོ་འཕང་མཆོག་ལ་བློ་ཆེན་གཞན་ཡང་སྦྱོར་བར་གྱིས༔ ཞེས་བསྒོ་བར་མོས་ལ་འདིའི་རྗེས་ཟློས་མཛོད། གཙོ་བོས་ཇི་ལྟར? དེ་ནས་དབང་བསྐུར་ལེགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་ཕུལ་མཛོད། ལུས་ལོངས་སྤྱོད་དང་བཅས་པ་ལྟོས་མེད་དུ་བླ་མ་ལ་ཕུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམ་སྟེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ། སློབ་མར་བཟུང་ནས་སྤྱད་དུ་གསོལ། དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱིས་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌།
ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། གསྃང་བྃ་སྔགས་བདག་ཡེ་ཤེས་ཌཱྃཀྐིྃ་ཡི། །
ཐུགས་ཀྱི་ཏི་ཀ་ཡིྃད་བཞིྃན་ནོྃར་བུ་མཆོྃག ། རྣལ་འབྱོར་སྨིྃན་བྱེྃད་གསཾང་སྔཾགས་ཁྱད་ཆོས་རྨད། ། བསྟཾན་པ་འཛིཾན་སྐྱོང་སྤེལ་བའི་བཙས་སུ་བཀྲལ། དེ་དག་ནི་ཞེ་གཅིག་པ་མཁའ་འགྲོ་གསང་བ་ཡེ་ཤེས་ཐུགས་རྗེ་ཁྲོས་མ་ལྷ་ལྔའི་དབང་གི་ལེ་ཚན་ནོ།། །། ༈ ཞེ་གཉིས་པ་ཟབ་ཡངས་ནམ་མཁའི་ཆོས་སྡེ་ལས། མཁའ་འགྲོའི་སྒྲུབ་ཐབས་ཡེ་ཤེས་སྒྲ་དབྱངས་ཀྱི་སྨིན་བྱེད་དབང་གི་རིམ་པ་པདྨའི་ཟེའུ་འབྲུ་ཁོ་བོས་བགྱིས་པ་ཟུར་གསལ་ལྟར་བསྐུར།། །།
༈ ཞེ་གསུམ་པ་དྲེགས་འདུལ་གནམ་ལྕགས་འཁོར་ལོའི་ལས་མཐའ་ལས་བྱུང་བའི་སྨེ་བརྩེགས་ཀྱི་བྱབ་ཁྲུས་རྒྱུད་དོན་རྣམ་དག་གཏེར་ཆེན་ཉིད་ཀྱི་ཐུགས་སྲས་རིག་འཛིན་འཇིགས་མེད་གླིང་པའི་ཆོག་ཁྲིགས་བཞིན་འདིར་བྱ་བར་འཐད་པས་དེ་བཞིན་དུ་བྱའོ།། །། ༈ གསྃང་བྃ་ལྷན་སྐྱེས་ཡེྃ་ཤེྃས་སྐྱེད་མཛད་པ། ། རྡོ་རྗེ་མཁའ་སྤྱོད་རྣལ་འབྱོར་ཌྃཀྐིྃ་མྃའི། ། སྒྲུབ་ཐབས་བདེ་ཆེན་གསང་ལམ་ལ་བརྟེན་ནས། །
སྨིྃན་བྱེྃད་ཆོ་ག་བགྱིས་ཚུལ་འདིར་བསྡེབ་བྱ། ཞེ་བཞི་པ་མཁའ་སྤྱོད་གསང་བ་ཡེ་ཤེས་རྡོ་རྗེ་རྣལ་འབྱོར་མའི་སྒོ་ནས་འཇའ་ལུས་ཆོས་སྐུ་སྒྲུབ་ཐབས་བདེ་ཆེན་གསང་ལམ་གྱི་སྨིན་བྱེད་དབང་གི་རིམ་པ་ལ། སྦྱོར་དངོས་རྗེས་གསུམ་ལས། དང་པོ་ཡར་མར་ཚེས་བཅུ་སོགས་དུས་ཁྱད་པར་ཅན་ལ་སྟེགས་བུར་བ་ཡི་རྣམ་ལྔ་བདུད་རྩི་ལྔ་རྣམས་ཆང་དང་སྦྱར་ནས་བྱུག ། དེའི་སྟེང་དུ་རྡུལ་ཚོན་གྱིས་ཆོས་འབྱུང་དམར་པོ་གཉིས་བསྣོལ་བྱ། དེའི་དབུས་སུ་པདྨ་འདབ་བཞི་ཕྱི་རིམ་སྒོ་རྫོགས་དུར་ཁྲོད་དང་མེ་རིས་བསྐོར་བའི་ལྟེ་བར་བྃ་ཡིག་བྲིས་པའི་སྟེང་དུ། ཐོད་པ་དུམ་གཅིག་བདུད་རྩིས་གང་བའི་ཁར་མེ་ལོང་ལ་སིནྡྷུ་རའི་ཆོས་འབྱུང་ལྟེ་བར་བྃ་ཡིག་སྔགས་ཕྲེང་གིས་བསྐོར་བའི་ཟུར་གསུམ་དུ་གཡུང་དྲུང་འཁྱིལ་བ་རེ་རེ་བྲིས་པས་འགོག ། དེའི་སྟེང་དུ་མཁའ་འགྲོའི་སྤྱི་གཏོར་ཙཀླིས་བརྒྱན་པའི་སྟེང་ནས་དར་དམར་པོའི་གདུགས་ཕུབ། གཡས་སུ་རྣམ་རྒྱལ་བུམ་པར་ལྔ་ཕྲག་གི་རྫས་དང་གཙང་མའི་ཆུ་ཡིས་སུམ་གཉིས་བཀང་བ་ཆས་ལྡན་དང༌། མཐར་ཆུ་གཉིས་སྔོན་དུ་འགྲོ་བའི་ཉེར་སྤྱོད་སྨན་གཏོར་རཀྟ།
རང་མདུན་རྡོར་དྲིལ་ཐོད་རྔ་སོགས་དང༌། གཞན་ཡང་ཚོགས་རྫས་སྔོན་འགྲོའི་གཏོར་མ་བཅས་འོག་ཏུ་དགོས་པའི་ཡོ་བྱད་ཐམས་ཅད་ཚོགས་པར་བྱའོ། ། གཉིས་པ་དངོས་གཞི་ལ་སྟན་བདེ་བར་རང་ཉིད་ཁ་ནུབ་ཏུ་ཕྱོགས་པར་འདུག་སྟེ། གཞུང་གི་ལས་བྱང་བསྟོད་པའི་མཐར་བསྐྱལ། ཛཔ྄་ཁང་དབྱེ་བས་བདག་མདུན་དུས་གཅིག་ཏུ་གསལ་བཏབ་ལ། རང་གི་སྙིང་གར་ཟླ་སྟེང་བྃ་ཡིག་དམར། ། དེ་མཐར་སྔགས་ཕྲེང་པདྨ་རཱ་གའི་མདོག ། གཡོན་དུ་འཁོར་ལ་འོད་ཟེར་ཕྱོགས་བཅུར་འཕྲོས། ། རྒྱལ་བ་ཀུན་མཆོད་སྐྱེ་འགྲོའི་ལས་སྒྲིབ་སྦྱངས། ། བདེ་གཤེགས་མཐུ་དཔལ་བཅུད་ཀྱི་དྭངས་མ་དང༌། །
སྐྱེ་འགྲོའི་ཚེ་བསོད་དྲེགས་སྡེའི་ནུས་མཐུ་ཀུན། ། འོད་ཀྱི་རྣམ་པར་དྲངས་ཏེ་ཐུགས་ཀར་ཐིམ། ། སྔགས་ཕྲེང་རང་སྒྲ་དང་བཅས་བར་མེད་འཁོར། དམིགས་པ་དང་བཅས་རྩ་སྔགས་ཅི་རིགས་བཟླ། དེ་མཐར་ཐུན་བསྡུ་བ་སོགས་གཞུང་ལས་ཤེས། མདུན་བསྐྱེད་ལ་དམིགས་ནས་བཟླས་པ་བྱ་བ་ནི། སླར་ཡང་བདག་བསྐྱེད་ཞལ་ནས་སྔགས་ཕྲེང་འཕྲོས། ། མདུན་བསྐྱེད་ཞལ་ཞུགས་ཐུགས་ཀར་བྃ་ཡིག་མཐར། ། དྲག་ཏུ་གཡོན་འཁོར་རང་གི་ཐུགས་ཀར་ཐིམ། ། འགལ་མེའི་ཕྲེང་བ་ལྟ་བུར་བར་མེད་འཁོར། །
ཞེས་པས་མདུན་བསྐྱེད་ལ་དམིགས་ནས་བཟླས་པ་བྱ། ཡང་ནི་བུམ་བསྐྱེད་ལ་དམིགས་ནས་བཟླས་པ་ནི། རང་གི་ཐུགས་ལས་སྔགས་ཀྱི་ཕྲེང་བ་འཕྲོས། ། བུམ་ལྷའི་ཐུགས་ཀར་བྃ་མཐར་སྔགས་གཡོན་འཁོར། ། སྐུ་ལས་བདུད་རྩིའི་རྒྱུན་བབས་བུམ་པ་ཁེང༌། བཟླས་པ་ཅི་རིགས་བྱས་རྗེས་བུམ་པ་གཤེགས། བུམ་ལྷ་འོད་ཞུ་ཆུ་དང་དབྱེར་མེད་གྱུར། ཚོགས་མཆོད་དང་སྐོང་བཤགས་སོགས་གཞུང་ལྟར་བྱ། ཏིང་ངེ་འཛིན་གྱི་དབང་བླངས་ཤིང་བུམ་ཆུ་དང་ཐོད་པའི་བདུད་རྩི་ལྕེར་མྱང༌། གསུམ་པ་སློབ་མ་རྗེས་སུ་འཛིན་པ་ལ།
གྲལ་དུ་འཁོད་ཅིང་ཁྲུས་བྱས་ཤིང་བགེགས་བསྐྲད་དེ། འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་མཁའ་འགྲོ་རྡོ་རྗེ་ཕག་མོའི་དབང་བསྐུར་ཞུ་སྙམ་པའི་མོས་པ་བརྟན་པས་མ་ཡེངས་པར་གསན་པར་ཞུ། དེ་ལ་གསན་བྱའི་ཆོས་ནི་རྒྱུ་ཕ་རོལ་ཏུ་ཕྱིན་པའི་ཐེག་པ་དང་འབྲས་བུ་སྔགས་ཀྱི་ཐེག་པ་གཉིས་ལས། དེའང་འབྲས་བུ་སྔགས་ཀྱི་ཐེག་པ་ལ་འཇུག་ཅིང་ཚེ་འདིར་སངས་རྒྱས་སྒྲུབ་པའི་ཐབས་སྨིན་བྱེད་གྱི་དབང་དང་གྲོལ་བྱེད་ཀྱི་ལམ་གཉིས་ལས། འདིར་སྐབས་སུ་བབ་པ་སྨིན་བྱེད་དབང་གི་རིམ་པ་ལས། རྡོ་རྗེ་ཐེག་པའི་ལམ་ཞུགས་ཀུན། ། སྨིན་གྲོལ་གཉིས་ལ་འབད་པར་བྱ། ། དེ་ལ་སྨིན་བྱེད་དབང་བསྐུར་ཡང༌། །
བླ་མའི་བརྒྱུད་པ་མ་ཉམས་ཤིང༌། ། ཆོ་ག་འཁྲུགས་པར་མ་གྱུར་པར། ། སངས་རྒྱས་གསུང་བཞིན་མཛད་པ་ཡི། ། སྐུ་བཞིའི་རྟེན་འབྲེལ་འགྲིགས་མཁྱེན་པའི། ། བླ་མ་བཙལ་ལ་དབང་བཞི་བླང༌། ། ཞེས་དང༌། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེས་སློབ་མ་རབ་འཛིན་པ། ། དབང་བསྐུར་པ་ཡི་སློབ་དཔོན་མཆོག །
ཅེས་བསྐུར་བྱེད་བླ་མའི་མཚན་ཉིད་དང༌། དད་དང་སྙིང་རྗེས་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། ། སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པར་བཟུང༌། ། ཞེས་བསྐུར་གནས་སློབ་མའི་མཚན་ཉིད་དོ། ། དེ་ལའང་རྒྱུད་སྡེ་མཐའ་ཡས་པར་བཞུགས་པའི་ནང་ནས་གསང་སྔགས་རྡོ་རྗེ་ཐེག་པ་ལ་སྔ་འགྱུར་རྙིང་མ་དང༌། ཕྱི་འགྱུར་གསར་མར་གྲགས་པ་གཉིས་ལས། འདི་ནི་སྔ་འགྱུར་རྙིང་མའི་ལུགས་སོ། ། དེ་ལའང་བཀའ་གཏེར་གཉིས་ལས་གཏེར་མ་ཡིན་ཏེ།
གསང་སྔགས་རྡོ་རྗེ་ཐེག་པའི་ལམ་ལས་དངོས་གྲུབ་སྒྲུབ་པའི་ཉེ་ལམ་ནི་རྡོ་རྗེ་ཕག་མོ་ཉིད་ཡིན་ལ། དེའང་དོན་དུ་ལྷ་ཡབ་ཡུམ་ལ་བཟང་ངན་མེད་ཀྱང་འདག་བྱ་དག་བྱེད་ཀྱི་དབང་དུ་བྱས་ན་ཤེས་རབ་རྩ་བ་ཡིན་ཞིང་ཐབས་ཡན་ལག་ཡིན་པ་དང༌། བདེ་བ་ཆེན་པོའང་རྣམ་ཀུན་མཆོག་ལྡན་གྱི་སྟོང་པས་བསྒྲུབ་དགོས་པ་དང༌། བདག་ཉིད་ཧེ་རུ་ཀའི་རྣལ་འབྱོར་དང་མ་བྲལ་ཡང་ཕོ་ཉ་མོ་རྣམས་བདག་གི་སློབ་དཔོན་དུ་འགྱུར་བའི་ཕྱིར་ན། མཆོག་གི་དངོས་གྲུབ་འདོད་པ་རྣམས་ཀྱི་ལྷག་པའི་ལྷའི་གཙོ་བོ་ནི་རྡོ་རྗེ་ཕག་མོ་ཉིད་ཡིན་ལ། དེ་ལའང་བཀའ་སྲོལ་ཇི་སྙེད་ལས། ཁྱད་པར་དུ་སློབ་དཔོན་ཆེན་པོ་པདྨ་འབྱུང་གནས་ཀྱིས་མ་འོངས་སྙིགས་མ་ལྔ་བདོའི་དུས་སུ་དམིགས་ནས་མཁའ་འགྲོ་ཡེ་ཤེས་མཚོ་རྒྱལ་དང་ལོ་པན་རྗེ་བློན་རྣམས་ལ་སྙན་བརྒྱུད་དུ་གདམས་པ། མཚོ་རྒྱལ་ཉིད་ཀྱི་གཏེར་བྱང་ལས། ཚེ་གཅིག་འཇའ་ལུས་ལམ་ལ་གཤེགས་པ་ཡི༔ ཟབ་ལམ་མཚོ་རྒྱལ་བདག་ལ་གདམས་པ་འདི༔
མ་བསྒོམས་སངས་རྒྱས་འགྲུབ་པའི་མན་ངག་སྟེ༔ ཀུན་གྱི་ནང་ནས་ཡང་བཅུད་ཁྱད་པར་འཕགས༔ ཁོ་མོ་བདག་གི་སྙིང་ཁྲག་དུམ་བུ་ཉིད༔ བརྡ་རུ་མ་བཏབ་རིང་ཕན་ཙིཏྟར་སྦས༔ ཅི་ཕྱིར་ཞེ་ན་མ་འོངས་སྐལ་ལྡན་ནི༔ ཉེ་བའི་ཐུགས་སྲས་ལོ་ཙཱའི་དྭངས་མ་ཉིད༔ སངས་རྒྱས་ཡེ་ཤེས་རྒྱལ་ཚབ་བུ་ལ་གདམས༔ མི་བརྗེད་རི་མོར་བརྡ་ཡི་ཡི་གེར་གཟུགས༔ གསང་རྒྱ་བརྡ་ཡི་སྒྲོམ་བུའི་དབུས་སུ་བསྐྱིལ༔ མཆིམས་ཕུ་འདི་ཡི་ཀེའུ་ཚང་དུ་སྦོས༔
སྔགས་བདག་ལས་ཀྱི་མ་མོར་གཉེར་བྱང་གཏོད༔ མ་འོངས་ཉི་ཤུའི་ཡང་མཐའ་ལ་ཉེ་དུས༔ ས་རྟགས་དུས་དང་ལུང་བསྟན་ཤར་བའི་ཚེ༔ སྐྱེས་བུ་ཁྱེད་ཉིད་མ་ངེས་ཚུལ་བཟུང་ནས༔ སྒྲིབ་མེད་མཁའ་ལ་དུས་བདག་འགྱུ་བ་བཞིན༔ ཨོ་རྒྱན་རྩ་གསུམ་གླིང་ཞེས་ཡོངས་གྲགས་ནས༔ རྒྱ་བོད་ཁམས་ཀུན་གདུལ་བྱའི་ཞིང་གྱུར་ཏེ༔ འབྲེལ་ཚད་དོན་ལྡན་འགྲོ་མང་ཐལ་སྦྱར་འདུས༔ སྨོན་ལམ་དབང་གིས་བརྡ་དེར་མངོན་ནས་སུ༔ ཡང་ཟབ་སྙིང་ཐིག་འདི་ཉིད་འདོན་པར་གྱིས༔
ཞེས་ལུང་བསྟན་པ་ལྟར་གནུབས་སྟོན་སངས་རྒྱས་ཡེ་ཤེས་ཀྱི་སྤྲུལ་པ་རིག་འཛིན་རྩ་གསུམ་གླིང་པས། བསམ་ཡས་མཆིམས་ཕུ་ནས་སྤྱན་དྲངས་པའི་རྡོ་རྗེ་ཕག་མོའི་སྒྲུབ་པ་འཇའ་ལུས་ཆོས་སྐུ་མངོན་སུམ་དུ་སྟོན་པའི་ཉེ་ལམ་ཆེན་མོ་སྟེ། གཞུང་ལས། འདི་ཉིད་ཤིན་ཏུ་གསང་རྒྱ་གཉན་པའི་ཕྱིར༔ གཅིག་ནས་གཅིག་ཏུ་སྙན་ལས་བརྒྱུད་པ་གཅེས༔ སྣོད་གཙང་མ་ཡིན་དམ་མེད་སྐལ་ངན་ལ༔ དཔེ་ཐོས་གདམས་པ་ཙམ་ཡང་བསྟན་མི་རུང་༔ ཞེས་སོགས་ཕན་ཡོན་རྒྱ་ཆེན་པོ་དང་ལྡན་པའི་ཟབ་ལམ་ཆིག་བརྒྱུད་ཀྱི་བླ་མ་བརྒྱུད་པའི་རིམ་པ་ནི། ཆོས་སྐུ་ཡུམ་ཆེན་མོ། ལོངས་སྐུ་མཐིང་འོད་འབར་མ།
སྤྲུལ་སྐུ་རྡོ་རྗེ་ཕག་མོ། སློབ་དཔོན་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། གནུབས་སྟོན་སངས་རྒྱས་ཡེ་ཤེས། གཏེར་ཆེན་རྩ་གསུམ་གླིང་པ། མཁས་གྲུབ་རཏྣ་སིངྷ། དཀོན་མཆོག་བསྟན་རྒྱལ་ནས། དྲིན་ཅན་རྩ་བའི་བླ་མའི་བར་དུ་བྱིན་རླབས་ཀྱི་བརྒྱུད་པ་མ་ཉམས། གདམས་ངག་གི་དྲོད་མ་ཡལ། མི་བར་ཁྱིས་མ་ཆོད།
བརྒྱུད་པ་ཉེ་ལ་དངོས་གྲུབ་མྱུར་བའི་གདམས་པ་ཟབ་མོ་ཞུ་བར་བྱེད་པ་ལ་བླ་མ་ཉིད་རྡོ་རྗེ་ཕག་མོ་དང་དབྱེར་མེད་པ་ལ་མཎྜལ་ཕུལ་མཛོད། མདུན་མཁར་བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ་སྐྱབས་སུ་འགྲོ་ཞིང་སེམས་ཅན་ཐམས་ཅད་འཁོར་བའི་དུཿཁ་ལས་སྐྱོབ་པའི་མོས་པས་འདིའི་རྗེས་ཟློས་མཛོད། ན་མོ། དུས་གསུམ་སངས་རྒྱས་སྐྱབས་ཡུལ་འགྲོ་བའི་མགོན༔ མ་སྲིང་མཁའ་འགྲོའི་ཚོགས་ལ་སྐྱབས་སུ་མཆི༔ བདག་གི་དགེ་འདིས་མ་གྱུར་འགྲོ་ཀུན་ཚོགས༔ འཇའ་ལུས་གོ་འཕང་ཐོབ་པར་སེམས་བསྐྱེད་དོ༔ ལན་གསུམ། རྒྱུན་བཤགས་བྱ་བ་འདིའི་རྗེས་ཟློས་མཛོད། དཀོན་མཆོག་གསུམ་ལ་བདག་སྐྱབས་མཆི།
སོགས་གསུམ། དེ་དག་གིས་འཇུག་པའི་ཆོས་རྣམས་གྲུབ་སྟེ་དངོས་གཞི་དབང་བསྐུར་བ་ལ་དམིགས་པ་འདི་བཞིན་དུ་མཛོད་ཅིག ། སློབ་མ་རྣམས་ལ་ལས་བུམ་གྱི་ཆུས་བྲན། ཨོཾ་བཛྲ་ཨ་མྲྀ་ཏ ས་བསངས? སྭ་བྷཱ་ཝ ས་སྦྱངས། སྟོང་པའི་ངང་ལས་པདྨ་ཉི་ཟླ་བམ་རོའི་སྟེང་དུ་བྃ་ཡིག་དམར་སེར་ལས་ཁྱེད་རང་རྣམས་རྡོ་རྗེ་རྣལ་འབྱོར་མ། སྐུ་པདྨ་རཱ་གའི་ལྷུན་པོ་ལ་ཉི་མ་རྒྱས་པ་ལྟ་བུ་ཞལ་གཅིག་ཕྱག་གཉིས་ཆགས་པའི་གར་སྟབས་ཅན། ཁྲོ་འཛུམ་སྨ་ར་དང་སྨིན་མ་མེ་ལྟར་འབར་བ་ཐོད་སྐམ་དང་རིགས་ལྔས་དབུ་བརྒྱན་པའི་གསེབ་ཏུ་ཕག་ཞལ་མཐིང་ནག་ཕེམ་སྒྲ་ངུར་བ། དར་དམར་པོའི་ཅོད་པན་དང་རུས་པའི་རྒྱན་དྲུག་དང་དྲིལ་བུའི་གཡེར་ཁས་སྒྲ་སྒྲོག་པ། མི་མགོ་ལྔ་བཅུའི་ཕྲེང་བ་སེ་རལ་ཁར་འཕྱང་བ། རིན་པོ་ཆེའི་སྙན་རྒྱན།
མགུལ་རྒྱན། ཕྱག་ཞབས་གདུ་བུ་འཕྱང་བ། གཡས་པས་ཟངས་ཀྱི་གྲི་གུག་ནམ་མཁར་འཕྱར་ཞིང༌། གཡོན་པས་བྷནྡྷ་དང་ཁ་ཊྭཱཾ་གྲུ་མོར་བརྟེན་ཅིང་གཅེར་མོ་ནུ་མ་དང་བྷ་ག་རྒྱས་པ། ཞབས་གཡས་བརྐྱང་གཡོན་བསྐུམ་ཡེ་ཤེས་ཀྱི་མེ་དཔུང་འབར་བའི་ཀློང་དུ་བཞུགས་པ། ཕྱོགས་བཞིར་མཁའ་འགྲོ་རིགས་བཞི་དཀར་སེར་དམར་ལྗང་ཆ་ལུགས་གཙོ་མོ་དང་མཚུངས་པའི་གཙོ་འཁོར་ཀུན་གྱི་གནས་གསུམ་ལས་འོད་ཟེར་འཕྲོས་པས། ནུབ་ཕྱོགས་ཨོ་རྒྱན་སྤྲུལ་པའི་ཞིང་དང་གནས་ཡུལ་དུར་ཁྲོད་བརྒྱད་སོགས་རང་རང་གི་གནས་ནས་ཁ་ཆར་བབས་པ་ལྟར་བྱོན་ནས། ཁྱེད་རང་རྣམས་ལ་སིབ་སིབ་ཐིམ་པར་གྱུར། ཐོད་རྔ་དང་རོལ་མོ་བྱ། བྱི་ལ་ནག་པོའི་བྲུན།
བདུད་རྩི་ལྔ། ལྕེ་དང་རྐང་ལག་གི་ཉྭ་བཞིའི་ཤ། བ་གླང་གི་སྤུའམ་རང་གི་སྐྲ་རྣམས་གུ་གུལ་དང་སྦྱར་བའི་དུད་པ་བདུག་ཅིང༌། མ་མི་མིན་ཡེ་ཤེས་ཀྱི་མཁའ་འགྲོ་མ༔ དབུས་སངས་རྒྱས་རིགས་ཀྱི་མཁའ་འགྲོ་འབུམ༔ ཤར་རྡོ་རྗེ་རིགས་ཀྱི་མཁའ་འགྲོ་འབུམ༔ ལྷོ་རིན་ཆེན་རིགས་ཀྱི་མཁའ་འགྲོ་འབུམ༔ ནུབ་པདྨ་རིགས་ཀྱི་མཁའ་འགྲོ་འབུམ༔ བྱང་ལས་ཀྱི་རིགས་ཀྱི་མཁའ་འགྲོ་འབུམ༔ མཚམས་འཇིག་རྟེན་རིགས་ཀྱི་མཁའ་འགྲོ་འབུམ༔
མ་གནས་འདིར་བྱོན་ལ་བྱིན་གྱིས་རློབས༔ ཐུགས་རྗེའི་སྤྲིན་ཕུང་ཐིབས་སེ་ཐིབ༔ བྱིན་རླབས་ཆར་རྒྱུན་ན་ར་ར༔ མོས་གུས་འབྲས་བུ་ཆི་ལི་ལི༔ ཐབས་ཀྱི་རྒྱན་ཆ་ཁྲོ་ལོ་ལོ༔ ཤེས་རབ་ཉམས་དབྱངས་འུ་རུ་རུ༔ བརྡ་འགྲོས་གར་སྟབས་ཁྲིགས་སེ་ཁྲིག༔ མཁའ་འགྲོའི་བརྡ་སྐད་དི་རི་རི༔ མཁའ་འགྲོ་བྱེ་བ་འབུམ་དང་བཅས༔ གནས་འདིར་དབང་བསྐུར་བྱིན་ཆེན་ཕོབ༔
མོས་པའི་བུ་ལ་འཇའ་ལུས་སྩོལ༔ ཨོཾ་བཛྲ་ཡོ་གི་ནི་ཨ་ཡུརྫྙཱ་ན་ཧྲི་ད་ཡ་སིདྡྷི་ཨ་བེ་ཤ་ཡ་ཛ་ཧཱུྃ་བཾ་ཧོཿ དེ་ཉིད་མི་ཉམས་ཤིང་བརྟན་པར་བྱ་བའི་ཕྱིར་དུ་ཏིཥྛ་བཛྲ༔ རྡོ་རྗེ་སྤྱི་བོར་བཞག༔ དམ་ཆུ་སྦྱིན་པ་ནི༔ ཧཱུྃ་བཾ༔ དྲི་མེད་པདྨ་རཀྟའི་བཅུད༔ འདི་འཐུང་ཟག་མེད་དགའ་བཞི་འཆར༔ དམ་མེད་རྣམས་ཀྱི་སྙིང་ཁྲག་སྐེམ༔ དེ་བས་དམ་སྲུང་ས་མ་ཡ༔
དེ་ནས་དབང་དངོས་ཞུ་བའི་དོན་དུ་འདིའི་རྗེས་ཟློས་མཛོད། བདེ་གཤེགས་གསང་བའི་དབྱིངས་ཕྱུག་ཡུམ༔ དུས་གསུམ་སངས་རྒྱས་བསྐྱེད་པའི་མ༔ ཡུམ་མཆོག་རྡོ་རྗེ་རྣལ་འབྱོར་མས༔ འཇའ་ལུས་ཆོས་སྐུའི་དབང་མཆོག་སྩོལ༔ ལན་གསུམ། བུམ་པ་ཐོགས་ལ། དང་པོ་སྐུ་བུམ་པའི་དབང་བསྐུར་བ་ནི། བུམ་པ་འདི་ཉིད་ཕྱི་ལྟར་རང་བྱུང་ཡེ་ཤེས་ལྔ་ལྡན་གྱི་གཞལ་ཡས་ཁང༌། ནང་ལྟར་གསང་བ་ཡེ་ཤེས་ལྷ་ལྔའི་ངོ་བོ་སྟེ།
དབང་བསྐུར་བས་སྤྱི་བོ་བདེ་ཆེན་འཁོར་ལོའི་རྩ་མདུད་གྲོལ་ནས་འབྲས་བུ་སྤྲུལ་པའི་སྐུ་ཐོབ་པའི་མོས་པ་མཛོད། ཧཱུྃ༔ བུམ་པ་རང་བྱུང་ཡེ་ཤེས་གཞལ་ཡས་ཁང་༔ བུམ་བཅུད་གསང་བ་ཌཱཀྐི་སྡེ་ལྔ་སྟེ༔ དེང་འདིར་སྐལ་ལྡན་སློབ་མར་དབང་བསྐུར་བས༔ བསྐྱེད་རིམ་སྣང་སྟོང་སྤྲུལ་སྐུའི་དབང་ཐོབ་ཤོག༔ ཨོཾ་བཛྲ་ཡོ་གི་ནི་ཨ་ཡུརྫྙཱ་ན་ཧྲི་ད་ཡ་སིདྡྷི་ཀཱ་ཡ་ཨ་བྷི་ཥིཉྩ་ཧྲཱིཿ བུམ་པ་མགོར་བཞག་ལ་བུམ་ཆུ་སྦྱིན། དེས་བུམ་པའི་དབང་ཐོབ་ལམ་བསྐྱེད་རིམ་བསྒོམ་པ་ལ་དབང་བར་བྱས་སོ། ། བྷནྡྷ་ཐོགས་ལ།
གཉིས་པ་གསུང་གསང་བའི་དབང་ལ་བྷནྡྷ་འདི་ཉིད་ཕྱི་ལྟར་ན་གསང་བ་ཌཱཀྐི་ཡུམ་གྱི་ཚོགས་ཁང་གི་གཞལ་ཡས་ཁང༌། ནང་ལྟར་ན་བཅུད་འབྱུང་ལྔའི་དྭངས་མ་སྟེ། དབང་བསྐུར་བས་མགྲིན་པ་ལོངས་སྤྱོད་འཁོར་ལོའི་རྩ་མདུད་གྲོལ་ནས་འབྲས་བུ་ལོངས་སྤྱོད་རྫོགས་པའི་སྐུ་ཐོབ་པའི་མོས་པ་མཛོད། ཧཱུྃ༔ བྷནྡྷ་བདེ་ཆེན་སྣང་སྲིད་འབྱུང་བའི་སྣོད༔ བཅུད་ནི་གསང་བ་ཡེ་ཤེས་ཌཱཀྐི་ལྔས༔ དེང་འདིར་སྐལ་ལྡན་སློབ་མར་དབང་བསྐུར་བས༔ གྲགས་སྟོང་འགག་མེད་གསུང་གི་དབང་ཐོབ་ཤོག༔ ཨོཾ་བཛྲ་ཡོ་གི་ནི་ཨ་ཡུརྫྙཱ་ན་ཧྲི་ད་ཡ་སིདྡྷི་ཝཱཀྐ་ཨ་བྷི་ཥིཉྩ་ཧྲཱིཿ བྷནྡྷ་མགྲིན་པར་བཞག་ལ་བདུད་རྩི་སྦྱིན།
དེས་གྲགས་སྟོང་བདེ་བ་ཆེན་པོ་ཐོབ་པས་ངག་སྔགས་བཟླ་བ་ལ་དབང་བར་བྱས་སོ། ། མེ་ལོང་སིནྡྷུ་རའི་དཀྱིལ་འཁོར་ཐོགས་ལ། གསུམ་པ་ཐུགས་ཤེས་རབ་ཡེ་ཤེས་ཀྱི་དབང་ལ་གསལ་སྟོང་འོད་ཀྱི་དཀྱིལ་འཁོར་འདི་ཉིད་ཕྱི་ལྟར་ན་སྤྲོས་བྲལ་དྲི་མེད་རྗེན་པ་ཆོས་ཉིད་མངོན་སུམ་གྱི་རྣམ་པར་སྣང་ལ་ངོས་བཟུང་དང་བྲལ་བ། ནང་ལྟར་ན་ཀ་དག་ཟང་ཐལ་རིས་མེད་དུ་འགྱུ་བ་རང་བྱུང་རང་ཤར་རང་གྲོལ་ཏེ་དེ་ལྟར་ངོ་སྤྲད་ཅིང་དབང་བསྐུར་བས་སྙིང་ག་ཆོས་ཀྱི་འཁོར་ལོའི་རྩ་མདུད་གྲོལ་ནས་འབྲས་བུ་ཆོས་སྐུ་ཐོབ་པའི་མོས་པ་མཛོད། ཧཱུྃ༔ སྣང་ཞིང་གསལ་ལ་སྟོང་ཞིང་འགག་པ་མེད༔ དྲན་རིག་མ་བཅོས་དཀྱིལ་འཁོར་གདོད་ནས་ཤར༔ དེང་འདིར་སྐལ་ལྡན་སློབ་མར་དབང་བསྐུར་བས༔ གསལ་སྟོང་འཛིན་མེད་ཐུགས་ཀྱི་དབང་ཐོབ་ཤོག༔ ཨོཾ་བཛྲ་ཡོ་གི་ནི་ཨཱ་ཡུརྫྙཱ་ན་ཧྲི་ད་ཡ་སིདྡྷི་ཙིཏྟ་ཨ་བྷི་ཥིཉྩ་ཧྲཱིཿ
མེ་ལོང་སྙིང་གར་བཞག་ལ། དེས་ཐུགས་ཤེས་རབ་ཡེ་ཤེས་ཀྱི་དབང་ཐོབ་པས་བདེ་གསལ་མི་རྟོག་པའི་ཉམས་ཁྱད་པར་ཅན་རྒྱུད་ལ་སྐྱེས། འབྲས་བུ་བདེ་བ་ཆེན་པོ་ཆོས་ཀྱི་སྐུ་འགྲུབ་པར་བྱས་སོ། ། གཏོར་མ་ཐོགས་ལ། བཞི་པ་གཏོར་མས་དབང་བསྐུར་བ་ལ་ཕྱི་ལྟར་གཏོར་སྣོད་བྷནྡྷ་གཞལ་ཡས་ཁང་ཆེན་པོ། ནང་ལྟར་ཤ་ལྔ་བདུད་རྩི་ཡེ་ཤེས་ལྔའི་རང་བཞིན། གསང་བ་ལྟར་མཁའ་འགྲོ་རིགས་ལྔ་དང་གཉིས་སུ་མེད་པ་སྟེ། དབང་བསྐུར་བས་འཁོར་ལོ་ལྔའི་རྩ་མདུད་གྲོལ་ནས་འབྲས་བུ་ངོ་བོ་ཉིད་སྐུ་ཐོབ་པའི་མོས་པ་མཛོད། ཧཱུྃ༔ གཏོར་སྣོད་བྷནྡྷ་རང་བྱུང་ཆོས་ཀྱི་དབྱིངས༔
གཏོར་མ་འདོད་ཡོན་རྣམ་དག་ཡེ་ཤེས་ལྔ༔ མཁའ་འགྲོ་སྐུ་ལྔ་བདེ་ཆེན་འདུ་འབྲལ་མེད༔ རྣམ་དག་བདུད་རྩི་ལྔ་ལྡན་རང་བྱུང་རྫས༔ གཉིས་མེད་དབྱིངས་སུ་དམ་ཚིག་གཉེན་པོར་བསྲེ༔ མ་མོ་མཁའ་འགྲོ་དབང་དུ་བསྡུ་བ་དང་༔ སྤྲུལ་པ་མང་པོ་ལས་ལ་འགྱེད་པའི་ཕྱིར༔ དབང་བཞི་ཡེ་ཤེས་རྫོགས་པའི་དབང་ཐོབ་ཤོག༔ ཨོཾ་བཛྲ་ཡོ་གི་ནི་ཨཱ་ཡུརྫྙཱ་ན་ཧྲི་ད་ཡ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔
གཏོར་མ་གནས་ལྔར་བཞག ། དེས་དབང་བཞི་པ་ཐོབ་པས་འབྲས་བུ་དེ་ཁོ་ན་ཉིད་ཨ་ཏི་བླ་མེད་བསྒོམ་པ་ལ་དབང་བར་བྱས་སོ། །
རྒྱས་པར་བཀའ་བསྒོ་བྱ། བཀྲ་ཤིས་ཅི་རིགས་བརྗོད། དེས་མ་རྒྱུད་མཁའ་འགྲོའི་གསང་བ་ཡེ་ཤེས་ཀྱི་དབང་བཞི་ཁྱད་པར་ཅན་ཐོབ་པའི་གནས་སྐབས་སུ་ཁས་བླངས་པའི་དམ་ཚིག་རྣམས་ཚུལ་བཞིན་དུ་སྲུང་སྙམ་པས་འདིའི་རྗེས་ཟློས་མཛོད། གཙོ་བོའི་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི། ལན་གསུམ། དབང་བསྐུར་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ།
ཁྱེད་ལ་བདག་ནི་འབུལ་ལགས་ན། ཁྱེད་ཀྱི་སློབ་མར་བཟུངས་ནས་སུ། ། ཆ་ཤས་ཀྱང་ནི་སྤྱད་དུ་གསོལ། ལན་གསུམ། དེ་ནས་རང་གཞན་རྣམས་ཀྱིས་དུས་གསུམ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། རྗེས་ཆོག་གཞུང་ལྟར་བྱའོ། ། གསྃང་བྃ་མཁྃའ་སྤྱོདྃ་སྒྲུབྃ་པའི་ཐབྃས། ། བདེ་ཆེན་ཡེ་ཤེས་ལམ་གྱི་མཆོག །
གསཾང་སྔཾགས་མ་རྒྱུད་འདུས་པའི་དབང༌། ། བསྟནཾ་བཞིན་འཛིཾན་ན་དོན་ལྡན་ངེས། དེ་དག་ནི་ཞེ་བཞི་པ་མཁའ་སྤྱོད་གསང་བ་ཡེ་ཤེས་རྡོ་རྗེ་རྣལ་འབྱོར་མའི་སྒོ་ནས་འཇའ་ལུས་ཆོས་སྐུ་སྒྲུབ་ཐབས་བདེ་ཆེན་གསང་ལམ་གྱི་དབང་གི་ལེ་ཚན་ནོ།། །། ༈ ཞེ་ལྔ་པ་བདུད་འདུལ་དྲག་མོ་སེངྒེའི་གདོང་པ་ཅན་གྱི་དབང་ཨིནྡྲ་ནཱི་ལའི་མཆོད་སྡོང་བཀླག་པས་རྣམ་གྲོལ་ཞེས་སྐྱིད་གྲོང་པ་རིག་འཛིན་ཧཱུྃ་ཆེན་འགྲོ་འདུལ་གྱི་ཆོག་ཁྲིགས་བཞིན་མཐར་ཆགས་སུ་བསྐུར། ༈ ཞེ་དྲུག་པ་བྱད་ཁྲོལ་གསེར་གྱི་ལྡེ་མིག་གི་དགོངས་རྒྱན་ཡེ་ཤེས་ཆུ་རྒྱུན་བཀླག་ཆོག་ཏུ་བཀོད་པ་བྱད་ཀྱི་སྤྲིན་ནག་གཞོམ་པའི་རྡོ་རྗེའི་འཐོར་རླུང་ཁོ་བོའི་བསྒྲིགས་ཆོག་ལྟར་བྱ། ༈ སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ལས། རྒྱལ་བའི་བསྟན་སྲུང་དམ་ཅན་ཆོས་སྐྱོང་གི་སྐོར་ལ། སྙིང་རྗེའི་དབང་ཕྱུག་གང་འདུལ་སྒྱུ་འཕྲུལ་ལས། ། ལེྃགས་ཤར་དཔལ་ལྡྃན་ཡེ་ཤེས་མགོྃན་པོྃ་ཞེས། ། བསྟན་སྲུང་རྒྱ་མཚོའི་གཙོ་བོ་ནག་པོ་ཆེའི། །
ཕྲིན་ལས་དབྃང་བསྐུར་བཀླག་ཆོྃག་འདི་ན་བསྡེབ། ཞེ་བདུན་པ་བཀའ་བརྒྱད་ཆེན་མོ་གསང་བ་ཟིལ་གནོན་ལས། ལེགས་ལྡན་མགོན་པོའི་དབང་བསྐུར་བསྡུས་པ་བཀླག་ཆོག་ཏུ་བཀོད་པ་ལ། སྦྱོར་དངོས་རྗེས་གསུམ་ལས། སྦྱོར་བ་བདག་བསྐྱེད་དཀྱིལ་འཁོར་དང༌། དབང་བཞི་བརྩེགས་མར་བཀོད་པའི་གཡས་གཡོན་གང་བདེར། སྤྱན་རས་གཟིགས། སྐུ་འབག ། ཕྱག་མཚན། གདོང་བཞི་པ།
མ་ནིང༌། ཕྱག་དྲུག་པ། བྲམ་གཟུགས། ཁྲོ་མོ་བཞི། སྔགས་ཕྲེང༌། མེ་ལོང་དང་ཤེལ་རྡོ། དུར་ཁྲོད་ཆས་བརྒྱད། རྡོ་རྗེ། ཕུར་པ། གཟུངས་མ།
མན་ཤེལ། བླ་རྡོ་སྲོག་འཁོར། གཏོར་འབུལ། ཚོགས་ཀྱི་ཡོ་བྱད་དང་སྔོན་གཏོར་སོགས་འདུ་བྱའོ། ། གཉིས་པ་དངོས་གཞི་ལ། གཞུང་ལས། ལས་བྱང་གཞུང་བསྲང་ཚོགས་བཅས་གྲུབ་པའི་རྗེས༔ དངོས་གཞི་དབང་ལ་འཇུག་པར་བྱེད་པ་ནི༔ སློབ་མར་ཁྲུས་བསྩལ་མདུན་དུ་གྲལ་ལ་འགོད༔ བགེགས་བསྐྲད་བགྱིས་ནས་སྔོན་འགྲོའི་ཆབ་ཀྱང་གཏོང་༔
ཞེས་གསུངས་པས་གོ་བར་ནུས་ལ། ཐོག་མར་ཁྲུས་བསྩལ་པ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ།
ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་བླ་མ་ཡེ་ཤེས་མགོན་པོའི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ། སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པ་ལ་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད།
ཡུངས་དཀར་གྱིས་བྲབ། གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། ༈ ལོ་རྒྱུས་ཀྱི་འཁྱོགས་མཚམས་ནི། དེ་ནས་ལོ་རྒྱུས་ཅུང་ཟད་སྙན་དུ་གསོལ་ན། རྩ་གསུམ་གླིང་པ་ཆོས་ཀྱི་རྒྱ་མཚོས་ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས་གཏེར་གནས་སུམ་ཅུ་རྩ་དགུ་ལས་ཟབ་གཏེར་བདུན་ཅུ་རྩ་ལྔ་སོགས་རིམ་པར་བཞེས་པའི་ནང་ཚན། སྒྲུབ་སྡེ་བཀའ་བརྒྱད་གསང་བ་ཟིལ་གནོན་གྱི་ཆ་ལག་དཔལ་ཡེ་ཤེས་ཀྱི་མགོན་པོ་ཕྱག་བཞི་པ་གཙོ་བོར་གྱུར་པའི་མགོན་པོའི་སྒྲུབ་ཐབས་དང༌། ཕྲིན་ལས་མངོན་སྤྱོད་ཀྱི་ལས་ཚོགས་རབ་འབྱམས་སུ་བཞུགས་པ་ལས། འདི་ནི་ཡེ་ཤེས་ཀྱི་མགོན་པོ་ཞེས་བྱ་བ་མ་བཅོས་གདོད་ནས་རང་བྱུང་ཧེ་རུ་ཀའི་རིགས་དོན་ལ་ཐུགས་རྗེ་ཆེན་པོ་འཇིག་རྟེན་དབང་ཕྱུག་ཉིད་ཡིན་ཡང༌།
རྣམ་པ་ལོངས་སྤྱོད་རྫོགས་པའི་སྐུའི་སྤྲུལ་པ་གང་ལ་གང་འདུལ་དེ་ལ་དེར་སྟོན་གྱི་ཆོ་འཕྲུལ། རྒྱལ་བའི་བསྟན་སྲུང་ཡོངས་ཀྱི་རྒྱལ་པོ་དཔལ་ཡེ་ཤེས་ཀྱི་མགོན་པོ་ཞེས། རྒྱལ་བའི་བཀའ་དང་མདོ་རྒྱུད་ཐམས་ཅད་ལས་ཆེས་ཆེར་བསྔགས་ཤིང༌། རིག་འཛིན་གྲུབ་པ་ཡོངས་ཀྱི་ཕྲིན་ལས་ཀྱི་ཁ་ལོ་བསྒྱུར་བའི་དཔལ་ལྡན་མགོན་པོའི་དཀྱིལ་འཁོར་དུ། སྨིན་བྱེད་ཀྱི་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེའང་བདག་ཉིད་ཀྱི་བགྱི་འོས་རྣམས་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་འབུལ་བར་ཞུ། དེ་ནས་སྔོན་འགྲོ་སྐྱབས་སེམས་སྡོམ་བཟུང་རྣམས་ཆབས་ཅིག་ཏུ་སྒྲུབ་པ་ཡིན་པས་དམིགས་པ་འདི་ལྟར་མཛོད། མདུན་གྱི་ནམ་མཁར་བླ་མ་ལྷ་དང་དབྱེར་མེད་པ་འཕགས་མཆོག་ཐུགས་རྗེའི་རྣམ་རོལ་དཔལ་མགོན་སྲུང་མའི་ཚོགས་དང་བཅས་པ། དགོངས་ཀློང་ཟབ་གསལ་འདུས་མ་བྱས་པའི་ཆོས་ཉིད་དུ་མི་གཡོ་བར་བཞུགས་པའི་སྤྱན་སྔར།
ཕྱག་འཚལ་བ་སཽགས་བསགས་སྦྱང་སོ་སོའི་འདུན་པ་དང༌། ཕྱི་ལྟར་སོ་ཐར་གྱི་སྐྱབས་འགྲོ། ནང་ལྟར་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་ཅིང་བསྲུང་སྙམ་པས་འདིའི་རྗེས་ཟློས་མཛོད། རྡོ་རྗེ་སློབ་དཔོན་སངས་རྒྱས་དཔལ༔ དུས་གསུམ་བཞུགས་ལ་ཕྱག་འཚལ་ལོ༔ མཆོག་གསུམ་བསྟན་པའི་ཞིང་གྱུར་ལ༔ གཉིས་མེད་ཡིད་ཀྱིས་སྐྱབས་སུ་མཆི༔ དངོས་འབྱོར་ཡིད་ཀྱིས་རྣམ་སྤྲུལ་པའི༔ དག་པའི་མཆོད་པ་བཞེས་སུ་གསོལ༔
དངོས་གྲུབ་བར་དུ་གཅོད་པའི་བགེགས༔ ཉེས་བྱས་མ་ལུས་བཤགས་པར་བགྱི༔ ཕྱོགས་བཅུ་འཁོར་གསུམ་དག་པའི་ཆོས༔ མ་ཆགས་སྤྱོད་ལ་རྗེས་ཡི་རང་༔ དག་པ་མཐའ་བཞིའི་དྲི་མ་མེད༔ རྫོགས་པའི་བྱང་ཆུབ་སེམས་བསྐྱེད་དོ༔ བདེ་གཤེགས་བྱང་ཆུབ་སེམས་དཔའ་ལ༔ དག་པ་གསུམ་གྱི་ལུས་འབུལ་ལོ༔ ཚེ་རབས་བགྲང་བའི་ལས་རྣམས་ཀུན༔ བསྡུས་ཏེ་བྱང་ཆུབ་ཆེན་པོར་བསྔོ༔
ཕར་ཕྱིན་དྲུག་ལ་སློབ་སྡོམ་བཟུང་༔ མ་བསྒྲལ་བསྒྲལ་ཞིང་མ་སྒྲོལ་སྒྲོལ༔ དབུགས་དབྱུང་མྱ་ངན་འདས་ལ་འགོད༔ ཅེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང༌། སྐྱབས་ཡུལ་རྣམས་འོད་དུ་ཞུ་ནས་ཁྱོད་རང་རྣམས་ལ་ཐིམ་པས་རྒྱུད་བྱིན་གྱིས་བརླབས་པར་མོས་ཤིག ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་དབང་བསྐུར་གྱི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ བླ་མེད་གསང་སྔགས་ཆེ་བའི་མཆོག༔ དཀྱིལ་འཁོར་ཀུན་གྱི་མངའ་བདག་ཉིད༔ དེང་ནས་མགོན་པོའི་དཀྱིལ་འཁོར་དུ༔
བདག་ཅག་ཡང་དག་འཇུག་པར་སྩོལ༔ ཅེས་པའི་ལན་དུ་སློབ་དཔོན་གྱི་ངག་ལ་གསན་པར་ཁྱབ་པ་གདའ། ཀྱཻཿ ཁྱེད་རྣམས་ལས་སད་སྐལ་བར་ལྡན༔ བླ་མེད་དཀྱིལ་འཁོར་འདི་འདྲ་དཀོན༔ སྣོད་ལྡན་ལགས་ན་དབང་བསྐུར་འཚལ༔ དམ་ཚིག་འབོག་ཕྱིར་རྡོ་རྗེ་མནའ་ཆུ་སྦྱིན་པ་ལ་སློབ་དཔོན་གྱིས་དུང་ཞལ་གཟར་བུ་ཕྱག་ཏུ་ཐོགས་ནས། ཧཱུྃ༔ འདི་ནི་གསང་བའི་དམ་ཚིག་ཆུ༔ དམ་བསྲུངས་དངོས་གྲུབ་སྣ་ཚོགས་ཐོབ༔
མ་བསྲུང་རྡོ་རྗེ་དམྱལ་བར་ལྟུང་༔ དེ་བས་དམ་ཚིག་དྲན་པར་གྱིས༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་སྙམ་པས་འདིའི་རྗེས་ཟློས་མཛོད༔ ཨོཾ་མ་ཧཱ་ཀཱ་ལ་ས་མ་ཡ་ཨི་དནྟེ་ན་ར་ཀན༔ ལན་གསུམ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཀྱིས་སྒོ་གསུམ་གྱི་གནད་ལེགས་པར་བཅུན་ཏེ་དམ་ཚིག་པའི་ལྷ་སྐུ་འདི་བཞིན་གསལ་ཐོབ་ཅིག༔ ཨོཾ་ཨ་མྲྀ་ཏ ས་བསང༌། སྭ་བྷཱ་ཝ ས་སྦྱངས། ཧོཿ བདག་གཞན་སྣོད་བཅུད་དང་བཅས་པར་མི་དམིགས་པར་སྟོང་པ་ཉིད་དུ་གྱུར།
སྟོང་པའི་ངང་ལས་སྐད་ཅིག་གིས་ཨེ་མཐིང་ནག་འབར་བའི་རང་བཞིན༔ མེ་རི་ཁ་དོག་ལྔ་ལྡན་གྱི་དབུས་སུ༔ པདྨ་ཉི་ཟླ་རོའི་གདན་ལ་ཁྱེད་རང་རྣམས་ཆེ་མཆོག་ཡེ་ཤེས་ཀྱི་མགོན་པོ༔ སྐུ་མདོག་ནག་པོ་ཤིན་ཏུ་འཇིགས་པའི་གཟུགས་ཅན༔ སྒེག་ཅིང་སྦོམ་ལ་གསུས་པ་ཆེ་བ༔ ཁྲོ་ཞིང་སེངྒེའི་གཡང་གཞི་གསོལ་བ༔ གཡས་གཉིས་ཀྱིས་གྲི་གུག་དང་རལ་གྲི༔ གཡོན་གཉིས་ཀྱིས་ཐོད་ཁྲག་དང་རྩེ་གསུམ་བསྣམས་པ༔ གཡས་བསྐུམ་ཞིང་གཡོན་བརྐྱང་བའི་ཕྱེད་སྐྱིལ་གྱིས་བཞུགས་པ༔ དེའི་པང་དུ་ཡུམ་མཆོག་ལྷ་མོ་དཔལ་འབར་མས༔
གྲི་ཐོད་འཛིན་ཅིང་མགུལ་ནས་འཁྱུད་པ༔ ཡབ་ཡུམ་མེ་རི་འབར་བའི་ཀློང་དུ་གསལ་བའོ༔ སྤྱི་བོར་རིགས་བདག་སྤྱན་རས་གཟིགས་ཡབ་ཡུམ་ལ་འཁོར་མཁའ་འགྲོ་མ་བཞི༔ དཔྲལ་བར་གདོང་བཞི་པ༔ མགྲིན་པར་ཕྱག་དྲུག་པ༔ སྙིང་ཁར་ཧཱུྃ་ཡིག་སྔགས་ཕྲེང་༔ ལྟེ་བར་མ་ནིང་ནག་པོ༔ གསང་བར་དུར་ཁྲོད་བདག་པོ་བྲམ་ཟེའི་གཟུགས་ཅན༔ ཡན་ལག་བཞིར་རིགས་ཀྱི་ཡུམ་བཞི༔ གཞན་ཡང་དཀྱིལ་འཁོར་གསང་བའི་ལྷ་ཚོགས་རྣམས་སྣང་ལ་རང་བཞིན་མེད་པར་གསལ་བའི༔
སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་ཏེ་སློབ་དཔོན་གྱི་ཐུགས་ཀར་ཕོག་ཅིང་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་དཔག་ཏུ་མེད་པ་འཕྲོས་པས༔ འོག་མིན་ཆོས་དབྱིངས་ཡངས་པའི་ཀློང་ཆེན་པོ་ནས༔ དཔལ་ཡེ་ཤེས་ཀྱི་མགོན་པོའི་ལྷ་ཚོགས་རྣམས་སྤྱན་དྲངས་ཏེ་སློབ་མ་ལ་ཐིམ་པར་སྒོམས་ཤིག༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་༔ འོག་མིན་ཆོས་དབྱིངས་ཕོ་བྲང་ནས༔ ཡེ་ཤེས་མགོན་པོ་གཤེགས་སུ་གསོལ༔
ནག་པོ་ཆེན་པོ་གཤེགས་སུ་གསོལ༔ ལེགས་ལྡན་ནག་པོ་གཤེགས་སུ་གསོལ༔ མ་ཧཱ་ཀཱ་ལ་གཤེགས་སུ་གསོལ༔ མགོན་ཆེན་སྡེ་ལྔ་གཤེགས་སུ་གསོལ༔ མ་རྒྱུད་མཁའ་འགྲོ་གཤེགས་སུ་གསོལ༔ དཀྱིལ་འཁོར་ཡོངས་རྫོགས་གཤེགས་སུ་གསོལ༔ ཨོྃ་ཤྲཱི་མ་ཧཱ་ཀཱ་ལ་ཡ༔ ས་པ་རི་ཝཱ་ར་ཧེ་ཛ་ཛ་ཛ་ཛཿ ཛཿཧཱུྃ་བཾ་ཧོཿ དེ་ལྟར་དབབ་པའི་ཡེ་ཤེས་པ་རྣམས་བྱང་ཆུབ་མ་ཐོབ་ཀྱི་བར་དུ་བརྟན་པར་བྱས་པའི་མོས་པ་མཛོད།
ཨོཾ་བཛྲ་ས་མ་ཡ་ཏིཥྛ་ལྷན༔ སྤྱི་བོར་རྡོ་རྗེ་བཞག ། དེ་དག་གིས་དཀྱིལ་འཁོར་དུ་འཇུག་པའི་ཆོས་རྣམས་གྲུབ་སྟེ་དངོས་གཞི་དབང་བསྐུར་ཞུ་བའི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ ཡེ་ཤེས་མགོན་པོ་ནག་པོ་ཡི༔ སྐུ་གསུང་ཐུགས་ཀྱི་དབང་བསྐུར་སྩོལ༔ ཅེས་ཞུས་པའི་ལན་གདབ་པ་འདི་ལ་གསན་པར་ཁྱབ་པ་གདའ། ཧོཿ བླ་མེད་ཡེ་ཤེས་སྟོན་པའི་ཕྱིར༔ དབང་དང་རབ་ཏུ་གནས་པར་བྱ༔
དངོས་གཞི་ལ་བུམ་གསང་ཤེས་རབ་ཚིག་གི་དབང་དང་མཐའ་རྟེན་ཆོས་སྐྱོང་བཀའ་གཏད་བཅས་ལྔ་ཡོད་པས། དང་པོ་ལའང་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དབང་ལྔ། དང་པོ་ཕྱིའི་དྲི་མ་འཁྲུད་པར་བྱེད་པ་བུམ་དབང༌། ནང་ནུས་པ་འཇུག་པར་ལྷ་སྔགས་རིག་པའི་དབང་དང་གསུམ་ཡོད་པ་ལས། དང་པོ་བུམ་དབང་གི་སླད་དུ་འདུན་པ་འདི་ལྟར་དུ་མཛོད། བུམ་པ་རང་བྱུང་གི་གཞལ་ཡས་ཁང་དུ་ཡེ་ཤེས་མགོན་པོ་གཙོ་འཁོར་དང་བཅས་པར་གསལ་བ་ལས་བདུད་རྩིའི་རྒྱུན་བྱུང༌། སྒོ་གསུམ་གྱི་དྲི་མ་མཐའ་དག་གཏོར་ཞིང་དབང་བཞིའི་ཡེ་ཤེས་རྒྱུད་ལ་བླུགས་པའི་བྱ་བ་མཐར་ཕྱིན་པར་མོས་ཤིག ། དེ་ནས་བུམ་པ་ཐོགས་ཏེ༔ ཧཱུྃ༔ ཆོས་དབྱིངས་ལྷུན་གྲུབ་བུམ་པ་རུ༔
བླ་མེད་མགོན་པོའི་ལྷ་ཚོགས་བཞུགས༔ བུམ་ཆུ་བསྐྱེད་རིམ་གསལ་སྟོང་ངང་༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་དཀྱིལ་འཁོར་གྱི་གཙོ་བོ་ལས་རང་འདྲའི་སྐུ་གཉིས་པ་འཕྲོས་ནས་སློབ་མའི་སྤྱི་བོར་ཐིམ་པས་སྣང་བ་ཐམས་ཅད་གསལ་སྟོང་ལྷའི་དཀྱིལ་འཁོར་དུ་འཆར་བའི་ནུས་པ་རྒྱུད་ལ་བཞག་པར་གྱུར། དེ་ནས་སྤྱན་རས་གཟིགས་མཁའ་འགྲོའི་ཚོགས་ཀྱིས་བསྐོར་བ་ཐོགས་ནས། ཧཱུྃ༔ རིགས་བདག་འཕགས་མཆོག་སྤྱན་རས་གཟིགས༔ ཡུམ་ཆེན་གསང་བ་མཁའ་འགྲོ་ལྔས༔ སྐལ་ལྡན་བུ་ལ་དབང་བསྐུར་བས༔
བླ་མེད་རིགས་བདག་དབང་ཐོབ་ཤོག༔ ཨོཾ་ལོ་ཀི་ཤྭ་རཱི་མུཾ་ཧ་རི་ནི་ས་ཨ་བྷི་ཥིཉྩ་ཧཱུྃ༔ དེ་ནས་སྐུ་འབག་ཐོགས་ལ༔ ཧཱུྃ༔ ཆོས་དབྱིངས་སྐྱེ་མེད་ངང་ཉིད་ལས༔ རོལ་རྩལ་ལེགས་ལྡན་ནག་པོ་ཆེས༔ སྐལ་ལྡན་བུ་ལ་དབང་བསྐུར་བས༔ ཡོངས་རྫོགས་ཕྲིན་ལས་དབང་ཐོབ་ཤོག༔ ཨོཾ་ཀརྨ་གུ་ཧྱ་ཨ་བྷི་ཥིཉྩ་ཧཱུྃ༔ ཞེས་དབང་བསྐུར་ཞིང་ངོ་སྤྲོད༔
དཻ་ནས་ཕྱག་མཚན་ཐོགས་ཏེ༔ ཧཱུྃ༔ གྲི་ཐོད་ཙིཏྟ་རལ་གྲི་འབར༔ བྷནྡྷ་ཁ་ཊྭཱཾ་རྩེ་གསུམ་གྱིས༔ སྐལ་ལྡན་བུ་ལ་དབང་བསྐུར་བས༔ ཕྱག་མཚན་འཛིན་པའི་དབང་ཐོབ་ཤོག༔ ཨོཾ་བཛྲ་ཀ་ར་ར་ཏྲི་དྷཱ་ར་ཨ་བྷི་ཥིཉྩ་ཧཱུྃ༔ དེ་ནས་གདོང་བཞི་པ་ཐོགས་ནས༔ ཧཱུྃ༔ མ་ཧཱ་ཀཱ་ལ་གདོང་བཞི་པ༔
འཕགས་མཆོག་སྐུ་ཡི་རྣམ་པར་སྤྲུལ༔ སྐལ་ལྡན་བུ་ལ་དབང་བསྐུར་བས༔ འཇིགས་བརྒྱད་ཞི་བའི་དབང་ཐོབ་ཤོག༔ ཨོཾ་མ་ཧཱ་ཀཱ་ལ་ཤཱནྟིཾ་ཀུ་རུ་ཨ་བྷི་ཥིཉྩ་ཧཱུྃ༔ དེ་ནས་མ་ནིང་ཐོགས་ལ༔ ཧཱུྃ༔ མ་ནིང་ནག་པོ་བླ་མེད་མགོན༔ འཕགས་མཆོག་ཡོན་ཏན་རྣམ་པར་སྤྲུལ༔ སྐལ་ལྡན་བུ་ལ་དབང་བསྐུར་བས༔ འབྱོར་དྲུག་རྒྱས་པའི་དབང་ཐོབ་ཤོག༔
ཨོཾ་མ་ཧཱ་ཀཱ་ལ་པུཥྚིཾ་ཀུ་རུ་ཨ་བྷི་ཥིཉྩ་ཧཱུྃ༔ དེ་ནས་མགོན་པོ་ཕྱག་དྲུག་པ་ཐོགས་ལ༔ ཧཱུྃ༔ ཡེ་ཤེས་མགོན་པོ་ཕྱག་དྲུག་པ༔ འཕགས་མཆོག་གསུང་གི་རྣམ་པར་སྤྲུལ༔ སྐལ་ལྡན་བུ་ལ་དབང་བསྐུར་བས༔ ཁམས་གསུམ་དབང་སྡུད་དབང་ཐོབ་ཤོག༔ ཨོཾ་མ་ཧཱ་ཀཱ་ལ་ཝ་ཤཾ་ཀུ་རུ་ཨ་བྷི་ཥིཉྩ་ཧཱུྃ༔ དེ་ནས་མགོན་པོ་བྲམ་ཟེ་ཐོགས་ལ༔ ཧཱུྃ༔
དུར་ཁྲོད་བདག་པོ་བྲམ་ཟེའི་གཟུགས༔ འཕགས་མཆོག་ཕྲིན་ལས་རྣམ་པར་སྤྲུལ༔ སྐལ་ལྡན་བུ་ལ་དབང་བསྐུར་བས༔ དགྲ་བགེགས་ཚར་གཅོད་དབང་ཐོབ་ཤོག༔ ཨོཾ་མ་ཧཱ་ཀཱ་ལ་ཧཱུྃ་ཛྭ་ལ་ཨ་བྷི་ཥིཉྩ་ཧཱུྃ༔ དེ་ནས་ཁྲོ་མོ་བཞི་ཐོགས་ནས༔
ཧཱུྃ༔ གསང་བའི་ཡུམ་ཆེན་དབྱིངས་ཕྱུག་བཞི༔ ཁྲོ་འཛུམ་དགྱེས་པའི་བརྡ་གར་ཅན༔ སྐལ་ལྡན་བུ་ལ་དབང་བསྐུར་བས༔
ཚད་མེད་དགའ་བཞིའི་དབང་ཐོབ་ཤོག༔ ཨོཾ་ཀྲོ་ཏི་ཙ་ཏུར་སུ་ཁཾ་ཨ་བྷི་ཥིཉྩ་ཧཱུྃ༔ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་ཐ་མལ་དུ་འཛིན་པ་དག ། སྣང་སྟོང་སྐུ་རྡོ་རྗེ་བསྒོམ་པ་ལ་དབང༌། འབྲས་བུ་སྤྲུལ་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། ཞེས་རྟོགས་པ་བསྐྱེད་ལ། གཉིས་པ་གསུང་བཟླས་པ་སྔགས་ཀྱི་ལུང་སྦྱིན་པ་ལ། བླ་མ་དང་དཀྱིལ་འཁོར་གྱི་གཙོ་བོའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་མཐིང་ནག་གི་མཐར་སྔགས་ཕྲེང་གཡས་སུ་འཁོར་བ་ལས་འོད་ཟེར་འཕྲོ་འདུས་དོན་གཉིས་བྱས། སྔགས་ཕྲེང་གཉིས་པ་ཆད་དེ་ཞལ་ནས་ཐོན།
སློབ་མ་ལྷར་གསལ་བའི་ཞལ་དུ་ཞུགས། ཐུགས་ཀར་ཉི་སྟེང་ས་བོན་གྱི་མཐར་འཁོད་པར་མོས་ལ་སྔགས་འདིའི་རྗེས་ཟློས་མཛོད། ཨོྃ་ཨཱ་ཝ་ལོ་ཀི་ཏེ་ཌཱཀྐི་པཉྩ་ཧཱུྃ་ཕཊ྄ཿ ཨོྃ་མ་ཧཱ་ཀཱ་ལ་ནཱ་ཐ་པཉྩ་ཀྲོ་ཏི་ཤྭ་རི་ཧཱུྃ་བྷྱོཿ ཨོྃ་མ་ཧཱ་ཀཱ་ལ་ཡ་ཀྵེཾ་ཀྵེཾ་མ་ཏྲི་ཙ་ཏྲི་ཧཱུྃ་བྷྱོཿ ཨོྃ་ཤྲཱི་མ་ཧཱ་ཀཱ་ལ་ག་ན་གུ་ཧྱ་ཧཱུྃ་ཕཊ྄ཿ ཨོྃ་མ་ཧཱ་ཀཱ་ལ་མུ་ཁ་ཙ་ཏུར་ཧཱུྃ་ཕཊ྄ཿ ཨོྃ་མ་ཧཱ་ཀཱ་ལ་ཀྵེཾ་ཀྵེཾ་ཊ་ཀ་ར་ཥ་ཊ་ཧཱུྃ་ཕཊ྄ཿ ཨོྃ་མ་ཧཱ་ཀཱ་ལ་ཨུ་ཏ་ཨ་ཙརྻ་ཧཱུྃ་ཕཊ྄ཿ ཨོྃ་མ་ཏྲི་ཌཱཀྐི་ཀྲོ་ཏི་ཙ་ཏུར་ཧཱུྃ་ཕཊ྄ཿ
སྔགས་ཕྲེང་བགྲང་ལ་སྔགས་རྣམས་རྗེས་ཟློས་ལན་གསུམ་བྱར་གཞུག ། སྒྲར་གྲགས་ཐམས་ཅད་གྲགས་སྟོང་སྔགས་ཀྱི་རང་བཞིན་དུ་འཆར་བའི་ནུས་པ་རྒྱུད་ལ་བཞག་པར་མོས་ཤིག ། དེ་ལྟར་གསུང་སྔགས་ཀྱི་དབང་བསྐུར་བས་ངག་ཐ་མལ་དུ་འཛིན་པ་དག ། གྲགས་སྟོང་གསུང་རྡོ་རྗེའི་བཟླས་པ་ལ་དབང༌། འབྲས་བུ་ལོངས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། གསུམ་པ་ཐུགས་ཀྱི་དབང་བསྐུར་བ་ལ། ལྷ་སྔགས་ཀྱིས་མཚོན་པའི་ཆོས་ཐམས་ཅད་གདོད་མ་ནས་སྐྱེ་འགག་གནས་གསུམ་དང་བྲལ་བ། རང་བྱུང་འོད་གསལ་ཆོས་ཀྱི་སྐུར་ལྷུན་གྱིས་གྲུབ་པར་ཤེས་པས་བསལ་བཞག་མེད་པ་རིག་པའི་རང་ངོ་ལ་མཉམ་པར་ཞོག་མཛོད། ཅུང་ཟད་མཉམ་པར་འཇོག་ཏུ་གཞུག ། དེ་ནས་མེ་ལོང་ངམ་ཤེལ་རྡོ་ཐོགས་ལ༔
ཧཱུྃ༔ རང་བྱུང་དཀྱིལ་འཁོར་བླ་ན་མེད༔ གསལ་བ་ཡེ་ཤེས་མགོན་པོའི་ཐུགས༔ སྐལ་ལྡན་བུ་ལ་དབང་བསྐུར་བས༔ རྫོགས་རིམ་འོད་གསལ་དབང་ཐོབ་ཤོག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་ཐུགས་ཀྱི་དབང་བསྐུར་བས་ཡིད་ཐ་མལ་དུ་འཛིན་པ་དག ། རིག་སྟོང་འོད་གསལ་གྱི་ཏིང་འཛིན་བསྒོམ་པ་ལ་དབང༌། འབྲས་བུ་ཆོས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། བཞི་པ་ཡོན་ཏན་གྱི་དབང་བསྐུར་བས་འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད།
དེ་ནས་གཏོར་མ་ཐོགས་ཏེ༔ ཧཱུྃ༔ བླ་མེད་དཀྱིལ་འཁོར་སྒྲུབ་པའི་རྫས༔ རྨད་བྱུང་བྷ་ལིཾ་རྒྱན་དང་ལྡན༔ སྐལ་ལྡན་བུ་ལ་དབང་བསྐུར་བས༔ རྫས་མཆོག་ཡོན་ཏན་དབང་ཐོབ་ཤོག༔ ཨོཾ་བཛྲ་གུ་ཡ་ཧྲཱི་དྷ་ཨ་བྷི་ཥིཉྩ་ཧཱུྃ༔ དེ་ལྟར་ཡོན་ཏན་གྱི་དབང་བསྐུར་བས། རྟོག་སྒྲིབ་ཉོན་མོངས་པའི་སྒྲིབ་པ་དག ། གཞན་དོན་རེ་བ་ཡིད་བཞིན་དུ་སྐོང་བ་ལ་དབང༌།
འབྲས་བུ་ངོ་བོ་ཉིད་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། ལྔ་པ་དེ་ཁོ་ན་ཉིད་ཕྲིན་ལས་ཀྱི་དབང་བསྐུར་བ་ནི། ཁྱེད་རང་རྣམས་ལ་ཆེ་རྟགས་ཀྱི་ཕྱག་རྒྱ་ཡོངས་སུ་རྫོགས་པ་གཏད་པ་ལ་བརྟེན་ནས། དགྲ་བགེགས་ཉོན་མོངས་བདུད་དཔུང་རྣམས་ཚར་གཅོད་ཅིང་གནས་སུ་སྟོབ་པའི་དབང་ཐོབ་པའི་མོས་པ་མཛོད། དེ་ནས་དུར་ཁྲོད་ཆས་བརྒྱད་ཐོགས་ལ༔ ཧཱུྃ༔ པྲོག་ཞུ་ཅོད་པན་ཁྲག་ཞག་ཚོམ༔ སེང་གླང་ཞིང་ལྤགས་ཐོད་པའི་ཕྲེང་༔ རུས་རྒྱན་སྦྲུལ་ཆུན་སྟག་ཤམ་གྱིས༔ སྐལ་ལྡན་བུ་ལ་དབང་བསྐུར་རོ༔
ཨོཾ་བཛྲ་ཛྙཱ་ན་ཤྲཱི་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཕུར་པ་གཡས་གཡོན་དུ་གཏད་ཅིང་༔ དེ་ནས་ཐབས་ཀྱི་འདུལ་བར་དཀའ་བ་རྣམས་འདུལ་བའི་ཆེད་དུ་མངོན་སྤྱོད་ཀྱི་ཕྱག་རྒྱ་འདི་ཉིད་ལག་ཏུ་གཏད་པས། གདུལ་བྱ་ལོག་འདྲེན་བདུད་ཀྱི་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང་ནུས་རྩལ་ཡོངས་སུ་རྫོགས་པའི་མོས་པ་མཛོད། ཧཱུྃ༔ ཐབས་ཤེས་རྡོ་རྗེའི་དཀྱིལ་འཁོར་ཟུངས༔ སྦྱོར་སྒྲོལ་སྲེག་མནན་བཟློག་ཅིང་འཕང་༔ ལས་མཐའ་སྡུད་པའི་ཁྲོ་ཕུར་མཆོག༔ གཡས་གཡོན་ལག་ཏུ་འཛིན་པར་གྱིས༔ ཨོཾ་བཛྲ་ཀཱི་ལ་ཡ་མཱ་ར་ཡ་དྷ་ཧ་ན་བ་མེ་དྷཱ་ར་ས་མ་ཡ་ཧོཿ
དེ་དག་གི་མཐའ་རྟེན་དུ་བསྐྱེད་རིམ་སྣང་སྟོང་བརྡའི་དབང་བསྐུར་ཞིང་ངོ་སྤྲོད་པ་འདི་ལ་གསན་འཚལ། དེ་ནས་བུམ་པ་ཐོགས་ཏེ༔ ཧཱུྃ༔ བསྐྱེད་རིམ་སྒྱུ་མ་རྨི་ལམ་བཞིན༔ སྣང་ལ་འཛིན་མེད་སྟོང་པའི་དབྱིངས༔ སྐལ་ལྡན་བུ་ལ་དབང་བསྐུར་བས༔ དཀྱིལ་འཁོར་བུམ་པའི་དབང་ཐོབ་ཤོག༔ ཨོཾ་བཛྲ་ག་ལཀྵ་ཙཀྲ་ཨ་བྷི་ཥིཉྩ་ཧོཿ བསྐྱེད་རིམ་སྟོང་པ་གང་ཤར་འཛིན་མེད་སྣང་ལ་བདག་བཟུང་དང་བྲལ་བ་མེ་ལོང་གི་འགྱིང་ལོགས་ལྟ་བུའི་བསྐྱེད་རིམ་བུམ་པའི་དབང་ཐོབ་པ་ཡིན་ནོ། ། དེ་དག་གིས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག །
ལམ་དུས་སུ་བསྐྱེད་པའི་རིམ་པ་བསྒོམ་པ་ལ་དབང༌། སྣོད་བཅུད་ལྷའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུ་འགྲུབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད། དེ་ནས་དཔལ་ཡེ་ཤེས་ཀྱི་མགོན་པོ་ཡབ་ཡུམ་མཉམ་སྦྱོར་བྱང་ཆུབ་སེམས་ཀྱི་ངོ་བོ་ཐོད་པའི་བདུད་རྩི་དང་རོ་གཅིག་ཏུ་འདྲེས་པ་དེ་ཉིད་ཁྱེད་རང་རྣམས་ཀྱི་ལྕེ་ལ་བཞག་པས། རྩ་ཁམས་ཐམས་ཅད་བདེ་བས་ཚིམས། གསལ་སྟོང་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་པར་མོས་ཤིག ། ཐོད་པ་མགྲིན་པར་བསྐུར་ཞིང༌། ཧཱུྃ༔ འགགས་མེད་རྩལ་སྣང་བྷནྡྷ་རུ༔
དམ་ཚིག་གསང་བའི་བདུད་རྩིས་བཀང་༔ སྐལ་ལྡན་བུ་ལ་དབང་བསྐུར་བས༔ འགགས་མེད་གསུང་གི་དབང་ཐོབ་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་བླུད། དེ་དག་གིས་གསང་བའི་དབང་ཐོབ། ངག་གི་སྒྲིབ་པ་དག ། ལམ་དུས་སུ་རྫོགས་རིམ་བསྒོམ་པ་ལ་དབང༌། སྒྲར་གྲགས་སྔགས་སུ་དག ། འབྲས་བུ་ལོངས་སྐུ་འགྲུབ་པའི་སྐལ་བ་ཅན་དུ་བྱས་སོ། །
ཞེས་རྟོགས་པ་བསྐྱེད། སློབ་དཔོན་གྱི་ཐུགས་ཀ་ལས་ལྷ་མོ་ཙཎྜ་ལཱི་དམར་མོ་བཅུ་དྲུག་ལོན་པའི་ན་ཚོད་ཅན་ལང་ཚོ་རྫོགས་པ་ཞིག་བྱུང་བ། ཁྱེད་རང་རྣམས་ལ་གཏད་པས་ཟུང་འཇུག་དགྱེས་རྒུར་རོལ་ནས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད་ཅིག ། གཟུངས་མ་ཐོགས་ལ༔ ཧཱུྃ༔ མ་འགགས་ཟང་ཐལ་གྲགས་སྟོང་ངང་༔ ཟུང་འཇུག་བདེ་སྟོང་གསང་བའི་དབང་༔ དགའ་བཞི་གྲོལ་ལམ་འབྱིན་འཇུག་གནད༔ ཕོ་ཉ་སྔགས་ཀྱི་དབང་ཐོབ་ཤོག༔ ཨོཾ་གུ་ཧྱ་ཛྙཱ་ན་རཱ་ག་དྷཱ་ར་ཨ་བྷི་ཥིཉྩ་ཧཱུྃ༔
དེ་དག་གིས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག ། ལམ་དུས་སུ་ཕོ་ཉ་བསྒོམ་པ་ལ་དབང༌། འབྲས་བུ་ཐུགས་རྡོ་རྗེ་ཆོས་ཀྱི་སྐུ་འཐོབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད། སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་དཔག་ཏུ་མེད་པ་འཕྲོས། སློབ་མའི་སྙིང་ཁར་མདུང་ཚུགས་སུ་ཟུག་པས། གཟུང་འཛིན་གཉིས་སྣང་གི་རྟོག་པ་དབྱིངས་སུ་དག་ནས་རིག་སྟོང་རྗེན་པའི་ཡེ་ཤེས་རྒྱུད་ལ་སྐྱེས་པའི་མོས་པ་མཛོད། ཅེས་མན་ཤེལ་ཐོགས་ལ། ཧཱུྃ༔
ཀ་དག་ཡེ་ཤེས་རང་བྱུང་ཆེ༔ གསལ་སྟོང་མ་འགག་ཆོས་ཀྱི་དབྱིངས༔ སྐལ་ལྡན་བུ་ལ་དབང་བསྐུར་བས༔ རྫོགས་རིམ་འོད་གསལ་དབང་ཐོབ་ཤོག༔ ཨོཾ་དྷརྨ་ཛྙཱ་ན་མ་ཧཱ་ཨ་བྷི་ཥིཉྩ་ཧཱུྃ༔ ཧོཿ གསལ་ཞིང་སྟོང་པ་ཆོས་སྐུ། རང་བཞིན་མ་འགག་ལོངས་སྐུ། ཐུགས་རྗེ་ཀུན་ཁྱབ་སྤྲུལ་སྐུ། སྣ་ཚོགས་རང་བྱུང་གི་ངོ་བོ་ཉིད་རིག་པའི་རང་རྩལ་ཡིན་པས།
འགྱུ་བ་ཕྲ་རགས་ཐམས་ཅད་གང་ཤར་བཟོ་མེད་དུ་ཞོག་མཛོད། དེས་ཚིག་གི་དབང་ཐོབ་ཅིང་ཤེས་བྱའི་སྒྲིབ་པ་དག ། ལམ་དུས་སུ་ཀ་དག་དང་ལྷུན་གྲུབ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་འཐོབ་པའི་སྐལ་བ་ཅན་དུ་བྱས་སོ། ། དེ་ནས་མཐའ་རྟེན་བཀའ་གཏད་ནི། གཏོར་སྣོད་དུར་ཁྲོད་དྲག་པོའི་གཞལ་ཡས་ཁང་དུ་གཏོར་མ་ཉིད་དཔལ་ཡེ་ཤེས་ཀྱི་མགོན་པོ་ལེགས་ལྡན་ནག་པོ་ཡབ་ཡུམ་བཀའ་སྡོད་དྲེགས་པ་སྡེ་བརྒྱད་དཀྱིལ་འཁོར་གྱི་ལྷ་ཚོགས་དང་བཅས་པ་དངོས་སུ་གསལ་བ་ལ། ཁྱེད་རང་རྣམས་ཀྱིས་མོས་གུས་དྲག་ཏུ་བསྐྱེད་པས་སྤྱི་བོར་བྱོན། སློབ་དཔོན་གྱི་བཀའ་བསྒོས་པའི་ཚེ། ཁྱེད་རང་རྣམས་ཀྱི་བྱང་ཆུབ་སྒྲུབ་པའི་བར་གཅོད་ནད་གདོན་དགྲ་བགེགས་ཐམས་ཅད་ཚར་བཅད་ཅིང༌། མཐུན་རྐྱེན་ལེགས་ཚོགས་རབ་ཏུ་སྤེལ་བ་སོགས་ཕྲིན་ལས་རྣམ་བཞི་ཐོགས་པ་མེད་པར་སྒྲུབ་པ་ཞལ་གྱིས་བཞེས་པར་མོས་ཤིག །
གཏོར་མ་དང་གསེར་སྐྱེམས་བཤམས་ལ་བྱིན་རླབས་བྱ། ཧཱུྃ༔ དུར་ཁྲོད་རྔམ་ཆེན་མེ་རླུང་འཚུབས་པའི་ཀློང་༔ ཐོད་མཁར་དམར་ནག་ཕོ་བྲང་སོ་སོའི་དབུས༔ བསྟན་པའི་བཀའ་སྲུང་ལས་མཛད་མི་བསྲུན་པ༔ ལེགས་ལྡན་མགོན་པོ་ཕྱག་བཞི་ཕྱག་དྲུག་པ༔ མ་ནིང་དང་ནི་གདོང་བཞི་བྲམ་གཟུགས་ཅན༔ ལས་མགོན་སེང་གདོང་སྲོག་བདག་བྱ་རོག་གདོང་༔ གྲི་གུག་བེང་ཆེན་དམར་ནག་ཏྲག་ཤད་དང་༔ གུར་མགོན་ཨ་གྷོ་ར་དང་སྟག་ཞོན་པ༔
བེར་ནག་ཅན་དང་སེང་ཞོན་མདུང་ཐུང་ཅན༔ ཁྱད་པར་གཟའ་བརྒྱད་ཀི་ཀང་རཱ་ཧུ་ལ༔ ཨེ་ཀ་ཛཱ་ཊི་དུད་སོལ་རེ་མ་ཏི༔ ཚེ་རིང་མཆེད་ལྔ་ཨ་ཕྱི་ཆོས་སྒྲོན་དང་༔ སྲོག་བདག་མ་མོ་དམ་ཅན་རྡོ་རྗེ་ལེགས༔ བཙན་རྒོད་ཁྲག་འཐུང་ཤན་པ་མདུང་དམར་ཅན༔ དྲག་པོ་དགེ་བསྙེན་ཀླུ་དང་བདུད་ཀྱི་རྗེ༔ གིང་ཆེན་ཕོ་མོ་ཤ་ཟ་བྱེ་བ་འབུམ༔ རྒྱལ་ཆེན་པེ་དཀར་ལ་སོགས་གཏེར་སྲུང་དང་༔ སྡེ་དཔོན་སུམ་ཅུ་དྲེགས་བྱེད་ཡང་འཁོར་ལ༔
ཤ་ཁྲག་དམར་གྱི་གཏོར་མ་འདི་འབུལ་ལོ༔ བཞེས་ནས་སངས་རྒྱས་བསྟན་པ་བསྲུང་བ་དང་༔ སྒྲུབ་པའི་རིག་འཛིན་བདག་ལ་བུ་བཞིན་སྐྱོངས༔ སྣང་སྲིད་ལྷ་འདྲེ་མི་གསུམ་དབང་དུ་སྡུས༔ སྐྱེ་འགྲོ་འཇིག་རྟེན་ཕོ་མོའི་སྙིང་བསྒུལ་ལ༔ ཟས་ནོར་ལོངས་སྤྱོད་གནས་འདིར་ཆར་བཞིན་ཕོབ༔ སྙན་གྲགས་མངའ་ཐང་དཔལ་འབྱོར་རྒྱས་པ་དང་༔ བདག་ལ་སྡང་ཞིང་འཚེ་བའི་དགྲ་བགེགས་སྒྲོལ༔ བཅོལ་བའི་ཕྲིན་ལས་ཐོགས་མེད་འགྲུབ་པར་མཛོད༔ དེ་ནས་བཀའ་བསྒོ་བ་ནི།
ཧོ། དུས་གསུམ་གྱི་རྒྱལ་བ་སྲས་དང་བཅས་པ་རྣམས་དང་ཁྱད་པར་དུ། ངེས་དོན་གྱི་སྙིང་པོ་གསང་སྔགས་རྡོ་རྗེ་ཐེག་པའི་བསྟན་པ་རིན་པོ་ཆེ་འཛིན་སྐྱོང་སྤེལ་བའི་ཕྲིན་ལས་ཀྱི་ཉིན་བྱེད་ཇི་སྲིད་ཀྱི་བར་དུ་མི་ནུབ་པའི་གཉེར་ཁ་བླངས་ཤིང༌། བསྟན་པ་སྲུང་བར་ཞལ་གྱིས་བཞེས་པའི་དམ་པའི་ཆོས་སྐྱོང་ཡོངས་ཀྱི་རྒྱལ་པོ། དཔལ་ལྡན་ཡེ་ཤེས་མགོན་པོ། ཡུམ་མཆོག་འདོད་ཁམས་དབང་ཕྱུག ། སྤྲུལ་པ་ཡང་སྤྲུལ་བཀའ་སྡོད་མངག་གཞུག་དང་བཅས་པ་རྣམས་ཀྱིས། ཆོས་སྐུ་ཀུན་ཏུ་བཟང་པོ། ལོངས་སྐུ་རྒྱལ་བ་ཞི་ཁྲོ། སྤྲུལ་སྐུ་མཆོག་གི་རིག་འཛིན་རྣམ་པ་བརྒྱད།
ཨོ་རྒྱན་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། རྗེ་འབངས་ཉི་ཤུ་རྩ་ལྔ། གནུབས་སྟོན་སངས་རྒྱས་ཡེ་ཤེས། ཆོས་རྒྱལ་རྩ་གསུམ་གླིང་པ། རིག་འཛིན་ཧཱུྃ་ནག་འགྲོ་འདུལ། རིག་འཛིན་མི་འཇིགས་རྡོ་རྗེ་ནས་རྩ་བའི་བླ་མ་སཱུརྻ་རསྨིའི་བར་དུ་བྱོན་པའི་རྩ་བ་དང་བརྒྱུད་པར་བཅས་པ་རྣམས་ཀྱི་བཀའ་དང་དམ་ལས་མི་འདའ་བར་དམ་ཚིག་གི་རིམ་པར་རྗེས་སུ་དགོངས་ལ། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། ཆོས་མི་ནུབ་པའི་རྒྱལ་མཚན་ཚུགས།
བླ་མ་དམ་པའི་སྐུ་ཚེ་སྲིངས། མཛད་ཕྲིན་སྤེལ། བསྟན་པ་རིན་པོ་ཆེར་རིམ་འགྲོ་དང་བཀུར་སྟི་བཅས་ཏེ་བླ་ནས་བླ་རུ་སྤེལ་ཅིག ། སེམས་ཅན་གྱི་ཕན་བདེ་སྤེལ། འཇིག་རྟེན་གྱི་རྒུད་པ་སོལ། སྣོད་བཅུད་ཀྱི་ལེགས་ཚོགས་སྐྱེད། གདུག་ཅན་གྱི་གཉའ་ནས་ནོན། དམ་ཅན་གྱི་སྡོངས་གྲོགས་གྱིས། དམ་མེད་ཀྱི་དབང་པོ་སྣུབས། ཐར་འདོད་ཡོངས་ཀྱི་རེ་བ་སྒྲུབས་ཤིག
ཁྱད་པར་དུ་རིག་པ་འཛིན་པ་འདི་ཉིད་དམ། རྡོ་རྗེའི་སློབ་མ་འདི་ཁྱེད་ལ་གཏད་ཀྱིས་ལུས་དང་གྲིབ་མ་བཞིན་དུ་སྲུངས་ཤིག ། ཇི་སྲིད་བྱང་ཆུབ་མ་ཐོབ་ཀྱི་བར་དུ་ཕྱིའི་དགྲ་ནང་གི་བགེགས། གསང་བའི་བར་དུ་གཅོད་པ་ཐམས་ཅད་ལས་སྲུངས་ཤིག ། མདུན་ནས་བསུས་ཤིག ། རྒྱབ་ནས་སྐྱོར་ཅིག ། འགལ་རྐྱེན་དང་གཡོལ་ཅིག ། མཐུན་རྐྱེན་དང་སྤྲོད་ཅིག ། གལ་ཏེ་ཞི་བའི་ཐབས་ཀྱིས་འདུལ་མ་ནུས་ན་གང་དང་འཚམས་པའི་ཕྲིན་ལས་དྲག་པོས་ཚར་ཆོད་ཅིག ། སྡང་བའི་དགྲ་སོད།
གནོད་པའི་བགེགས་ཆོམ། བར་ཆད་ཀྱི་རྐྱེན་ཟློག ། བསམ་པ་སྒྲུབས། རེ་བ་སྐོངས། ཚེ་སྲིངས། དཔལ་སྐྱེད། རྒྱགས་མཐུད། ཕྱིའི་ཚེ་བསོད། ནང་གི་ཉམས་རྟོགས། གསང་བའི་ཡེ་ཤེས་དང་ཡོན་ཏན་མ་ལུས་པ་གོང་ནས་གོང་དུ་སྤེལ་ནས།
དམ་པའི་ཕྲིན་ལས་བླར་འཕེལ་བར་མཛད་དུ་གསོལ་ལོ། ། བསམ་པ་ངན་པ་རྒྱུད་ལ་མི་སྐྱེ་བར་མཛད་དུ་གསོལ། བྱས་ཚད་གཞན་དོན། བསམ་ཚད་བླ་མ། གང་བརྩམ་ཆོས་དང་མཐུན་པར་མཛད་དུ་གསོལ། ཁྱད་པར་དུའང་རིན་ཆེན་བྱང་ཆུབ་ཀྱི་སེམས་རིན་པོ་ཆེ་མ་སྐྱེས་པ་སྐྱེས། སྐྱེས་པ་མི་ཉམས་ཤིང་གོང་ནས་གོང་དུ་འཕེལ་བར་མཛད་དུ་གསོལ། ཐབས་ལ་མཁས་པའི་ཕྲིན་ལས་ཀྱི་སྒོ། ལུས་ལ་གཟི་བརྗིད། ངག་ལ་ནུས་པ།
སེམས་ལ་ཏིང་ངེ་འཛིན་ཁྱད་པར་ཅན་ཐོབ་ནས། སྣང་བ་དབང་དུ་བསྡུས། ཕས་རྒོལ་ཟིལ་གྱིས་གནོན། དགྲ་གདོན་ཐལ་བར་བརླག་པ་སོགས་ཕྲིན་ལས་རབ་འབྱམས་ལ་དབང་འབྱོར། ཆོས་བཞིན་ཡིད་ལ་བསམ་པའི་དོན་ཐམས་ཅད་བདེ་བླག་ཏུ་འགྲུབ་པ་དང༌། མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ལ་སྦྱོར་ཅིག ། ཆོས་སྐྱོང་མཐུ་མ་ཆུང༌། དམ་ཅན་རྩལ་མ་ཞན། མངོན་པར་འདོད་པའི་དངོས་གྲུབ་བདེ་བླག་ཏུ་སྩོལ་ཅིག ། བླ་རྡོ་སྲོག་འཁོར་ཐོགས་ནས༔
ཧཱུྃ༔ དཔལ་ཆེན་ཡེ་ཤེས་མགོན་པོ་ཡི༔ འདི་ནི་བླ་རྡོ་སྲོག་ཡིག་སྟེ༔ སྐལ་ལྡན་བུ་ལ་དབང་བསྐུར་བས༔ སྒྲུབ་ཅིང་བསྟེན་པའི་དབང་ཐོབ་ཤོག༔ ཨོཾ་མ་ཧཱ་ཀཱ་ལ་ཡ་དཱ་ཧྲྀ་དྷ་ཡ་ཤ་ལ་ཨ་བྷི་ཥིཉྩ་ཧཱུྃ༔

དེ་ལྟར་ནམ་མཁའ་གང་བའི་དབང་ལྷ་རྒྱལ་བ་སྲས་དང་བཅས་པ་རྣམས་ཀྱི་བཀྲ་ཤིས་པའི་གླུ་དབྱངས་དི་རི་རི་སྒྲོགས་བཞིན་པར། མེ་ཏོག་གི་ཆར་དབབ་པའི་དགེ་ལེགས་ཀྱི་སྣང་བས་ཕྱོགས་དུས་ཀུན་ཏུ་ཡོངས་སུ་ཁྱབ་པའི་མོས་པ་མཛོད། ཧཱུྃ༔ ཆོས་དབྱིངས་ངང་ལས་རང་བྱུང་དྲག་པོའི་སྐུ༔ ཤིན་ཏུ་མི་བཟད་དཔལ་ལྡན་ནག་པོ་ཆེ༔ བླ་མེད་རྡོ་རྗེ་ཐེག་པའི་བསྟན་པ་སྐྱོངས༔ ཡེ་ཤེས་མགོན་པོ་སྡེ་ལྔའི་བཀྲ་ཤིས་ཤོག༔ དབང་བཞི་མཐའ་རྟེན་དང་བཅས་པ་ལེགས་པར་ཐོབ་ནས་དབང་སྲོག་དམ་ཚིག་ལ་གནས་པ་གལ་ཆེ་སྟེ་གཞུང་ལས། ཧོཿ དེང་ཕྱིན་ཆད་ཆོས་སྐྱོང་མགོན་པོ་ནག་པོའི་སྐུ་གསུང་ཐུགས་ཀྱི་དམ་ཚིག་རྣམས་མིག་འབྲས་བཞིན་དུ་བསྲུང་དགོས་ཏེ༔ སྐུའི་དམ་ཚིག་ཏུ་ལུས་རྒྱན་ཐམས་ཅད་ནག་པོར་བྱ་ཞིང་༔
གནས་ནག་དུར་ཁྲོད་དང་ཤིང་གཅིག་གི་དྲུང་དུ་སྒྲུབ་པར་བརྩོན༔ བྱ་ནག༔ ཁྱི་ནག༔ གཅན་སྤྱང་ནག་པོ༔ དུད་འགྲོ་ནག་པོ་སོགས་ལ་མི་འཚེ༔ རྒྱུན་དུ་རྟ་ནག་དང་གཡག་ནག༔ བརྟན་དར་ནག་པོ་འཆང་༔ རྟེན་ཐུགས་དང་མཁར་ཁང་ནག་པོར་བྱ་ཞིང་༔ ཁ་བད་ཐོད་རྩལ་གྱིས་བརྒྱན༔ གསུང་གི་དམ་ཚིག་ཏུ༔
སྔགས་བཟླས་དྲག་སྔགས་ནག་པོ་བགྲང་ཕྲེང་རཀྴ་ནག་པོའི་ཕྲེང་བ༔ ཐུན་ནག་གི་རྫས༔ གསང་གྲོགས་ནག་མོ་བྱ༔ ཐུགས་ཀྱི་དམ་ཚིག་ཏུ༔ བླ་རྡོ་ནག་པོ་དང་བླ་འཁོར་དར་ནག་སྲོག་ཡིག་གྲི་སྙིང་འཆང་ཞིང་༔ གཞི་ནག་པོ་མི་འགྱུར་བའི་ཏིང་ངེ་འཛིན་ལ་རྒྱུན་དུ་གནས་པར་བྱ༔ ཡོན་ཏན་གྱི་དམ་ཚིག་ཏུ༔ འབྲུ་ནག་གཏོར་མཆོད་བསྐང་རྫས་ནག་པོ་ལས་སྔགས་ལ་བརྩོན་ཞིང་མ་ཆག་པར་བྱ༔ ཕྲིན་ལས་ཀྱི་དམ་ཚིག་ཏུ༔ རྦད་བསད་ནག་པོའི་འཁོར་ལོ་བསྐོར་ཞིང་བཟློག་ནག་ཧོམ་ནག་དགུག་མནན་སོགས་བྱ༔
དེ་ལྟར་ཁྱེད་རང་རྣམས་རྒྱུན་དུ་མགོན་པོའི་དམ་ཚིག་དང་མ་བྲལ་ན༔ བུ་བཞིན་དུ་སྐྱོང་ཞིང་ལུས་དང་གྲིབ་མ་བཞིན་དུ་འཁོར་ཏེ༔ སངས་རྒྱས་ཀྱི་བསྟན་པ་གཉན་པོ་སྲུང་བའི་རྫུ་འཕྲུལ་གྱད་ཆེན་གྱི་རྫོང་བཙན་ཞིང་བྱ་ར་འགྲུབ་པར་འགྱུར་རོ༔ ཞེས་གསུངས་པའི་རྡོ་རྗེའི་དམ་ཚིག་གི་རིམ་པ་ལ་སྤང་བླང་ཚུལ་བཞིན་དུ་བྱ་སྙམ་པས་འདིའི་རྗེས་ཟློས་མཛོད། གཙོ་བོ་རྡོ་རྗེ་འཛིན་པ་ཆེ༔ དམ་པའི་བཀའ་ནི་ལེགས་བསྩལ་པ༔ དམ་ཚིག་མི་གཡེལ་སྲོག་ལྟར་བསྲུང་༔
ལན་གསུམ། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ།
དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ། རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར།
ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱའོ། ། དཔལ་ལྡན་དུས་གསུམ་རྒྱལ་བའི་བསྟན་སྲུང་གཙོ། ། ཡེྃ་ཤེྃས་འཇིག་རྟེན་ཀུན་ལ་མངའ་བསྒྱུར་བའི། ། མགོྃན་པོྃའི་དབྃང་ཆོག་གསཾང་སྔཾགས་རྣལ་འབྱོར་ལུགས། ། བསྟནཾ་འཛཾིན་སྐྱེས་བུར་བསྐུར་གྱིས་ཐུན་མོང་མིན། དེ་དག་ནི་ཞེ་བདུན་པ་དཔལ་ལྡན་ཡེ་ཤེས་མགོན་པོ་སྡེ་ལྔའི་དབང་བསྐུར་གྱི་ལེ་ཚན་ནོ།། །།
༈ དཔལ་ལྡན་ལས་མགོན་ཞིྃང་སྐྱོྃང་གི ། དྲེྃགས་པྃའི་སྲོྃག་ཐིག་དམག་འགྱེད་རྒྱུད། ། རུ་དར་ནག་པོའི་སྲོག་གཏད་དབྃང༌། ། གབ་བསྡེབས་བཀྲལ་ལ་རྗེས་གནང་སྩོལ། ཞེ་བརྒྱད་པ་དཔལ་མགོན་ཞིང་སྐྱོང་ལེགས་ལྡན་རྔམ་ཀློང་གི་དབང་བསྐུར་དྲེགས་པའི་སྲོག་ཐིག་དམར་པོ་བཀླག་ཆོག་ཏུ་དགོད་པ་ལ། སྦྱོར་དངོས་རྗེས་གསུམ་སྟེ། གཞུང་ལས། སྔོན་འགྲོ་དངོས་གཞི་རྗེས་གསུམ་སྟེ༔ རྫས་བསགས་ཆས་རྣམས་བཀྲམ་པ་དང་༔ དབང་བསྐུར་ལུང་འབོག་མེ་ཏོག་འཐོར༔
བསྔོ་སྨོན་བགྱི་སོགས་རྣམ་གསུམ་སྟེ༔ ཞེས་གསུངས་པས། སྦྱོར་བ་བཅའ་བཤམ་ལ། ཡང་དེ་ཉིད་ལས། ཐོག་མར་རྫས་དགྲམ་སྒྲུབ་པ་ནི༔ ཤིན་ཏུ་གཙང་བའི་སྟེགས་བུའི་ཁར༔ རས་བྲིས་སམ་ནི་འབྲུ་ཚོམ་བཤམ༔ དེ་དབུས་དཔལ་མགོན་གཏོར་མ་ནི༔ སྙིང་བཤོས་པདྨ་འདབ་བཞིས་བསྐོར༔ རྩེ་མོར་རྒྱན་བཀྲ་ལེགས་པར་གདགས༔
སྡེ་བརྒྱད་གྲངས་ཀྱི་རིལ་བུས་བསྐོར༔ མགོན་པོའི་ཙ་ཀ་ལི་ཡང་གཟུགས༔ རྒྱུད་ལ་དར་ནག་གདུགས་ཀྱང་དབུབ༔ ཇི་ལྟར་མཛེས་ཤིང་དྭངས་པར་བྱ༔ གཡས་སུ་བུམ་པ་ཚད་ལྡན་ནང་༔ རྫས་སྨན་དྲི་བཟང་ཆུ་ཡིས་གཏམས༔ ཁ་རྒྱན་མགུལ་ཆིངས་ཚང་བར་བྱ༔ གཡོན་དུ་བླ་འཁོར་སྲོག་རྟེན་བཞག༔ མདུན་དུ་སྨན་རཀ་མཆོད་གཞུང་བསྒྲིག༔ གཞན་ཡང་དབང་ཆས་སྣ་ཚོགས་དགྲམ༔
མཛེས་པའི་འཕན་དར་ཚོགས་ཀྱང་དགོད༔ བག་དྲོ་ལྷུན་ཆགས་ལྡན་པར་བྱ༔ ཞེས་གཞུང་དོན་ལས་གསལ་བར་བསྟན་པ་ལྟར་དང༌། བྷནྡྷ། རིག་ཙཀ ། དཀྱིལ་འཁོར་དང་མེ་ལོང༌། རུ་མཚོན་དང་གཏོར་ཟོར། སྡེ་བརྒྱད་སྤྱི་གཏོར། སྲོག་འཁོར་དང་བླ་རྟེན་བཅས་དགོས་པའི་ཡོ་བྱད་འདུ་བྱའོ། ། དེ་ནས་དངོས་གཞི་ལ།
གཞུང་ལས། མགོན་པོའི་ལས་བྱང་གཞུང་བཞིན་བཏང་༔ བསྙེན་པར་བསྐྱལ་ཏེ་ཚོགས་བགྱིས་ནས༔ ཞེས་པས་ཐོག་མར་རྩ་གསུམ་གང་རུང་གི་ལས་གཞུང་སྔོན་དུ་སོང་ནས་བསྙེན་པ་ཅི་འགྲུབ་བྱ། དེ་ནས་ལས་བྱང་སྒྲུབ་པའི་ཕྲིན་ལས་ཁྲག་འཐུང་རབ་འབར་གྱི་གཞུང་བསྲང་བདག་མདུན་དབྱེར་མེད་དུ་བསྒྲུབས་ལ་བསྙེན་པའི་མཐར། བུམ་སྒྲུབ། མཆོད་བསྟོད། འོད་ཞུ། རིག་མེ་དོར་བ། གནང་ཞུས་སོགས་སོང་ནས་ཆོས་སྲུང་སྤྱི་དང་དགོས་སྲུང་ནས་ཚོགས་དྲང་བའི་བར་གཏོང༌།
བསྐུར་བ་ལ་གཞུང་ལས། སློབ་མ་ཐམས་ཅད་གྲལ་དུ་འཁོད༔ ཐོག་མར་བཀའ་བསྒོ་མཚམས་གཅོད་བྱ༔ མཎྜལ་འབུལ་ཞིང་ཁྲུས་ཀྱང་བྱ༔ ལོ་རྒྱུས་གཞུང་བསྲངས་རྒྱུ་འབྲས་བཤད༔ དེ་ནས་དངོས་གཞིར་འཇུག་པ་ནི༔ གསོལ་བཏབ་ཐ་ཚིག་བསྒྲག་པར་བྱ༔ ཞེས་པ་ལྟར་ཐོག་མར་ཁྲུས་བསྩལ་པ་ནི། ཇི་ལྟར་བལྟམས་པ་ སོགས། ལས་བུམ་གྱི་ཆུས་ཁྲུས་བྱ།
དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌།
སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་རྩ་གསུམ་མགོན་པོའི་ལྷ་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པ་ལ་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ།
༈ ལོ་རྒྱུས་ཀྱི་འཁྱོགས་མཚམས་ནི། འདི་ནི་དཔལ་ལྡན་མ་ཧཱ་ཀཱ་ལའི་སྨིན་བྱེད་ཀྱི་དབང་བསྐུར་སྒྲུབ་པའི་སྐབས་སུ་བབ་པ་སྟེ། དེའི་ལོ་རྒྱུས་ཅུང་ཟད་སྙན་དུ་གསོལ་ན། ཨོ་རྒྱན་རྩ་གསུམ་གླིང་པས་ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས་གཏེར་གནས་སུམ་ཅུ་རྩ་དགུ་ལས་ཟབ་གཏེར་བདུན་ཅུ་རྩ་ལྔ་སོགས་རིམ་པར་བཞེས་པའི་ནང་ཚན། ཇོ་བོ་གཟེ་རྒྱལ་གྱི་གངས་ཁྲོད་དམར་ནག་རཀྟའི་མཚོ་ནས་སྤྱན་དྲངས་པའི་དཔལ་ལྡན་ཞིང་སྐྱོང་རྔམ་ཀློང་གི་སྒྲུབ་ཐབས་དང་ཕྲིན་ལས་མངོན་སྤྱོད་ཀྱི་ལས་ཚོགས་ཇི་སྙེད་བཞུགས་པ་ལས། སྐབས་སུ་བབ་པ་ཡེ་ཤེས་མགོན་པོ་སེངྒེའི་གདོང་པ་ཅན་གྱི་སྨིན་བྱེད་ཀྱི་དབང་བསྐུར་སྒྲུབ་པ་ཡིན་པས། དེའི་ལོ་རྒྱུས་མདོ་ཙམ་སྨོས་ན། ཐུན་མོང་འཇིག་རྟེན་གྱི་སྣང་ཚུལ་ལྟར་ན། གཞུང་ལས། སྔོན་འོག་མིན་ལྕང་ལོ་ཅན་ནས་ལྷའི་བུ་གཟི་བརྗིད་འོད་འབྱིན་ཚེ་འཕོས་ནས་རི་མ་ལ་ཡའི་མདུན་དུ༔
བྲམ་ཟེ་ཉེ་བར་གནས་པ་ལས་རབ་ཏུ་བྱུང་བའི་དགེ་སློང་ཀུན་དགའ་གཞོན་ནུ་ཞེས་པ་དེ་ཉིད་སྨད་འཚོང་མ་ཀུན་འདུས་མ་ཞེས་པ་ལ་ཉེར་ལེན་འབྲེལ་བས་ལྟུང་བའི་ཆ་ལས་ཚེ་འཕོས་པས༔ ཕམ་སེམས་ཀྱི་ཤུགས་ཀྱིས་ཕ་ལྷ་དང་ཡུམ་གནོད་སྦྱིན་མོ་གཉིས་མུན་རུབ་ཏུ་བདུད་འགྱུ་བའི་ཚེ་མ་ལ་ཡ་བམ་རིའི་རྩེར་བཤོས་པས་བུ་སེངྒེའི་མགོ་བོ་ཡོད་པ་ཞིག་ཏུ་རྫུས་སྐྱེས་སུ་གྱུར༔ དེའི་ཚེ་གླིང་དེ་ལ་དབང་བསྒྱུར་ཞིང་ཀུན་གྱིས་གླགས་མི་རྙེད་པ་འཇིག་རྟེན་ཕུང་འཚེངས་ལེགས་ཉེས་སུ་འབེབས་པ་ཞིག་ཏུ་མངོན་པས༔ དཔལ་གསང་བའི་བདག་པོས་དམ་དུ་བཞག་ནས་རྡོ་རྗེ་ཐེག་པའི་དཀྱིལ་འཁོར་དུ་བཅུག་ཅིང་གསང་མཚན་གྷ་ཡ་དྷ་ར་ཞེས་སུ་གསོལ༔ ཡེ་ཤེས་དང་ལས་ལ་གྲུབ་པའི་ཕྱིར་མཁའ་འགྲོ་ཀུན་འདུས་མ་ལ་སི་ན་ར་མ་ཞེས་ལུས་མ་སྤངས་པར་བསྟན་པའི་བྱ་ར་འགྲུབ་པར་སྦྲན༔ དེའི་ཚེ་ཡེ་ཤེས་སྤྲོས་པའི་རྒྱུད་ལས༔ ཡབ་ཁྱབ་བདག་ཧེ་རུ་ཀས་མ་རུངས་འདུལ་བ་ཁྲོ་བོའི་རྒྱལ་པོ་དང་༔ ཡུམ་རྡོ་རྗེ་དབྱིངས་ཀྱི་རྣལ་འབྱོར་ཀུན་འདུས་མཁའ་འགྲོ༔ སྲས་གཞོན་ནུ་ལེགས་གྲུབ་རྡོ་རྗེ་རྩལ༔ ཡུམ་རྡོ་རྗེ་རབ་རྒྱུ་མ་ཞེས་པ་ཡེ་ཤེས་དང་ལས་ཀྱི་སྲུང་མར་གྱུར༔
བར་དུ་རིག་འཛིན་པདྨ་འབྱུང་གནས་ཀྱིས་གསང་སྔགས་བླ་མེད་ཀྱི་ཐེག་པའི་དཀྱིལ་འཁོར་དུ་བཅུག་གནས་ཡུལ་ཐམས་ཅད་ཀྱི་གཉེར་བྱང་གཏད་དེ། འཁོར་དྲུག་གི་གླིང་དང་ཁྱད་པར་གྱི་གླིང་བཅུ་གཉིས་བཅས་ཀྱི་ཕྲིན་ལས་ཀུན་འགྲུབ་པའི་བྱེད་པོར་མཛད་ནས༔ ཁྱབ་བདག་ཁྲག་འཐུང་ཧེ་རུ་ཀ་དཔལ་ལྡན་ཞིང་སྐྱོང་དབང་པོ་ཡབ་ཡུམ་དྲེགས་པ་སྡེ་བརྒྱད་ཀྱི་འཁོར་བཅས་དང་བསྟན་པའི་བྱ་ར་སྒྲུབ་པ་པོ་ཞེས་བསྔགས་པར་བརྗོད་དེ་གཏེར་ཁ་ཐམས་ཅད་ཀྱི་སྲུང་མར་བསྐོས༔ རྡོ་རྗེ་ཐེག་པའི་བསྟན་པ་རིན་པོ་ཆེ་སྐྱོང་བའི་ཐ་ཚིག་ཕུལ༔ དེས་ན་ཆོས་སྐྱོང་ཐམས་ཅད་ཀྱི་ཕྲིན་ལས་གཅིག་འདུས་ལྟར་མངོན་སྤྱོད་ཐོག་ལྟར་འབེབས་པའི་ནུས་པ་དང་ལྡན༔ སྒྲུབ་པའི་གྲོགས་རླུང་གི་ཕོ་ཉ་ལྟར་བསྐུལ་བདེ༔ སྒྲུབ་པ་པོ་ལ་འཁུ་ལྡོག་མེད༔ ཡེ་ཤེས་པ་དང་རོལ་རྩལ་མཉམ༔ ཕ་རོལ་གྱི་དགྲ་ལ་རྟགས་འབྱིན་པ་གཤིན་རྗེའི་དམོད་པ་དུག་མདའི་ནུས་པ་དང་འགྲན་ཡར་བཟོད་པའི་ངད་འབྱིན༔ བཀའ་སྐྱོང་དཀོར་ནོར་གཉེར་བའི་ཆོས་སྐྱོང་ནག་པོ་རབ་འབར་དུ་གྲགས་པ་ཡིན་ཕྱིར་ཀུན་ལས་ཀྱང་འགྲན་ཟླ་དང་བྲལ་བའོ༔
དོན་དུ་དཔལ་འཁོར་ལོ་སྡོམ་པའི་གང་འདུལ་གྱི་རྣམ་པར་འཕྲུལ་བ་ཡིན་ཏེ། དེའང་གཞུང་ལས། འདི་ཉིད་ཡེ་ཤེས་མགོན་པོའི་ཕྱིར༔ ཆོས་སྐྱོང་ཀུན་གྱིས་འགྲན་ཟླ་བྲལ༔ ཁྱད་པར་འཁོར་ལོ་སྡོམ་པ་ཡི༔ གང་འདུལ་སྙིང་རྗེའི་རྩལ་ཆེན་གྱི༔ ཉིད་ཞི་ཁྲོ་གར་སྤྲུལ་པའྀ་ལྷ༔ སེམས་ཅན་སོ་སོའི་སྣང་ངོ་རུ༔ བསྟན་པའི་བྱ་ར་མེལ་ཚེའི་ཚུལ༔ དཔའ་བོ་སེངྒེའི་གདོང་དུ་གྲགས༔
བཞུགས་ཡུལ་ངེས་པ་མ་མཆིས་ཀྱང་༔ བརྡའི་བྱེ་བྲག་མཚོན་པའི་ཕྱིར༔ སྲིད་པ་གསུམ་ལ་དབང་བསྒྱུར་ཞིང་༔ འཇིག་རྟེན་དྲེགས་པའི་ཆ་ལུགས་འཆང་༔ གནས་ནི་ཁྱབ་འཇུག་སེངྒེ་བྲག༔ སྤྲུལ་པས་གང་གཉན་རྩ་གཉིས་དང་༔ མཚོ་ཆེན་དྲུག་ཅུ་རྩ་གཉིས་ཁྱབ༔ དུར་ཁྲོད་བརྒྱད་ལ་རྔམ་པར་རྒྱུ༔ མ་མོ་བཅུ་དྲུག་རྟག་ཏུ་རོལ༔ རབ་རྒྱུའི་སྲང་ཁ་ཉེར་བརྒྱད་ཉུལ༔
ཕོ་བྲང་དགུ་ཡི་བདག་པོར་སྐྱོང་༔ རྩ་བ་གསུམ་གྱི་གཉེར་གཏད་འཛིན༔ ཚང་ཚིང་འཁྲིགས་དང་ཧ་ཧ་རྒོད༔ རྔམ་སྒྲ་བསིལ་བ་ཚལ་ཆེན་དང་༔ སྒྱུ་མའི་སྐུ་ཉིད་གར་དགུ་སྟོན༔ བསྟན་པའི་བྱ་ར་དབྱིངས་ནས་འདེབས༔ ནག་པོ་སྟོང་གི་གཙོ་བོ་མཛད༔ མ་རུངས་དཔུང་ཚོགས་རབ་ཏུ་མཐར༔ རྡུལ་མཚོན་རླུང་གི་འཁོར་ལོའི་དཔལ༔ དགྲ་བགེགས་སྲོག་རྩའི་སྦུབས་སུ་བསྣུན༔
བཀའ་སྐྱོང་ནོར་བསྙགས་ཆས་ལ་གཉེར༔ ལས་ལ་མཐའ་སྡུད་ཀུན་ལ་རྒྱུ༔ འདའ་བཞི་ཐིག་ལེའི་བབས་རྒྱུན་སྲུང་༔ མུ་སྟེགས་སྟོང་ཡང་དམོད་ཙམ་བརླག༔ སྒྲུབ་ལ་དམ་ཚིག་སྙིང་ལྟར་བརྩེ༔ དེ་བས་བཀའ་སྐྱོང་མཆོག་གྱུར་ཉིད༔ ཞེས་གསུངས་པ་བཞིན་དཔལ་བདེ་མཆོག་འཁོར་ལོ་སྡོམ་པའི་གང་འདུལ་ཡེ་ཤེས་ཀྱི་སྒྱུ་འཕྲུལ་ཚད་མེད་སྙིང་རྗེའི་རོལ་རྩལ་ལས། གང་འདུལ་དེར་སྟོན་གྱི་རྣམ་རོལ་ཞི་ཆགས་ཁྲོ་བོའི་ཚུལ་དང༌། ཁྱད་པར་དུ་འཇིག་རྟེན་ལས་ཀྱི་མགོན་པོའི་རྣམ་པར་འཕྲུལ་ཞིང་གནས་མཆོག་དཔལ་གྱི་ཙཱ་རི་ཏྲ་སོགས་གནས་ཉི་ཤུ་རྩ་བཞི༔ ཡུལ་སུམ་ཅུ་སོ་གཉིས།
དུར་ཁྲོད་ཆེན་པོ་བརྒྱད་ཀྱི་བདག་པོ། འཇིག་རྟེན་དྲེགས་བྱེད་ཐམས་ཅད་ལ་དབང་དུ་བྱེད་པའི་རྒྱལ་པོར་གྱུར་པ་ཙམ་མ་ཚད་རང་བཞིན་ལོངས་སྐུའི་ཞིང༌། བདེ་བ་ཅན་གྱི་ཞིང་ཁམས་ཀྱི་གཉེར་སྲུང་ཡང་འདི་ཉིད་ཡིན་ནོ། ། དེ་ལྟ་བུའི་དཔལ་ཡེ་ཤེས་ཀྱི་མགོན་པོ་ཞིང་སྐྱོང་རྔམ་ཀློང་གི་དཀྱིལ་འཁོར་དུ། སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེའང་བདག་ཉིད་ཀྱིས་བགྱི་འོས་རྣམས་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་འབུལ་བར་ཞུ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ ཆེ་མཆོག་དཔའ་བོ་ཧེ་རུ་ཀཿ
རྡོ་རྗེ་རྒྱལ་པོ་དགོངས་སུ་གསོལ༔ སྐལ་ལྡན་དད་མོས་ཡང་དག་པས༔ མགོན་པོས་ལས་ཀུན་དེང་གནང་སྩོལ༔ ཅེས་པའི་ལན་དུ་སློབ་དཔོན་གྱི་ངག་ལས་གསན་པར་ཁྱབ་པ་གདའ། ཧོཿ ཁྱེད་རྣམས་ངེས་པར་སྣོད་ལྡན་ནམ༔ འདི་ནི་ཁྲག་འཐུང་དཀྱིལ་འཁོར་ཏེ༔ གཉན་ཅིང་སྐལ་མེད་གཤེད་དུ་རེག༔ དེ་བས་ཁས་ལོངས་དབང་མཆོག་སྦྱིན༔ དེ་ནས་སྔོན་འགྲོ་སྐྱབས་སེམས་སྡོམ་བཟུང་རྣམས་ཆབས་ཅིག་ཏུ་སྒྲུབ་པ་ཡིན་པས་དམིགས་པ་འདི་ལྟར་མཛོད༔
མདུན་གྱི་ནམ་མཁར་པད་ཟླའི་གདན་ལ་བླ་མ་དང་འཁོར་ལོ་སྡོམ་པ་དབྱེར་མེད་ཀྱི་ངོ་བོར་བཞུགས་པའི་ངང་མདངས་ཐུགས་རྗེའི་རྣམ་རོལ། དཔལ་མགོན་སྲུང་མའི་ཚོགས་དང་བཅས་པ་དགོངས་ཀློང་ཟབ་གསལ་མཆོག་ཏུ་བཞུགས་པའི་སྤྱན་སྔར་ཕྱག་འཚལ་བ་སཽགས་བསགས་སྦྱང་སོ་སོའི་འདུན་པ་དང༌། ཕྱི་ལྟར་སོ་ཐར་གྱི་སྐྱབས་འགྲོ། ནང་ལྟར་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་དེ་བསྲུང་སྙམ་པས་འདིའི་རྗེས་ཟློས་མཛོད། རྡོ་རྗེ་སློབ་དཔོན་སངས་རྒྱས་དཔལ༔ དུས་གསུམ་བཞུགས་ལ་ཕྱག་འཚལ་ལོ༔ མཆོག་གསུམ་བསྟན་པའི་ཞིང་གྱུར་ལ༔ གཉིས་མེད་ཡིད་ཀྱིས་སྐྱབས་སུ་མཆི༔ དངོས་འབྱོར་ཡིད་ཀྱིས་རྣམ་སྤྲུལ་པའི༔
དག་པའི་མཆོད་པ་བཞེས་སུ་གསོལ༔ དངོས་གྲུབ་བར་དུ་གཅོད་པའི་བགེགས༔ ཉེས་བྱས་མ་ལུས་བཤགས་པར་བགྱི༔ ཕྱོགས་བཅུ་འཁོར་གསུམ་དག་པའི་ཆོས༔ མ་ཆགས་སྤྱོད་ལ་རྗེས་ཡི་རང་༔ དག་པ་མཐའ་བཞིའི་དྲི་མ་མེད༔ རྫོགས་པའི་བྱང་ཆུབ་སེམས་བསྐྱེད་དོ༔ བདེ་གཤེགས་བྱང་ཆུབ་སེམས་དཔའ་ལ༔ དག་པ་གསུམ་གྱི་ལུས་འབུལ་ལོ༔ ཚེ་རབས་བགྲང་བའི་ལས་རྣམས་ཀུན༔
བསྡུས་ཏེ་བྱང་ཆུབ་ཆེན་པོར་བསྔོ༔ ཕར་ཕྱིན་དྲུག་ལ་སློབ་སྡོམ་བཟུང་༔ མ་བསྒྲལ་བསྒྲལ་ཞིང་མ་སྒྲོལ་སྒྲོལ༔ དབུགས་དབྱུང་མྱ་ངན་འདས་ལ་འགོད༔ ཅེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང༌། སྐྱབས་ཡུལ་རྣམས་འོད་དུ་ཞུ་ནས་ཁྱེད་རང་རྣམས་ལ་ཐིམ་པས་རྒྱུད་བྱིན་གྱིས་བརླབས་པར་མོས་ཤིག ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ བདག་ཅག་ཡང་དག་སྐལ་བར་ལྡན༔ སྔོན་ནས་སྨོན་ལམ་ལས་ཀྱིས་འབྲེལ༔
དེང་འདིར་གསོལ་འདེབས་གདུང་བ་ཡིས༔ བསྐུལ་ཏེ་དམ་ཚིག་སྲོག་ལྟར་འཛིན༔ དམ་ཚིག་འབོག་ཕྱིར་རྡོ་རྗེ་མནའ་ཆུ་སྦྱིན་པ་ལ་ནང་མཆོད་བདུད་རྩི་ཐོགས་ནས། ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ དམ་སྲུང་མཆོག་གི་དངོས་གྲུབ་ཐོབ༔ དམ་མེད་དམྱལ་བའི་ས་བོན་སྨིན༔ དེ་ནས་དམ་ཚིག་ཆུ་འདི་འཐུང་༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་སྙམ་པས་འདིའི་རྗེས་ཟློས་མཛོད༔ ཨོཾ་ས་མ་ཡ་ཨི་དནྟེ་ན་ར་ཀན༔
ལན་གསུམ། དེ་ནས་དབང་གི་གཞི་སྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཀྱིས་སྒོ་གསུམ་གྱི་གནད་ལེགས་པར་གཅུན་ཏེ་དམ་ཚིག་པའི་ལྷ་སྐུ་འདི་བཞིན་གསལ་ཐོབ་ཅིག༔ ཨོཾ་ཨ་མྲྀ་ཏ ས་བསང༌། སྭ་བྷཱ་ཝ ས་སྦྱངས། ཧོཿ བདག་གཞན་སྣོད་བཅུད་དང་བཅས་པར་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སྐད་ཅིག་གིས་ཨེ་མཐིང་ནག་མེ་རི་འབར་བའི་དབུས་སུ་པད་ཉི་རོའི་གདན་ལ༔ རྡོ་རྗེ་ནག་པོ་རྩེ་དགུ་པའི་ལྟེ་བར་ཧཱུྃ་གིས་མཚན་པ་དྲན་རྫོགས་སུ་བསྐྱེད་པའི་དཔལ་ཆེན་མ་ཧཱ་ཀཱ་ལ་སེངྒེའི་གདོང་པ་ཅན༔ སྐུ་མདོག་མཐིང་ནག་རབ་ཏུ་ཁྲོས་པའི་ཆ་ལུགས་ཅན་དུར་ཁྲོད་གྱི་རྒྱན་གྱིས་མཛེས་པ་ཕྱག་གཡས་པས་རུ་དར་དང་གཡོན་པས་གཏོར་ཆེན་བསྣམས་པ༔ སྒེག་ཅིང་དཔའ་ལ་ཞབས་གཉིས་དོར་ཐབས་སུ་བགྲད་དེ་ཡུམ་སེང་གདོང་མ་དམར་མོའི་སྐུ་ལ་འཁྲིལ་ནས་བསྐལ་པའི་མེ་རི་རབ་ཏུ་འབར་བའི་དབུས་སུ་གསལ་བའོ༔
དེའི་མདུན་དུ་སྤྲུལ་པའི་བྃ་གཉིས་ཕྱོགས་དང་ཕྱོགས་མཚམས་དྲེགས་པ་སྡེ་བརྒྱད་ཀྱི་ཚོགས་ཀྱིས་བསྐོར་བའོ༔ དེ་ལྟར་གསལ་བའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ་དེ་ལས་འོད་ཟེར་འཕྲོས་པས༔ རང་བཞིན་དབྱིངས་ཀྱི་ཕོ་བྲང་དུར་ཁྲོད་དྲག་པོའི་གནས་ནས་དཔལ་ཡེ་ཤེས་ཀྱི་མགོན་པོ་ཆེན་པོའི་ལྷ་ཚོགས་སྤྱན་དྲངས་ཏེ་སློབ་མ་ལ་ཐིམ་པའི་མོས་པ་མཛོད་ཅིག༔ ཨོཾ་ཤྲཱི་མ་ཧཱ་ཀཱ་ལ་ཡ་བཛྲ་ས་མཱ་ཡ་ཛ་ཛ་ཕཻཾ་ཕཻཾ་ཨ་ཝེ་ཤ་ཡ་ཨ་ཨཱཿ དེ་ལྟར་དབབ་པའི་ཡེ་ཤེས་པ་རྣམས་བྱང་ཆུབ་མ་ཐོབ་ཀྱི་བར་དུ་བརྟན་པར་བྱས་པའི་མོས་པ་མཛོད། ཨོཾ་ཏིཥྛ་བཛྲ་ཡེ་སྭཱ་ཧཱ༔
སྤྱི་བོར་རྡོ་རྗེ་བཞག ། དངོས་གཞི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ།
དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ བླ་མ་མགོན་པོ་དབྱིངས་ནས་གཤེགས༔ མོས་པའི་སྐལ་ལྡན་ལུས་ལ་ཞུགས༔ ཕྱག་འཚལ་ཡིད་ཀྱིས་དྭང་བས་མཆོད༔ དབང་བཞིའི་མཆོག་ཐུན་དངོས་གྲུབ་སྩོལ༔ དངོས་གཞི་ལ་སྐུ་གསུང་ཐུགས་ཡོན་ཕྲིན་ལས་ལྔ་དང་མཐའ་རྟེན་བཀའ་གཏད་བཅས་དྲུག་ཡོད་པ་ལས། དང་པོ་སྐུ་བུམ་པའི་དབང་གི་སླད་དུ་འདུན་པ་འདི་ལྟར་དུ་མཛོད། བུམ་པ་དུར་ཁྲོད་རོལ་པའི་ཕོ་བྲང་དུ་བཅུད་བླ་མ་མགོན་པོ་དང་གཉིས་མེད་དུ་གྱུར་པའི་དབང་བསྐུར་བའི་མོས་པ་མཛོད། དེ་ནས་བུམ་པ་ཐོགས་ཏེ༔
ཧཱུྃ༔ བུམ་པ་རང་བྱུང་གཞལ་ཡས་ཁང་༔ བཅུད་ནི་བླ་མ་མགོན་པོ་དངོས༔ དབྱེར་མེད་དེ་བཞིན་དབང་བསྐུར་བས༔ སྤྲུལ་བསྒྱུར་འགྱེད་པའི་དབང་ཐོབ་ཤོག༔ ཨོཾ་ཤྲཱི་མ་ཧཱ་ཀཱ་ལ་སིཾ་ཧ་མུ་ཁ་ཌཱཀྐི་ནཱི་སི་ན་ར་མ་ཏྲི་ཧྲིང་ཛ་ཧཱུྃ་བྷྱོཿ ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་སྐུའི་དབང་ཐོབ། ལུས་ཀྱི་ནད་གདོན་སྡིག་སྒྲིབ་སྦྱངས། བསྐྱེད་རིམ་བསྒོམ་པ་ལ་དབང༌།
སྐུའི་དབང་དང་བྱིན་རླབས་ཐོབ་པར་མོས་མཛོད། གཉིས་པ་གསུང་གསང་བའི་དབང་བསྐུར་བ་ལ། ཕྱི་བྷནྡྷ་གཞལ་ཡས་ཁང་གི་ནང་དུ་བཅུད་བླ་མ་མགོན་པོ་ཡབ་ཡུམ་གཉིས་མེད་དུ་ཞུ་བས་ཡེ་ཤེས་ཀྱི་བདུད་རྩིའི་དབང་བསྐུར་བས་བདེ་སྟོང་ཟག་པ་མེད་པར་ཉམས་སུ་མྱོང་བའི་མོས་པ་མཛོད། ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ བྷནྡྷ་ལྷུན་གྲུབ་སྟོང་པའི་དབྱིངས༔ བདུད་རྩི་བླ་མ་མགོན་པོ་དངོས༔ དབྱེར་མེད་དེ་བཞིན་དབང་བསྐུར་བས༔ སྤྲོ་བསྡུ་གསང་སྔགས་དབང་ཐོབ་ཤོག༔ ཨོཾ་ཤྲཱི་མ་ཧཱ་ཀཱ་ལ་སིཾ་ཧ་མུ་ཁ་ཌཱཀྐི་ནཱི་སི་ན་ར་མ་ཏྲི་ཧྲིང་ཛ་ཧཱུྃ་བྷྱོཿ
ཝཱཀྐ་ཨ་བྷི་ཥིཉྩ་ཧཱུྃ༔ དེས་གསུང་གི་དབང་ཐོབ། ངག་གི་སྒྲིབ་པ་དག ། བཟླས་བརྗོད་ལ་དབང༌། གསུང་གི་བྱིན་རླབས་དང་དངོས་གྲུབ་ཐོབ་པར་མོས་མཛོད། གསུམ་པ་ཐུགས་ཤེས་རབ་ཡེ་ཤེས་ཀྱི་དབང་བསྐུར་བའི་དོན་དུ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་རྡོ་རྗེའི་རིག་མ་ཞིག་སྤྲོས་ནས་ཁྱེད་རང་རྣམས་ལ་གཏད་པར་མོས་མཛོད། གཟུངས་མ་ཐོགས་ལ༔ ཧཱུྃ༔ བདེ་ཆེན་དབྱིངས་ཕྱུག་གསང་བའི་ཡུམ༔
དེ་རིང་སྐལ་ལྡན་ཁྱོད་ལ་གཏད༔ འཁོར་ལོའི་ཕྱག་རྒྱ་རབ་བཟུང་ནས༔ འབེབས་ལྡོག་རྗེས་ཤེས་གསལ་རྫོགས་ཤོག༔ ཨོཾ་ཌཱཀྐི་ནཱི་སིཾ་ཧ་མུ་ཁ་སི་ན་ར་མ་གུ་ཧྱ་མུ་ཌ་ཨ་ཝེ་ཤ་ཡ་རཱ་ག་དྷ་ར་སརྦ་ཛྙཱ་ན་ཡེ་སཏྭཾ༔ དེས་ཐུགས་ཀྱི་དབང་ཐོབ། ཡིད་ཀྱི་ནད་གདོན་སྡིག་སྒྲིབ་དག ། ཡིད་ཏིང་ངེ་འཛིན་བསྒོམ་པ་ལ་དབང༌། ཐུགས་ཀྱི་བྱིན་རླབས་དང་དངོས་གྲུབ་ཐོབ་པར་མོས་མཛོད། བཞི་པ་ཡོན་ཏན་ཚིག་གི་དབང་བསྐུར་ཟབ་མོའི་ཆེད་དུ་སྒོ་གསུམ་གྱི་གནད་གཅུན་ལ་བཞུགས་པར་ཞུ། དཀྱིལ་འཁོར་དང་མེ་ལོང་ཐོགས་ལ༔
ཧཱུྃ༔ སྣང་སྟོང་ཡེ་ཤེས་འོད་ཀྱི་ཀློང་༔ རང་ཞལ་བླ་མ་མགོན་པོ་དངོས༔ དབྱེར་མེད་དེ་བཞིན་དབང་བསྐུར་བས༔ རྫོགས་རིམ་ཐུགས་ཀྱི་དབང་ཐོབ་ཤོག༔ ཨོཾ་ཤྲཱི་མ་ཧཱ་ཀཱ་ལ་ཡ་སིཾ་ཧ་མུ་ཁ་སི་ན་ར་མ་ཏྲི་ཧྲིང་ཛ་ཧཱུྃ་བྷྱོཿ ཨོཾ་ཙིཏྟ་ཨ་བྷི་ཥིཉྩ་ཧཱུྃ༔ དེས་རིག་རྩལ་དོན་གྱི་དབང་ཐོབ། སྒོ་གསུམ་གྱི་སྒྲིབ་པ་སྦྱངས། མཚན་མེད་ཀྱི་ཏིང་འཛིན་བསྒོམ་པ་ལ་དབང༌།
དེ་ཁོ་ན་ཉིད་ཀྱི་བྱིན་རླབས་དང་དངོས་གྲུབ་ཐོབ་པར་མོས་མཛོད། ལྔ་པ་ཕྲིན་ལས་རྫས་ཀྱི་དབང་བསྐུར་བ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད་ཅིག ། དེ་ནས་གཏོར་མ་ཐོགས་ཏེ༔ ཧཱུྃ༔ རྨད་བྱུང་བླ་མེད་རྫས་ཆེན་པོ༔ བཅུད་མཆོག་བླ་མ་མགོན་པོ་དང་༔ དབྱེར་མེད་དེ་བཞིན་དབང་བསྐུར་བས༔ སྒོམ་སྒྲུབ་སྤེལ་བའི་དབང་ཐོབ་ཤོག༔ ཨོཾ་ཤྲཱི་མ་ཧཱ་ཀཱ་ལ་སིཾ་ཧ་མུ་ཁ་སི་ན་ར་མ་ཏྲི་ཧྲིང་ཛ་ཧཱུྃ་བྷྱོཿ
ཨོཾ་གུ་ཎ་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཕུར་པ་གཡས་གཡོན་དུ་གཏད་ཅིང༌། དེ་ནས་ཕྲིན་ལས་རྣམ་བཞི་གང་འདུལ་དེར་སྟོན་དུ་མཚོན་པའི་ཕྱག་རྒྱ་འདི་ཉིད་ལག་ཏུ་གཏད་པས་ལས་བཞིའི་ཕྲིན་ལས་ལ་ཁ་ལོ་སྒྱུར་བའི་དབང་ཐོབ་པར་མོས་ཤིག ། ཧཱུྃ༔ དཔལ་ཆེན་ཐབས་ཤེས་རྒྱ་རྟགས་ནི༔ བླ་མ་མགོན་པོའི་ཕྱག་རྒྱའི་ཆས༔ བྱིན་གྱིས་བརླབས་ཏེ་གཏད་པ་ཡིས༔ ལས་བཞིའི་ཕྲིན་ལས་དབང་ཐོབ་ཤོག༔ ཨོཾ་ཤྲཱི་མ་ཧཱ་ཀཱ་ལ་སིཾ་ཧ་མུ་ཁ་སི་ན་ར་མ་ཏྲི་ཧྲིང་ཛ་ཧཱུྃ་བྷྱོཿ ཨོཾ་གུ་ཧྱ་ཨ་བྷི་ཥིཉྩ་ཧཱུྃ༔
དེ་ལྟར་ཕྲིན་ལས་འགྲོ་འདུལ་གྱི་དབང་བསྐུར་བས། སྒྲིབ་གཉིས་བག་ཆགས་དང་བཅས་པ་དག ། གཞན་དོན་རེ་བ་ཡིད་བཞིན་དུ་སྐོང་བ་ལ་དབང་ཐོབ་པའི་མོས་པ་མཛོད། དེ་ནས་ཁྱད་པར་གྱི་ཕྲིན་ལས་ཐབས་ཀྱིས་འདུལ་བར་དཀའ་བའི་མི་སྲུན་གདུག་པ་ཅན་རྣམས་དྲག་པོའི་སྟོབས་ཀྱིས་ཚར་གཅོད་པའི་དབང་ཐོབ་པར་མོས་ལ། རུ་མཚོན་དང་གཏོར་ཟོར་ཐོགས་ལ༔ ཧཱུྃ༔ རུ་མཚོན་རྒོལ་བ་འཇོམས་པའི་རྫས༔ གཏོར་ཟོར་དགྲ་བགེགས་སྒྲོལ་བའི་མཚོན༔ དེ་རིང་སྐལ་ལྡན་ལག་ཏུ་གཏད༔ དམོད་པ་ཡོངས་རྫོགས་དབང་ཐོབ་ཤོག༔
ཨོཾ་ཤྲཱི་མ་ཧཱ་ཀཱ་ལ་སིཾ་ཧ་མུ་ཁ་ཌཱཀྐི་ནཱི་སི་ན་ར་མ་ཏྲི་ཧྲིང་ཛ་ཧཱུྃ་བྷྱོཿ ཨོཾ་ཀརྨ་བྷནྡྷ་ར་ཏྱཱ་ག་སརྦ་ཡ་ཚིནྟུ་སྭཱ་ཧཱ༔ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པ་ཐོབ་པ་ཡིན་ནོ། ། དེ་ནས་མཐའ་རྟེན་བཀའ་གཏད་ནི། གཏོར་མ་དང་གསེར་སྐྱེམས་བཤམས་ལ་བྱིན་རླབས་བྱ། ཨོཾ་ཨཱཿཧཱུྃ༔ ལན་གསུམ་གྱིས་སྦྱང་སྨན་རཀ་གིས་བྲན༔ ཧོཿ གཙང་ཞིང་གཙང་མར་སྦྱར་བའི་དགྲ་བགེགས་ཀྱི་ཤ་ཁྲག་མཆོད་སྦྱིན་གྱི་གཏོར་མ་རྒྱན་དམ་པ་དང་ལྡན་པ༔ དྲི་དམ་པ་དང་ལྡན་པ༔
རོ་དམ་པ་དང་ལྡན་པ༔ བཅུད་ཀུན་འདུས་ལ་དགྱེས་ཤིང་ཕུན་སུམ་ཚོགས་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི༔ སངས་རྒྱས་ཀྱི་བསྟན་སྲུང་༔ རྣལ་འབྱོར་གྱི་དགྲ་ལྷ༔ རིག་འཛིན་གྱི་རྒྱལ་པོ༔ གསང་སྔགས་ཀྱི་བསྟན་པ་རིན་པོ་ཆེའི་བྱ་ར་དང་མེལ་ཚེ་མཁན༔ ལེགས་ཉེས་ཀྱི་སྟངས་འཛིན་ཅིང་དམ་ཚིག་ཉམས་པ་ཐམས་ཅད་ཚར་གཅོད་པའི་ལས་བྱེད་པ༔ བསམ་སྦྱོར་ལོག་པར་འཆང་བའི་དགྲ་བགེགས་ཀྱི་སྲོག་གཅོད༔ མནའ་ཐོ་ཆད་ལ་མི་བརྩི་བའི་གཤེད་མ༔ གཙུག་ལག་ཁང་གི་དཀོར་བདག༔
ནག་པོ་སྟོང་གི་རྒྱལ་པོ༔ མ་མོ་འབུམ་གྱི་གཙོ་མོ༔ ཤ་ཟ་བྱེ་བའི་ལས་བྱེད༔ གཙུག་ལག་ཁང་གི་ཆོས་འཁོར་གཉན་པོ་འདི་ཉིད་སྐྱོང་བའི་སྲུང་མ་ཆེན་པོ༔ ཡབ་ཁྱབ་བདག་ཁྲག་འཐུང་ཧེ་རུ་ཀ་ཆེན་པོ༔ ཡུམ་མ་གཅིག་རྡོ་རྗེ་རིགས་ཀྱི་རྣལ་འབྱོར་མ༔ སྲས་ལེགས་ལྡན་འབར་བ་གཞོན་ནུ་སེངྒེའི་གདོང་པ་ཅན༔ ཁྱད་པར་དུ་ཡེ་ཤེས་དང་ལས་ལ་ཆས་པའི་ཚེ༔ མ་ལ་ཡ་བམ་རའི་མདུན་དུ་རྒྱལ་བའི་དབང་པོ་དགེ་སློང་ཀུན་དགའ་གཞོན་ནུ་ཆེན་པོ༔ ཡུམ་མཆོག་མཁའ་འགྲོ་ཀུན་འདུས་མ༔
སྲས་མཆོག་ཐོག་རྒོད་རྡོ་རྗེ༔ སྲས་མོ་གླིང་བཞི་དབང་སྒྱུར༔ ཨེ་ཀ་ཛཱ་ཊི་མ་ལ་སོགས་ཏེ༔ སྔོན་ནས་རྒྱལ་བའི་དམ་ཚིག་ལ་གནས་པ་ཆེན་པོ༔ སྐུའི་མཚན་མཆོག་ཀུན་དགའ་གཞོན་ནུ༔ གསུང་གི་མཚན་མཆོག་གྷ་ཡ་དྷ་ར༔ ཐུགས་ཀྱི་མཚན་མཆོག་ལེགས་ལྡན་ནག་པོ༔ ཡོན་ཏན་གྱི་མཚན་མཆོག་དུར་བདག་དཔལ་འབར༔ ཕྲིན་ལས་ཀྱི་མཚན་མཆོག་བདུད་མགོན་སེང་གདོང་ཆེན་པོ་ཧེ་རུ་ཀཿ གནས་དང་ཡུལ་གྱི་བདག་པོ་ཆོས་སྐྱོང་དྲག་རྩལ་ཅན་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔
དགྱེས་པར་བཞེས་སུ་གསོལ་ལོ༔ ཧོཿ ཡུམ་མཆོག་ཡེ་ཤེས་ཀྱི་མཁའ་འགྲོ་མ་ལས་ལ་གྲུབ་པའི་ཆ་ལུགས་ཅན༔ མ་གཅིག་འདོད་ཁམས་དབང་ཕྱུག་མ་སེངྒེའི་གདོང་ཅན་དྲི་ཟའི་སྲས་མོ་འདྲེན་བཟང་དབྱངས་ཅན་མ༔ བདུད་ཀྱི་སྲས་མོ་རེ་མ་ཏི༔ སྲིན་པོའི་སྲས་མོ་ཁྲི་སྡེ་མ༔ ལྷའི་སྲས་མོ་ཨུ་མ་དྷེ་ཝ༔ གནོད་སྦྱིན་གྱི་སྲས་མོ་ཀུ་རུ་ཀུལླེ༔ ཀླུའི་སྲས་མོ་དུང་སྐྱོང་མ༔ བཙན་གྱི་སྲས་མོ་ཁྲག་རལ་མ༔
གཤིན་རྗེའི་སྲས་མོ་དམག་རྒྱལ་མ༔ མ་ཧཱ་དེ་ཝའི་སྲས་མོ་སྲིད་རྒྱལ་མ༔ རྒྱལ་པོའི་སྲས་མོ་གཟི་ལེགས་ནོར་སྐྱོང་མ༔ གཟའ་ཡི་སྲས་མོ་ཧ་ཤང་སྦལ་མགོ་མ༔ དམ་ཅན་གྱི་སྲས་མོ་རབ་བརྟན་གསེར་མིག་མ༔ དམུ་རྗེ་དགྲ་ལྷའི་སྲས་མོ་རྡོ་རྗེ་གཡུ་སྒྲོན་མ༔ ལས་ཀྱི་མ་མོའི་སྲས་མོ་སྔགས་སྲུང་སྤྱང་ཞོན་མ༔ འཇིག་རྟེན་སྲིད་པ་གྲུབ་ནས་བསྟན་པ་སྲུང་བའི་སྲས་མོ་ཨ་ཕྱི་ཆོས་ཀྱི་སྒྲོལ་མ་ཇོ་མོ་བཀྲ་ཤིས་ཚེ་རིང་མ་སྟེ༔ ཡེ་ཤེས་དང་ལས་ལ་གྲུབ་པའི་ངོ་བོ་གཅིག་པའི་གཙོ་མོ་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔ དགྱེས་པར་བཞེས་སུ་གསོལ་ལོ༔
ཡབ་ཡུམ་ལས་བྱེད་ཀྱི་སྤྲུལ་པ་བམ་རོ་དམར་ནག་སྤྲེའུ་གདོང་ཅན་གཉིས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔ དགྱེས་པར་བཞེས་སུ་གསོལ༔ སངས་རྒྱས་ཀྱི་བསྟན་པ་སྲུངས༔ དཀོན་མཆོག་གི་དབུ་འཕང་བསྟོད༔ དགེ་འདུན་གྱི་སྡེ་སྐྱོངས༔ གསང་སྔགས་རྡོ་རྗེ་ཐེག་པ་མཆོག་གི་བསྟན་པ་རིན་པོ་ཆེ་མི་ནུབ་པའི་རྒྱལ་མཚན་ཚུགས༔ ཁྱད་པར་དུའང་རྒྱལ་དབང་པདྨ་ཀཱ་རའི་གདུང་གསོབ་སྔ་འགྱུར་རྒྱལ་བསྟན་འཛིན་པ་སྤྱི་དང་བྱེ་བྲག་ཏུ་གར་གྱི་དབང་ཕྱུག་གནམ་ལྕགས་རྡོ་རྗེ་ཡབ་སྲས་ཀྱི་རིང་ལུགས་ཕྱོགས་དུས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པ་དང༌། བསྟན་པ་དེར་འཛིན་གྱི་སྐྱེས་ཆེན་དམ་པ་རྣམས་ཀྱི་སྐུ་ཚེའི་ཞབས་པད་བརྟན་ཅིང་ཐུགས་ཀྱི་བཞེད་དོན་མཐའ་དག་གེགས་མེད་ཡིད་བཞིན་དུ་འགྲུབ་པ་དང༌། བྱེ་བྲག་ཏུ་དགོན་སྡེ་ ་་་་་མཚན་ནས་སྨོས་ལ་ འདི་ཉིད་ཀྱི་དགེ་འདུན་འདུས་སྡེ་ཡོན་སྦྱོར་སློབ་འབངས་དང་བཅས་པ་རྣམས་བསྲུང་ཞིང་སྐྱོབས་ཏེ་སྡེ་སྣོད་ལུང་རིགས་ཀྱི་རྒྱུད་སྡེ་ཆེན་པོ་བཞིར་ཐོས་བསམ་དང༌། ལམ་བསླབ་པ་གསུམ་ལ་ཉམས་ལེན་བསྒོམ་སྒྲུབ་སོགས་འཁོར་གསུམ་ཡོངས་སུ་དག་པའི་བྱ་བ་རྣམས་མཐར་ཕྱིན་ཏེ།
བདག་ཅག་རིག་འཛིན་སྒྲུབ་པ་པོའི་འགལ་རྐྱེན་གྱི་བར་ཆད་སོལ༔ མཐུན་རྐྱེན་བསམ་པ་ཅི་སྨོས་པ་ཐམས་ཅད་ཡིད་བཞིན་དུ་འགྲུབ་པར་མཛོད་ཅིག༔ ཕཻཾ་ཕཻཾ་ཕཻཾ༔ ཧཱུྃ་ཧཱུྃ་ཧཱུྃ༔ ཛ་ཛ་ཛཿ ཛཿཧཱུྃ་བཾ་ཧོཿ ཨོྃ་མ་ཧཱ་ཀཱ་ལ་སིཾ་ཧ་མུ་ཁ་ཧཱུྃ་ཕཊ྄ཿ ཏྲི་ཧྲིཾ་ཛཿ ཌཱཀྐི་ནཱི་སིཾ་ཧ་མུ་ཁ་ཧཱུྃ་ཕཊ྄ཿ ཏྲི་ཧྲིཾ་ཛ༔
ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ་ཕཊ྄ཿ ཏྲི་ཧྲིཾ་ཛ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ གཏོར་སྣོད་དུར་ཁྲོད་དྲག་པོའི་གཞལ་ཡས་ཁང་དུ་གཏོར་མ་ཉིད་དཔལ་ཡེ་ཤེས་ཀྱི་མགོན་པོ་ལེགས་ལྡན་ནག་པོ་ལྕམ་དྲལ་ལྷ་ཚོགས་དང་བཅས་པ་དངོས་སུ་གསལ་བ་ལ། ཁྱེད་རང་རྣམས་ཀྱིས་མོས་གུས་དྲག་ཏུ་བསྐྱེད་པས་སྔོན་གྱི་ཐུགས་ལ་དགོངས་ཏེ་སྤྱི་བོར་བྱོན་ཞིང་དབྱེར་མེད་དུ་བྱིན་གྱིས་རླབས་པའི་མོས་པ་མཛོད། དེ་ནས་ཞིང་སྐྱོང་གཙོ་གཏོར་དང་སྲོག་འཁོར་བླ་རྟེན་གཏད་ལ། ཧཱུྃ༔ དམ་ཚིག་གསང་བ་མཆོག་གི་རྟེན༔ བླ་མ་མགོན་པོ་མཉེས་པའི་རྫས༔ དེ་རིང་སྐལ་ལྡན་ཁྱོད་ལ་གཏད༔
བསྟན་སྲུང་བསྒྲུབ་པའི་དབང་ཐོབ་ཤོག༔ ཨོཾ་བཛྲ་གུ་ཧྱ་ས་མ་ཡ༔ ས་དྷེ་ན་བྷི་ན་ཨ་ཡ་ཀ་ར་ཡེ་སྭཱ་ཧཱ༔ དེ་ལྟར་དབང་བསྐུར་བས་ཁྱེད་རང་རྣམས་བྱང་ཆུབ་མ་ཐོབ་ཀྱི་བར་དུ་བསྒྲུབ་པའི་བར་གཅོད་ནད་གདོན་དགྲ་བགེགས་ཐམས་ཅད་ཚར་བཅད་ཅིང༌། མཐུན་རྐྱེན་ལེགས་ཚོགས་རབ་ཏུ་སྤེལ་བ་སོགས་ཕྲིན་ལས་རྣམ་བཞི་ཐོགས་པ་མེད་པར་བསྒྲུབ་པར་ཞལ་གྱིས་བཞེས་པར་མོས་ཤིག ། དེ་ནས་སྡེ་བརྒྱད་དྲེགས་པའི་སྲོག་གཏད་པ་ནི། སྡེ་བརྒྱད་གཏོར་མ་དང་གསེར་སྐྱེམས་བཤམས་ལ། ཨོཾ་ཨཱཿཧཱུྃ་ གིས་བརླབ། ཧོཿ ཁྱད་པར་དུ་བཀའ་སྡོད་དྲེགས་པ་ལས་ལ་ཆས་ཤིང་རྫུ་འཕྲུལ་དང་ལྡན་པ་ཤན་པ་སྤུ་གྲི་ཐོགས་པའི་སྡེ་ཚོགས་ཀྱི་མཚན་ནས་སྨོས་ཤིང་མཆོད་སྦྱིན་འབུལ་བ་ནི༔
ཧོཿ སྐུའི་སྤྲུལ་པ་ལྷ་བཙན་རྡོ་རྗེ་འབར་བ་ཆེན་པོ༔ གསུང་གི་སྤྲུལ་པ་སྲོག་བདག་བཙན་གྱི་སྡེ་ཚོགས་གྱི་སྡེ་དཔོན་གནོད་སྦྱིན་བསྭེ་ཁྲབ་ཅན༔ ཐུགས་ཀྱི་སྤྲུལ་པ་སྔགས་སྲུང་ཨེ་ཀ་ཛཱ་ཊི་རལ་གཅིག་མ༔ ཡོན་ཏན་གྱི་སྤྲུལ་པ་ཀླུའི་དགེ་བསྙེན་ནཱ་ག་རཀྴ༔ ཕྲིན་ལས་ཀྱི་སྤྲུལ་པ་བདུད་རྗེ་མགོན་པོ་བཀྲག་མེད༔ གཉིས་མེད་ཀྱི་སྤྲུལ་པ་ཀི་ཀང་གཟའ་རྒོད་ཆེན་པོ་རཱ་ཧུ་ལ༔ དམག་དཔོན་དགྲ་འདུལ་དུ་སྤྲུལ་པ་དགྲ་ལྷ་བདག་སྐྱོབ་ཆེ་བཙན༔ གཙུག་ལག་དཀོར་སྐྱོང་དུ་སྤྲུལ་པ་དམ་ཅན་རྡོ་རྗེ་ལེགས་པ་སྟེ༔ སྐུ་གསུང་ཐུགས་ཀྱི་སྤྲུལ་པའི་ལས་བྱེད་ཆེན་པོ་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔
དགྱེས་པར་བཞེས་སུ་གསོལ་ལོ༔ ཧོཿ གཞན་ཡང་ནག་པོ་སྟོང་༔ ཤ་ཟ་འབུམ༔ མ་མོ་བྱེ་བ༔ གནོད་སྦྱིན་ཁྲི༔ ཤ་ཟ་ས་ཡ་ལ་སོགས་པ་སྤྲུལ་པ་ཡང་སྤྲུལ་གྱི་དམག་ཚོགས་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ཞིང་བསྔོའོ༔ དགྱེས་པར་བཞེས་སུ་གསོལ་ལོ༔ ཧོཿ ཞིང་སྐྱོང་དམ་ཅན་འཁོར་བཅས་ལ༔
བདག་གིས་མཆོད་གཏོར་ཕུལ་བའི་མཐུས༔ ཕ་རོལ་ལོག་པའི་དགྲ་བགེགས་ཀྱིས༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ གསང་སྔགས་ཆོས་ལ་སྨད་པ་དང་༔ རིག་འཛིན་བདག་ལ་འགྲས་པའི་དགྲ༔ སྡང་ཞིང་གདུག་པའི་ཚོགས་རྣམས་ཀུན༔ དམ་ཅན་རྒྱ་མཚོ་ཁྱེད་རྣམས་ཀྱིས༔ མྱུར་དུ་བསྒྲལ་བའི་ལས་མཛོད་ཅིག༔ ཧཱུྃ་ཧཱུྃ་ཀྵེཾ་ཀྵེཾ་ཕ་རོལ་དགྲ་བགེགས་བྱད་མ་ཐམས་ཅད་བྷྱོ་བྷྱོ་ཟློག་ཟློག༔
གསེར་སྐྱེམས་མཆོད་ཅིང་སླར་སྡེ་བརྒྱད་སྤྱི་གཏོར་སློབ་མའི་ལག་ཏུ་གཏད་དེ། ཧཱུྃ༔ ལྷ་བཙན་མ་མོ་དགེ་བསྙེན་དང་༔ བདུད་གཟའ་དགྲ་ལྷ་དམ་ཅན་ཚོགས༔ དེ་རིང་སློབ་བུར་བཀའ་གཏད་སྦྱིན༔ ལས་མཛད་གཏེར་སྲུང་དབང་ཐོབ་ཤོག༔ ཨོཾ་དྷེ་ཝ་ཙ་ཏྲི་ཤུ་ལ་ཨེ་ཀ་ཙ་ཏི་ནཱ་ག་རཀྴ་དུ་པྲ་མ་རཱ་ཧུ་ལ་དྷེ་ཝ་རདྡྷི་མ་ཧཱ་བཛྲ་ས་དུ་ཏྲི་སརྦ་དྷརྨ་པཱ་ལ་ཀརྨ་དྷ་ར་སྭཱ་ཧཱ༔ དེ་ནས་བཀའ་བསྒོ་བ་ནི། ཧོ། དུས་གསུམ་གྱི་རྒྱལ་བ་སྲས་དང་བཅས་པ་རྣམས་དང་ཁྱད་པར་དུ་ངེས་དོན་སྙིང་པོ་གསང་སྔགས་རྡོ་རྗེ་ཐེག་པའི་བསྟན་པ་རིན་པོ་ཆེ་འཛིན་སྐྱོང་སྤེལ་བའི་ཕྲིན་ལས་ཀྱི་ཉིན་བྱེད་ཇི་སྲིད་ཀྱི་བར་དུ་མི་ནུབ་པའི་གཉེར་ཁ་བླངས་ཤིང༌།
བསྟན་པ་སྲུང་བར་ཞལ་གྱིས་བཞེས་པའི་དམ་པའི་ཆོས་སྐྱོང་ཡོངས་ཀྱི་རྒྱལ་པོ། ཡབ་ཁྱབ་བདག་ཁྲག་འཐུང་ཧེ་རུ་ཀ་ཆེན་པོ༔ ཡུམ་མ་གཅིག་རྡོ་རྗེ་རིགས་ཀྱི་རྣལ་འབྱོར་མ༔ སྲས་ལེགས་ལྡན་འབར་བ་གཞོན་ནུ་སེངྒེའི་གདོང་པ་ཅན༔ ཁྱད་པར་དུ་ཡེ་ཤེས་དང་ལས་ལ་ཆས་པའི་ཚེ༔ མ་ལ་ཡ་བམ་རིའི་མདུན་དུ་རྒྱལ་བའི་དབང་པོ་དགེ་སློང་ཀུན་དགའ་གཞོན་ནུ་ཆེན་པོ༔ ཡུམ་མཆོག་མཁའ་འགྲོ་ཀུན་འདུས་མ༔ སྲས་མཆོག་ཐོག་རྒོད་རྡོ་རྗེ༔ སྲས་མོ་གླིང་བཞི་དབང་སྒྱུར༔ ཨེ་ཀ་ཛཱ་ཊི་མ་ལ་སོགས་ཏེ༔
སྔོན་ནས་རྒྱལ་བའི་དམ་ཚིག་ལ་གནས་པ་ཆེན་པོ༔ སྐུའི་མཚན་མཆོག་ཀུན་དགའ་གཞོན་ནུ༔ གསུང་གི་མཚན་མཆོག་གྷ་ཡ་དྷ་ར༔ ཐུགས་ཀྱི་མཚན་མཆོག་ལེགས་ལྡན་ནག་པོ༔ ཡོན་ཏན་གྱི་མཚན་མཆོག་དུར་བདག་དཔལ་འབར༔ ཕྲིན་ལས་ཀྱི་མཚན་མཆོག་བདུད་མགོན་སེང་གདོང་ཆེན་པོ་ཧེ་རུ་ཀཿ མ་གཅིག་འདོད་ཁམས་དབང་ཕྱུག་མ་སེངྒེའི་གདོང་ཅན། དྲི་ཟའི་སྲས་མོ་འདྲེན་བཟང་དབྱངས་ཅན་མ༔ བདུད་ཀྱི་སྲས་མོ་རེ་མ་ཏི༔ སྲིན་པོའི་སྲས་མོ་ཁྲི་སྡེ་མ༔
ལྷའི་སྲས་མོ་ཨུ་མ་དྷེ་ཝ༔ གནོད་སྦྱིན་གྱི་སྲས་མོ་ཀུ་རུ་ཀུལླེ༔ ཀླུའི་སྲས་མོ་དུང་སྐྱོང་མ༔ བཙན་གྱི་སྲས་མོ་ཁྲག་རལ་མ༔ གཤིན་རྗེའི་སྲས་མོ་དམག་རྒྱལ་མ༔ མ་ཧཱ་དེ་ཝའི་སྲས་མོ་སྲིད་རྒྱལ་མ༔ རྒྱལ་པོའི་སྲས་མོ་གཟི་ལེགས་ནོར་སྐྱོང་མ༔ གཟའ་ཡི་སྲས་མོ་ཧ་ཤང་སྦལ་མགོ་མ༔ དམ་ཅན་གྱི་སྲས་མོ་རབ་བརྟན་གསེར་མིག་མ༔ དམུ་རྗེ་དགྲ་ལྷའི་སྲས་མོ་རྡོ་རྗེ་གཡུ་སྒྲོན་མ༔
ལས་ཀྱི་མ་མོའི་སྲས་མོ་སྔགས་སྲུང་སྤྱང་ཞོན་མ༔ འཇིག་རྟེན་སྲིད་པ་གྲུབ་ནས་བསྟན་པ་སྲུང་བའི་སྲས་མོ་ཨ་ཕྱི་ཆོས་ཀྱི་སྒྲོལ་མ་ཇོ་མོ་བཀྲ་ཤིས་ཚེ་རིང་མ་སྟེ༔ ཡེ་ཤེས་དང་ལས་ལ་གྲུབ་པའི་ངོ་བོ་གཅིག་པའི་གཙོ་མོ་རྣམས་དང༌། ལས་བྱེད་ཀྱི་སྤྲུལ་པ་བམ་རོ་དམར་ནག་སྤྲེའུ་གདོང་ཅན་གཉིས་དང༌། ཁྱད་པར་དུ་བཀའ་སྡོད་དྲེགས་པ་ལས་ལ་ཆས་ཤིང་རྫུ་འཕྲུལ་དང་ལྡན་པ་སྐུའི་སྤྲུལ་པ་ལྷ་བཙན་རྡོ་རྗེ་འབར་བ་ཆེན་པོ༔ གསུང་གི་སྤྲུལ་པ་སྲོག་བདག་བཙན་གྱི་སྡེ་ཚོགས་གྱི་སྡེ་དཔོན་གནོད་སྦྱིན་བསྭེ་ཁྲབ་ཅན༔ ཐུགས་ཀྱི་སྤྲུལ་པ་སྔགས་སྲུང་ཨེ་ཀ་ཛཱ་ཊི་རལ་གཅིག་མ༔ ཡོན་ཏན་གྱི་སྤྲུལ་པ་ཀླུའི་དགེ་བསྙེན་ནཱ་ག་རཀྴ༔ ཕྲིན་ལས་ཀྱི་སྤྲུལ་པ་བདུད་རྗེ་མགོན་པོ་བཀྲག་མེད༔ གཉིས་མེད་ཀྱི་སྤྲུལ་པ་ཀི་ཀང་གཟའ་རྒོད་ཆེན་པོ་རཱ་ཧུ་ལ༔
དམག་དཔོན་དགྲ་འདུལ་དུ་སྤྲུལ་པ་དགྲ་ལྷ་བདག་སྐྱོབ་ཆེ་བཙན༔ གཙུག་ལག་དཀོར་སྐྱོང་དུ་སྤྲུལ་པ་དམ་ཅན་རྡོ་རྗེ་ལེགས་པ་སྟེ༔ སྐུ་གསུང་ཐུགས་ཀྱི་སྤྲུལ་པའི་ལས་བྱེད་ཆེན་པོ་ཁྱེད་རྣམས་དང༌། གཞན་ཡང་ནག་པོ་སྟོང་༔ ཤ་ཟ་འབུམ༔ མ་མོ་བྱེ་བ༔ གནོད་སྦྱིན་ཁྲི༔ ཤ་ཟ་ས་ཡ་ལ་སོགས་པ་སྤྲུལ་པ་ཡང་སྤྲུལ་གྱི་དམག་ཚོགས་ཁྱེད་རྣམས་ཀྱིས། ཆོས་སྐུ་ཀུན་ཏུ་བཟང་པོ། ལོངས་སྐུ་རྒྱལ་བ་ཞི་ཁྲོ།
སྤྲུལ་སྐུ་མཆོག་གི་རིག་འཛིན་རྣམ་པ་བརྒྱད། ཨོ་རྒྱན་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། རྗེ་འབངས་ཉི་ཤུ་རྩ་ལྔ། གནུབས་སྟོན་སངས་རྒྱས་ཡེ་ཤེས། ཆོས་རྒྱལ་རྩ་གསུམ་གླིང་པ། རིག་འཛིན་ཧཱུྃ་ནག་འགྲོ་འདུལ། རིག་འཛིན་མི་འཇིགས་རྡོ་རྗེ་ནས་རྩ་བའི་བླ་མ་སཱུརྻ་རསྨིའི་བར་དུ་བྱོན་པའི་རྩ་བ་དང་བརྒྱུད་པར་བཅས་པ་རྣམས་ཀྱི་བཀའ་དང་དམ་ལ་མ་འདའ་བར་དམ་ཚིག་གི་རིམ་པར་རྗེས་སུ་དགོངས་ལ། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད།
ཆོས་མི་ནུབ་པའི་རྒྱལ་མཚན་ཚུགས། བླ་མ་དམ་པའི་སྐུ་ཚེ་སྲིངས། མཛད་ཕྲིན་སྤེལ། བསྟན་པ་རིན་པོ་ཆེ་རིམ་འགྲོ་དང་བཀུར་སྟི་བཅས་ཏེ་བླ་ནས་བླ་རུ་སྤེལ་ཅིག ། སེམས་ཅན་གྱི་ཕན་བདེ་སྤེལ། འཇིགས་རྟེན་གྱི་རྒུད་པ་སོལ། སྣོད་བཅུད་ཀྱི་ལེགས་ཚོགས་སྐྱེད། གདུག་ཅན་གྱི་གཉའ་ནས་ནོན། དམ་ཅན་གྱི་སྡོང་གྲོགས་གྱིས། དམ་མེད་ཀྱི་དབང་པོ་སྣུབས།
ཐར་འདོད་ཡོངས་ཀྱི་རེ་བ་སྒྲུབས་ཤིག ཁྱད་པར་དུ་རིག་པ་འཛིན་པ་འདི་ཉིད་དམ། རྡོ་རྗེའི་སློབ་མ་འདི་རྣམས་ཁྱེད་ལ་གཏད་ཀྱིས་ལུས་དང་གྲིབ་མ་བཞིན་སྲུངས་ཤིག ། ཇི་སྲིད་བྱང་ཆུབ་མ་ཐོབ་ཀྱི་བར་དུ་ཕྱིའི་དགྲ ། ནང་གི་བགེགས། གསང་བའི་བར་དུ་གཅོད་པ་ཐམས་ཅད་ལས་སྲུངས་ཤིག ། མདུན་ནས་བསུས་ཤིག ། རྒྱབ་ནས་སྐྱོར་ཅིག ། འགལ་རྐྱེན་དང་གཡོལ་ཅིག ། མཐུན་རྐྱེན་དང་སྤྲོད་ཅིག །
གལ་ཏེ་ཞི་བའི་ཐབས་ཀྱིས་འདུལ་མ་ནུས་ན་གང་དང་མཚམས་པའི་ཕྲིན་ལས་དྲག་པོས་ཚར་ཆོད་ཅིག ། སྡང་བའི་དགྲ་སོད། གནོད་པའི་བགེགས་ཆོམ། བར་ཆད་ཀྱི་རྐྱེན་ཟློག ། བསམ་པ་སྒྲུབས། རེ་བ་སྐོངས། ཚེ་སྲིངས་དཔལ་སྐྱེད། རྒྱགས་མཐུད། ཕྱིའི་ཚེ་བསོད། ནང་གི་ཉམས་རྟོགས།
གསང་བའི་ཡེ་ཤེས་དང་ཡོན་ཏན་མ་ལུས་པ་གོང་ནས་གོང་དུ་སྤེལ་ནས། དམ་པའི་ཕྲིན་ལས་བླར་འཕེལ་བར་མཛད་དུ་གསོལ་ལོ། ། བསམ་པ་ངན་པ་རྒྱུད་ལ་མི་སྐྱེ་བར་མཛད་དུ་གསོལ། བྱས་ཚད་གཞན་དོན། བསམ་ཚད་བླ་མ། གང་བརྩམ་ཆོས་དང་མཐུན་པར་མཛད་དུ་གསོལ། ཁྱད་པར་དུའང་རིན་ཆེན་བྱང་ཆུབ་ཀྱི་སེམས་རིན་པོ་ཆེ་མ་སྐྱེས་པ་སྐྱེད། སྐྱེས་པ་མི་ཉམས་ཤིང་གོང་ནས་གོང་དུ་འཕེལ་བར་མཛད་དུ་གསོལ། ཐབས་ལ་མཁས་པའི་ཕྲིན་ལས་ཀྱི་སྒོ། ལུས་ལ་གཟི་བརྗིད།
ངག་ལ་ནུས་པ། སེམས་ལ་ཏིང་འཛིན་ཁྱད་པར་ཅན་ཐོབ་ནས། སྣང་བ་དབང་དུ་བསྡུས། ཕས་རྒོལ་ཟིལ་གྱིས་གནོན། དགྲ་གདོན་ཐལ་བར་བརླག་པ་སོགས་ཕྲིན་ལས་རབ་འབྱམས་ལ་དབང་འབྱོར། ཆོས་བཞིན་ཡིད་ལ་བསམ་པའི་དོན་ཐམས་ཅད་བདེ་བླག་ཏུ་འགྲུབ་པ་དང༌། མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ལ་སྦྱོར་ཤིག ། ཆོས་སྐྱོང་མཐུ་མ་ཆུང༌། དམ་ཅན་རྩལ་མ་ཞན། མངོན་པར་འདོད་པའི་དངོས་གྲུབ་བདེ་བླག་ཏུ་སྩོལ་ཅིག །
དེ་ལྟར་ཁྱེད་རྣམས་ལ་ཆོས་སྐྱོང་དྲེགས་པའི་སྲོག་གཏད་ཅིང་ཐ་ཚིག་ཏུ་སྦྲེལ་བ་ཡིན་པས་ད་ནས་བཟུང་ཆོས་སྐྱོང་གི་གསོལ་མཆོད་མ་ཆག་པར་གྱིས་ཤིག ། ལྷ་མི་དམ་ཚིག་གཅིག་ཏུ་མཐུན་ན་འཕྲལ་ཕུག་དགེ་ཞིང་ཇི་ལྟར་གསོལ་བའི་དོན་འགྲུབ་པར་འགྱུར་ལ། ཐ་ཚིག་དང་འགལ་ན་དེ་ལྟར་མ་ཡིན་པས་སོ་སོས་ཁས་བླངས་པའི་དམ་ཚིག་གི་གནད་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ? དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔
ལན་གསུམ། དེ་ལྟར་ཆོས་སྐྱོང་དྲེགས་པའི་སྲོག་གཏད་འདི་ཉིད་ཆོས་བརྒྱུད་འཛིན་ངེས་པ་ལས་གར་ཐོད་ཐོད་དུ་གནང་ན་ཁེ་ཉེན་ཆེ་བས། དེ་བཞིན་སློབ་དཔོན་དང་སློབ་མ་སོ་སོའི་ངེས་པ་གལ་ཆེའོ། ། མཐར་བསྔོ་བ་དང་སྨོན་ལམ་སོགས་བརྗོད་ལ་སློབ་མ་རྣམས་གྲོལ་ལོ། །
གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ། བརྒྱུད་གསུྃམ་བླ་མའི་སྤྱན་སྔར་སྲོག་ཕུལ་ནས། ། སྡེ་གསུྃམ་བསྟན་པ་སྐྱོང་བར་ཁས་བླངས་པའི། ཁམས་གསུྃམ་དྲེགས་པའི་སྡེ་དཔོན་འཁོར་བཅས་ཀྱིས། །
དུས་གསུྃམ་མ་གཡེལ་བསྟན་པའི་མེལ་ཚེ་སྒྲུབས། ། ལས་མགོན་ཞིྃང་སྐྱོྃང་དམ་ཅན་སྲུང་མའི་རྒྱུད། ། གཡུལ་ཟློག་དྲེགྃས་པྃའི་སྲོྃག་གཏྃད་ཐུན་མོང་མིན། ། གསཾང་སྔཾགས་བསྟནཾ་པ་སྲུང་བའི་རྫོང་ཆེན་སྟེ། ། དེ་ཉིད་འཛཾིན་སྐྱོང་སྤེལ་ལ་ཉེ་བར་མཁོ། དེ་དག་ནི་ཞེ་བརྒྱད་པ་དཔལ་མགོན་ཞིང་སྐྱོང་ལེགས་ལྡན་རྔམ་ཀློང་གི་དབང་དང་དྲེགས་པའི་སྲོག་གཏད་ཀྱི་ལེ་ཚན་བཅས་རྫོགས་སོ།། །། ༈ ཚེྃ་མཐར་མ་ཕྱིན་འདི་ཕྱྀའི་དོན་སྒྲུབྃ་དཀའ། ། དེ་ཕྱིར་དུས་མིན་འཆིྃ་བཟློག་ཚེ་སྒྲུབ་གཅེས། ། བདྃག་འཛིན་འཆི་བདུད་ཟིྃལ་གནོྃན་གདེངས་ཐོབ་ན། ། སྐྱེ་འཆིར་དབྃང་བསྒྱུར་རྡོ་རྗེའི་སྐུ་མཆོག་འགྲུབ།
ཞེ་དགུ་པ་ཚེ་སྒྲུབ་ཆེན་མོ་འཆི་བདག་ཟིལ་གནོན་ལས། སྤྲོས་བཅས་དབང་ཆེན་ཨུཏྤ་ལའི་ཕྲེང་བ་ཞེས་བྱ་བའི་སྨིན་བྱེད་དབང་ཁྲིགས་བལྟས་ཆོག་ཏུ་བཀོད་པ་ལ་སྟ་དངོས་གཉིས་ལས། དང་པོ་སྟ་གོན་ལ། ཤིན་ཏུ་སྤྲོས་བཅས་ནི་སྒྲུབ་ཆེན་དང་སྦྲགས་པ་སྟེ། སྒྲུབ་ཁོག་ལྟར་སློབ་མ་སྟ་གོན་གྱི་སྐབས་སུ་སྟ་གོན་བྱ་ལ། བསྙེན་གྲངས་ཐེམས་རྗེས་བུམ་གསང་སོགས་དབང་ཆེན་དཀྱུས་ལྟར་བསྐུར་བའི་ཕྱག་སྲོལ་བཞིན་དེང་སང་ལག་ལེན་བྱེད་སྲོལ་ཆེར་མེད་ལ་འདིར་དབང་རྐྱང་གི་ཁོང་དུ་སྒྲུབ་ཁོག་ནང་དུ་བཤད་པའི་སྟ་གོན་དང་སྒྲུབ་དབང་རྣམས་ཀྱིས་འཐུས་པར་མཛད་པ་གོང་མ་དག་གི་ཕྱག་བཞེས་བཞིན་འཆད་པར་བྱེད་པ་ལ། སྔོན་འགྲོ་དངོས་གཞི་རྗེས་ཀྱི་རིམ་པ་དང་གསུམ་མོ། ། དང་པོ་ལའང་ས་ཆོག་དང་སྟ་གོན་ནོ། ། དང་པོ་ནི། སྤྱིར་སྒྲུབ་གནས་རྙིང་པའམ་རས་བྲིས་ལྟ་བུར་མ་བྱས་ཀྱང་ཆོག་མོད།
མདོ་ཙམ་སྤྲོ་བར་མོས་ན། དཀྱིལ་འཁོར་གང་ལ་བྱ་བའི་སྟེགས་བུའི་དབུས་སུ་ཚོམ་བུ། མདུན་དུ་མཆོད་གཏོར་དཀར་ཟླུམ་གཉིས་ཉེར་སྤྱོད་ལྔས་བསྐོར། རྡོ་རྗེ་སློབ་དཔོན་གྱི་མདུན་གཡོན་ནས་བརྩམ་ནས་བཟེད། ཡུངས་ཐུན། གཡབ་དར་ཌཱ་རུ། རྡོར་དྲིལ། གདབ་ཕུར། ནང་མཆོད་རྣམས་དགོད། གང་དུ་དཀྱིལ་འཁོར་བྱ་བའི་སར་ཚོམ་བུ་བཀོད་ལ།
ཐོག་མར་ཚིག་བདུན་གསོལ་འདེབས་དང་བརྒྱུད་པའི་གསོལ་འདེབས། སྐྱབས་སེམས་ལན་གསུམ་གསུམ། རྒྱུན་བཤགས་དང་ཚད་མེད་བཞི་སྒོམ་པ་བཅས་སོང་ནས། ཧཱུྃ༔ ཨེ་ལས་རང་བྱུང་གཞལ་ཡས་ཁང་༔ གནམ་ལྕགས་ལས་གྲུབ་མཚན་ཉིད་རྫོགས༔ དེ་དབུས་ཆོས་འབྱུང་བཾ་གྱི་སྟེང་༔ རང་ཉིད་པདྨ་ཧེ་རུ་ཀཿ ཧྱ་གྷྲྀ་ཝ་དམར་ནག་གཏུམ༔ ཞལ་གདངས་ལྗགས་འདྲིལ་རྐན་སྒྲ་རྡེབ༔
སྨ་ར་དབུ་སྐྲ་མེ་འོད་འཁྲུགས༔ རྟ་སྐད་ཧཱུྃ་སྒྲ་ཕྱོགས་བཅུར་སྒྲོག༔ སྤྱི་བོར་རིགས་བདག་འོད་དཔག་མེད༔ དམར་གསལ་མཉམ་བཞག་སྐྱིལ་ཀྲུང་བཞུགས༔ ཕྱག་གཡས་རྡོ་རྗེས་བགེགས་དཔུང་འཇོམས༔ གཡོན་པའི་ཕུར་བུས་ཚེ་བདུད་སྒྲོལ༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ སྐུ་སྨད་གནམ་ལྕགས་ཕུར་གཤམ་བརྗིད༔ རྡོ་རྗེ་ཕག་མོ་ཡུམ་དང་སྦྱོར༔ འཇིགས་བྱེད་ཆེན་པོའི་སྐུ་རུ་གསལ༔
དྲག་སྔགས་ཧཱུྃ་གི་འཕྲོ་འདུ་ཡིས༔ ཕྲིན་ལས་རྣམ་བཞི་ལྷུན་གྱིས་གྲུབ༔ རང་བྱུང་ཡེ་ཤེས་ལྔ་རུ་བསྒྲལ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཧཱུྃ་ཕཊ྄ཿ ཨོཾ་བཛྲ་བཾ་ཀྲོ་ཏི་བྷ་ར་ཧི་ཧཱུྃ་བྷྱོཿ བརྒྱ་ཙམ་བཟླ། ལས་བུམ་མམ། དྲིའི་དུང་ཞལ་འཐོར་གཡབ་བཅས་བཀོད་ལ། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་བསང་ཆུའི་སྟེང་དུ་ཉི་མ་ལ་གནས་པའི་ཧཱུྃ་ཡིག་འཕྲོ་འདུ་ཡོངས་སུ་གྱུར་པ་ལས༔
ཁྲོ་བོ་བདུད་རྩི་འཁྱིལ་པ་མཐིང་ནག་ཕུར་བུ་དང་ལྕགས་ཀྱུ་འཛིན་པའི་སྐུར་གྱུར༔ རྡོ་རྗེ་རྩེ་གཅིག་པའི་རྒྱས་རེག་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཅི་རིགས་བཟླས་པས། ཁྲོ་བོ་བདུད་རྩི་འཁྱིལ་པའི་རང་བཞིན་གྱི་ཆུའི་རྡུལ་ཕྲ་རབ་ཏུ་གྱུར་ པར་བསམས་ཤིང༌། དེའི་སྟེང་གཏོར་མ་དང་གསེར་སྐྱེམས་བཤམས་ནས་བྱིན་གྱིས་བརླབ། དེ་ནས་བཀའ་བརྒྱད་དཀར་གཏོར་རམ་སྤྱི་མཐུན་ལྟར་ས་གཞི་བསླང་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ གིས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར།
ཨོཾ་ཨཱཿཧཱུྃ་ཧོཿ ས་བྱིན་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོས། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་ལ། ། དཀྱིལ་འཁོར་དོན་དུ་ས་ཕྱོགས་འདི། ། བདག་ཞུ་ཁྱེད་ཀྱིས་སྩལ་དུ་གསོལ། །
ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་བསྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། །
དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། ། ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཙྪཿ
ས་རང་གནས་སུ་གཤེགས་པར་བསམས་ལ། གཏོར་མ་གཙང་སར་བསྐྱལ། ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ་པ་ནི་དོན་དམ་པའི་སྦྱོང་བའོ། ། གཏོར་མ་ཕུལ་རྗེས་ཚོམ་བུ་བསྡུས་ལ་ཕྱག་གཡས་རྡོ་རྗེ་དང་བཅས་པ་ས་ལ་བཞག་ནས་ རང་ཉིད་སྐད་ཅིག་གིས་པདྨ་ཧེ་རུ་ཀའི་སྐུར་གྱུར། ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ རྩ་སྔགས་ཕྲེང་སྐོར་རམ། ཉེར་གཅིག་སོགས་སྦྲགས་པས་ས་བཟུང༌། ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ བདུད་རྩི་མ་ད་ན་དང་སྦྱར་བ་སྟེགས་བུར་འཐོར་ལ་ཆག་ཆག་གདབ་བོ། ། དེ་ནས་སྟ་གོན་དངོས་ལ་གསུམ་ལས།
དང་པོ་ལྷ་དང་བུམ་པ་སྟ་གོན་ཆབས་ཅིག་ཏུ་བཤད་ན། མདུན་དུ་དཀྱིལ་འཁོར་གྱི་སྣང་བརྙན་སོགས་དགྲམ་པའི་མདུན་སྟེགས་ཁེབས་ལྡན་ཀྱི་སྟེང༌། མཎྜ་ལར་དྲིའི་ཐིག་ལེ་དབུས་དང༌། ཚོམ་བུ་ལྷ་གྲངས་ལྟར་བསྙེན་སྒྲུབ་སྔགས་ཁོ་ནའི་མཐར་ ས་མ་ཡ་སཏྭཾ༔ ཞེས་བཏགས་པ་བརྗོད་བཞིན་དུ་འབྲུ་ཚོམ་གཙོ་འཁོར་བྱེ་བྲག་ཕྱེད་པར་བཀོད་པའི་རྒྱབ་ཕྱོགས་སུ་སྨན་རཀ་གཏོར་མ། མཐའ་བསྐོར་དུ་ཕྱི་ནང་གི་ཉེར་སྤྱོད་གཡས་སུ་བསྐོར་བར་བཤམས་ཏེ། དེ་ནས་བུམ་པ་རྣམས་གུ་གུལ་གྱི་དུད་པས་བདུག་སྟེ་ཧཱུྃ་བཞིའི་སྔགས་བརྗོད་ལ་ཡུངས་དཀར་གྱིས་བྲབ། བདུད་རྩི་ཆོས་སྨན་དང་དྲི་བཟང་བུམ་རྫས་སོ་ལྔ་རྣམས་སྦྱར་བའི་ཆུ་གཙང་གིས་ཕྱེད་ཀ་ཁེང་བར་བླུགས། རྣམ་བུམ་ལ་མགུལ་ཆིངས་དམར་ནག་དང༌། ལས་བུམ་ལ་མགུལ་ཆིངས་ལྗང་གུ་སྒྲོན།
ཁ་རྒྱན་གཟུང་ཐག་དང་བཅས་པ་འདུ་བྱ་ལ་ཚོམ་བུའི་སྟེང་དུ་རྐང་གསུམ་ཐོག་དགོད། གཞན་ཡང་སྟ་གོན་གྱི་རྫས་དང་དབང་གི་ཅ་ཆས་རྣམས་ཀྱང་སྟེགས་ཐོག་ཏུ་དགྲམ། ཧཱུྃ༔ བྷནྡྷའི་སྣོད་དུ་དམ་རྫས་བདུད་རྩིའི་བཀང་༔ དུང་དམར་སྣོད་དུ་རཀྟ་ཆི་ལི་ལི༔ སོགས་ལས་བྱང་འབྲིང་པོ་ཡང་གསང་སྒྲུབ་པ་ཆོག་ཁྲིགས་ལྟར་མཆོད་པ་བྱིན་རླབས་ནས་བརྩམས་ཏེ་བསྟོད་པའི་བར་བཏང་ལ་བསྙེན་སྒྲུབ་ཀྱི་བཟླས་པ་ཁྱུག་ཙམ་བྱས་ལ་རྣམ་བུམ་དང་ལས་བུམ་སྒྲུབ་ལ་མཆོད་བསྟོད་འོད་ཞུ་བྱ། སྤྲོས་མེད་ཀྱི་སྐབས། སྒྲུབ་གཞི་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོར་འཆི་མེད་ཚེའི་ལྷ་ཚོགས་དྭངས་མའི་མཚོ་ལ་གཟའ་སྐར་ཤར་བ་ལྟར་བཀྲ་ལམ་གྱིས་གསལ་བཏབ་ལ། བསྙེན་སྒྲུབ་བཟླས་པའི་མཐར་མཆོད་བསྟོད་དང་ཡན་ལག་བདུན་པའི་ཚོགས་བསགས་པ་ནི། རྡོ་རྗེ་སློབ་དཔོན་སངས་རྒྱས་དཔལ? སྙན་གསན་དབབ་པ་ནི།
སྤོས་དང་ཐལ་མོ་སྦྱར་ལ། ཧོཿ ཡེ་ནས་གཉིས་མེད་ཆོས་སྐུ་དག་པ་ལ༔ མ་རིག་དབང་གིས་སྒྲོ་དང་སྐུར་བཏབ་སྟེ༔ བདེ་དང་སྡུག་བསྔལ་འབྲས་བུ་སོ་སོར་སྨིན༔ དེ་ལྡོག་ཕྱིར་ན་རྒྱལ་བའི་དམ་མནོས་ཏེ༔ བདག་ཅག་མ་རིག་ལུས་དང་ངག་སེམས་ཀྱིས༔ བག་མེད་ཚུལ་གྱིས་དམ་ལས་འགལ་གྱུར་ཏེ༔ རྒྱལ་བ་འཁོར་བཅས་ཐུགས་དང་ཅི་འགལ་བ༔ ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ༔
བཟོད་པར་བཞེས་ནས་ཚངས་པར་སྩལ་དུ་གསོལ༔ ཞེས་པས་ནོངས་པར་བཤགས་ཤིང༌། འདོད་པའི་དོན་གསོལ་བ་ནི། དྲིལ་སྤོས་དང་བཅས། ཧཱུྃ༔ དབང་ཆེན་ཁྲོ་རྒྱལ་ལྷ་ཚོགས་དགོངས༔ ཁྱེད་རྣམས་མཆོད་དང་སློབ་མ་ལ༔ ཕན་ཕྱིར་དཀྱིལ་འཁོར་འབྲི་འཚལ་ན༔ ཐུགས་རྗེས་དགོངས་ཏེ་བྱིན་གྱིས་རློབས༔ ཞེས་གསོལ་བ་ལན་གསུམ་དུ་གདབ་བོ། །
གསུམ་པ་སློབ་མ་སྟ་གོན་ནི། སློབ་མ་ཕྱི་རོལ་དུ་བོས་ལ་ཁྲུས་ནས་དབྱུང་བ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་དང་མཎྜལ་བཀྱེ་བསྡུ་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ།
ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དབང་ཆེན་ཁྲོ་རྒྱལ་སྟོབས་འདུས་ཀྱི་ལྷ་བཅུ་གསུམ་གྱི་དཀྱིལ་འཁོར་ལྷ་ཚོགས་བཀའ་སྲུང་དྲེགས་པ་གཏེར་བདག་ལས་ཀྱི་ཕོ་ཉ་བྱེ་བ་འབུམ་གྱི་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པ་ལ་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ།
གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ༔ ཁྲོ་རྒྱལ་ཐུགས་ལས་ཕྱག་མཚན་ས་བོན་འཕྲོས༔ ཁོར་ཡུག་བར་ཁྱམས་སྲུང་བའི་གུར་ཁང་ནི༔ ནང་རྣམས་གཞལ་ཡས་འཇའ་ཚོན་ལུག་རྒྱུད་གཏིབས༔ ཕྱི་རོལ་མཚོན་ཆ་མེ་དཔུང་ཁྱབ་པར་འཁྲིགས༔ ཕྲ་མོ་རླུང་ཡང་འགྱུ་བ་མི་རིགས་པར༔ སྲ་མཁྲེགས་གནམ་ལྕགས་སྤྲུལ་པའི་གུར་ཁང་བསྒོམ༔ ཨོཾ་བཛྲ་ཧཱུྃ་མཎྜལ་ཙཎྜ་ཙཀྲ་ཙཀྲ་རཀྵ་རཀྵ༔
ཨོཾ་ཁཌྒ་ཀ་ར་ཏི་ཀ་དཎྚ་མུཾ་ར་ག་ཨཱ་ཡུ་དྷ་ཀ་ལ་རཀྵ་རཾ་ཛྭ་ལ་རཀྵ་རཀྵ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། དེ་ནས་སློབ་དཔོན་གྱིས་ཞྭ་ཆོས་དང་བཅས་ཏེ། ལོ་རྒྱུས་འཆད་པ་ལ། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་ཐོག་མར་སྨིན་བྱེད་ཀྱི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱ་སྙམ་པས་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ།
དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། ཐོག་མར་རང་རེ་རྣམས་ཡིད་བཞིན་གྱི་ནོར་བུ་ལག་ཏུ་ལོན་པའི་དཔེ་བརྒྱ་སྟོང་གིས་ཆར་ཡང་མི་ཕོད་པ། ཤིན་ཏུ་རྙེད་པར་དཀའ་ལ་རྙེད་ན་དོན་ཆེན་པོ་དང་ལྡན་པ་དལ་འབྱོར་བཅོ་བརྒྱད་ལྡན་པའི་ལུས་རྟེན་བཟང་པོ་ཞིག་རྙེད་ཟིན་ཀྱང༌། དེ་ཁོ་ནས་མི་ཆོག་སྟེ་ཕྱི་མར་ཕན་པའི་ལྷ་ཆོས་ཤིག་བསྒྲུབ་དགོས། དེའང་འཕྲལ་དུ་མ་སྒྲུབ་ཚེ་ལར་སྙིགས་མའི་དུས་འདིར་འཚོ་རྐྱེན་ནི་དཀོན་ཞིང༌། འཆི་རྐྱེན་ནི་མང་བས། ནམ་འཆི་ཆ་མེད་འཆི་རྐྱེན་ངེས་མེད་ཡིན་པ་མ་ཚད་ཐ་ན་དེ་རིང་དང་སང་ཉིན་ཙམ་ལའང་མི་འཆི་བའི་ངེས་པ་མེད། འཆི་བའི་ཚེ་གཉེན་ཉེ་འབྲེལ་གྲོགས་དགའ་མཛའ་ཐོབ་གོ་ས་ནོར་ལོངས་སྤྱོད་སོགས་གང་ཡང་རྗེས་སུ་མི་འབྲང་སྟེ། ལས་དཀར་ནག་འབའ་ཞིག་གི་རྗེས་སུ་འབྲང་བས་བདེ་སྡུག་གི་འབྲས་བུ་མི་བསླུ་བར་མྱོང་དགོས། དེའི་ཚེ་ད་ལྟ་དགེ་བ་མ་སྒྲུབ་པར་ཁྱེར་རྒྱུ་ནི་མེད།
སྡིག་པ་མི་འདོད་ཀྱང་འདོར་དུ་ནི་མི་བཏུབ། དེ་བས་ད་ལྟ་ཉིད་ནས་བླང་དོར་ཕྱིན་ཅི་མ་ལོག་པ་ཞིག་སྒྲུབ་པ་གལ་ཆེ། ལས་ཉོན་གཞན་དབང་གིས་འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་སྡུག་བསྔལ་ལས་མ་འདས་ཤིང༌། དེས་ན་ཕ་མ་སེམས་ཅན་ཐམས་ཅད་འཁོར་བ་ལས་ཐར་བའི་ཐབས་རྣམ་གྲོལ་གཏན་གྱི་འདུན་མ་དམ་པའི་ལྷ་ཆོས་རྣམ་དག་ཅིག་སྒྲུབ་དགོས་སོ། ། དེ་ལ་འདིར་རབ་འབྱམས་དཀྱིལ་འཁོར་རྒྱ་མཚོའི་ཁྱབ་བདག་སློབ་དཔོན་ཆེན་པོ་པདྨ་ཐོད་ཕྲེང་རྩལ་ལ་བཀའ་བབས་ཤིང་ཐུགས་དམ་གྱི་ལྷ་མཆོག་རྩོད་མེད་དུ་གྲགས་པ་འཆི་མེད་ཚེ་ལྷའི་དཀྱིལ་འཁོར་དུ་སྒྲུབ་པའི་བཀའ་སྲོལ་སྔ་ཕྱི་དུ་མར་བྱོན་པ་རྣམས་ཀྱི་ནང་ཚན། མཐུ་ཆེན་བུདྡྷ་ཛྙཱ་ནའི་སྐུའི་རྣམ་འཕྲུལ། གཏེར་སྟོན་གྲུབ་ཐོབ་ཐམས་ཅད་ཀྱི་སྤྱི་མེས། སྔགས་འཆང་ཧཱུྃ་ནག་དྲག་རྩལ་ལམ་གར་དབང་གནམ་ལྕགས་རྡོ་རྗེས། ལྷོ་གནས་མཆོག་ཙཱ་རི་ཊ་ཟིལ་ཆེན་གསང་བའི་ཕུག་ནས་སྤྱན་དྲངས་པར་མཛད་པའི་ཚེ་སྒྲུབ་འཆི་བདག་ཟིལ་གནོན་གྱི་དབང་བསྐུར་ཟབ་མོ་སྒྲུབ་པའི་སྐབས་སུ་བབ་པ་ཡིན། དེ་ལའང་སློབ་མ་ལྷག་པར་གནས་པ་དང༌།
དངོས་གཞི་དབང་བསྐུར་བ་གཉིས་སུ་ཡོད་པ་ལས། དེ་རིང་གི་སྐབས་སུ་སྟ་གོན་གྱི་ཆོས་རྣམས་བསྒྲུབ་པར་བྱ་བ་ཡིན་ལ། དེ་ལའང་བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོའི་ཡོ་བྱད་བཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར། དེ་རིང་གི་སྐབས་ལྷག་གནས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། མཎྜལ་ཕུལ་ནས་དབང་དོན་དུ་གསོལ་བ་གདབ་པ་འདིའི་རྗེས་ཟློས་མཛོད།
ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱང་བ། ། དེ་རིང་བཤད་པའི་རིན་ཆེན་གཏེར། ། གཙོ་བོའི་བདག་ལ་བཀའ་དྲིན་སྩོལ། ཁྱེད་ཞབས་པདྨ་སྤངས་ནས་ནི། ། གཙོ་བོ་གཞན་ན་མ་མཆིས་པས། ། དཔའ་བོ་རྡོ་རྗེ་སློབ་དཔོན་གྱིས། ། བློ་མཆོག་ཏིང་འཛིན་བསྐྱེད་དུ་གསོལ། ། ལན་གསུམ། ཅེས་དང༌།
དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡི་གནང་བ་ཐོབ་པའི་མོས་པ་མཛོད། དེ་ནས་རྒྱུད་འདག་པའི་སླད་དུ། དེ་ནས་མདུན་གྱི་ནམ་མཁའི་གནས་སུ་རྩ་གསུམ་ཀུན་འདུས་པདྨ་འབྱུང་གནས་ལ། ། ཕྱོགས་བཅུའི་སངས་བྱང་སེམས་དཔའ་བོ་མཁའ་འགྲོ་དཔག་ཏུ་མེད་པས་བསྐོར་བ། མངོན་སུམ་ལྟ་བུར་བཞུགས་པའི་སྤྱན་སྔར་བདག་གཞན་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་སངས་རྒྱས་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ བདག་གཞན་འགྲོ་བ་སེམས་ཅན་གྱིས༔ སྒོ་གསུམ་གུས་པས་སྐྱབས་སུ་མཆི༔
ལན་གསུམ། མཁའ་མཉམ་གྱི་སེམས་ཅན་སྡུག་བསྔལ་ལས་སྒྲོལ་བར་བྱ། དེའི་ཆེད་དུ་འདིར་འཆི་མེད་ཚེའི་དབང་བསྐུར་བ་ན། གཞན་གྱི་དོན་རྒྱ་ཆེན་པོ་བགྱིད་སྙམ་པས་འདིའི་རྗེས་ཟློས་མཛོད། འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ ལན་གསུམ། སླར་ཡང་ཚོགས་ཞིང་དེའི་སྤྱན་སྔར་ཡན་ལག་བཅུ་པ་དང་ལྡན་པ་ཚོགས་བསགས་པ་འདིའི་རྗེས་ཟློས་མཛོད། མི་འགྱུར་རྟག་པ་རྡོ་རྗེའི་སྐུ༔
ཚེ་བདག་རྣམས་ལ་སྐྱབས་སུ་མཆི༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱིས༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔
མྱ་ངན་མི་འདའ་བཞུགས་སུ་གསོལ༔ འགྲོ་ཀུན་ཚོགས་གཉིས་ཡོངས་རྫོགས་ཤོག༔ ཐམས་ཅད་སངས་རྒྱས་ཐོབ་པར་ཤོག༔ ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བླ་མ་ཚེ་དཔག་མེད་པ་དང༌། ། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། །
སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། སློབ་དཔོན་གྱིས་དམ་ཆུ་ཐོགས་ལ། ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ དེ་རིང་ཁྱོད་ལ་འདི་དག་སྦྱིན༔ དམ་ཚིག་ཉམས་ན་གཤིན་རྗེ་ཡི༔ ལྕགས་སྡིག་ནག་པོས་སྙིང་ཁྲག་འཇིབ༔ བསྲུངས་ན་འཇའ་ལུས་འཆི་མེད་ཀྱིས༔
རིག་འཛིན་རྒྱལ་བའི་དཀྱིལ་འཁོར་འགྲུབ༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོཾ་ས་མ་ཡ་ཨི་དནྟེ་ན་ར་ཀན༔ ལན་གསུམ་འཐུང་ལ་འཕྲོ་མ་རྒྱབ་ཏུ་དོར། དེ་ནས་དཀྱིལ་འཁོར་གྱི་བར་ཆད་བསྲུང་ཕྱིར་དཔུང་སྐུད་སྦྱིན་པ་ནི༔ སྔགས་འདིས་གང་མང་བྱིན་རླབས་བྱ༔ ཨོཾ་ཨཱ་ཡུརྫྙཱ་ན་ནྲྀ་ཙཀྲ་སཏྭཾ༔ དེའང་དཔུང་སྐུད་སྦྱིན་པ་ལ་ཕོའི་དཔུང་པ་གཡས་དང་མོའི་གཡོན་དུ་བཅིངས་ལ་ཕྱག་མཚན་རྡོ་རྗེ་རྒྱ་གྲམ་གྱིས་རྒྱས་བཏབ་པས་ཉོན་མོངས་པའི་བདུད་ཀྱི་འགྱུ་ལམ་གཅོད། སྲུང་སྐུད་ཡེ་ཤེས་རིགས་ལྔ་མཚོན་པར་ཁ་དོག་ལྔ་ལྡན་དང་སྐུ་གསུང་ཐུགས་ཀྱི་རྒྱས་གདབ་ཕྱིར་རྡོ་རྗེའི་མདུད་པ་གསུམ་བོར་བ་འདི་ཉིད་བཅིངས་པས་ཕྱི་ལྟར་རླུང་མཁྲིས་བད་ཀན་ཐམས་ཅད་སྲུང་ཞིང་ནང་ལྟར་མ་དག་ཉོན་མོངས་པ་ཐམས་ཅད་སྦྱངས། གསང་བ་དག་པ་ཡེ་ཤེས་ཀྱི་རྩ་སྒོ་བྱེ།
འབྲས་བུ་སྐུ་གསུམ་འཕོ་འགྱུར་མེད་པ་རྡོ་རྗེ་ལྟ་བུའི་ཏིང་འཛིན་མངོན་སུམ་དུ་མཇལ་བའི་མོས་པ་མཛོད། དེ་ནས་ཕོ་གཡས་མོ་གཡོན་དཔུང་པར་འདོགས༔ ཧོཿ མི་ཤིགས་འཁོར་ལོ་རྟགས་ཀྱི་རྒྱ༔ ཨཱ་ཡུར་ཚེ་ཡི་གཡུང་དྲུང་གིས༔ མི་ཤིགས་རྡོ་རྗེའི་མཁའ་ལྟར་གདབ༔ ཅིས་ཀྱང་མི་ཤིགས་རཀྴ་ཧཱུྃ༔ ཞེས་རྡོ་རྗེ་རྒྱ་གྲམ་གྱིས་རྒྱས་གདབ། དེ་ནས་བདུད་རྩི་འཁྱིལ་བའི་སྔགས་ཀྱིས་བུམ་ཆུ་བྱིན་གྱིས་བརླབས་ཏེ་སློབ་བུ་རྣམས་ལ་ཁྲུས་བྱ་བ་ནི༔ ཧཱུྃ༔
འདི་ནི་དམ་ཚིག་གསང་བའི་ཆུ༔ ཡེ་ཤེས་ཁྲུས་མཆོག་བླ་མེད་རྫས༔ སྐལ་ལྡན་ཚེ་རབས་ད་ལྟའི་བར༔ ཤེས་བྱ་ཉོན་མོངས་བག་ཆགས་བཀྲུ༔ ཨོཾ་བཛྲ་བུདྡྷ་ཨ་བྷི་ཥིཉྩ་ཧཱུྃ༔ དེ་ནས་གདན་ཀུ་ཤ་གཏད་པ་ནི། ཨོྃ་ཧྱ་གྷྲྀ་ཝ་ སོགས་ཀྱིས་བསང་༔ སྭ་བྷཱ་ཝ་ཤུདྡྷོ་ སོགས་ཀྱིས་སྦྱངས༔ སྟོང་པའི་ངང་ལས་དྷཱི་དང་ཧཱུྃ་ལས་སྐྱེས་པའི་ཀུ་ཤ་སྔོ་ལྗང་རྨ་བྱའི་མགྲིན་མདོག་ལྟར་འཇམ་ལ་རེག་ན་བདེ་བ། སློབ་མ་རྣམས་ཀྱི་རྨི་ལམ་མི་འཁྲུགས་ཤིང་གསལ་བའི་ནུས་པ་དང་ལྡན་པར་གྱུར༔
དྷཱིཿཧཱུྃ༔ བདུན་ཙམ་བཟླས་རྗེས། སྔོན་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དེ་ཉིད་མཛད་པ་བཅུ་གཉིས་ཀྱི་སྒོ་ནས་ཞིང་འདིར་ཕེབས་སྐབས། ཆོས་ཀྱི་འཁོར་ལོ་རིམ་པ་གསུམ་བསྐོར་བའི་སྔོན་དུ་ཆུ་བོ་ནཻ་རཉྫ་ནིའི་ཉེ་འགྲམ་མ་གྷ་དྷའི་ཤིང་ལ་སྐུ་རྒྱབ་གཏད་ཅིང་རྩྭ་མཆོག་ཀུ་ཤའི་གདན་ལ་སྐྱིལ་ཀྲུང་བཅས་ནས། དྲན་པ་མངོན་སུམ་དུ་བཞག་སྟེ་བྱང་ཆུབ་མཆོག་ཏུ་མངོན་པར་སངས་རྒྱས་པ་བཞིན། དེང་འདིར་སྨིན་གྲོལ་གྱི་དབང་གིས་ལུས་ངག་ཡིད་གསུམ་སྨིན་པར་བྱ་བ་ལ་རྟེན་འབྲེལ་ཟབ་མོའི་རྨི་ལམ་དུ་ལེགས་ཉེས་བརྟག་པའི་རྩྭ་རིང་བའི་རྩེ་མོ་མདུན་དུ་བསྟན་ནས་སྔས་པ་དང༌། ཐུང་བ་གདན་བྱས་ཏེ་སེངྒེ་ཉལ་སྟབས་ཀྱིས་གཉིད་ལོག་ལ་མགོ་བོ་དཀྱིལ་འཁོར་གྱི་ཕྱོགས་སུ་གཏད་ཅིང་རྨི་ལམ་གང་ཤར་བ་དེ་སྦ་གསང་མེད་པར་སྨྲ་བར་བྱའོ། ། ཧཱུྃ༔ སྔོན་ཚེ་རྒྱལ་སྲས་རིག་འཛིན་གྱིས༔ རྩྭ་མཆོག་ལ་སྟན་དངོས་གྲུབ་ཐོབ༔
འདི་དག་གཏད་པས་སྔས་སུ་ཞོག༔ རྟགས་ཚད་རྨི་ལམ་བརྟག་པར་གྱིས༔ དེ་ནས་རྟེན་འབྲེལ་བརྟག་པ་ནི༔ དཀྱིལ་འཁོར་རིགས་ལྔ་ཚང་བ་ཞིག་གི་སྟེང་སྐྱེར་པའི་ཤིང་ལ་མགོ་བོ་མེ་ཏོག་རྩ་བ་ཕུར་བུ་བགྱིས་པའི་སོ་ཤིང་སྨོན་ལམ་དང་བཅས་ནས་དོར་ཏེ༔ ད་ནི་ཁྱེད་རང་རྣམས་ཚེ་རབས་སྔོན་གྱི་ལྷག་པའི་ལྷ་གང་ཡིན་དང་དངོས་གྲུབ་ཀྱི་མཚན་མ་བརྟག་པའི་ཕྱིར། དཀྱིལ་འཁོར་འདབ་བརྒྱད་ཀྱི་དབུས་སུ་རང་གི་ཚེ་རབས་ཀྱི་ལས་འཕྲོ་ཡོད་པའི་ཕྱོགས་སུ་ཕོག་པར་ཤོག་སྙམ་པས་འདིའི་རྗེས་ཟློས་དང་བཅས་འདོར་བར་ཞུ། ཧོཿ གསང་བ་གསུམ་གྱི་དཀྱིལ་འཁོར་དུ༔ དམ་ཚིག་བླ་མེད་བརྟན་པའི་ཕྱིར༔ སོ་ཤིང་འདི་ཉིད་དོར་བར་བྱ༔
ལས་བཞི་ཕྲིན་ལས་རྟགས་ལྟར་སྤྲོད༔ ཨོཾ་ཧྲཱི་བཛྲ་ཧ་རི་ནི་ས་ཧཱུྃ༔ ཞེས་བདེན་ཚིག་དང་བཅས་པས་དོར་བ། དབུས་སུ་བབས་ན་མཆོག་གི་དངོས་གྲུབ། ཤར་དུ་ཞི་བ། ལྷོར་རྒྱས་པ། ནུབ་དུ་དབང༌། བྱང་དུ་དྲག་པོ། མཚམས་བཞིར་ཐུན་མོང་གི་དངོས་གྲུབ་ཕྲན་ཚེག་རེ་ཐོབ་པའི་ལྟས་ཡིན། གལ་ཏེ་དལ་གྱི་ཕྱི་རོལ་དུ་ལྷུངས་ན་ངན་པས་ལན་གསུམ་དུ་བསྐྱར།
མ་ཕོག་ན་ཤིན་ཏུ་ངན་པས་དབང་གི་སྣོད་དུ་མི་རུང་བའི་ལྟས་ཡིན་པས་བླ་མ་དང་དཀྱིལ་འཁོར་ལ་བཤགས་པ་དང་དགེ་བ་རླབས་ཆེན་བྱ། མ་བྱས་ན་ཆོས་བསྒྲུབ་པ་ལ་བར་ཆད་འབྱུང་བས། ལྷག་པར་ཚོགས་བརྒྱ་སཱཙྪ་དར་ལྕོག་སྦྱིན་པ་སོགས་རྒྱ་ཆེར་དགོས་སོ༔ དེ་ནས་སྤྱི་བོར་ཅོད་པན་བརྒྱན་པ་ནི༔ ཧཱུྃྃ༔ མཛེས་པའི་རྒྱན་ལྡན་ཅོད་པན་འདི་དག་ནི༔ སྐལ་ལྡན་སྐྱེས་བུ་ཁྱོད་ཀྱི་སྤྱི་བོར་བརྒྱན༔ ཚེ་རབས་འདི་ནས་མ་འོངས་དུས་ཀུན་ཏུ༔ དམ་ཚིག་ལས་ཀྱི་མིང་འདི་ལེགས་པར་ཟུངས༔ དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི།
ཐམས་ཅད་ཀྱིས་ཕྱག་རྒྱ་སྤྱི་བོར་ཐལ་མོ་སྦྱར་ལ་རྡོར་སེམས་སྒོམ་ལུང་འབོག་པ་འདིའི་རྗེས་ཟློས་མཛོད༔ ཧཱུྃ༔ རང་རིག་སྤྱི་བོར་ཉི་ཟླ་སེང་ཁྲིའི་སྟེང་༔ བཅོམ་ལྡན་རྡོར་སེམས་ཤེལ་སྒོང་དྭངས་མའི་མདོག༔ རྡོར་དྲིལ་བསྣོལ་ཐབས་སྙེམས་མ་ཡུམ་དང་སྦྱོར༔ རྡོ་རྗེ་སྐྱིལ་ཀྲུང་ལོངས་སྤྱོད་ཕྲིན་ལས་རྫོགས༔ ཐུགས་ཀའི་ཧཱུྃ་མཐར་ཡིག་བརྒྱས་གཡས་གཡོན་བསྐོར༔ བདུད་རྩིའི་རྒྱུན་བབས་བདག་ལུས་ལྟེམ་གྱིས་གང་༔ ཚེ་རབས་བག་ཆགས་ཀུན་དག་འོད་ལུས་བསྒོམ༔ ཨོཾ་བཛྲ་ས་ཏྭ་ཧཱུྃ༔
ཨོཾ་བཛྲ་ས་ཏྭ་ས་མ་ཡ༔ ཞེས་ཡི་གེ་བརྒྱ་པ་བཟླས་ལ་སྐོང་བཤགས་སོགས་ལ་འབད་པས་བར་ཆད་སེལ་ཞིང་དབང་གི་སྣོད་རུང་དུ་འགྱུར་བའི་དགོས་པ་ཡོད་དོ། ། རྨི་ལམ་བཟང་པོའི་ལྟས་དང་ངན་ལྟས་གང་བྱུང་རེ་དོགས་ཀྱི་རྗེས་སུ་མ་འབྲང་བར་ཆོས་ཐམས་ཅད་ཡེ་གདོད་མ་ནས་བདེན་མེད་སྒྱུ་མ་ལྟ་བུའི་ལམ་འཁྱེར་ལ་སློབ་པ་གལ་ཆེ། དེ་དག་གིས་ཚེ་སྒྲུབ་ཟབ་མོ་འཆི་བདག་ཟིལ་གནོན་གྱི་དཀྱིལ་འཁོར་དུ་འཇུག་པའི་ཐོག་མར་སྨིན་བྱེད་སྟ་གོན་གྱི་ཆོས་རྣམས་ལེགས་པར་གྲུབ་པ་པ་ཡིན་ནོ། ། དེ་ནས་བསྔོ་བ་དང་སྨོན་ལམ་ལྷན་ཅིག་ཏུ་གནང་བར་ཞུ། བསོད་ནམས་འདི? དེ་དག་གིས་སྟ་གོན་གྱི་ཆོས་རྣམས་ལེགས་པར་གྲུབ་ཟིན་ཏེ་དངོས་གཞི་ནི་སང་ཉིན་འབྱུང་བ་ལགས་སོ། ། སྟ་གོན་གྱི་ལེ་ཚན་ནོ། ༈ ཚེ་སྒྲུབ་ཆེན་མོ་འཆི་བདག་ཟིལ་གནོན་ལས། སྤྲོས་བཅས་དབང་ཆེན་ཨུཏྤ་ལའི་སྨིན་བྱེད་དབང་ཆོག་དངོས་གཞི་ལ། སྦྱོར་དངོས་རྗེས་གསུམ་ལས།
ཐོག་མར་སྦྱོར་བ་ནི། མདུན་གྱི་དཀྱིལ་འཁོར་གྱི་དབུས་སུ། སྟེགས་བུ་དམར་པོའི་སྟེང༌། དཀྱིལ་འཁོར་རས་བྲིས་སམ་འབྲུ་ཚོམ་ལྷ་གྲངས་བཀོད་པའི་ཁར་རྐང་གསུམ་ཐོག ། རྣམ་རྒྱལ་བུམ་པ་ཁ་རྒྱན་མགུལ་དམར་པོས་བརྒྱན་པ་དེའི་ཐོག་ཀ་པཱ་ལ་བདུད་རྩི་ཆོས་སྨན་བཏབ་པའི་ཛ་གད་ཀྱིས་དགང༌། དེའི་ཁར་དར་དམར་བརྒྱད་ལྟེབས་བཀབ་ཅིང་མེ་ལོང་སིནྡྷུ་རས་ཆོས་འབྱུང་བསྣོལ་མའི་ལྟེ་བར་མཱུྃཿ ཟུར་བཞིར་ཧ་རི་ནི་ས་བྲིས་པ་མན་ཤེལ་ཟུར་དྲུག་བཅས་དགོད། མདུན་རྒྱབ་གང་བདེར་གོང་གཏོར་ལ། གདན་གོར་མོ་སུམ་བརྩེགས་སྟེང༌། ཞི་གཏོར་པད་འདབ་བཞི་པ།
ཕྱོགས་བཞིར་ཚེ་བུམ་བཞི་དང་བུམ་ཁར་ནོར་བུ་བཞག་པ། ཚེ་བུམ་མཐར་རིལ་བུ་འཕྲེང་གསུམ་བསྐོར་བ། རྩེ་མོར་རྡོ་རྗེ་རྩེ་ལྔ་ཕྱེད་པའི་རྩེར་ཧྲཱིཿཡིག་དང་ཉི་ཟླའི་ནོར་བུས་བརྒྱན་པ་བཤམ། གཞན་ཡང་ཚེ་གཏོར། སྨན་རཀ་གཏོར་གསུམ་ཆོས་སྲུང་གཏོར་མ། ཆད་བརྟན་བསྐུལ་གསུམ། སྔོན་གཏོར། ཉེར་སྤྱོད་སོགས་དང༌། དབང་ཙཀ་ལ། ཐོག་མར་བུམ་ཙཀ
དོར་ར། ཅོད་པན། ཚེ་ལྷ་ཡབ་ཡུམ། རིགས་བཞི་ཚེ་དཔག་མེད་ཡབ་ཡུམ། རིག་འཛིན་ཡབ་ཡུམ་དྲུག ། རིག་མ་བཅུ་དྲུག ། མགྱོགས་མ་བཞི། སྒོ་སྐྱོང༌། པྲོག་ཞུ། ཅོད་པན།
སྟོད་གཡོགས། ག་ཤལ། རུས་རྒྱན། སྙན་རྒྱན་སོགས་རིན་ཆེན་གདུ་བུ་རྣམས། སྨད་དཀྲིས། སྔགས་ཕྲེང༌། མེ་ལོང༌། རིག་འཛིན་ལྔའི་ཕྱག་མཚན། རིག་ཙཀ མན་ཤེལ།
རྫས་ལྔ། སྨན་ལྔ། བཅུད་ཀྱི་རྫས་ལྔ། རྒྱལ་སྲིད་སྣ་བདུན། བཀྲ་ཤིས་རྟགས་བརྒྱད་བཅས་དང༌། ཚེ་རིལ་ཚེ་ཆང༌། མདའ་དར་སོགས་ཡོ་བྱད་ཚང་བར་འདུ་བྱའོ། ། དེ་ནས་དངོས་གཞི་ལ། ཐོག་མར་ཚིག་བདུན་གསོལ་འདེབས་སྐྱེས་རབས་གསོལ་འདེབས་སོང་ནས། ལས་གཞུང་གསོལ་འདེབས་སྐྱབས་སེམས་ནས་བཟུང་བདག་བསྐྱེད་རྒྱས་བསྡུས་གང་རུང་མཆོད་བསྟོད་བར་སོང་ནས་ཛཔ྄་ཁང་དབྱེ་ཞིང༌།
བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་འདེབས་རྣམས་བྱ་ལ་དཀྱིལ་འཁོར་ཡོལ་བས་དགབ། རང་ལུགས་གསོལ་ཁ་སྤྱི་དང་བྱེ་བྲག་མགོན་པོའི་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། གཉིས་པ་དངོས་གཞི་དབང་བསྐུར་བ་ནི། སྟ་གོན་སྔོན་དུ་སོང་བའི་སློབ་མ་རྣམས་ཕྱི་རོལ་དུ་འཁོད་པར་ ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་སྒོ་དྲུང་དུ་བགེགས་གཏོར་བསྔོ་ཞིང་ཤར་སྒོའི་ཕྱི་རོལ་དུ༔ གིང་དཀར་ནག་གིས་རྡོ་ཐུན་བྲབ་ཅིང་བགེགས་བསྐྲད་པ་ལ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས།
སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དབང་ཆེན་ཁྲོ་རྒྱལ་སྟོབས་འདུས་ལྷ་བཅུ་གསུམ་གྱི་དཀྱིལ་འཁོར་ལྷ་ཚོགས་བཀའ་སྲུང་དྲེགས་པ་གཏེར་བདག་ལས་ཀྱི་ཕོ་ཉ་བྱེ་བ་འབུམ་གྱི་བདེན་པ་དང༌།
བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པ་ལ་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གཞུང་གི་བགེགས་བསྐྲད་ལ་འཇུག་པ་ནི། ཧཱུྃ༔ ཉོན་ཅིག་གདོན་བགེགས་འབྱུང་པོའི་ཚོགས༔ ཟད་མེད་མཆོད་སྦྱིན་འདི་ལོངས་ལ༔ འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་ཁྲོ་རྒྱལ་ཐུགས་ཁྲོས་ཏེ༔ སྐུ་སྤྲུལ་ཁྲོ་བོས་ནམ་མཁའ་གང་༔
གསུང་སྤྲུལ་ཁྲོ་མོས་ས་གཞི་ཁྱབ༔ ཐུགས་སྤྲུལ་ཁྲོ་ཆུང་བར་སྣང་གཡོགས༔ སྐར་ལྟར་འཁྲུགས་པའི་མཚོན་ཆར་འབེབས༔ གཟི་བརྗིད་མེ་དཔུང་གློག་ལྟར་འཁྱུག༔ དྲག་སྔགས་རྡོ་རྗེའི་ཐོག་སེར་འབེབས༔ བར་མཚམས་ཁྱབ་པའི་མེ་དཔུང་འཁྲིགས༔ ཐུན་རྫས་ཚྭ་ཚྭ་ཐོ་རོ་རོ༔ བགེགས་ཀྱི་ལུས་ངག་ཡིད་གསུམ་ལ༔ བརྡེགས་པས་ཕྱེ་མ་རྡུལ་ཕྲན་བཞིན༔ མིང་མེད་བརླག་པར་གདོན་མི་ཟ༔
དེ་བས་རང་རང་གནས་སུ་དེངས༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་བཛྲ་ཀཱི་ལི་ཀཱི་ལ་ཡ་བཾ་ཀྲོ་ཏི་ཧཱུྃ་བྷྱོཿ གནོད་བྱེད་འབྱུང་པོ་ཨུ་ཙ་ཏ་ཡ་ཧཱུྃ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ༔ ཁྲོ་རྒྱལ་ཐུགས་ལས་ཕྱག་མཚན་ས་བོན་འཕྲོས༔
ཁོར་ཡུག་བར་ཁྱམས་སྲུང་བའི་གུར་ཁང་ནི༔ ནང་རྣམས་གཞལ་ཡས་འཇའ་ཚོན་ལུག་རྒྱུད་གཏིབས༔ ཕྱི་རོལ་མཚོན་ཆ་མེ་དཔུང་ཁྱབ་པར་འཁྲིགས༔ ཕྲ་མོ་རླུང་ཡང་འགྱུ་བ་མི་རིགས་པར༔ སྲ་མཁྲེགས་གནམ་ལྕགས་སྤྲུལ་པའི་གུར་ཁང་བསྒོམ༔ ཨོཾ་བཛྲ་ཧཱུྃ་མཎྜལ་ཙཎྜ་ཙཀྲ་ཙཀྲ་རཀྵ་རཀྵ༔ ཨོཾ་ཁཌྒ་ཀ་ར་ཏི་ཀ་དཎྚ་མུཾ་ར་ག་ཨཱ་ཡུ་དྷ་ཀ་ལ་རཀྵ་རཾ་ཛྭ་ལ་རཀྵ་རཀྵ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བས་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། མེ་ཆུས་མཚམས་བཅད།
དེ་ནས་རྡོ་རྗེ་སློབ་དཔོན་གྱིས་ཟབ་ལམ་ཡེ་ཤེས་ལྔའི་དཀྱིལ་འཁོར་དུ་འཁྲིད་པ་ན།༔ དེ་ནས་ཁྱེད་རང་རྣམས་ཀྱི་དཀྱིལ་འཁོར་གྱི་སྒོའི་ཕྱི་ནས་སྒོ་སྲུང་རྣམས་ལ་གནང་བ་ཞུ་བར་མོས་པས་འདིའི་རྗེས་ཟློས་མཛོད། ཀྱཻཿ མི་ཤིགས་རྡོ་རྗེའི་ཐུགས་ལྡན་པ༔ དཀྱིལ་འཁོར་གསང་བའི་ཆེ་མཆོག་བདག༔ ཁྲག་འཐུང་དཔའ་བོ་དགོངས་སུ་གསོལ༔ གཞན་ཡང་ཡེ་ཤེས་ལས་གྲུབ་པ༔ དབང་ཕྱུག་གིང་དང་ལངྐ་དང་༔ གཏེར་བདག་ཆོས་སྐྱོང་དམ་ཅན་ཚོགས༔ སྒོ་སྐྱོང་སྲུང་མ་དགོངས་སུ་གསོལ༔
བདག་ཅག་སྐལ་ལྡན་དམ་ཚིག་ཅན༔ ལས་དང་སྨོན་ལམ་ལྡན་བྱེད་དེ༔ འཇའ་ལུས་རྡོ་རྗེའི་སྒོ་ནང་དུ༔ འཇུག་ཅིང་དབང་མཆོག་བསྐུར་དུ་གསོལ༔ བདག་ཅག་སྐལ་ལྡན་ཨེ་མ་ཧོཿ
ཞེས་ལན་གསུམ་ཞུ༔ དེ་ལྟར་གསོལ་བ་བཏབ་པ་ལ་དཀྱིལ་འཁོར་ཆེན་པོ་འདིར་ལས་ཅན་སྐལ་ལྡན་མ་གཏོགས་པ་སྐལ་མེད་རྣམས་ཀྱིས་བལྟ་བར་མི་རུང་བས་རིགས་དང་སྐལ་པ་འདྲི་བ་འདི་ལ་གསན་པར་ཁྱབ་པ་གདའ། ཧོཿ གསང་འདུས་འཆི་མེད་རྡོ་རྗེ་ཡི༔ ཕོ་བྲང་དབྱིངས་ཀྱི་བདག་ཉིད་མ༔
ང་ནི་ཆེ་མཆོག་དབང་གི་རྒྱལ༔ དྲག་རྩལ་དཀྱིལ་འཁོར་གསུམ་དང་ལྡན༔ ལས་དང་སྐལ་ལྡན་ཁྱོད་ཡིན་ན༔ གསང་བའི་དཀྱིལ་འཁོར་ནང་འཇུག་རུང་༔ གང་ཞིག་སྔགས་ལ་མི་མོས་ཤིང་༔ གཉིས་འཛིན་ལོག་ལྟའི་གནས་མ་ཡིན༔ ཞེས་དྲིས་པའི་ལན་དུ་དེ་ལྟ་བུའི་སློབ་མ་སྣོད་ཀྱི་སྐྱོན་དང་ལྡན་པ་མ་ལགས་ཤིང་རིགས་དང་སྐལ་བར་ལྡན་པ་ཡིན་པས་ཐུགས་བརྩེ་བས་དགོངས་ནས་འཇུག་པར་གནང་བ་ཞུ་བས་འདིའི་རྗེས་ཟློས་མཛོད། ཧོཿ བདག་ནི་རྡོ་རྗེའི་དམ་ཚིག་ཏུ༔ ངོ་མཚར་གསང་བའི་ཕོ་བྲང་ལ༔
ལེགས་མོས་སྐལ་ལྡན་རྗེས་སུ་ཟུངས༔ དམ་ཚིག་དཔྲལ་བའི་མིག་ལྟར་བསྲུང་༔

ཞེས་ཞུས་པས་ཕྱོགས་ཀྱི་སྒོ་བ་རྣམས་ཀྱིས་དཀྱིལ་འཁོར་གྱི་སྒོ་བཞི་ཤག་གིས་ཕྱེས་པ་ལ་ནང་དུ་འཇུག་པའི་མོས་པ་དང་བཅས་འདིའི་རྗེས་ཟློས་མཛོད། ཛཿ ཤར་ཕྱོགས་སྒོ་མ་ལྕགས་ཀྱུ་མ༔ དཀར་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་ཤར་དུ་འཇུག་པའི་ཚེ༔ ཚེ་རབས་ཡི་དམ་ལྷ་དང་སྤྲོད༔ ཧཱུྃཿ ལྷོ་ཕྱོགས་སྒོ་མ་ཞགས་པ་མ༔ སེར་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔
ཕོ་བྲང་ལྷོ་རུ་འཇུག་པའི་ཚེ༔ ཚེ་རབས་ཡི་དམ་ལྷ་དང་སྤྲོད༔ བཾཿ ནུབ་ཕྱོགས་སྒོ་མ་ལྕགས་སྒྲོག་མ༔ དམར་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་ནུབ་ཏུ་འཇུག་པའི་ཚེ༔ ཚེ་རབས་ཡི་དམ་ལྷ་ལ་སྤྲོད༔ ཧོཿ བྱང་ཕྱོགས་སྒོ་མ་དྲིལ་བུ་མ༔
ལྗང་མོ་ཚེ་བདག་འབུམ་གྱིས་བསྐོར༔ དམ་ཚིག་ལས་ཀྱི་དབང་མོ་ཆེས༔ ཕོ་བྲང་བྱང་དུ་འཇུག་པའི་ཚེ༔ ཚེ་རབས་ཡི་དམ་ལྷ་ལ་སྤྲོད༔ དེ་ནས་དཀྱིལ་འཁོར་གྱི་ཤར་ཕྱོགས་ཀྱི་ཡོལ་བ་ཕྱེས་ནས་ཕྱག་གསུམ་འཚལ་ཞིང་༔ དམ་ཚིག་གི་སྨོན་ལམ་ནི༔ ཨེ་མ་ཧོཿ ཡང་གསང་སྤྲུལ་པའི་དཀྱིལ་འཁོར་ཚོགས༔ འཆི་མེད་རིག་འཛིན་རྒྱལ་སྲས་ལ༔ དེང་བཟུང་བྱང་ཆུབ་བར་དུ་སྐྱབས༔
བདག་གཞན་དོན་གཉིས་ལྷུན་གྲུབ་ནས༔ དཀྱིལ་འཁོར་གཅིག་ཏུ་འགྲུབ་པར་ཤོག༔ ཅེས་ཕྱག་འཚལ་ཞིང་མཎྜལ་བཅས་ནས་གྲལ་དུ་འཁོད༔ བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དྲུང་དུ་ཐལ་མོ་མེ་ཏོག་དང་བཅས་དཀྱིལ་འཁོར་གྱི་མདུན་དུ་འཇུག་པའི་ཕྱིར་གནང་བ་ཞུ་བར་འདིའི་རྗེས་ཟློས་མཛོད༔ ཧོཿ བླ་མེད་དཀྱིལ་འཁོར་གསང་བའི་མཆོག༔ སྣང་མཐའ་འཇའ་ལུས་རྡོ་རྗེའི་སྐུ༔ ཟབ་གསང་ཚེ་ཡི་དཀྱིལ་འཁོར་དུ༔ སྐལ་ལྡན་སློབ་མ་སྨིན་མཛད་ཕྱིར༔ གཙོ་བོས་རྗེས་བཟུང་བྱིན་བརླབས་ནས༔
འཇུག་ཅིང་དབང་མཆོག་བསྐུར་བར་སྩོལ༔ དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ། ཁྱེད་ཅག་སྐལ་ལྡན་ལས་ཅན་ལ༔ དབང་བསྐུར་སྨིན་གྲོལ་འཇུག་པར་བྱ༔ ཁྱེད་རྣམས་ལེགས་གནང་དགའ་བ་སྒོམས༔ ཞེས་གསུངས་པའི་ལན་དུ་སློབ་མ་རྣམས་ཀྱིས་འདིའི་རྗེས་ཟློས་མཛོད། ཀྱཻཿ བླ་མེད་ཡང་གསང་ཆེ་བའི་མཆོག༔ སྣང་མཐའ་འཆི་མེད་ཚེ་ཡི་དལ༔ སྲ་བརྟན་ཐབས་མཆོག་འཇུག་པའི་ལམ༔
རིག་འཛིན་ཚེ་ཡི་དལ་འཇུག་སྩོལ༔ སྔོན་ཆད་གསང་བའི་དཀྱིལ་འཁོར་མ་མཐོང་བའི་བརྡར་དར་དམར་པོ་ཁ་ཚར་མ་ཉམས་པའི་གདོང་གཡོགས་རེ་བཅིངས་པའི་མོས་པ་མཛོད། ཙཀྵུ་བྷནྡྷ་མ་ན་ཝཱ་ར་ཧཱུྃ། སླད་ནས་དཀྱིལ་འཁོར་གྱི་ལྷ་ཚོགས་ཕྱག་སྟོང་དུ་མཇལ་མི་རུང་བས་ཕྱག་རྟེན་དུ་ཨུ་དུམ་ཝཱ་ར་ལ་སོགས་པ་མཆོག་གི་མེ་ཏོག་རྣམ་པ་ལྔའི་ཆུན་པོ་ཡང་ཞིང་མ་ཉམས་པ་རེ་ཐོགས་པར་མོས་ཤིག༔ ཨོྃ་པུཥྤེ་སིདྡྷི་ཧཱུྃ༔ ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཆི་མེད་ཚེའི་དབང་བསྐུར་ཟབ་མོ་གསན་ཏེ་འཆི་མེད་ཚེའི་རིག་འཛིན་སྒྲུབ་པར་བྱའོ་སྙམ་པའི་བསམ་པ་བྱང་ཆུབ་མཆོག་ཏུ་ཐུགས་བསྐྱེད་པ་དང་ཆོས་གསན་པའི་ཀུན་ཏུ་སྤྱོད་པའང༌། དེའང་རྒྱུད་ལས༔
ཉན་པ་པོ་རྣམས་དམའ་བའི་ས་ལ་འདུག༔ ཞྭ་ཐོད་སྐྲ་ལོ་ལ་སོགས་མདུན་དུ་ཕབ༔ མིག་གི་དབང་པོས་ཆོས་སྨྲའི་ཞལ་ལ་བལྟ༔ རྣ་བའི་དབང་པོ་མ་ཡེངས་གསུང་ལ་ཉན༔ ཡིད་ཀྱི་དབང་པོས་ཚིག་བཟུང་དོན་ལ་བལྟ༔ ཞེས་གསུངས་པ་ལྟར་གསན་འཚལ། གང་གསན་པར་བྱ་བའི་ཆོས་ཀྱི་རིམ་པ་ནི། འཆི་མེད་ཚེ་མཆོག་སྒྲུབ་པའི་སྐབས་སུ་བབ་པ་ཡིན། དེ་ལའང་རང་ལུགས་སུ་ཚེ་སྒྲུབ་འཆི་བདག་ཟིལ་གནོན་དང༌། ཚེ་སྒྲུབ་ལྕགས་ཀྱི་རྒྱ་མདུད།
ཚེ་སྒྲུབ་རྡོ་རྗེའི་གོ་ཁྲབ། ཚེ་སྒྲུབ་པདྨ་གསང་ཐིག་སྟེ་ཚེ་སྒྲུབ་རྣམ་བཞི་ཞེས་ཡོངས་སུ་གྲགས་པའི་ནང་ཚན་འདི་ནི་གར་གྱི་དབང་ཕྱུག་པདྨའི་མགོན་པོ་འཆི་བདག་ཟིལ་གནོན་གྱི་དཀྱིལ་འཁོར་དུ་ཚེ་དབང་ཟབ་མོ་བསྐུར་བའི་སྐབས་སུ་བབ་པ་ཡིན། དེ་ལའང་དབང་ལ་རྒྱས་འབྲིང་བསྡུས་གསུམ་ཡོད་པ་ལས༔ ད་ལམ་སྤྲོས་བཅས་དབང་ཆེན་ཨུཏྤ་ལའི་ཕྲེང་བ་ཞེས་བྱ་བ་བསྐུར་བའི་སྐབས་སུ་བབ་པ་ཡིན། དེའང་གཏེར་གཞུང་ལས། མི་ཟད་རྒྱུད་ཀྱི་ཏི་ཀཿ སྔོན་བྱུང་ལུང་གི་ཁྱེར་སོ༔ མན་ངག་གནད་ཀྱི་ཐེམ་བྱང་༔ བྱིན་རླབས་ཆུ་བོ་མ་ཆད་པའི་ལོ་རྒྱུས་དང་བཞི་ལས༔ མི་ཟད་རྒྱུད་ཀྱི་ཏི་ཀ་ནི༔
སྔོན་སྣང་མཐའ་མཁའ་ཀློང་ཡངས་པའི་དབུས༔ བརྡལ་ཁྱབ་ཀ་དག་ཆོས་སྐུའི་ཀློང་དུ་སྣ་ཚོགས་མི་ཤིགས་པའི་ཁྲིར་ཐོག་མའི་མགོན་པོ་བཞུགས་སོ༔ དེའི་ཚེ་ཐུགས་ཀ་ནས་མར་མེ་གཅིག་ལས་གཉིས་མཆེད་ཀྱི་ཚུལ་དུ༔ རིག་འཛིན་ཆེན་པོ་པདྨ་འབྱུང་གནས༔ ལྷོ་ནུབ་འོ་མ་ཅན་གྱི་མཚོར་སྐུ་འཁྲུངས༔ བརྟུལ་ཞུགས་ཀྱི་སྤྱོད་པས་དུར་ཁྲོད་ཀུན་ཏུ་བྱོན་ཅིང་༔ མཆོག་གི་རིག་འཛིན་མངོན་དུ་གྱུར༔ ཁྱད་པར་བྲག་ཕུག་མཱ་ར་ཏི་ཀ་རུ་བཞུགས་པའི་ཚེ༔ གསང་བ་ཡེ་ཤེས་མཁའ་འགྲོའི་ཚེ་སྒྲུབ་འཆི་བདག་ཟིལ་གནོན་དང་༔ རྡོ་རྗེའི་གོ་ཁྲབ་དངོས་སུ་གནང་སྟེ་ལུང་བསྟན༔
རྒྱ་གར་འདིའི་ལུང་པ་བྱང་ཕྱོགས་སུ་དག་པ་ཤྲཱི་བྱ་བ་གངས་རི་སྐུ་གསུམ་དུ་མཚོན་པ་ཡོད༔ འཆི་མེད་རིག་འཛིན་འགྲུབ་པའི་གནས་ཡིན༔ གཞན་ཡང་རྒྱ་གར་གྱི་གླིང་བཞི་གླིང་ཕྲན་དང་བཅས་པ་འདི་རུ༔ གངས་རི་དང་༔ མཚོ་མོ༔ དུར་ཁྲོད༔ གཙུག་ལག༔ ལྗོན་ཤིང་སོགས་བསྒྲུབ་པའི་གནས་ཁྱད་འཕགས་རྣམས་དང་༔ ཡང་ལེ་ཤོད་སོགས་སྐུ་གསུམ་གྱི་གནས་དང་༔ གཞན་ཡང་ཏི་སེ་ལ་ཕྱི་ཙཱ་རི༔
གཟེ་རྒྱལ་རོང་བཙན་སོགས་གངས་ཅན་གྱི་གནས་ཁྱད་དུ་འཕགས་པ་ཡིན་པས༔ དེ་དག་རྣམས་སུ་མ་འོངས་པའི་དུས་ན་སྒྲུབ་གནས་དང་༔ ཟབ་གཏེར་རྣམས་འགྲོ་དོན་དཔག་མེད་འབྱུང་བའི་རྟེན་འབྲེལ་ཟུངས་ཤིག་ཅེས་ལུང་བསྟན༔ དེ་ནས་སློབ་དཔོན་ཆེན་པོ་པདྨ་འབྱུང་གནས་དང་ལྷ་ལྕམ་གྲུབ་པའི་རྒྱལ་མོ་མནྡ་ར་བ་གཉིས་ཀྱིས་ལུང་བཞིན༔ མཱ་ར་ཏི་ཀར་འཆི་མེད་ཚེའི་སྒྲུབ་པ་མཛད་པས༔ ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་སྟེ༔ མགོན་པོ་ཚེ་དཔག་ཏུ་མེད་པ་དངོས་སུ་ཞལ་མཇལ་ཞིང་ལུང་བསྟན་པར་མཛད༔ གདམས་པ་བཞི་སྐོར་གྱི་རྒྱུད་ལུང་མན་ངག་དང་བཅས་པ་དངོས་སུ་གནང་༔ ཡབ་ཡུམ་གྱི་སྤྱི་བོར་ཚེ་ཡི་བུམ་པ་བཞག༔ བསྐལ་པ་ཆགས་ནས་འཁོར་བ་མ་སྟོངས་བར༔
ཡབ་ཡུམ་གྱི་སྐུ་ལ་བགྲེས་རྒུད་མེད་པའི་དབང་བསྐུར༔ སྐྱེ་འཆི་མེད་པ་མཆོག་གི་རིག་འཛིན་གྱུར༔ ཞེས་གསུངས་ཤིང་ཚེ་དཔག་མེད་སློབ་དཔོན་ཡབ་ཡུམ་ལ་ཐིམ༔ ཡབ་ཡུམ་གཉིས་ཀྱང་ཕྱི་ལྟར་ཚེ་དཔག་མེད༔ ནང་ལྟར་རྔ་སྒྲའི་རྒྱལ་པོ༔ གསང་བ་ལྟར་དབང་ཆེན་ཡབ་ཡུམ་གྱི་སྐུ་དངོས་སུ་གྱུར༔ གདམས་པ་བཞི་སྐོར་གྱི་མན་ངག་རྣམས་ཟབ་ཁྱད་མི་འདྲ་བ་དུ་མ་དང་བཅས༔ ཁ་བྱང་ལུང་བྱང་ཐེམ་བྱང་མན་ངག་གནད་ཀྱི་ལྡེའུ་མིག་དང་བཅས་པ་མ་འོངས་འགྲོ་བའི་དོན་དུ་སྨོན་ལམ་གྱིས་རྒྱས་བཏབ་ནས༔ མཁའ་འགྲོའི་གསང་མཛོད་དུ་བཞུགས་ཤིང་དག་པ་རིག་འཛིན་རྣམས་ལ་གཉེར་དུ་གཏད༔ དེ་རྣམས་ནི་མི་ཟད་རྒྱུད་ཀྱི་ཏི་ཀ་རུ་གྲགས་སོ༔
ས་མ་ཡ༔ སྔོན་བྱུང་ལུང་གི་ཁྱེར་སོ་ནི༔ བོད་ཡུལ་མུན་པའི་སྨག་རུམ་དུ༔ དམ་པའི་ཆོས་ཀྱི་སྒྲོན་མེ་འདེགས་པའི་ཆེད་དུ༔ འཕགས་པ་རིགས་གསུམ་མགོན་པོའི་གདུལ་བྱར་གྱུར་ཅིང་༔ དེའང་འཕགས་པ་འཇམ་དཔལ་གྱི་ཐུགས་ཀྱི་སྤྲུལ་པ༔ བོད་ཀྱི་ཆོས་རྒྱལ་ཁྲི་སྲོང་ལྡེའུ་བཙན་གྱིས་བོད་ཁམས་ཆོས་ལ་འགོད་པར་དགོངས་ནས༔ ཆོས་ཁྲིམས་རྒྱལ་ཁྲིམས་ཐང་ཁྲིམས་གསུམ་དུ་མཛད་ཅིང་༔ དམ་པའི་ཆོས་ཀྱི་སྲོལ་གཏོད་ཕྱིར༔ བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས་པར༔
བཀའ་འབངས་དང་གྲོས་ཤིང་གཞི་གཏིང་བས༔ བོད་ཀྱི་ལྷ་འདྲེ་གདུག་པ་ཅན་རྣམས་ཀྱིས་སྒྲུབ་ཏུ་མ་སྟེར་བས༔ མཁན་ཆེན་ཞི་བ་མཚོ་གཙོས་པའི་མཁས་ཆེན་སྡེ་གསུམ་བོད་དུ་བྱོན་པས་རྒྱལ་པོར་ལུང་བསྟན་པར༔ རིག་འཛིན་པདྨ་ཀཱ་ར་བོད་ཡུལ་དུ་གདན་དྲངས་ནས༔ རྒྱལ་པོའི་དགོངས་པ་འགྲུབ་པར་གསུངས༔ དེ་ནས་རྒྱལ་པོས་སློབ་དཔོན་གདན་དྲངས་ཤིང་ལྷ་སྲིན་དམ་ལ་བཏགས༔ རྗེས་འབྲངས་ཉེར་ལྔ་སྨིན་གྲོལ་ལམ་ལ་བཀོད་ཅིང་བོད་ཁམས་ཡོངས་ལ་ཆོས་ཀྱི་ཉི་མ་ཤར་བར་མཛད་ནས༔ དབུ་རྩེའི་བར་ཁང་དུ༔ བཀའ་འདུས་ཆོས་ཀྱི་རྒྱ་མཚོའི་དབང་བསྐུར་བའི་ཚེ༔ རྒྱལ་པོས་རིན་པོ་ཆེའི་མཎྜལ་དང་བཅས་ཏེ་ཞུས་པ༔
སློབ་དཔོན་ཆེན་པོ་ལགས་སྐྱེ་འཆི་མེད་པ་ཚེའི་རིག་འཛིན་བརྙེས་པ༔ སློབ་དཔོན་ཉིད་ལྟ་བུ་འབྱུང་བའི་རྒྱུ་གང་ལགས༔ བདག་ལ་ཡང་དེ་ལྟ་བུའི་གདམས་པ་ཞིག་གནང་བ་ཞུ་ཞེས་ཞུས་པ་དང་༔ སློབ་དཔོན་གྱི་ཞལ་ནས་ང་ཉིད་ལྟ་བུ་འཆི་མེད་རིག་འཛིན་རྙེད་པ་ནི༔ ཁྱད་པར་དུས་གསུམ་སངས་རྒྱས་ཐམས་ཅད་ཀྱིས་མངའ་གསོལ༔ འཇིག་རྟེན་དབང་ཕྱུག་གིས་ལུང་བསྟན༔ མགོན་པོ་ཚེ་དཔག་མེད་པས་དབང་བསྐུར་བ་ཡིན་ཞིང་༔ དེ་ལྟ་བུ་ནི་རྒྱལ་པོ་གཡེང་བ་ཆེ་བས་འགྲུབ་པར་དཀའ་སྟེ༔ འོན་ཀྱང་མི་ཡུལ་དུ་བརྒྱ་དང་བཅུ་གཅིག་བཞུགས་པར་བྱའོ་གསུངས་ནས༔ བྲག་དམར་གཡའ་མ་ལུང་གི་གསང་ཕུག་ཏུ་བྱོན་ནས༔
འཆི་མེད་ཚེའི་དཀྱིལ་འཁོར་ཞལ་ཕྱེས༔ ཕྲ་མེན་གྱི་བུམ་པ་རྩི་བཅུད་ཀྱིས་བཀང་ནས༔ ཟླ་བ་གཅིག་བསྒྲུབས་པས༔ མགོན་པོ་ཚེ་དཔག་མེད་དངོས་སུ་ཞལ་བསྟན༔ དེའི་ཚེ་སློབ་དཔོན་གྱིས་རྒྱལ་པོ་ལ་ཚེའི་དབང་བསྐུར་བ་དང་ཚེ་ཆུ་འདྲེན་རན་པར་དུས་ལ་བབ་པ་གཟིགས་ནས༔ མི་ཊ་ཀནྡྷི་ཀ་ར་དང་༔ བཱེ་རིན་ཆེན་མཆོག་གཉིས་བསམ་ཡས་སུ་བཏང་༔ རྒྱལ་པོའི་སྤྱན་སྔར་སློབ་དཔོན་གྱི་གསུང་བཞིན་ཞུས་པས༔ རྒྱལ་པོ་ཡང་ཐུགས་རབ་ཏུ་དགྱེས་ཤིང་འབྱོན་པར་ཆས༔ རྟ་ཁལ་ལྔ་བཅུ་ལ་གསེར་དངུལ་ཇ་དར་གོས་སོགས་མཁོ་བའི་ཡོ་བྱད་རྣམས་བཀལ་ཏེ་སྔོན་ལ་བརྫང་བར་བྱས༔
རྒྱལ་པོ་དང་ནང་བློན་ཕྱི་ནས་འབྱོན་པར་བགྲོས༔ རྟ་མཆོག་ངང་པ་གསེར་ལྡན་ལ་ཆིབས་སྒ་བཀྲ་ཤིས་རྒྱན་ཅན་སྒྲོན༔ རིན་པོ་ཆེ་དང་དར་སྣ་ལྔས་བརྒྱན་ཏེ༔ རྒྱལ་པོ་ཆིབས་ཀྱི་ཁར་ཕེབས༔ བློན་པོ་ཡེ་ཤེས་འབྱུང་གིས་སྣ་ཁྲིད་དེ་ཤར་སྒོ་རྣམ་ཐར་སྒོ་གསུམ་གྱི་མདུན་དུ་ཕྱིན་པའི་ཚེ༔ ཕྱི་བློན་བཞི་དང་ལྷ་འདྲེས་སྤྲུལ་པ་མི་རུ་བརྫུ་བ་བློན་འབངས་འགའ་ཞིག་གིས་ཁྲི་སྲོང་ལྡེའུ་བཙན་གྱི་ཆིབས་ཁ་ནས་བཟུང་སྟེ་འདི་སྐད་ཞུས་སོ༔ རྒྱལ་པོ་བློ་སྣ་མང་ན་རྒྱལ་སྲིད་སྤྲང་པོར་འཆོར་བའི་སྐྱོན་ཆེ༔ ཁར་སང་ཟླ་བ་སྔོན་མའི་ཚེས་པ་བཅུ་གསུམ་གྱི་ཉིན༔ རྒྱ་གར་ཨ་ཙ་ར་ངན་པ་ཙི་དུག་ཁུར་བ་དཔོན་གཡོག་གསུམ་སོང་ཟེར་བ་ཀུན་གྱི་ཐོས་ཏེ༔ ངེད་རྣམས་ལ་ཅ་ག་གཟབ་པར་གྱིས་ཟེར་མཁན་མང་ཞིག་བྱུང་༔
མི་འགའ་ཞིག་ཤིང་ཐུ་ཞིང་ཡོད་པ་རྣམས་ཀྱིས་མཐོང་ནས༔ ཨ་ཙ་རས་དུག་ཕ་བོང་ལ་བྱུགས་པས་དུམ་བུ་མང་ཞིག་ཏུ་གས་པ་མཐོང་༔ དུག་ཡོད་པའི་རྟགས་སུ་བྲག་ལ་ཟོན་རིགས་དང་ཡི་གེ་ཡོད་པར་འདུག༔ ངེད་བློན་པོ་རྣམས་ཀྱི་དཔྲལ་བའི་མིག༔ ཁོག་པའི་སྙིང་༔ སྲོག་གི་ཁྲག༔ འཛམ་གླིང་ཀུན་གྱི་མགོ་འདྲ་བ་རྒྱལ་པོ་ཁྱེད་ཡིན་པ་ལ༔ མཐའ་མིའི་དགེ་སྦྱོང་ངན་པ་མགོ་སྐོར་མཁན་གྱི་ཁར་བརྒྱུགས་ནས་མིག་ཅན་གྱིས་དུག་འཐུང་ན༔ རྒྱལ་པོའི་ཚེ་འདིའི་སྐུ་སྲོག་ལ་མི་ཕངས་ཀྱང་༔ རྒྱལ་ཁྲིམས་མགོ་ནས་ཞིག༔
བློན་པོ་བར་ནས་འཐོར༔ མི་སྡེ་རྣམས་ཀྱང་ཁ་བཤད་ངན་པ་ལས་མི་ཡོང་བར་འདུག་པས༔ ཅིས་ཀྱང་མི་འབྱོན་པར་ཞུ་ཟེར་ནས་ངམ་སྟག་ར་ཀླུ་གོང་གིས་ཆིབས་ཁ་ནས་བཟུང་སྟེ་མ་བཏང་༔ རྒྱལ་པོ་ཡང་ནུབ་མོའི་མནལ་ལམ་ཤིན་ཏུ་ལེགས་པ་བྱུང་བ་ཡིན་ཡང་༔ སྣང་བའི་རི་མོ་འདི་ཡང་བསླུ་བྲིད་མཁས་པ་དང་༔ བློན་པོ་འདི་རྣམས་ཀྱང་ཕན་སེམས་ཀྱི་ཚིག་འདྲ་བ་མང་ཞིག་བྱུང་སྙམ་སྟེ༔ ཐེ་ཚོམ་སྐྱེས་ཏེ་རེ་ཞིག་ནང་དུ་ལོག་སྟེ་སླར་རིམ་གྱིས་བརྟག་པར་གྲོས་ཏེ་གཟིམ་ཆུང་བར་ཁང་དུ་ལོག༔ རྒྱལ་པོའི་ཐུགས་ལ་ཡང་འདི་ཉིད་མི་སྲིད་དགོངས་ཀྱང་རྒྱལ་ཁ་བློན་གྱིས་བསྒྱུར་ཏེ་མ་བྱོན༔ དེའི་ཚེ་སློབ་དཔོན་མི་གཡོ་བའི་ཏིང་ངེ་འཛིན་གྱིས་མཁྱེན་ཏེ༔ ཚེ་བུམ་དང་བྷནྡྷ་བཅས་ཞལ་ཁ་ཕྱེས་པས༔
གཡའ་མ་ལུང་སྟོད་སྨད་ལ་ཁྱབ་པའི་དྲི་བཟང་དང་༔ འཇའ་འོད་ཀྱི་གུར་ཕུབ་ཅིང་མེ་ཏོག་གི་ཆར་བབས་པ་སོགས་ཡ་མཚན་པའི་ལྟས་དཔག་མེད་བྱུང་ཞིང་༔ མགོན་པོ་ཚེ་དཔག་མེད་དང་༔ ལྷ་མོ་ཙཎྜ་ལཱིའི་སྐུ་དངོས་སུ་བསྟན་ཏེ༔ འཇིག་རྟེན་འདི་ན་ཚེ་ཡི་སྣོད་དཀོན་པས༔ དེ་བཞིན་ཚེ་ལ་དབང་བ་ཉི་ཟླ་ཙམ༔ གལ་སྲིད་སྐྱེས་བུ་ཚེ་ཡི་སྣོད་ལྡན་ན༔ ཚེ་ཆུ་འདི་འཐུང་ན་ལོ་སྟོང་ཕྲག་གཅིག་ཐུབ༔ ཅེས་གསུངས་ནས་འཇའ་ལྟར་ཡལ་ལོ༔ དེ་ནས་ཚེ་ལ་དབང་བ་སློབ་དཔོན་གྱིས་ཚེ་ཆུ་དང་ཚེ་རིལ་རྣམས་དུམ་བུ་བརྒྱད་དུ་བགོས་ནས༔
ཚེ་སྒྲུབ་ཟབ་པ་རེ་རེ་དང་བཅས་ནས༔ ཕྱིས་མ་འོངས་པར་བོད་འབངས་སྐྱོབས་པའི་ཆེད་དང་༔ རྗེ་འབངས་ཉེར་ལྔའི་ཆོས་སྐལ་དུ་དམིགས་ནས༔ སྒྲོམ་བུ་དང་ལ་ཆའི་བུམ་པ༔ རྫའི་དྷ་ཧ༔ ཟངས་ཀྱི་གྭའུ༔ བསྭེའི་ལི་ཏ་ཀ༔ རླུང་གི་པར་བུ་སོགས་མི་འདྲ་བ་མང་པོའི་ནང་དུ་རྒྱ་རིམ་པ་བདུན་ནམ་གསུམ་གྱིས་བཏབ་ནས༔ རྗེ་འབངས་རྣམས་དང་འཕྲད་པའི་སྨོན་ལམ་གྱིས་མཚམས་སྦྱར༔ བོད་ཀྱི་མགུར་ལྷ་ཤིན་ཏུ་གཉན་པ་རེ་རེ་ལ་གཉེར་དུ་གཏད་དེ༔
ལྷ་ལྕམ་གྱིས་གུ་རུའི་གསུང་བཞིན་མི་འགྱུར་བའི་གནས་བརྒྱད་ལ་གཏེར་དུ་སྦས༔ ཁྱད་པར་ཚེ་སྒྲུབ་འཆི་བདག་ཟིལ་གནོན་དང་༔ དེའི་བར་ཆད་སེལ་ཐབས་ཁྲོ་རྒྱལ་སྟོབས་འདུས༔ རྒྱུད་ལུང་མན་ངག་ཐེམ་བྱང་དང་བཅས་པ༔ ཙཱ་རི་ཟིལ་ཆེན་གསང་ཕུག་ཏུ་སྔོན་གྱི་ལུང་བྱང་ལྟར་གཏེར་དུ་སྦས༔ གཏེར་སྲུང་ཀུན་དགའ་གཞོན་ནུ་དང་༔ གནོད་སྦྱིན་མདུང་དམར་ཅན་ལ་བཅོལ་ལོ༔ དེ་དག་ནི་ལུང་གི་ཁྱེར་སོ་རུ་གྲགས་པ་ཡིན་ནོ༔ ས་མ་ཡ༔ མན་ངག་གནད་ཀྱི་ཐེམ་བྱང་ནི༔
གཞིའི་དབང་ལ་འདུས་ཤིང་༔ དེ་ཡང་སྣོད་ཀྱི་གང་ཟག་བརྟག་པ༔ དབང་གི་བསྐུར་ཐབས་བསྟན་པ༔ ཕན་ཡོན་དང་འབྲས་བུ་བསྟན་པ་གསུམ་ལས༔ དང་པོ་གང་ཟག་བརྟག་པ་ནི༔ རྒྱུད་ལས་སྙིང་རྗེ་མོས་གུས་ཤེས་རབ་གསུམ་ཚང་བ་གང་ཟག་སྣོད་དུ་རུང་བ་དང་༔ ཞབས་རྡོལ་ཁ་སྦུབ་ཁ་ཆོད་ཅན་གསུམ་སྣོད་དུ་མི་རུང་བར་གསུངས་ཤིང་༔ དེ་ཡང་སྙིང་རྗེ་མེད་ན་ཆོས་ཀྱི་རྩ་བ་རུལ༔ མོས་གུས་མེད་ན་ཡོན་ཏན་སྐྱོན་དུ་མཐོང་༔ ཤེས་རབ་མེད་ན་ཆོས་ཀྱི་ཤན་མི་འབྱེད༔
ཅེས་དང་༔ སྙིང་རྗེ་ཅན་གྱིས་འགྲོ་དྲུག་ཕ་མར་མཐོང་༔ མོས་གུས་ཅན་ལ་བླ་མར་མ་གྱུར་མེད༔ ཤེས་རབ་ཅན་ལ་འཁོར་འདས་ཆོས་ཀྱི་གཞི༔ ཞེས་གསུངས་པ་ལྟར༔ སྙིང་རྗེ་ཅན་ནི་གཞི་ཡི་རང་བཞིན་ནོ༔ མོས་གུས་ཅན་ནི་ལམ་གྱི་འཁྲུལ་པ་བྲལ༔ ཤེས་རབ་ཅན་ལ་འབྲས་བུའི་རང་བཞིན་རྫོགས༔ ཞེས་གསུངས་པ་ལྟར༔ སྣོད་རུང་གི་གང་ཟག་བརྟག་པ་གལ་ཆེའོ༔
གཞན་ཡང་ལུང་ལས༔ ཞབས་རྡོལ་ཅན་ནི་དྲད་པོ་རང་མཐོང་ཅན༔ ཁ་སྦུབ་ཅན་ནི་ལོག་ལྟ་སྨྲ་བཤད་མཁན༔ ཁ་ཆོད་ཅན་ནི་མུ་སྟེགས་གོལ་བའི་ལམ༔ ཞེས་དང་༔ ཞབས་རྡོལ་བཅུད་བླུགས་རང་བཞིན་ཉེས་པ་བསགས༔ ཁ་སྦུབ་ཅན་ལ་བཅུད་ཀྱི་སྣོད་མ་ཡིན༔ ཁ་ཆོད་ཅན་ལ་བཅུད་ཀྱི་གཞི་མ་གྲུབ༔ གསུངས་པ་བཞིན་སྣོད་མིན་གྱི་གང་ཟག་ལ་དབང་བསྐུར་གྱི་སྣོད་མི་རུང་ངོ་༔ དེའི་ཕྱིར་ལས་དང་སྐལ་བར་ལྡན་པ་རྣམས་ལ་བསྐུར་བར་བྱ་སྟེ༔
དེ་ཡང་སྨིན་བྱེད་ཀྱི་རྒྱུད་ལས༔ སྐུ་ཡི་དབང་ལྔ་སྤྱི་བོའི་གཙུག་ཏུ་བསྐུར༔ གསུང་གི་དབང་ལྔ་མགྲིན་པའི་གནས་སུ་བསྐུར༔ ཐུགས་ཀྱི་དབང་ལྔ་སྙིང་ཁའི་གནས་སུ་བསྐུར༔ ཡོན་ཏན་དབང་ལྔ་ལྟེ་བའི་གནས་སུ་བསྐུར༔ ཕྲིན་ལས་དབང་ལྔ་ཡན་ལག་ལྔ་ལ་བསྐུར༔ ལྷ་དབང་ཆེན་མོ་ལྷ་དང་གཉིས་མེད་བསྐུར༔ ཆས་དབང་ཚིག་མཚོན་བརྡ་དོན་ལུས་ལ་བརྒྱན༔ རྫས་དབང་ཐབས་ཤེས་མ་བྲལ་ལག་ལ་གཏད༔ ཅེས་གསུངས་པ་ལྟར༔
གནས་ལྔ་སོ་སོའི་དབང་དོན་བསྡོམས༔ ཉི་ཤུ་རྩ་ལྔ་འབྱུང་བ་ཡིན་ཏེ༔ དེ་དག་རེ་རེ་ལ་ཡང་དགོས་ཆེད་ཚིག་དོན་རྫས་སྔགས་སྨོན་ལམ་ཕྱག་རྒྱ་ལྔ་ལྔ་ཚང་བ་ནི༔ བླ་མེད་ཀྱི་དབང་ཆེན་དུ་གཏོགས་ཤིང་༔ ཐབས་མཆོག་གཡས་ནས་བསྐུར་བ་བྱ་བའི་རྒྱུད༔ ཤེས་རབ་གཡོན་ནས་བསྐུར་བ་སྤྱོད་པའི་རྒྱུད༔ གཉིས་མེད་ཟུང་འཇུག་དབང་བཞི་བླ་མེད་རྒྱུད༔ ཕྱི་མཆོད་རྣམ་ལྔ་བསྟན་པ་བྱ་བའི་རྒྱུད༔ ནང་མཆོད་རྣམ་ལྔ་བསྟན་པ་སྤྱོད་པའི་རྒྱུད༔ སྒྲོལ་མཆོད་སྨན་རཀ་གཏོར་གསུམ་བླ་མེད་རྒྱུད༔
ཐིག་ལེ་འོད་ཀྱི་དཀྱིལ་འཁོར་བྱ་བའི་རྒྱུད༔ ཕོ་བྲང་པདྨའི་དཀྱིལ་འཁོར་སྤྱོད་པའི་རྒྱུད༔ ཟླ་གམ་ཆོས་འབྱུང་རྩིབས་མཚོན་བླ་མེད་རྒྱུད༔ ཅེས་གསུངས་པ་ལྟར་ཉམས་སུ་ལེན་སྐབས་བདག་དོན་གཞན་དོན་གྱི་མན་ངག་རྣམས་གནད་དུ་ཁེལ་བར་བྱའོ༔ དེ་ཡང་དབང་བསྐུར་ཐོབ་པའི་ཕན་ཡོན༔ མ་ཐོབ་པའི་ཉེས་དམིགས་གཉིས་ལས༔ བཀའ་ཡི་ཐང་ཡིག་ལས༔ ལོ་རེ་བཞིན་ཏུ་དབང་རེ་ཐོབ་པས་ན༔ ལོ་བརྒྱ་སོང་ནས་དབང་བརྒྱ་ཐོབ་པ་ཡིན༔ ཕྱི་མ་དུད་འགྲོར་སྐྱེས་ཀྱང་དབང་ཆེན་འགྱུར༔
ཞེས་གསུངས་པ་ཡིན་ཏེ༔ དེ་ཡང་རང་བཞིན་གྱི་དུད་འགྲོར་ཡིན་ཡང་གཞན་དོན་ནུས་པ་སྙིང་རྗེའི་སེམས་འབྱུང་བ༔ སྨོན་ལམ་གྱི་དབང་དང་ལྡན་པ༔ གླང་བུ་ཅང་ཤེས་དང་ལེགས་སྐྱ་ལྟ་བུའི་ལུས་སུ་སྐྱེ་བར་གསུངས་སོ༔ མ་ཐོབ་པའི་ཉེས་དམིགས་ནི༔ དབང་བསྐུར་རྩ་བའི་རྒྱུད་ལས༔ དབང་མ་བསྐུར་ལ་གསང་སྔགས་ཆོས་སྣོད་མིན༔ དཔེར་ན་རྫ་སོ་མ་བཏང་ཆུ་བླུགས་འདྲ༔ ཞེས་དང་༔ ཡང་དབང་བསྐུར་ཐོབ་ན་ཆོས་ཀྱི་བདག་པོ་ཡིན༔
དེ་ཕྱིར་གསང་སྔགས་དབང་ལ་འཇུག་པར་བྱ༔ དབང་ལྔ་ཐོབ་ན་སྐུ་ལྔའི་སངས་རྒྱས་འགྲུབ༔ ཅེས་པ་ལྟར་ཕྱིར་མི་ལྡོག་པའི་ས་ཐོབ་པ་ནི༔ ཕན་ཡོན་དང་འབྲས་བུ་བསྟན་པའོ༔ འདི་ཀུན་མན་ངག་གནད་ཀྱི་ཐེམ་བྱང་དུ་གྲགས་པ་ཡིན་ནོ༔ ས་མ་ཡ༔ བྱིན་རླབས་ཀྱི་ཆུ་བོ་མ་ཆད་པའི་ལོ་རྒྱུས་ནི༔ སྔོན་བྲག་དམར་དཔལ་གྱི་བསམ་ཡས་སུ༔ སློབ་དཔོན་ཆེན་པོ་པདྨ་འབྱུང་གནས་དང་༔ མཁའ་འགྲོ་ཡེ་ཤེས་མཚོ་རྒྱལ་དང་༔
གནུབས་སྟོན་སངས་རྒྱས་ཡེ་ཤེས༔ དགེ་སློང་ནམ་མཁའ་སྙིང་པོ༔ ལོ་ཆེན་བཻ་རོ་ཙ་ན་དང་གྲོགས་བཞིས་སློབ་དཔོན་ཆེན་པོ་ལ༔ རིན་པོ་ཆེའི་མཎྜལ་དང་བཅས་ཏེ་ཞུས་པ༔ ཀྱཻཿ སློབ་དཔོན་ཆེན་པོ་ལགས༔ ད་ལྟའི་དུས་འདིར་སྐལ་པ་ཡར་ལྡན་ཀྱང་༔ མ་འོངས་སྙིགས་མ་ལྔ་བརྒྱའི་དུས་ཀྱི་ཚེ༔ ད་ལྟའི་ཆོས་དང་གདམས་ངག་ཟབ་ཁྱད་རྣམས༔ འགྲོ་དོན་གར་འབྱུང་ཆོས་ཀ་གང་ལ་བྱེད༔
འབྲེལ་ཚད་དོན་ལྡན་འབྱུང་ངམ་ཇི་ལྟར་ལགས༔ བདུད་སྤྲུལ་བསྟན་པའི་རུ་ཏྲ་ཇི་ལྟར་འབྱུང་༔ བསྟན་འཛིན་སྐྱེས་བུའི་འགྲོ་དོན་ཇི་ལྟར་འབྱུང་༔ རྗེ་འབངས་གྲོགས་རྣམས་འདུལ་བྱ་གང་དུ་འབྱུང་༔ སློབ་དཔོན་ཉིད་ཀྱི་སྤྲུལ་པ་ཅི་ལྟར་འབྱུང་༔ ཞེས་ཞུས་པས༔ སློབ་དཔོན་ཞལ་ནས་འདི་སྐད་གསུངས༔ བཻ་རོ་ཙ་ན་ཡེ་ཤེས་གྲོགས་གསུམ་ཉོན༔ ཚེ་སྒྲུབ་ཡང་སྙིང་གཅིག་དྲིལ་ཟབ་གནད་ཀྱི༔ བདག་གིས་སྙིང་བྱང་དུམ་བུར་བགོས་པ་འདི༔
ད་ལྟ་སྤེལ་བའི་དུས་མིན་གཏེར་དུ་སྦོས༔ དུས་མཐའ་སུམ་ཅུ་ཁ་དར་ཉི་ཤུ་དུས༔ མི་རྣམས་རང་ཕུང་དུག་ལྔ་སྤྱོད་པའི་དུས༔ ས་གཏེར་མི་ཐུབ་གཏེར་སྟོན་མང་འབྱུང་ཞིང་༔ སངས་རྒྱས་བསྟན་པ་དབུས་ནུབ་མཐའ་བཞི་རྩོད༔ དམ་ཆོས་གསང་སྔགས་དཀྱིལ་འཁོར་ཆུ་ལ་དོར༔ སོ་སྐྱེ་བདུད་སྤྲུལ་དབུས་གཙང་ཁྲག་མཚོ་འཁྱིལ༔ བྱིང་ནང་གྲུམ་ནས་དབུས་སུ་མི་གད་སྡིབ༔ ཆོས་རྒྱལ་གདུང་རྒྱུད་མཐའ་བཞིའི་འདུལ་ཞིང་འབྱུང་༔ སྟེང་འཁྲུག་འོག་འཁྲུག་ལྷ་སྲིན་རྣམས་ཀྱང་འཁྲུག༔
མཐའ་བཞི་འཁྲུགས་ནས་འདྲེ་རྒོད་ཡུལ་ལ་ཆགས༔ མི་རྣམས་སྟོད་སྨད་རྒྱ་ཧོར་དམག་གིས་འདེད༔ རོང་ཆེན་བཞི་ལ་བྲོས་པའི་གབ་རི་བཙལ༔ བོད་ཁམས་མི་རྣམས་ལྷོ་མོན་རོང་དུ་བྲོས༔ ནོར་རྣམས་དགྲ་ཡིས་ཟ་ཞིང་ཧབ་ཤ་གཅོད༔ ཟོག་པོ་ཁྲིམས་རལ་དམ་ཉམས་ལུང་པ་འགེངས༔ ཚུལ་བཞིན་སྤྱོད་པ་ཉིན་མོའི་སྐར་མ་ཙམ༔ སུམ་ཅུ་ཁ་རལ་ཉི་ཤུ་ལ་ཉེ་བས༔ མ་འོངས་དེ་དུས་ཆོས་བརྒྱུད་མཐའ་སྐྱོང་བ༔ ད་ལྟའི་དཔལ་ཆེན་སངས་རྒྱས་ཡེ་ཤེས་ཀྱི༔
སྐྱེ་བ་འཁྲུལ་མེད་མདོ་ཁམས་ཕྱོགས་ནས་འབྱུང་༔ རྒྱལ་ཁམས་རྔམ་སྒྲ་ནག་པོ་ཡུལ་གྱི་མིང་༔ བྱ་ནག་གཤོག་རྡེབ་གཅན་གཟན་ངར་བའི་རོང་༔ རྩི་ཤིང་མདུང་རྩེ་གཟེངས་པ་ལྟ་བུའི་ཚལ༔ ཡུམ་བྲལ་གཤེད་བཞི་ཞེ་སྡང་ལོ་འཛིན་པ༔ ཤེས་རབ་བློ་ལྡན་ཟབ་གསང་ལས་སད་པའི༔ ལུས་ལ་བརྡ་རྟགས་རི་མོ་ཤ་མཚན་ནི༔ དྲག་པོ་རྟགས་རྒྱ་སྤྱི་གཙུག་མེ་རིས་བརྒྱན༔ རྒྱུད་སྨིན་དབང་རྫོགས་སོ་ཞོ་ཚེ་བུམ་ལྡན༔ སྟོང་ཉིད་དོན་ལྡན་སྙིང་ཁར་སྨེ་བས་བརྒྱན༔
ཚིག་རྣམས་པདྨའི་བརྡ་ཡིག་ཤེས་རབ་ལྡན༔ གསང་བར་ཧཱུྃ་མཐིང་ཀརྨ་ལས་འབྲེལ་གླིང་༔ མི་འགྱུར་རྟགས་ལྡན་སྐུ་ལྔའི་ཆོས་ལ་དབང་༔ མ་ངེས་བརྟུལ་ཞུགས་སྨྱོན་པ་ལྟ་བུར་སྤྱོད༔ ཕྱོགས་མེད་འགྲོ་དོན་རྒྱལ་ཁམས་རླུང་བཞིན་རྒྱུ༔ གཏེར་སྒྲོ་གཡའ་ལུང་བྲག་གསུམ་ནས་བཟུང་སྟེ༔ རོང་ཆེན་ལྔ་ཡི་ཟབ་གཏེར་རྟགས་བདུན་དབང་༔ བཀའ་གསང་ཤོག་དྲིལ་བདུན་བཅུ་དོན་ལྔ་འདི༔ དབང་བཞིར་བླང་ཞིང་ཕབ་ནས་ཡང་གཏེར་སྦོས༔ གསང་བའི་བཀའ་རྒྱ་བཀའ་སྲུང་དྲག་པོར་གཏོད༔
དམ་རྫས་བྱིན་རླབས་ཕབ་རྒྱུན་མ་གཏོགས་པ༔ འདུ་ཏིར་སྐྱེལ་ཞིང་སྨོན་ལམ་ཟབ་པར་ཐོབ༔ རྟེན་འབྲེལ་དུས་ཀྱི་སྨོན་ལམ་མ་གཏོགས་པར༔ ལོ་བཅུ་བར་དུ་གསང་རྒྱ་དམ་པར་གྱིས༔ དུས་ཀྱི་ས་རྟགས་ཐམས་ཅད་ཤར་བའི་ཚེ༔ སྨོན་ལམ་དུས་བབ་འགྲོ་དོན་དུས་དེར་ཆེ༔ རྫོགས་བརྡ་ཆོས་ཀྱི་སྨིན་གྲོལ་བྱང་ཆུབ་མྱུར༔ དེ་ནས་ཕྲིན་ལས་ང་ཉིད་དྲུང་དུ་འོང་༔ ས་མ་ཡ༔ ཞེས་གསུངས་པའི་ལུང་བྱང་དེ་ལྟ་བུ་དང་ལྡན་པ༔
རིག་འཛིན་ཆེན་པོ་གར་གྱི་དབང་ཕྱུག་གནམ་ལྕགས་རྡོ་རྗེ་སོགས་གསང་མཚན་དགུ་དང་ལྡན་པའི་རིག་འཛིན་དེ་ཉིད་ཀྱིས༔ ཤིང་ཕོ་རྟའི་ལོ་ནས་དབུ་བཟུང་སྟེ༔ གཏེར་གནས་སུམ་ཅུ་རྩ་དགུ་ལས་ཟབ་གཏེར་བདུན་ཅུ་རྩ་ལྔ་གཞན་ཡང་གསང་གཏེར་འགའ་ཞིག་དང་བཅས་པ་གདན་དྲངས་པའི་ནང་གསེས། གངས་ཅན་སྒྲུབ་གནས་ཡོངས་ཀྱི་རྒྱལ་པོ་གནས་མཆོག་ཙཱ་རི་ཊ་ཟིལ་ཆེན་གསང་བའི་ཕུག་བྲག་ཚེ་བུམ་འདྲ་བའི་ལོགས་ནས་སྤྱན་དྲངས་པའི་ཚེ་སྒྲུབ་ཆེན་པོ་འཆི་བདག་ཟིལ་གནོན་གྱི་དབང་བསྐུར་བ་ཡིན་ཏེ༔ དེ་ལའང་བྱིན་རླབས་ཀྱི་བླ་མ་བརྒྱུད་པ་ནི༔ ཉེ་བརྒྱུད་དང་རིང་བརྒྱུད་གཉིས་ལས༔ རིང་བརྒྱུད་ནི་འདིར་སྤྱི་ལུང་ཆེན་པོ་ལྟར༔ ཆོས་སྐུ་ཀུན་ཏུ་བཟང་པོ༔ ལོངས་སྐུ་རྒྱལ་བ་རིགས་ལྔ༔ དྲུག་པ་རྡོ་རྗེ་འཆང་ཆེན༔
སྟོན་པ་རྡོ་རྗེ་སེམས་དཔའ༔ གསང་བདག་ཕྱག་ན་རྡོ་རྗེ༔ སྤྲུལ་སྐུ་དགའ་རབ་རྡོ་རྗེ༔ རིག་འཛིན་རྡོ་རྗེ་ཆོས་མཆོག༔ རིག་འཛིན་ལྷ་དབང་བརྒྱ་བྱིན༔ རིག་འཛིན་ཀླུ་རྒྱལ་འཇོག་པོ༔ ཛ་ཨིནྡྲ་བྷོ་དྷི༔ མཁའ་འགྲོ་ལས་ཀྱི་དབང་མོ༔ སློབ་དཔོན་བརྒྱད་ཀྱི་རྒྱུད་ལུང་གཅིག་ཏུ་དྲིལ་བ་མཁས་མཆོག་འཇམ་དཔལ་བཤེས་གཉེན༔ རིག་འཛིན་ཤྲཱི་སིངྷ༔
སློབ་དཔོན་པདྨ་འབྱུང་གནས༔ བལ་པོ་བྷ་སུ་དྷ་ར༔ གནུབས་སྟོན་སངས་རྒྱས་ཡེ་ཤེས༔ ཉེ་བརྒྱུད་གསང་བ་ལྟར་ན༔ ཆོས་སྐུ་སྣང་བ་མཐའ་ཡས༔ ལོངས་སྐུ་འཇིགས་རྟེན་དབང་ཕྱུག༔ སྤྲུལ་སྐུ་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས༔ གར་དབང་གནམ་ལྕགས་རྡོ་རྗེ༔
ཟབ་གསང་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པའམ་ཧ྄ཱུྃ་ཆེན་འགྲོ་འདུལ་རྩལ་ལ་བུམ་པ་གང་བྱོའི་ཚུལ་དུ་གནང་ཞིང༌། དེས་ཀྱང་རྩ་ནང་གཏེར་ཆེན་དང༌། གཏེར་ཆེན་དྲི་མེད་གླིང་པ། དེས་ལྕགས་ཟམ་མཆོག་སྤྲུལ་བདུན་པ་བསྟན་འཛིན་ཡེ་ཤེས་ལྷུན་གྲུབ། དེས་ཨོ་རྒྱན་འགྲོ་འདུལ་གླིང་པ། རིག་འཛིན་མི་འཇིགས་རྡོ་རྗེ་སོགས་ནས། ཡང༌། དཀོན་མཆོག་སེངྒེ། ཨོ་རྒྱན་བསྟན་འཛིན། འཕགས་པ་རྒྱལ་མཚན།
བསྟན་པའི་རྒྱལ་མཚན། ཕྲིན་ལས་རྣམ་རྒྱལ། འཕགས་པ་དགེ་ལེགས། བསྟན་འཛིན་དོན་འགྲུབ། གསང་སྔགས་བསྟན་པའི་རྒྱལ་མཚན། ཀརྨ་ཨོ་རྒྱན། གནམ་སྤྲུལ་བཟོད་པ་རབ་བརྟན་ནས། བདག་ཅག་གི་འདྲེན་མཆོག་དམ་པ་འཁོར་ལོའི་མགོན་པོ་ཉི་མ་འོད་ཟེར་སོགས་ཀྱི་བར་རིམ་པར་བྱིན་རླབས་ཀྱི་ཚན་ཁ་མ་ཉམས་དམ་སེལ་གྱི་གཡའ་དྲིས་མ་གོས་པར་མ་དང་མཁའ་འགྲོའི་ཁ་རླངས་ཐུལ་ལེ་བ་འདི་ཉིད་ཀྱི་སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེའང་སློབ་དཔོན་དང་སློབ་མའི་བྱེད་ལས་གཉིས་པོ་སོ་སོར་ཕྱེ་བ་ཡིན་ཏེ། བདག་དོན་དུ་སྒྲུབ་ཅིང་དབང་བཞི་ལེན་པ་སློབ་དཔོན་གྱི་བྱེད་ལས་དང༌།
གཞན་དོན་དུ་རྗེས་སུ་གནང་བ་སློབ་མའི་བྱེད་ལས་གཉིས་ཡིན་ཞིང༌། སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཕུལ་མཛོད། དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ་མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པ་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ གསང་བ་མཆོག་གསུམ་དཀྱིལ་འཁོར་དུ༔ བདག་ཅག་སྐལ་ལྡན་ལས་ཅན་ཏེ༔ འཇུག་ཅིང་ཡང་དག་དབང་བསྐུར་སྩོལ༔ སྨིན་གྲོལ་ཟབ་ལམ་མྱུར་ཐོབ་ཤོག༔
དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ༔ ཧོཿ ཨེ་མ་ངོ་མཚར་ཁྱད་དུ་འཕགས༔ ཚེ་གཅིག་སངས་རྒྱས་འགྲུབ་པའི་ལམ༔ འཆི་མེད་གསང་བའི་དཀྱིལ་འཁོར་འདི༔ ཡ་མཚན་འོག་མིན་ཞིང་དང་མཉམ༔ ཀུན་གྱི་ཡང་ཟབ་དཀྱིལ་འཁོར་མཆོག༔ རྟ་རྨིག་ལྕགས་ཀྱིས་གཡོགས་ནས་ཀྱང་༔ འཇིག་རྟེན་བཙལ་ཀྱང་རྙེད་མི་འགྱུར༔ དེས་ཀྱང་ཁྱེད་ཅག་སྐལ་པར་ལྡན༔
དེ་ནས་མདུན་གྱི་ནམ་མཁའི་གནས་སུ་རྩ་གསུམ་ཀུན་འདུས་པདྨ་འབྱུང་གནས་ལ། ། ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་དཔག་ཏུ་མེད་པས་བསྐོར་བ། མངོན་སུམ་ལྟ་བུར་བཞུགས་པའི་སྤྱན་སྔར་བདག་གཞན་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་སངས་རྒྱས་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ བདག་གཞན་འགྲོ་བ་སེམས་ཅན་གྱིས༔ སྒོ་གསུམ་གུས་པས་སྐྱབས་སུ་མཆི༔
ལན་གསུམ། མཁའ་མཉམ་གྱི་སེམས་ཅན་སྡུག་བསྔལ་ལས་སྒྲོལ་བར་བྱ།
དེའི་ཆེད་དུ་འདིར་འཆི་མེད་ཚེའི་དབང་བསྐུར་བ་ན། གཞན་གྱི་དོན་རྒྱ་ཆེན་པོ་བགྱིད་སྙམ་པས་འདིའི་རྗེས་ཟློས་མཛོད། འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ ལན་གསུམ། སླར་ཡང་ཚོགས་ཞིང་དེའི་སྤྱན་སྔར་ཡན་ལག་བཅུ་པ་དང་ལྡན་པ་ཚོགས་བསགས་པ་འདིའི་རྗེས་ཟློས་མཛོད། མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་སྐྱབས་སུ་མཆི༔ འཇིག་རྟེན་དང་ནི་འདས་པ་ཡི༔
བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱིས༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་སུ་གསོལ༔ འགྲོ་ཀུན་ཚོགས་གཉིས་ཡོངས་རྫོགས་ཤོག༔
ཐམས་ཅད་སངས་རྒྱས་ཐོབ་པར་ཤོག༔ ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བླ་མ་ཚེ་དཔག་མེད་པ་དང༌། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། །
མ་ལུས་ཡོངས་སུ་བཟུང་བར་བགྱི། སློབ་དཔོན་གྱིས་དམ་ཆུ་ཐོགས་ལ། ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ དེ་རིང་ཁྱོད་ལ་འདི་དག་སྦྱིན༔ དམ་ཚིག་ཉམས་ན་གཤིན་རྗེ་ཡི༔ ལྕགས་སྡིག་ནག་པོས་སྙིང་ཁྲག་འཇིབ༔ བསྲུངས་ན་འཇའ་ལུས་འཆི་མེད་ཀྱིས༔ རིག་འཛིན་རྒྱལ་བའི་དཀྱིལ་འཁོར་འགྲུབ༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད།
ཨོཾ་ས་མ་ཡ་ཨི་དནྟེ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་སོ༔ ཨོཾ་སྭ་བྷཱ་ཝ་ཤུདྡྷོ྅་ཧཾ༔ བདག་གཞན་སྣོད་བཅུད་དང་བཅས་པར་མི་དམིགས་པར་སྟོང་པ་ཉིད་དུ་གྱུར།
སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར་པདྨ་ཉི་ཟླ་འོད་དུ་འབར་བའི་སྟེང་དུ༔ འཆི་མེད་ཚེའི་བདག་པོ་པདྨ་རཱ་གའི་མདོག་ཅན་ཞལ་གསུམ་དམར་ཆགས་དཀར་བཞད་མཐིང་ལ་དགྱེས་འཛུམ་སྟེ་བག་དྲོ་ལྡན་པ༔ དབུ་ལ་ལོངས་སྐུའི་རྒྱན་དང་ཅོད་པན་འཕུར་བ༔ ཕྱག་དྲུག་གཡས་གསུམ་རྡོ་རྗེ་རིན་ཆེན་འཁོར་ལོ་འཛིན་ཅིང་༔ གཡོན་གསུམ་པདྨ་རྒྱ་གྲམ་ཚེ་བུམ་བསྣམས་པ༔ དར་ཚོན་བཀླུབས་ཤིང་སྐྱིལ་ཀྲུང་གིས་བཞུགས་ཏེ༔ གསང་ཡེ་དམར་མོ་མདའ་དར་དང་བྷནྡྷ་འཛིན་པས་མགུལ་ནས་འཁྱུད་པའོ༔ ཕྱོགས་བཞིར་ཚེ་བདག་རིག་འཛིན་ཡབ་ཡུམ་སྒོ་སྐྱོང་དང་བཅས་པ་སྣང་ལ་རང་བཞིན་བྲལ་བར་སྒོམས་ཤིག༔ དེ་ལྟར་དུ་གསལ་བའི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་པདྨ་དམར་པོ་ཨཱཿས་མཚན་པ།
ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་སློབ་དཔོན་གྱི་ཐུགས་ཀར་ཕོག་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་བསམ་གྱིས་མི་ཁྱབ་པ་འཕྲོས། འོག་མིན་ཆོས་ཀྱི་དབྱིངས་དང༌། རྔ་ཡབ་དཔལ་གྱི་རི་བོ་པདྨ་འོད་ཀྱི་གཞལ་ཡས་ནས་ཨོ་རྒྱན་གུ་རུ་པདྨ་ཚེ་དཔག་མེད་འཆི་མེད་ཚེའི་ལྷ་ཚོགས། སངས་རྒྱས་བྱང་ཆུབ་སེམས་དཔའ་འཆི་མེད་ཚེའི་རིག་འཛིན་དཔའ་བོ་རྣལ་འབྱོར་མའི་ཚོགས་ཐམས་ཅད། ཁ་ཆར་དང་བུ་ཡུག་འཚུབ་པ་ལྟར་དཔག་ཏུ་མེད་པ་སྤྱན་དྲངས་ཁྱེད་རང་སློབ་མ་རྣམས་ལ་སིབ་སིབ་ཐིམ་པས་འཆི་མེད་ཚེའི་རིག་འཛིན་ཐོབ་པར་མོས་ཤིག དེ་ནས་རོལ་མོ་སྣ་ཚོགས་སྤོས་བཅས་སྤྱན་འདྲེན་པ་ནི༔ ཧཱུྃ༔ མཁའ་སྤྱོད་ཀློང་ཡངས་ནམ་མཁའི་དཀྱིལ་འཁོར་ནས༔ ལྷག་པའི་ལྷ་མཆོག་རིག་འཛིན་ཚེ་དཔག་མེད༔
འཆི་མེད་མགོན་པོ་ཡབ་ཡུམ་རོལ་རྩལ་མཆོག༔ མགྱོགས་མ་ལ་སོགས་དབང་ཕྱུག་ཚེ་བདག་རྣམས༔ བྱིན་ཆེན་དབབ་ཕྱིར་ཐུགས་དམ་དབྱིངས་ནས་བསྐུལ༔ སྐུ་ཡི་གཟི་བརྗིད་འོད་འཕྲོ་ཆི་ལི་ལི༔ གསུང་གི་སྒྲ་དབྱངས་སྙན་ཆར་ཀྱུ་རུ་རུ༔ ཐུགས་ཀྱི་དགོངས་བརྡ་མ་འགགས་ཤ་ར་ར༔ མཛེས་པའི་ལྷ་རྫས་རྒྱན་འཕྱང་སྤུངས་སེ་སྤུང་༔ མ་ཚོགས་མཁའ་འགྲོ་བརྡ་གར་ལིངས་སེ་ལིང་༔ དཔའ་བོ་རིག་འཛིན་གར་ཐབས་ཤིགས་སེ་ཤིག༔ ཚེ་ཡི་ལས་བྱེད་ཕོ་ཉ་ཁྱུགས་སེ་ཁྱུག༔
དཀྱིལ་འཁོར་རྒྱ་མཚོ་བྱིན་རླབས་མེ་རེ་རེ༔ དམ་རྫས་རྒྱ་མཚོ་བཅུད་ལྡན་ཀྱི་ལི་ལི༔ སྐལ་ལྡན་དད་མོས་སྣང་བ་སངས་སེ་སང་༔ དམ་ལྡན་ཕོ་མོ་དགའ་སྤྲོ་ཡ་ལ་ལ༔ དབང་ཆེན་ཕོ་བྲང་ཟེར་ཐག་སྦྲེངས་སེ་སྦྲེང་༔ བགེགས་སྲིན་དམ་སྲི་ཚར་གཅོད་ལམས་སེ་ལམ༔ དབང་བཞི་ཆུ་བོ་རྒྱུན་འབབ་ན་ར་ར༔ སྐལ་ལྡན་བུ་ལ་བྱིན་འབེབས་ཐིབས་སེ་ཐིབ༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ འཆི་མེད་སྒྲུབ་ལ་རིག་འཛིན་སྩལ་དུ་གསོལ༔
ཨོཾ་བཛྲ་ས་མཱ་ཡ་ཨ་བེ་ཤ་ཡ་ཕཻཾ་ཕཻཾཿ ཛ་ཛཿ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔ ཛྙཱ་ན་ཨ་བེ་ཤ་ཡ་ཨཱཿ དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཨོཾ་བཛྲ་ས་མ་ཡ་ཧྲཱི་དྷ་ཡ་ཏིཥྛ་བཛྲ༔ ཞེས་གནས་ལྔར་རྒྱ་གྲམ་བྱ། མེ་ཏོག་འདོར་བའི་ཚོམ་བུའི་དཀྱིལ་འཁོར་འདུ་བྱ་སྟེ།
སྔར་བྱིན་པའི་མེ་ཏོག་དེ་ཉིད་ཁྱེད་རང་དང་ཚེ་རབས་སྔོན་ནས་འབྲེལ་བའི་རིགས་ཀྱི་ལྷ་གང་ཡིན་པ་ལ་ཕོག་པར་ཤོག་ཅིག་སྙམ་པས་འདིའི་རྗེས་ཟློས་དང་བཅས་དཀྱིལ་འཁོར་གྱི་དབུས་སུ་འདོར་བར་ཞུ། ཧཱུྃ༔ དཀྱིལ་འཁོར་གསང་ཆེན་ཚེ་ཡི་དལ༔ འཆི་མེད་འཇའ་ལུས་གུར་ཁང་དུ༔ འདུན་པའི་མེ་ཏོག་འདི་དོར་བས༔ དཀྱིལ་འཁོར་ལྷ་དང་བདག་སྤྲོད་ཅིག༔ ཨོཾ་བཛྲ་པུཥྤེ་བཛྲ་མ་ནུ་ཧ་པཱུ་ཛ་ཧོཿ ཞེས་མེ་ཏོག་དོར་བས་གང་དུ་བབས་པའི་རིགས་མཐུན་གསང་མཚན་མིང་བཏགས་སོ༔ དབང་རྟགས་ལས་ཀྱི་གསང་མཚན་བཏགས་པ་སྐལ་པ་ཤིན་ཏུ་ཆེའོ༔ འཆི་མེད་པདྨའི་སྙིང་པོ་ཡིན་ཞེས་སྨྲོས་ཤིག༔
དེ་ནས་སློབ་མ་རྣམས་ཀྱིས་མིག་དབྱེ་བའི་ཆེད་གསོལ་བ་འདེབས་པ་འདིའི་རྗེས་ཟློས་མཛོད། ཀྱེཿ བདག་ཅག་མ་རིག་ལས་ངན་གྱིས༔ བག་ཆགས་སྒྲིབ་གཡོགས་འཐུག་པོས་བསྒྲིབས༔ ཁྱེད་ཉིད་ཡེ་ཤེས་སྤྱན་གྱི་བདག༔ བདག་གི་མ་རིག་ལིང་ཐོག་ཕྱེས༔ སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་གསེར་གྱི་ཐུར་མ་ལྟར་འཕྲོས་ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བར་མོས་ཤིག སློབ་དཔོན་གྱིས་གསེར་ཐུར་ཐོགས་ལ༔ ཧོཿ ས་མཁན་ཐུགས་རྗེའི་བདག་ཉིད་འཆང་༔
ང་ནི་རིག་པ་ཧེ་རུ་ཀཿ ཁྱེད་ཀྱི་མ་རིག་སྒྲིབ་མུན་བསལ༔ དག་པ་ཡེ་ཤེས་སྤྱན་ལྡན་ཤོག༔ བཛྲ་ཙཀྵུ་པྲ་བེ་ཤ་ཡ་ཕཊ྄ཿ དེ་ནས་རིམ་བཞིན་མིག་དར་རྣམས་བསལ༔ རྡོ་རྗེ་སློབ་མ་རྣམས་ཀྱིས་གསང་བའི་དཀྱིལ་འཁོར་ཆེན་པོ་སྔོན་ཆད་བདག་གི་མ་མཐོང་བའི་མཐོང་བ་བསྟན་པ་དང་དོན་ངོ་སྤྲོད་པར་མཛད་དུ་གསོལ་ཞེས་གསོལ་བ་གདབ་པར་མོས་ལ་འདིའི་རྗེས་ཟློས་མཛོད། ཀྱཻཿ བླ་མ་སངས་རྒྱས་མཆོག་ཏུ་རིག༔ དམ་ཚིག་རྡོ་རྗེ་སྲོག་ཏུ་གཅེས༔ བདག་ཅག་སྔོན་གྱི་འཕྲོ་མཐའ་སད༔
དཀྱིལ་འཁོར་ཡོངས་རྫོགས་བསྐུར་དུ་གསོལ༔ ཞེས་ཞུས་པའི་ལན་དུ། སློབ་དཔོན་གྱིས། དེ་ལྟར་གློ་བུར་གྱི་སྒྲིབ་པ་བསལ་ནས་རྣམ་དག་ཡེ་ཤེས་ཀྱི་མིག་ཐོབ་པས། བླ་མེད་ཡང་དག་ཡེ་ཤེས་རོལ་པ་སྒྱུ་འཕྲུལ་དྲྭ་བའི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་དུ་མཐོང་བའི་མོས་པ་མཛོད། ཧོཿ དེ་ལྟར་ཡིན་ན་ལས་འཕྲོ་ལྡན༔ སྐལ་ལྡན་བསོད་ནམས་ལེགས་པར་བསགས༔ སྨིན་པའི་དབང་མཆོག་བདག་གིས་བསྐུར༔ དཀྱིལ་འཁོར་གཞལ་ཡས་འདི་ལ་ལྟོས༔
དེ་ནས་སློབ་དཔོན་གྱིས་དཀྱིལ་འཁོར་ངོ་སྤྲད་པ་ལ་ཕྱག་ཤིང་ཐོགས་ནས༔ ཧོཿ སྐལ་ལྡན་གྱི་སྐྱེས་བུ་རྣམས་ལེགས་པར་ལྟོས༔ བླ་མ་གསང་བའི་ཕོ་བྲང་ཆེན་པོ་འདི་ཉིད་ཀྱི༔ བརྡ་དོན་དཀྲོལ་ཞིང་ངོ་སྤྲད་པས༔ དཀྱིལ་འཁོར་གྱི་དབུས་སུ་དམར་མདངས་རྒྱས་པ་ནི༔ སྣང་མཐའི་དབྱིངས་ལ་འགྱུར་བ་མེད་པའི་བརྡ༔ ཁ་དོག་ལེགས་ཤིང་བཀྲ་ལ་མཛེས་པ་ནི༔ འཇའ་ལུས་རྡོ་རྗེ་འཆི་མེད་སྟོན་པའི་བརྡ༔ ལྔ་ལྡན་རྩིག་པ་ཕྲ་ཞིང་རྒྱས་པ་ནི༔
ཡེ་ཤེས་ལྔ་ལྡན་ཀློང་ལྔ་ཟང་ཐལ་མཚོན་པའི་བརྡ༔ འདོད་སྣམ་དམར་པོ་ལྷ་མོའི་མཆོད་སྤྲིན་གཏིབས་པ་ནི༔ ཕྱོགས་དུས་རྒྱལ་ཀུན་མཉེས་མཆོད་དགྱེས་པའི་བརྡ༔ ཕ་གུ་གསེར་ཞིང་སེར་ལ་དྭངས་པ་ནི༔ གཞལ་ཡས་ཁང་ལ་འདོད་རྒུ་མཚོན་པའི་བརྡ༔ མུན་ནག་དྲྭ་བའི་རྒྱན་འཕྱང་མཛེས་པ་ནི༔ མ་རིག་སྒྲིབ་བསལ་ཤེས་རབ་ལྟ་མཛེས་བརྡ༔ མདའ་ཡབ་དཀར་པོ་པུ་ཤུ་བཀྲམ་པ་ནི༔ རྣམ་དག་ཨ་ཏི་ཕྱོགས་རིས་བྲལ་བའི་བརྡ༔ ཀ་བ་ཀ་རྒྱན་རང་མདོག་མཛེས་རྒྱན་འདི༔
ཚད་མེད་བཞི་ལྡན་དྲན་རྫོགས་གསལ་པའི་བརྡ༔ ཀུ་གུར་ནག་ལ་བསྣུམས་ཤིང་འཁྱིལ་བ་འདི༔ བག་ཆགས་ཨ་འཐས་སྒྲིབ་གཡོགས་བྲལ་བའི་བརྡ༔ རྟ་བབས་རྣམ་བཞི་འབྱུང་ལྔ་བརྩེགས་ཐབས་ནི༔ ཡེ་ཤེས་གཞལ་ཡས་ལོངས་སྐུའི་རྩལ་སྣང་བརྡ༔ ཆོས་འཁོར་བང་རིམ་བཅུ་གསུམ་བརྟན་པ་ནི༔ མི་ཤིགས་རྡོ་རྗེ་བཅུ་གསུམ་མཚོན་པའི་བརྡ༔ རི་དྭགས་ཕོ་མོས་ཆོས་སྒྲ་ཉན་པ་ནི༔ ཉན་ཐོས་ཐེག་དམན་ས་ལམ་གོང་བགྲོད་བརྡ༔ ཕོ་བྲང་རྫས་བརྒྱད་རྟགས་ཀུན་བསྒྲེངས་པ་ནི༔
ལོངས་སྐུ་ཚེ་བདག་ཟིལ་ཕྲེང་འབྱེད་པའི་བརྡ༔ རྡོ་རྗེའི་རྨང་གཞི་སྲ་མཁྲེགས་ལྡན་པ་ནི༔ ཡེ་ཤེས་དབྱིངས་ལ་གཡོ་མེད་བརྟན་པའི་བརྡ༔ པད་ཕྲེང་དུར་ཁྲོད་རྡོ་རྭ་མཛེས་པ་ནི༔ ཕྲིན་ལས་བཞི་ལྡན་འགྲོ་བ་འདུལ་བའི་བརྡ༔ མེ་རི་ལྔ་ལྡན་ཕྱོགས་སུ་འཁྲིགས་པ་ནི༔ ཚེ་དུས་བདུད་ཀྱི་བར་ཆད་གཞོམ་པའི་བརྡ༔ ནང་དུ་ཚེ་ལྷ་ཡོངས་རྫོགས་བཞུགས་པ་ནི༔ སྤྲུལ་སྐུ་སྣ་ཚོགས་རང་རྩལ་འགྱེད་པའི་བརྡ༔ མ་འདྲེས་དབྱིངས་ལ་འཇའ་ལྟར་ཤར་བ་ནི༔
གང་འདུལ་དེར་སྟོན་འགྲོ་བ་འདུལ་བའི་བརྡ༔ སྟོང་ཉིད་རང་སྒྲ་འཛབ་དབྱངས་སྒྲོགས་པ་ནི༔ ཚེ་ཡི་རིག་འཛིན་མི་ཟད་རྒྱུན་འབྱུང་བརྡ༔ གཞན་ཡང་ཕྱོགས་བཞི་བུམ་པ་བྷནྡྷ་དང་༔ མེ་ལོང་དཀྱིལ་འཁོར་རྒྱལ་མཚན་བཞི་ལྡན་ནི༔ དབྱིངས་ཀྱི་ཕོ་བྲང་སྤྲུལ་སྐུར་འབྱུང་བའི་བརྡ༔ རལ་གྲི་ཕུར་པ་མེ་ལོང་མདའ་དར་དང་༔ ཚོན་སྐུད་དྲྭ་བ་སྟག་ཤམ་རྒྱན་འཕྱང་དུ་མས་བརྒྱན་པ་ནི༔ ཆོས་སྐུའི་རྩལ་སྣང་ལོངས་སྐུ་ཞི་ཁྲོའི་དཀྱིལ་འཁོར་རྫོགས་པའི་བརྡའོ༔ དེ་ལྟར་བརྡ་དོན་རྟགས་གསུམ་ཡོངས་སུ་རྫོགས་པའི་ཕྱི་སྣང་སྲིད་དག་པ་རབ་འབྱམས་ཀྱི་དཀྱིལ་འཁོར།
ནང་རྡོ་རྗེ་ཕུང་པོ་ལུས་ཀྱི་དཀྱིལ་འཁོར། གཞན་གདོད་ནས་བཞུགས་པའི་གནས་ཡུལ་གྱི་དཀྱིལ་འཁོར་གསུམ། རང་རིག་བདེ་བ་ཆེན་པོའི་ཡེ་ཤེས་ཀྱི་རྩལ་དང་རོལ་པ་ཉི་མ་དང་འོད་ཟེར་གྱི་ཚུལ་དུ་སྐད་ཅིག་འདུ་འབྲལ་མེད་པར་བཞུགས་པའི་རང་ཞལ་རང་རིག་འཕོ་འགྱུར་མེད་པའི་ཡེ་ཤེས་དེ་ཉིད་མངོན་སུམ་དུ་མཐོང་བའི་མོས་པ་མཛོད། ཅེས་དེ་དག་གིས་དཀྱིལ་འཁོར་དུ་འཇུག་པའི་ཆོས་རྣམས་གྲུབ་སྟེ་དངོས་གཞི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ་ཡེ་ཤེས་པའི་རྡོ་རྗེ་གསུམ་དང༌། རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས་སྣོད་བཅུད་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད། ཧོཿ བླ་མ་རིག་འཛིན་དབྱིངས་ནས་གཤེགས༔ སྐལ་ལྡན་མོས་པའི་བུ་ལ་བཞུགས༔ སྒོ་གསུམ་ཕྱག་འཚལ་དབང་པོས་མཆོད༔
སྡིག་བཤགས་འགྲོ་དོན་ཆོས་འཁོར་བསྐོར༔ དབང་གིས་སྨིན་གྲོལ་དངོས་གྲུབ་སྩོལ༔ ཞེས་གསོལ་བ་བཏབ་པ་ལ་ཐོག་མར་ཚེ་འགུགས་ཤིང་བཅུད་བསྡུ་བའི་སླད་དུ་དམིགས་པ་འདི་བཞིན་དུ་མཛད་འཚལ། བདག་མདུན་གྱི་ཐུགས་ཀ་ནས་འོད་ཟེར་ནམ་མཁའ་གང་བར་འཕྲོས་ཕྱོགས་དུས་རྒྱལ་བའི་བྱིན་རླབས་འབྱུང་བའི་བཅུད་ཀྱི་དྭངས་མ་སྲིད་ཞིའི་ཚེ་དཔལ་ཐམས་ཅད་རྡོ་ཁབ་ལེན་གྱིས། ལྕགས་ཕྱེ་བླངས་པ་བཞིན་བསྡུས་ཏེ་བདག་མདུན་གྱི་སྒྲུབ་རྫས་རྣམས་དང་སློབ་མའི་སྒོ་གསུམ་ལ་སིབ་སིབ་ཐིམ་པར་མོས་མཛོད། མདའ་དར་གཡབ་ཅིང༌། ཧཱུྃ༔ འོག་མིན་ཆོས་དབྱིངས་ཡངས་པའི་དབུས༔ རྣམ་དག་འོད་གསལ་ཕོ་བྲང་ནས༔ འཆི་མེད་མགོན་པོ་ཚེ་ཡི་ལྷ༔
རིགས་ལྔ་ལ་སོགས་ཚེ་འཛིན་འབུམ༔ དེང་སང་ཐུགས་དམ་གནད་ནས་བསྐུལ༔ ཨཱ་ཡུར་ཚེ་ཡི་རིག་འཛིན་སྩོལ༔ ཨོཾ་མ་མ་ཧྲི་ནྲྀ་སུ་པུཥྚིཾ་ཀུ་རུ་ཡེ་སྭཱ་ཧཱ༔ སྤྲོ་ན་ཚེ་འགུགས་རྒྱས་པ་ཡང་བྱ། ཧཱུྃ༔ བུམ་པ་ཡེ་ཤེས་གཞལ་ཡས་ཁང་༔ ཟང་ཐལ་ཕྱི་ནང་མཐའ་དབུས་བྲལ༔ བུམ་པའི་བདུད་རྩི་འཆི་མེད་རྫས༔ རོ་བཅུད་ཡོན་ཏན་ལྔ་དང་ལྡན༔
བུམ་པའི་ཁ་རྒྱན་དཔག་བསམ་ལྗོན༔ དགོས་འདོད་འབྱུང་ཞིང་དབྱིངས་ལ་ཁྱབ༔ བུམ་པའི་སྒྲོ་མདངས་སྐུ་ལྔའི་མཆོག༔ དུག་ལྔ་མ་རིག་ཀ་ནས་དག༔ བུམ་པའི་གཟུང་ཐག་འོད་ཟེར་ཕྲེང་༔ འཇའ་གུར་ལུག་རྒྱུད་སྤྲིན་ལྟར་གཏིབས༔ བུམ་པའི་མགུལ་ཆིངས་ལྷ་རྫས་གོས༔ བཀྲག་མདངས་གཟི་བརྗིད་འོད་དུ་འབར༔ བུམ་པའི་གདན་ནི་གཡུང་དྲུང་འཁྱིལ༔ མི་ཤིགས་རྡོ་རྗེའི་དབྱིངས་དང་ལྡན༔
ཕྱག་རྒྱ་བདུན་གྱིས་བཏབ་པ་འདི༔ སྐལ་ལྡན་སྤྱི་བོར་དབང་བསྐུར་བས༔ ཚེ་སྲོག་བརྟན་ཅིང་གནས་གྱུར་ཅིག༔ ཆོས་ཀྱི་དབྱིངས་སུ་ཚེ་འཛུགས་སོ༔ ཨོཾ་ཨཱ་ཡུརྫྙཱ་ན་དྷརྨ་ཁཾ་ནི་དྷི་གུ་པ་ཏ་ཡེ་སྭཱ་ཧཱ༔ ད་དངོས་གཞི་ལ་བུམ་གསང་ཤེས་རབ་ཚིག་གི་དབང་བཅས་བཞི་ཡོད་པ་ལས། དང་པོ་ལའང་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དབང་ལྔའི་དང་པོ་ལའང་ཕྱིའི་དྲི་མ་འཁྲུད་པར་བྱེད་པ་བུམ་དབང༌། ནང་ནུས་པ་འཇུག་པ་ལྷ་སྔགས་རིག་པའི་དབང་གསུམ་ཡོད་པ་ལས། དང་པོ་བུམ་དབང་གི་སླད་དུ་འདུན་པ་འདི་ལྟར་དུ་མཛོད། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ།
ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་འཆི་མེད་མགོན་པོ་ཚེ་དཔག་མེད་ཡུམ་དང་བཅས་པ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པས་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པ། འཁོར་ལོ་ལྔ་འཆི་མེད་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། བུམ་པ་ཐོགས་ལ༔ ཧཱུྃ༔ བུམ་པ་ཡང་གསང་ཚེ་ཡི་མཁའ༔ བདུད་རྩི་འཆི་མེད་ངོ་བོའི་ལྷ༔ སྐལ་ལྡན་བུ་ལ་དབང་བསྐུར་བས༔
བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཉོན་མོངས་པ་ལྔའི་སྒྲིབ་པ་དག ། ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་སྣང་བ་མཐའ་ཡས་ཡབ་ཡུམ་གྱིས་དབུ་བརྒྱན་པར་གྱུར་པ་དེ་ལ། སངས་རྒྱས་བྱང་སེམས་དཀྱིལ་འཁོར་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌། བཀྲ་ཤིས་པའི་ཚིག་དང་མེ་ཏོག་གི་ཆར་དབབ། རོལ་མོའི་སྒྲ་དབྱངས་དུ་མ་དང་བཅས་པས་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད།
བྱས་ལ།
ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་དོར་ཞིང་མཎྜལ་ཕུལ༔ གཉིས་པ་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ།
ཁྱེད་རང་རྣམས་ཚེ་ལྷའི་རང་བཞིན་དུ་གསལ་ལ་སློབ་དཔོན་ཡང་པདྨ་ཚེ་དཔག་མེད་དངོས་སུ་མོས་པ་བསྐྱེད་ལ་གསོལ་བ་བཏབ་པས། ཐུགས་ཀ་ནས་འོད་ཟེར་འཕྲོས། འོག་མིན་སྐུ་གསུམ་ཞིང་ཁམས་རབ་འབྱམས་ནས། འཆི་མེད་ཚེའི་ལྷ་ཚོགས་སྤྱན་དྲངས་བདག་མདུན་གྱི་ཐུགས་ཀ་ནས་མར་མེ་གཅིག་ལས་གཉིས་མཆེད་ཀྱི་རྣམ་པ་གྲངས་མེད་འཕྲོས་ཏེ་ཁྱེད་རང་རྣམས་ལ་སིབ་སིབ་ཐིམ་པའི་མོས་པ་མཛོད། ཚེ་ལྷ་ཡབ་ཡུམ་ཐོགས་ལ༔ ཧཱུྃ༔ རང་བྱུང་དབྱིངས་རིག་ལོངས་སྤྱོད་རྫོགས༔ གསང་ཡེ་ཤེས་རབ་གཉིས་མེད་འཁྲིལ༔ སྐལ་ལྡན་བུ་ལ་དབང་བསྐུར་བས༔ འཆི་མེད་ཚེ་ཡི་དབང་ཐོབ་ཤོག༔
ཨོཾ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཚེ་དཔག་མེད་ཐོགས་ལ༔ ཧཱུྃ༔ བཅོམ་ལྡན་རྡོ་རྗེ་ཚེ་དཔག་མེད༔ ཡུམ་མཆོག་སངས་རྒྱས་སྤྱན་མ་སྦྱོར༔ སྐལ་ལྡན་བུ་ལ་དབང་བསྐུར་བས༔ རྡོ་རྗེ་ཚེ་ཡི་དབང་ཐོབ་ཤོག༔ ཨོཾ་བཛྲ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་རཏྣ་ཚེ་དཔག་མེད་ཐོགས་ལ༔ ཧཱུྃ༔
བཅོམ་ལྡན་རཏྣ་ཚེ་དཔག་མེད༔ གསང་བ་མཱ་ཀཱི་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་བས༔ རིན་ཆེན་ཚེ་ཡི་དབང་ཐོབ་ཤོག༔ ཨོཾ་རཏྣ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་པདྨ་ཚེ་དཔག་མེད་ཐོགས་ལ༔ ཧཱུྃ༔ བཅོམ་ལྡན་པདྨ་ཚེ་དཔག་མེད༔ གོས་དཀར་ལྷ་མོ་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་བས༔
པདྨ་ཚེ་ཡི་དབང་ཐོབ་ཤོག༔ ཨོཾ་པདྨ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ནས་ཀརྨ་ཚེ་དཔག་མེད་ཐོགས་ལ༔ ཧཱུྃ༔ བཅོམ་ལྡན་ཀརྨ་ཚེ་དཔག་མེད༔ ཡུམ་མཆོག་དམ་ཚིག་སྒྲོལ་མ་སྦྱོར༔ སྐལ་ལྡན་བུ་ལ་དབང་བསྐུར་བས༔ ཀརྨ་ཚེ་ཡི་དབང་ཐོབ་ཤོག༔ ཨོཾ་ཀརྨ་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔ དེ་ལྟར་ཚེ་ལྷ་རིགས་ལྔའི་དབང་བསྐུར་བས་དུག་ལྔའི་སྒྲིབ་པ་བྱང༌།
བདུད་བཞི་དང་དུག་ལྔ་ལས་གྱུར་པའི་ནད་གདོན་མི་མཐུན་པའི་ཕྱོགས་ལས་རྣམ་པར་རྒྱལ་ཏེ་ཕུང་པོ་ལྔ་རིགས་ལྔའི་ཚེ་དཔག་མེད་དུ་སངས་རྒྱས། ཁམས་ལྔ་མཁའ་འགྲོ་ལྔར་གནས་གྱུར། ཡེ་ཤེས་ལྔ་མངོན་དུ་གྱུར་པའི་མོས་པ་མཛོད། དེ་ནས་རིག་འཛིན་ཡབ་ཡུམ་དྲུག་ཐོགས་ལ༔ ཧཱུྃ༔ རྣམ་སྨིན་སར་གནས་ཚེ་དབང་སོགས༔ གསང་བའི་ཡུམ་མཆོག་དྲུག་དང་སྦྱོར༔ སྐལ་ལྡན་བུ་ལ་དབང་བསྐུར་བས༔ འཆི་མེད་རིག་འཛིན་ཐོབ་པར་ཤོག༔ ཨོཾ་བྷི་དྷོ་དྷ་ར་ཨཱ་ཡུ་ཥེ་ཨ་བྷི་ཥིཉྩ་ཧཱུྃ༔
དེ་ལྟར་རིག་འཛིན་ཡབ་ཡུམ་གྱི་དབང་བསྐུར་བས་ཉོན་མོངས་པ་དྲུག་སྦྱངས། ཕ་རོལ་ཏུ་ཕྱིན་པ་དྲུག་མངོན་དུ་བྱས། འབྲས་བུ་སངས་རྒྱས་རིགས་དྲུག་པའི་བདག་ཉིད་ཐོབ་པའི་མོས་པ་མཛོད། དེ་ནས་རིག་མ་བཅུ་དྲུག་ཐོགས་ལ༔ ཧཱུྃ༔ གསང་ཡེ་རིག་མ་བཅུ་དྲུག་ཚོགས༔ མཉེན་ལྕུག་འཁྲིལ་ལྡན་གར་སྟབས་བསྒྱུར༔ སྐལ་ལྡན་བུ་ལ་དབང་བསྐུར་བས༔ འཇའ་ལུས་ཚེ་ཡི་དབང་ཐོབ་ཤོག༔ ཨོཾ་ཌཱཀྐི་ཨཱ་ཡུ་ཥེ་མུ་དྲ་ཨ་བྷི་ཥིཉྩ་ཧཱུྃ༔
རིག་མ་བཅུ་དྲུག་གི་དབང་བསྐུར་བས་རྡོ་རྗེ་ལུས་ཀྱི་ལྗོན་ཤིང་རྒྱས། དགའ་བ་བཅུ་དྲུག་གི་ཡལ་འདབ་མངོན། ཐིག་ལེ་སྟོང་པ་བཅུ་དྲུག་གི་འབྲས་བུ་ཡེ་ཤེས་རྒྱུད་ལ་སྐྱེས་པའི་མོས་པ་མཛོད། དེ་ནས་མགྱོགས་མ་བཞི་ཐོགས་ལ༔ ཧཱུྃ༔ འཆི་མེད་བཅུད་འཛིན་ཕོ་ཉ་མོ༔ དཀར་སེར་དམར་ལྗང་མཁའ་འགྲོ་བཞིས༔ སྐལ་ལྡན་བུ་ལ་དབང་བསྐུར་བས༔ ཕྲིན་ལས་བཞི་ལྡན་དབང་ཐོབ་ཤོག༔ ཨོཾ་བཛྲ་ཛཿཧཱུྃ་བཾ་ཧོ་ཨ་བྷི་ཥིཉྩ་ཧཱུྃ༔
མགྱོགས་མ་བཞིའི་དབང་བསྐུར་བས་ཚད་མེད་བཞི་ཡེ་ཤེས་རྒྱུད་ལ་སྐྱེས་ཤིང་ཕྲིན་ལས་རྣམ་བཞི་ཐོགས་པ་མེད་པའི་མཐུ་ཐོབ་པར་གྱུར་ཅིག ། དེ་ནས་སྒོ་སྐྱོང་བཞི་ཐོགས་ལ། ཧཱུྃ༔ ཡེ་ཤེས་འཁོར་ལོ་བརྡལ་ཁྱབ་ཀྱི༔ སྒོ་སྐྱོང་ཡབ་ཡུམ་ཧེ་རུ་ཀས༔ སྐལ་ལྡན་བུ་ལ་དབང་བསྐུར་བས༔ བདུད་བཞི་ཚར་གཅོད་དབང་ཐོབ་ཤོག༔ ཨོཾ་པདྨ་ཀྲོ་ཏ་ཨ་བྷི་ཥིཉྩ་ཧཱུྃ༔ སྒོ་སྐྱོང་བཞིས་དབང་བསྐུར་བས་ཡེ་ཤེས་བཞི་རྒྱུད་ལ་སྐྱེས། བདུད་བཞི་ཚར་གཅོད་པའི་དབང་དམ་པ་ཐོབ་པར་གྱུར་ཅིག །
དེ་ལྟར་ལྷ་ཚོགས་རྣམས་གནས་སོ་སོར་ཐིམ་པས་སྐུའི་རྣམ་འགྱུར་གང་དང་གང་གིས་འདུལ་བ་དེ་དང་དེའི་རྣམ་རོལ་འགག་མེད་སྣང་སྟོང་ཆུ་ཟླའི་གར་བཞིན་སྤྱོད་པའི་མཐུ་ཐོབ་པ་ཡིན་ནོ། ། དེ་ནས་ཕུང་ཁམས་སྐྱེ་མཆེད་དང་བཅས་པ་ཡེ་ནས་སྒྱུ་འཕྲུལ་ཚེ་ལྷའི་ཕྱག་རྒྱར་རྫོགས་པ་ལ། ཕྱི་ནང་ཆས་རྟགས་ཡོངས་རྫོགས་ཀྱི་དབང་བསྐུར་བ་ལ་བརྟེན་ནས་གཟི་བྱིན་འགྲན་ཟླ་དང་བྲལ་བའི་དཔལ་ཐོབ་པའི་མོས་པ་མཛོད། དང་པོ་པྲོག་ཞུ་ཐོགས་ལ། ཧཱུྃ༔ ཡེ་ཤེས་ལྔ་ཡི་དབང་རྟགས་ཕྱིར༔ རིན་ཆེན་འབར་བའི་པྲོག་ཞུ་འདི༔ དེ་རིང་སྐལ་ལྡན་སྤྱི་བོར་བརྒྱན༔ ལྟ་བ་ཡེ་གྲོལ་དབང་ཐོབ་ཤོག༔ ཨོཾ་བཛྲ་རཏྣ་ཏོ་སིདྡྷི་ར་ཨ་བྷི་ཥིཉྩ་ཧཱུྃ༔
དེ་ནས་ཅོད་པན་ཐོགས་ལ༔ ཧཱུྃ༔ སྐུ་ལྔ་ལྷུན་གྲུབ་དབང་རྟགས་ཕྱིར༔ དར་ཚོན་སྣ་ལྔའི་ཅོད་པན་འདི༔ སྐལ་ལྡན་ཁྱོད་ཀྱི་སྤྱི་བོར་བརྒྱན༔ སྒོམ་པ་རྒྱ་ཡན་དབང་ཐོབ་ཤོག༔ ཨོཾ་བཛྲ་མུ་ཀུ་ཊ་དྷ་རི་ཨ་བྷི་ཥིཉྩ་ཧཱུྃ༔ དེ་ནས་སྟོད་གཡོགས་ཐོགས་ལ༔ ཧཱུྃ༔ ཚད་མེད་གྲོལ་བཞིའི་དབང་རྟགས་ཕྱིར༔
སྣ་ཚོགས་སྤེལ་བའི་སྟོད་གཡོགས་འདི༔ སྐལ་ལྡན་ཁྱོད་ཀྱི་དཔུང་པར་བརྒྱན༔ སྤྱོད་པ་འཛིན་མེད་དབང་ཐོབ་ཤོག༔ ཨོཾ་བྷི་ཛ་ཡ་ཨརྦྷ་ཨ་བྷི་ཥིཉྩ་ཧཱུྃ༔ དེ་ནས་ག་ཤལ་ཐོགས་ལ༔ ཧཱུྃ༔ བདེ་སྟོང་ཟག་མེད་དབང་བསྟན་ཕྱིར༔ དྲྭ་བ་འཕྲུལ་གྱི་ག་ཤལ་འདི༔ སྐལ་ལྡན་ཁྱོད་ཀྱི་སྟེང་དུ་བརྒྱན༔ གཉིས་མེད་ཟུང་འཇུག་དབང་ཐོབ་ཤོག༔
ཨོྃ་རཱུ་པ་ཀཎྛི་ཀ་ཨ་བྷི་ཥིཉྩ་ཧཱུྃ༔ དེ་ནས་རུས་རྒྱན་ཐོགས་ཏེ༔ ཧཱུྃ༔ ཕར་ཕྱིན་དྲུག་གི་དབང་རྟགས་ཏེ༔ དུར་ཁྲོད་རུས་པའི་རྒྱན་ཆ་འདི༔ སྐལ་ལྡན་ཁྱོད་ཀྱི་ཆས་སུ་བརྒྱན༔ གྲོལ་བ་བཞི་ཡི་དབང་ཐོབ་ཤོག༔ ཨོཾ་གོ་རོ་ཙ་ཡ་མ་ལི་ཏི་ཨ་བྷི་ཥིཉྩ་ཧཱུྃ༔ དེ་ནས་སྙན་རྒྱན་སོགས་རིན་ཆེན་གདུབ་བུ་རྣམས་ཐོགས་ལ༔ ཧཱུྃ༔
རྟེན་འབྲེལ་སྣ་ཚོགས་དབང་རྟགས་ཕྱིར༔ རིན་ཆེན་སྣ་ཚོགས་རྒྱན་ཆ་འདིས༔ སྐལ་ལྡན་ཁྱོད་ཀྱི་གཟུགས་ལ་བརྒྱན༔ ས་ལམ་རབ་རྫོགས་དབང་ཐོབ་ཤོག༔ ཨོཾ་བྷི་ཤྭ་རཏྣ་ཨ་བྷི་ཥིཉྩ་ཧཱུྃ༔ སྨད་དཀྲིས་ཐོགས་ལ༔ ཧཱུྃ༔ འཁོར་འདས་ཟིལ་གནོན་དབང་རྟགས་ཕྱིར༔ བདེ་ཆེན་ཀླུབ་པའི་ཨང་རག་འདི༔ སྐལ་ལྡན་ཁྱོད་ཀྱི་སྨད་དུ་དཀྲི༔
འབྲས་བུ་ཀ་དག་དབང་ཐོབ་ཤོག༔ ཨོཾ་ཨ་ཏྲ་བྷ་སུ་པྲ་ཨ་བྷི་ཥིཉྩ་ཧཱུྃ༔ རྫས་དབང་བསྐུར་བ་ནི། དེ་ནས་ཁྱེད་རང་རྣམས་ལ་སྣོད་བཅུད་འབྱུང་ལྔའི་དྭངས་མ་རྫས་མཆོག་རིན་ཆེན་ལྔའི་དབང་བསྐུར་བས་ཁམས་ལྔ་ཉམས་པ་སོར་ཆུད་པའི་མོས་པ་མཛོད། དེ་ནས་རྫས་ལྔ་ཐོགས་ལ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ ཁྲག་གི་ཁམས་ནས་ཚེ་ཉམས་ན༔ ཆུ་ཡི་ཁམས་ནས་བཅུད་བསྡུས་ལ༔ སྐལ་ལྡན་བུ་ཡི་སྤྱི་བོར་བསྟིམ༔
ཆུ་ཤེལ་ཧ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཀཱ་ཡ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ དྲོད་ཀྱི་ཁམས་ནས་ཚེ་ཉམས་ན༔ མེ་ཡི་ཁམས་ནས་བཅུད་བསྡུས་ལ༔ སྐལ་ལྡན་བུ་ཡི་མགྲིན་པར་བསྟིམ༔ མེ་ཤེལ་ཨ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཝཱཀྐ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔
སྒྲུབ་པའི་རིག་འཛིན་རྣལ་འབྱོར་གྱི༔ སེམས་ཀྱི་ཁམས་ནས་ཚེ་ཉམས་ན༔ ནམ་མཁའི་ཀློང་ནས་བཅུད་བསྡུས་ལ༔ སྐལ་ལྡན་བུ་ཡི་སྙིང་ཁར་བསྟིམ༔ བཻཌཱུར་ནྲྀ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་ཙིཏྟ་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ ཤ་ཡི་ཁམས་ནས་ཚེ་ཉམས་ན༔ ས་ཡི་ཁམས་ནས་བཅུད་བསྡུས་ལ༔
སྐལ་ལྡན་བུ་ཡི་ལྟེ་བར་བསྟིམ༔ པུཎྚ་པ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་གུ་ན་ནི་དྷི་གུ་པ་ཏ་ཡེ་སྭཱ་ཧཱ༔ ཧཱུྃ༔ སྒྲུབ་པའི་རིག་འཛིན་རྣལ་འབྱོར་གྱི༔ དབུགས་ཀྱི་ཁམས་ནས་ཚེ་ཉམས་ན༔ རླུང་གི་ཁམས་ནས་བཅུད་བསྡུས་ལ༔ སྐལ་ལྡན་བུ་ཡི་གསང་བར་བསྟིམ༔ ཀེ་རུ་ཧ་ལ་ཚེ་སྦའོ༔ ཨོཾ་ཨཱ་ཡུརྫྙཱ་ན་གུ་ཧྱ་ནི་དྷི་གུ་པ་ཏ་ཡེ་སྭཱ་ཧཱ༔
དེ་ནས་སྨན་ལྔ་ཐོགས་ལ༔ དེ་ནས་ཁྱེད་རང་རྣམས་ལ་སྨན་ལྔའི་དབང་བསྐུར་བས་དུག་ལྔའི་རྐྱེན་གྱིས་ཚེ་བཅུད་ཉམས་པ་གསོས་ཏེ་བཞི་བརྒྱ་རྩ་བཞིའི་ནད་ཞི་བའི་གྱུར་ཅིག ། ཧཱུྃ༔ མ་རིག་དུག་ལྔས་ཚེ་ཉམས་ན༔ སྨན་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ ཡེ་ཤེས་ལྔ་ཡི་གཏེར་སྦའོ༔ ཨོཾ་ཨཱ་ཡུརྫྙཱ་ན་པཉྩ་ནི་དྷི་གུ་པ་ཏ་ཡེ་སྭཱ་ཧཱ༔ དེ་ནས་བཅུད་ཀྱི་རྫས་ལྔ་ཐོགས་ལ༔ དེ་ནས་ཁྱེད་རང་རྣམས་ལ་སྙིང་པོ་ལྔའི་དབང་བསྐུར་བས་རྩ་རླུང་ཐིག་ལེའི་སྟོབས་ཉམས་པ་སོར་ཆུད་དེ་བདེ་སྟོང་གི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛོད།
ཧཱུྃ༔ རྩ་ཐིག་རླུང་ལྔའི་ཚེ་ཉམས་ན༔ རྫས་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་ལ་ཁྱད་པར་བསྟིམ༔ བདེ་སྟོང་དྲོད་ཀྱི་ཚེ་སྦའོ༔ ཨོཾ་སུ་ཁཾ་སྭ་བྷཱ་ཛྭ་ལ་ནི་དྷི་གུ་པ་ཏ་ཡེ་སྭཱ་ཧཱ༔ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས་བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང་དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་པདྨ་ཉི་ཟླའི་གདན་ལ།
ཧྲཱིཿདམར་གསལ་གྱི་མཐར་དབྱངས་དང་སྔགས་ཕྲེང་གཡས་སྐོར་དུ་རང་སྒྲ་འུར་དིར་གྱིས་འཁོར་བ་ལས་མར་མེ་གཅིག་ལས་གཉིས་མཆེད་ཀྱི་ཚུལ་དུ་སྔགས་ཕྲེང་བར་མ་ཆད་པར་འཕྲོས་ཏེ་འཁོར་བའི་མོས་པ་མཛོད། ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿདྷ་ཡ་སུ་ཁཾ་སིདྡྷི་ཛཿ བགྲང་ཕྲེང་སློབ་དཔོན་གྱིས་གཟུང་བ་སློབ་མར་སྦྱིན་ལེན་ཚུལ་གྱིས་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་མཁའ་ཁྱབ་ཏུ་འཕྲོས། དོན་གཉིས་བྱས། སླར་འོད་ཟེར་ཚུར་འདུས་པ་ཧྲཱིཿཡིག་ལ་ཐིམ་པས་གཟི་བརྗིད་རབ་ཏུ་འབར་ཞིང་བརྗོད་མེད་གྲགས་སྟོང་གསུང་རྡོ་རྗེ་མི་ཟད་པ་བརྒྱན་གྱི་འཁོར་ལོར་དབང་བསྒྱུར་བའི་མོས་པ་མཛོད། དེ་ཉིད་བརྟན་པའི་སླད་དུ་སྔགས་ཕྲེང་ཐོགས་ཏེ༔ ཧཱུྃ༔ བླ་མེད་དཀྱིལ་འཁོར་བཟུང་བའི་ཕྱིར༔
ཕྲིན་ལས་བཟླས་བརྗོད་སྔགས་ཀྱི་ཕྲེང་༔ སྐལ་ལྡན་བུ་ལ་དབང་བསྐུར་བས༔ ཡོངས་རྫོགས་ལས་མཐའ་ཐོབ་པར་ཤོག༔ ཨོཾ་གུ་ཧྱ་ཀརྨ་ཨ་བྷི་ཥིཉྩ་ཧཱུྃ༔ དེ་ལྟར་གསུང་སྔགས་ཀྱི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོར་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་འཐོབ་པར་འགྱུར་རོ། དེ་ནས་ཚེ་ཆང་ཐོགས་ལ༔ དེ་ནས་ཚེ་ཆང་འདི་ཉིད་ངོ་བོ་འཆི་མེད་མགོན་པོ་སྟངས་དཔྱལ་གྱི་བྱང་སེམས་བདུད་རྩིའི་རང་བཞིན་ཡིན་པས། ཁྱེད་རང་རྣམས་ཀྱི་ངག་ཏུ་བླུད་པ་ཙམ་གྱིས་བདེ་སྟོང་འགྱུར་བ་མེད་པའི་དངོས་གྲུབ་ཐོབ་པའི་མོས་པ་མཛོད། ཧཱུྃ༔
དམ་ཚིག་ཡེ་ཤེས་མཁའ་འགྲོ་ཡིས༔ རང་བྱུང་གསང་བའི་རྫས་ལ་བརྟེན༔ འཇའ་ལུས་གྲུབ་པའི་བདུད་རྩི་ཉིད༔ དེ་རིང་སྐལ་ལྡན་ཁྱོད་ལ་སྦྱིན༔ ཨོྃ་བཛྲ་ཨ་མྲྀ་ཏ་ཨཎྚ་ས་མ་ཡ་ཨ་བྷི་ཥིཉྩ་ཧཱུྃ༔ ཞེས་རྟོགས་པ་བསྐྱེད། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ། སློབ་དཔོན་འཆི་མེད་ཚེ་མཐའ་ཡས་པའི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས། གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པའི་ཡེ་ཤེས་རང་བྱུང་དོན་གྱི་ཚེ་དཔག་མེད་མངོན་དུ་གྱུར་པའི་མོས་པ་མཛོད།
མེ་ལོང་ཐོགས་ཏེ༔ ཧཱུྃ༔ ཆོས་དབྱིངས་ཡེ་ཤེས་ངོ་བོ་ཉིད༔ སྐྱེ་འགག་བྲལ་བ་འཆི་མེད་ལྷ༔ སྐལ་ལྡན་བུ་ལ་དབང་བསྐུར་བས༔ ཡང་དག་རྫོགས་རིམ་དབང་ཐོབ་ཤོག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་སྙིང་ཁར་བཞག ། དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ།
འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། དེ་ནས་ཚེའི་རིལ་བུ་དང་འབྲང་རྒྱས་ཐོགས་ལ༔ དེ་ནས་ཚེ་རིལ་འདི་ཉིད་འཁོར་འདས་སྣང་སྲིད་ཡོངས་ཀྱི་ཚེ་བསོད་དཔལ་འབྱོར་བཅུད་དུ་དྲིལ་བའི་རྫས་མཆོག་ཏུ་དམིགས་ཏེ། ཁྱེད་རང་རྣམས་ཀྱི་མགྲིན་པའི་ལམ་དུ་བསྟིམ་པ་ཙམ་གྱིས་རྡོ་རྗེའི་སྲོག་ལ་དབང་ཐོབ་པའི་མོས་པ་མཛོད། ཧཱུྃ༔ སྔོན་བྱོན་དྲང་སྲོང་རིག་འཛིན་གྱིས༔ བླ་མེད་མཆོག་གི་རྫས་ལ་བརྟེན༔ འཆི་མེད་ཚེ་ཡི་རིལ་བུ་འདི༔ དེ་རིང་སྐལ་ལྡན་བུ་ལ་སྦྱིན༔ ཨོཾ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔
ཞེས་རྟོགས་པ་བསྐྱེད། བཞི་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། འཆི་མེད་ཚེའི་བུམ་པ་བཟང་པོའི་དབང་བསྐུར་བས་འགྲོ་བའི་རེ་འདོད་འབད་མེད་ཡིད་བཞིན་དུ་སྐོང་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད། དེ་ནས་ཚེའི་གཏོར་མ་ཐོགས་ཏེ༔ ཧཱུྃ༔ འཆི་མེད་རྫས་མཆོག་རྨད་དུ་བྱུང་༔ ཡོན་ཏན་ཀུན་འབྱུང་ངོ་བོ་ཉིད༔ སྐལ་ལྡན་བུ་ལ་དབང་བསྐུར་བས༔ ཕྱི་ནང་སྒྲུབ་པའི་དབང་ཐོབ་ཤོག༔ ཨོཾ་གུ་ན་སིདྡྷི་ཨ་བྷི་ཥིཉྩ་ཧཱུྃ༔
དེ་ལྟར་ཡོན་ཏན་གྱི་དབང་བསྐུར་བས་རྒུད་པ་མཐའ་དག་ཞི་ནས་བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། ལྔ་པ་ཕྲིན་ལས་རྩལ་རྫོགས་ཀྱི་དབང་བསྐུར་བ་ཡིན་ཏེ། ལྷའི་དཀྱིལ་འཁོར་ཡོངས་སུ་རྫོགས་པ་མཚོན་པའི་ཕྱག་མཚན་དང་འཆི་མེད་ཚེའི་རྫས་དབང་བཅས་བསྐུར་བས་ཕྲིན་ལས་ཡོངས་རྫོགས་ལ་དབང་བསྒྱུར་བའི་འདུན་པ་མཛོད། དེ་ནས་རིག་འཛིན་ལྔའི་ཕྱག་མཚན་ཐོགས་ལ༔ ཧཱུྃ༔ རྡོ་རྗེ་ཚེ་དཔག་ངོ་བོ་ཉིད༔ རིན་ཆེན་དངུལ་གྱི་ཨ་དརྴ༔
མེ་ལོང་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པར་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བཛྲ་ཨཱ་ཡུརྫྙཱ་ན་རུ་བྷྱ་ཨ་དརྴ་ཏིཥྛ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ པདྨ་ཚེ་དཔག་ངོ་བོ་ཉིད༔ རིན་ཆེན་བྱི་རུའི་བུམ་པ་འདི༔ སོར་རྟོགས་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པར་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔
ཨོཾ་ཀ་མ་ལ་ཨཱ་ཡུརྫྙཱ་ན་རཱ་ག་ལཀྵ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ བུདྡྷ་ཚེ་དཔག་ངོ་བོ་ཉིད༔ རིན་ཆེན་མུ་ཏིག་ཅོད་པན་འདི༔ ཆོས་དབྱིངས་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བུདྡྷ་ཨཱ་ཡུརྫྙཱ་ན་མུ་ཏི་ཀ་ཀུ་མུ་ཀུ་ཊ་ཏིཥྛ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ རཏྣ་ཚེ་དཔག་ངོ་བོ་ཉིད༔
རིན་ཆེན་གསེར་གྱི་འཁོར་ལོ་འདི༔ མཉམ་ཉིད་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཛུགས་སོ༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་རཏྣ་ཨཱ་ཡུརྫྙཱ་ན་སྭ་ན་ཙཀྲ་ནྲྀ་བྷྲཱུྃ་སྭཱ་ཧཱ༔ ཧཱུྃ༔ ཀརྨ་ཚེ་དཔག་ངོ་བོ་ཉིད༔ རིན་ཆེན་གཡུ་ཡི་རྡོ་རྗེ་འདི༔ བྱ་གྲུབ་ཡེ་ཤེས་ཚེ་ཡི་རྟེན༔ བགྲེས་རྒུད་མེད་པའི་ཚེ་འཛུགས་སོ༔
སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་ཀརྨ་ཨཱ་ཡུརྫྙཱ་ན་བཱཻ་རོ་ཙ་བཛྲ་ནྲྀ་བྷྲཱུྃ་སྭཱ་ཧཱ༔ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པར་གྱུར་པས། ཕྱི་ནང་སྣོད་བཅུད་རྟོག་ཚོགས་དང་བཅས་པ་འཆི་མེད་ཚེ་ལྷའི་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས། ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་མཛོད། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། སྤྲོས་བཅས་བུམ་པའི་དབང་ཐོབ། ལུས་ཀྱི་ནད་གདོན་སྡིག་སྒྲིབ་དག ། ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྐུ་རྡོ་རྗེ་འགྲུབ་པའི་སྐལ་བ་ཅན་དུ་བྱས་སོ། །
དེ་ནས་གཉིས་པ་གསང་བ་བྱང་ཆུབ་སེམས་ཀྱི་དབང་བསྐུར་བ་ལ་བྷནྡྷ་ཟླ་གམ་བདེ་ཆེན་དབང་གི་ཕོ་བྲང་དུ་མོས་པའི་དབུས་སུ། དཀྱིལ་འཁོར་གྱི་གཙོ་བོ་ཡབ་ཡུམ་སྦྱོར་བ་མཛད་པའི་བདེ་ཆེན་གྱི་སྒྲས་ཕྱོགས་བཅུའི་བདེ་གཤེགས་ཚེ་ལྷ་རབ་འབྱམས་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པ་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་ལྷན་ཅིག་ཏུ་བབས་པ་བྷནྡྷའི་བདུད་རྩི་དང་གཉིས་སུ་མེད་པར་འཁྱིལ་བའི་ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀྱི་དབྱིབས་སུ་གྱུར་པ་འདི་ཉིད། ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས་ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་ཤིང་དྭངས་མའི་སྲོག་རྟེན་ལ་ཐིམ་པས་བདེ་སྟོང་ཟག་པ་མེད་པར་ཉམས་སུ་མྱོང་བའི་མོས་པ་མཛོད།
ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ བྷནྡྷ་དབྱིངས་ཕྱུག་གསང་བའི་མཁའ༔ བདུད་རྩི་དམ་ཚིག་ཤེས་རབ་དངོས༔
སྐལ་ལྡན་བུ་ལ་དབང་བསྐུར་བས༔ གཉིས་མེད་གསང་དབང་ཐོབ་པར་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་བླུད། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ། སྤྲོས་མེད་ངེས་པ་དོན་གྱི་དབང་ཐོབ། ངག་གི་སྒྲིབ་པ་དག ། རྫོགས་རིམ་གཏུམ་མོ་བསྒོམ་པ་ལ་དབང༌། འབྲས་བུ་གསུང་རྡོ་རྗེ་ལོངས་སྐུ་འགྲུབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད།
གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ། སློབ་དཔོན་ཆེན་པོའི་ཐུགས་ཀ་ནས་ཚེ་ཡུམ་ཙཎྜ་ལཱི་བཅུ་དྲུག་ལོན་པའི་ན་ཚོད་ཅན་གཟུགས་དང་ལང་ཚོ་ཕུན་སུམ་ཚོགས་པ་ཞིག་བྱུང་བ། ཁྱེད་རང་རྣམས་ལ་གཏད་པས་བདེ་ཆེན་ལྷན་ཅིག་སྐྱེས་པའི་ཡེ་ཤེས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད། ཅེས་རིག་མ་ཐོགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་བཟུང་༔ དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ
རཱ་ག་ཡ་སཏྭཾ་པྲ་མོ་ཏི་རི་མི་དྷརྨ་ཧོཿ ཞེས་སློབ་བུས་འཁྱུད་རྒྱ་བྱ། དེ་ལྟར་འདུ་ཤེས་སུམ་ལྡན་གྱིས་རིག་མ་དང་སྙོམས་པར་ཞུགས་པའི་བདེ་སྟོང་གི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་མོས་མཛོད། དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ། ཤིན་ཏུ་སྤྲོས་མེད་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག ། འབྲས་བུ་ཐུགས་རྡོ་རྗེ་ཆོས་ཀྱི་སྐུ་འཐོབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད། བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་སྒོ་གསུམ་རང་བབས་སུ་ཀློད་ལ་གང་ཤར་གྱི་ངོ་བོར་བཟོ་མ་བཅོས་པར།
ཤིག་གེ་འབོལ་ལེ་ཞོག་མཛོད། མན་ཤེལ་ཐོགས་ལ། ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔ ཞེས་སྙིང་ཁར་བཞག་ལ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ།
རབ་ཏུ་སྤྲོས་མེད་ཨ་ཏི་རིག་པ་རྩལ་གྱི་དབང་ཐོབ། ཤེས་བྱའི་སྒྲིབ་པ་ཆེས་ཕྲ་བ་སྦྱངས། ཀ་དག་ལྷུན་གྲུབ་ཟུང་འཇུག་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་འགྲུབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད། ཚེ་འགུགས་ཤིང་བཅུད་བསྡུ་བ་ནི། མདའ་དར་ཐོགས་ལ༔ དེ་ནས་སློབ་དཔོན་ཚེ་དཔག་མེད་དུ་གསལ་བའི་ཐུགས་པ་ཀ་ནས་རིགས་བཞི་ཚེའི་མགྱོགས་མ་རང་མདོག་ཕྱག་མཚན་མདའ་དར་ཐོགས་པ་ནམ་མཁའ་གང་བར་འཕྲོས་ཏེ། དུས་གསུམ་རྒྱལ་བའི་བྱིན་རླབས་ལྷ་དང་དྲང་སྲོང་བསྐལ་པར་གནས་པའི་ཚེ་བཅུད་བརྟན་གཡོས་བཀྲག་མདངས་གཟི་བརྗིད་ཚེ་བསོད་དཔལ་ཡོན་མ་ལུས་པ། ཁབ་ལེན་རྡོ་ཡིས་ལྕགས་ཕྱེ་བླང་བ་བཞིན་བསྡུས་ཏེ་སློབ་མ་དང་ཚེ་རྫས་ལ་ཐིམ་པའི་མོས་པ་མཛོད།
ཧཱུྃ༔ སྔོན་ཚེ་འོག་མིན་བདེ་ཆེན་མཁའ་སྤྱོད་དུ༔ སྣང་མཐའ་མགོན་པོ་གསང་བ་ཡེ་ཤེས་གཉིས༔ ཟབ་དབྱིངས་འོད་གསལ་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་གསང་ཆེན་མ་ལ་འབར་བའི་གནས༔ རྟ་མཆོག་དབང་ཆེན་རྡོ་རྗེ་ཕག་མོ་གཉིས༔ ཁྲོ་རྒྱལ་སྟོབས་འདུས་རྩ་གསུམ་ཞལ་ཕྱེས་ནས༔
སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་མཱ་ར་ཏི་ཀའི་གནས་མཆོག་ཏུ༔ པདྨ་འབྱུང་གནས་མནྡ་ར་བ་གཉིས༔ ཡང་གསང་ཚེ་ཡི་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་ཡང་རྫོང་ཤེལ་གྱི་བྲག་ཕུག་ཏུ༔
སངས་རྒྱས་ཡེ་ཤེས་དྷེ་ཝ་དྷ་ར་གཉིས༔ ཟབ་གསང་བླ་མེད་དཀྱིལ་འཁོར་ཞལ་ཕྱེས་ནས༔ སྐྱེ་འཆི་མེད་པ་རྡོ་རྗེའི་ཚེ་བསྒྲུབས་པས༔ བགྲེས་རྒུད་མེད་པ་རིག་འཛིན་འཇའ་ལུས་གྲུབ༔ དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ དེ་འོག་ཙཱ་རི་ཟིལ་ཆེན་གསང་བའི་གནས༔ གནམ་ལྕགས་རྡོ་རྗེ་གསང་བའི་རིག་མ་གཉིས༔ འཆི་བདག་ཟིལ་གནོན་དཀྱིལ་འཁོར་ཞལ་ཕྱེས་ནས༔ འཆི་མེད་རིག་འཛིན་རྡོ་རྗེའི་སྲོག་བསྒྲུབས་པས༔ རླུང་སེམས་རྟེན་འབྲེལ་འཁྲུལ་འཁོར་གནད་དུ་ཕེབས༔
དེ་ཡི་བྱིན་རླབས་དངོས་གྲུབ་དེང་འདིར་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་ཡང་བཟང་༔ བར་དུ་བཀའ་གཏད་སྨོན་ལམ་ཟབ༔ ད་ལྟ་རྟེན་འབྲེལ་གནད་ཀྱང་འགྲིགས༔ ཕྱིས་འབྱུང་མཚམས་སྦྱོར་འཕྲོ་མཐའ་བཙན༔ དེ་ཕྱིར་སྒྲུབ་པའི་རིག་འཛིན་ལ༔ སྐྱེ་འཆི་བགྲེས་རྒུད་མེད་པར་སྩོལ༔ མངའ་ཐང་ལོངས་སྤྱོད་སྙན་གྲགས་སྤེལ༔ ཆོས་དང་བརྒྱུད་འཛིན་སྲིད་ཀྱང་སྐྱོངས༔
མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ ཤར་གྱི་ཕྱོགས་ནས་ཚེ་འགུགས་མས༔ ཕྱག་ན་ལྕགས་ཀྱུ་མདའ་དར་འཛིན༔ མགྱོགས་མ་དཀར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ ལྷོ་ཡི་ཕྱོགས་ནས་ཚེ་འགུགས་མས༔
ཕྱག་ན་ཞགས་པ་མདའ་དར་འཛིན༔ མགྱོགས་མ་སེར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ ནུབ་ཀྱི་ཕྱོགས་ནས་ཚེ་འགུགས་མས༔ ཕྱག་ན་ལྕགས་སྒྲོག་མདའ་དར་འཛིན༔ མགྱོགས་མ་དམར་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔
རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔ བྱང་གི་ཕྱོགས་ནས་ཚེ་འགུགས་མས༔ ཕྱག་ན་དྲིལ་བུ་མདའ་དར་འཛིན༔ མགྱོགས་མ་ལྗང་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཧཱུྃ༔
དབུས་ཀྱི་ཕྱོགས་ནས་ཚེ་འགུགས་མས༔ ཕྱག་ན་མདའ་དར་ཚེ་བུམ་འཛིན༔ མགྱོགས་མ་སྔོན་མོ་བྱེ་བ་འབུམ༔ འབྱུང་ལྔ་གླིང་བཞིའི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་བསྟིམ༔ སྐྱེ་འཆི་བགྲེས་རྒུད་མེད་པར་སྩོལ༔ ཨོཾ་ཨཱ་ཡུརྫྙཱ་ན་སིདྡྷི་ཛཿཧཱུྃ་བཾ་ཧོཿ དེ་ནས་རྒྱས་གདབ་པ་ནི། མདའ་དར་གནས་ལྔར་རེག་ཅིང༌། ཡེ་ཤེས་ལྔའི་ཕྱག་རྒྱ་མཚོན་པའི་མདའ་དར་གནས་གསུམ་དུ་བཞག་ཅིང་རྒྱས་བཏབ་པས།
ནམ་ཡང་སྐྱེ་ཤི་འཕོ་འགྱུར་དང་བྲལ་བ་རྟག་བརྟན་གཞོམ་མེད་སྐུ་ལྔའི་ཚེ་དབང་བརྙེས་པར་མོས་ཤིག ། ཧཱུྃ༔ དང་པོ་ཆོས་དབྱིངས་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཚད་མེད་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་རིག་འཛིན་དྲུག་གི་རྒྱ༔ བདུན་པ་སངས་རྒྱས་རབ་བདུན་རྒྱ༔ བརྒྱད་པ་ཉེ་བའི་སྲས་བརྒྱད་རྒྱ༔
དགུ་པ་ཐེག་པ་རིམ་དགུའི་རྒྱ༔ བཅུ་པ་ཕྱོགས་བཅུའི་སངས་རྒྱས་རྒྱ༔ ཡབ་ཡུམ་བཅུ་ཡི་རྒྱས་བཏབ་པས༔ ནམ་ཡང་མི་འགྱུར་བརྟན་པ་ཡི༔ ཡང་དག་ཡེ་ཤེས་གཏེར་སྦའོ༔ ཨོྃ་ཨཱ་ཡུརྫྙཱ་ན་ཏིཥྛ་ནི་དྷི་གུ་པ་ཏ་ཡེ་སྭཱ་ཧཱ༔ ཚེ་དབང་དུ་གྱུར་ཅིག ། དབང་དངོས་གྲུབ་ཏུ་གྱུར་ཅིག ། ཚེ་མི་ཤིགས་པ་རྡོ་རྗེ་ལྟ་བུར་གྱུར་ཅིག ། མི་འགྱུར་བ་གཡུང་དྲུང་ལྟ་བུར་གྱུར་ཅིག །
མི་ནུབ་པ་རྒྱལ་མཚན་ལྟ་བུར་གྱུར་ཅིག ། ཚེ་སྲོག་རྡོ་རྗེའི་བྲག་རི་བས་སྲ་ཞིང་བརྟན་པ་ལ་མངའ་མཉེས་པར་གྱུར་ཅིག ། དེ་ནས་མཐའ་རྟེན་བྱིན་རླབས་གཏོར་མའི་དབང་ནི། གཙོ་གཏོར་ཐོགས་ལ། ད་གཏོར་མ་འདི་ཉིད་མགོན་པོ་ཚེ་དཔག་ཏུ་མེད་པ་དངོས་སུ་གསལ་བའི་སྟེང་གི་ཆ་ལ་བརྒྱུད་གསུམ་བླ་མའི་ཚོགས་དང༌། བར་གྱི་ཆ་ལ་ཡི་དམ་རྒྱུད་སྡེ་བཞི་དྲུག་གི་ལྷ་ཚོགས། འོག་གི་ཆ་ལ་དཔའ་བོ་མཁའ་འགྲོ་དམ་ཅན་ཆོས་སྐྱོང་སྲུང་མའི་ཚོགས་ཐམས་ཅད། བྱོན་ནས་མཚོ་ཆེན་པོ་ལ་ཁ་བ་བབས་པ་ལྟར་ཁྱེད་རང་རྣམས་ལ་དབྱེར་མེད་དུ་ཐིམ་པས་བྱིན་རླབས་ཐམས་ཅད་ད་ལྟ་ཉིད་དུ་ཐོབ་པར་སྒོམས༔ ཨོཾ༔ སྐུ་ཡི་ལྷ་དབང་ལུས་ལ་བསྐུར༔
ཨཱཿ གསུང་གི་སྔགས་དབང་ངག་ལ་བསྐུར༔ ཧཱུྃ༔ ཐུགས་ཀྱི་ཆོས་དབང་སེམས་ལ་བསྐུར༔ ཧྲཱིཿ ཡོངས་རྫོགས་དབང་བསྐུར་བསྩལ་དུ་གསོལ༔ ཨོཾ་ཨཱཿཧྲཱི་བཛྲ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཚེ་དབང་དུ་གྱུར་ཅིག ། དབང་དངོས་གྲུབ་ཏུ་གྱུར་ཅིག ། ཚེ་མི་ཤིགས་པ་རྡོ་རྗེ་ལྟ་བུར་གྱུར་ཅིག །
མི་འགྱུར་བ་གཡུང་དྲུང་ལྟ་བུར་གྱུར་ཅིག ། མི་ནུབ་པ་རྒྱལ་མཚན་ལྟ་བུར་གྱུར་ཅིག ། ཚེ་སྲོག་རྡོ་རྗེའི་བྲག་རི་བས་སྲ་ཞིང་བརྟན་པ་ལ་མངའ་མཉེས་པར་གྱུར་ཅིག ། དེ་ནས་རྒྱལ་སྲིད་སྣ་བདུན་ཐོགས་ལ༔ དེ་ལྟར་ཚེ་སྒྲུབ་ཟབ་མོ་འཆི་བདག་ཟིལ་གནོན་གྱི་སྨིན་བྱེད་དབང་བསྐུར་གྱི་རྩ་བ་དང་ཡན་ལག་གིས་བརྒྱན་པ་ལེགས་པར་གྲུབ་སྟེ། ཁམས་གསུམ་ཆོས་ཀྱི་རྒྱལ་པོར་མངའ་གསོལ་བའི་དོན་དུ་ཤིན་ཏུ་བཀྲ་ཤིས་པའི་རྟགས་བརྒྱད་དང་རྒྱལ་སྲིད་སྣ་བདུན་གྱི་དབང་བསྐུར་བ་ནི། ཧཱུྃ༔ ཚེ་ཆོས་སྙན་གྲགས་སྤེལ་བ་འདི༔ འཁོར་ལོ་རིན་ཆེན་རྒྱས་གདབ་བོ༔ ལོངས་སྤྱོད་དཔལ་འབྱོར་ཆར་བཞིན་འབེབས༔
ནོར་བུ་རིན་ཆེན་རྒྱས་གདབ་བོ༔ སྲིད་དང་མངའ་ཐང་ཆར་བཞིན་འབེབས༔ བཙུན་མོ་རིན་ཆེན་རྒྱས་གདབ་བོ༔ ཁམས་གསུམ་དབང་བསྡུས་བྲན་དུ་བཀོལ༔ བློན་པོ་རིན་ཆེན་རྒྱས་གདབ་བོ༔ བརྗིད་ཆགས་བང་ཁང་ཕྱུགས་ཀྱི་རྫས༔ གླང་པོ་རིན་ཆེན་རྒྱས་གདབ་བོ༔ རྩལ་ཆེན་ཕྲིན་ལས་མྱུར་མགྱོགས་ལྡན༔ རྟ་མཆོག་རིན་ཆེན་རྒྱས་གདབ་བོ༔ བདུད་བཞི་བར་གཅོད་ལོག་འདྲེན་གཞོམ༔
དམག་དཔོན་རིན་ཆེན་རྒྱས་གདབ་བོ༔ རྒོལ་བ་ཚར་གཅོད་དཔའ་རྩལ་ལྡན༔ ཕྱག་རྒྱ་བདུན་གྱིས་རྒྱས་གདབ་བོ༔ བརྟན་ཅིང་རབ་ཏུ་གནས་གྱུར་ཅིག༔ ཨོཾ་ཨཱ་ཡུརྫྙཱ་ན་ཛ་ཡེ་པུཎྱེ་ས་བྷ་སུ་པྲ་ཏིཥྛ་བྷྲཱུྃ་རཀྵ་རཀྵ་ཡེ་སྭཱ་ཧཱ༔ དེ་ནས་བཀྲ་ཤིས་རྟགས་བརྒྱད་ཐོགས་ལ༔ ཧཱུྃ༔ མི་ནུབ་རྒྱལ་མཚན་རིན་པོ་ཆེས༔ སྐལ་ལྡན་ལུས་ལ་བཀྲ་ཤིས་ཤོག༔ ཚངས་དབྱངས་ཆོས་དུང་རིན་པོ་ཆེས༔
སྐལ་ལྡན་ངག་ལ་བཀྲ་ཤིས་ཤོག༔ བྱང་སེམས་དཔལ་བེའུ་རིན་པོ་ཆེས༔ སྐལ་ལྡན་ཡིད་ལ་བཀྲ་ཤིས་ཤོག༔ གསེར་གྱི་འཁོར་ལོ་རིན་པོ་ཆེས༔ སྐལ་ལྡན་ཟུང་འཇུག་བཀྲ་ཤིས་ཤོག༔ དགོས་འབྱུང་ནོར་བུ་རིན་པོ་ཆེས༔ སྐལ་ལྡན་བསམ་འཕེལ་བཀྲ་ཤིས་ཤོག༔ ཀུན་ཁྱབ་གདུགས་མཆོག་རིན་པོ་ཆེས༔ སྐལ་ལྡན་མཁའ་ཁྱབ་བཀྲ་ཤིས་ཤོག༔ ཐབས་ཤེས་གསེར་ཉ་རིན་པོ་ཆེས༔
སྐལ་ལྡན་དོན་གྱི་བཀྲ་ཤིས་ཤོག༔ སྐྱོན་བྲལ་པདྨ་རིན་པོ་ཆེས༔ སྐལ་ལྡན་རྟེན་འབྲེལ་བཀྲ་ཤིས་ཤོག༔ བཀྲ་ཤིས་རྟགས་བརྒྱད་དོན་དང་དགུས༔ ཐེག་པ་རིམ་དགུའི་བཀྲ་ཤིས་ཤོག༔ ཨོཾ་མངྒ་ལཾ་ཝ་ན་ཨ་སུ་པྲ་ཏིཥྛ་ཡ་བྷ་ཝནྟུ་སྭཱ་ཧཱ༔ དེ་ནས་དཀྱིལ་འཁོར་པའི་རྒྱལ་བ་སྲས་དང་བཅས་པ་རྣམས་ཀྱིས་བདེན་ཚིག་གི་སྨོན་ལམ་དང་ཤིས་ཚིགས་བརྗོད་པས་དགེ་ལེགས་ཀྱི་སྣང་བ་ཆེན་པོས་ཕྱོགས་ཀུན་ཏུ་ཁྱབ་ཅིང་བརྟན་པར་བྱས་པའི་མོས་པ་མཛོད། ཧཱུྃ༔ མ་ཆགས་པདྨ་དབང་གི་དཀྱིལ་འཁོར་ནས། ། དུས་གསུམ་སངས་རྒྱས་ཀུན་གྱིས་དབང་བསྐུར་ཞིང༌། །
འཆི་མེད་ཚེ་དབང་རིག་འཛིན་གྲུབ་པའི་སྐུ། ། མཚོ་སྐྱེས་རྡོ་རྗེའི་སྐུ་གསུང་ཐུགས་ཀྱི་བཀྲ་ཤིས་ཤོག ། ཧོཿ དེང་འདིར་ཁྱེད་རང་རྣམས་ཀྱི་དབང་ཆེན་ཨུ་པ་ལའི་ཕྲེང་བ་ཞེས་བྱ་བ་ཐོབ་པ་ཡིན་པས༔

སྐུ་གསུང་ཐུགས་ཀྱི་དམ་ཚིག་དང་མི་འབྲལ་ཞིང་བསྙེན་སྒྲུབ་འབད་རྩོལ་དང་འཆད་རྩོམ་སོགས་ཀྱི་ཕྱི་ནང་གི་གོ་རིམ་བྱེད་དུ་རུང་བ་ཡིན་ནོ༔ དབང་བཞི་ལེགས་པར་ཐོབ་པའི་སྐབས་སུ་ཁས་བླངས་པའི་དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། ཧོཿ གཙོ་བོས་ཅི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ལན་གསུམ། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔
རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ། རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ།
མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། འཆིྃ་བདྃག་ཟིྃལ་གནོྃན་ཚེ་ལྷའི་དཀྱིལ་འཁོར་དུ། ། འཇུག་པར་དབྃང་བའི་ལྡེ་མིག་ཨུཏྤལའི། ། ཕྲེང་འདི་གསཾང་བ་སྔགཾས་ཀྱི་མཛོད་འཆང་ཞིང༌། ། བསྟནཾ་པའི་གདུང་གསོབ་འཛིཾན་ལ་མཆོག་ཏུ་རྨད། དེ་དག་ནི་ཞེ་དགུ་པ་ཚེ་སྒྲུབ་ཆེན་མོ་འཆི་བདག་ཟིལ་གནོན་ལས།
སྤྲོས་བཅས་དབང་ཆེན་ཨུཏྤ་ལའི་ཕྲེང་བ་ཞེས་བྱ་བའི་སྨིན་བྱེད་གྱི་དབང་ཁྲིགས་བལྟས་ཆོག་ཏུ་བཀོད་པ་སྟེ་འཆི་བདག་ཟིལ་གནོན་གྱི་དབང་གི་ལེ་ཚན་ནོ།། །། ༈ ཚེྃ་དང་སྒྲུབྃ་པ་མཐའ་རུ་ཕྱིན་པའི་ཐབས། ། དུས་མིན་འཆིྃ་བདྃག་བདུད་བཞི་ཟིྃལ་གནོྃན་ཕྱིར། ། དབྃང་བསྐུར་འབྲིྃང་པོའི་ཆོག་ཁྲིགས་འཇྃའ་ཚོྃན་ཕྲེྃང༌། ། དྭང་བྃའི་བློ་ཡིས་སྤེལ་ལ་རྗེས་གནང་སྩོལ། ལྔ་བཅུ་པ་ཚེ་སྒྲུབ་ཡང་སྙིང་འཆི་བདག་ཟིལ་གནོན་གྱི་དབང་འབྲིང་འཇའ་ཚོན་ཕྲེང་བ་ལ། སྦྱོར་དངོས་རྗེས་གསུམ་ལས། དང་པོ་ནི། མདུན་སྟེགས་ཀྱི་ཐོག་ཏུ་དཀྱིལ་འཁོར་རམ་འབྲུ་ཚོམ་བཀོད་པའི་དབུས་སུ་བུམ་པ་ཁ་རྒྱན་མགུལ་ཆིངས་ཚང་བའི་ནང་དུ་བུམ་རྫས་ཉེར་ལྔ་ཆུ་དང་སྦྱར་ཏེ་སུམ་གཉིས་དགང༌། རིགས་ལྔ་བྷནྡྷ་ཤེལ་ཕྲེང་ཙཀླི་ཚེ་གཏོར་སོགས་གཞུང་བཞིན་བཤམས།
དེ་ནས་ལྷ་ཙཀ་ཀྱི་སྐོར་ལ་བུམ་ཙཀ ། ཚེ་ལྷ་རིགས་ལྔ། མགྱོགས་མ་བཞི། མདུན་དུ་སྨན་རཀ་གཏོར་ཚོགས་གཞན་མཐའ་བསྐོར་དུ་ཉེར་སྤྱོད་དང་སྔོན་གཏོར་བཅས་འདུ་བྱའོ། ། གཉིས་པ་དངོས་གཞི་ལ་ཐོག་མར་ཚིག་བདུན་གསོལ་འདེབས་དང་སྐྱེས་རབས་གསོལ་འདེབས་སོང་ནས། ལས་གཞུང་གསོལ་འདེབས་ལས་བྱང་གསང་སྒྲུབ་ཆོག་ཁྲིགས་ལྟར་སྐྱབས་སེམས་ནས་བཟུང༌། བདག་བསྐྱེད་བསྟོད་པའི་མཇུག་ཏུ་ཛཔ྄་ཁང་དབྱེ་བསྙེན་པ་གྲུབ་རྗེས་ཚེ་འགུགས་དང༌། དེ་ནས་རྣམ་བུམ་དང་ལས་བུམ་སྒྲུབ། རྗེས་སུ་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་འོད་ཞུ་ནས་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་གདབ་རྣམས་བྱ་ལ་དཀྱིལ་འཁོར་ཡོལ་བས་དགབ།
མཐར་རང་ལུགས་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། དེ་ནས་དབང་བསྐུར་བ་ལ་སློབ་མ་མདུན་དུ་བོས་ཏེ་ཐོག་མར་ཁྲུས་བསྩལ་པ་ནི། ཇི་ལྟར་བལྟམས་པ་ སོགས། ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ
སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ།
ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་དབང་ཆེན་ཧྱ་གྷྲྀ་ཝའི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པ་ལ་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད།
ཡུངས་དཀར་གྱིས་བྲབ། གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་ཐོག་མར་འཆི་མེད་ཚེའི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱ་སྙམ་པས་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེ་ལ་གང་གསན་པར་བྱ་བའི་ཆོས་ཀྱི་ལོ་རྒྱུས་མདོ་ཙམ་སྨོས་ན།
སློབ་དཔོན་པདྨ་ཡབ་ཡུམ་སྔར་བྲག་ཕུག་མཱ་ར་ཏི་ཀར་བཞུགས་པའི་ཚེ། གསང་བ་ཡེ་ཤེས་མཁའ་འགྲོའི་ཚེ་སྒྲུབ་འཆི་བདག་ཟིལ་གནོན་དང་རྡོ་རྗེའི་གོ་ཁྲབ་དངོས་སུ་གནང་ནས། རྒྱ་གར་འདིའི་བྱང་ཕྱོགས་སུ་ཙཱ་རི་དག་པ་ཤྲཱིའི་གནས་མཆོག་ཟིལ་ཆེན་གསང་ཕུག་བྱ་བ་ཡོད་དེ། དེར་སྒྲུབས་ཤིག་ཅེས་ལུང་བསྟན་པ་བཞིན་སློབ་དཔོན་ཆེན་པོ་པདྨ་འབྱུང་གནས་དང༌། ལྷ་ལྕམ་མནྡ་ར་བ་གཉིས་རྫུ་འཕྲུལ་གྱིས་བྱོན་ཏེ་ཟིལ་ཆེན་གསང་བའི་གནས་སུ་སྒྲུབ་པ་མཛད་པའི་ཚེ། བྲག་ལས་དངོས་སུ་ཚེ་ཆུ་རྡོལ། ཚེ་བུམ་རང་བྱུང་མི་ཚད་གཉིས་ལོང་བ་ཙམ་དུ་གྱུར། ཚོགས་འཁོར་གྱི་སྐབས་མཁའ་སྤྱོད་ཞིང་ནས་དཔའ་བོ་མཁའ་འགྲོ་དངོས་སུ་བྱོན། ཁྱད་པར་གངས་གཉན་ཉི་ཤུ་རྩ་གཅིག་གི་ཞིང་སྐྱོང་རྣམས་དབང་དུ་བསྡུས་ཤིང་དམ་ལ་བཞག ། དེའི་ཚེར་ཚེ་སྒྲུབ་བརྒྱ་དང་རྩ་བརྒྱད་མཛད་ཅིང༌།
ཁྱད་པར་དུ་ཟབ་པའི་མཐར་ཐུག་ཚེ་སྒྲུབ་འཆི་བདག་ཟིལ་གནོན་འདི་ཉིད་ཚེ་རིལ་དང་ཚེ་ཆུ་བཅས་ལྷ་ལྕམ་གྱིས་གུ་རུའི་གསུངས་བཞིན་དམ་རྫས་དང་ཤོག་དྲིལ། ལ་ཆའི་གྭའུར་དྲིལ། གུ་རུས་རབ་ཏུ་གནས་པར་མཛད་དེ་ཙཱ་རི་ཟིལ་ཆེན་གསང་ཕུག་བྲག་ཏུ་ཚེ་བུམ་རང་བྱོན་གྱི་གཡོན་དུ་རྒྱ་རིམ་པ་ལྔ་དང་བཅས་ནས་སྦས། གཏེར་སྲུང་ཞིང་སྐྱོང་ཀུན་དགའ་གཞོན་ནུ་ལ་བཅོལ། རྟ་མགྲིན་ཁྲོ་རྒྱལ་སྟོབས་འདུས། གཡོན་གྱི་ཤུག་པའི་གོང་དུ་སྦས་སྟེ། སྒྲུབ་པའི་གནས་རྟ་མགྲིན་རོང་གི་དབུ་རྩེར་བྲག་ཆོས་འབྱུང་འདྲ་བར་ལུང་བསྟན། གཏེར་སྲུང་རྒྱལ་པོ་མདུང་དམར་ཅན་ལ་གཉེར་གཏད་ཅིང་ཆོས་བདག་བུ་ལ་འཕྲོད་པའི་སྨོན་ལམ་བཏབ་བོ། ། དེ་ལྟར་གུ་རུ་པདྨ་ཀཱ་ར་དང་གནུབས་སངས་རྒྱས་ཡེ་ཤེས་ཟུང་གི་རྣམ་འཕྲུལ། གཏེར་ཆེན་གནམ་ལྕགས་རྡོ་རྗེའམ་རྩ་གསུམ་གླིང་པ་ཆོས་ཀྱི་རྒྱ་མཚོས་གངས་ཅན་བོད་ཀྱི་གནས་ཆེན་ཡོངས་ཀྱི་རྒྱལ་པོ་དཔལ་གྱི་ཙཱ་རི་ཊའི་བྲག་ཚེ་བུམ་རང་བྱོན་ལས་སྐུ་ཚབ་དམ་རྫས་ཨ་མ་རིལ་བུ་ལྷན་དུ་སྤྱན་དྲངས་པའི་ཚེ་སྒྲུབ་འཆི་བདག་ཟིལ་གནོན་ཞེས།
ཚེ་དབང་རིག་འཛིན་འཆི་མེད་པདྨ་ཡབ་ཡུམ་ལ་མགོན་པོ་ཚེ་དཔག་མེད་ཀྱི་དངོས་སུ་གནང་ཞིང་དབང་བསྐུར། ལུང་བསྟན་པ། སྤྲུལ་གཞི་ཚེ་དཔག་མེད་དང་དབྱེར་མ་མཆིས་པ་ཚེ་ལ་དབང་བའི་རིག་འཛིན་གྱི་གོ་འཕང་མངོན་དུ་མཛད་པའི་ཐུགས་དམ་གྱི་ལྷ་མཆོག་རྩོད་མེད་དུ་གྲགས་པ། འཆི་མེད་ཚེ་ལྷའི་དཀྱིལ་འཁོར་དུ་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེ་ལའང་བདག་ཉིད་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཕུལ་མཛོད། དེ་ནས་སློབ་མ་རྣམས་ཀྱིས་དཀྱིལ་འཁོར་དུ་འཇུག་པར་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻ༔ འཆི་མེད་རིག་འཛིན་ཚེ་ཡི་བདག༔ གསང་བ་གསུམ་གྱི་དཀྱིལ་འཁོར་དུ༔
བདག་ཅག་སྐལ་ལྡན་འཇུག་ཏུ་གསོལ༔ ཞེས་ཞུས་པས་ལན་གདབ་པ་འདི་ལ་གསན་འཚལ། ཧོཿ ཁྱེད་རྣམས་དམ་ཚིག་ལྡན་ལགས་སམ༔ འཇའ་ལུས་རྡོ་རྗེའི་ཕོ་བྲང་འདི༔ དམ་མེད་རྣམས་ལ་བསྟན་མི་བྱ༔ ཞེས་དྲིས་པའི་ལན་དུ་འདིའི་རྗེས་ཟློས་མཛོད། ཀྱཻཿ ངེད་རྣམས་སྔོན་སྦྱངས་ལས་ཅན་སྟེ༔ ལམ་མཆོག་འདིར་མོས་དམ་ལ་གནས༔
སྲོག་ལ་བབ་ཀྱང་མི་འདའ་འཚལ༔ དེ་ནས་དམ་ཆུ་སྦྱིན༔ འོ་ན་རྡོ་རྗེ་བཀའ་གཙིག་ལས་མི་འདའ་བའི་སླད་དུ་དམ་བླང་བའི་མོས་པ་མཛོད། ཧཱུྃ༔ འདི་ནི་དམ་ཚིག་བླ་མེད་ཆུ༔ བསྲུངས་ན་འཆི་མེད་རིག་འཛིན་ཐོབ༔ ཉམས་ན་དམྱལ་བའི་ས་བོན་ཉིད༔ དེ་བས་དམ་སྲུངས་ཆུ་འདི་འཐུང་༔ དེ་ལྟར་ཁེ་ཉེན་གྱི་གནད་ཤེས་པར་གྱིས་ལ་དམ་ཆུ་འདི་བཞེས་འཚལ། ཨོཾ་ས་མ་ཡ་ཨི་དནྟེ་ན་ར་ཀན༔
དེ་ནས་མདུན་གྱི་ནམ་མཁར་བླ་མ་ཚེ་དཔག་མེད་པ་ལ་ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར་ཕྱི་སོ་ཐར་གྱི་སྐྱབས་འགྲོ། ནང་བྱང་སེམས་ཀྱི་སེམས་བསྐྱེད་སྔོན་དུ་འགྲོ་བས་བསགས་སྦྱང་གི་གནད་འདུས་འདིའི་དོན་ལ་བསམ་ཞིང་ཚིག་གི་རྗེས་ཟློས་མཛོད། ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ བདག་གཞན་འགྲོ་བ་སེམས་ཅན་གྱིས༔ སྒོ་གསུམ་གུས་པས་སྐྱབས་སུ་མཆི༔ འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔
མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་སྐྱབས་སུ་མཆི༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆགས་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱིས༔ ཚེ་ཡི་བར་ཆད་སེལ་བར་བསྐུལ༔
ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་སུ་གསོལ༔ འགྲོ་ཀུན་ཚོགས་གཉིས་ཡོངས་རྫོགས་ཤོག༔ ཐམས་ཅད་སངས་རྒྱས་ཐོབ་པར་ཤོག༔ དེ་དག་གིས་འཇུག་པའི་ཆོས་རྣམས་སོང་སྟེ། དབང་གི་གཞི་བརྟན་པར་བྱ་བའི་སླད་དུ་ཡེ་ཤེས་པ་དབབ་པ་ཡིན་པས། ཁྱེད་རང་རྣམས་ཀྱིས་སྒོ་གསུམ་གྱི་གནད་གཅུན་ལ་སེམས་གནད་གཞན་དུ་མ་ཡེངས་པར་དམིགས་པ་འདི་བཞིན་དུ་མཛད་འཚལ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར་པདྨ་ཉི་ཟླའི་སྟེང་དུ༔
རང་ཉིད་འཆི་མེད་ཚེའི་བདག་པོ་པདྨ་རཱ་གའི་མདོག་ཅན་ཞལ་གསུམ་དམར་ཆགས་དཀར་བཞད་མཐིང་ལ་དགྱེས་འཛུམ་སྟེ་བག་དྲོ་ལྡན་པ༔ དབུ་ལ་ལོངས་སྐུའི་རྒྱན་དང་ཅོད་པན་འཕུར་བ༔ ཕྱག་དྲུག་གཡས་གསུམ་གྱིས་རྡོ་རྗེ་རིན་ཆེན་འཁོར་ལོ་འཛིན་ཅིང་༔ གཡོན་གསུམ་གྱིས་པདྨ་རྒྱ་གྲམ་ཚེ་བུམ་བསྣམས་པ༔ དར་ཚོན་བཀླུབས་ཤིང་སྐྱིལ་ཀྲུང་གིས་བཞུགས་ཏེ༔ གསང་ཡེ་དམར་མོས་མདའ་དར་དང་བྷནྡྷ་འཛིན་པས་མགུལ་ནས་འཁྱུད་པའོ༔ ཕྱོགས་བཞིར་ཚེ་བདག་རིག་འཛིན་ཡབ་ཡུམ་སྒོ་སྐྱོང་དང་བཅས་པ་སྣང་ལ་རང་བཞིན་དང་བྲལ་བར་གསལ་བའི་གནས་གསུམ་ཡིག་འབྲུ་གསུམ་ལས་འོད་ཟེར་འཕྲོས་པས། སྐུ་གསུམ་རྒྱལ་བའི་ཞིང་ནས་འཆི་མེད་ཚེའི་ལྷ་ཚོགས་དཔག་ཏུ་མེད་པ་སྤྱན་དྲངས་ཏེ་ཁྱེད་རང་རྣམས་ལ་སིབ་སིབ་ཐིམ་པར་གྱུར། ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ
དེ་ལྟར་དབབ་པའི་ཡེ་ཤེས་པ་རྣམས་བྱང་ཆུབ་མ་ཐོབ་ཀྱི་བར་དུ་བརྟན་པར་བྱས་པའི་མོས་པ་མཛོད། ཨོཾ་ཏིཥྛ་བཛྲ༔ དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻ༔ བླ་མ་ཚེ་དཔག་མེད་པ་ཡིས༔ སྐུ་གསུང་ཐུགས་ཀྱི་དབང་བཞི་སྩོལ༔ དབང་བསྐུར་རྗེས་སུ་གནང་མཛད་ནས༔ དམ་ཚིག་ཆེན་པོ་ལ་གནས་པའི༔ སྐལ་ལྡན་སྨིན་པར་མཛད་དུ་གསོལ༔ དེ་ནས་ཚེ་བསྐུལ་བ་ལ།
བདག་མདུན་གྱི་ཐུགས་ཀ་ནས་འོད་ཟེར་ནམ་མཁའ་གང་བར་འཕྲོས་ཏེ་ཕྱོགས་དུས་རྒྱལ་བའི་བྱིན་རླབས་འབྱུང་བའི་བཅུད་ཀྱི་དྭངས་མ་སྲིད་ཞིའི་ཚེ་དཔལ་ཐམས་ཅད། རྡོ་ཁབ་ལེན་གྱིས་ལྕགས་ཕྱེ་བླངས་པ་བཞིན་བསྡུས་ཏེ་བདག་མདུན་སྒྲུབ་རྫས་རྣམས་དང་སློབ་མའི་སྒོ་གསུམ་ལ་སིབ་སིབ་ཐིམ་པར་མོས་མཛོད། མདའ་དར་གཡབ་ཅིང༌། ཧཱུྃ༔ འོག་མིན་ཆོས་དབྱིངས་ཡངས་པའི་དབུས༔ རྣམ་དག་འོད་གསལ་ཕོ་བྲང་ནས༔ འཆི་མེད་མགོན་པོ་ཚེ་ཡི་ལྷ༔ རིགས་ལྔ་ལ་སོགས་ཚེ་འཛིན་འབུམ༔ དེང་སང་ཐུགས་དམ་གནད་ནས་བསྐུལ༔ ཨཱ་ཡུར་ཚེ་ཡི་རིག་འཛིན་སྩོལ༔
ཨོཾ་མ་མ་ཧྲི་ནྲྀ་སུ་པུཥྚིཾ་ཀུ་རུ་ཡེ་སྭཱ་ཧཱ༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ སྐུ་མདོག་དཀར་སེར་དམར་ལྗང་གར༔ མདའ་དར་ཚེ་བུམ་འཛིན་པར་མོས༔ ལྷ་ཀླུ་མི་ཡི་བཅུད་བསྡུས་ནས༔ སྐལ་ལྡན་སློབ་མའི་ལུས་ལ་བསྟིམ༔ ཚེ་ཡི་རིག་འཛིན་མྱུར་ཐོབ་མཛོད༔ དེ་ནས་ཕྱི་བུམ་པ་རིན་པོ་ཆེའི་ཕོ་བྲང་དུ་བླ་མ་ཚེ་དཔག་མེད་པ་མངོན་སུམ་དུ་གསལ་བའི་སྐུ་ལས་འཆི་མེད་ཚེའི་བདུད་རྩིའི་རྒྱུན་བབ་པ་ཁྱེད་རྣམས་ལ་དབང་བསྐུར་བས། ལུས་ཀྱི་ནད་གདོན་དག །
མི་འགྱུར་རྟག་པ་རྡོ་རྗེའི་སྐུ་ཐོབ་པར་མོས་མཛོད། དེ་ནས་བུམ་པ་ཐོགས་ཏེ༔ ཧཱུྃ༔ བུམ་པ་ཡང་གསང་ཚེ་ཡི་མཁའ༔ བདུད་རྩི་འཆི་མེད་ངོ་བོའི་ལྷས༔ སྐལ་ལྡན་བུ་ལ་དབང་བསྐུར་བས༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ སླར་མདུན་བསྐྱེད་གཙོ་འཁོར་ལས་རང་འདྲ་གཉིས་པ་འཕྲོས་ཏེ་ཁྱེད་རང་རྣམས་ལ་གཉིས་མེད་དུ་ཐིམ་པར་མོས་མཛོད། དེ་ནས་རིགས་ལྔ་ཐོགས་ལ༔
ཧཱུྃ༔ ཡེ་ཤེས་ལྔ་ལྡན་ཚེ་ཡི་ལྷ༔ འཆི་མེད་ཡབ་ཡུམ་གཉིས་སུ་མེད༔ སྐལ་ལྡན་བུ་ལ་དབང་བསྐུར་བས༔ ཡོངས་རྫོགས་ཚེ་ཡི་དབང་ཐོབ་ཤོག༔ ཨོྃ་ཨཱ་ཡུརྫྙཱ་ན་པཉྩ་ཨ་བྷི་ཥིཉྩ་ཧཱུྃ༔ དེ་ནས་སྒོ་མ་བཞི་ཐོགས་ལ༔ ཧཱུྃ༔ འཆི་མེད་བཅུད་འཛིན་ཕོ་ཉ་མོ༔ དཀར་སེར་དམར་ལྗང་མཁའ་འགྲོ་བཞིས༔
སྐལ་ལྡན་བུ་ལ་དབང་བསྐུར་བས༔ ཕྲིན་ལས་བཞི་ལྡན་དབང་ཐོབ་ཤོག༔ ཨོཾ་བཛྲ་ཛཿཧཱུྃ་བཾ་ཧོ་ཨ་བྷི་ཥིཉྩ་ཧཱུྃ༔ བྷནྡྷ་རང་བྱུང་བདེ་བ་ཆེན་པོའི་སྣོད་དུ་ཚེ་ལྷ་ཡབ་ཡུམ་གྱི་ངོ་བོ་བྱང་སེམས་བདུད་རྩིའི་བཅུད་དུ་འཁྱིལ་བ་ལྕེར་བཞག་པས་ངག་སྒྲིབ་དག ། གྲགས་སྟོང་གསུང་རྡོ་རྗེའི་བཟླས་པ་སྔགས་ཀྱི་དབང་ཐོབ་པར་མོས་མཛོད། དེ་ནས་བྷནྡྷ་ཐོགས་ལ༔ ཧཱུྃ༔ བྷནྡྷ་དབྱིངས་ཕྱུག་གསང་བའི་མཁའ༔ བདུད་རྩི་དམ་ཚིག་ཤེས་རབ་དངོས༔ སྐལ་ལྡན་བུ་ལ་དབང་བསྐུར་བས༔
གཉིས་མེད་གསང་དབང་ཐོབ་པར་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ནས་སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་ཞིག་ནར་གྱིས་བྱུང་སྟེ་སློབ་མའི་ཞལ་ནས་རྒྱུད་ཅིང་ཐུགས་ཀར་ཐིམ་པས་མོས་པས་སྔགས་འདིའི་རྗེས་ཟློས་མཛོད། ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿདྷ་ཡ་སུ་ཁཾ་སིདྡྷི་ཛཿ དེ་ཉིད་བརྟན་པའི་མོས་པ་མཛོད། ཏིཥྛ་བཛྲ། དེ་ནས་སྔགས་ཕྲེང་ཐོགས་ཏེ༔ ཧཱུྃ༔ བླ་མེད་དཀྱིལ་འཁོར་བཟུང་བའི་ཕྱིར༔
ཕྲིན་ལས་བཟླས་བརྗོད་སྔགས་ཀྱི་ཕྲེང་༔ སྐལ་ལྡན་བུ་ལ་དབང་བསྐུར་བས༔ ཡོངས་རྫོགས་ལས་མཐའ་ཐོབ་པར་ཤོག༔ ཨོཾ་གུ་ཧྱ་ཀརྨ་ཨ་བྷི་ཥིཉྩ་ཧཱུྃ༔ ཆོས་དབྱིངས་ཡེ་ཤེས་ཀྱི་ཐུགས་དེ་ཁོ་ན་ཉིད་མཚོན་པའི་མེ་ལོང་གི་དབང་བསྐུར་བས། ཡིད་ཀྱི་སྒྲིབ་པ་དག ། ཐུགས་མི་གཡོ་བ་ཆོས་སྐུ་ཐོབ་པར་མོས་མཛོད། དེ་ནས་མེ་ལོང་ཐོགས་ལ༔ ཧཱུྃ༔ ཆོས་དབྱིངས་ཡེ་ཤེས་ངོ་བོ་ཉིད༔
སྐྱེ་འགག་བྲལ་བ་འཆི་མེད་ལྷས༔ སྐལ་ལྡན་བུ་ལ་དབང་བསྐུར་བས༔ ཡང་དག་རྫོགས་རིམ་དབང་ཐོབ་ཤོག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ ཕུན་ཚོགས་འདོད་རྒུའི་འབྱུང་གནས་ཚེའི་བུམ་པ་བཟང་པོའི་དབང་བསྐུར་བས། ཡོན་ཏན་མི་ཟད་པ་བརྒྱན་གྱི་འཁོར་ལོ་ལ་དབང་བསྒྱུར་བར་མོས་མཛོད། དེ་ནས་གཏོར་མ་ཐོགས་ལ༔ ཧཱུྃ༔ འཆི་མེད་རྫས་མཆོག་རྨད་དུ་བྱུང་༔ ཡོན་ཏན་ཀུན་འབྱུང་ངོ་བོ་ཉིད༔
སྐལ་ལྡན་བུ་ལ་དབང་བསྐུར་བས༔ ཕྱི་ནང་སྒྲུབ་པའི་དབང་ཐོབ་ཤོག༔ ཨོཾ་གུ་ན་སིདྡྷི་ཨ་བྷི་ཥིཉྩ་ཧཱུྃ༔ ཚེ་རིལ་འདི་ཉིད་འཁོར་འདས་ཀྱི་དྭངས་བཅུད་དྲིལ་བའི་རྫས་མཆོག་མགྲིན་པར་གཏད་པས། སྙིང་གར་མི་ཤིགས་པའི་ཐིག་ལེ་དང་རོ་གཅིག་ཏུ་འདྲེས་པས་རྡོ་རྗེའི་སྲོག་ལ་དབང་ཐོབ་པའི་མོས་པ་མཛོད། དེ་ནས་ཚེའི་རིལ་བུ་དང་འབྲང་རྒྱས་ཐོགས་ལ༔ ཧཱུྃ༔ སྔོན་བྱོན་དྲང་སྲོང་རིག་འཛིན་གྱིས༔ བླ་མེད་མཆོག་གི་རྫས་ལ་བརྟེན༔ འཆི་མེད་ཚེ་ཡི་རིལ་བུ་འདི༔
དེ་རིང་སྐལ་ལྡན་བུ་ལ་སྦྱིན༔ ཨོཾ་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཚེ་ཆང་འཆི་མེད་མགོན་པོ་སྟངས་དཔྱལ་གྱི་བྱང་སེམས་བདུད་རྩིའི་རང་བཞིན་ཅན་ཕུལ་བ་ཙམ་གྱིས་བདེ་སྟོང་གི་ཡེ་ཤེས་རྒྱུད་ལ་སྐྱེས། དྭངས་མའི་སྲོག་རྟེན་ལ་ཐིམ་པས་ཚེའི་རིག་འཛིན་ཐོབ་པའི་མོས་པ་མཛོད། དེ་ནས་ཚེ་ཆང་ཐོགས་ལ༔ ཧཱུྃ༔ དམ་ཚིག་ཡེ་ཤེས་མཁའ་འགྲོ་ཡིས༔ རང་བྱུང་གསང་བའི་རྫས་ལ་བརྟེན༔ འཇའ་ལུས་གྲུབ་པའི་བདུད་རྩི་ཉིད༔ དེ་རིང་སྐལ་ལྡན་ཁྱོད་ལ་སྦྱིན༔
ཨོྃ་བཛྲ་ཨ་མྲྀ་ཏ་ཨཎྚ་ས་མ་ཡ་ཨ་བྷི་ཥིཉྩ་ཧཱུྃ༔ ཡེ་ཤེས་ལྔའི་ཕྱག་རྒྱར་མཚོན་པའི་མདའ་དར་གནས་གསུམ་དུ་བཞག་ཅིང་རྒྱས་བཏབ་པས་ནམ་ཡང་སྐྱེ་འཆི་འཕོ་འགྱུར་དང་བྲལ་བ། རྟག་བརྟན་གཞོམ་མེད་སྐུ་ལྔའི་ཚེ་དབང་བརྙེས་པར་མོས་ཤིག ། མདའ་དར་གྱི་རྒྱས་གདབ་པ་ནི། ཧཱུྃ༔ ཏིང་འཛིན་མི་ཤིགས་རྡོ་རྗེ་ཡི༔ སྐལ་ལྡན་གནས་ལྔར་རྒྱ་ཡིས་གདབ༔ ཚེ་སྲོག་གཡུང་དྲུང་བརྟན་པར་ཚུགས༔ འཆི་མེད་འཇའ་ལུས་འགྲུབ་པར་ཤོག༔ ཨོྃ་བཛྲ་མཎྚ་ར་ཏྲི་ཛྙཱ་ན་པཉྩ་ཏིཥྛ་ཡེ་སྭཱ་ཧཱ༔
དེ་ནས་དབང་བསྐུར་གྱི་སྐབས་སུ་ཐོབ་པའི་དམ་ཚིག་སྤྱི་དང་བྱེ་བྲག་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། ཧོཿ གཙོ་བོས་ཅི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ལན་གསུམ། དབང་བསྐུར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ།
༈ སྐབས་འགར་ཚེ་དབང་གྲངས་གསོག་སོགས་ལོང་ཁོམ་དང་བསྟུན། ཚེ་དབང་བསྡུས་པར་འདོད་ན། གསང་སྒྲུབ་གཞུང་བསྲང༌། བསྙེན་སྒྲུབ་བུམ་པ་གཉིས་སྒྲུབ་ལ་མཆོད་བསྟོད་འོད་ཞུ་བདག་དབང་བླང་བ་སོགས་དབང་འབྲིང་ལྟར་དང༌། སྔོན་འགྲོ་ཁྲུས་ནས་དབྱུང་བ་བགེགས་བསྐྲད་སྲུང་འཁོར་བསྒོམ་པ་སོགས་སྔགས་ཙམ་གྱིས་བྱ། ལོ་རྒྱུས་བསྡུས་ཙམ་བརྗོད། སྐྱབས་སེམས་འབྲིང་པོ་ལས་བླང༌། དེ་ནས་མདུན་གྱི་ནམ་མཁར་བླ་མ་ཚེ་དཔག་མེད་མངོན་སུམ་ལྟ་བུར་བཞུགས་པའི་སྤྱན་སྔར་སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་འགྲོ་བས་བསགས་སྦྱང་གི་གནད་འདུས་འདིའི་དོན་ལ་བསམ་ཞིང་ཚིག་གི་རྗེས་ཟློས་མཛོད། ཧྲཱིཿ
བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ བདག་གཞན་འགྲོ་བ་སེམས་ཅན་གྱིས༔ སྒོ་གསུམ་གུས་པས་སྐྱབས་སུ་མཆི༔ འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་སྐྱབས་སུ་མཆི༔ འཇིག་རྟེན་དང་ནི་འདས་པ་ཡི༔
བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆགས་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱིས༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་སུ་གསོལ༔ འགྲོ་ཀུན་ཚོགས་གཉིས་ཡོངས་རྫོགས་ཤོག༔
ཐམས་ཅད་སངས་རྒྱས་ཐོབ་པར་ཤོག༔ དེ་དག་གིས་འཇུག་པའི་ཆོས་རྣམས་སོང་སྟེ། དེ་ནས་དབང་གི་གཞི་བརྟན་པར་བྱ་བའི་སླད་དུ་ཡེ་ཤེས་པ་དབབ་པ་ཡིན་པས། ཁྱེད་རང་རྣམས་ཀྱིས་སྒོ་གསུམ་གྱི་གནད་གཅུན་ལ་སེམས་གནད་གཞན་དུ་མ་ཡེངས་པར་དམིགས་པ་འདི་བཞིན་དུ་མཛད་འཚལ། ཨོཾ་བཛྲ་ཨ་མྲི་ཏ ས་བསང༌། སྟོང་པའི་ངང་ལས་པད་ཟླའི་གདན་ལ་ཁྱེད་རང་རྣམས་ཚེ་དཔག་མེད་སྐུ་མདོག་དམར་གསལ་ཞལ་གསུམ་ཕྱག་དྲུག་རྩ་ཕྱག་གིས་རྡོ་རྗེ་དང་བྷནྡྷ། ལྷག་མས་རིགས་ལྔའི་ཕྱག་མཚན་བསྣམས་ཤིང་ཡུམ་མདའ་དར་ཚེ་བུམ་འཛིན་པ་དང་འཁྱུད་པ། ལོངས་སྤྱོད་རྫོགས་པའི་ཆ་ལུགས་ཅན་ཡབ་ཡུམ་སྣང་ལ་རང་བཞིན་མེད་པར་གསལ་བའི་གནས་གསུམ་འབྲུ་གསུམ་གྱི་འོད་ཀྱིས་བསྐུལ་བས། ཚེ་ལྷ་རིག་འཛིན་དྲང་སྲོང་རྣམས་སྤྱན་དྲངས་ཏེ་ཁྱེད་རང་རྣམས་ལ་སིབ་སིབ་ཐིམ་པར་མོས་མཛོད། ཨོཾ་ཨཱ་ཡུརྫྙཱ་ན་གུ་ཧྱ་ཌཱཀྐི་ཧྲཱིཿ
བཛྲ་ས་མཱ་ཡ་ཕཻཾ་ཕཻཾ་ཛ་ཛཿ བརྟན་པར་གྱུར་པའི་མོས་པ་མཛོད། ཏིཥྛ་བཛྲ། མདའ་དར་གཡབ་ཅིང་ཚེ་བསྐུལ་བ་ནི། དེ་ནས་ཚེ་འགུགས་ཤིང་བཅུད་བསྡུ་བ་ནི། བདག་མདུན་གྱི་ཐུགས་ཀ་ནས་འོད་ཟེར་ནམ་མཁའ་གང་བར་འཕྲོས་ཏེ་ཕྱོགས་དུས་རྒྱལ་བའི་བྱིན་རླབས་འབྱུང་བའི་བཅུད་ཀྱི་དྭངས་མ་སྲིད་ཞིའི་ཚེ་དཔལ་ཐམས་ཅད། རྡོ་ཁབ་ལེན་གྱིས་ལྕགས་ཕྱེ་བླངས་པ་བཞིན་བསྡུས་ཏེ་བདག་མདུན་སྒྲུབ་རྫས་རྣམས་དང་སློབ་མའི་སྒོ་གསུམ་ལ་སིབ་སིབ་ཐིམ་པར་མོས་མཛོད། ཧཱུྃ༔ འོག་མིན་ཆོས་དབྱིངས་ཡངས་པའི་དབུས༔ རྣམ་དག་འོད་གསལ་ཕོ་བྲང་ནས༔
འཆི་མེད་མགོན་པོ་ཚེ་ཡི་ལྷ༔ རིགས་ལྔ་ལ་སོགས་ཚེ་འཛིན་འབུམ༔ དེང་སང་ཐུགས་དམ་གནད་ནས་བསྐུལ༔ ཨཱ་ཡུར་ཚེ་ཡི་རིག་འཛིན་སྩོལ༔ ཨོཾ་མ་མ་ཧྲཱི་ནྲྀ་སུ་པུཥྚིཾ་ཀུ་རུ་ཡེ་སྭཱ་ཧཱ༔ དེ་ནས་ཚེ་བུམ་སྤྱི་བོར་བཞག་ལ། ཧཱུྃ༔ བུམ་པ་ཡེ་ཤེས་གཞལ་ཡས་ཁང་༔ ཟང་ཐལ་ཕྱི་ནང་མཐའ་དབུས་བྲལ༔ བུམ་པའི་བདུད་རྩི་འཆི་མེད་རྫས༔
རོ་བཅུད་ཡོན་ཏན་ལྔ་དང་ལྡན༔ བུམ་པའི་ཁ་རྒྱན་དཔག་བསམ་ལྗོན༔ དགོས་འདོད་འབྱུང་ཞིང་དབྱིངས་ལ་ཁྱབ༔ བུམ་པའི་སྒྲོ་མདངས་སྐུ་ལྔའི་མཆོག༔ དུག་ལྔ་མ་རིག་ཀ་ནས་དག༔ བུམ་པའི་གཟུང་ཐག་འོད་ཟེར་ཕྲེང་༔ འཇའ་གུར་ལུག་རྒྱུད་སྤྲིན་ལྟར་གཏིབས༔ བུམ་པའི་མགུལ་ཆིངས་ལྷ་རྫས་གོས༔ བཀྲག་མདངས་གཟི་བརྗིད་འོད་དུ་འབར༔ བུམ་པའི་གདན་ནི་གཡུང་དྲུང་འཁྱིལ༔
མི་ཤིགས་རྡོ་རྗེའི་དབྱིངས་དང་ལྡན༔ ཕྱག་རྒྱ་བདུན་གྱིས་བཏབ་པ་འདི༔ སྐལ་ལྡན་སྤྱི་བོར་དབང་བསྐུར་བས༔ ཚེ་སྲོག་བརྟན་ཅིང་གནས་གྱུར་ཅིག༔ ཆོས་ཀྱི་དབྱིངས་སུ་ཚེ་འཛུགས་སོ༔ ཨོཾ་ཨཱ་ཡུརྫྙཱ་ན་དྷརྨ་ཁཾ་ནི་དྷི་གུ་པ་ཏ་ཡེ་སྭཱ་ཧཱ༔ ཚེ་མི་ཤིགས་པ་རྡོ་རྗེ་ལྟ་བུ་མཛོད་ཅིག ། མི་འགྱུར་བ་གཡུང་དྲུང་ལྟ་བུར་མཛོད་ཅིག ། མི་ནུབ་པ་རྒྱལ་མཚན་ལྟ་བུར་མཛོད་ཅིག ། འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ།
དེ་ནས་འཁོར་འདས་ཀྱི་དྭངས་བཅུད་གཅིག་ཏུ་དྲིལ་བའི་ཚེ་རིལ་འདི་གཏད་པས། མི་ཤིགས་པའི་ཐིག་ལེ་དང་འདྲེས་ཏེ་རྡོ་རྗེའི་སྲོག་ལ་དབང་ཐོབ་པའི་མོས་པ་མཛོད། ཚེའི་རིལ་བུ་ཐོགས་ལ༔ ཧཱུྃ༔ ཕུང་པོ་ལྔ་ཡི་ཚེ་ཉམས་ན༔ འབྲུ་མཆོག་ལྔ་ཡི་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔ ལོངས་སྤྱོད་དཔལ་གྱི་དབང་ཐོབ་ཤོག༔ ཨོཾ་གྷ་ན་ལ་ཨཱ་ཡུརྫྙཱ་ན་ནི་དྷི་གུ་པ་ཏ་ཡེ་སྭཱ་ཧཱ༔ ཚེ་མི་ཤིགས་པ་རྡོ་རྗེ་ལྟ་བུ་མཛོད་ཅིག །
མི་འགྱུར་བ་གཡུང་དྲུང་ལྟ་བུར་མཛོད་ཅིག ། མི་ནུབ་པ་རྒྱལ་མཚན་ལྟ་བུར་མཛོད་ཅིག ། འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ། དེ་ནས་ཚེ་ཆང་བྱང་སེམས་བདུད་རྩིའི་རང་བཞིན་ཅན་ཕུལ་བ་ཙམ་གྱིས་བདེ་སྟོང་གི་ཡེ་ཤེས་རྒྱུད་ལ་སྐྱེས། དྭངས་མའི་སྲོག་རྟེན་ལ་ཐིམ་པས་ཚེའི་རིག་འཛིན་ཐོབ་པའི་མོས་པ་མཛོད། ཚེ་ཆང་ཐོགས་ལ༔ ཧཱུྃ༔ དབང་པོ་ལྔ་ཡི་ཚེ་ཉམས་ན༔ དཀར་མངར་རོ་མཆོག་བཅུད་བསྡུས་ལ༔ རིག་འཛིན་སྒྲུབ་པའི་ལུས་ལ་སྟིམས༔
ཟག་མེད་བཅུད་ཀྱི་དབང་ཐོབ་ཤོག༔ ཨོཾ་ཨ་མྲྀ་ཏ་ཨཱ་ཡུརྫྙཱ་ན་ནི་དྷི་གུ་པ་ཏ་ཡེ་སྭཱ་ཧཱ༔ ཚེ་མི་ཤིགས་པ་རྡོ་རྗེ་ལྟ་བུ་མཛོད་ཅིག ། མི་འགྱུར་བ་གཡུང་དྲུང་ལྟ་བུར་མཛོད་ཅིག ། མི་ནུབ་པ་རྒྱལ་མཚན་ལྟ་བུར་མཛོད་ཅིག ། འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ། མདའ་དར་གྱི་རྒྱས་གདབ་པ་ནི། ཧཱུྃ༔ ཏིང་འཛིན་མི་ཤིགས་རྡོ་རྗེ་ཡིས༔ སྐལ་ལྡན་གནས་ལྔར་རྒྱ་ཡིས་གདབ༔
ཚེ་སྲོག་གཡུང་དྲུང་བརྟན་པར་ཚུགས༔ འཆི་མེད་འཇའ་ལུས་འགྲུབ་པར་ཤོག༔ ཨོྃ་བཛྲ་མཎྚ་ར་ཏྲི་ཛྙཱ་ན་པཉྩ་ཏིཥྛ་ཡེ་སྭཱ་ཧཱ༔ ཚེ་མི་ཤིགས་པ་རྡོ་རྗེ་ལྟ་བུ་མཛོད་ཅིག ། མི་འགྱུར་བ་གཡུང་དྲུང་ལྟ་བུར་མཛོད་ཅིག ། མི་ནུབ་པ་རྒྱལ་མཚན་ལྟ་བུར་མཛོད་ཅིག ། འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ། རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ།
ཆད་བརྟན། རྟ་བྲོ། མཆོད་བསྟོད། བཟོད་གསོལ་རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། འཆིྃ་མེད་མགོན་པོ་ཚེ་བདྃག་སྣང་མཐའ་ཡས། ། སྣང་སྲིད་ཟིྃལ་གནོྃན་ཚེ་དབྃང་རིག་འཛིན་ལྷར། ། བརྟེན་ནས་གསཾང་སྔཾགས་སྨིན་གྲོལ་བདུད་རྩིའི་བཅུད། ། བསྟནཾ་འགྲོའི་ཚེ་སྲོག་མཐུད་ལ་འཛཾིན་སྤེལ་གཅེས། དེ་དག་ནི་ལྔ་བཅུ་པ་ཚེ་སྒྲུབ་ཆེན་མོ་འཆི་བདག་ཟིལ་གནོན་ལས། དབང་འབྲིང་བསྡུས་ཀྱི་ལེ་ཚན་ནོ།། །།
༈ མཐའ་རྟེན་ཚེྃ་དང་དོན་གཉིས་བསྒྲུབྃ་པའི་ཕྱིར། ། ཚེ་སྲོག་མི་འགྱུར་ལྕྃགས་ཀྱིྃ་རྒྱྃ་མདུདྃ་ལ། ། དབྃང་སྒྱུར་མི་ཤིགས་ཏིང་འཛིན་གནྃམ་ལྕྃགས་ཀྱི། ། རྡོྃ་རྗེྃའི་གོྃ་ཆས་རྒྱས་བཏབ་ཁྲྃབ་གོས་བཀླུབ། ང་གཅིག་པ་མཐའ་རྟེན་བཀྲ་ཤིས་པར་བྱེད་པ་འཆི་མེད་ཚེའི་དབང་བསྐུར་བ་ལ། ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ཚེ་དབང་ཟབ་མོ་གནམ་ལྕགས་གོ་ཁྲབ་ཁྲིགས་ཆགས་སུ་དགོད་པ་ལ་སྦྱོར་དངོས་རྗེས་གསུམ་ལས། དང་པོ་ནི། མདུན་སྟེགས་ཀྱི་ཐོག་ཏུ་དཀྱིལ་འཁོར་རམ་འབྲུ་ཚོམ་བཀོད་པའི་དབུས་སུ་རྣམ་བུམ་མགུལ་ཆིངས་དམར་པོ། མདུན་དུ་ཚེ་ཆང༌། གཡས་སུ་ཚེ་རིལ།
གཡོན་དུ་མདའ་དར། རྒྱབ་ཏུ་ཚེ་གཏོར་དང་རྒྱས་འདེབས་ཀྱི་རྒྱ་གྲམ། དེ་ནས་ལྷ་ཙཀ་གིས་སྐོར་ལ་ཚེ་དཔག་མེད། ཚེ་ལྷ་རིགས་ལྔའི་སྐུ། མཁའ་འགྲོ་རིགས་ལྔ། མགྱོགས་མ་བཞི། དཀྱིལ་འཁོར། མདུན་དུ་སྨན་རཀ་གཏོར་ཚོགས་གཞན་མཐའ་བསྐོར་དུ་ཉེར་སྤྱོད་དང་སྔོན་གཏོར་བཅས་འདུ་བྱའོ། ། གཉིས་པ་དངོས་གཞི་ལ་ཐོག་མར་ཚིག་བདུན་གསོལ་འདེབས་དང་སྐྱེས་རབས་གསོལ་འདེབས་སོགས་སོང་ནས། ལས་གཞུང་གསོལ་འདེབས་སྐྱབས་སེམས་ནས་བཟུང་བདག་བསྐྱེད་བསྙེན་པ་གྲུབ་པ་དང་རྩ་སྒྲུབ་ལྟར་མདུན་བསྐྱེད་བྱ།
དེ་ནས་ཚེ་འགུགས་ཐུགས་རྗེའི་ཕོ་ཉ་གྲུབ་ནས་རྟ་མགྲིན་གསང་སྒྲུབ་སྤྲོ་ན་བླ་འགུགས་དང་བཅས་སོང་རྗེས་རྣམ་བུམ་དང་ལས་བུམ་སྒྲུབ། དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་འོད་ཞུ་ནས་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་གདབ་རྣམས་བྱ་ལ་དཀྱིལ་འཁོར་ཡོལ་བས་དགབ། མཐར་མདུང་དམར་ཅན་སོགས་རང་ལུགས་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། དེ་ནས་དབང་བསྐུར་བ་ལ་སློབ་མ་མདུན་དུ་བོས་ནས་ཐོག་མར་ཁྲུས་བསྩལ་པ་ནི། ཇི་ལྟར་བལྟམས་པ་ སོགས། ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔
ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་དབང་ཆེན་ཧྱ་གྷྲྀ་ཝའི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་ཚེ་དབང་ཟབ་མོ་བསྒྲུབ་པར་མི་དབང་བར་བྱེད་པའི།
གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་ཀྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་དམ་པའི་ཆོས་ཟབ་མོ་ཉམས་སུ་བླང་བར་བགྱིའོ། ། དེའང་ཐུན་མོང་ཐེག་པའི་ལམ་ལ་ཞུགས་ན་བསྐལ་པ་གྲངས་མེད་གསུམ་ལ་སོགས་པར་རྩོལ་སྒྲུབ་ཀྱི་ཡུན་འགོར་བས། དེའི་བར་དུ་མ་རྒན་རྣམས་སྡུག་བསྔལ་དོས་དྲག་པོས་མནར་བར་འདུག་པས། ད་རེས་ཚེ་གཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པར་བྱ་བའི་ཕྱིར་འབྲས་བུ་རྡོ་རྗེ་ཐེག་པར་ཞུགས་པར་བྱའོ། ། དེའང་སྨིན་བྱེད་ཀྱི་དབང་བསྐུར་ཟབ་མོ་སྔོན་དུ་མ་སོང་ན་མི་རུང་སྟེ། རྒྱུད་གསང་སྙིང་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་ན། ། ཉན་ལ་སོགས་པར་བརྩོན་པ་ནི། ། འབྲས་བུ་མེད་ཅིང་བརླག་པར་འགྱུར།
ཞེས་གསུངས་པས། ཐོག་མར་སྨིན་བྱེད་ཀྱི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱ་སྙམ་པས་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེའང་མདོ་རྒྱུད་བསྟན་བཅོས་དྲི་མ་མེད་པ་རྣམས་ནས་ཇི་སྐད་གསུངས་པ་བཞིན། སྣོད་ཀྱི་སྐྱོན་གསུམ་དྲི་མ་དྲུག་མི་འཛིན་པ་ལྔ་དང་བཅས་པ་སྤངས་ནས་ལེགས་པར་གསན་དགོས་ཏེ། དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་དང་ལྡན་པས་ཉོན། ། བརྗེད་ངས་བློ་ལ་རྡོ་རྗེ་སེམས་དཔའ་སོགས། ། དུས་གསུམ་རྒྱལ་བ་རྣམས་ཀྱིས་བྱིན་མི་རློབས།
ཞེས་གསུངས་པ་ཐུགས་ངེས་དང༌། རང་ལ་ནད་པའི་འདུ་ཤེས། ཆོས་ལ་སྨན་གྱི་འདུ་ཤེས། དགེ་བའི་བཤེས་གཉེན་ལ་སྨན་པ་མཁས་པའི་འདུ་ཤེས། ཆོས་ཉམས་སུ་ལེན་པ་ནི། སྨན་བསྟེན་ན་ནད་ཉེ་བར་སེལ་བའི་འདུ་ཤེས་ཏེ་ཡང་དག་པའི་འདུ་ཤེས་བཞི་དང་ལྡན་པ། ཕ་རོལ་ཏུ་ཕྱིན་པ་དྲུག་དང་ལྡན་པའི་སྒོ་ནས། དགེ་བའི་བཤེས་གཉེན་དཀྱིལ་འཁོར་གྱི་བདག་པོ་དངོས་སུ་མོས་གུས་དད་པ་དང་ལྡན་པས་སྒོ་གསུམ་ལེགས་པར་བསྡམས་ཏེ་གཞན་དུ་མ་ཡེངས་པའི་སྒོ་ནས་གསན་འཚལ། དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། ཐོག་མར་རང་རེ་རྣམས་ཀྱིས་ཡིད་བཞིན་གྱི་ནོར་བུ་ལག་ཏུ་ལོན་པའི་དཔེ་བརྒྱ་སྟོང་གིས་ཆར་ཡང་མི་ཕོད་པ།
ཤིན་ཏུ་རྙེད་པར་དཀའ་ལ་རྙེད་ན་དོན་ཆེན་པོ་དང་ལྡན་པ་དལ་འབྱོར་བཅོ་བརྒྱད་དང་ལྡན་པའི་ལུས་རྟེན་བཟང་པོ་ཞིག་རྙེད་ཟིན་ཀྱང༌། དེ་ཁོ་ནས་མི་ཆོག་སྟེ་ཕྱི་མར་ཕན་པའི་ལྷ་ཆོས་ཤིག་བསྒྲུབ་དགོས། དེའང་འཕྲལ་དུ་མ་སྒྲུབ་ཚེ་ལར་སྙིགས་མའི་དུས་འདིར་འཚོ་རྐྱེན་ནི་དཀོན་ཞིང༌། འཆི་རྐྱེན་ནི་མང་བས། ནམ་འཆི་ཆ་མེད་འཆི་རྐྱེན་ངེས་མེད་ཡིན་པ་མ་ཚད་ཐ་ན་དེ་རིང་དང་སང་ཉིན་ཙམ་ཡང་མི་འཆི་བའི་ངེས་པ་མེད། འཆི་བའི་ཚེ་གཉེན་ཉེ་འབྲེལ། གྲོགས་དགའ་མཛའ། ཐོབ་གོ་ས། ནོར་ལོངས་སྤྱོད་སོགས་གང་ཡང་རྗེས་སུ་མི་འབྲང་སྟེ། ལས་དཀར་ནག་འབའ་ཞིག་རྗེས་སུ་འབྲང་བས་བདེ་སྡུག་གི་འབྲས་བུ་མི་བསླུ་བར་མྱོང་དགོས།
དེའི་ཚེ་ད་ལྟ་དགེ་བ་མ་སྒྲུབ་པར་ཁྱེར་རྒྱུ་ནི་མེད། སྡིག་པ་མི་འདོད་ཀྱང་འདོར་དུ་ནི་མི་བཏུབ། དེ་བས་ད་ལྟ་ཉིད་ནས་བླང་དོར་ཕྱིན་ཅི་མ་ལོག་པ་ཞིག་སྒྲུབ་པ་གལ་ཆེ། ལས་ཉོན་གྱི་གཞན་དབང་གིས་འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་སྡུག་བསྔལ་ལས་མ་འདས་ཤིང༌། དེས་ན་ཕ་མ་སེམས་ཅན་ཐམས་ཅད་འཁོར་བ་ལས་ཐར་བའི་ཐབས་རྣམ་གྲོལ་གཏན་གྱི་འདུན་མ་དམ་པའི་ལྷ་ཆོས་རྣམ་དག་ཅིག་སྒྲུབ་དགོས་སོ། ། དེ་ལ་འདིར་རབ་འབྱམས་དཀྱིལ་འཁོར་རྒྱ་མཚོའི་ཁྱབ་བདག་སློབ་དཔོན་ཆེན་པོ་པདྨ་ཐོད་ཕྲེང་རྩལ་ལ་བཀའ་བབས་ཤིང༌། ཐུགས་དམ་གྱི་ལྷ་མཆོག་རྩོད་མེད་དུ་གྲགས་པ་འཆི་མེད་ཚེ་ལྷའི་དཀྱིལ་འཁོར་དུ་སྒྲུབ་པའི་བཀའ་སྲོལ་སྔ་ཕྱི་དུ་མར་བྱོན་པ་རྣམས་ཀྱི་ནང་ཚན། མཐུ་ཆེན་བུདྡྷ་ཛྙཱ་ནའི་སྐུའི་རྣམ་འཕྲུལ། གཏེར་སྟོན་གྲུབ་ཐོབ་ཐམས་ཅད་ཀྱི་སྤྱི་མེས། སྔགས་འཆང་ཧཱུྃ་ནག་དྲག་རྩལ་ལམ་གར་དབང་གནམ་ལྕགས་རྡོ་རྗེས་གཟེ་མ་ཡོ་གངས་ཀྱི་ཉེ་འགྲམ་མཁའ་འགྲོ་སྙིང་ཕུག་ནས།
ས་ཕག་ལོར་གདན་དྲངས་པའི་ཚེ་སྒྲུབ་ལྕགས་ཀྱི་རྒྱ་མདུད་ཀྱི་ཚེ་དབང་ཟབ་མོ་གནམ་ལྕགས་གོ་ཁྲབ་ཅེས་བྱ་བ་བསྐུར་བ་ཡིན་ཏེ༔ སྔོན་འོག་མིན་སྣང་མཐའ་རྡོ་རྗེའི་མཁའ་ལ་འཁོར་འདས་རིག་པའི་མགོན་པོ་ཚེ་དཔག་མེད་ཅེས་བྱ་བ༔ ཕྱི་ལྟར་སྣང་མཐའི་ངོ་བོ༔ ནང་ལྟར་ཆེ་མཆོག་ཚེ་བདག༔ གསང་བ་ལྟར་ན་རིག་འཛིན་པདྨ་འབྱུང་གནས་རྣམས་དགོངས་པ་བསལ་བཞག་དང་བྲལ་བའི་ཀློང་ལས་གྲོལ་བ་ཡིན་ནོ༔ དེའང་རྒྱུད་ལས༔ འོག་མིན་གནས་ནས་ལེགས་སྤྲུལ་ཏེ༔ སྣང་མཐའི་ཟེར་ལས་པད་འབྱུང་པ༔ དཔལ་ལྡན་དེ་ནི་པདྨ་སྐྱེས༔ ཞེས་པ་ལྟར༔
རིག་འཛིན་པདྨ་འབྱུང་གནས་ཀྱིས༔ བྲག་ཕུག་མཱ་ར་ཏི་ཀ་རུ༔ ཚེ་སྒྲུབ་བརྒྱ་དང་རྩ་བརྒྱད་མཛད་ཅིང་༔ དགོངས་པ་གཅིག་ཏུ་དྲིལ་བའི་སྙིང་བྱང་བརྒྱད་མཛད་ཅིང་བོད་ཡུལ་གཡའ་མ་ལུང་དུ་ཚེ་བསྒྲུབས་ཤིང་འཆི་མེད་ཀྱི་རིག་འཛིན་དངོས་སུ་རྙེད་པའི་ཚེ༔ རྒྱལ་པོ་ཁྲི་སྲོང་ལྡེའུ་བཙན་ལ་ཚེ་ཆུ་འདྲེན་ཏེ་ཚེ་ལོ་བརྒྱ་དང་བཅུ་གཅིག་བཞུགས་པའི་རྟེན་འབྲེལ་བབ་སྟེ༔ མི་ཊ་ཀནྡྷི་དྷ་ར་དང་༔ བཱཻ་རིན་ཆེན་མཆོག་གཉིས་བསམ་ཡས་སུ་ཕྱིན༔ རྒྱལ་པོའི་སྤྱན་སྔར་སློབ་དཔོན་གྱིས་གསུངས་བཞིན་ཞུས༔ རྒྱལ་པོའང་ཐུགས་རབ་ཏུ་མཉེས་ཏེ་འབྱོན་པར་ཆས༔ རྟ་ཁལ་ལྔ་བཅུ་ལ་གསེར་དངུལ་ཇ་དར་གོས་སོགས་མཁོ་བའི་ཡོ་བྱད་རྣམས་བཀལ་ཏེ་སྔོན་དུ་བརྫངས་ཏེ༔
རྒྱལ་པོ་དང་ནང་བློན་རྣམས་ཕྱི་ལ་འབྱོན་པར་གྲོས་བྱས༔ རྟ་མཆོག་ངང་པ་གསེར་ལྡན་ལ༔ ཆིབས་སྒ་བཀྲ་ཤིས་རྒྱན་ཅན་སྒྲོན་ཅིང་རིན་པོ་ཆེའི་དར་སྣ་ལྔས་བརྒྱན་ཏེ༔ རྒྱལ་པོ་ཆིབས་ཀྱི་ཁར་ཕེབས༔ བློན་པོ་ཡེ་ཤེས་འབྱུང་གིས་སྣ་ཁྲིད་དེ་ཆས༔ ཕྱི་བློན་རྣམས་ལ་སྐྱོ་སངས་ཡིན་ཞེས་སྨྲས༔ བཙུན་མོ་བཟའ་བ་དམར་རྒྱན་གྱིས་ཐེ་ཚོམ་ནས༔ ངམ་སྟག་ར་ཀླུ་གོང་ལ་འདི་སྐད་ཅེས་སྨྲས༔ ངེད་ཀྱི་རྒྱལ་པོ་མགོ་ཆུང་བློ་མང་འདི༔ རིང་པར་འགྲོ་བའི་རྒྱགས་ཆེས་མང་བཀལ་ཏེ༔
ནང་བློན་བླུན་པོ་མང་ཞིག་ཁྲིད་བྱས་ནས༔ སྐྱོ་སངས་ཡིན་ཞེས་ཕྲ་མའི་ཚིག་ཀྱང་སྨྲས༔ རྒྱལ་སྲིད་སྟོང་ནས་ཆོས་ལ་འགྲོ་སྲིད་པས༔ གོ་ཤེས་བློན་པོ་རྣམས་ཀྱིས་བཤོལ་ལ་ཐོབ༔ ཁ་སང་མཐའ་མི་དགེ་སྦྱོང་ངན་པ་དེ༔ མི་ཏྲ་བཏང་ནས་རྒྱལ་པོའི་སྙན་བསླུས་སམ༔ ཡང་ན་རྒྱལ་ཁམས་ཕུང་བའི་ཆོས་བསྟན་འདྲ༔ ཡང་ན་ང་བཞག་སྙིང་གྲོགས་བཙལ་ཤས་ཆེ༔ ཇི་ལྟར་བྱས་ཀྱང་བློ་ལ་བདེ་བ་མེད༔ རྐང་མགྱོགས་གཉིས་ལ་བསླབ་ཁ་ཞིབ་མོར་དྲིས༔
ཅི་འཐད་ས་དེར་རྒྱལ་པོ་མི་འབྱོན་འཐད༔ ཅེས་སྨྲས་པས༔ བློན་པོ་རྣམས་ཀྱིས་མི་ཏྲ་རྣམས་ལ་དྲིས་པ༔ ཁ་སང་ཁྱེད་རྣམས་ཆོས་རྒྱལ་དྲུང་དུ་བྱུང་༔ ཡིན་མིན་འཆོལ་བའི་ཁ་བཤད་མང་ཞིག་ཞུས༔ དེང་སང་རྒྱལ་པོའི་ཐུགས་བློ་མ་ཟིན་པར༔ ཐག་རིང་འགྲོ་བའི་ལམ་ཆས་མང་བཀལ་ཏེ༔ མངའ་ཐང་བསྐྱུར་ནས་མི་བཞུགས་གྲབས་འདུག་པས༔ མཐའ་མི་འཁྱམས་པོས་བློ་ཡོགས་སྨྲས་འདུག་གམ༔ ཡང་ན་ཁྱེད་ཚོས་རྫས་ངན་དྲངས་ལགས་སམ༔
ཅི་ལྟར་བྱས་ཀྱང་མགོ་བསྐོར་ཚབ་ཆེན་འདུག༔ ཁྱེད་ཚོས་རྫུན་དུ་མ་སྨྲ་ཞིབ་པོར་སྨྲོས༔ ངན་བཤད་བློ་སྣ་མང་ན་རང་སྲོག་ཕུང་༔ དེ་བས་ཁྱེད་རྣམས་ཁྲིམས་དུ་མི་འགལ་གྱིས༔ ཞེས་མི་ཏྲ་རྐང་མགྱོགས་རྣམས་ལ་དེ་སྐད་སྨྲས་པས༔ མི་ཏྲ་རྣམས་ཀྱིས་ལན་སྨྲས་པ༔ ཨེ་མ་རྒྱ་གར་སྐུ་འཁྲུངས་རིག་འཛིན་པདྨ་འབྱུང་༔ བོད་ཡུལ་མུན་པའི་སྨག་རུམ་གཏིབས་པ་ལ༔ དམ་ཆོས་གསལ་བའི་སྒྲོན་མེ་འདེགས་སུ་བྱོན༔ ད་ལྟ་གཡའ་མ་ལུང་གི་དབེན་ཁྲོད་བཞུགས༔
འཆི་མེད་རིག་འཛིན་དངོས་སུ་གྲུབ་ནས་ཀྱང་༔ ཚེ་ཆུ་དབང་པོའི་རིལ་བུ་སྟོང་ཕྲག་དག༔ ཆོས་རྒྱལ་ཁྲི་སྲོང་སྐུ་ཚེ་འཕྲང་སྒྲོལ་ཆེད༔ ཚེ་ཆུ་འདྲེན་ཕྱིར་ངེད་རྣམས་སྤྱན་དྲངས་བཏང་༔ བརྒྱ་དང་བཅུ་གཅིག་བོད་བཞུགས་རྟེན་འབྲེལ་གསུངས༔ ཁྱེད་ཚོས་ངན་བློ་བསྣོལ་ཚིག་ཁ་མ་མང་༔ ཕན་པའི་བློ་ལ་བདུད་ཀྱིས་བར་ཆད་མང་༔ དེ་བཞིན་བློན་པོ་རྣམས་ཀྱང་ཡིད་མི་འཆོལ༔ ཞེས་གསུངས་ནས་མི་ཏྲ་རྐང་མགྱོགས་རྣམས་སྔོན་དུ་བྲོས་ཐབས་སུ་སོང་༔ དེ་ནས་ངམ་སྟག་ར་ཀླུ་གོང་དང་༔
བཙུན་མོ་བཟའ་བ་དམར་རྒྱན་ཀེ་རུ་ཐང་ནག་བོན་བྱང་གི་འགོང་པོ་རྟ་དམར་གྱི་སྤྲུལ་པ་བོན་པོ་ནག་ཆུང་དང་༔ གཉེར་པ་གསེར་འཕང་ནག་པོ་སོགས་ཀྱིས་ཁྲི་སྲོང་ལྡེའུ་བཙན་གྱི་ཆིབས་ཁ་ནས་བཟུང་སྟེ་འདི་སྐད་ཞུས༔ རྒྱལ་པོ་བློ་སྣ་མང་ན་རྒྱལ་སྲིད་སྤྲང་པོར་ཤོར་བའི་སྐྱོན་ཆེ༔ ཁ་སང་ཟླ་བ་སྔོན་མའི་ཚེས་བཅུ་གསུམ་གྱི་ཉིན༔ རྒྱ་གར་ནས་ཨ་ཙ་ར་ངན་པ་ཙི་དུག་ཁུར་བ་དཔོན་གཡོག་གསུམ་སོང་ཟེར་བ་ཀུན་གྱིས་ཐོས༔ ངེད་རྣམས་ལ་ཅ་ག་གཟབ་པར་གྱིས་ཤིག་ཟེར་བ་མང་ཞིག་བྱུང་༔ མི་མང་འགའ་ཞིག་ཤིང་ཐུ་བཞིན་ཡོད་པ་རྣམས་ཀྱིས་མཐོང་ནས༔ ཨ་ཙ་རས་དུག་ཕ་བོང་ལ་བྱུགས་པས་དུམ་བུ་འགའ་ཞིག་ཏུ་གས་པ་མཐོང་༔ དུག་ཡོད་པའི་རྟགས་སུ་ཟོན་རིགས་དང་ཡི་གེ་ཡོད་པ་འདུག༔ ངེད་བློན་པོ་རྣམས་ཀྱི་དཔྲལ་བའི་མིག༔
ཁོག་པའི་སྙིང་༔ སྲོག་གི་ཁྲག༔ འཛམ་གླིང་ཀུན་གྱི་མགོ་འདྲ་བ་རྒྱལ་པོ་ཁྱེད་ཡིན་ལ༔ མཐའ་མིའི་དགེ་སྦྱོང་ངན་པ་མགོ་བསྐོར་མཁན་གྱི་ཁར་བརྒྱུགས་ནས་མིག་ཅན་གྱིས་དུག་འཐུང་ན༔ རྒྱལ་པོའི་ཚེ་འདིར་སྐུ་སྲོག་ལ་མི་ཕངས་ཀྱང་རྒྱལ་ཁྲིམས་གོང་ནས་ཞིག༔ བློན་པོ་བར་ནས་འཐོར༔ མི་སྡེ་རྣམས་ཀྱིས་ཁ་བཤད་ངན་པ་ལས་མི་འོང་བར་འདུག་པས༔ ཅིས་ཀྱང་མི་འབྱོན་པར་ཞུ་ཟེར་ནས་ངམ་སྟག་ར་ཀླུ་གོང་གིས་ཆིབས་ཁ་ནས་བཟུང་སྟེ་མ་བཏང་༔ རྒྱལ་པོ་ཡང་རྨི་ལམ་ཤིན་ཏུ་ལེགས་པར་བྱུང་བ་ཡིན་ཡང་སྣང་བའི་རི་མོས་འདི་བསླུ་བྲིད་མཁས་པ་དང་༔ བློན་པོ་འདི་རྣམས་ཀྱང་ཕན་སེམས་ཀྱི་ཚིག་འདྲ་བ་མང་ཞིག་བྱུང་སྙམ་སྟེ༔
ཐེ་ཚོམ་སྐྱེས་ནས་རེ་ཞིག་ནང་དུ་ལོག་ནས་སླར་རིམ་གྱིས་བརྟག་པར་གྲོས་ཏེ་གཟིམ་ཆུང་བར་མར་ལོག་སྟེ་སྔོན་ལ་བརྫངས་པའི་ཆས་རྣམས་ཕྱི་བཤོལ་བཏང་༔ རྒྱལ་པོ་ཡང་ཐུགས་བློ་མ་བདེ་ནས་ཉིན་མཚན་དུ་མར་བསམ་གཞིག་མང་དུ་བྱས༔ དེའི་ཚེ་སློབ་དཔོན་མི་གཡོ་བའི་ཏིང་ངེ་འཛིན་ལ་བཞུགས་པས་མཁྱེན་ཏེ༔ ཚེ་ཆུ་དང་ཚེ་རིལ་བཞག་པའི་བུམ་པ་དང་བྷནྡྷ་ཁ་ཕྱེས་པས་གཡའ་མ་ལུང་སྟོད་སྨད་ལ་ཁྱབ་པའི་དྲི་བཟང་དང་སྒྲ་སྙན་པའི་དབྱངས་དང་རི་ཐམས་ཅད་འབིར་ཞིང༌། ས་ཡང་གཡོ་བ་འཇའ་འོད་ཀྱི་གུར་དཔག་ཚད་ཙམ་ཡོད་པའི་དཀྱིལ་ནས་ལྷ་མོ་ཙཎྜ་ལཱི་སྐུ་མདངས་དང་ལྡན་པ་དངོས་སུ་བྱོན་ནས༔ ལུང་བསྟན་པ་སོགས་བཀྲ་ཤིས་དང་ཡ་མཚན་ཁྱད་དུ་འཕགས་པ་མང་དུ་བྱུང་༔ དེ་ནས་སློབ་དཔོན་གྱིས་ཚེ་ཆུ་དང་ཚེ་རིལ་རྣམས་དུམ་བུ་བརྒྱད་བགོས་ནས༔ ཚེ་སྒྲུབ་ཟབ་པ་རེ་རེ་དང་བཅས་ཏེ་ཕྱིས་མ་འོངས་པར་བོད་འབངས་སྐྱོབ་པའི་ཆེད་དང་༔ རྗེ་འབངས་ཉེར་ལྔའི་ཆོས་སྐལ་དུ་དམིགས་ནས༔ སྒྲོམ་དང་༔
ལ་ཆའི་བུམ་པ༔ རྫའི་དྷ་ཧ༔ ཟངས་ཀྱི་གྭའུ༔ བསྭེའི་ལི་ཏ་ཀཿ རླུང་གི་པར་བུ་སོགས་མི་འདྲ་བ་མང་པོའི་ནང་དུ་རིམ་པ་གསུམ་མམ་བདུན་གྱིས་རྒྱ་བཏབ་ནས༔ རྗེ་འབངས་རྣམས་ལ་འཕྲད་པའི་སྨོན་ལམ་གྱིས་མཚམས་སྦྱར་ནས༔ བོད་ཀྱི་མགུར་ལྷ་ཤིན་ཏུ་གཉན་པ་རེ་རེ་ལ་གཉེར་དུ་གཏད་དེ༔ ལྷ་ལྕམ་གྱིས་གུ་རུའི་གསུངས་བཞིན་མི་འགྱུར་པའི་གནས་བརྒྱད་ལ་གཏེར་དུ་སྦས༔ ཁྱད་པར་རྟེན་འབྲེལ་ཆེ་བའི་ཡུལ་དང་མཚོ་སོགས་གུ་རུས་ལུང་བསྟན་པའི་གནས་ནི་རྒྱ་གར་འཕགས་ཡུལ་གངས༔ ཤམ་པོ་རྡོ་རྗེ་གངས༔
ཏི་སེ་གངས༔ ལ་ཕྱི་གངས༔ ཙཱ་རི་གངས༔ ཤམ་པོ་གངས༔ ཧས་པོ་གངས༔ པདྨ་གངས༔ གཟེ་རྒྱལ་གངས༔ རོང་བཙན་གངས་དང་བཅུའོ༔ རྒྱ་གར་ཨོ་ཏྲ་ལའི་མཚོ་ཟླ་བ་ནོར་བུ༔ བལ་པོ་ཀེ་རུ་ལིའི་མཚོ་པདྨ་ཅན༔
ལྔ་སྡེ་བྱེ་མ་གླིང་གི་མཚོ་ཆེན་པདྨ་བླ་མཚོ༔ ཏི་སེའི་མ་ཕམ་གཡུ་མཚོ༔ ལ་ཕྱིའི་གཡུ་མཚོ༔ ཙཱ་རིའི་གཡུ་མཚོ༔ མ་ཀུང་ལུང་གཡུ་མཚོ༔ གཟེ་རྒྱལ་དུང་མཚོ༔ རོང་བཙན་མཚོ་དམར་སོགས་ལུང་ལས་གྲགས་པ་དགུ༔ དེ་རྣམས་རྟེན་འབྲེལ་ལ་བབས་པའི་གངས་རི་གཏན་དུ་སྡོད་པ༔ མཚོ་མོ་གཏན་དུ་འཁྱིལ་བ་རྣམས་ལ༔ བསྐལ་པ་བཟང་པོའི་འབྱུང་བ་ལྔའམ་བཅུད་མ་ཉམས་པ་ཡོད་པ་ཡིན་ཏེ༔
ཚེ་སྒྲུབ་དང་དམ་རྫས་རྣམས་གཏེར་དུ་སྦོས་ཤིག་གསུངས་པས༔ ས་ག་ཟླ་བའི་ཚེས་བཅུ་ལ་ལྷ་ལྕམ་རྫུ་འཕྲུལ་གྱིས་ལམ་ལ་ཞུགས་ནས་ཉི་མ་རྩེ་ཤར་དུ་བྱོན་ཏེ་རི་ལུང་ཐམས་ཅད་ཉུལ་ཞིང་གནས་ཆེན་རྣམས་ལ་གཏེར་ཁ་རིམ་པར་སྦས༔ ལྷ་འདྲེ་དྲག་པོ་ཆེ་རྣམས་ལ་གཉེར་བྱང་གཏད༔ དུས་ལ་བབ་ཚེ་ཆོས་བདག་བུ་ལ་སྤྲོད༔ ཅེས་བཀའ་བསྒོས༔ སླར་ཡང་ལྷ་ལྕམ་སློབ་དཔོན་གྱི་དྲུང་དུ་ཉི་མ་ཕྱེད་ཡུལ་དུ་ལོག༔ རིམ་གྱིས་སློབ་དཔོན་འཇའ་ལུས་རྡོ་རྗེའི་སྐུ་ཡིན་པར་ཐག་ཆོད་ཤིན་ཏུ་འགྱོད་པ་སྐྱེས་ཏེ་བཤགས་པ་མང་དུ་བྱས་རྒྱན་ཆས་རྣམས་སློབ་དཔོན་ལ་ཕུལ་ཞིང་ཚེ་དབང་ཞུས་པས༔ སྔོན་དུ་རྟེན་འབྲེལ་མ་འགྲིགས་ཤིང་ཐེ་ཚོམ་པས་བརྒྱ་དང་བཅུ་གཅིག་བཞུགས་རྒྱུ་ཡིན་ཡང་༔ བཅུ་བདུན་ལས་བསྲིང་མ་ཐུབ༔ དེ་བཞིན་དུ་ཕྱིས་འབྱུང་གི་རྗེ་འབངས་རྣམས་ཀྱི་རྟེན་འབྲེལ་ཤིན་ཏུ་འགྲིགས་དགོས་པ་ཡིན་གསུངས༔
རིམ་བཞིན་རྗེ་འབངས་ཉེར་ལྔ་ལ་ཁ་བྱང་དང་ལུང་བྱང་དང་གསང་རྒྱ་སོགས་ལེགས་པར་གཏད་དེ༔ ལྷ་ལྕམ་གྱིས་གུ་རུའི་གསུངས་བཞིན་མཁའ་འགྲོ་བརྡའི་ཡི་གེར་བཏབ་སྟེ་གཏེར་དུ་སྦས༔ ས་མ་ཡ༔ ཞེས་གསུངས་པ་བཞིན་ད་ལམ་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས་ཚེ་དབང་གནམ་ལྕགས་གོ་ཁྲབ་ཀྱི་དངོས་གཞི་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེ་ལའང་བདག་ཉིད་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་མཎྜལ་ཕུལ་མཛོད། དེ་ནས་སློབ་མ་རྣམས་ཀྱིས་དཀྱིལ་འཁོར་དུ་འཇུག་པར་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ དཀྱིལ་འཁོར་ཀུན་གྱི་མངའ་བདག་གཙོ༔ བླ་མ་ཚེ་དཔག་མེད་པ་མགོན༔
གསང་བ་མཆོག་གི་དཀྱིལ་འཁོར་དུ༔ བདག་ཅག་སྐལ་ལྡན་གཞུག་ཏུ་གསོལ༔ ཞེས་ཞུས་པས་ལན་གདབ་པ་འདི་ལ་གསན་པར་ཞུ། ཧོཿ ཁྱེད་རྣམས་སུ་ཡིན་འདོད་དོན་གང་༔ ཇི་ལྟར་སྣོད་དང་ལྡན་པ་ཡིས༔ དམ་ཚིག་བཀའ་ལས་མི་འདའ་ཞིང་༔ ཚུལ་བཞིན་སྒྲུབ་པ་བྱེད་སྤྲོའམ༔ ཞེས་དྲིས་པའི་ལན་དུ་ཁྱེད་རང་སློབ་མ་རྣམས་ཀྱིས་འདིའི་རྗེས་ཟློས་མཛོད། ཀྱཻཿ
བདག་ཅག་སྐལ་ལྡན་རིགས་ཀྱི་བུ༔ ཁྱེད་ཀྱི་བཀའ་ལས་མི་འདའ་ཞིང་༔ ཚུལ་བཞིན་བསྒྲུབ་པར་བདག་སྤྲོ་བས༔ རྡོ་རྗེ་ཚེ་མཆོག་བསྩལ་དུ་གསོལ༔ དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོའི་བཀའ་ཡིས་གནང་བ་ཐོབ་པར་མོས་ཤིག ། དེ་ནས་རྒྱུད་འདག་པའི་སླད་དུ། མདུན་གྱི་ནམ་མཁར་བླ་མ་དང་ཚེ་དཔག་མེད་པའི་དཀྱིལ་འཁོར་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ཧོ། སྐྱེ་འཆི་དུ་ཁཿམི་དམིགས་བག་ཡོད་བློས༔
སྒྱུ་མའི་གར་ཙམ་མཆོག་གསུམ་དཀྱིལ་འཁོར་ལྷ༔ སྒྲུབ་པའི་སྣང་ཚུལ་དེ་བཞིན་སྐྱབས་སུ་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པའི་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཨེ་མ་ཧོཿ སྐུ་གསུམ་ཀློང་ཡངས་ཡེ་ཤེས་སྙིང་པོའི་ཐུགས༔ གདོད་ནས་རང་བྱུང་ཀ་དག་ཇི་བཞིན་དུ༔ འབད་རྩོལ་བྲལ་བའི་ངང་ནས་སེམས་བསྐྱེད་དོ༔ ལན་གསུམ། ཚོགས་བསགས་པར་བྱ་བའི་སླད་དུ་ཡན་ལག་བདུན་པ་འདིའི་དོན་ཡིད་ལ་བཟུང་ཞིང་ཚིག་གི་རྗེས་ཟློས་ཀྱང་གནང་བར་ཞུ། མི་འགྱུར་རྟག་པ་རྡོ་རྗེའི་སྐུ༔
ཚེ་བདག་རྣམས་ལ་སྐྱབས་སུ་མཆི༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་འགྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱིས༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔
མྱ་ངན་མི་འདའ་བཞུགས་སུ་གསོལ༔ འགྲོ་ཀུན་ཚོགས་གཉིས་ཡོངས་རྫོགས་ཤོག༔ ཐམས་ཅད་སངས་རྒྱས་ཐོབ་པར་ཤོག༔ ཅེས་ལན་གསུམ་དང༌། དེ་ནས་དམ་ཆུ་ངག་ཏུ་སྦྱིན། ཧཱུྃ༔ དམ་ཚིག་རང་བྱུང་དུང་ཆེན་སྣོད༔ ཁམས་ལྔའི་དབང་པོ་བདུད་རྩིས་གཏམས༔ དེ་རིང་སྐལ་ལྡན་ཁྱོད་ལ་སྦྱིན༔ དམ་སྲུངས་བཛྲ་ས་མཱ་ཡ་ཛཿ
དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོཾ་ས་མ་ཡ་ཨི་དནྟེ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་ཚེ་དབང་ཟབ་མོ་ཞུ་བ་ལ་ཁྱེད་རང་རྣམས་སྐལ་བ་ཤིན་ཏུ་བཟང་བ་ཡིན་པས༔ ལུས་ངག་ཡིད་གསུམ་གྱི་སྒོ་ནས་བློ་ཆོས་སུ་འགྲོ་བ༔ ཆོས་ལམ་དུ་འགྲོ་བ༔ ལམ་འཁྲུལ་པ་བྱང་བ༔ འཁྲུལ་པ་ཡེ་ཤེས་སུ་འཆར་བའི་སྨོན་ལམ་བཟང་པོ་དང་དུས་དང་གནས་སྐབས་ཐམས་ཅད་དུ་རིག་འཛིན་པདྨ་འབྱུང་གནས་ཡིད་ལ་དྲན་ཞིང་འདུན་པ་ཆེ་བར་གྱིས་ཤིག༔ ཁྱད་པར་དུ་བདག་གིས་ཚེ་དབང་ཟབ་མོ་བསྐུར་བ་ལ་བརྟེན་ནས་ཁྱེད་རང་རྣམས་ཀྱིས་གསོལ་བ་ཕུར་ཚུགས་སུ་འདེབས་པ་དང་༔
འཆི་མེད་ཚེའི་རིག་འཛིན་ཐོབ་པར་སྒོམས་ཤིག༔ ཅེས་དེ་ནས་བསྐྱེད་རིམ་འབོག་པ་ནི༔ དེ་ནས་ནང་འཇུག་གི་དངོས་གཞི་དབང་གི་གཞི་བརྟན་པར་བྱ་བའི་སླད་དུ་ཡེ་ཤེས་པ་དབབ་པ་ཡིན་པས། ཁྱེད་རང་རྣམས་ལུས་གནད་སྐྱིལ་ཀྲུང་དྲང་པོར་བསྲང༌། ངག་གནད་རླུང་ཁ་སྦྱོར་དུ་འཆིང༌། སེམས་ཀྱི་གནད་གཞན་དུ་མ་ཡེངས་པར་དམིགས་པ་འདི་བཞིན་མཛད་འཚལ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ སོགས? སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་ཁྱེད་རང་རྣམས་ཀྱི་གདོས་བཅས་ཕུང་ཁམས་ཀྱིས་མཚོན་པའི་མ་དག་པའི་སྣང་བ་ཐམས་ཅད་མི་དམིགས་པར་སྟོང་པར་སྦྱངས། སྟོང་པའི་ངང་ལས་ཁྱེད་རང་རྣམས་ཚེ་ལ་དབང་བའི་རིག་འཛིན་ཆེན་པོ་སྐུ་མདོག་དམར་པོ་བྱུ་རུའི་ལྷུན་པོ་ལ་ཉི་མ་བྱེ་བའི་མདངས་ཀྱིས་ལེགས་པར་སྤྲས་པ་ལྟར༔ ཞལ་གཅིག་ཕྱག་གཉིས་སྤྱན་ཕྱོགས་བཅུར་གཟིགས་པ༔
དབུ་སྐྲ་རལ་པའི་ཐོར་ཚུགས་རིགས་ལྔས་བརྒྱན་ཅིང་དར་རྣམ་པ་ལྔའི་ཅོད་པན་འཕུར་བ་སྐུ་སྟོད་ལ་ལྷ་རྫས་གོས་ཀྱི་ག་ཤལ་དང་༔ སྐུ་སྨད་ལ་བདེ་ཆེན་ཀླུམ་པའི་ཨང་རག་དཀྲིས་པ༔ ཕྱག་གཉིས་འཆི་མེད་བདུད་རྩིས་བཀང་བའི་བུམ་པ་འཛིན་པ༔ ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ༔ དེའི་པང་དུ་ལྷ་ལྕམ་དམར་མོ་མཛེས་ཆགས་ལྡན་ཞིང་ཡབ་ལ་འཁྲིལ་བའི་ཕྱག་གཉིས་ཀྱིས་མདའ་དར་དང་ཚེ་བུམ་འཛིན་ཅིང་༔ རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ༔ ཡབ་ཡུམ་འོད་ཀྱི་གོང་བུ་ཆེན་པོ་འཁྲིགས་པའི་ཀློང་ཆེན་གཞལ་ཡས་སུ་ཚེའི་དབང་ཕྱུག་རིགས་ཀྱི་མཁའ་འགྲོ་འབུམ་གྱིས་བསྐོར་བའི་སྤྱི་བོར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་སྣ་ལྔ་ཞིང་ཁམས་ཁེང་བར་འཕྲོས་པས༔
ཚེ་ལྷ་རིག་འཛིན་དྲང་སྲོང་རྣམས་སྤྱན་དྲངས་ཏེ་སློབ་མ་རྣམས་ལ་ཐིམ་པར་སྒོམས་ཤིག༔ དེ་ནས་སྤྱན་འདྲེན་པ་ནི༔ ཧཱུྃ༔ མཁའ་སྤྱོད་ཀློང་ཡངས་ནམ་མཁའི་དཀྱིལ་འཁོར་ནས༔ ལྷག་པའི་ལྷ་མཆོག་རིག་འཛིན་ཚེ་དཔག་མེད༔ པད་འབྱུང་ཡབ་ཡུམ་རོལ་རྩལ་ངོ་བོ་མཆོག༔ མགྱོགས་མ་ལ་སོགས་དབང་ཕྱུག་ཚེ་བདག་རྣམས༔ བྱིན་ཆེན་དབབ་ཕྱིར་ཐུགས་དམ་དབྱིངས་ནས་སྤྱོད༔ སྐུ་ཡི་གཟི་བརྗིད་འོད་ཕྲེང་ཀྱི་ལི་ལི༔ གསུང་གི་སྒྲ་དབྱངས་སྙན་ཆ་འུ་རུ་རུ༔
ཐུགས་ཀྱི་དགོངས་བརྡ་མ་འགགས་ཤ་ར་ར༔ མཛེས་པའི་ལྷ་རྫས་རྒྱན་འཕྱངས་སྤུངས་སེ་སྤུང་༔ མ་ཚོགས་མཁའ་འགྲོའི་བརྡ་གར་ལིངས་སེ་ལིང་༔ དཔའ་བོ་དཔའ་མོའི་གར་ཐབས་ཤིགས་སེ་ཤིག༔ ཚེ་ཡི་ལས་བྱེད་ཕོ་ཉ་ཁྱུགས་སེ་ཁྱུག༔ དཀྱིལ་འཁོར་རྒྱ་མཚོའི་བྱིན་རླབས་ཡེ་རེ་རེ༔ དམ་རྫས་རྒྱ་མཚོ་བཅུད་ལྡན་ཀྱི་ལི་ལི༔ དད་ལྡན་ཕོ་མོ་དགའ་བྲོ་ཡ་ལ་ལ༔ དབང་ཆེན་ཕོ་བྲང་ཟེར་ཐག་སྦྲེངས་སེ་སྦྲེང་༔ བདུད་སྲིན་དམ་སྲི་ཚར་གཅོད་ལམས་སེ་ལམ༔
དབང་བཞི་ཆུ་བོའི་རྒྱུན་འབེབས་ན་ར་ར༔ སྐལ་ལྡན་བུ་ལ་བྱིན་ཆེན་ཐིབས་སེ་ཐིབ༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ འཆི་མེད་རིག་འཛིན་སྒྲུབ་ལ་དངོས་གྲུབ་སྩོལ༔ ཨོྃ་མ་ཧཱ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་བྷྲཱུྃ༔ ཨ་བེ་ཤ་ཡ་ཕཻཾ་ཕཻཾ་ཛཿཛཿ དེ་ལྟར་བྱིན་དབབ་པས་ཡེ་ཤེས་པའི་གསང་བ་གསུམ་གྱི་བྱིན་རླབས་ཐམས་ཅད་ཁྱེད་རང་རྣམས་ཀྱི་གཉུག་མའི་སྒོ་གསུམ་ལ་བྱང་ཆུབ་མ་ཐོབ་བར་དུ་བརྟན་པར་བྱས་པའི་མོས་པ་མཛོད། ཨོྃ་ས་མ་ཡ་ཧྲཱི་དྷ་ཡ་ཏིཥྛ་བཛྲ་བཛྲ་ ཞེས་བརྟན་པར་བྱ༔ དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ་ཡེ་ཤེས་པའི་རྡོ་རྗེ་གསུམ་དང༌། རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས་སྣོད་བཅུད་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད།
ཧོཿ བླ་མ་རིག་འཛིན་དབྱིངས་ནས་གཤེགས༔ སྐལ་ལྡན་མོས་པའི་བུ་ལ་ཞུགས༔ སྒོ་གསུམ་ཕྱག་འཚལ་དབང་པོས་མཆོད༔ སྡིག་བཤགས་འགྲོ་དོན་ཆོས་འཁོར་བསྐོར༔ དབང་གི་སྨིན་གྲོལ་སྩལ་དུ་གསོལ༔ མེ་ཏོག་དང་བཅས་གསོལ་བ་གདབ། དེ་ནས་སྐུ་གསུང་ཐུགས་ཡོན་ཏན་ཕྲིན་ལས་ལྔ་ལས། ཐོག་མར་བུམ་པ་ཡེ་ཤེས་ལྔའི་གཞལ་ཡས་ཁང༌། ནང་བཅུད་རིགས་ལྔ་ཚེའི་ལྷ་ཚོགས་དངོས་སུ་བཞུགས་པའི་སྐུ་ལས་བདུད་རྩིའི་རྒྱུན་བབས།
ཁྱེད་རང་རྣམས་ཀྱི་ལུས་ཀྱི་ནང་གང་བས་སྐུ་རྡོ་རྗེ་འགྱུར་བ་མེད་པའི་ཚེ་དབང་ཐོབ་པའི་མོས་པ་མཛོད། དེ་ནས་ཚེའི་བུམ་པ་ཐོགས་ནས༔ ཧཱུྃ༔ དབང་ཆེན་རྡོ་རྗེ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ སྐུ་ཡི་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ བྷནྡྷ་བདེ་བ་ཆེན་པོའི་སྣོད་དུ་རིགས་ལྔའི་ཚེ་ལྷ་ཡབ་ཡུམ་བདེ་སྦྱོར་མཛད་པའི་བྱང་སེམས་དཀར་དམར་གྱི་རྒྱུན་ཐོད་པའི་བདུད་རྩི་དང་རོ་གཅིག་ཏུ་འདྲེས་པ་ངག་ཏུ་མྱང་བས་གསུང་རྡོ་རྗེ་འགག་པ་མེད་པའི་ཚེ་དབང་ཐོབ་པའི་མོས་པ་མཛོད། དེ་ནས་བྷནྡྷ་ཐོགས་ལ༔
ཧཱུྃ༔ དབང་ཆེན་པདྨ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་མགྲིན་པར་བསྐུར༔ གསུང་གི་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱ་ཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དཀྱིལ་འཁོར་ཡེ་ཤེས་ལྔའི་ངོ་བོ་རོལ་རྩལ་འཆི་མེད་རིགས་ལྔ་ཚེའི་ལྷ་ཚོགས་འགྱུར་མེད་ཡོངས་གྲུབ་ཆེན་པོར་བཞུགས་པས་སྐུ་ལས་འོད་ཟེར་ལྔ་ལྡན་དུ་འཕྲོས། ཁྱེད་རང་རྣམས་ཀྱི་ཡིད་ཀྱི་མ་རིག་པའི་མུན་པ་སངས། ཐུགས་རྡོ་རྗེ་འཕོ་འགྱུར་མེད་པ་འཆི་མེད་རྟགས་པ་དམ་པའི་དབང་ཐོབ་པའི་མོས་པ་མཛོད། དཀྱིལ་འཁོར་ཐོགས་ལ༔
ཧཱུྃ༔ དབང་ཆེན་བུདྡྷ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་སྙིང་གར་བསྐུར༔ ཐུགས་ཀྱི་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ གཏོར་སྣོད་དབྱིངས་ཀྱི་བྷནྡྷར་གཏོར་མའི་ངོ་བོ་རིག་པ་ཡེ་ཤེས་ལས་ཟག་པ་མེད་པའི་བདུད་རྩིའི་རྒྱུན་བབས། དྭངས་མ་སྲོག་རྟེན་ལ་ཐིམ་པས་ཡོན་ཏན་མི་ཟད་པ་བརྒྱན་གྱི་འཁོར་ལོའི་དབང་ཐོབ་པའི་མོས་པ་མཛོད། ཚེ་གཏོར་བུམ་པ་ཐོགས་ལ༔ ཧཱུྃ༔
དབང་ཆེན་རཏྣ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ ཡོན་ཏན་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཕྱི་ལྟར་སྣ་ཚོགས་རྡོ་རྗེ་གཞོམ་བྲལ་ཚེ་ལྷའི་དཀྱིལ་འཁོར། ནང་ལྟར་ཏིང་འཛིན་མི་ཤིགས་རྡོ་རྗེ་ལྟ་བུ་དོན་དམ་རྟག་པ་དམ་པའི་ཚེ་གྲུབ་ནས་ལས་བཞིའི་ཕྲིན་ལས་འབད་མེད་དུ་འགྲུབ་པའི་དབང་ཐོབ་པའི་མོས་པ་མཛོད། དེ་ནས་རྡོ་རྗེ་རྒྱ་གྲམ་ཐོགས་ལ༔ ཧཱུྃ༔ དབང་ཆེན་ཀརྨ་རིགས་ཀྱི་བདག༔
འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་གསང་བར་བསྐུར༔ ཕྲིན་ལས་དབང་མཆོག་ཐོབ་པར་ཤོག༔ མཐའ་རྟེན་རྗེས་སུ་གནང་བ་ལ། སློབ་དཔོན་དང་དཀྱིལ་འཁོར་ཐ་མི་དད་པར་སོ་སོའི་ཐུགས་ཀ་ནས་རང་འདྲའི་སྐུ་གཉིས་པ་ཞིག་བྱོན་ཁྱེད་རང་རྣམས་ལ་ཐིམ་པས་ལྷ་སྐུ་སོ་སོས་བྱིན་གྱིས་བརླབས་པར་མོས་མཛོད། རིགས་ལྔའི་སྐུ་ཐོགས་ལ༔ ཧཱུྃ༔ སྐུ་ལྔ་ཡེ་ཤེས་ལྔ་ཡི་དངོས༔ ཚེ་ལྷ་རིགས་ལྔའི་དབང་བསྐུར་བས༔ འཆི་མེད་རིག་འཛིན་ཐོབ་ནས་ཀྱང་༔
འཇའ་ལུས་རྡོ་རྗེའི་སྲོག་འགྲུབ་ཤོག༔ དེ་ནས་མཁའ་འགྲོ་རིགས་ལྔ་ཐོགས་ལ༔ ཧཱུྃ༔ འབྱུང་བ་མངའ་སྒྱུར་ཌཱཀྐི་དངོས༔ མཁའ་འགྲོ་ལྔ་ཡི་དབང་བསྐུར་བས༔ འཆི་མེད་རིག་འཛིན་ཐོབ་ནས་ཀྱང་༔ འཇའ་ལུས་རྡོ་རྗེའི་སྲོག་འགྲུབ་ཤོག༔ དེ་ནས་མགྱོགས་མ་བཞི་ཐོགས་ལ༔ ཧཱུྃ༔ ཚད་མེད་བཞི་ལྡན་ཕོ་ཉའི་ཚོགས༔
མགྱོགས་མ་སྒོ་སྐྱོང་དབང་བསྐུར་བས༔ འཆི་མེད་རིག་འཛིན་ཐོབ་ནས་ཀྱང་༔ འཇའ་ལུས་རྡོ་རྗེའི་སྲོག་འགྲུབ་ཤོག༔ དེས་སྐུའི་རྗེས་སུ་གནང་བ་ཐོབ་སྟེ་འགྱུར་བ་མེད་པ་སྐུའི་དབང་ཐོབ་པར་མོས་ཤིག ། སྔགས་ཀྱི་བཟླས་ལུང་སྦྱིན་པ་ལ་སློབ་དཔོན་གྱི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་སྔགས་ཕྲེང་གཉིས་པ་བྱུང༌། ཁྱེད་རང་རྣམས་ཀྱི་ཞལ་དུ་ཞུགས། ཐུགས་ཀའི་ས་བོན་གྱི་མཐར་འཁོད་པའི་མོས་པ་དང་བཅས་སྔགས་འདིའི་རྗེས་མཛོད། ཅེས་བསྙེན་སྒྲུབ་ཀྱི་སྔགས་རྗེས་ཟློས་བྱར་གཞུག ། དེ་ཉིད་བརྟན་པའི་ཆེད་དུ་སྔགས་ཕྲེང་གྱི་དབང་བསྐུར་བར་མོས་ཤིག ། དེ་ནས་བགྲང་ཕྲེང་ཐོགས་ལ༔
ཧཱུྃ༔ ཕྱི་ནང་བསྐྱེད་རྫོགས་སྔགས་བཟླས་སོགས༔ བསྒྲུབ་པའི་དམ་བཅའ་བཟུང་ནས་སུ༔ རྒྱུན་དུ་བསྙེན་སྒྲུབ་བརྩོན་པར་གྱིས༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་བཛྲ་ས་མཱ་ཡ་ཛ་ཛཿ ཚེ་རིལ་འདི་ཉིད་འཁོར་འདས་སྣང་སྲིད་ཡོངས་ཀྱི་ཚེ་བསོད་དཔལ་འབྱོར་བཅུད་དུ་དྲིལ་བའི་རྫས་མཆོག་ཏུ་དམིགས་ཏེ་ཁྱེད་རང་རྣམས་ཀྱི་མགྲིན་པའི་ལམ་དུ་གཏད་པས་སྙིང་གར་མི་ཤིགས་པའི་ཐིག་ལེ་དང་རོ་གཅིག་ཏུ་འདྲེས་པས་རྡོ་རྗེའི་སྲོག་ལ་དབང་ཐོབ་པའི་མོས་པ་མཛོད། དེ་ནས་ཚེ་རིལ་ཐོགས་ལ༔ ཧཱུྃ༔ འཁོར་འདས་ལྷ་མིའི་བཅུད་བསྡུས་ལ༔ འཆི་མེད་ཟས་མཆོག་རིལ་བུ་འདི༔
དེ་རིང་སྐལ་ལྡན་ཁྱོད་ལ་སྦྱིན༔ འདོད་ཡོན་ལོངས་སྤྱོད་དབང་ཐོབ་ཤོག༔ ཚེ་ཆང་འདི་ཉིད་ངོ་བོ་འཆི་མེད་མགོན་པོ་སྟངས་དཔྱལ་གྱི་བྱང་སེམས་བདུད་རྩིའི་རང་བཞིན་ཡིན་པ་ཁྱེད་རང་རྣམས་ཀྱི་ངག་ཏུ་བླུད་པ་ཙམ་གྱིས་བདེ་སྟོང་འགྱུར་བ་མེད་པའི་དངོས་གྲུབ་ཐོབ་པའི་མོས་པ་མཛོད། དེ་ནས་ཚེ་ཆང་ཐོགས་ལ༔ ཧཱུྃ༔ དམ་ཚིག་སྣ་ལྔའི་རྒྱུན་ལམ་ནས༔ ལེགས་འབྱུང་བདུད་རྩི་ཨ་མྲྀ་ཏ༔ དེ་རིང་སྐལ་ལྡན་ཁྱོད་ལ་བླུད༔ ཟག་མེད་བདུད་རྩིའི་དབང་ཐོབ་ཤོག༔ སླར་ཡང་གཙོ་བོའི་ཐུགས་ལས་སྤྲོས་པའི་ལྷ་མོ་མགྱོགས་མའི་ཚོགས་ཀྱིས་ཚེའི་བཅུད་བསྡུས་ཤིང་བསྟིམས་པའི་མོས་པ་མཛོད་ཅིག །
དེ་ནས་མདའ་དར་ཐོགས་ལ༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ སྐུ་མདོག་དཀར་སེར་དམར་ལྗང་གར༔ མདའ་དར་ཚེ་བུམ་འཛིན་པ་མོས༔ ལྷ་ཀླུ་མི་ཡི་བཅུད་བསྡུས་ནས༔ སྐལ་ལྡན་སློབ་མའི་ལུས་ལ་བསྟིམ༔ ཚེ་ཡི་རིག་འཛིན་མྱུར་ཐོབ་མཛོད༔ ཡེ་ཤེས་ལྔའི་ཕྱག་རྒྱར་མཚོན་པའི་མདའ་དར་གནས་གསུམ་དུ་བཞག་ཅིང་རྒྱ་ཡིས་བཏབ་པས་ནམ་ཡང་སྐྱེ་ཤི་འཕོ་འགྱུར་བྲལ་བ་རྟག་བརྟན་གཞོམ་མེད་སྐུ་ལྔའི་ཚེ་དབང་བརྙེས་པར་མོས་ཤིག ། དེ་ནས་རྒྱ་གྲམ་གྱི་རྒྱས་གདབ་པ་ནི༔
ཧཱུྃ༔ མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ ཚེ་དབང་དུ་གྱུར་ཅིག ། དབང་དངོས་གྲུབ་ཏུ་གྱུར་ཅིག ། ཚེ་མི་ཤིགས་པ་རྡོ་རྗེ་ལྟ་བུར་གྱུར་ཅིག ། མི་འགྱུར་བ་གཡུང་དྲུང་ལྟ་བུར་གྱུར་ཅིག ། མི་ནུབ་པ་རྒྱལ་མཚན་ལྟ་བུར་གྱུར་ཅིག །
ཚེ་སྲོག་རྡོ་རྗེའི་བྲག་རི་བས་སྲ་ཞིང་བརྟན་པ་ལ་མངའ་མཉེས་པར་གྱུར་ཅིག ། བྱིན་བརླབ་བཀའ་བསྒོ་བར་མོས་ན་ཚེ་གཏོར་སྤྱི་བོར་བཞག་ལ། ཆོས་སྐུ་སྣང་བ་མཐའ་ཡས༔ ལོངས་སྐུ་ཐུགས་རྗེ་ཆེན་པོ༔ སྤྲུལ་སྐུ་པདྨ་འབྱུང་གནས༔ ལྷ་ལྕམ་མནྡ་ར་བ༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་བན་སངས་རྒྱས་ཡེ་ཤེས༔ པདྨ་གཏེར་བདག་གླིང་པ༔ རྒྱལ་སྲས་དབང་ཆེན་རྡོ་རྗེ༔
དྲིན་ཆེན་རྩ་བའི་བླ་མ༔ བརྒྱུད་པའི་བྱིན་རླབས་ཅན་རྣམས་ཀྱིས་སྐལ་ལྡན་གྱི་སློབ་མ་འདི་ལ་འཆི་བ་མེད་པའི་ཚེའི་དབང་བསྐུར་དུ་གསོལ༔ ཚེ་མི་ཤིགས་པ་རྡོ་རྗེ་ལྟ་བུ་མཛོད་ཅིག༔ ཚེ་མི་འགྱུར་བ་གཡུང་དྲུང་ལྟ་བུར་མཛོད་ཅིག༔ ཚེ་མི་ནུབ་པ་རྒྱལ་མཚན་ལྟ་བུར་མཛོད་ཅིག༔ འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ༔ ཅེས་བསྐུར་རོ། དེ་ནས་དཀྱིལ་འཁོར་པ་རྒྱལ་བ་སྲས་དང་བཅས་པ་རྣམས་ཀྱིས་བདེན་ཚིག་གི་སྨོན་ལམ་དང་ཤིས་བརྗོད་པས་དགེ་ལེགས་ཀྱི་སྣང་བ་ཆེན་པོས་ཕྱོགས་ཀུན་ཏུ་ཁྱབ་ཅིང་བརྟན་པར་བྱས་པའི་མོས་པ་མཛོད། ཧཱུྃ༔ མ་ཆགས་པདྨ་དབང་གི་དཀྱིལ་འཁོར་ནས། །
དུས་གསུམ་སངས་རྒྱས་ཀུན་གྱིས་དབང་བསྐུར་ཞིང༌། ། འཆི་མེད་ཚེ་དབང་རིག་འཛིན་གྲུབ་པའི་སྐུ། ། མཚོ་སྐྱེས་སྐུ་གསུང་ཐུགས་ཀྱི་བཀྲ་ཤིས་ཤོག ། ཧོཿ དེང་འདིར་ཁྱེད་རང་རྣམས་ཀྱི་ཚེ་དབང་ཟབ་མོ་གནམ་ལྕགས་གོ་ཁྲབ་ཅེས་བྱ་བ་ཐོབ་པ་ཡིན་པས། སྐབས་སུ་ཁས་བླངས་པའི་དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། ཧོཿ གཙོ་བོས་ཅི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ལན་གསུམ།
གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡི་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ། རང་གཞན་རྣམས་ཀྱི་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད།
སོགས་བརྗོད་ལ་སློབ་མ་རྣམས་གྲོལ་ལོ། །
རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། །
དེ་དག་ནི་ང་གཅིག་པ་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། ཚེ་དབང་ཟབ་མོ་གནམ་ལྕགས་གོ་ཁྲབ་ཅེས་བྱ་བའི་སྨིན་བྱེད་དབང་ཆོག་ཁྲིགས་ཆགས་སུ་བཀོད་པ་སྟེ་ལྕགས་ཀྱི་རྒྱ་མདུད་ཀྱི་དབང་གི་ལེ་ཚན་ནོ།། །། ༈ ང་གཉིས་པ་ཚེ་དབང་བསྡུས་པ་རྡོ་རྗེའི་གོ་ཁྲབ་ནི། གཞུང་ལས། དབང་བསྡུས་རྡོ་རྗེའི་གོ་ཁྲབ་ལས༔ བུམ་པ་གཏོར་མ་ཡི་དམ་ཐ་མི་དད་པའི་ངོ་བོར་བསམ་ཞིང་༔ སྐུ་གསང་ཐུགས་ཀྱི་བྱིན་རླབས་གཅིག་ཏུ་བསྡུས་པ་ཡིན༔ དབང་རྒྱས་པ་བསྐུར་གྲུབ་ནས༔ ཞེས་གསུངས་པ་བཞིན་ཚེ་དབང་གྲངས་གསོག་སོགས་ལོང་ཁོམ་དང་བསྟུན། སྐབས་འགར་ཚེ་དབང་བསྡུས་པར་འདོད་ན།
ཚེ་གཞུང་རྒྱུན་ཁྱེར་གང་རུང་གཞུང་བསྲང༌། ཚེ་འགུགས་བུམ་པ་གཉིས་སྒྲུབ་ལ་མཆོད་བསྟོད་འོད་ཞུ་བདག་དབང་བླང་བ་སོགས་སོང་ནས། སྔོན་འགྲོ་ཁྲུས་ནས་དབྱུང་བ་བགེགས་བསྐྲད་སྲུང་འཁོར་བསྒོམ་པ་སོགས་སྔགས་ཙམ་གྱིས་བྱ། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་ཚེ་དབང་ཟབ་མོ་གསན་པར་བགྱིའོ་སྙམ་པས། ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེ་ལའང་ངེས་དོན་དུ་འཆི་མེད་མགོན་པོ་འོད་སྣང་མཐའ་ཡས་ཉིད། རང་བྱུང་མཚོ་སྐྱེས་སྤྲུལ་པའི་སྐུའི་ཚུལ་བཟུང་ཞིང༌།
གདུལ་བྱ་དྲང་བའི་དོན་དུ་ཚེ་ཡུམ་མནྡ་ར་བར་བསྟེན་ནས་མཱ་ར་ཏི་ཀར་ཚེ་བསྒྲུབས་པས། སྐྱེ་འཆི་མེད་པ་ཚེའི་རིག་འཛིན་བརྙེས་ཤིང༌། སླར་ཡང་བོད་ཡུལ་གཡའ་མ་ལུང་དུ་ཚེའི་སྒྲུབ་པ་མཛད་པར། སྤྲུལ་གཞི་ཚེ་དཔག་མེད་དང༌། ལྷ་མོ་ཙཎྜ་ལཱིས་ཞལ་མངོན་སུམ་དུ་གཟིགས། གུ་རུ་ཡབ་ཡུམ་འཆི་མེད་རྡོ་རྗེའི་སྐུ་མངོན་སུམ་དུ་གྲུབ་ཅིང༌། ཕྱི་མའི་གདུལ་བྱར་དགོངས་ནས་ཚེ་སྒྲུབ་བརྒྱ་དང་རྩ་བརྒྱད་མཛད། ཁྱད་པར་དུ་ཨོ་རྒྱན་ཚེ་དཔག་མེད་དབྱེར་མེད་དུ་བསྒྲུབ་པ་ཚེ་སྒྲུབ་ལྕགས་ཀྱི་རྒྱ་མདུད་འདི་ཉིད་མཛད་དེ། དམ་རྫས་ཨ་མ་རིལ་བུ་སོགས་མཁའ་འགྲོ་སྙིང་ཕུག་ཏུ་སྦས་ཤིང༌། རྒྱས་བཏབ་པར་མཛད་པ་ལས།
ཕྱིས་སྨོན་ལམ་དུས་ལ་བབ་པའི་ཚེ་གནུབས་ཆེན་རྣམ་འཕྲུལ། གཏེར་ཆེན་རྩ་གསུམ་གླིང་པ་ཆོས་ཀྱི་རྒྱ་མཚོས་གདན་དྲངས་པའི་ཟབ་གཏེར་རིན་པོ་ཆེའི་ཚེ་དབང་བསྡུས་པ། རྡོ་རྗེའི་གོ་ཁྲབ་ཞུ་བའི་ཡོན་དུ་དམིགས་ཏེ་མཎྜལ་ཕུལ་མཛོད། དེ་ནས་སྐྱབས་ཡུལ་བླ་མ་ཚེ་དཔག་མེད་དཀྱིལ་འཁོར་མངོན་སུམ་གསལ་བའི་དྲུང༌། སྐྱབས་སེམས་དང་བསགས་སྦྱང་གི་གནད་འདུས་འདིའི་དོན་ལ་ཡིད་ལ་བསམ་ཞིང་ཚིག་གི་རྗེས་ཟློས་མཛོད། ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ བདག་གཞན་འགྲོ་བ་སེམས་ཅན་གྱིས༔ སྒོ་གསུམ་གུས་པས་སྐྱབས་སུ་མཆི༔
འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་སྐྱབས་སུ་མཆི༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆགས་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔
ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱིས༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་སུ་གསོལ༔ འགྲོ་ཀུན་ཚོགས་གཉིས་ཡོངས་རྫོགས་ཤོག༔ ཐམས་ཅད་སངས་རྒྱས་ཐོབ་པར་ཤོག༔ ལན་གསུམ་དང༌། ཁྱེད་རང་རྣམས་ཀྱིས་སྒོ་གསུམ་གྱི་གནད་མ་འཆུག་པར་དམིགས་པ་འདི་བཞིན་དུ་མཛད་འཚལ། ཨོཾ་བཛྲ་ཨ་མྲི་ཏ ས་བསང༌།
སྟོང་པའི་ངང་ལས་པད་ཟླའི་གདན་ལ། ཁྱེད་རང་སློབ་མ་རྣམས་དང་མདུན་སྐྱེད་སྐད་ཅིག་གི་ཨོ་རྒྱན་ཚེ་དཔག་མེད་དུ་གསལ་བའི་གནས་གསུམ་འབྲུ་གསུམ་ལས། འོད་ཟེར་འཕྲོས་པས་ཚེ་ལྷ་རིག་འཛིན་དྲང་སྲོང་རྣམས་སྤྱན་དྲངས་ཏེ་སློབ་མ་རྣམས་ལ་ཐིམ་པར་མོས་མཛོད། ཨོྃ་མ་ཧཱ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་བྷྲཱུྃ༔ ཨ་བེ་ཤ་ཡ་ཕཻཾ་ཕཻཾ་ཛཿཛཿ ཏིཥྛ་བཛྲ། མདའ་དར་ཐོགས་ལ། དེ་ནས་ཚེ་འགུགས་ཤིང་བཅུད་བསྡུ་བ་ནི། མདུན་གྱི་ཐུགས་ཀ་ནས་འོད་ཟེར་ནམ་མཁའ་གང་བར་འཕྲོས་ཏེ། ཕྱོགས་དུས་རྒྱལ་བའི་བྱིན་རླབས་འབྱུང་བའི་བཅུད་ཀྱི་དྭངས་མ་སྲིད་ཞིའི་ཚེ་དཔལ་ཐམས་ཅད་བསྡུས་ཏེ།
བདག་མདུན་རྟེན་རྫས་ལ་ཐིམ་པའི་མོས་པ་མཛོད། ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ སྐུ་མདོག་དཀར་སེར་དམར་ལྗང་གར༔ མདའ་དར་ཚེ་བུམ་འཛིན་པ་མོས༔ ལྷ་ཀླུ་མི་ཡི་བཅུད་བསྡུས་ནས༔ སྐལ་ལྡན་སློབ་མའི་ལུས་ལ་བསྟིམ༔ ཚེ་ཡི་རིག་འཛིན་མྱུར་ཐོབ་མཛོད༔ སྤྲོ་ན་ཚེ་འགུག་རྒྱས་པའང་བྱ། དེ་ནས་བུམ་པ་སྤྱི་བོར་བཞག་ལ།
དེ་ནས་སྲིད་ཞིའི་ཚེ་བཅུད་ཐམས་ཅད་ཕྱག་གི་བུམ་པ་ལ་ཐིམ། ཕྱིར་ལུད་ཅིང་སློབ་མའི་ཚང་བུག་ནས་ཞུགས། བདུད་རྩིའི་ལྟེམས་ཀྱིས་གང་བས་ཚེའི་དབང་ཐོབ་པའི་མོས་པ་མཛོད། ཧཱུྃ༔ བུམ་པ་མི་དམིགས་ཆོས་སྐུའི་ཀློང་༔ གཏོར་མ་ཟག་མེད་ལོངས་སྤྱོད་བརྒྱན༔ དཀྱིལ་འཁོར་ལྷ་དང་གཉིས་སུ་མེད༔ སྐལ་ལྡན་བུ་ལ་དབང་བསྐུར་བས༔ ཡོངས་རྫོགས་དབང་བཞི་ཐོབ་པར་ཤོག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཀ་ཡ་ཨ་བྷི་ཥིཉྩ་ཧཱུྃ༔
ཚེ་མི་ཤིགས་པ་རྡོ་རྗེ་ལྟ་བུར་མཛོད་ཅིག༔ ཚེ་མི་འགྱུར་བ་གཡུང་དྲུང་ལྟ་བུར་མཛོད་ཅིག༔ ཚེ་མི་ནུབ་པ་རྒྱལ་མཚན་ལྟ་བུར་མཛོད་ཅིག༔ འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ། དེ་ནས་ཚེ་ཆང་མགྲིན་པར་གཏད་ལ། ཚེ་ཆང་འདི་ཉིད་ངོ་བོ་འཆི་མེད་མགོན་པོ་སྟངས་དཔྱལ་གྱི་བྱང་སེམས་བདུད་རྩིའི་རང་བཞིན་ཡིན་པ། ཁྱེད་རང་རྣམས་ཀྱི་ངག་ཏུ་བླུད་པ་ཙམ་གྱིས་བདེ་སྟོང་འགྱུར་བ་མེད་པའི་དངོས་གྲུབ་ཐོབ་པའི་མོས་པ་མཛོད། ཧཱུྃ༔ དམ་ཚིག་སྣ་ལྔའི་རྒྱུན་ལམ་ནས༔ ལེགས་འབྱུང་བདུད་རྩི་ཨ་མྲྀ་ཏ༔
དེ་རིང་སྐལ་ལྡན་ཁྱོད་ལ་བླུད༔ ཟག་མེད་བདུད་རྩིའི་དབང་ཐོབ་ཤོག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཝཀྐ་ཨ་བྷི་ཥིཉྩ་ཧཱུྃ༔ ཚེ་མི་ཤིགས་པ་རྡོ་རྗེ་ལྟ་བུར་མཛོད་ཅིག༔ ཚེ་མི་འགྱུར་བ་གཡུང་དྲུང་ལྟ་བུར་མཛོད་ཅིག༔ ཚེ་མི་ནུབ་པ་རྒྱལ་མཚན་ལྟ་བུར་མཛོད་ཅིག༔ འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ༔ དེ་ནས་ཚེ་རིལ་སྙིང་གར་བཞག་ལ། ཚེ་རིལ་འདི་ཉིད་འཁོར་འདས་སྣང་སྲིད་ཡོངས་ཀྱི་ཚེ་བསོད་དཔལ་འབྱོར་བཅུད་དུ་དྲིལ་བའི་རྫས་མཆོག་ཏུ་དམིགས་ཏེ། ཁྱེད་རང་རྣམས་ལ་གཏད་པས།
སྙིང་གར་མི་ཤིགས་པའི་ཐིག་ལེ་དང་རོ་གཅིག་ཏུ་འདྲེས་པས་རྡོ་རྗེའི་སྲོག་ལ་དབང་ཐོབ་པའི་མོས་པ་མཛོད། ཧཱུྃ༔ འཁོར་འདས་ལྷ་མིའི་བཅུད་བསྡུས་ལ༔ འཆི་མེད་ཟས་མཆོག་རིལ་བུ་འདི༔ དེ་རིང་སྐལ་ལྡན་ཁྱོད་ལ་སྦྱིན༔ འདོད་ཡོན་ལོངས་སྤྱོད་དབང་ཐོབ་ཤོག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཙིཏྟ་ཨ་བྷི་ཥིཉྩ་ཧཱུྃ༔ ཚེ་མི་ཤིགས་པ་རྡོ་རྗེ་ལྟ་བུར་མཛོད་ཅིག༔ ཚེ་མི་འགྱུར་བ་གཡུང་དྲུང་ལྟ་བུར་མཛོད་ཅིག༔ ཚེ་མི་ནུབ་པ་རྒྱལ་མཚན་ལྟ་བུར་མཛོད་ཅིག༔
འཆི་བ་མེད་པའི་ཚེ་དབང་དམ་པ་ཐོབ་པར་མཛད་དུ་གསོལ༔ ཡེ་ཤེས་ལྔའི་ཕྱག་རྒྱར་མཚོན་པའི་མདའ་དར་གནས་གསུམ་དུ་བཞག་ཅིང་རྒྱ་ཡིས་བཏབ་པས། ནམ་ཡང་སྐྱེ་འཆི་འཕོ་འགྱུར་བྲལ་བ་རྟག་བརྟན་གཞོམ་མེད་སྐུ་ལྔའི་ཚེ་དབང་བརྙེས་པར་མོས་ཤིག ། དེ་ནས་རྒྱ་གྲམ་གྱི་རྒྱས་གདབ་པ་ནི༔ ཧཱུྃ༔ མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ ཚེ་དབང་དུ་གྱུར་ཅིག །
དབང་དངོས་གྲུབ་ཏུ་གྱུར་ཅིག ། ཚེ་མི་ཤིགས་པ་རྡོ་རྗེ་ལྟ་བུར་གྱུར་ཅིག ། མི་འགྱུར་བ་གཡུང་དྲུང་ལྟ་བུར་གྱུར་ཅིག ། མི་ནུབ་པ་རྒྱལ་མཚན་ལྟ་བུར་གྱུར་ཅིག ། ཚེ་སྲོག་རྡོ་རྗེའི་བྲག་རི་བས་སྲ་ཞིང་བརྟན་པ་ལ་མངའ་མཉེས་པར་གྱུར་ཅིག ། བཀྲ་ཤིས་བརྗོད། དེ་ལྟར་ཁྱེད་རང་རྣམས་ཀྱི་ཚེ་དབང་ཟབ་མོ་ཐོབ་པའི་གཏང་རག་ཏུ་མཎྜལ་ཕུལ་མཛོད། དེ་ནས་སྤྱི་དང་བྱེ་བྲག་དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། ཧོཿ གཙོ་བོས་ཅི་ལྟར་བཀའ་བསྩལ་པ༔
དེ་དག་ཐམས་ཅད་བདག་གིས་བགྱི༔ ལན་གསུམ། བསྔོ་བ་དང་སྨོན་ལམ་གྱི་མཚམས་སྦྱོར་ལྷན་ཅིག་ཏུ་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། རྗེས་ཀྱི་རིམ་པ་གཞུང་བཞིན་བྱའོ།། །། ཚེྃ་སྒྲུབྃ་ལྕྃགས་ཀྱིྃ་རྒྱྃ་མདུདྃ་ཞེས་བྱ་བ། ཚེ་དབྃང་རིག་འཛིན་པདྨའི་ཐུགས་དམ་གནད། ། གསཾང་སྔཾགས་རྫས་སྨན་བསྐྱེད་རྫོགས་ཟབ་མོ་ཡི། ། སྲོག་འཚོའི་མན་ངག་བསྟནཾ་འཛཾིན་ཁྱད་ནོར་ལགས།
དེ་དག་ནི་ང་གཉིས་པ་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ཚེ་དབང་བསྡུས་པའི་ལེ་ཚན་ཏེ་དབང་ཆོག་ཡོངས་རྫོགས་ཀྱི་མཐའ་གྲུབ་བོ།། །། ༈ དེ་ནས་མཐའ་རྒྱས་བཀྲ་ཤིས་པར་བྱེད་པ་སློབ་མ་མངའ་གསོལ་གྱི་རིམ་པ་ནི། ད་ཁྱེད་རྣམས་ལ་ཨོ་རྒྱན་རྩ་གསུམ་གླིང་པའི་ཟབ་གཏེར་ཡོངས་རྫོགས་ཀྱི་སྨིན་བྱེད་དབང་གི་རིམ་པ་ཡོངས་སུ་རྫོགས་པས། སྒོ་གསུམ་བྱ་བ་དང་བཅས་པས་དཀྱིལ་འཁོར་གྱི་ལྷ་ཚོགས་རྣམས་ཀྱི། གསང་གསུམ་ཕྲིན་ལས་དང་བཅས་པ་དང་གཉིས་སུ་མེད་པར་གྱུར་ཏེ། ཁམས་གསུམ་ཆོས་ཀྱི་རྒྱལ་པོ་ཕྱོགས་ལས་རྣམ་པར་རྒྱལ་བའི་གོ་འཕང་ཐོབ་པར་གྱུར་ནས། ད་ནི་རྒྱལ་བུ་རྒྱལ་སར་མངའ་གསོལ་ཞིང༌། རྒྱལ་སྲིད་གཏད་པ་བཞིན་དུ་འདིར་ཡང་ཆོས་ཀྱི་རྒྱལ་སྲིད་ལ་མངའ་གསོལ་བའི་ཕྱིར། ཁྱེད་རྣམས་ཀྱང་རྡོ་རྗེའི་ང་རྒྱལ་དང་ལྡན་པས། ཞབས་ལ་རིན་པོ་ཆེའི་ཁྲི་དང༌།
དབུ་ལ་གསེར་གྱི་གདུགས། ཕྱག་ན་དབང་སྒྱུར་གསེར་གྱི་འཁོར་ལོ་རྩིབས་སྟོང་དང་ལྡན་པ་བསྐུར་ཞིང༌། རྒྱལ་སྲིད་རིན་པོ་ཆེ་སྣ་བདུན་གྱིས་མདུན་ནས་བརྡལ། བཀྲ་ཤིས་པའི་རྟགས་མཆོག་བརྒྱད་ཀྱི་སྐུ་ལ་བརྒྱན། ཡོན་ཏན་རྨད་དུ་བྱུང་བའི་བཀྲ་ཤིས་པའི་རྫས་བརྒྱད་ཀྱི་མངའ་གསོལ་བའི་མོས་པ་མཛོད། པོ་ཏི་གཏད་ལ། དེ་ལ་ཐོག་མར་ཆོས་ཀྱི་རྒྱལ་ཚབ་ཆེན་པོའི་བཀའ་གཏད་ཅིང་རང་དོན་དུ་ཐོས་བསམ་སྒོམ་གསུམ་དང༌། གཞན་དོན་དུ་འཆད་རྩོད་རྩོམ་པ་སོགས་ཟབ་ཆོས་འདི་ཉིད་ཀྱི་སྒོ་ནས་བསྟན་འགྲོའི་དོན་རླབས་ཆེན་མཛད་པར་བསྐུལ་བའི་བརྡར། ཁྱེད་རང་རྣམས་ལ་པོ་ཏི་གླེགས་བམ་གྱིས་དབང་བསྐུར་བས། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་ཝཱ་རཱ་ཎཱ་སི་དང༌།
བྱ་རྒོད་ཕུང་རི་སོགས་ལ་ཆོས་ཀྱི་འཁོར་ལོ་བསྐོར་བས། གདུལ་བྱ་གྲངས་མེད་པ་སྨིན་གྲོལ་ལ་བཀོད་པ་དང༌། ཕྱག་ན་རྡོ་རྗེས་ལུང་བསྟན་བཞིན་རྒྱལ་པོ་ཛཱ་ལ་གསང་སྔགས་ཀྱི་བཀའ་བབ་པ་ལྟར། དེང་འདིར་རྡོ་རྗེའི་སློབ་མ་རྣམས་ཀྱིས་ཀྱང་ཆོས་ཀྱི་མཛོད་ཆེན་པོ་འདི་ཉིད། འཛིན་སྐྱོང་སྤེལ་གསུམ་དང༌། འཆད་ཉན་སྒོམ་སྒྲུབ་གྱིས་ཤིག་ཅེས་བཀའ་ཡི་གནང་བ་ཐོབ་པར་མོས་ཤིག ། པོ་ཏི་གཏད་ལ། ཧཱུྃ༔ ཡང་དག་སངས་རྒྱས་བཅོམ་ལྡན་འདས༔ ཆོས་སྒོ་བརྒྱད་ཁྲི་བཞི་སྟོང་རྣམས༔

ལྷ་དང་མི་དང་ལྷ་མ་ཡིན༔ ཆོས་བསྟན་དེ་བཞིན་ཁྱོད་ལ་གཏད༔ ཨོྃ་དྷརྨ་མི་ཁ་ཏེ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ནས་སྙན་གྲགས་ཀྱི་དུང་དཀར་གཏད་ལ། ཧོཿ སྔོན་སྟོན་པ་རྫོགས་པའི་སངས་རྒྱས་ལ་ལྷའི་དབང་པོ་བརྒྱ་བྱིན་གྱིས་དུང་དཀར་ཕུལ་བས་སྙན་པའི་བ་དན་དཀར་པོ་ཕྱོགས་བཅུར་བསྒྲེངས་ཏེ་རྡོ་རྗེ་ཐེག་ཆེན་གྱི་སྙན་པའི་ཆོས་སྒྲ་འབྲུག་ལྟར་སྒྲོགས་པ་བཞིན་དུ། ཁྱེད་རང་རྣམས་ལ་དུང་དཀར་ཕྱག་ཏུ་གཏད་པས། བསྡུ་བ་རྣམ་པ་བཞིའི་སྒོ་ནས་གཞན་དོན་ཕྲིན་ལས་རླབས་པོ་ཆེ་དཔག་ཏུ་མེད་པ་མཛད་པར་བསྐུལ་བའི་གནང་བ་ཐོབ་པའི་མོས་པ་མཛོད་ཅིག ། ཧཱུྃ༔ དགའ་ལྡན་ལྷ་ལས་བབས་པའི་ཐེག་ཆེན་སྒྲ༔
དམ་པས་སྲོལ་གཏོད་མཛད་པ་སྙན་པའི་དུང་༔ ཆོས་ཀྱི་རྔ་ཆེན་སྒྲོག་པར་བསྐུལ་བ་པོས༔ དེ་རིང་སྐལ་ལྡན་ཁྱོད་ལ་བསྐོར་བར་བསྐུར༔ ཨོཾ་བཛྲ་དྷརྨ་ཤཾ་ཁ་ལ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ནས་རིན་པོ་ཆེའི་འཁོར་ལོ་གཏད་ལ། ཧོཿ སྔོན་སྟོན་པ་རྫོགས་པའི་སངས་རྒྱས་ལ་ལྷ་ཚངས་པས་གསེར་གྱི་འཁོར་ལོ་ཕུལ་བའི་རྟེན་འབྲེལ་ལ་བརྟེན་ནས། ཆོས་ཀྱི་འཁོར་ལོ་བརྒྱད་ཁྲི་བཞི་སྟོང་བསྐོར་བ་བཞིན་དུ། དེང་འདིར་ཁྱེད་རང་རྣམས་ལ་གསེར་གྱི་འཁོར་ལོའི་དབང་བསྐུར་བས།
འགྲོ་བ་གང་འདུལ་དེར་སྟོན་གྱི་ཐེག་པ་རིམ་དགུའི་ཆོས་ཀྱི་འཁོར་ལོ་བསྐོར་ཞིང༌། གདུལ་བྱའི་ཁ་ལོ་དམ་པའི་ཆོས་ཀྱི་བསྒྱུར་ཞིང་བསྟན་འགྲོའི་དོན་རྒྱ་ཆེན་པོ་བྱེད་ནུས་པའི་དཔལ་ལ་ལོངས་སྤྱོད་པར་གྱུར་ཅིག ། ཨོཾ༔ རིན་ཆེན་ལས་གྲུབ་གསེར་གྱི་འཁོར་ལོ་ནི༔ རྩིབས་སྟོང་མུ་ཁྱུད་ཁོར་ཡུག་བསྒྲིབས་ནས་སུ༔ མདོ་སྔགས་སྒྲོན་མེ་སྦར་བའི་ཆེད་དུ་སྦྱིན༔ དམ་པའི་ཡོན་ཏན་ལྷུན་གྱིས་གྲུབ་པར་ཤོག༔ ཨོཾ་སྭ་ན་ཙཀྲ་ས་ལེ་སྦྲཾ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ནས་ནོར་བུ་རིན་པོ་ཆེ་གཏད་ལ།
ཧོཿ སྔོན་སྟོན་པ་རྫོགས་པའི་སངས་རྒྱས་ལ་ཀླུའི་རྒྱལ་པོས་ནོར་བུ་ཕུལ་བས་རྟེན་འབྲེལ་ལ་བརྟེན་ནས། ཆོས་ཐམས་ཅད་མཐར་ཐུག་ཐེག་ཆེན་བྱང་ཆུབ་སེམས་ཀྱི་སྡེ་སྣོད། འབྲས་བུ་རྡོ་རྗེ་ཐེག་པ་ངེས་དོན་ཕྱིར་མི་ལྡོག་པའི་ཆོས་ཀྱི་འཁོར་ལོ་བསྐོར་བ་བཞིན་དུ་དེང་འདིར་ཁྱེད་རང་རྣམས་ནོར་བུ་རིན་པོ་ཆེས་དབང་བསྐུར་བས། འགྲོ་ཁམས་འཁོར་བ་དོང་ནས་སྤྲུགས་པའི་ངེས་དོན་རྫོགས་པ་ཆེན་པོས། རྩོལ་མེད་ཐེག་པའི་ཆོས་ཀྱི་འཁོར་ལོ་བསྐོར་ཞིང་དོན་གཉིས་འབད་མེད་ལྷུན་འགྲུབ་ཁམས་གསུམ་ཆོས་ཀྱི་རྒྱལ་པོ་མངའ་དབང་ཆེན་པོའི་དཔལ་ལ་ལོངས་སྤྱོད་པར་གྱུར་ཅིག ཧཱུྃ༔ ཡིད་བཞིན་ནོར་བུ་ལྷུན་གྲུབ་འོད་རབ་འབྱིན༔ དགོས་འདོད་ཀུན་འབྱུང་བླ་མེད་རྫོགས་པ་ཆེ༔ ཟབ་ལམ་སྙན་བརྒྱུད་ངེས་པའི་དོན་ཀུན་རྫོགས༔
རིན་ཆེན་ལག་བཅང་ལྟ་བུ་ཁྱོད་ལ་སྦྱིན༔ ཨོཾ་མ་ཎི་རཏྣ་ཏྲཱྃ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ རིན་ཆེན་གཞོང་པ་གཏད་ལ། ཧོཿ ཁྱེད་རང་རྣམས་ལ་རིན་པོ་ཆེའི་གཞོང་པའི་དབང་བསྐུར་བས་སྔོན་སྟོན་པ་རྫོགས་པའི་སངས་རྒྱས་ལ། གནོད་སྦྱིན་གྱི་རྒྱལ་པོས་རིན་པོ་ཆེ་སྣ་ཚོགས་ཀྱིས་བཀང་བའི་གཞོང་པ་བསེ་རུ་སྤྱི་བོའི་གཙུག་རྒྱན་ནོར་བུ་མེ་ཤེལ་མེའི་སྙིང་པོ། ཆུ་ཤེལ་ཆུའི་སྙིང་པོ། ཐབས་རྒྱལ་པོའི་རྣ་ཆ། ཤེས་རབ་བཙུན་མོའི་རྣ་ཆ།
ཟུང་འཇུག་བློན་པོའི་རྣ་ཆ། རྒྱལ་པོའི་བླ་རྟེན་གླང་ཆེན་གྱི་མཆེ་བ། བཙུན་མོའི་བླ་རྟེན་བྱི་རུ་དབང་གི་རྒྱལ་མོ། བློན་པོ་ལ་མུ་ཏིག་སྣ་ལྔའི་ཕྲེང་བ་བཅས་མཎྜལ་ཕུལ་བས། ཆོས་ཐམས་ཅད་འཛམ་གླིང་གི་མཛོད་ཁ་ཕྱེ་བ་ལྟར་གང་ལ་གང་འདུལ་དེ་ལ་དེར་སྟོན་པས། སྤྱོད་ཡུལ་དུ་གྱུར་པ་བཞིན་དུ་དེ་རིང་གླིང་བཞི་ཆོས་ཀྱི་རྒྱལ་སྲིད་གཏད་པའི་མོས་པ་མཛོད། ཧཱུྃ༔ རྒྱལ་པོ་ལྟ་བུར་ཐབས་ཀྱི་ཆོས་རྣམས་ནི༔ བློན་པོ་ལྟ་བུར་ཕྲ་ཞིབ་ཉམས་སུ་མྱོང་༔ ཤེས་རབ་བཙུན་མོ་ཡོན་ཏན་རྒྱན་གྱིས་ཕྱུག༔
ཕྱི་ནང་གསང་གསུམ་དེང་འདིར་ཁྱོད་ལ་སྦྱིན༔ ཨོཾ་སརྦ་བཛྲ་པྲཉྫ་ཧཱུྃ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ནས་རྒྱལ་སྲིད་སྣ་བདུན་ལག་ཏུ་སྤྲད་ནས། ཧོཿ ཁྱེད་རང་རྣམས་ལ་རྒྱལ་སྲིད་རིན་པོ་ཆེ་སྣ་བདུན་གྱི་དབང་བསྐུར་བས། ཕྱིའི་རྟེན་འབྲེལ་བསྐལ་པ་རྫོགས་ལྡན་གྱི་དགའ་སྟོན་ལ་སྤྱོད་པའི། འཁོར་ལོ་བསྒྱུར་རྒྱལ་རྣམས་ལ་སྔོན་གྱི་རྣམ་དཀར་གྱི་མཐུ་ལས་སྣང་བས་རྒྱལ་སྲིད་རིན་པོ་ཆེ་སྣ་བདུན་གྱི་ས་གསུམ་འཇིག་རྟེན་ཀུན་ལ་དབང་བསྒྱུར་བ་དང༌། ནང་དུ་འཕགས་པའི་ནོར་བདུན་གྱི་འབྱོར་བས་ལམ་ལྔའི་ཡོན་ཏན་ལ་དབང་བསྒྱུར་བའི་བརྡར། རྒྱལ་སྲིད་རིན་ཆེན་བདུན་གྱི་འབྱོར་པས་མངའ་གསོལ་བར་མོས་ཤིག །
ཧཱུྃ༔ འཁོར་ལོ་རིན་ཆེན་རྣམ་བཅུ་ལྡན༔ འཁོར་བའི་འཁོར་ཚོགས་རྒྱུན་བཅད་ནས༔ ཆོས་ཀྱི་འཁོར་ལོ་བསྐོར་བྱེད་དབང་༔ སྐལ་ལྡན་ཁྱོད་ཀྱིས་ཐོབ་པར་ཤོག༔ ཨོྃ་ཙཀྲ་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ བཙུན་མོ་རིན་ཆེན་བསོད་ནམས་གཏེར༔ ཕ་རོལ་ཕྱིན་བཅུའི་གཟུགས་དང་ལྡན༔ ཚེ་དང་ལོངས་སྤྱོད་རྒྱས་པའི་དབང་༔
ཡིད་བཞིན་དཔལ་འབྱོར་ཐོབ་པར་ཤོག༔ ཨོཾ་ཝ་ཏཱི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ ནོར་བུ་རིན་ཆེན་ཕུན་སུམ་གནས༔ བསོད་ནམས་ཚོགས་གཉིས་མྱུར་རྫོགས་ཤིང་༔ དངོས་གྲུབ་ཐམས་ཅད་འབྱུང་བའི་གནས༔ ལྷན་ཅིག་ནོར་བདུན་ཕྱུག་པར་ཤོག༔ ཨོྃ་མ་ཎི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ བློན་པོ་རིན་ཆེན་བློ་གྲོས་ལྡན༔
གང་ལ་ཇི་འདོད་དཔག་བསམ་འདྲ༔ གཞན་དོན་ཚོགས་གཉིས་མྱུར་རྫོགས་ཤིང་༔ ཤེས་བྱ་ཐོགས་མེད་དབང་ཐོབ་ཤོག༔ ཨོཾ་མ་ཧཱ་མ་ཏི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ དམག་དཔོན་རིན་ཆེན་སྟོབས་རྩལ་ལྡན༔ བརྩོན་འགྲུས་གོ་གྱོན་འཁོར་བ་འཇོམས༔ ཐབས་ལྡན་སྐྱབས་ཀྱི་དབང་མཆོག་འདིས༔ འཇིགས་ཚོགས་ལྟ་བ་འཇོམས་པར་ཤོག༔ ཨོཾ་ཁཌྒ་རཏྣ་ཨ་བྷི་ཥིཉྩ་ཧཱུྃ༔
ཧཱུྃ༔ རྟ་མཆོག་རིན་ཆེན་ས་ལམ་བགྲོད༔ འཁོར་བའི་རྒྱ་མཚོའི་ཕ་མཐར་བརྒལ༔ བདེ་ཆེན་ཐར་ལམ་ཞིང་དུ་འདྲེན༔ རྫུ་འཕྲུལ་རྐང་པའི་དབང་ཐོབ་ཤོག༔ ཨོཾ་ཨ་ཤྭ་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ གླང་པོ་རིན་ཆེན་ཐེག་ཆེན་སྟོབས༔ བདུད་སྡེ་འཇོམས་པའི་དཔུང་དང་ལྡན༔ སྟོབས་ཆེན་གཞན་གྱི་དོན་བྱེད་ཅིང་༔
ཡང་དག་སྙིང་པོའི་དོན་རྟོགས་ཤོག༔ ཨོཾ་ཧསྟི་རཏྣ་ཨ་བྷི་ཥིཉྩ་ཧཱུྃ༔ ཧོཿ རིགས་ཀྱི་བུ་རྣམས་ལ་རྒྱལ་སྲིད་སྣ་བདུན་གྱི་དབང་བསྐུར་བས། བདེ་ལེགས་ཕུན་སུམ་ཚོགས་པ་དང༌། འཕགས་པའི་དོན་བདུན་དང་ལྡན་ནས། གཞན་དོན་དཔག་མེད་དུ་འགྲུབ་པའི་དབང་ཐོབ་པར་གྱུར་ཅིག ། ༈ དེ་ནས་བསོད་ནམས་བརྒྱ་ལས་གྲུབ་པའི་སངས་རྒྱས་རྣམས་ཀྱི་མཚན་དཔེའི་དཔལ་ལས་སྣང་བའི་བཀྲ་ཤིས་པའི་རྟགས་མཆོག་བརྒྱད་ཀྱི་དབང་བསྐུར་བས། བདུད་དང་མུ་སྟེགས་སོགས་ཕས་རྒོལ་གྱི་གཡུལ་ལས་རྒྱལ་ཞིང༌། འགྲོ་ཀུན་དེ་བཞིན་གཤེགས་པའི་མཚན་རྟགས་ལ་སོགས་པའི་སྤྱོད་ཡུལ་རླབས་པོ་ཆེ་ལ་འཇུག་པའི་དབང་ཐོབ་པར་མོས་ཤིག །
བཀྲ་ཤིས་རྟགས་བརྒྱད་ཀྱི་དབང་ནི། གདུགས། ཧཱུྃ༔ བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་གདུགས་བཟང་གསེར་གྱི་ཡུ་བ་ཅན༔ བསྣམས་ནས་རྒྱལ་བའི་དབུ་ལ་མཆོད་པ་ལྟར༔ དབུ་ལ་གདུགས་ཀྱི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་ཚ་ཏྲཾ་ཀ་ཨ་བྷི་ཥིཉྩ་ཧཱུྃ༔ གསེར་ཉ། བཀྲ་ཤིས་གང་ཞིག་མཆོད་པའི་ལྷ་མོ་ནི༔
ཕྱག་ན་གསེར་གྱི་ཉ་མོ་འོད་འབར་བ༔ བསྣམས་ནས་རྒྱལ་བའི་སྤྱན་ལ་མཆོད་པ་ལྟར༔ སྤྱན་ལ་ཉ་ཡི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་མ་ཚ་ཨ་བྷི་ཥིཉྩ་ཧཱུྃ༔ དུང༌། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་ཆོས་ཀྱི་དུང་སྒྲ་སྒྲོགས་མཛད་པ༔ བསྣམས་ནས་རྒྱལ་བའི་གསུང་ལ་མཆོད་པ་ལྟར༔ གསུང་ལ་དུང་གི་བཀྲ་ཤིས་ཐོབ་པར་ཤོག༔ ཨོཾ་མངྒ་ལཾ་ཤཾ་ཀ་ཨ་བྷི་ཥིཉྩ་ཧཱུྃ༔
པདྨ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་པདྨ་དམར་མོ་འདབ་བརྒྱད་པ༔ བསྣམས་ནས་རྒྱལ་བའི་ལྗགས་ལ་མཆོད་པ་ལྟར༔ ལྗགས་ལ་པདྨའི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་པདྨ་ཨ་བྷི་ཥིཉྩ་ཧཱུྃ༔ བུམ་པ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་རིན་ཆེན་བུམ་པ་རབ་མཛེས་པ༔ བསྣམས་ནས་རྒྱལ་བའི་མགུལ་ལ་མཆོད་པ་ལྟར༔
མགུལ་ལ་བུམ་པའི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་ཀུམྦྷ་ཨ་བྷི་ཥིཉྩ་ཧཱུྃ༔ དཔལ་བེའུ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་དཔལ་གྱི་བེའུ་འོད་འབར་བ༔ བསྣམས་ནས་རྒྱལ་བའི་ཐུགས་ལ་མཆོད་པ་ལྟར༔ ཐུགས་ལ་དཔལ་བེའུ་བཀྲ་ཤིས་ཐོབ་པར་ཤོག༔ ཨོྃ་མངྒ་པ་ཏྲ་ཨ་བྷི་ཥིཉྩ་ཧཱུྃ༔ རྒྱལ་མཚན། བཀྲ་ཤིས་གང་ཞིག་མཆོད་པའི་ལྷ་མོ་ནི༔
ཕྱག་ན་རིན་ཆེན་རྒྱལ་མཚན་རབ་མཛེས་པ༔ བསྣམས་ནས་རྒྱལ་བའི་སྐུ་ལ་མཆོད་པ་ལྟར༔ སྐུ་ལ་རྒྱལ་མཚན་བཀྲ་ཤིས་ཐོབ་པར་ཤོག༔ ཨོཾ་མངྒ་ལཾ་དྷྭ་ཛ་ཨ་བྷི་ཥིཉྩ་ཧཱུྃ༔ འཁོར་ལོ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་གསེར་གྱི་འཁོར་ལོ་འོད་འབར་བ༔ བསྣམས་ནས་རྒྱལ་བའི་ཞབས་ལ་མཆོད་པ་ལྟར༔ ཞབས་ལ་འཁོར་ལོའི་བཀྲ་ཤིས་ཐོབ་པར་ཤོག༔ ཨོཾ་མངྒ་ལཾ་ཙཀྲ་ཨ་བྷི་ཥིཉྩ་ཧཱུྃ༔
ཡང་སྟོན་མཆོག་རྫོགས་པའི་སངས་རྒྱས་འཇིག་རྟེན་གྱི་འདྲེན་པར་བྱོན་ནས་འདུ་བ་བཞིའི་ཕྲིན་ལས་དང༌། མཛད་པ་བཅུ་གཉིས་ཀྱི་འགྲོ་བ་འདྲེན་པར་བྱོན་པའི་ཚེ། ལྷ་མའི་དབང་པོ་དག་གིས་རྟེན་འབྲེལ་གྱི་རྫས་ཕུལ་བས་དུས་ཀུན་ཤིས་པ་སྤེལ་བའི། བཀྲ་ཤིས་གྲུབ་པའི་རྫས་མཆོག་བརྒྱད་དུ་བྱིན་གྱིས་བརླབས་པས་དབང་བསྐུར་བའི་ཕྱོགས་དུས་གནས་སྐབས་ཀུན་ཏུ་དགེ་ལེགས་རྟགས་པའི་ཉི་མ་འཁོར་ཡུག་ཏུ་ཁྱབ་པའི་དབང་ཐོབ་པའི་མོས་པ་མཛོད། བཀྲ་ཤིས་རྫས་བརྒྱད་ཐོགས་ལ། རྟོག་མེད་ཡུངས་དཀར་རྟོག་འཁྲུལ་གདོན་བགེགས་འཇོམས། ། ཡེ་ཤེས་མེ་ལོང་བཀྲ་ཤིས་གཟུགས་བརྙན་འཆར། ། དུང་དཀར་གཡས་འཁྱིལ་འགགས་མེད་ཆོས་སྒྲ་སྒྲོགས། ། ཞོ་ནི་དོན་དམ་སྙིང་པོའི་བཅུད་ཀྱིས་འཚོ། ། བདེ་ཆེན་ལི་ཁྲིས་སྣང་སེམས་དབང་དུ་བྱེད། །
བིལྦ་འབྲས་བུར་སྨིན་པས་དོན་ཀུན་འགྲུབ། ། སྨན་མཆོག་གི་ཝཾ་ཉོན་མོངས་ནད་རྣམས་སེལ། ། རྩ་མཆོག་དཱུརྦས་འཆི་མེད་ཚེ་དབང་སྟེར། ། རྒྱལ་བས་བྱིན་བརླབས་བཀྲ་ཤིས་རྫས་བརྒྱད་པོས། ། མངའ་གསོལ་བདེ་ལེགས་ཕུན་སུམ་ཚོགས་པར་ཤོག ། ཨོཾ་ཨཥྚཱ་མངྒ་ལཾ་དྲ་བྱ་ཨ་བྷི་ཥིཉྩ་ཧཱུྃ། ཞེས་སོ་སོར་གཏད་ཅིང་མངའ་གསོལ། དེ་དག་གིས་དབང་བཞི་མཐའ་རྟེན་དང་བཅས་པ་ཡོངས་སུ་རྫོགས་པར་ཐོབ་པ་ཡིན་པས། མཁའ་དབྱིངས་གང་བའི་ལྷ་རྒྱལ་བ་སྲས་དང་བཅས་པས་བདེན་ཚིག་གི་ཤིས་པ་བརྗོད་ཅིང༌། མེ་ཏོག་གི་ཆར་ཆེན་པོ་བསྙིལ་བས་དབང་གི་བྱིན་རླབས་གོང་དུ་འཕེལ་ཞིང་ཉམས་མེད་བརྟན་པའི་མོས་པ་མཛོད།
བཀྲ་ཤིས་ཅི་རིགས་བརྗོད། དེ་ནས་དམ་ཚིག་གི་ཁེ་ཉེན་སྤྱི་དང་ཁྱད་པར་གྱི་དམ་ཚིག་དང་སྡོམ་པ་རྣམས་ལེགས་པར་བསྲུང་ཞིང་དཀྱིལ་འཁོར་འདི་ཉིད་ལྷག་པའི་ལྷར་བཟུང་ཞིང༌། བསྟན་འགྲོའི་དོན་རྒྱ་ཆེན་པོ་བྱེད་སྙམ་པས་དམ་ཚིག་ཁས་ལེན་འདིའི་རྗེས་ཟློས་མཛོད། གཙོ་བོ་རྡོ་རྗེ་འཛིན་པ་ཆེ༔ དམ་པས་བཀའ་ནི་ལེགས་བསྩལ་པ༔ དམ་ཚིག་མི་གཡེལ་སྲོག་ལྟར་བསྲུང་༔ དེ་ལྟར་དབང་བསྐུར་བའི་སློབ་བུས་སློབ་དཔོན་གྱི་དགྱེས་པ་སྐོང་དགོས་ཏེ། རིག་པ་རང་ཤར་ལས། དེ་ལྟར་མན་ངག་སློབ་དཔོན་ལ། ཁུ་བོ་ཕ་དང་མ་དང་མིག །
བུ་དང་ཆུང་མ་ནོར་དང་མཆོག ། སྒོ་གསུམ་ཟོལ་ཟོག་མེད་པ་ཡིས། ། རབ་ཏུ་གཅེས་དང་ཡིད་འཐད་འབུལ། ། ཞེས་དང༌། དེ་ལྟར་མཉེས་པའི་ཡོན་ཏན་ཡང༌། དེ་ཉིད་ལས། བརྟེན་པ་དེ་ལ་ཡོན་ཏན་ནི། ། དཔག་བསམ་ཤིང་དང་ཡིད་བཞིན་ནོར། ། འདོད་འཇོའི་བ་དང་འདྲ་བ་ཡི། ། ཡོན་ཏན་དཔག་ཏུ་མེད་པ་འཐོབ། །
ཅེས་གསུངས་པས། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེར་སྤྱོད་ལ་སྐྱོང་དུ་གསོལ༔ དེ་ནས་རང་གཞན་གྱི་དོན་རྒྱ་ཆེན་འགྲུབ་པའི་དགེ་བ་སེམས་ཅན་གྱི་དོན་དུ་བསྔོ་བར་མ་བྱས་ན་ལས་ཀྱི་མཐའ་མི་བཙན་པས། འདི་ལྟར་བཟང་པོ་སྤྱོད་པའི་སྨོན་ལམ་གྱི་མདོ་ལས། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །
ཞེས་དང༌། ཇི་ཙམ་ལས་དང་ཉོན་མོངས་མཐར་གྱུར་པ། བདག་གི་སྨོན་ལམ་མཐའ་ཡས་དེ་ཙམ་མོ། ། ཞེས་གསུངས་པ་བཞིན་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན།
རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། དེ་དག་ནི་སྤྲུལ་པའི་གཏེར་ཆེན་ཨོ་རྒྱན་རྩ་གསུམ་གླིང་པའི་ཟབ་གཏེར་རིང་ལུགས་ཡོངས་རྫོགས་ཀྱི་སྨིན་བྱེད་དབང་གི་ཆུ་བོ་མ་ལུས་པ་ཕྱོགས་གཅིག་ཏུ་དྲངས་པ། ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ཞེས་བྱ་བ་འདིའང༌། རིང་ཞིག་དཔལ་ཞེ་ཆེན་བསྟན་གཉིས་དར་རྒྱས་གླིང་དུ་རྡོར་སློབ་འགན་ཁུར་བའི་དུས་སྐབས་ཤིག་ཐག་རིང་བོད་ཡུལ་ནས། འབྲོང་པ་མཐོང་སྨོན་བེ་ཅང་གི་སྲས་དང་ལྷ་མ་སྒོམ་པ་ཚང་གི་སྲས་སོགས་དཔོན་བློན་འགའ་ཁུལ་དེར་འབྱོར་བ་དང༌།
མཆེད་གྲོགས་དམ་པ་འབྲོང་པ་རྒྱལ་པོ་རིན་པོ་ཆེའམ་ཤར་གླིང་མི་འགྱུར་རིན་ཆེན་རྣམ་རྒྱལ་མཆོག་ནས་ངོ་ཆེན་གསུང་ནན་མ་ཆོག་པར་གནམ་ལྕགས་དབང་ལུང་སྐབས་དེར་གང་ཡོད་འདོན་ཁུལ་བྱས་ཤིང་དེ་སྐབས་དབང་ཆོག་ཆོག་བསྒྲིགས་མ་རྙེད་པར་དཀའ་ངལ་གང་ཆེ་འཕྲད། དེ་རྗེས་༧གཏེར་ཆེན་པད་རྒྱལ་གླིང་པའི་ཞལ་མཇལ་ཞིང་གཏེར་ཆེན་ཉིད་ཀྱི་གཏེར་གསར་སྐོར་སྨིན་གྲོལ་སྩོལ་བར་གསོལ་བ་བཏབ་པས་ཞལ་བཞེས་དང༌། དེ་འཕྲལ་ཁྱེད་ནས་ཀྱང་གཏེར་རྙིང་སྐོར་ངེད་སློབ་ཚོགས་རྣམས་ལ་དབང་ལུང་གནང་དགོས་ཞེས་བཀའ་ཕབ་པས་རེ་ཞིག་ཡིན་མིན་ཞུ་སྤོབས་བྲལ། དེ་རྗེས་བལ་ཡུལ་ཞེ་ཆེན་དགོན་དུ་སྒྲུབ་ཆེན་ཞིག་འཚོགས་ནས་ཡོད་སྐབས་གཏེར་ཆེན་རིན་པོ་ཆེ་དེར་ཐོག་རྒྱག་ཏུ་ཕེབས་ནས་ད་ལོ་གཏེར་གསར་གྱི་དབང་དེའང་འདོན་གཏན་ཁེལ། ཁྱེད་ནས་ཀྱང་གཏེར་ཁ་གོང་མའི་དབང་རྣམས་གསུང་རྒྱུའི་གོ་སྒྲིགས་བྱས་ཡོད་གསུངས་པས། ཕྲན་པས་དབང་ཞུ་བར་བཅར་རྒྱུ་ཡིན། ཡིན་ནའང་ཁྱེད་གུ་རུའི་རྒྱལ་ཚབ་གཏེར་ཆེན་ཞིག་ལ་ངས་དབང་ནི་ཕུལ་མི་ཤེས་ལུང་འདྲ་རྟེན་འབྲེལ་དུ་ཕུལ་ཆོག་པར་ཞུས་པས། ཁོང་ནས་འོ་ན་སྔ་འགྱུར་བསྟན་པའི་བདག་པོ་མཁྱེན་རྩེ་རིན་པོ་ཆེ་ལ་ཞུ་དགོས་པར་འདུག་གསུངས་ནས་ངེད་གཉིས་ཞབས་སར་བཅར། གཏེར་ཆེན་རིན་པོ་ཆེས་གནས་ཚུལ་རྣམས་ཞིབ་པར་ཞུས་མཛད་སྐབས་མཁྱེན་བརྩེ་རིན་པོ་ཆེས་ཕྲན་ལ་གཟིགས་ནས་ད་རེས་སྐབས་བབ་རྟེན་འབྲེལ་ཡིན་པས་མ་འཆུག་པར་གྱིས། ཐོག་མར་གཏེར་གསར་རྣམས་ཚུར་ཞུས།
དེ་ནས་ཁྱོད་ལ་བརྒྱུད་པ་ཡོད་པ་དེ་རྣམས་ཆད་ལྷག་མེད་པར་ཕར་ཕུལ་ཞེས་བཀའ་གནང༌། དེ་ནས་ངས་འདི་རྣམས་ཕལ་ཆེར་ཆོག་ཁྲིགས་མི་འདུག་པས་འདོན་རྒྱུ་ངལ་བ་ཆེ་ལུགས་ཞུས་པས་དབང་ཡིག་ཕལ་ཆེ་བར་སྤྱན་ཞིབ་མཛད་ཅིང་གཏེར་གཞུང་ཕལ་ཆེར་འདི་བཞིན་མང༌། དེ་ལ་གབ་པ་བསྡེབ། འཁྲུགས་པ་བསལ། ། དཀྱུས་པ་བསྲངས་ནས་མན་ངག་མཐོང་རྒྱུན་ལག་ལེན་ཐེབས་པ་དགོས་མོད་དེང་སང་དེ་བཞིན་རྒྱུན་མི་འཁྱོང༌། དེས་ན་སླད་འདོན་ཁྲིགས་སུས་བལྟས་ཀྱང་འདོན་ཤེས་པ་ཞིག་དགོས་གལ་ཆེན་པོ་རེད་གསུང༌། དེ་ལྟར་གནང་རོགས་ཞུས་པས་ཡོང་ཡོང་གསུང༌། དེང་སང་ནུབ་རི་སོགས་ལ་བཀའ་བརྒྱུད་པའི་བླ་མ་ཆེན་པོ་འགས་དབང་འདོན་དུས་དབང་སྒྲུབ་དང་ལག་ལེན་གོ་རིམ་གང་ཡང་ཤེས་ཀྱིན་མི་འདུག་ཟེར་མིས་འཕྱ་གིན་འདུག་ག ། འོ་ན་ག་འདྲ་བྱེད་ཞུས་པར་གནས་སྐབས་སྐྱོན་མེད་འཇམ་མགོན་རྣམ་གཉིས་ཀྱི་དབང་སྤྱིའི་ཁོག་དབུབ་ཡོད་པ་དེ་བཞིན་གྱིས་ཞེས་སོ་སོར་སྦྱར་ལུགས་ཞིབ་ཕྲ་བཀའ་མངག་མཛད། སྤྱིར་ཡོ་ག་གསུམ་གྱི་དོན་དབང་བཞིའི་གོ་དོན་སྐབས་ཕྱེ་ཐུབ་དགོས་ཀྱི་རེད།
དེ་ཁྱོད་ཀྱིས་ཀྱང་ལུས་ཤེས་གསུང༌། དེ་ཐོག་མི་བརྗེད་ཕྱིར་ཟིན་བྲིས་བཏབ། རྗེས་སུ་ཨོ་རྒྱན་རྩ་གསུམ་གླིང་པའི་ཟབ་གཏེར་གྱི་མཐའ་སྐྱོང་བ་གཏེར་ཆེན་པད་རྒྱལ་གླིང་པ་རིན་པོ་ཆེའི་སློབ་ཚོགས་དང་བཅས་པར་དབང་རྒྱུན་འབུལ་བའི་སྐབས་ཉིན་རེ་བཞིན་ཇི་དགོས་བཀའ་འདྲི་ཞུས་ལ། སླད་བོད་ཡུལ་ནས་པདྨ་ཁྲག་འཐུང་གི་དབང་ཆོག་རིག་འཛིན་ཐུགས་མཆོག་རྡོ་རྗེའི་ཕྱོགས་བསྒྲིགས་སོགས་ལག་ཏུ་འབྱོར་བས་གཏེར་ཆེན་བླ་མ་རྣམ་གཉིས་ཀྱི་དགོངས་པ་དང་གཅིག་ཏུ་བབ་འདུག་པ་བཞིན། ཡིད་ཆེས་ངེས་པ་རྙེད་ནས་ཟབ་ཆོས་འདི་ཉིད་ལ་སྲི་ཞུ་དང་འཁོར་ལོའི་མགོན་པོ་ཉི་མ་འོད་ཟེར་མཇལ་ཁ་ཐ་མའི་སྐབས། ཁོང་ནས་ང་ལ་གནམ་སྤྲུལ་བཟོད་པ་རབ་བརྟན་གྱིས་གནམ་ལྕགས་བསྟན་པ་འདི་ཁྱོད་ལ་གཏད་པ་ཡིན་གསུངས་ནས་གཏད་རྒྱ་མཛད་པ་ཡིན་ལ། ངས་ཀྱང་ཁྱེད་སྤྲུལ་སྐུ་རྣམས་ལ་ཕུལ་བ་ཡིན། འོན་ཀྱང་ཞེས་མང་དུ་བཤུམས་ནས་ད་ཕྱིན་བསྟན་པ་འདི་མིང་མ་བོར་ཙམ་ཡོང་བའི་རེ་བ་དེ་ཁྱོད་ལ་བཅོལ་ཡོད་གསུངས་པས། གནམ་སྤྲུལ་རིན་པོ་ཆེ་སོགས་མང་པོ་བཞུགས་ཡོད་ནའང་དེ་སྐབས་གསུང་དེ་ཅི་ཡིན་མ་ཤེས་མོད། དམ་པ་རྣམས་ཀྱིས་བཀས་བསྐུལ་བཞིན་འདི་གའི་བཀའ་བསྡུ་བྱ་རྒྱུར་ལུང་བསྟན་པ་ཡིན་པར་ད་གཟོད་གོ་ནས་མགོན་པོ་གང་གི་བཀའ་དྲིན་གཞལ་བའི་ཕྱིར་དུ་དམིགས་ནས།
གཏེར་ཆེན་རྩ་གསུམ་གླིང་པ་ཉིད་རབ་བྱུང་བཅུ་གཉིས་པ་ཤིང་ཁྱི་ལོར་སྤྱི་ལོ་༡༦༩༤ཐོག་མར་སྐུ་བལྟམས་ནས་ལོ་༣༡༡་འདས་པ་རབ་བྱུང་བཅུ་བདུན་པ་ཤིང་མོ་བྱ། སྨིན་དྲུག་ཟླ་བའི་དཀར་ཕྱོགས་རྒྱལ་བ་གསུམ་པའི་དུས་ཚེས་དགེ་བར་སྒོ་ཆེན་རྒྱལ་སྤྲུལ་གསང་སྔགས་བསྟན་འཛིན་གྱིས་འཛམ་གླིང་དབང་ཕྱོགས་སྐྱོང་བ། སྐྱེ་མེད་ཡི་གེའི་སྒྲ་ལྡན་གྱི་ཁབ་ཨེ་ཝྃ་བསྟི་གནས་གསང་སྔགས་གླིང་དུ་གྲུབ་པར་བགྱིས་ལ་སླར་ཡང་གློག་ཀླད་དྲྭ་བའི་འཕྲུལ་ཐབས་ལས། ཡུད་ཙམ་གྱིས་ཤར་ཕྱོགས་ཧི་མ་ལའི་རི་རྒྱུད་ཤྲཱི་ལྔ་ལྡན་རྒྱལ་ཁམས་སུ་གནས་པའི་ཕུར་གླིང་སྒྲུབ་སྡེ་རུ། འཕེན་སྤྲུལ་ཨཽ་ཌཱིའི་སར་འཕུར་འགྲོས་སུ་བཏང་ཞིང་ལྷན་ཅིག་ཏུ་དག་པར་བགྱིས་པ་འདིས་ཀྱང་བསྟན་པའི་སྙིང་པོ་ས་གསུམ་གྱི་ཁྱོན་དུ་དར་ཞིང་རྒྱས་ལ་ཡུན་དུ་གནས་པའི་རྒྱུར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
