གཏེར་ཆོས། རྩ་གསུམ་གླིང་པ།
པོད ༡༣
བཀའ་བརྒྱད་ཆེན་མོ་གསང་བ་ཟིལ་གནོན་གྱི་ཆོས་སྡེ་ཡོངས་རྫོགས་ཀྱི་ཐེམ་བྱང་།
༄༅། བཀའ་བརྒྱད་ཆེན་མོ་གསང་བ་ཟིལ་གནོན་གྱི་ཆོས་སྡེ་ཡོངས་རྫོགས་ཀྱི་ཐེམ་བྱང་བཞུགས་སོ། ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། པདྨ་སྦས་ཚལ་ལས་བྱོན་བཀའ་བརྒྱད་རྨད། ། གསང་བ་ཟིལ་གནོན་ཆོས་སྡེའི་ཐེམ་བྱང་འགོད། དེའང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་ཟབ་པ་རྩ་བའི་ཆོས་སྡེ་ཡི་དམ་སྒྲུབ་སྡེ་བཀའ་བརྒྱད་ཅེས་རྒྱུད་སྡེ་དང་སྒྲུབ་སྡེ་ཐམས་ཅད་ཀྱི་རྩ་བ་རུ་གྱུར་པ་ཡིན་ལ། རང་གཞུང་ལས། ཨེ་མཿ
ཁོ་བོ་བདག་འདྲ་པདྨ་འབྱུང་གནས་ངས༔ ཕྱི་རབས་རྗེས་འཇུག་སྐལ་ལྡན་རྗེས་འབྲང་དང་༔ སྨོན་ལམ་ལས་ཅན་ཆོས་བདག་བུ་ཡི་དོན༔ བཀའ་བརྒྱད་ཡང་སྙིང་གསང་བ་ཟིལ་གནོན་བཞག༔ ཅེས་དང༌། འོ་མའི་རྒྱ་མཚོའི་ཆོས་དཀའ་མང་ལགས་ཀྱང་༔ སྙིང་ཐིག་ཟབ་མོ་འདི་འདྲ་སྦས་པ་མེད༔ རྒྱུད་སྡེ་ལུང་གི་བཤད་པ་མང་ལགས་ཀྱང་༔ ཁ་ཚང་དོན་འདུས་འདི་འདྲ་སྦས་པ་མེད༔ རྩ་བའི་སྒྲུབ་ཐབས་རྒྱ་ཆེན་སྦས་ལགས་ཀྱང་༔
ཕྱི་ནང་གསང་གསུམ་གཅིག་དྲིལ་འདི་འདྲ་མེད༔ ཅེས་གསུངས་པ་བཞིན། དུར་ཁྲོད་བསིལ་བའི་ཚལ་དུ་བཀའ་བབ་རིག་འཛིན་བརྒྱད་ལ་སོ་སོར། མཁའ་འགྲོ་མ་ལས་ཀྱི་དབང་མོས་སྒྲོམ་བུ་དངོས་སུ་གཏད་ཅིང༌། དེ་ཐམས་ཅད་སློབ་དཔོན་ཆེན་པོ་སངས་རྒྱས་གཉིས་པར་བཀའ་བབ། སློབ་དཔོན་ཆེན་པོས་བསམ་ཡས་མཆིམས་ཕུ་བྲག་དམར་ཀེའུ་ཚང་དུ་ཐུགས་སྲས་སྙིང་གི་བུ་དགུ་ལ་སྒྲུབ་པ་བཀའ་བརྒྱད་ཀྱི་དཀྱིལ་འཁོར་དུ་དབང་བསྐུར། དེ་རྣམས་ལ་གསང་བའི་རྒྱུད་ལུང་མན་ངག་མང་དུ་བྱུང་བའི་ནང་གསེས། འདི་ནི་གུ་རུས་གནས་ཆེན་སྦས་ཡུལ་པདྨ་བཀོད་བལ་ཕུ་ཡར་འབྲོག་མཚོར་སྦས་པ། གཏེར་སྒྲོམ་མཐོང་བ་དོན་ལྡན་རྒྱུ་བྲམ་ཟེ་སྙིང་པོའི་དབུ་ཀླད་ལས་གྲུབ་པ་རིན་པོ་ཆེ་རུ་བྱའི་མདོག་ཅན་སྒོ་གསུམ་དང་ལྡན་པ། སྒོ་དང་པོ་ལ་རྫོགས་ཆེན་བླ་མེད་སྙིང་པོ་དང་ཞི་ཁྲོ་ན་རཀ་དོང་སྤྲུགས།
ཕྱི་རྒྱུད་ཐེག་པ་རིམ་དགུ་དང་བཅས་པ་བཞུགས། སྒོ་བར་པ་ལ་བཀའ་བརྒྱད་ཡོངས་རྫོགས་ཀྱི་རྒྱུད་ལུང་མན་ངག་དང་བཅས་པ། སྒོ་འོག་མ་ལ་དྲེགས་པ་སྲོག་ཐིག་ནག་པོའི་མན་ངག་ལག་ལེན་དང་བཅས་པ། སྐུ་ཚབ་པདྨ་མཐོང་གྲོལ་དམ་རྫས་ཁྲོ་འདུས་རིལ་བུ། ཨ་ཐཾ་མ་བསྒོམས་སངས་རྒྱས། གུ་རུའི་ཕྱག་མཚན་རྡོ་རྗེ་རྩེ་དགུ། ལས་ཕུར་བདུད་དཔུང་ཟིལ་གནོན། མཁན་སློབ་ཆོས་རྒྱལ་གསུམ་གྱི་ན་བཟའ་གོས་བེར་མཚོ་རྒྱལ་གྱི་དབུ་སྐྲ་སོགས་ཁྲོམ་གཏེར་དུ་གདན་དྲངས་པའི་ཆོས་སྡེ་ཆེན་པོ་གླེགས་བམ་ས་བཅུའི་གྲངས་ལྡན་བཞུགས་པ་ལས། རྫོགས་ཆེན་བླ་མེད་སྙིང་པོ་དང༌། ཕྱི་རྒྱུད་ཐེག་པ་རིམ་དགུ་སོགས་རྒྱུད་ལུང་མན་ངག་དུ་མ་དུས་འགྱུར་སྐབས་སླར་མི་མངོན་པའི་དབྱིངས་སུ་ཐིམ་པར་སྣང་ལ།
སྐབས་འདིར་འཛིན་མའི་ཁྱོན་འདིར་ཇི་སྙེད་བཞུགས་པ་ཀུན་རྩོལ་བས་བསྡུས་པ་རྣམས་ཀྱི་ཐེམ་བྱང་འགོད་པ་ནི། སྨད་ཆ་པོད་ཝྃ་རྟགས་ཅན་ལ།
ཀ༽ བཀའ་བརྒྱད་གསང་བ་ཟིལ་གནོན་གྱི། སྤྱི་ཆིངས་འཕྲུལ་གྱི་དྲྭ་བ་རིན་ཆེན་ལྡེ་མིག ཁ༽ བཀའ་བརྒྱད་གསང་བ་ཟིལ་གནོན་གྱི་གསོལ་འདེབས་རྗེ་དྲུང་བྱམས་པ་འབྱུང་གནས་ཀྱིས་མཛད་པ། ག༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དཀར་གཏོར་འདོད་ཡོན་ཆར་འབེབས། ང༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྒྲུབ་པའི་ལས་བྱང་ཡེ་ཤེས་ཕྲེང་བ། ཅ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
ལས་བྱང་ཁྲོ་བོ་འདུས་པ་དགོས་འདོད་ཀུན་འབྱུང༌། ཆ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྤྱན་འདྲེན་ཚངས་པའི་གདུང་དབྱངས། ཇ༽ སྨན་མཆོད་རྗེ་དྲུང་བྱམས་པ་འབྱུང་གནས་ཀྱི་མཛད་པ། ཉ༽ རྗེས་ཆོག་མཆོད་བསྟོད། ཏ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཧཱུྃ་སྒྲུབ་སྲིད་གསུམ་ཟིལ་གནོན། ཐ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཕྲིན་ལས་བསྡུས་པའི་ཆོ་ག་རྫུ་འཕྲུལ་དྲྭ་བ་ཡེ་ཤེས་སྡོང་པོ། ད༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
མདུན་བསྐྱེད་ཕོ་བྲང་རྔམ་ཀློང་ཆེན་མོ། ན༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བསྐང་བ་དངོས་གྲུབ་ཆར་འབེབས། པ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམག་བསྐུལ་དྲག་སྔགས་འབྲུག་སྒྲ། ཕ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བསད་པ་དུག་གི་སྤུ་གྲི་ནག་པོ། བ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ རྩང་བཟློག་ཕོ་ཉ་མྱུར་མགྱོགས། མ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
ཀུན་བཟང་ཞི་བའི་བཟློག་པ་དུག་ལྔ་དབྱིངས་གྲོལ། ཙ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཆེ་མཆོག་ཁྲོ་བོའི་བཟློག་པ་སྟོབས་བཅུ་རང་ཤར། ཚ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཡང་དག་ཧེ་རུ་ཀའི་བཟློག་པ་བསོད་ནམས་གཏེར་བུམ། ཛ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འཇམ་དཔལ་སྐུའི་བཟློག་པ་མེ་ཡི་སྤུ་གྲི་དམར་པོ། ཝ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གསུང་རྟ་མགྲིན་གྱི་བཟློག་པ་ཟིལ་གནོན་སྟོབས་འདུས། ཞ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
ཕྲིན་ལས་ཕུར་པའི་བཟློག་པ་རྔམ་པ་གློག་ཕྲེང༌། ཟ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཡོན་ཏན་མ་མོའི་བཟློག་པ་དྲག་སྔགས་སྤུ་གྲི། འ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བླ་མ་རིག་འཛིན་འདུས་པའི་བཟློག་པ་བདུད་བཞི་གཡུལ་འཇོམས། ཡ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འཇིག་རྟེན་ཁྲོ་བོའི་བཟློག་པ་དགྲ་ཡུལ་དཔུང་འཇོམས། ར༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམོད་པ་དྲག་སྔགས་ཀྱི་བཟློག་པ་ཀི་ཀང་འཁོར་ལོ། ལ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
བྱ་ཁྱུང་དགུའི་བཟློག་པ་མེའི་འཁོར་ལོ། ཤ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བཀའ་སྐྱོང་ཡོངས་རྫོགས་ཀྱི་བཟློག་པ་མཚོན་ཆ་གཟེར་འདེབས། ས༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏེར་སྲུང་གི་བཟློག་པ་སྤུ་གྲིའི་འཁོར་ལོ། ཧ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ལྟས་ངན་བརྒྱད་ཅུའི་བཟློག་བྱང་སྲིད་པའི་འཁོར་ལོ། ཨ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འདྲེ་མོ་བོང་ཞོན་གྱི་བཟློག་པ་རྨི་ལམ་བསྒྱུར་ཆོག ཀི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
ཝ་ལ་སྤྲེལ་ཞོན་གྱི་བཟློག་པ་ལྟས་ངན་ཐན་ཟློག ཁི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བསྲུང་བཟློག་གུར་གྱི་དྲྭ་མིག གི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཟུ་དཔང་གསེར་སྐྱེམས་སྣང་སྲིད་སྒོ་འབྱེད། ངི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྲིན་མོ་ཟ་ལམ་མགྱོགས་པའི་ཤུགས་འཆང༌། ཅི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གླུད་རབས་ལྷ་མིའི་སྣང་རྒྱན། ཆི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
གཟུ་དཔང་དང་ཟོར་མདའ་དུག་གི་སྤུ་གྲི་དགྲ་བོའི་སྙིང་གཟེར། ཇི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམོད་པ་དགུའི་བཟློག་ཟོར། ཉི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དགོངས་གསོལ་རྔམ་ཡངས་ཁྱབ་བརྡལ། ཏི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཟོར་ཆེན་ཐོག་མདའ་རེག་ཆོད། ཐི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞུན་མར་སྨོན་ལམ། དི༽ ཝ་ལ་སྤྲེལ་ཞོན་གྱི་བཅའ་ཐབས་ཟིན་བྲིས།
ནི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏེར་བདག་གཏེར་སྲུང་ཀྱི་ལས་བྱང་དྲེགས་དཔུང་ནག་པོ་དགྲ་སྙིང་དམར་འབྱིན པི༽ བཀའ་བརྒྱད་གསང་བ་ཟིལ་གནོན་ལས། བདུད་རྩི་སྨན་སྒྲུབ་ཀྱི་ཆོ་ག་ཁྲིགས་སུ་བསྡེབས་པ་གསང་ཆེན་ནོར་བུའི་དགའ་སྟོན་་བཅས་ཆོས་ཚན་ཞེ་གཉིས་བཞུགས་སོ། སླར་སྨྲས་པ། ཟབ་གཏེར་སྙིང་པོ་བཀའ་དགོངས་ཕུར་གསུམ་ལས། ། སྒྲུབ་སྡེ་རྒྱ་མཚོའི་མཐར་ཐུག་བཀའ་བརྒྱད་ཆེ། ། གསང་བ་ཟིལ་གནོན་ཆོས་སྡེ་ཡིད་བཞིན་ནོར། ། ཆ་ཤས་གང་རྙེད་ཕྱོགས་བསྡུས་འདི་རུ་བཀོད། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། །
གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀའ་གཏེར་སྲི་ཞུ་རུ། ། ཨེ་ཝྃ་དཔེ་སྐྲུན་ཁང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག །
ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔ་ཡི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ཀ༽ བཀའ་བརྒྱད་གསང་བ་ཟིལ་གནོན་གྱི། སྤྱི་ཆིངས་འཕྲུལ་གྱི་དྲྭ་བ་རིན་ཆེན་ལྡེ་མིག་བཞུགས་སོ། གུ་རུ་པྲ་བྷ་ཀཱ་ར་རསྨི་བྷ་ཝནྟུ། རྣམ་མཁྱེན་དོན་གཅིག་བླ་མེད་རྡོ་རྗེའི་ཐེག ། གཞུང་ལུགས་ནམ་མཁའ་རྒྱ་མཚོའི་དཀྱིལ་འཁོར་ནས། ། སྣང་སྲིད་སྒྲིབ་མེད་ཉི་ཟླའི་ཕྲེང་བ་ཕྲེང༌། ། སྲིད་ཞིར་འཆི་མེད་སྨག་རུམ་གདོད་ནས་དག ཁྱབ་བདག་ཀུན་བཟང་འགོགས་མེད་བཀོད་པ་བསྟན། ། དེ་ཡང་བཀའ་བརྒྱད་ཆེན་མོ་གསང་བ་ཟིལ་གནོན་གྱི་འདོན་འགྲིགས་བསྡུས་པའི་རྒྱུག་བྱང་བྲི་བར་བྱེད་པ་ནི།
དཀྱིལ་འཁོར་གཞུང་ཆེན་སྒྲུབ་ཆེན་དང་འབྲེལ་བའི་དཀྱིལ་འཁོར་བཤམ་ཆོག་སྟ་གོན་པྲ་ཁྲིད་སོགས་ནི་གཞན་དུ་གསལ་ལ། འདིར་བཟློག་པའི་ལས་ལ་དང་པོ་སྔོན་འགྲོ་ཐེག་ཆེན་དགུ་ལྡན། དཀར་གཏོར། བགེགས་གཏོར། བླ་མ་རིག་འཛིན་ལས་བྱང་ཡེ་ཤེས་དྲྭ་བ་སོགས་འདོན་ལ་བསྙེན་པ་ཅི་འགྲུབ་བྱ། དེ་ནས་བཀའ་བརྒྱད་ལས་ཁྲོ་བོ་འདུས་པའི་སྐྱབས་སེམས་ནས་གཞུང་བཞིན་དཀྱུས་ལྟར་ལ། འདོན་ནས་སྤྱན་འདྲེན་མཚམས་སུ་སྤྱན་འདྲེན་རྒྱས་པ་འཛུད། བསྟོད་པ་ནས་ཛཔ྄་བསྐུལ་བྱ་ལ་བསྙེན་པ་སོ་སོ་ལྟར་ཇི་བཞིན་བསྒྲུབས་ལ་ཐུན་གཏོར་སོ་སོར་འབུལ། འདིའི་སྐབས་སུ་རྒྱུན་ཁྱེར་ཆག་མི་རུང་པའི་སྐོར་གང་ཡོད་གཏོང༌། མགོན་པོ་ཕྱག་བཞི་པའི་ལས་བྱང་གསོལ་ཁ།
དྲེགས་པ་སྤྱི་སྤུངས་ཀྱི་གསོལ་ཁ་སོགས་གཏོང༌། གཏོར་འབུལ་བྱེད་པ་སོགས་སྐབས་དང་མཐུན། དེ་སོགས་སྔོན་འགྲོ་སྟོད་ཀྱི་ལེ་ཚན་ནོ། ། དེ་ནས་མདུན་བསྐྱེད་ཕོ་བྲང་རྔམ་ཀློང་ལ་འཇུག་པ་ནི། གཞུང་ལྟར་ཕོ་བྲང་བསྐྱེད་ཆོག་བྱ། ཧཱུྃ༔ གནམ་ལྕགས་རྡོ་རྗེ་རྩེ་དགུ་ཧཱུྃ་སྒྲ་ཅན། ། སོགས། ལས་བྱང་ལྟར་ལྷ་བསྐྱེད་བྱ་ལ་ཚོམ་བུར་བཀོད། སྤྱན་འདྲེན་ནས་བཟུང༌།
བསྙེན་པ་ཡན་བསྐྱལ། ཚོགས་འཁོར་བྱ། སྐོང་བཤགས་རྒྱས་པ་བྱ། དང་པོ་འགུགས་པ་གསུམ་བྱ། ཐ་མ་བསྒྲལ། དེ་ཡང་དཀྱིལ་འཁོར་གཅིག་ལ་གདབ་ཁ་གཉིས་མི་བྱ་ཟེར་བའི་ཕྱག་བཞེས་ཀྱང་འདུག ། གང་ལྟར་སྤྱི་གཞུང་ལྟར་རོ། ། དེ་ནས་དམག་བསྐུལ་གཏོང་བ་ནི། ཧཱུྃ་ཧཱུྃ་ཧཱུྃ། ཆོས་དབྱིངས་རྣམ་དག་ཡངས་པའི་དཀྱིལ་འཁོར་ནས༔
སོགས། མཚམས་སུ་གཏོར་མ་འབུལ། དགྲ་བོའི་སྙིང་ལ་ཧུར་ཐུམ་རྦད་བྷྱོཿ བར་འདོན། དེ་ནས་བསད་ལས་སྤུ་གྲི་ནག་པོ་ལ་འཇུག་པ་ནི། དང་པོ་གསེར་སྐྱེམས་ཐོགས་ལ། ཧཱུྃ་ཧཱུྃ་ཧཱུྃ༔ མི་མངོན་ཆོས་དབྱིངས་ལྷུན་གྲུབ་ཕོ་བྲང་ནས༔ སོགས། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
ཞེས་གསེར་སྐྱེམས་མཆོད་ལ་གཟུ་དཔང་བྱ། དེ་ནས་ཏིང་ངེ་འཛིན་གྱི་ངང་ལ་ ཧཱུྃ་ཧཱུྃ་ཧཱུྃ༔ རང་ཉིད་དཔལ་ཆེན་དམོད་པའི་ཁྲོ་རྒྱལ་ ཞེས་པས་བསྐྱེད། མདུན་དུ་ཧོམ་བསྐྱེད་ནི། ཕཊ྄ཿ མདུན་དུ་ཨེ་དང་ཀྃ་ལས་གྲུབ་ སོགས་ནས། བདེན་སྟོབས་ལན་གསུམ་བརྗོད་ལ་རིམ་བཞིན་ཕོ་ཉ་བསྐྱེད། ཁཱ་ཁ་མུ་ཁ་ དང་ ཧུ་ལུ་མུ་ཁ་ གཉིས་ཀྱིས་ལྷ་དབྱེ་བྱ་ལ་ཕུར་པས་གཟིར་ཞིང་ཐུན་གྱིས་རིམ་བཞིན་བརྡེག ཧཱུྃ༔ དཔལ་ཆེན་ཕོ་ཉ་ལས་མཁན་འབུམ༔
སོགས་ཀྱིས་ལིངྒ་གཏུབས་ལ་ཞལ་དུ་བསྟབ། དེ་ནས་རྩང་བཟློག་བྱ་བ་ནི། ཧཱུྃ༔ དུར་ཁྲོད་ཕོ་བྲང་འབར་བ་ཨེ་ཡི་ཀློང་༔ སོགས། དེ་ཡང་ལྷ་བཟློག་རྒྱན་བཟློག་གི་ཆད༔ དེ་ནས་རིམ་བཞིན། ཀུན་བཟང་ཞི་བའི་བཟློག་པ། ཆེ་མཆོག་ཁྲོ་བོའི་བཟློག་པ། མཚམས་སུ་ལིངྒ་གཏོར་ཆུང་ཤ་དུམ་སོགས་ཀྱིས་རིམ་པ་ལྟར་འབུལ།
དེ་ནས་ཡང་དག་་་་་་ཤར་གྱི་བཟློག་པ། འཇམ་དཔལ་་་་་་ལྷོའི་བཟློག་པ། རྟ་མགྲིན་་་་་་ནུབ་ཀྱི་བཟློག་པ། ཕུར་པ་་་་་་བྱང་གི་བཟློག་པ། རྦོད་གཏོང་་་་་་ཤར་ལྷོའི་བཟློག་པ། བླ་མ་རིག་འཛིན་ལྷོ་ནུབ་ཀྱི་བཟློག་པ། འཇིག་རྟེན་མཆོད་བསྟོད་་་་་་ནུབ་བྱང་གི་བཟློག་པ། དམོད་པ་དྲག་སྔགས་་་་་་བྱང་ཤར་གྱི་བཟློག་པ། འདི་དག་དཀྱིལ་འཁོར་ཚོམ་བུའི་ལུགས་སུ་འདོད། བཀའ་སྲུང་གི་བཟློག་པ།
བྱ་ཁྱུང་གི་བཟློག་པ། གཏེར་སྲུང་དྲེགས་དཔུང་གི་བཟློག་པ། ལྟས་ངན་བརྒྱད་ཅུའི་བཟློག་པ།་་་་་ བཅའ་སོགས་གཞུང་ལྟར་བྱ། བོང་ཞོན་ཐན་བཟློག ། རྔ་མོང་ཁྱུང་ཞོན། ཟ་ལམ་ཟོར་བཟློག ། ཐན་བཟློག་མཚམས་སུ་བཙུད་པའི་ཕྱག་སྲོལ་འདུག་རུང་གཞན་གྱི་གཞུང་བསྟུན། དེ་ནས་ལྷག་མ་བཏང༌། བཞག་པ་ཅི་བདེར་བྱ།
ལྷག་མ་བྱང་ཤར་མཙམས་སུ་སྤུང་ཞེས་པའི་དོན། དེ་ནས་ཐུགས་དམ་བསྐུལ་བ་རིམ་བཞིན་བྱ། འདི་མཚམས་ཆོས་སྐྱོང་གཏོར་འབུལ་བྱ། ཆད་མདོ། བརྟན་སྐྱོང༌། རྟ་བྲོས་མནན།་་་་་ འདི་ལ་ལུགས་མི་འདྲ་བ་གཉིས། བཀྲ་ཤིས་བྱ། ཨོཾ་བྷྲཱུྃ་བཛྲ་རྃ་ཙཀྲ་ཧཱུྃ། ཞེས་པས་སྲུང་བཟློག་གུར་ཁང་བསྒོམ།་་་་་
འདི་ལ་སྔ་ཕྱི་ཁྱད་འདུག ། བསྔོ་སྨོན་རྒྱས་འདེབས་མི་དམིགས་ཁྱབ་བརྡལ་ངང་དུ་གནས། ། དེ་སོགས་རྒྱུན་གྱི་རྣལ་འབྱོར་ཡིན། དེ་ཡང་རྒྱས་བསྡུས་གཉིས་ལས་རྒྱས་པ་ལས་བྱང་ཆེན་མོ། བསྡུས་པ་ལས་བྱང་འབྲིང་པོ་ལྟར་ལྷ་སོ་སོར་མངོན་རྟོག་དང་མདུན་བསྐྱེད་བསྒྲལ་ལས་གཞུང་ལྟར་འཇུག་ལ། བཟློག་པ་སོ་སོར་བྱ་བའི་འདེབས་ཁ་བྱ་བའི་ཕྱག་བཞེས་ཡོད། ཞལ་ལས་ཤེས། དེ་ནས་གཏོར་མ་འབུལ་བའི་ཉིན། ལས་བྱང་རྒྱས་བསྡུས་གང་འོས་བྱ་ལ། ཚོགས་བསྐང་བསྒྲགས།
ལྷག་མ་འབུལ། མདུན་བསྐྱེད་ཐོན་ན་ལེགས་ཤིང་མ་ཐོན་ཀྱང་ཆད་པའི་སྐྱོན་དུ་མི་འོས། བཟློག་པ་གོང་ལྟར་འདི་མཚམས་ཆོས་སྐྱོང་སྤྱི་བསྐུལ་བྱ་བའི་ཕྱག་སྲོལ་ཡོད། དེ་ནས་དཀར་གཏོར་གསེར་སྐྱེམས་ཀྱིས་ཕྱིའི་ཟོར་ལམ་དབྱེ་བ་ནི། ཧཱུྃ༔ མི་མངོན་དག་པ་ཕྱོགས་བཅུ་རབ་འབྱམས་ནས༔ སོགས? མཐུ་ལྡན་རྣམས་ཀྱིས་ཕྲིན་ལས་མཛོད༔ དེ་ནས་དཀྱིལ་འཁོར་སྒོ་ཆས་མཆོད་གཡོག་པས་ཐོགས་ལ། ཧཱུྃ༔ ཤར་ཕྱོགས་སྒོ་མ་ལྕགས་ཀྱུ་མ༔
སོགས?ནས ་མྱུར་དུ་བཞེངས་བསྐུལ་ཕྲིན་ལས་གྲུབ་པར་མཛོད༔ བར་འདོན་འདི་མཚམས་སྲིན་མོ་ཟ་ལམ་བཏང༌། གླུད་རབ་ལྷ་མིའི་སྣང་རྒྱན་སོགས་སྔོན་དུ་བཏང་ལ། རང་ཉིད་ཆེ་མཆོག་ཧེ་རུ་ཀའི་ང་རྒྱལ་དང་ལྡན་པའི་གར་དགུའི་ངང་ཚུལ་གྱིས་་་་་་དམིགས་པ་ཞལ་ཤེས། མདོས་ཞལ་བསྒྱུར་ལ། ཐམས་ཅད་རིམ་པར་དཔག ། གཞུང་བསྐུལ་དང་ཆད་ཐོའི་ཐ་ཚིག་བསྒྲགས།་་་་་ རང་ཆོས་ལྷད་མེད་ཕྱག་བཞེས། དེ་ནས་རིམ་བཞིན་དར་ནག་རུ་མཚོན་གཟིངས་ཤིང་སྔགས་པ་ཟོར་ཐོགས། བོན་པོ་གཤང་ཐོགས།
སྐྱེས་པ་མཚོན་ཐོགས། བུད་མེད་ཐལ་བརྡེབས། བྱིས་པ་འུར་ཐོགས་དང་བཅས་པས་བསྭ་སྒྲ་དང་བཅས་ལམ་འགྲོས་ངང་ལ། འབུལ་སར་ཕྱིན་ནས་དཀར་གཏོར་གསེར་སྐྱེམས་མཆོད་པ་ནི། ཧཱུྃ༔ ཆོས་དབྱིངས་ལྷུན་གྲུབ་ཀ་དག་ཀློང་ཡངས་ནས༔ སོགས་ཀྱིས་མཆོད་ལ་མདུན་དུ་ཧོམ་བསྐྱེད་བྱ། འགུགས་གཞུག་ལན་གསུམ་བྱ། ཟོར་ཐོགས་ལ། ཧཱུྃ༔
བླ་མ་རིག་འཛིན་དཀྱིལ་འཁོར་རྒྱ་མཚོའི་ཚོགས༔ སོགས་རིམ་བཞིན་ཕྱོགས་སྐྱོང་བཅུའི་ཟོར་འཕེན། ཟོར་གཞན་ཡང་དེ་བཞིན་ནོ། ། དེ་ནས་ལིངྒ་མེ་ཧོམ་དུ་བཅུག་ལ་ཕྱག་ཏུ་གཏོར་ཆེན་ཐོགས་ནས། ཧོཿ དགོངས་སུ་གསོལ་ལོ༔ སོགས་ཀྱིས་དགོངས་གསོལ་བཞེས་འདྲེན་བྱ། ཧཱུྃ༔ འོག་མིན་དག་པ་ཁྱབ་གདལ་ཀློང་ཡངས་ནས༔ སོགས་ཀྱིས་བཟློག་པ་མེ་ཧོམ་དུ་བསྒྱུར།
དར་ནག་གཡབ། གཏོར་སྣོད་སྦུབ་གཏོར་བྲོ་བྱ། ཁྱུང་ནག་གི་ཕྱི་ལམ་བཅད། ནང་དུ་ལོགས་ཤིང་གུར་ཁང་རིམ་བཞིན་བསྒོམས་ལ་བཀྲ་ཤིས་་་་་་གོམ་པ་བཅུ་གསུམ་མཚམས་སུ་སྦྱིན་བདག་གི་བཀྲ་ཤིས་ཆང་དང་ཕྱེ་མར་ནས་རྡོ་རྗེ་སློབ་དཔོན་གྱི་ཕྱེ་མར་སྲུང་བརྒྱན་པའི་ཕྱག་སྲོལ་ཡོད། ལ་སོགས་བྱ། ཚེ་འགུགས་སླར་མཆོད་བསྟོད་བྱ། གཞུང་གི་བརྟན་མ་སྐྱོང་དངོས་གྲུབ་ལེན་ཆོག ། བཀྲ་ཤིས་བསྔོ་སྨོན་བྱ། རྗེས་སུ་གཏང་རག་ལ་མར་མེའི་མཐའ་བརྒྱན་སྨོན་ལམ་བྱ་ན་དཀྱིལ་འཁོར་སྒྲུབ་ཁོག་ལྟར་བྱའོ། ། འདི་བྲིས་མི་དགེའི་ཉེས་པ་མཆིས་སྲིད་ན། །
དཀྱིལ་འཁོར་སྲུང་མ་དམ་ཅན་ཚོགས་ལ་བཤགས། ། དགེ་བས་འགྲོ་ཀུན་ཕན་བདེའི་གྲུ་གཟེངས་ལྟར། ། བདུད་བཞིའི་གཡུལ་ལས་རྒྱལ་བའི་བཀྲ་ཤིས་ཤོག ། དགེའོ།། །། ཁ༽ བཀའ་བརྒྱད་གསང་བ་ཟིལ་གནོན་གྱི་གསོལ་འདེབས་བཞུགས་སོ། ཨོཾ་སྭ་སྟི། གདོད་མའི་མགོན་པོ་ཁྱབ་བདག་ཀུན་ཏུ་བཟང༌། ། ལོངས་སྤྱོད་ཡོངས་རྫོགས་བཅོམ་ལྡན་རྡོ་རྗེ་སེམས། ། སྤྲུལ་པའི་སྐུ་མཆོག་ཤཱཀ་ཐུབ་དགའ་རབ་ལ། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ། །
གསང་བའི་བདག་པོ་དཔལ་ལྡན་རྡོ་རྗེ་ཆོས། ། གསང་མཛོད་བརྒྱུད་འཛིན་ལས་ཀྱི་དབང་མོ་ཆེ། ། དམ་པའི་རིག་ཅན་ཨིནྡྲ་བྷཱུ་ཏི་ལ། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ། ། དཔལ་ཆེན་ཁྲག་འཐུང་དངོས་སྤྲུལ་ཤྲཱི་སིང༌། ། སྒྲུབ་སྡེའི་ཤིང་རྟ་གྲུབ་པའི་སློབ་དཔོན་བརྒྱད། ། སྤྲུལ་པའི་གར་མཁན་མཚོ་སྐྱེས་རྒྱལ་བ་ལ། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ། ། བརྡ་ཡི་གསང་མཛོད་མཚོ་རྒྱལ་པདྨའི་ལྕམ། ། གངས་ཅན་གྲུབ་པའི་སློབ་དཔོན་རྣམ་པ་བརྒྱད། །
བཀའ་བབ་རྒྱུད་བསྐུལ་སངས་རྒྱས་ཡེ་ཤེས་ལ། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ། ། ལས་འཕྲོ་གཏེར་འབྱིན་རྩ་གསུམ་གླིང་པའི་ཞབས། ། གསང་གསུམ་སྤྲུལ་པའི་སྣང་ཆར་ཤར་རྣམས་དང༌། ། ལུང་ཟིན་ཆོས་ཀྱི་གཉེར་ཐོབ་མཆོག་རྣམས་ལ། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ། ། གཞན་ཡང་དགོངས་པ་བརྡ་དང་སྙན་ནས་བརྒྱུད། ། ཤོག་སེར་ཚིག་དང་དབང་ལུང་མན་ངག་གི ། རྩ་བརྒྱུད་དཔལ་ལྡན་བླ་མའི་དཀྱིལ་འཁོར་སར། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ།
ཁྱད་པར་ཕྱོགས་དུས་རྒྱལ་བའི་ངོ་བོ་ཉིད། ། རྣམ་དག་དཀྱིལ་འཁོར་རྒྱ་མཚོ་ཡེ་ཤེས་སར། ། ཡོངས་ཤར་དྲིན་ཅན་རྩ་བའི་བླ་མ་ལ། ། གསོལ་བ་འདེབས་སོ་བདེ་ཆེན་ཡེ་ཤེས་སྩོལ། ། དེ་ལྟར་གསོལ་བ་བཏབ་པའི་བྱིན་རླབས་ཀྱིས། ། གཞི་རྒྱུད་ཟབ་གསལ་གཉིས་མེད་རང་རིག་པ། ། ལམ་དུས་གློ་བུར་འཁྲུལ་པའི་དྲི་སྤང་སྟེ། ། འབྲས་བུའི་ཁྱབ་བདག་ཁྲག་འཐུང་དཔལ་ཆེན་པོའི། ། འོད་གསལ་ཡེ་ཤེས་ཀློང་དགུའི་སྣང་བ་ལས། ། རིག་གདང་གཞོན་ནུ་བུམ་སྐུའི་གཞལ་ཡས་སུ། །
ནང་གསལ་ཐིམ་ལ་མ་རྨུག་སངས་རྒྱས་ཏེ། ། ཕྱིར་སྣང་སྤྲུལ་པས་འགྲོ་བ་འདྲེན་གྱུར་ཅིག ། ཅེས་པའང་བྱམས་པའི་མིང་གིས་བྲིས་པ་དགེའོ། ། སརྦ་མངྒ་ལཾ།། །། ག༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དཀར་གཏོར་འདོད་ཡོན་ཆར་འབེབས་བཞུགས་སོ༔ གསང་བ་ཟིལ་གནོན་ལ་ལྷ་ལ་འདུད༔ ས་མ་ཡ༔ དཀར་གཏོར་བྱ་བའི་རིམ་པ་ནི༔ བསེ་ཕོར་ཟངས་སྣོད་རིན་ཆེན་སྣོད༔
འབྲུ་བཅུད་གསེར་སྐྱེམས་དཀར་གཏོར་བཅས༔ ཆུ་གཙང་བྲན་ལ་འདི་སྐད་དོ༔ ཨོྃ་ཨཱཿཧཱུྃ༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་ཨཱ་ཀཱ་རོ་མུ་ཁཾ་སརྦ་དྷརྨ་ནཱཾ་ཨཱདྱ་ནུཏྤནྣ་ན་ཏྭཏ་ཨོྃ་ཨཱཿཧཱུྃ་ཕཊ྄་སྭཱ་ཧཱ༔ ཨོྃ་བཛྲ་ཡཀྵ་ཧཱུྃ༔ ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ སྔོན་འགྲོའི་གཏོར་མ་གསེར་སྐྱེམས་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ཨོྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ༔ ཨོྃ་ན་མཿ
སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱ༔ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ཨོྃ་བཛྲ་ཨ་མྲྀ་ཏ? སོགས༔ ཨོྃ་ན་མཿསརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ཨོྃ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ༔ ཨོྃ་ན་མཿ ས་མནྟ་བུདྡྷ་ནམ་གྲ་ཧེ་ཤྭ་རི་པྲ་བྷཉྫ་ཏེ་མ་ཧཱ་ས་མ་ཡ་སྭཱ་ཧཱའ༔ ཨོྃ་ཧཱུྃ་བྷྲཱུྃ་ཏྲཱྃ་ཧྲཱི་ཨཱཿ ཨོྃ་ལས་འདོད་པའི་ཡོན་ཏན་ལྔ༔ བྷྲཱུྃ་ལས་རིན་ཆེན་གཞལ་ཡས་ཁང་༔
ཏྲཱྃ་ལས་སྣ་ཚོགས་རཏྣའི་སྣོད༔ ཧྲཱིཿལས་གསུང་དབྱངས་དྲུག་ཅུར་ལྡན༔ ཨཱཿལས་ཅི་འདོད་ཕུན་སུམ་ཚོགས༔ སོ་སོའི་དགའ་མགུ་ཚིམ་བྱེད་པ༔ འདོད་པའི་ཡོ་བྱད་ཆེན་པོར་གྱུར༔ ཧཱུྃ༔ སློབ་དཔོན་ཆེན་པོ་པདྨ་འབྱུང་གནས་དང་༔ གྲུབ་པ་ཐོབ་པའི་རིག་འཛིན་རྣམ་བརྒྱད་ཀྱི༔ བཀའ་དང་དམ་ཚིག་གཉན་ལ་གནས་པ་ཡི༔ ལྷ་བརྒྱད་ཀླུ་བརྒྱད་གཟའ་བརྒྱད་རྒྱུ་སྐར་བརྒྱད༔
སྡེ་བརྒྱད་སྡེ་དཔོན་སུམ་ཅུ་རྩ་གཉིས་དང་༔ ཕྱོགས་སྐྱོང་བཅུ་དང་ས་བདག་དམུ་སྨན་དང་༔ ཕྱི་ནང་གསང་བའི་དྲེགས་པ་སྡེ་བཅུ་གཉིས༔ དཔལ་གྱི་མགོན་པོ་ཆེན་པོ་བདུན་ཅུ་ལྔ༔ རྒྱལ་ཆེན་བཞི་དང་དུས་ཀྱི་སྐྱོང་མ་འབུམ༔ མཁའ་ལ་རྒྱུ་བའི་ཡིད་གཟུགས་གཞི་བདག་དང་༔ ལོ་ཟླ་ཞག་དུས་ཆུ་ཚོད་དབང་བའི་ལྷ༔ སྐྱེས་ལྷ་ཡུལ་ལྷ་གཞི་བདག་འགོ་བའི་ལྷ༔ ཁྱད་པར་རིན་ཆེན་གཏེར་གྱི་སྲུང་མ་དང་༔ ཕ་རི་ཚུར་ཁ་གཡས་གཡོན་མདུན་རྒྱབ་རི༔
སྟེང་འོག་ཕྱོགས་བཞི་མཚམས་བརྒྱད་གནས་པའི་ཚོགས༔ བཀའ་དང་དམ་ལ་གནས་པའི་གཞི་བདག་རྣམས༔ འདིར་གཤེགས་གསེར་སྐྱེམས་ཕུད་དང་གཏོར་མ་བཞེས༔ བདག་གི་ལེགས་ཉེས་བྱ་བ་ཅི་ལ་ཡང་༔ ཀོ་ལོང་རུ་ང་ཕྲག་དོག་མ་མཛད་པར༔ རིན་ཆེན་གཏེར་གྱི་ས་འདི་མྱུར་དུ་སྩོལ༔ སློབ་དཔོན་པདྨའི་བཀའ་ལ་མ་འདའ་བར༔ བདག་གི་བསམ་པ་སྒྲུབས་ལ་རེ་བ་སྐོངས༔ ལས་བཞིའི་ཕྲིན་ལས་གང་བཅོལ་མྱུར་དུ་སྒྲུབས༔ ལོ་ལེགས་ནད་ཞི་ས་ཕྱོགས་བཀྲ་ཤིས་ནས༔
དཀར་པོ་དགེ་བཅུ་སྒྲུབ་པའི་རོགས་དན་སྒྲུབས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བྷཱུ་མི་པ་ཏི་ལོ་ཀ་པ་ལ་སརྦ་དྷརྨ་པཱ་ལ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧིཿ ཞེས་དཀར་གཏོར་ཕྱོགས་གཙང་སར་ཕུལ་ཞིང་༔ བཀྲ་ཤིས་པའི་ཕྲིན་ལས་བཅོལ༔ ས་མ་ཡ༔ གཏེར་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔
གཏད་རྒྱ༔ པདྨ་གཏེར་བདག་གླིང་པས་སྦས་ཚལ་ནས་གདན་དྲངས་ཏེ་ཤོག་སེར་ནས་ཞལ་བཤུས་སོ།། །། ང༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྒྲུབ་པའི་ལས་བྱང་ཡེ་ཤེས་ཕྲེང་བ་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ བདག་འདྲ་པདྨ་འབྱུང་གནས་ཀྱི༔ ཡང་གསང་བསྒྲུབ་པའི་རིམ་པ་ནི༔ སྙིང་བྱང་དམར་པོ་གསང་རྒྱ་ཅན༔ ཡང་ཟབ་ཤོག་དྲིལ་མགུལ་ཁུག་མ༔ ཚིག་ཉུང་དོན་འབྲེལ་བྱིན་རླབས་མྱུར༔
གཅིག་དྲིལ་ཆ་ཚང་ཁྱད་དུ་འཕགས༔ དོན་གསལ་འཁྱེར་བདེ་གོ་ཡང་སླ༔ བྱིན་ཆགས་ལྷན་ཐབས་སྒྲུབ་ཐག་ཉེ༔ སྤེལ་བར་ཕངས་ནས་གཏེར་དུ་སྦས༔ ལྔ་བརྒྱ་དུས་ཀྱི་ཐ་མ་ལ༔ སྒྲུབ་ལ་ལོང་མེད་བར་ཆད་ལྡང་༔ སྙིང་རྗེའི་ས་བོན་བྲལ་བ་ཡི༔ བན་བཙུན་སྔགས་པ་གདུག་སེམས་ཅན༔ དྲེགས་པ་ཕལ་ཆེར་བསྒྲུབ་པ་ཡིས༔ ཤི་ནས་ངན་སོང་གདུག་འདྲེར་སྐྱེ༔
དེ་ཕྱིར་གབ་པའི་སྙིང་སྒྲུབ་འདི༔ ཀ་དག་ཡེ་ཤེས་ཁོ་ནའི་ཕྱིར༔ འདི་ཡི་ལས་བྱང་མཇལ་བ་དང་༔ དབང་དང་བྱིན་རླབས་ཐོབ་ཙམ་གྱིས༔ འོག་མིན་ཞིང་སྐྱེ་ཀུན་བཟང་མཇལ༔ བསྒྲུབ་ཅིང་ཉམས་སུ་ལེན་པ་རྣམས༔ སངས་རྒྱས་ཞིང་ནས་ཕྱིར་མི་ལྡོག༔ ནམ་ཡང་ངན་སོང་ས་བོན་ཟད༔ དེ་ཕྱིར་རིག་འཛིན་རྒྱལ་བའི་སྲས༔ འབྲེལ་ཚད་དོན་ལྡན་བྱང་ཆུབ་མྱུར༔
འདི་ཉིད་ཉམས་སུ་ལེན་པ་རྣམས༔ པད་འབྱུང་ང་ཡི་རྒྱལ་བའི་སྲས༔ ཚེ་འཕོས་ཟངས་མདོག་རྔ་ཡབ་གླིང་༔ ཞིང་ཁམས་བགྲོད་པར་ཐེ་ཚོམ་མེད༔ ཡི་གེར་ཐོབ་ལ་གཏེར་དུ་སྦོས༔ མ་འོངས་ལྔ་བརྒྱ་ཉི་ཤུའི་དུས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དེ་ཡང་བསྒྲུབ་པའི་རིམ་པ་ནི༔
བཀྲ་ཤིས་རྟེན་འབྲེལ་མ་ཉམས་པའི༔ གངས་ཁྲོད་དང་ནི་ནགས་ཀྱི་ཡུལ༔ རང་བྱུང་བྲག་ཕུག་ཤིང་གཅིག་དྲུང་༔ དགྲ་དང་གཅན་གཟན་མི་གནོད་ཅིང་༔ མི་མང་རྣམ་གཡེང་དབེན་པའི་ཡུལ༔ ཉི་ཟླ་ཤར་སྔ་འགྲིབ་ཕྱི་བ༔ རྒྱབ་རི་མཐོ་ལ་རྔམ་ལྷུན་བརྗིད༔ མདུན་རི་རྩི་ཤིང་ནགས་ཚལ་དང་༔ སྨན་ལྗོངས་ཆུ་བོའི་རྒྱུན་འབབ་སོགས༔ ས་དཔལ་བཟང་པོ་བྱུང་ན་རབ༔
མ་འགྲིགས་ཉམས་རྟོགས་འཕེལ་བ་དང་༔ བག་གྲིབ་ཆུང་བར་སྒྲུབ་གནས་རུང་༔ ས་མ་ཡ༔ བསྒྲུབ་པ་ཡང་མགོ་གྲིམ་མ་དྲག་པ༔ མཇུག་ཏུ་ལྷོད་མ་དྲག་པ༔ ཞག་དུ་ཙམ་བསྒྲུབ་ཀྱང་༔ དཀྱིལ་འཁོར་བཅའ་གཞི་དང་བཤམ་བཀོད་མན་ངག་ཁ་ཚང་ཞིང་མཐའ་འདྲིལ་བར་བྱ༔ དགོས་ཆེད་ནི༔ བསྒྲུབ་པ་ཀུན་ལ་མཐར་ཕྱིན་པ་དང་༔ སྒབ་འདྲེ་མི་འབྱུང་ཞིང་ཆོས་དེ་འཛིན་པའི་བརྒྱུད་པ་རྣམས༔
བཀྲ་ཤིས་པའི་ཡོན་ཏན་ཡོད་པ་ཡིན༔ སྒྲུབ་པ་ཆེ་ཕྲ་གང་ལ་ཡང་མི་འོང་བའི་ཁས་ལེན༔ མི་འགྲུབ་པའི་བློ་རྒྱ་རྣམས་དོར་དགོས༔ ཅིའི་ཕྱིར་ཞེ་ན༔ རང་གིས་རང་ཉིད་འཁྲུལ་པའི་རླུང་བསྐྱེད་པ་ཡིན་ནོ༔ སྤྱིར་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་མ་ལུས་ཀྱི༔ བསྒྲུབ་ཚུལ་དབང་དང་སྒྲུབ་ཁོག་པྲ་ཁྲིད་ལྷའི་ཞལ་ཕྱག་སོགས་འདྲ་མིན་མང་བར་འབྱུང་མོད༔ སྔོན་སྟོན་པ་སྒྱུ་མའི་རྣལ་འབྱོར་ཞེས་བྱ་བས༔ དབང་པོ་རབ་འབྲིང་གི་བློ་ལ་དཔག་སྟེ༔ བསྐྱེད་རིམ་སྒྱུ་མའི་སྤྲུལ་བསྒྱུར་བྱ་བ༔
བརྡ་ཆོས་ཙམ་ལས་མ་གཏོགས༔ དོན་ལ་ཀུན་བཟང་གཞིའི་གནས་ལུགས་འདི༔ ཤེས་རྒྱུད་མ་འཁྲུལ་བའི་ཏིང་ངེ་འཛིན་གཅིག་གིས༔ རིག་པ་དེ་གཙོ་བོར་བཏོན༔ ཅིའྀ་ཕྱིར་ཞེ་ན༔ སྔོན་སྟོན་པ་མཆོག་གི་ཤེས་རྒྱུད་མ་འཁྲུལ་བའི་ཏིང་ངེ་འཛིན་གདེང་གི་མདངས་ལས༔ སྣང་སྲིད་ཀྱི་སྐྱེ་འགྲོ་ལྷ་མི་ཀུན་གྱི་སྤྱོད་འགྲོས་ཤེས་རྒྱུད་ཐམས་ཅད་ཐུགས་དབྱིངས་ལས་འབྱུང་བའི་ཕྱིར༔ དབྱིངས་ཀྱི་གཞི་དེ་ལས་བརྡར་བསྟན་པའི་ཆོས་ཐེག་པ་རིམ་དགུ་ལ༔ ཆ་ལག་མཐའ་ཡས༔ སྤྲོས་པ་གསུངས་ཤིང་ཡི་གེར་བཏབ་པས༔
དེ་རྣམས་ཡང་རོ་གཅིག་པའི་ཕྱིར་ཤར་བའོ༔ དེ་བཞིན་གསང་སྔགས་འདུས་པ་རྣམ་བཞིའི་བརྡ་ཆོས་ཀྱང་༔ གཞི་རོ་གཅིག༔ ལམ་བརྡ་ཆོས༔ ཚད་ཤོག་སེར༔ དོན་གཏེར་ཞེས་པ་ཡང་༔ ནམ་མཁའི་མཐའ་ཟད་པས་གཏེར་གྱི་ཤོག་དྲིལ་བརྡ་གཞི་རྟེན་འབྲེལ་སོགས་ཟད་པར་གྱུར་རོ༔ དེ་བཞིན་བསྒྲུབ་པའི་བསྐྱེད་རྫོགས་ཡི་དམ་ལྷའི་ཞལ་ཕྱག་འགྲུབ་པའི་ཚད༔ མཐར་ཕྱིན་གྱི་རྟགས་རྣམས༔ ཚེ་རབས་སུ་དྲན་པ་མི་བརྗེད་པའི་གཟུངས་ཐོབ་དགོས༔
ཅིའི་ཕྱིར་ཞེ་ན༔ ནམ་མཁའ་གཡའ་དག་སྔ་དྲོ་ཕྱི་རིམ་བཞིན༔ ཉི་ཟླ་གསལ་ཞིང་ཀུན་གཞི་རྣམས་ཀྱང་དྭངས༔ བློ་བུར་ཁུ་རླངས་སྣ་ཚོགས་གཏིབས་པ་ཡིས༔ ཉི་ཟླ་མི་མཐོང་ནམ་མཁའ་དག་ཀྱང་སྒྲིབ༔ ཅེས་པ་ལྟར༔ སྒྲུབ་ཚུལ་དེང་ནས་བཟུང་འཇའ་ལུས་ཕྱིར་མི་ལྡོག་ཅེས་པ༔ བཙན་ས་གསུམ་ཟིན་ཅིང་༔ གཡང་ས་གསུམ་ལ་ཡ་མི་ང་བའི་ཤུགས་ལ་མ་གྱུར་གྱི་བར་དུ་མཚམས་དང་ཚད་ཅེས་བྱ་བ་བཅད་དུ་མེད༔ ཅིའི་ཕྱིར་ཞེ་ན༔
ནམ་མཁའ་ཆེ་ལ་སེམས་ཡང་ཆེ༔ བསྒྲུབ་པ་ཆེ་ལ་འགོག་པ་ཆེ༔ རྣམ་རྟོག་ཆེ་ལ་འཁོར་བ་ཆེ༔ ཞེས་པ་ལྟར༔ གཞི་མ་བཅོས་སོ་མའི་རྣལ་འབྱོར༔ ལམ་མ་བཅོས་སྒྱུ་མའི་རྣལ་འབྱོར༔ དོན་མ་བཅོས་རང་རིག་གི་རྣལ་འབྱོར༔ བློ་མ་བཅོས་དྲན་སྟོང་གི་རྣལ་འབྱོར་ཏེ༔ དེ་བཞིན་དུ༔ བསྒྲུབ་པའི་དུས་སུ༔
འགྲུབ་ཏུ་རེ་བ་དང་༔ མི་འགྲུབ་ཀྱི་དོགས་པ་དང་བྲལ་བར་རང་བབས་ཀྱིས་སྒྲུབས༔ རྟགས་བཟང་པོར་བྱུང་ཡང་དགའ་བྲོད་མེད་ཅིང་༔ ངན་པ་རུ་འདུག་ཀྱང་རྣམ་རྟོག་མི་བྱ༔ རྟགས་བཟང་ངན་ཞེས་པ་ནི༔ ཡེ་ཤེས་ཀྱི་རླུང་དང་ཉོན་མོངས་གི་རླུང་མཐོ་དམན་གྱི་ཚད་ཙམ་ལས༔ དོན་ལ་ཡི་དམ་སྤྲོས་བྲལ་གྱི་རང་བཞིན་ལ༔ བཟང་ངན་གྱི་རྟགས་སུ་མ་གྲུབ་པར་བཤད་ཅིང་༔ དེ་བཞིན་ཕྱིས་འབྱུང་གི་རྗེས་འཇུག་རྣམས་ཀྱང་བསྒྲུབ་ཚུལ་གྱི་ངང་དེ་ལྟར་བསྲིང་དགོས༔ སྒྲུབ་པ་ཕྲན་བུའི་དུས་ཕྱི་ལྷོང་ཆེ་བར་འབྱུང་ཡང་བར་ཆད་མ་ཡིན་པ༔
ངོ་བོ་དེ་ཐོག་ཏུ་ཞོག་དང་རང་སར་ཞི༔ ལམ་དུ་ལྷོངས་ནས་ཅི་ཡང་མི་འབྱུང་པ་ཆོས་ཉིད་ཟད་པའི་ཉམས་ལྟ་བུའོ༔ ས་མ་ཡ༔ དེ་ཡང་སྒྲུབ་པའི་པྲ་ཁྲིད་ནི་གཞུང་ཆེན་མོར་གསལ་ཞིང་༔ འདི་རྒྱུན་ཁྱེར་སྒྲུབ་པའི་ལས་བྱང་ཁོལ་དུ་ཕྱུང་བ་ཡིན་ཏེ༔ བཟློག་པའི་སྐབས་ལྟར་བདག་བསྐྱེད་བྱས་ཀྱང་འཐུས༔ རྒྱུན་ཁྱེར་སྤྲོས་པ་མི་བྱ་ན་རང་ལུས་དཀྱིལ་འཁོར་བྱས་ཀྱང་ཆོག༔ རྒྱུན་གྱི་སྤྲོས་པ་བྱ་ན༔ དཀྱིལ་འཁོར་བྱུང་ན་རབ༔ མ་བྱུང་ན་འབྲུ་ཚོམ་ལྷ་གྲངས་བཀོད༔
དབུས་སུ་བུམ་པ་ཁ་རྒྱན་མགུལ་ཆིངས་ཚང་བའི་ནང་དུ༔ ཆུ་གཙང་རྫས་དང་སྦྱར་བ་སུམ་གཉིས་བཀང་༔ སྟེང་དུ་ཆེ་མཆོག་ཀུན་བཟང་གི་ཙཀླི་གཟུག༔ མདུན་དུ་སྨན་གཏོར་རཀྟ་བཤམ༔ ཕྱི་ནང་མཆོད་རྫས་ཚང་བར་བསགས༔ ཅུང་ཟད་སྤྲོ་ན་བུམ་པའི་གཡས་སུ་བྷནྡྷ་མཚན་ལྡན་རིལ་བུ་ཕབ་རྒྱུན་ལྟར་ཁེངས་པར་བྱ༔ མ་རྙེད་ན་སྐྱེ་བདུན་རིལ་བུ༔ སྟེང་དུ་མེ་ལོང་སིནྡྷུ་རའི་དཀྱིལ་འཁོར་ལ༔ དབུས་སུ་ཧཱུྃ༔ རྩིབས་དྲུག་ཏུ་ ཧ་རི་ནི་ས་སིདྡྷི་ཛཿ
ཞེས་བྲིས་ལ་བཞག༔ བུམ་པའི་གཡོན་དུ་སྐུ་འབག་གམ་མ་འབྱོར་ན༔ རྡོ་རྗེ་ཕུར་པ་བཤམས་ཏེ་རྒྱས་པ་སྒྲུབ་ཁོག་ལྟར་བྱ༔ རྒྱུན་ཁྱེར་བྱེད་ན་སྐྱབས་ཡུལ་སྔོན་དུ་སོང་ནས་དཀར་གཏོར་གཏོང་༔ དེ་ནས་སྐྱབས་ཡུལ་བསྡུས་པ་ནི༔ ན་མོ༔ ཀ་དག་ཀུན་གཞི་སངས་རྒྱས་འོད་མི་འགྱུར༔ མ་འགགས་ཚོགས་དྲུག་ཅིར་སྣང་ཆོས་ཀྱི་སྐུ༔ ཡེངས་མེད་རྩེ་གཅིག་དགེ་འདུན་འདུས་པའི་ཚོགས༔ སྐྱབས་ཡུལ་རང་བྱུང་དེ་བཞིན་སྐྱབས་སུ་གསོལ༔
གཉིས་པ་སེམས་བསྐྱེད་པ་ནི༔ ཧོཿ འཁོར་འདས་བྲལ་བ་སྣོད་བཅུད་དག་པའི་ཞིང་༔ ཀུན་གཞི་མ་བཅོས་ཡེ་ནས་སེམས་བསྐྱེད་བྲལ༔ བློ་འདས་སེམས་ཅན་བདག་གཞན་གཉིས་སུ་མེད༔ དེ་དོན་རིག་པས་ཀུན་གཞིར་སེམས་བསྐྱེད་དོ༔ གསུམ་པ་ཡན་ལག་བདུན་པ་ནི༔ ཧོཿ ཆོས་དབྱིངས་ལྷུན་གྲུབ་དག་པའི་ཞིང་༔ ཀུན་རྒྱུ་བླ་མ་གཤེགས་སུ་གསོལ༔
རྟོག་མེད་ཤེས་པའི་གདན་ལ་བཞུགས༔ ཡེ་གྲོལ་ཁྱོད་ལ་དོན་ཕྱག་འཚལ༔ འགགས་མེད་ཤར་གྲོལ་དབང་པོས་མཆོད༔ ཟང་ཐལ་ཀུན་རིག་ཁྱོད་ལ་བསྟོད༔ དགག་སྒྲུབ་འཛིན་པ་མཐོལ་ལོ་བཤགས༔ ཁྲེགས་ཆོད་ལྟ་བའི་ཆོས་འཁོར་བསྐོར༔ ལྷུན་གྲུབ་བདེ་སྟོང་དགེ་བ་བསྔོ༔ བཞི་པ་བགེགས་གཏོར་གཏོང་བ་ནི༔ ཆུ་གཙང་གིས་བྲན་ལ༔ ཧཱུྃ༔
བདག་ནི་སྐྱེ་མེད་ཧེ་རུ་ཀའི༔ ཐུགས་ལས་སྙིང་རྗེའི་འོད་ཟེར་འཕྲོས༔ རང་བཞིན་ཤུགས་འབྱིན་སྟོབས་བཅུ་ཡིས༔ ཀུན་རྟོག་མ་རིག་གཉིས་འཛིན་བགེགས༔ བདག་འཛིན་གཞོམ་ཕྱིར་མྱུར་དུ་ཁུག༔ ཨོྃ་ཧེ་རུ་ཀ་མ་མ་ཛ་ཛཿ གནོད་བྱེད་དམ་སྲི་ཁུག་ཛཿ ལྔ་པ་བསྐྲད་པ་ནི༔ ཧཱུྃ༔ ང་ནི་གསལ་སྟོང་ཧེ་རུ་ཀས༔
བདག་གཞན་ཕྱེ་བའི་རྣམ་རྟོག་བགེགས༔ རོ་གཅིག་གཏོར་མ་འདི་བཞེས་ལ༔ ཕྱོགས་མེད་ཆོས་སྐུའི་ཀློང་དུ་དེངས༔ ཅི་སྟེ་མི་འགྲོ་ཨ་འཐས་ན༔ ཀུན་རྒྱུ་ཁྲོ་མོས་རིག་རྩལ་བསྐྱེད༔ ཁྲེགས་ཆོད་རྡོ་རྗེའི་མཚོན་ཆར་འབེབ༔ ང་བདག་འགོང་པོ་རྡུལ་ཕྲན་གཏོར༔ དེ་བས་གཉིས་འཛིན་ཕྱིར་དེངས་ཤིག༔ ཨོྃ་ཧེ་རུ་ཀ་ཛྙཱ་ན་བཛྲ་ཧཱུྃ་ཧཱུྃ་ཕཊ྄་ཕཊ྄ཿ གནོད་བྱེད་ཨུ་ཙ་ཏ་ཡ་ཕཊ྄ཿ
དྲུག་པ་སྲུང་འཁོར་བསྒོམ་པ་ནི༔ ཧཱུྃ༔ སྣང་སྲིད་མི་ཤིགས་རྡོ་རྗེའི་མཁའ༔ རང་བྱུང་མེ་ལ་རིག་པའི་རླུང་༔ རྒྱ་ཆད་ཕྱོགས་ལྷུང་བྲལ་བ་ཡི༔ བརྡལ་ཁྱབ་ཆེན་པོར་མཚམས་ཆོད་ཅིག༔ ཨོྃ་བཛྲ་དྷརྨ་ཧོ་ཙཀྲ་རཀྵ་བྷྲཱུྃ༔ བདུན་པ་སྒྲུབ་པའི་དམ་བཅའ་བ་ནི༔ ཧཱུྃ༔ རང་བྱུང་གདོད་ནས་དག་པ་ཡི༔
རང་ཤར་དབྱིངས་ཀྱི་དཀྱིལ་འཁོར་ལྷ༔ རང་གསལ་ལྷུན་གྲུབ་དེ་ལྟ་བུ༔ རང་བྱུང་དེ་བཞིན་མི་གཏོང་བསྒྲུབ༔ ཨོྃ་བཛྲ་ཙིཏྟ་ཧཱུྃ༔ བརྒྱད་པ་མཆོད་རྫས་བྱིན་རླབས་ནི༔ ཧཱུྃ༔ ཕྱི་ཡི་མཆོད་པ་ཚོགས་དྲུག་ལྷ་མོའི་གར༔ རིག་སྟོང་གསལ་སྟོང་བདེ་སྟོང་དེ་བཞིན་དུ༔ མ་བཅོས་སྤྲོས་བྲལ་བརྡ་བཞི་ཡིད་འཕྲོག་གཟུགས༔ ཕྱི་ཡི་མཆོད་པ་ཡེ་ནས་བདུད་རྩིར་གྱུར༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ དགུ་པ་ནང་མཆོད་བྱིན་རླབས་ནི༔ ཧཱུྃ༔ བདེ་བ་ཆེན་པོས་ཡེ་ཤེས་བྷནྡྷ་རུ༔ སྟོང་པ་ཆེན་པོ་བྱང་སེམས་ཧཾ་གྱིས་བསྐྱིལ༔ གསལ་བ་ཆེན་པོས་ཤེས་རབ་བྷནྡྷ་རུ༔ གྲོལ་བ་ཆེན་པོ་ཆགས་མེད་རཀྟས་བཀང་༔ ཨོྃ་སརྦ་པཉྩ་ཨ་མྲྀ་ཏ་རཀྟ་ཨཱཿཧཱུྃ༔ བཅུ་པ་གཏོར་མ་དང་སྦྱོར་མཆོད་བྱིན་གྱིས་བརླབ་པ་ནི༔ ཧཱུྃ༔
འདུས་བྱས་ཕུང་པོ་དག་པའི་གཏོར་གཞོང་དུ༔ ཚོགས་དྲུག་རང་གྲོལ་དཔལ་གྱི་གཏོར་མ་བཙུགས༔ དུག་ལྔ་ཡེ་ཤེས་གཞི་གཅིག་འབྲལ་མེད་སྦྱོར༔ མ་རིག་ང་བདག་བསྒྲལ་བའི་དབང་པོ་སྤུང་༔ ཨོྃ་མ་ཧཱ་བྷ་ལིངྟ་མཱཾ་ས་རཀྟ་གོ་རོ་ཙ་ན་ཨོྃ་ཨཱཿཧཱུྃ༔ བཅུ་གཅིག་པ་བྱིན་དབབ་པ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཀ་དག་རང་རིག་བླ་མས་བྱིན་ཕོབ་ཅིག༔ རྩལ་སྣང་མ་འགགས་ཟང་ཐལ་ཕོ་བྲང་ནས༔
ཡེ་ཤེས་ལྔ་ལྡན་ཡི་དམ་བྱིན་ཕོབ་ཅིག༔ གང་ཡང་མ་ཆགས་དྲན་རྫོགས་ཕོ་བྲང་ནས༔ ཐམས་ཅད་སྐྱེད་གཞི་མཁའ་འགྲོས་བྱིན་ཕོབ་ཅིག༔ ཆོས་སྐུ་བླ་མའི་བྱིན་རླབས་ཐིབས་སེ་ཐིབ༔ ལྔ་ལྡན་ཡི་དམ་ལྷ་ཚོགས་སྤུངས་སེ་སྤུང་༔ དམ་ཚིག་མ་དང་མཁའ་འགྲོ་ཤ་ར་ར༔ གནས་འདིར་བྱིན་ཕོབ་འོད་གསལ་དབྱིངས་ལྟ་བུར༔ ཀློང་ཡངས་མ་འགགས་རྩལ་ལྔའི་འོད་ཟེར་གྱིས༔ གཤིས་ལུགས་ལྟ་བ་འཇའ་ཚོན་སྤྲིན་ཕུང་གཏིབས༔ བྱིན་ཆེན་ཕོབ་ལ་དབང་ཆེན་མྱུར་དུ་བསྐུར༔
ཨོྃ་བཛྲ་ས་མཱ་ཡ་ཨ་བེ་ཤ་ཡ་ཕཻཾ་ཕཻཾ་ཛ་ཛཿ བཅུ་གཉིས་པ་བརྡ་སྒོ་དབྱེ་བ་ནི༔ ཧོཿ ཡེ་ནས་ཆོས་སྐུ་ཉོན་མོངས་བྲལ༔ སངས་རྒྱས་སེམས་ཅན་ཀུན་གཞི་གཅིག༔ མ་དག་འཁྲུལ་རྒྱུན་སྒོ་བཅད་ནས༔ དེ་དོན་རིག་པའི་བརྡ་སྒོ་ཕྱེས༔ ཨོྃ་བཛྲ་པྲ་བེ་ཤ་ཡ་ཕཊ྄ཿ བཅུ་གསུམ་བརྡས་བརྒྱན་པ་ནི༔ ཧཱུྃ༔
ཀུན་གཞི་ལྟ་བའི་ལྷ་ཞལ་མཇལ༔ རྟོག་མེད་རིག་པས་བརྡ་ཕྱག་འཚལ༔ རྟག་ཆད་བྲལ་བའི་བརྡས་མཆོད་བསྟོད༔ ཀློང་ཡངས་ཤུགས་འབྱུང་བརྡ་ཡིས་བཤགས༔ ཨོྃ་བཛྲ་ས་མ་ཡ་ཤུདྡྷེ་ཨཱཿ དེ་ནས་ཏིང་འཛིན་རྣམ་གསུམ་སྟེ༔ དང་པོ་ཁྱབ་པ་གཞིའི་ཏིང་འཛིན་ནི༔ ཧཱུྃ༔ སྨྲ་བརྗོད་བྲལ་བ་སྟོང་པའི་གཞི༔ ཁྱབ་བརྡལ་ངང་ལ་ལྷུན་གྱིས་གནས༔
རྒྱ་ཆད་ཕྱོགས་ལྷུང་སྤུ་རིས་བྲལ༔ ཀུན་ཏུ་བཟང་པོས་དེ་ལྟར་སྨྲ༔ ཨོྃ་དྷརྨ་ཛྙཱ་ན་ཙིཏྟ་ཧཱུྃ༔ གཉིས་པ་ཀུན་སྣང་ལས་ཀྱི་ཏིང་འཛིན་ནི༔ ཧཱུྃ༔ ཡིད་ཀྱི་རྟོག་པ་ཕྲ་མོ་ལ༔ མ་འགགས་རྩལ་སྣང་ལམ་གྱིས་ཤར༔ ང་འམ་གཞན་ཞེས་ཕྲ་མོར་འཛིན༔ གཉིས་བརྟགས་རླུང་གིས་རང་བཞིན་བསྐྱེད༔ ཨོྃ་བཛྲ་དྷརྨ་ཧྲཱི་ཏ་ཨཱཿ
གསུམ་པ་རྒྱུའི་ཏིང་འཛིན་ནི༔ ཧཱུྃ༔ ཀུན་སྣང་འཛིན་པའི་ས་བོན་ལས༔ རྟེན་འབྲེལ་རྒྱུ་ཡི་ཡི་གེ་ཤར༔ གནས་འགྱུར་ཕྱག་མཚན་སྣང་ཞིང་སྟོང་༔ གཞལ་ཡས་རང་བྱུང་དེ་བཞིན་གསལ༔ ཨོྃ་ཛྲ་དྷརྨ་བྷྲཱུྃ་ཛྙཱ་ན་ཧཱུྃ༔
བཞི་པ་འབྱུང་ལྔའི་ས་བོན་ནི༔ ཧཱུྃ༔ རང་ཤར་ནམ་མཁའི་ཡིག་འབྲུ་ནི༔
ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ དེ་ལས་འབྱུང་བ་རིམ་པ་བཞིན༔ ཕོ་བྲང་གཞལ་ཡས་ཆེན་པོར་བསྒོམ༔ ཨོྃ་བཛྲ་བྷྲཱུྃ་ས་མ་ཡ་ཧཱུྃ༔ ལྔ་པ་འབྱུང་བ་རིམ་བརྩེགས་ནི༔ ཧཱུྃ༔ ཨེ་ལས་ནམ་མཁའ་མཐིང་ནག་ཀློང་༔ ཡྃ་ལས་རླུང་གི་རྒྱ་གྲམ་ཆགས༔ རྃ་ལས་བསྐལ་པའི་མེ་རི་འབར༔ ཁྃ་ལས་འབྱུང་བའི་རཀྟ་འཁྲུགས༔
སུྃ་ལས་དབང་ཆེན་ས་གཞི་བརྗིད༔ ཀེཾ་ལས་ཀེང་རུས་རི་རབ་མཁར༔ བྷྲཱུྃ་ལས་རྡོ་རྗེའི་གཞལ་ཡས་གསལ༔ ཨོྃ་བྷྲཱུྃ་ཛྙཱ་ན་ཨ་བྷྲཱུྃ་ཙནྡྲ་མཎྜ་ལ༔ མ་སཱུརྻ་མཎྜ་ལ༔ རུ་ཏྲ་ཏི་ར་བཾ༔ སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ༔ དྲུག་པ་གཞལ་ཡས་ལྷ་བསྐྱེད་པ་ནི༔ ཧཱུྃ༔
རང་བྱུང་དུར་ཁྲོད་ཨེ་ཡི་ཕོ་བྲང་ནི༔ རྡོ་རྗེའི་རྨང་གཞི་མི་ཤིགས་རང་བཞིན་ཅན༔ གྲུ་བཞི་སྒོ་བཞི་རྩིག་པ་སྣ་ལྔ་མཛེས༔ འདོད་སྣམ་ཕ་གུ་དྲྭ་བ་ཤར་བུ་སྟེ༔ མདའ་ཡབ་ཁ་བད་ཐོད་པ་སྐམ་རློན་ལྡན༔ ལྷ་བརྒྱད་གདུང་མ་ཀླུ་བརྒྱད་ཀ་བ་སྟེ༔ ཀ་གདན་རུ་ཏྲ་བམ་རོས་འཁུན་པ་ལྡིར༔ ནང་རྣམས་ཐམས་ཅད་རྒྱན་དར་ཕུན་སུམ་ཚོགས༔ ཞིང་ཆེན་གཡང་གཞི་ཐོག་སྟེང་ཁྱབ་པར་བཀབ༔ སྦྲུལ་ནག་ཕོ་མོའི་དྲལ་ལྕམ་ཟ་ར་ཚགས༔
རྟ་བབས་རིམ་བཞིར་རི་དྭགས་ཆོས་སྒྲ་ཉན༔ ཉི་ཟླ་ནོར་བུ་རིན་ཆེན་ཏོག་གིས་མཛེས༔ ཕྱོགས་བཞིར་རྒྱལ་མཚན་ཞིང་གི་གཡང་གཞི་ཕྱར༔ ཐོད་པའི་ཏོག་དང་རིན་ཆེན་དུ་མས་མཛེས༔ དབུས་སུ་སྣ་ཚོགས་པདྨ་རིན་ཆེན་ཏོག༔ ཕྱི་རོལ་པད་ཕྲེང་དུར་ཁྲོད་རྡོ་རྭ་དང་༔ མཚོན་ཆ་སྣ་ཚོགས་མེ་རི་དམར་ནག་གུར༔ གཏེར་བུམ་བཞི་དང་ཕྱི་ནང་དཀྱིལ་འཁོར་ནི༔ མ་བཅོས་ཟང་ཐལ་ཀློང་ཡངས་གསལ་སྟོང་བསྒོམ༔ ནང་དབུས་ཟླ་གམ་མཐིང་ནག་སྒོ་གཅིག་པ༔
པདྨ་ཉི་ཟླ་བྱོལ་སོང་གཙོ་བརྒྱད་སྟེང་༔ རང་བྱུང་ཆེ་མཆོག་དཔལ་ཆེན་ཧེ་རུ་ཀཿ སྐུ་མདོག་སྨུག་ནག་དབུ་དགུ་ཤིན་ཏུ་ཁྲོ༔ ཞལ་གདངས་ལྗགས་འདྲིལ་རྣོ་དབལ་སྒྲོལ་མཆེ་གཙིགས༔ སྤྱན་རྩ་སྡང་མིག་འཁྱིལ་ཞིང་སྨ་ར་འབར༔ དབུ་སྐྲ་ཁམ་ནག་ཐོད་པའི་ཕྲེང་བས་བརྒྱན༔ དར་ནག་ཅོད་པན་སྦྲུལ་ནག་ཆིངས་རྒྱན་འཁྱུགས༔ གཡས་པ་དགུ་ན་གནམ་ལྕགས་རྡོ་རྗེ་གདེངས༔ གཡོན་པ་དགུ་ན་བྷནྡྷ་དམར་གྱིས་བཀང་༔ ཞིང་གླང་སྟོད་གཡོགས་སྒྲོ་གཤོག་མཁའ་ལ་བགྲད༔
ཁྲག་ཞགས་ཐིག་ལེ་ཐལ་ཆེན་ཚོམ་བུས་བརྒྱན༔ ཐོད་ཕྲེང་རུས་རྒྱན་ཆུ་སྲིན་སྟག་ཤམ་བརྗིད༔ ཡན་ལག་ལྷུ་ཚིགས་སྦྲུལ་རིགས་སྦལ་སྦྲུལ་བརྒྱན༔ ཞབས་བརྒྱད་བརྐྱང་བསྐུམ་དོར་སྟབས་གླིང་བཞི་མནན༔ ཐུགས་ཀར་པདྨ་ཟླ་གདན་ཐིག་ལེའི་དབུས༔ ཀུན་བཟང་མཐིང་ནག་བཟང་མོ་དཀར་གསལ་འཁྱུད༔ བདེ་སྟོང་སྐྱིལ་ཀྲུང་ཕྱག་གཉིས་ཐབས་ཤེས་བསྣོལ༔ དེ་ཡི་ཐུགས་ཀར་ནཱ་ད་གསལ་སྟོང་ཀློང་༔ ཏིང་འཛིན་སེམས་དཔའ་དཀར་གསལ་མཉམ་བཞག་ཅན༔ ཤེས་རབ་དམར་མོ་རྩ་ཡི་རྣམ་པར་བཞུགས༔
དེ་ཡི་ཐུགས་ཀར་ཧཱུྃ་ལྗང་སྤུས་བྲིས་ཙམ༔ རང་སྒྲ་དང་བཅས་མི་ཤིགས་ལམ་གྱིས་གསལ༔ ཡུམ་མཆོག་གནམ་ཞལ་དབྱིངས་ཕྱུག་སྐུ་ལ་འཁྲིལ༔ ཞལ་གསུམ་གདང་ཞིང་ལྗགས་འདྲིལ་མཆེ་བ་གཙིགས༔ སྤྱན་རྩ་འཁྲུག་ཅིང་དབུ་སྐྲ་ཐོད་སྐམ་བརྒྱན༔ གཡས་གསུམ་གྲི་གུག་གཡོན་གསུམ་དུང་དམར་སྟོབ༔ གཟིག་ཤམ་ལ་སོགས་དུར་ཁྲོད་ཆས་བརྒྱད་རྫོགས༔ ཟུང་འཇུག་བདེ་སྟོང་ཞབས་བཞི་ཡབ་ལ་འཁྲིལ༔ མི་བཟད་མེ་རི་སྨུག་ནག་ཀློང་དུ་གསལ༔ ཨོྃ་བཛྲ་ཀྲོ་ཏ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊ྄ཿ
ཨོྃ་མ་ཧཱ་ཀྲོ་ཏི་ཤྭ་རི་སཏྭཾ༔ ཧཱུྃ༔ ཤར་ཕྱོགས་དུར་ཁྲོད་ཟླ་གམ་མེ་དཔུང་ཀློང་༔ ཐུགས་ཀྱི་ལྷ་མཆོག་བཛྲ་ཧེ་རུ་ཀཿ མཐིང་ནག་དཀར་དམར་ཁྲོ་ཞིང་དུར་ཁྲོད་ཆས༔ གཡས་གསུམ་རྡོ་རྗེ་ཁ་ཊྭཱཾ་རྔེའུ་ཆུང་དང་༔ གཡོན་གསུམ་དྲིལ་བུ་བྷན་དམར་རྒྱུ་ཞགས་འཛིན༔ སྒྲོ་གཤོག་བརྒྱངས་ཤིང་ཀྲོ་ཏི་ཤྭ་རིར་འཁྱུད༔ ཡང་དག་ལྷ་ཚོགས་དྲན་རྫོགས་ཝལ་གྱིས་གསལ༔ ཨོྃ་བཛྲ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ
ཧཱུྃ༔ ལྷོ་ཕྱོགས་དུར་ཁྲོད་ཟླ་གམ་མེ་དཔུང་ཀློང་༔ སྐུ་ཡི་བདག་ཉིད་འཇམ་དཔལ་གཤིན་རྗེའི་གཤེད༔ སེར་ནག་དཀར་དམར་ཞལ་གསུམ་ཁྲོ་ཞིང་གཏུམ༔ དུར་ཁྲོད་ཆས་ལྡན་སྒྲོ་གཤོག་མཁའ་ལ་བརྒྱངས༔ གཡས་གསུམ་བེ་ཅོན་རལ་གྲི་དགྲ་སཏྭ་དང་༔ གཡོན་གསུམ་བྷན་དམར་སྡིགས་མཛུབ་མདུང་ཐུང་བསྣམས༔ བྷེ་ཏ་ཟ་བྱེད་ཡུམ་འཁྲིལ་གར་དགུ་ལྡན༔ སྐུ་ཡི་ལྷ་ཚོགས་དྲན་རྫོགས་ཝལ་གྱིས་གསལ༔ ཨོྃ་བཛྲ་ཡ་མཱནྟ་ཀ་ཧཱུྃ་ཕཊ྄ཿ
ཧཱུྃ༔ ནུབ་ཕྱོགས་དུར་ཁྲོད་ཟླ་གམ་མེ་དཔུང་ཀློང་༔ གསུང་གི་དབང་མཆོག་པདྨ་ཧེ་རུ་ཀཿ དཀར་དམར་མཐིང་ཞལ་ཁྲོ་གཏུམ་དུར་ཁྲོད་ཆས༔ གཡས་གསུམ་རྡོ་རྗེ་ཁ་ཊྭཱཾ་སྦྲུལ་ཞགས་དང་༔ གཡོན་གསུམ་དྲིལ་བུ་བྷན་དམར་ལྕགས་སྒྲོག་བསྣམས༔ སྒྲོ་གཤོག་བརྒྱངས་ཤིང་གཟི་ལྡན་སྐུ་ལ་འཁྲིལ༔ གསུང་མཆོག་ལྷ་ཚོགས་དྲན་རྫོགས་ཝལ་གྱིས་གསལ༔ ཨོྃ་བཛྲ་ཀྲོ་ཏ་ཧ་ཡ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ༔
བྱང་ཕྱོགས་དུར་ཁྲོད་ཟླ་གམ་མེ་དཔུང་ཀློང་༔ ཕྲིན་ལས་བདག་ཉིད་རྡོ་རྗེ་གཞོན་ནུའི་སྐུ༔ མཐིང་ཁ་དཀར་དམར་ཁྲོ་གཏུམ་སྒྲོ་གཤོག་བརྒྱངས༔ གཡས་གཉིས་རྡོ་རྗེ་རྩེ་དགུ་རྩེ་ལྔ་གདེང་༔ གཡོན་གཉིས་མེ་དཔུང་ཁ་ཊྭཱཾ་དུར་ཁྲོད་ཆས༔ མཐའ་གཉིས་སྲིད་པའི་རི་རབ་ཕུར་བུ་བསྒྲིལ༔ འཁོར་ལོ་རྒྱས་འདེབས་ཡུམ་འཁྱུད་བརྗིད་པའི་ཉམས༔ ཕྲིན་ལས་ལྷ་ཚོགས་དྲན་རྫོགས་ཝལ་གྱིས་གསལ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ ཧཱུྃ༔
ཤར་ལྷོའི་དུར་ཁྲོད་ཟླ་གམ་མེ་དཔུང་ཀློང་༔ ཡོན་ཏན་བདག་ཉིད་རྦོད་གཏོང་ཧེ་རུ་ཀཿ ལྗང་ནག་དཀར་དམར་ཁྲོ་ཞིང་དུར་ཁྲོད་ཆས༔ ཕྱག་གཡས་རྡོ་རྗེ་ཁྱུང་དང་སྦྲུལ་ཞགས་བསྣམས༔ གཡོན་པས་བྷནྡྷ་དམར་ཞིང་དབྱུག་གུ་འཛིན༔ སྒྲོ་གཤོག་བརྒྱངས་ཤིང་ཉིད་ཞི་སྐུ་ལ་འཁྲིལ༔ ཡོན་ཏན་ལྷ་ཚོགས་དྲན་རྫོགས་ཝལ་གྱིས་གསལ༔ ཨོྃ་གྷུ་ཡ་ཛྙཱ་ན་ཤྲཱི་ཧེ་རུ་ཀ་ཀྲོ་ཏི་ཤྭ་རི་སཏྭཾ༔ མ་མ་ཡོ་གི་ནི་ཧཱུྃ་ཕཊ྄ཿ ཧཱུྃ༔
ལྷོ་ནུབ་དུར་ཁྲོད་ཟླ་གདན་མེ་དཔུང་ཀློང་༔ ཆེ་མཆོག་དྲག་པོ་ཁྲག་འཐུང་ཐོད་ཕྲེང་རྩལ༔ དམར་དཀར་སྔོ་ལ་ཁྲོ་ཞིང་དུར་ཁྲོད་ཆས༔ གཡས་གསུམ་གྲི་གུག་རྡོ་རྗེ་རལ་གྲི་བསྣམས༔ གཡོན་གསུམ་ཐོད་ཁྲག་ཁ་ཊྭཱཾ་ལྕགས་སྡིག་འཛིན༔ ཁྲོ་མོ་ཡུམ་འཁྱུད་སྒྲོ་གཤོག་མཁའ་ལ་བགྲད༔ དྲག་པོ་ཐོད་ཕྲེང་ལྷ་ཚོགས་ཝལ་གྱིས་གསལ༔ ཨོྃ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ ཧཱུྃ༔ ནུབ་བྱང་དུར་ཁྲོད་ཟླ་གམ་མེ་དཔུང་ཀློང་༔
གཉིས་མེད་ཁྲོ་བོ་འཇིག་རྟེན་ཧེ་རུ་ཀཿ དུད་ཁ་དཀར་དམར་ཁྲོ་ཞིང་དུར་ཁྲོད་ཆས༔ གཡས་གསུམ་རྡོ་རྗེ་དྲེགས་པ་ལྷ་བརྒྱད་མགོ༔ གཡོན་གསུམ་བྷན་དམར་གདུག་པ་ཀླུ་བརྒྱད་མགོ༔ སྒྲོ་གཤོག་བརྒྱངས་ཤིང་འབྱུང་བཞིའི་བདག་མོར་འཁྲིལ༔ འཇིག་རྟེན་ལྷ་ཚོགས་དྲན་རྫོགས་ཝལ་གྱིས་གསལ༔ ཨོྃ་བཛྲ་ཙཎྜ་སརྦ་དུཥྚཱཾ་ཧཱུྃ་ཕཊ྄ཿ ཧཱུྃ༔ བྱང་ཤར་དུར་ཁྲོད་ཟླ་གམ་མེ་དཔུང་ཀློང་༔ ཡང་སྤྲུལ་ཁྲོ་རྒྱལ་ཁྲག་འཐུང་དམོད་པའི་སྐུ༔
ནག་དཀར་དམར་ལ་ཁྲོ་གཏུམ་དུར་ཁྲོད་ཆས༔ གཡས་གསུམ་གྲི་གུག་ལྷ་བརྒྱད་ཙིཏྟ་བསྣམས༔ གཡོན་གསུམ་ཐོད་ཁྲག་ཀླུ་བརྒྱད་ཙིཏྟ་དམར༔ སྤྱི་འདུལ་ཡུམ་འཁྲིལ་སྒྲོ་གཤོག་མཁའ་ལ་བགྲད༔ དམོད་པ་དྲག་སྔགས་ལྷ་ཚོགས་ཝལ་གྱིས་གསལ༔ ཨོྃ་སརྦ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ ཧཱུྃ༔ ལྷོ་ནུབ་བྱང་ཤར་སྒོ་བཞིར་རིམ་པ་བཞིན༔ སེང་གདོང་སྟག་གདོང་ཕག་གདོང་དོམ་གདོང་མ༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཛིན༔
དུར་ཁྲོད་ཆས་ལྡན་གར་དགུ་དགྱེས་པའི་ཉམས༔ ཕྱི་ནང་དཀྱིལ་འཁོར་གསང་བ་ཟིལ་གནོན་ལྷ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་བཛྲ་ཨངྐུ་ཤ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གནྡྷེ་ཧོཿ དེ་ནས་ཁྱུང་བསྐྱེད་པ་ནི༔ ཧཱུྃ༔ སྐུ་གསུང་ཐུགས་ཡོན་ཕྲིན་ལས་ཀྱི༔
སྤྲུལ་པའི་བྱ་ཁྱུང་དགུ་རྣམས་ནི༔ རྭ་གཟེངས་མཆུ་བརྡར་སྡེར་གཤོག་བགྲད༔ དུག་སྦྲུལ་གསོལ་ཞིང་གདོལ་པ་འཛིན༔ མེ་རི་དམར་ནག་ཀློང་དུ་གསལ༔ ཨོྃ་ཁྲོྃ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་རང་བཞིན་གྱི་གནས་ནས༔ བཀའ་བརྒྱད་གསང་བའི་ལྷ་ཚོགས་སྤྱན་དྲངས༔ ཨོྃ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཨ་བེ་ཤ་ཡ་ཛ་ཛཿ དང་པོ་སྤྱན་འདྲེན་པ་ནི༔
ཧཱུྃ༔ ཆོས་དབྱིངས་ལྷུན་གྲུབ་རང་བྱུང་ཨེ་ཡི་ཀློང་༔ སྐུ་གསུང་ཐུགས་ཡོན་འདུས་པའི་གནས་མཆོག་ནས༔ ཆེ་མཆོག་ཞི་ཁྲོའི་ལྷ་ཚོགས་གཤེགས་སུ་གསོལ༔ འཇམ་དཔལ་སྐུ་ཡི་ལྷ་ཚོགས་གཤེགས་སུ་གསོལ༔ པདྨ་གསུང་གི་ལྷ་ཚོགས་གཤེགས་སུ་གསོལ༔ ཡང་དག་ཐུགས་ཀྱི་ལྷ་ཚོགས་གཤེགས་སུ་གསོལ༔ ཡོན་ཏན་མ་མོའི་ལྷ་ཚོགས་གཤེགས་སུ་གསོལ༔ ཕུར་པ་ཕྲིན་ལས་ལྷ་ཚོགས་གཤེགས་སུ་གསོལ༔ ཐོད་ཕྲེང་དྲག་པོའི་ལྷ་ཚོགས་གཤེགས་སུ་གསོལ༔
འཇིག་རྟེན་མཆོད་བསྟོད་ལྷ་ཚོགས་གཤེགས་སུ་གསོལ༔ དམོད་པ་དྲག་སྔགས་ལྷ་ཚོགས་གཤེགས་སུ་གསོལ༔ ཡེ་ཤེས་ཁྱུང་གི་ལྷ་ཚོགས་གཤེགས་སུ་གསོལ༔ ཕྱི་ནང་བཀའ་སྡོད་སྒོ་སྐྱོང་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ གཉིས་པ་བཞུགས་སུ་གསོལ་བ་ནི༔ ཧཱུྃ༔ རྟོག་མེད་ཡེ་ཤེས་དུར་ཁྲོད་གསང་བའི་དབྱིངས༔ ལྷུན་གྲུབ་དགའ་སྟོན་སྐྱོན་བྲལ་པད་ཟླ་ཉི༔
མི་ཤིགས་རྡོ་རྗེ་བདེ་བའི་ཁྲི་སྟེང་དུ༔ ཉོན་མོངས་རླུང་གིས་མི་བསྐྱོད་བརྟན་པར་བཞུགས༔ ཨོྃ་བཛྲ་ས་མ་ཡ་ཏིཥྛ་ལྷན༔ གསུམ་པ་ཕྱག་འཚལ་བ་ནི༔ ཧཱུྃ༔ རང་བྱུང་ལྷུན་གྲུབ་སྤྲོས་པའི་མཐའ་བྲལ་ཡང་༔ འགྲོ་བའི་ཡིད་སྣང་ཞི་ཁྲོའི་གར་བསྒྱུར་བ༔ སྐུ་གསུང་ཐུགས་ཡོན་ཕྲིན་ལས་འདུས་པའི་དཔལ༔ གསང་བ་ཟིལ་གནོན་ལྷ་ལ་ཕྱག་འཚལ་བསྟོད༔ ཨོྃ་ན་མོ་པུ་རུ་ཤ་ཡ་ཧོཿ
བཞི་པ་མཆོད་པ་འབུལ་བ་ནི༔ ཧཱུྃ༔ མེ་ཏོག་བདུག་སྤོས་མར་མེ་དྲི་ཆབ་མ༔ ཞལ་ཟས་རོལ་མོ་གཟུགས་སྒྲ་དྲི་རོ་རེག༔ སྤྱན་གཟིགས་བཀོད་པ་སྤྲིན་ལྟར་གཏིབས་པ་འདི༔ གསང་བ་ཟིལ་གནོན་དཀྱིལ་འཁོར་ལྷ་ལ་འབུལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ལྔ་པ་ཕྱག་རྒྱ་གར་གྱི་མཆོད་པ་འབུལ་བ་ནི༔ ཧཱུྃ༔ ཤེས་རབ་མཁའ་ལ་བདེ་བའི་རྡོ་རྗེ་ཡིས༔
སྲུབ་སྐྱེད་སྤེལ་བའི་ཕྱག་རྒྱའི་འཁྲུལ་འཁོར་གྱིས༔ ལེགས་བསྒྱུར་གར་དང་གླུ་དབྱངས་རོལ་པའི་རྩེད༔ གསང་བ་ཟིལ་གནོན་དཀྱིལ་འཁོར་ལྷ་ལ་འབུལ༔ ཨོྃ་བཛྲ་པདྨ་ཀུནྡྷ་རཀྟ་ནཱིརྟི་གཱིརྟི་ཨཱཿཧཱུྃ༔ དྲུག་པ་སྨན་མཆོད་འབུལ་བ་ནི༔ ཧཱུྃ༔ བྷནྡྷ་ལྕང་ལོ་མཚན་ལྡན་ཡངས་པའི་ནང་༔ དྲི་མཆོག་སྣ་ཚོགས་ཤ་ཆེན་རྫས་ཀྱིས་སྦྱོར༔ འཆི་མེད་རང་བྱུང་རྣམ་དག་བདུད་རྩི་འདི༔ གསང་བ་ཟིལ་གནོན་དཀྱིལ་འཁོར་ལྷ་ལ་འབུལ༔
ཨོྃ་མ་ཧཱ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ བདུན་པ་སྒྲོལ་མཆོད་གཏོར་མ་འབུལ་བ་ནི༔ ཧཱུྃ༔ གཏོར་སྣོད་ཡངས་པར་ཉི་ཟླའི་བྷནྡྷ་རུ༔ རི་རབ་གླིང་བཞི་སྣོད་བཅུད་གཏོར་མར་བཤམས༔ དུག་ལྔ་རུ་ཏྲ་བསྒྲལ་བའི་དབང་པོས་བརྒྱན༔ གསང་བ་ཟིལ་གནོན་དཀྱིལ་འཁོར་ལྷ་ལ་འབུལ༔ ཨོྃ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་རི་ནི་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ཁཱ་ཧི༔ བརྒྱད་པ་རཀྟའི་མཆོད་པ་འབུལ་བ་ནི༔ ཧཱུྃ༔
དབྱིངས་ཕྱུག་བཟང་མོའི་གསང་བའི་མཁའ་ལམ་ནས༔ རྡོ་རྗེ་རླུང་གི་སྤྱོད་པས་རཀྟ་བབས༔ དུང་ཆེན་སྣོད་དུ་རྦ་རླབས་ཆི་ལི་ལི༔ གསང་བ་ཟིལ་གནོན་དཀྱིལ་འཁོར་ལྷ་ལ་འབུལ༔ ཨོྃ་མ་ཧཱ་རཀྟ་ཛྭ་ལ་མཎྜལ་ཧཱུྃ་ཧྲཱིཿཋཿཁ་ཁ་ཁཱ་ཧི༔ དགུ་པ་བསྟོད་པ་བྱ་བ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ འཇིགས་བྱེད་ཆེ་མཆོག་ཁྲག་འཐུང་ཧེ་རུ་ཀཿ ཆོས་སྐུའི་རང་བཞིན་སྐུ་མདོག་སྨུག་ནག་འབར༔
ཐེག་པ་རིམ་དགུ་ཁྲོ་ཞལ་རྔམ་ཞིང་འཇིགས༔ དབུ་སྐྲ་བསིག་ཅིང་ཚྭ་ཚྭས་སྣང་སྲིད་སྔངས༔ གཡས་དགུ་ཐབས་ཀྱི་རྡོ་རྗེས་ཕོ་རྒྱུད་འདུལ༔ གཡོན་དགུ་ཤེས་རབ་བྷན་དམར་མོ་རྒྱུད་སྡུད༔ རྡོ་རྗེའི་སྒྲོ་གཤོག་དུག་ལྔ་དབྱིངས་སུ་སྒྲོལ༔ དུར་ཁྲོད་ཆས་ཀྱིས་སྣང་སྲིད་བྱད་ཁ་ཟློག༔ རྣམ་ཤེས་ཚོགས་བརྒྱད་རྣམ་དག་ཞབས་འགྱིང་ཐབས༔ སེམས་ཅན་འདྲེན་ཕྱིར་བྱོལ་སོང་གཙོ་བརྒྱད་མནན༔ སྟོང་ཉིད་དོན་ལྡན་ཐུགས་ཀར་སེམས་དཔའ་གསུམ༔ ཟིལ་གནོན་ཆེ་མཆོག་ཁྲག་འཐུང་ཁྲོ་བོར་བསྟོད༔
ཧཱུྃ༔ གསང་པའི་ཡུམ་མཆོག་དབྱིངས་ཕྱུག་གནམ་ཞལ་མ༔ ཤེས་རབ་རང་བཞིན་གསལ་འཚེར་ཁྲོ་ལ་ཆགས༔ རྩ་གསུམ་མཚོན་ཕྱིར་ཞལ་གསུམ་དཀར་མཐིང་དམར༔ རྣམ་རྟོག་ཚར་གཅོད་གཡས་གསུམ་གྲི་གུག་གདེང་༔ དུག་ལྔ་གཞོམ་ཕྱིར་བྷན་དམར་ཡབ་ལ་སྟོབ༔ ཕར་ཕྱིན་དྲུག་ལྡན་དུར་ཁྲོད་ཆས་ཀྱིས་བརྒྱན༔ བདེ་སྟོང་བསྐུལ་ཕྱིར་ཞབས་གཉིས་ཡབ་ལ་འཁྲིལ༔ ལོག་ལྟ་ཚར་གཅོད་མེ་རི་སྨུག་ནག་འབར༔ ཡུམ་ཆེན་ཁྲོ་མོའི་སྐུ་ལ་ཕྱག་འཚལ་བསྟོད༔
ཧཱུྃ༔ དཔལ་ཆེན་ཁྲོ་རྒྱལ་ཡང་དག་ཧེ་རུ་ཀཿ མཐིང་ནག་སྐུར་སྟོན་སྐྱེ་མེད་ཧཱུྃ་སྒྲ་སྒྲོག༔ ཕྱག་དྲུག་མཚོན་ཆས་མ་དག་འཁྲུལ་རྒྱུན་གཅོད༔ སྒྲོ་གཤོག་གདེང་ཞིང་སྟོང་ཉིད་དོན་དང་ལྡན༔ ས་བཅུ་རྫོགས་ཕྱིར་དཔའ་བོའི་ཆས་བཅུས་བརྒྱན༔ ཚད་མེད་བཞི་ལྡན་ཞབས་བཞི་དོར་སྟབས་བགྲད༔ བདེ་ཆེན་ཡུམ་མཆོག་ཀྲོ་ཏི་ཤྭ་རིར་འཁྱུད༔ གྲི་གུག་འཛིན་ཅིང་ཐོད་ཁྲག་ཡབ་ལ་སྟོབ༔ ཡང་དག་ཐུགས་ཀྱི་ལྷ་ཚོགས་རྣམས་ལ་བསྟོད༔
ཧཱུྃ༔ དཔལ་ཆེན་ཁྲོ་རྒྱལ་འཇམ་དཔལ་གཤིན་རྗེའི་གཤེད༔ རྒྱས་པའི་དབང་ཕྱུག་སྐུ་མདོག་སེར་ནག་རྔམ༔ ཕྱག་དྲུག་མཚོན་གྱིས་ལོག་རྟོག་བག་ཆགས་འཇོམས༔ རྫུ་འཕྲུལ་སྒྲོ་གཤོག་བརྒྱང་ཞིང་རྦོད་གཏོང་འདུལ༔ དུར་ཁྲོད་མངའ་སྒྱུར་ཆས་བཅུ་སྐུ་ལ་མཛེས༔ བདུད་བཞི་ཚར་གཅོད་ཞབས་བཞི་དོར་སྟབས་བགྲད༔ བྷེ་ཏ་ཡུམ་འཁྱུད་སྤྲུལ་པའི་ཁྲོ་ཚོགས་འགྱེད༔ གྲི་ཐོད་འཛིན་ཅིང་ཞབས་གཉིས་བདེ་སྟོང་འཁྲིལ༔ འཇམ་དཔལ་སྐུ་ཡི་ལྷ་ཚོགས་རྣམས་ལ་བསྟོད༔
ཧཱུྃ༔ གསུང་གི་དབང་ཕྱུག་ཧྱ་གྷྲྀ་ཝའི་སྐུ༔ དམར་ནག་དབང་ལྡན་ལོག་ལྟ་དབྱིངས་སུ་སྒྲོལ༔ ཕྱག་དྲུག་མཚོན་ཆས་བགེགས་ཚོགས་གདོན་ལ་འདེབས༔ སྒྲོ་གཤོག་བརྒྱང་ཞིང་བར་སྣང་འབྱུང་པོ་འདུལ༔ དུར་ཁྲོད་ཆས་ལྡན་གར་དགུའི་གཟི་བྱིན་འབར༔ གྲོལ་བཞིའི་ལམ་སྟོན་ཞབས་འདོར་བམ་ཆེན་བརྫིས༔ པདྨ་གཟི་ལྡན་གཏུམ་མོ་ཚེ་བདག་དབང་༔ གྲི་ཐོད་འཛིན་ཅིང་ཞབས་འཁྲིལ་སྟོབས་བཅུ་བརྗིད༔ པདྨ་གསུང་གི་ལྷ་ཚོགས་རྣམས་ལ་བསྟོད༔
ཧཱུྃ༔ དཔལ་ཆེན་ཁྲོ་རྒྱལ་བཛྲ་ཀཱི་ལ་ཡ༔ ཆོས་སྐུའི་བཞིན་མདངས་མཐིང་ནག་སྐྱེ་འཆི་གཅོད༔ ཕྱག་དྲུག་མཚོན་ཆས་འདྲེ་རྒོད་སྙིང་ལ་གཟིར༔ སྒྲོ་གཤོག་དབྱིངས་བརྒྱང་སྲིད་གསུམ་ལྷ་སྲིན་སྔངས༔ དགའ་བཞིའི་རང་བཞིན་དོར་སྟབས་བདུད་ཚོགས་མནན༔ འཁོར་ལོ་རྒྱས་འདེབས་འཁྲིལ་སྦྱོར་དབང་སྡུད་ཆེ༔ གྲི་ཐོད་མགུལ་འཁྱུད་ལོག་ལྟ་ཟིལ་གྱིས་གནོན༔ ཕུར་པ་ཕྲིན་ལས་ལྷ་ཚོགས་རྣམས་ལ་བསྟོད༔ ཧཱུྃ༔
རྦོད་གཏོང་མ་མོའི་གཙོ་མཆོག་ཧེ་རུ་ཀཿ རླུང་སེམས་མདངས་ལྡན་ལྗང་ནག་མ་བདུད་འདུལ༔ ཕྱག་དྲུག་མཚོན་གྱིས་དམ་སྲི་ཚར་བར་གཅོད༔ སྤུ་གྲིའི་སྒྲོ་གཤོག་མ་ཡམས་གདོན་ཚོགས་གཏོར༔ ལོག་འདྲེན་འདུལ་མཛད་ཞབས་བཞི་དོར་སྟབས་བརྫིས༔ ཀུན་བཟང་ཉིད་ཞི་གྲི་ཐོད་མགུལ་ནས་འཁྱུད༔ བདེ་ཆེན་ངང་ཉིད་མཁའ་འགྲོ་དབང་དུ་སྡུད༔ མ་མོ་རྦོད་གཏོང་ལྷ་ལ་ཕྱག་འཚལ་བསྟོད༔ ཧཱུྃ༔ བླ་མ་དྲག་པོ་རྡོ་རྗེ་ཐོད་ཕྲེང་རྩལ༔
དམར་ནག་མེ་ཟེར་ལྷ་སྲིན་བསྔངས་ཤིང་འདར༔ ཕྱག་དྲུག་མཚོན་ཆས་གདུག་པའི་གཡུལ་ངོ་འཇོམས༔ དུར་ཁྲོད་ཆས་རྫོགས་གིང་ཆེན་དཔའ་བོས་བསྐོར༔ རྡོ་རྗེའི་སྒྲོ་གཤོག་འདྲེ་རྒོད་སྙིང་རྩ་འདར༔ ཡུམ་མཆོག་གསང་བ་གྲི་ཐོད་བདེ་སྟོང་སྦྱོར༔ དྲག་པོ་ཐོད་ཕྲེང་ལྷ་ཚོགས་རྣམས་ལ་བསྟོད༔ ཧཱུྃ༔ སྟོབས་ལྡན་ཁྲོ་བོ་འཇིག་རྟེན་མཆོད་པའི་རྒྱལ༔ ཁམ་ནག་འཇིགས་ཚུལ་བགེགས་དཔུང་ས་ལ་འགྱེལ༔ ཕྱག་དྲུག་མཚོན་གྱིས་མ་རུངས་བྱད་མ་བཀུམས༔
སྒྲོ་གཤོག་མེ་འབར་སྟོང་ཁམས་འུབ་ཀྱིས་བསྲེགས༔ དུར་ཁྲོད་ཆས་ལྡན་དྲེགས་པ་ལས་ལ་བསྐུལ༔ ཞབས་བཞི་དོར་སྟབས་མ་རུངས་སྙིང་ལ་བརྗིད༔ འབྱུང་ལྔ་ཡུམ་འཁྱུད་སྡེ་བརྒྱད་དམག་ཚོགས་སྡུད༔ འཇིག་རྟེན་མཆོད་བསྟོད་ལྷ་ཚོགས་རྣམས་ལ་བསྟོད༔ ཧཱུྃ༔ ཁྲག་འཐུང་དྲེགས་འཇོམས་ཁྲོ་བོ་དམོད་པའི་ལྷ༔ ནག་པོ་སྟོབས་ལྡན་དགྲ་ཡི་སྲོག་ལ་རྔམ༔ ཕྱག་དྲུག་མཚོན་ཆས་བདུད་དཔུང་ས་ལ་འགྱེལ༔ སྒྲོ་གཤོག་མེ་འོད་ཚྭ་ཚྭ་སྐར་ལྟར་འཁྲུགས༔
དུར་ཁྲོད་ཆས་ལྡན་ཁྲོ་ཚོགས་དམག་དཔུང་བསྐྱེད༔ ཞབས་བཞི་དོར་སྟབས་དམ་སྲི་ཕོ་མོ་བརྫིས༔ སྲིད་པ་སྤྱི་འདུལ་ཡུམ་འཁྲིལ་ཁྲོ་བོ་འགྱེད༔ དམོད་པ་དྲག་སྔགས་ལྷ་ཚོགས་ཕྱག་འཚལ་བསྟོད༔ ཧཱུྃ༔ སྐུ་གསུང་ཐུགས་ཡོན་ཕྲིན་ལས་སྤྲུལ་པའི་ཁྱུང་༔ ལྕགས་རུ་གཟེངས་ཤིང་ཀླུ་བདུད་ས་བདག་འདུལ༔ དུག་སྦྲུལ་གསོལ་ཞིང་གདོལ་པ་ཕོ་མོ་འཛིན༔ སྤྲུལ་པ་ཁྱུང་གི་ལྷ་ལ་ཕྱག་འཚལ་བསྟོད༔ ཧཱུྃ༔
རྡོ་རྗེ་རིན་ཆེན་པདྨ་ལས་ཀྱི་བདག༔ གར་དགུའི་ཉམས་ལྡན་ལས་ཀྱི་ཕྱག་མཚན་འཛིན༔ སྒོ་བཞི་སྐྱོང་ཞིང་བསྟན་པའི་བྱ་ར་མ༔ བདུད་འདུལ་སྒོ་མའི་ལྷ་ལ་ཕྱག་འཚལ་བསྟོད༔ ཧཱུྃ༔ ཕྱི་ནང་བར་ཁྱམས་འཁོར་ཡུག་ལ་གནས་པའི༔ བཀའ་སྡོད་རབ་འཇིགས་སྤྲུལ་པ་བསམ་ལས་འདས༔ ཁྲོ་བོའི་ཚོགས་རྣམས་ཧཱུྃ་སྒྲ་དི་རི་རི༔ ཁྲོ་མོའི་ཚོགས་ནི་ཁྲག་འཐུང་ཀྱུ་རུ་རུ༔ དཔའ་བོ་མཁའ་འགྲོ་གར་སྒྱུར་ལིངས་སེ་ལིང་༔
མེ་འོད་འཁྲུག་ཅིང་སྟོང་ཁམས་ཤིག་ཤིག་འགུལ༔ དམ་སྲི་འབྱུང་པོ་གླགས་ལྟ་ཚར་ཡང་གཅོད༔ བསྟན་པའི་བྱ་ར་བཀའ་སྡོད་ཚོགས་ལ་བསྟོད༔ ཧཱུྃ༔ བསྟོད་ཅིང་ཕྲིན་ལས་དྲག་པོ་རྒྱུད་བསྐུལ་ནས༔ སྐུ་གསུང་ཐུགས་ཡོན་ཕྲིན་ལས་དཔལ་གྱི་དབང་༔ འདོད་དོན་སྒྲུབ་ཅིང་ལས་བཞིའི་དངོས་གྲུབ་སྩོལ༔
ཅེས་བསྟོད་ཅིང་འཛབ་ཀྱིས་ཐུགས་དམ་བསྐུལ༔ ཧཱུྃ༔ གསང་བ་ཟིལ་གནོན་དཀྱིལ་འཁོར་ལྷ་ཡི་ཚོགས༔
བསྒྲུབ་པའི་ཐུགས་དམ་གཉན་པོ་དབྱིངས་ནས་བསྐུལ༔ ཆོས་དབྱིངས་དྲག་སྔགས་རང་སྒྲ་འབྲུག་ལྟར་ལྡིར༔ དབང་བཞི་སྩོལ་ཞིང་དམ་ཚིག་དུས་ལ་བབ༔ སྣང་སྲིད་སྣོད་བཅུད་ལྷ་འདྲེ་མི་གསུམ་རྣམས༔ དབང་སྡུད་ཟིལ་གནོན་ཚེ་བཅུད་མཐུ་ནུས་རྣམས༔ འུབ་ཀྱིས་བསྡུས་ནས་རྣལ་འབྱོར་ལུས་ལ་སྟིམས༔ དེང་སང་ཐུགས་དམ་གཉན་པོ་དབྱིངས་ནས་བསྐུལ༔ འབྱུང་འཇུག་རྡོ་རྗེ་སྲིན་པོ་ནམ་ལངས་ཉེ༔ འཕྲོ་འདུ་དངོས་གྲུབ་འབྱུང་བའི་དུས་ལ་བབ༔ ཀ་དག་རང་རྩལ་དབྱིངས་རིག་དངོས་གྲུབ་སྩོལ༔
དེ་ནས་ཆེ་མཆོག་གི་སྙིང་པོ་ནི༔ ཨོྃ་བཛྲ་ཀྲོ་ཏ་མ་ཧཱ་ཤྲཱྀ་ཧེ་རུ་ཀ་ཕཊ྄ཿ ཡང་དག་གི་སྙིང་པོ་ནི༔ ཨོྃ་བཛྲ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ འཇམ་དཔལ་སྐུའི་སྙིང་པོ་ནི༔ ཨོྃ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷཉྫ་ཧཱུྃ་ཕཊ྄ཿ པདྨ་གསུང་གི་སྙིང་པོ་ནི༔ ཨོྃ་པདྨ་ཏ་ཀྲི་ཏ་མ་ཧཱ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཕུར་པ་ཕྲིན་ལས་ཀྱི་སྙིང་པོ་ནི༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ
མ་མོ་རྦོད་གཏོང་གི་སྙིང་པོ་ནི༔ ཨོྃ་གྷུ་ཡ་ཛྙཱ་ན་མ་ཧཱ་ཤྲཱི་ཧེ་རུ་ཀ་ཀྲོ་ཏི་ཤྭ་རི་སཏྭཾ་མ་མ་ཡོ་གི་ནི་ཧཱུྃ་ཕཊ྄ཿ དྲག་པོ་ཐོད་ཕྲེང་གི་སྙིང་པོ་ནི༔ ཨོྃ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿཨཱཿཧཱུྃ༔ འཇིག་རྟེན་མཆོད་བསྟོད་ཀྱི་སྙིང་པོ་ནི༔ ཨོྃ་བཛྲ་ཙཎྜ་སརྦ་དུཥྚཱཾ་ཧཱུྃ་ཕཊ྄ཿ དམོད་པ་དྲག་སྔགས་ཀྱི་སྙིང་པོ་ནི༔ ཨོྃ་སརྦ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ ཁྱུང་གི་སྙིང་པོ་ནི༔
ཨོྃ་ཁྲོྃ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ དེ་ནས་དཀྱིལ་འཁོར་སྤྱིའི་ལས་སྔགས་ནི༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ ཅེས་སྔགས་བཟླས་ཤིང་ཐུན་སྐབས་དང་བསྟུན༔ ཡེངས་མེད་ཆུ་བོའི་རྒྱུན་ལྟར་བཟླ་བ་གཅེས༔ རབ་བསྙེན་ཟླ་བ་གསུམ༔ འབྲིང་བསྙེན་ཟླ་བ་གཅིག༔ ཐ་མ་ཉེར་གཅིག་བཟླས་པ་གཞུང་སྤྱིའི་ཚད༔ དེ་ཡང་དབང་པོ་རབ་རྣམས་ཞག་བདུན་ནས་ལྷ་ཞལ་མཇལ༔ དེ་ནས་བུམ་པ་བསྒྲུབ་པ་ནི༔
ཨོྃ་བྷྲཱུྃ་སཾ་ཧཱུྃ༔ ཧོ་པཾ་ལས་པདྨ་འདབ་མ་བརྒྱད་པ་རིན་པོ་ཆེ་སྣ་ཚོགས་ལས་གྲུབ་པ༔ དེའི་སྟེང་དུ་བྷྲཱུྃ་ལས་བུམ་པ་ཡེ་ཤེས་ཀྱི་གཞལ་ཡས་ཁང་ཕྱི་ནང་ཟང་ཐལ་མཐའ་དབུས་ཚད་དང་བྲལ་བ༔ ལྟོ་བ་ཆེ་ཞིང་ཟླུམ་པ༔ མཆུ་འཕྱང་བ༔ ཁ་གཡེལ་བ༔ ཞབས་ཞུམ་ལ་མཛེས་པ༔ ཁ་རྒྱན་དཔག་བསམ་ཤིང་དང་སྒྲོ་མདངས་མེ་ལོང་རྡོ་རྗེ་གཟུང་གི་ཐག་པ་དུང་དམར་བདུད་རྩི་དང་ལྡན་པ༔ དེའི་དབུས་སུ་པདྨ་དང་ཉི་མའི་གདན་ལ༔ ཆེ་མཆོག་གཙོ་གཅིག་རྡོ་རྗེ་དང་ཐོད་པ་འཛིན་ཅིང་ཡུམ་འཁྲིལ་བ་སྐུ་གསུང་ཐུགས་ཀྱི་སྤྲུལ་པའི་ཁྲོ་བོ་ཡབ་ཡུམ་བརྒྱད༔
ཕྱིའི་སྒོ་སྲུང་བདུད་རྩི་འཁྱིལ་པ་ཧཱུྃ་མཛད་ཀྱི་ཕྱག་རྒྱ་དང་ལྡན་པ༔ དཀྱིལ་འཁོར་གསང་བའི་ལྷ་ཚོགས་སྣ་ཚོགས་སྣང་ལ་རང་བཞིན་དང་བྲལ་བར་གསལ་བའི་སྐུ་གསུམ་གྱི་ས་བོན་ལས་འོད་ཟེར་འཕྲོས༔ རང་འདྲའི་ཡེ་ཤེས་པ་དང་དབང་ལྷ་རྒྱལ་བ་རིགས་ལྔ་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛཿ ཞེས་དབང་བསྐུར་ཞིང་ལུས་གང་དྲི་མ་དག༔ ཆུའི་ལྷག་མ་ཡར་ལུད་པས་ཀུན་བཟང་གིས་དབུ་བརྒྱན་པར་གྱུར༔ ཨོྃ་ན་མ་སརྦ་ཏ་ཐཱ་ག་ཏ་ཡེ་ཨ་བྷི་ཥིཉྩ་ཧཱུྃ༔ ཧོ་ཡེ་ཤེས་པ་འོད་དུ་ཞུ་སྟེ་དམ་ཚིག་གི་བུམ་ལྷར་དབྱེར་མེད་པར་གྱུར༔ སྔགས་ཀྱི་འོད་ཟེར་གཟུང་ཐག་ལ་འཁྲིལ་ཏེ་གཞལ་ཡས་བུམ་ནང་གི་ལྷ་རྣམས་ལ་ཕོག་པས་ཐུགས་ཀར་སྔགས་ཕྲེང་འཁོར་ཞིང་ཐུགས་དམ་གྱི་རྒྱུད་བསྐུལ་ཏེ་སྣོད་བཅུད་ཐམས་ཅད་ཁྲོ་བོ་ཡབ་ཡུམ་སྔགས་སྒྲ་དང་བཅས་པས་གང་༔ སྤྲོ་བསྡུ་ལས་བཞིའི་ཕྲིན་ལས་ཐོགས་མེད་དུ་འགྲུབ་པར་གྱུར༔
ཅེས་བུམ་པ་བསྐྱེད་ཅིང་སྔགས་བཟླས་པས༔ མདུན་བསྐྱེད་ལ་ཕོག་པས་ཐུགས་དམ་ཅི་བསམ་པ་བཞིན་དུ་བསྐུལ་བར་བསམ༔ དེ་ནས་ཐུན་མཚམས་སུ་ཐུན་གཏོར་འབུལ་བ་ནི༔ ཧཱུྃ༔ མི་མངོན་དག་པ་ལྷུན་གྲུབ་དབྱིངས་ཀློང་ནས༔ བཀའ་བརྒྱད་ཆེན་མོ་གསང་བའི་ཐུགས་དམ་བསྐུལ༔ དུག་ལྔ་བསྒྲལ་བའི་ཤ་ཁྲག་མཆོད་པ་འབུལ༔ ཕྱི་ནང་རྟེན་འབྲེལ་དམ་ཚིག་ཉམས་པ་བཤགས༔ དཀྱིལ་འཁོར་བསྒྲུབ་པའི་བར་ཆད་ཞི་བ་དང་༔ སྣ་ཚོགས་ཕྲིན་ལས་ལྷུན་གྱིས་འགྲུབ་པར་མཛོད༔
ཨོྃ་སརྦ་པཉྩ་རཀྟ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཞེས་ཐུན་གཏོར་ཕུལ་ཞིང་ལས་བཞིའི་ཕྲིན་ལས་བཅོལ༔ སྔགས་ཀྱི་ཤམ་བུ་ལས་བཞི་སྦྱར་ཀྱང་རུང་༔ དམིགས་རྐང་སྒྲུབ་ཆེན་ལྟར་བྱ༔ ས་མ་ཡ༔ དེ་ནས་ཚོགས་བྱ་བ་ནི༔ ཚོགས་ཆུ་གཙང་གིས་བྲན་ལ༔ ཧཱུྃ༔ རང་ཉིད་ཆེ་མཆོག་ཐུགས་ཀ་ནས༔ རྃ་ཡྃ་ཁྃ་དང་ཨོྃ་ཨཱཿཧཱུྃ༔
བསྲེགས་གཏོར་བཀྲུས་ནས་བདུད་རྩི་ཡི༔ རང་བཞིན་ཕུན་ཚོགས་རྫས་སུ་གྱུར༔ ཨོྃ་སརྦ་པཉྩ་ག་ཎ་ཙཀྲ་ཨོྃ་ཨཱཿཧཱུྃ༔ དེ་ནས་ཚོགས་ལ་སྤྱན་འདྲེན་པ་ནི༔ ཧཱུྃ༔ མ་བཅོས་སྤྲོས་བྲལ་རང་བཞིན་ཕོ་བྲང་ནས༔ ཆོས་སྐུ་ཉག་གཅིག་ཀུན་བཟང་བླ་མ་ལ༔ འོད་གསལ་མངོན་རྫོགས་རྟོག་མེད་ཚོམ་བུས་བསྐོར༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ རྣམ་དག་རྩལ་ལྔའི་འོད་ཕྲེང་ཕོ་བྲང་ནས༔
ཡེ་ཤེས་ལྔ་ལྡན་ལོངས་སྐུའི་སྟོན་པ་ལ༔ རྫུ་འཕྲུལ་དྲྭ་བ་སྨིག་རྒྱུའི་ཚོམ་བུས་བསྐོར༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ སྣ་ཚོགས་དེར་སྟོན་རྩོལ་བྲལ་ཕོ་བྲང་ནས༔ རིག་འཛིན་འདུས་སྡེ་ཞི་ཁྲོ་བཀའ་བརྒྱད་ལྷ༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ ལེགས་ཉེས་སྟངས་འཛིན་དམ་ཚིག་རྗེས་གཅོད་མཁན༔ སྤྲུལ་པའི་ཆོས་སྐྱོང་གཏེར་སྲུང་ཕོ་ཉའི་ཚོགས༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ ཆོས་སྐུའི་ལྷ་ཚོགས་བློ་འདས་ཡ་ལ་ལ༔
ལོངས་སྐུའི་ལྷ་ཚོགས་སྐྱེ་མེད་ཤ་ར་ར༔ སྤྲུལ་སྐུའི་ལྷ་ཚོགས་ཐིག་ལེ་ཤིགས་སེ་ཤིག༔ ཞི་བའི་ལྷ་ཚོགས་ཅོད་པན་པུ་རུ་རུ༔ དཔའ་བོ་མཁའ་འགྲོ་བྲོ་རྡུང་ཁྲིགས་སེ་ཁྲིག༔ ཆོས་སྐྱོང་གཏེར་བདག་ལས་བྱེད་ཁྱུགས་སེ་ཁྱུག༔ དྲི་ཞིམ་སྤོས་ངད་ཕྱོགས་བཅུར་ཆི་ལི་ལི༔ འདོད་ཡོན་སྣ་ལྔའི་ཚོགས་མཆོད་སྤུངས་སེ་སྤུང་༔ དུར་ཁྲོད་ཕོ་བྲང་བག་དྲོ་མེ་རེ་རེ༔ དཀྱིལ་འཁོར་འཇའ་ཚོན་བཀྲག་མདངས་ཏ་ལ་ལ༔ འདིར་ཚོགས་དམ་ཅན་རིག་འཛིན་ཁྲིགས་སེ་ཁྲིག༔
སྐལ་ལྡན་ཕོ་མོ་དགའ་བྲོ་ཡ་ལ་ལ༔ འདིར་འདུས་འཁོར་ཚོགས་རིག་འཛིན་རྒྱལ་བའི་སྲས༔ རྔ་ཡབ་གླིང་དུ་ཡང་ཡང་འཚོགས་བྱའི་ཕྱིར༔ གནས་འདིར་སྤྱན་འདྲེན་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ཆུ་བོའི་རྒྱུན་ལྟར་སྩོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ དེ་ནས་གྲལ་དུ་འཁོད་པ་ནི༔ ཧཱུྃ༔ ཆོས་སྐུ་རྟོག་བྲལ་ཚོགས་ལ་རོལ༔
ལོངས་སྐུ་རྩལ་སྣང་ཚོགས་ལ་རོལ༔ སྤྲུལ་སྐུ་བདེ་ཆེན་ཚོགས་ལ་རོལ༔ ཞི་བའི་ལྷ་ཚོགས་ཚོགས་ལ་རོལ༔ ཁྲོ་བོའི་ལྷ་ཚོགས་ཚོགས་ལ་རོལ༔ སྤྲུལ་པ་ཡང་སྤྲུལ་ཚོགས་ལ་རོལ༔ ཕྱི་ནང་གསང་གསུམ་གྲལ་དུ་འཁོད༔ ཨོྃ་བཛྲ་དྷརྨ་ཧོ་ཛྙཱ་ན་ཧཱུྃ༔ དེ་ནས་ཚོགས་འབུལ་བ་ནི༔ ཧཱུྃ༔ དབྱིངས་ལས་འཕྲོས་པའི་མཁའ་འགྲོ་མཛེས་མ་འཕྱོ༔
ཕྱག་ན་ཉི་ཟླ་བྷནྡྷ་ཡངས་པའི་སྣོད༔ འདོད་ཡོན་ཚོགས་མཆོད་ལྷུན་པོ་ལྟར་བཀོད་ནས༔ ཕྱག་རྒྱ་བརྡ་སྐད་གླུ་གར་རྩེ་ཞིང་མཆོད༔ དཀྱིལ་འཁོར་རྒྱ་མཚོའི་ཚོགས་ནི་མཉེས་གྱུར་ཅིག༔ ཨོྃ་ཨཱཿཧཱུྃ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ དེ་ནས་བསྐང་བ་ནི༔ ཧཱུྃ༔ གླིང་བཞི་གླིང་ཕྲན་ཉི་ཟླ་བྱེ་བ་བརྒྱ༔ བརྗིད་ཆགས་མཛེས་ལྡན་ལྟ་བས་མི་ངོམས་ཤིང་༔ རང་བཞིན་ཁེང་བའི་ཕྱི་ནང་མཆོད་རྫས་ཀྱིས༔
མཉེས་པའི་མཆོད་རྫས་ཕུང་པོ་དཔག་མེད་བཀོད༔ ཞི་ཁྲོ་འདུས་པའི་དཀྱིལ་འཁོར་ཐུགས་དམ་བསྐང་༔ གསང་བ་ཟིལ་གནོན་ལྷ་ཚོགས་ཐུགས་དམ་བསྐང་༔ སྒྲུབ་ཆེན་བཀའ་བརྒྱད་ཐུགས་དམ་བསྐངས་གྱུར་ནས༔ བར་ཆད་བསལ་ཞིང་དངོས་གྲུབ་སྩལ་དུ་གསོལ༔ དེ་ནས་བཤགས་པ་ནི༔ ཧཱུྃ༔ དཀྱིལ་འཁོར་གཉན་གྱི་ཕྱི་ནང་མཆོད་པ་ལ༔ ཕུད་ཉམས་ལྷག་ཕྲི་ཚིག་ལ་ཆད་ཅིང་ལྷག༔ ཉེས་སྒྲིབ་སྐྱོན་ཅན་རང་གནོང་འགྱོད་པར་བཤགས༔
མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོྃ་བཛྲ་ས་ཏྭ་ས་མ་ཡ༔ སོགས་ ས་མ་ཡ་ས་ཏྭ་ཨཱཿ ཞེས་བཟླས་ཤིང་ལྷག་ཆད་བཀང་༔ དེ་ནས་ཐ་མ་བསྒྲལ་བ་ནི༔ ཧཱུྃ༔ མདུན་དུ་ཐ་མའི་ཚོགས་ལིང་ལ༔ དམིགས་བྱ་དགྲ་བོའི་བླ་འཁྱམས་ཁུག༔ ལས་མཁན་ཕོ་ཉའི་དུས་ལ་བབ༔ ཨོྃ་བཛྲ་ཨངྐུ་ཤ་ཡ་ཛཿ
དེ་ནས་བསྒྲལ་བ་ནི༔ ཧཱུྃ༔ ཁྲོ་རྒྱལ་སྟོབས་ཀྱི་ཕུར་བུ་འདི༔ མྱུར་མགྱོགས་དཔལ་ལྡན་དྲག་པོའི་ཤུགས༔ བསྒྲལ་ཞིང་དགྲ་བོའི་སྙིང་དུ་ཡ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ བྱད་མ་ནྲྀ་ཏྲི་མ་རཱ་ཡ་རྦད་རྦད༔ དེ་ནས་ཤ་ཁྲག་འབུལ་བ་ནི༔ ཧཱུྃ༔ ཞི་ཁྲོའི་ལྷ་ཚོགས་ཞལ་ཕྱེས་ཤིག༔
དུག་ལྔ་རུ་ཏྲ་བསྒྲལ་བ་ཡི༔ ཤ་ཁྲག་བདུད་རྩིར་བསྒྱུར་ནས་འབུལ༔ རྟོག་མེད་ཀ་དག་དབྱིངས་སུ་ཧོཿ མ་ཧཱ་མཱཾ་ས་རཀྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ དེ་ནས་ཚོགས་ལ་རོལ་ཞིང་མཆོག་ཐུན་གྱི་དངོས་གྲུབ་ཐོབ་པར་བསམ༔ ཧཱུྃ༔ འདི་ནི་ངོ་མཚར་དངོས་གྲུབ་གཏེར༔ གཙང་བཙོག་འཛིན་པའི་རྡུལ་དང་ཕྲོལ༔ གདོལ་པ་ཁྱི་ཕག་བླང་དོར་བྲལ༔ རང་བཞིན་གཅིག་ཏུ་དགོངས་ཏེ་རོལ༔
ཨ་ལ་ལ་ཧོཿ པཱུ་ཛ་ཧོཿ དེ་ནས་ལྷག་མ་བྱ་བ་ནི༔ ཧཱུྃ་བྷྱོཿ དཔལ་གྱི་བཀའ་ཉན་རོལ་པའི་ལྷག་སྡུད་མ༔ དབང་ཕྱུག་གིང་དང་ལངྐ་ཕོ་ཉའི་ཚོགས༔ གནས་བཟང་དུར་ཁྲོད་འགྲིམ་ཞིང་ཚོགས་ཁང་ཉུལ༔ གོས་བཟང་གཡང་གཞི་གྱོན་ཞིང་བྷནྡྷ་ཐོགས༔ སྐྱེམས་བཟང་རཀྟ་འཐུང་ཞིང་རོ་ལ་འདྲེན༔ ཉམས་པའི་ཤ་ལ་ཟ་ཞིང་ཚོགས་ལྷག་སྡུད༔
སྐུ་མདོག་གཅེར་བུ་སྐྲ་དམར་ས་ལ་གཞོལ༔ ལྷག་མ་འདི་བཞེས་བསྟན་པའི་མེལ་ཚེ་མཛོད༔ ཨོྃ་ཨུཙྪིཥྚ་བ་ལིཾ་ཏ་ཁཱ་ཧི༔ དེ་ནས་ཐུགས་དམ་བསྐུལ་བ་ནི༔ ཧཱུྃ༔ མི་མངོན་དབྱིངས་བཞུགས་རྒྱལ་བ་ཞི་ཁྲོའི་ལྷ༔ གསང་བ་ཟིལ་གནོན་སྒྲུབ་ཆེན་བཀའ་བརྒྱད་ཀྱི༔ བདུན་བརྒྱ་འབུམ་ཕྲག་ལྷ་ཚོགས་མ་ལུས་པ༔ ཐུགས་རྗེ་ཕྲིན་ལས་མཛད་ཕྱིར་དེང་འདིར་བསྐུལ༔ མཐུ་སྟོབས་དཔའ་བའི་གཟི་བརྗིད་བདག་ལ་སྩོལ༔
ད་ལྟ་དུས་ངན་སྙིགས་མ་ལྔ་བདོའི་སྐབས༔ གསང་སྔགས་གཉན་གྱི་བསྟན་པ་ནུབ་ལ་ཉེ༔ དམ་སྲི་ལོག་འདྲེན་འབྱུང་པོ་ཁ་དར་ནས༔ ཁྲོ་ཆེན་རྒྱ་མཚོའི་མངོན་སྤྱོད་དུས་ལ་བབ༔ རིག་འཛིན་རྣལ་འབྱོར་བདག་གི་རྒྱབ་རྟེན་མཛོད༔ ཞིང་བཅུ་ཉམས་པའི་དགྲ་བོ་རྩད་ནས་ཆོད༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་ལས་བཞིའི་ཕྲིན་ལས་འགྲུབ་པ་མཛོད༔ ཅེས་གཏོར་མ་འབུལ་ཞིང་ཕྲིན་ལས་བཅོལ༔ དེ་ནས་ཟོར་འཕང་བ་ནི༔
ཧཱུྃ༔ ང་ནི་ཆེ་མཆོག་ཞི་ཁྲོའི་སྐུ༔ ང་ནི་ཁྲག་འཐུང་ཁྲོ་བོའི་རྒྱལ༔ དེང་འདིར་དྲག་པོའི་ཟོར་ཆེན་འཕེན༔ ཕོ་ཉ་དམར་ནག་གཏོར་མའི་དབལ༔ མཚོན་ཐུན་ཚྭ་ཚྭ་སྤུངས་སེ་སྤུང་༔ རྦད་ཅིང་ལས་ལ་བསྐུལ་བའི་ཚེ༔ གནམ་ལྕགས་ཐོག་རྒོད་ལྷུང་བ་ལྟར༔ བྱད་མའི་རྟེན་ཡུལ་མཁར་ཁང་བཅས༔ མགོ་མཇུག་ལྡོག་ཅིང་ས་ལ་བསྒྱེལ༔
སྲོག་སྙིང་ཕྲལ་བའི་ཕྲིན་ལས་མཛོད༔ ཨོྃ་བཛྲ་ཡ་དུ་པྲ་མོ་ཧ་ལ་ཧ་ལ་དགྲ་བོའི་སྲོག་ལ་རྦད་རྦད༔ དགྲ་བོའི་མཁར་ཁང་དཔུང་བཅས་རིམ་པ་དགུའི་འོག་ཏུ་བཟློག་པར་བསམ༔ དེ་ནས་ཆད་མདོ་བཤམས་ཤིང་༔ ཧཱུྃ༔ སྔོན་ཚེ་འོག་མིན་ཀ་དག་ཕོ་བྲང་དུ༔ ཀུན་ཏུ་བཟང་པོ་དབྱིངས་ཕྱུག་མཁའ་འགྲོ་གཉིས༔ ལྷུན་གྲུབ་རང་གསལ་དཀྱིལ་འཁོར་ཞལ་ཕྱེས་ཚེ༔ དབྱིངས་ཀྱི་མཁའ་འགྲོ་མ་རྒྱུད་ཁས་བླངས་བཞིན༔ གཏོར་མ་བཞེས་ལ་ཆད་མདོ་དྲན་པར་མཛོད༔
ཧཱུྃ༔ དེ་འོག་མཆོད་རྟེན་བདེ་བྱེད་བརྩེགས་པའི་དྲུང་༔ གྲུབ་པ་ཐོབ་པའི་རིག་འཛིན་རྣམ་བརྒྱད་ལ༔ ལས་ཀྱི་དབང་མོས་སྒྲོམ་བུ་གཏད་པའི་ཚེ༔ ཞིང་སྐྱོང་གནས་ཉུལ་སྲུང་མས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་དྲན་པར་མཛོད༔ ཧཱུྃ༔ དེ་འོག་བསམ་ཡས་མཆིམས་ཕུའི་གནས་མཆོག་ཏུ༔ པདྨ་འབྱུང་གནས་མཁའ་འགྲོ་མཚོ་རྒྱལ་གཉིས༔ སྒྲུབ་ཆེན་བཀའ་བརྒྱད་དཀྱིལ་འཁོར་ཞལ་ཕྱེས་ཚེ༔
དབང་ཕྱུག་གིང་སྨན་སྡེ་བརྒྱད་ཁས་བླངས་བཞིན༔ གཏོར་མ་བཞེས་ལ་ཐ་ཚིག་དྲན་པར་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་ལ༔ སྦས་གནས་ཆེན་པོ་པདྨ་བཀོད་པ་རུ༔ གཏེར་བདག་གླིང་པ་གསང་བའི་མཁའ་འགྲོ་གཉིས༔ ཟིལ་གནོན་བཀའ་བརྒྱད་དཀྱིལ་འཁོར་ཞལ་ཕྱེས་ཚེ༔ གཏེར་བདག་དམ་ཚིག་སྲུང་མས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་དྲན་པར་མཛོད༔ ཨོྃ་བཛྲ་ཀྲོ་ཏི་ཤྭ་རི་ས་མ་ཡ་བྷཀྵ་སི་བྷ་ལིངྟ་ཁ་ཁ་ཁཱ་ཧི༔
དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདུད་མོ་གནོད་སྦྱིན་སྨན་མོ་བཞི་བཞི་ནི༔ ལྷབ་ལྷུབ་རྒྱན་དང་དར་དཔྱངས་ཅོད་པན་འཕུར༔ གླུ་ལེན་བྲོ་རྡུང་གཡེར་ཁ་སི་ལི་ལི༔ འདིར་གཤེགས་བརྒྱན་པའི་གཏོར་མ་འདི་བཞེས་ལ༔ གསང་སྔགས་གཉན་གྱི་མེལ་ཚེ་མཛད་དུ་གསོལ༔ ཨོྃ་བཛྲ་པྲ་མོ་ཧ་ནི་ཧྲིཾ་ཧྲིཾ་ཛ་ཛཿ ཨི་དཾ་བྷ་ལིངྟ་ཁ་ཁ་ཁཱ་ཧི༔
དེ་ནས་དངོས་གྲུབ་བླངས་ཤིང་དབང་བསྐུར་བ་ནི༔ བུམ་པ་ཐོགས་ལ༔ ཧཱུྃ༔ བུམ་པ་རྣམ་དག་ཆོས་དབྱིངས་གཞལ་ཡས་ཁང་༔ ནང་དུ་བཀའ་བརྒྱད་གསང་བའི་ལྷ་ཚོགས་བཞུགས༔ དབང་བསྐུར་སྐུ་ཡི་དཀྱིལ་འཁོར་ལ་གནས་ཤོག༔ ཨོྃ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་བྷནྡྷ་ཐོགས་ནས༔ ཧཱུྃ༔ བྷནྡྷ་ལྷུན་གྲུབ་ལོངས་སྐུའི་རྩལ་སྣང་རྫོགས༔
དམ་ཚིག་མཁའ་འགྲོ་གསང་བའི་འཁོར་ལོས་སྒྱུར༔ དབང་བསྐུར་གསུང་གི་དཀྱིལ་འཁོར་ལ་གནས་ཤོག༔ ཨོྃ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ནས་སིནྡྷུ་རའི་དཀྱིལ་འཁོར་ཐོགས་ནས༔ ཧཱུྃ༔ དཀྱིལ་འཁོར་གཙོ་བོ་གསང་བ་ཟིལ་གནོན་ལྷ༔ སངས་རྒྱས་ཀུན་གྱི་ཐུགས་དང་གཉིས་སུ་མེད༔ དབང་བསྐུར་ཐུགས་ཀྱི་དཀྱིལ་འཁོར་ལ་གནས་ཤོག༔ ཨོྃ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་དང་སྐུ་འབག་ཐོགས་ནས༔
ཧཱུྃ༔ ཆེ་མཆོག་སྐུ་གསུང་ཐུགས་ཡོན་ཕྲིན་ལས་དང་༔ གཉིས་མེད་དམ་རྫས་དངོས་གྲུབ་གཏོར་མ་ཡི༔ དབང་བསྐུར་ཐམས་ཅད་ཡོངས་རྫོགས་ཐོབ་པར་ཤོག༔ ཨོྃ་བཛྲ་ས་མ་ཡ་ཨ་བྷི་ཥིཉྩ་ཧཱུྃ༔ དེ་ནས་དངོས་གྲུབ་རོལ་བ་ནི༔ ཧཱུྃ༔ བདེ་ཆེན་མཁའ་དབྱིངས་ཟག་མེད་ནམ་མཁའི་གཏེར༔ ཚེ་ཆོས་ཟས་ནོར་སྙན་གྲགས་མངའ་ཐང་སྟོབས༔ དེང་འདིར་སྐལ་ལྡན་བདག་གིས་ཐོབ་གྱུར་ཅིག༔
ཨོྃ་སརྦ་སིདྡྷི་ཕ་ལ་ཧཱུྃ༔ དེ་ནས་བཀྲ་ཤིས་བརྗོད་བརྟན་པའི་མེ་ཏོག་འཐོར༔ ཚེ་འགུགས་པ་ནི༔ ཧཱུྃ༔ རིག་འཛིན་འདུས་པར་དཀྱིལ་འཁོར་རྒྱ་མཚོས་བསྐོར༔ མགྱོགས་མ་སྒོ་སྐྱོང་མདའ་དར་བུམ་པ་འཛིན༔ སྣང་སྲིད་ཚེ་བསོད་བཅུད་བསྡུས་བདག་ལ་སྟིམས༔ ཨོྃ་བཛྲ་གུ་རུ་ཨཱ་ཡུརྫྙཱ་ན་ཧྲཱིཿ ཞེས་དབང་དང་ཚེ་སྒྲུབ་བྱ༔ དེ་ནས་གཏོར་གཞོང་འོག་ཏུ་དགྲ་སྲི་བཀུག་ཅིང་༔
རྟ་བྲོ་ནི༔ ཧཱུྃ༔ ཆེ་མཆོག་བུདྡྷ་ཐོད་ཕྲེང་རྩལ༔ ཞི་ཁྲོ་གསང་བའི་དཀྱིལ་འཁོར་ལྷ༔ ཡོངས་རྫོགས་འདུས་པའི་བྲོ་བརྡུངས་ཏེ༔ ཚད་མེད་བཞི་ཡི་ཕུར་བུ་བསྒྲུབས༔ བཏབ་པས་དུག་ལྔ་དབྱིངས་སུ་སྒྲོལ༔ མནན་ནོ་རུ་ཏྲ་མ་ལྡང་ཅིག༔ ཨོྃ་ནན༔ ཨཱཿནན༔
ཧཱུྃ་ནན༔ སཏྭཾ་བྷ་ཡ་ནན༔ དེ་ནས་གཏོར་གཞོང་ཡར་བསླངས་ལ་མེ་ཏོག་འཐོར༔ བཟོད་པར་གསོལ་བ་ནི༔ ཧཱུྃ༔ གསང་བ་ཟིལ་གནོན་དཀྱིལ་འཁོར་ལྷ་ཚོགས་ཀྱི༔ ཕྱི་ནང་གསང་བའི་དམ་ཚིག་འགལ་བ་དང་༔ མ་འབྱོར་ཉམས་དང་ལྷག་ཆད་འཁྲུལ་པའི་ཚོགས༔ མཐོལ་ཞིང་བཤགས་ལ་མི་སྒྲིབ་ཚངས་པར་སྩོལ༔ ཨོྃ་བཛྲ་ས་ཏྭ་ཧཱུྃ༔
ཞེས་ཡིག་བརྒྱ་བཟླས་ཤིང་བཟོད་གསོལ་བྱ༔ ཆད་ལྷག་བཀང་༔ དེ་ནས་དཀྱིལ་འཁོར་བསྡུ་བ་ནི༔ ཧཱུྃ༔ དཀྱིལ་འཁོར་མཐའ་ནས་མི་དམིགས་དབུས་སུ་ཡལ༔ ཡུམ་རྣམས་ཡབ་ཐིམ་ཡབ་ཡང་ཧཱུྃ་ལ་བསྡུ༔ ཧཱུྃ་ཡིག་གྱེན་ལྡོག་ནཱ་ད་སྟོང་པའི་དབྱིངས༔ སྐྱེ་འགག་མཐའ་བྲལ་མི་དམིགས་ཨ་ལ་བཞག༔ ཨཿཨཿཨཱཿ
དེ་ནས་བསྔོ་བ་ནི༔
ཧོཿ བསྔོ་བྱ་ཀ་དག་བསྔོ་བྱེད་ཡེ་ནས་སྟོང་༔ བསྔོ་ཡུལ་སངས་རྒྱས་སེམས་ཅན་ཀུན་རྒྱུ་གཅིག༔ བསྔོ་བའི་དངོས་པོ་སྨྲ་བསམ་བརྗོད་ལས་འདས༔ མཐའ་ཡས་སེམས་ཅན་རང་ངོ་ཤེས་ཕྱིར་བསྔོ༔ སྨོན་ལམ་ནི༔ ཧོཿ དཀྱིལ་འཁོར་ཟབ་མོ་གཉན་གྱི་དལ་བཟུང་ནས༔ ཚེ་རབས་འབྲལ་མེད་ཡི་དམ་ལྷར་འབྱུང་ཞིང་༔ རིག་འཛིན་འདུས་པའི་གོ་འཕང་མྱུར་ཐོབ་སྟེ༔
པད་འབྱུང་རྒྱལ་བའི་སྲས་སུ་སྐྱེ་བར་ཤོག༔ ཅེས་དམིགས་མེད་གསལ་སྟོང་ངང་དུ་ཐུན་ཅིག་བཞག༔ དེ་ནས་བཀྲ་ཤིས་བརྗོད་པ་ནི༔ ཧཱུྃ༔ ཆོས་ལོངས་སྤྲུལ་གསུམ་ཞི་ཁྲོ་འདུས་པ་ཡི༔ དཀྱིལ་འཁོར་གཉན་དང་ནམ་ཡང་མི་འབྲལ་ཞིང་༔ ཚོགས་གཉིས་མཐར་ཕྱིན་དོན་གཉིས་ལྷུན་གྲུབ་ནས༔ ཕུན་ཚོགས་ཡར་ཟླ་ལྟར་རྒྱས་བཀྲ་ཤིས་ཤོག༔ ཅེས་མེ་ཏོག་འཐོར་ཞིང་བདེན་ཚིག་བརྗོད༔ དཀྱིལ་འཁོར་སྒྲུབ་པ་ཡིན་ན་རྒྱས་པ་ལྟར༔
རང་ཉིད་སྒྲུབ་པ་གཞུང་ལུགས་འདི་ཉིད་ཀྱིས་འཐུས་སོ༔ ས་མ་ཡ༔ རྒྱ་རྒྱ་རྒྱ༔ རྒྱ་གར་སློབ་དཔོན་རིག་འཛིན་པད་འབྱུང་ངས༔ ཡང་སྙིང་ཟབ་པ་ཤོག་དྲིལ་མགུལ་ཁུག་མ༔ གསང་བ་ཟིལ་གནོན་སྒྲུབ་པའི་མཐར་ཐུག་བཞག༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ རིན་ཆེན་རླུང་གིས་ཤོག་སེར་ངོས་སུ་བྲིས༔ བརྡ་ཡི་རི་མོ་ཤྭ་ན་མ་མོའི་ལུགས༔ རྒྱས་ཐོབ་རིན་ཆེན་གསེར་གྱི་སྒྲོམ་བུར་ཆུགས༔
ཤར་ལྷོ་པདྨ་སྦས་པའི་ལུང་གི་ཆ༔ མི་ནུབ་གསང་རྒྱ་བརྟན་པའི་ཀླུ་ལ་བཅོལ༔ མ་འོངས་ཡང་མཐའ་ཉི་ཤུ་ལ་ཉེ་དུས༔ དུས་དང་ས་རྟགས་ལུང་བསྟན་དུས་བབ་ཚེ༔ ཨོ་རྒྱན་གཏེར་བདག་གླིང་པའི་མིང་ལ་སྤྲོད༔ བཀའ་ཡི་རྒྱ་འདི་ལས་ཀྱི་མགོན་པོས་སྲུངས༔ སྐལ་ངན་བདུད་རིགས་ལག་ཏུ་མ་ཤོར་རྒྱ༔ སྔོན་སྦྱང་ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཡུལ་ནས་ལྕགས་བྱི་ལོར་གདན་དྲངས་ཤིང་༔ གསང་སྔགས་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་བསྒྱུར་རོ༔ སརྦ་མངྒ་ལཾ།། །། ཅ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ལས་བྱང་ཁྲོ་བོ་འདུས་པ་དགོས་འདོད་ཀུན་འབྱུང་བཞུགས་སོ༔ ཞི་ཁྲོ་འདུས་པའི་གཙོ་བོ་བདེ་གཤེགས་སྒྲུབ་པ་བཀའ་བརྒྱད་ལ་ཕྱག་འཚལ་ལོ༔ ཨེ་མ་ཉོན་དང་ཡེ་ཤེས་རྗེ་འབངས་གྲོགས༔
སྙིང་གི་བྱང་བུ་ཟབ་ཁྱད་གདམས་པ་ཡི༔ དཀྱིལ་འཁོར་འདུས་པ་སྒྲུབ་ཆེན་བཀའ་བརྒྱད་ཀྱི༔ ཡང་ཐེག་འདུས་པ་བསྒྲུབ་པའི་ལས་རིམ་དང་༔ རྒྱུད་དང་ཆ་ལག་ཁ་སྐོང་ལ་སོགས་པ༔ གཅིག་ཏུ་བསྒྲིལ་བའི་ཁྱད་ཆོས་གདམས་པ་བསྟན༔ དབྱངས་ཅན་ལྷ་མོ་མཚོ་རྒྱལ་གཟུངས་ཀྱིས་ཟུངས༔ མི་བརྗེད་བརྡ་ཡི་རི་མོ་ཤོག་སེར་གཟུགས༔ འདོད་རྒུ་འབྱུང་བ་རིན་ཆེན་བརྡ་སྒྲོམ་བསྐྱིལ༔ རྒྱ་རིམ་བདུན་གྱིས་མི་ཤིགས་འཁོར་ལོས་སྒྱུར༔ པདྨ་བདག་གིས་ལུང་བསྟན་པདྨའི་ཡུལ༔
པདྨའི་མིང་ལ་འཕྲད་པར་མཚམས་སྦྱར་ཏེ༔ ཀླུ་བདུད་མགོ་དགུ་བྱ་ར་ཐ་བསྒྲགས་ནས༔ རྦ་རླབས་ཕྱུར་བའི་ཀློང་དུ་གནས་བཅའ་ཞིང་༔ གདོང་ཅན་བཀའ་ཡི་གནས་སུ་གདམ་པའི་ཡུལ༔ མ་འོངས་ཡང་མཐའ་སུམ་ཅུ་ཁ་དར་ནས༔ ཉི་ཤུ་འབྱུང་བའི་མགོ་བོ་ལ་ལྕོགས་ཚེ༔ ད་ལྟའི་གནུབས་སྟོན་བུདྡྷ་ཛྙཱ་ན་ཁྱོད༔ ཕྱི་མ་ཨོ་རྒྱན་གཏེར་བདག་གླིང་བཟུང་དུས༔ སྙིང་ཐིག་བཀའ་བརྒྱད་འདི་དང་འཕྲད་པར་ཤོག༔ སྤྲོད་ཅིག་བདུད་མགོན་དྲག་པོ་སེང་གདོང་རྒྱ༔
གནོད་སྦྱིན་བཞི་དང་མ་གཟའ་ཤན་པ་བདུན༔ བཀའ་སྐྱོང་ལས་ཀྱི་མ་མོར་གཉེར་གཏད་རྒྱ༔ དམ་ཉམས་བདུད་རིགས་ལག་ཏུ་མ་ཤོར་རྒྱ༔ ལས་འཕྲོ་སྨོན་ལམ་ཅན་ལ་སྤྲོད་ཅིག་རྒྱ༔ ས་མ་ཡ༔ ཞི་ཁྲོ་འདུས་པ་བཀའ་བརྒྱད་ཆེན་མོའི༔ བསྒྲུབ་པའི་རིམ་པ་ནི༔ དང་པོ་བཀྲ་ཤིས་དགེ་བའི་རིའམ༔ བྱིན་གྱིས་བརླབས་ཤིང་མཛེས་པའི་ཡུལ༔ རབ་ལྟར་གངས་རི་དང་མཚོ་ཆེན་འཁྱིལ་པའི་གླིང་༔
སྐྱེད་མོའི་ནགས་ཚལ་ལམ༔ སྨན་ལྗོངས་ལུང་པ་ཉམས་རྟོགས་སྐྱེ་བའི་རང་བྱུང་ཕུག་པ་སོགས༔

མི་རྒོད་དང་གཅན་གཟན་མ་རུངས་པའི་རིགས༔ དགྲ་དང་འདུ་འཛི་ལས་དབེན་པའི་གནས་སུ༔ མཆོད་རྫས་སོགས་གཞུང་དང་མཐུན་པར་བྱ་སྟེ༔ སྒྲུབ་པ་པོ་ཁ་ཤར་དུ་གྱུ་ཞིང་བདེ་བའི་གདན་ལ་འདུག་སྟེ༔ སྔོན་འགྲོ་དང་དངོས་གཞི་རྗེས་ཀྱི་རིམ་པ་རན་པར་བྱ༔ དེ་ཡང་ཐུན་མོང་དང་ཐུན་མོང་མ་ཡིན་པའི་ལས་རིམ་སྟེ༔ དང་པོ་སྐྱབས་ཡུལ་གྱི་རིམ་པ་ནི༔ ན་མོ་ཧཱུྃ༔ ཧོཿ འདས་དང་མ་བྱོན་ད་ལྟར་ཡི༔ སངས་རྒྱས་ཆོས་དང་ཚོགས་ཞིང་ལ༔
རྟག་པར་བདག་ཅག་སྐྱབས་མཆིས་ཀྱིས༔ འགྲོ་ཀུན་བདེ་ལྡན་ལམ་གནས་ཤོག༔ གཉིས་པ་རྒྱུད་སྨིན་པར་བྱ་བ་སེམས་བསྐྱེད་ནི༔ ཧོཿ འཁོར་འདས་བྲལ་བའི་གཤིས་ལུགས་ལ༔ ཀ་དག་ཟང་ཐལ་འོད་ཟེར་གྱིས༔ མ་རིག་འཁྲུལ་བའི་མུན་པ་བསལ༔ ཡེ་གྲོལ་ཆེན་པོར་སེམས་བསྐྱེད་དོ༔ གསུམ་པ་ཡན་ལག་བདུན་པ་ནི༔ ཧཱུྃ༔
ཀུན་བཟང་ཀློང་ཡངས་དཀྱིལ་འཁོར་ནས༔ ཆོ་འཕྲུལ་ལོངས་སྐུའི་ཞི་ཁྲོ་རྣམས༔ དྲན་རྫོགས་ཝལ་གྱིས་ལྷང་ངེར་གཤེགས༔ སྐྱོན་བྲལ་པདྨའི་གདན་ལ་བཞུགས༔ ཉག་གཅིག་སྤྲུལ་སྐུར་ཕྱག་འཚལ་ལོ༔ ཚོགས་དྲུག་རང་གྲོལ་མཆོད་པ་བཞེས༔ བཟང་ངན་འཛིན་པའི་སྒྲིབ་པ་བཤགས༔ ཡེ་གྲོལ་ཆེན་པོ་ཁྱེད་ལ་བསྟོད༔ ཚོགས་གཉིས་མཐར་ཕྱིན་ཆེན་པོར་བསྔོ༔ སྨོན་ལམ་ཀུན་ཁྱབ་དབྱིངས་གནས་ཤོག༔
བཞི་པ་བགེགས་བསྐྲད་པ་ནི༔ བགེགས་གཏོར་ཆུ་གཙང་གིས་བྲན་ཞིང་ཡིག་འབྲུ་གསུམ་གྱིས་བྱིན་གྱིས་བརླབས་ནས༔ འགུགས་པ་ནི༔ ཧཱུྃ་མཛད་ཕྱག་རྒྱ་བྱ༔ ཧཱུྃ༔ ཆེ་མཆོག་ཁྲོ་རྒྱལ་སྟོབས་འདུས་ཐུགས་ཀ་ནས༔ ལས་ཀྱི་ཕོ་ཉ་འགུགས་བྱེད་གློག་ལྟར་འཕྲོས༔ དཀྱིལ་འཁོར་སྒྲུབ་ལ་མི་དབང་བགེགས་ཀྱི་རིགས༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོྃ་ཤྲཱི་ཧེ་རུ་ཀ་ཧཱུྃ་ཧཱུྃ༔
གནོད་བྱེད་དམ་སྲི་འབྱུང་པོ་ཛ་ཛཿ ཞེས་བསྔོ་ཞིང་ཚིམས་པར་བསྐྱེད་དེ༔ རང་ཉིད་ཁྲོ་བོའི་ང་རྒྱལ་དང་བཅས་ནས་ཐུན་བརྡེག་ཅིང་༔ ཧཱུྃ༔ བདག་ཉིད་ཆེ་མཆོག་ཧེ་རུ་ཀཿ འཇིགས་བྱེད་ཁྲོ་རྒྱལ་འདུས་པའི་སྐུ༔ ཞི་རྒྱས་དབང་དྲག་ཕྲིན་ལས་རྫོགས༔ བདུན་བརྒྱ་ཉེར་ལྔས་འབར་ཞིང་སྲེག༔ གཟི་བརྗིད་གློག་དམར་ཆི་ལི་ལི༔ དྲག་སྔགས་འབྲུག་སྒྲ་འུ་རུ་རུ༔
ཉམས་འགྱུར་མེ་ཆར་སྤུངས་སེ་སྤུང་༔ དཀྱིལ་འཁོར་ཁྲོ་བོའི་ཕོ་བྲང་དུ༔ གླགས་ལྟའི་གདོན་བགེགས་མི་གནས་པར༔ སོ་སོ་རང་རང་གནས་སུ་དེངས༔ ཅི་སྟེ་མི་འགྲོ་འཚེ་བྱེད་ན༔ མཚོན་ཆ་དྲག་པོ་ཐོག་ལྟར་འབེབས༔ མགོ་ལུས་ཚལ་པ་ཕྱེ་མར་གཏོང་༔ རྡུལ་དུ་བརླག་པར་གདོན་མི་ཟ༔ དེ་བས་མ་འདུག་གཞན་དུ་དེངས༔ ཨོྃ་ཤྲཱི་ཧེ་རུ་ཀ་ཧཱུྃ་ཧཱུྃ་གནོད་བྱེད་འབྱུང་པོ་མཱ་ར་ཡ་ཨུ་ཙ་ཏ་ཡ་ཕཊ྄ཿ
ཅེས་བསྐྲད་ཅིང་ཕྱི་རོལ་དུ་བསྐྱལ༔ བདག་ཉིད་ཆེ་མཆོག་ཐུགས་ཀ་ནས་མཚམས་གཅོད་ཁྲོ་བོ་བཅུ་ལ༔ སྤྲུལ་པའི་ཕྲ་ཐབས་དང་བཅས་པས་འབྱུང་བའི་རང་བཞིན་དུ་གསལ་བའི་གུར་ཁང་ཅིས་ཀྱང་མི་ཤིགས་པར་བསྒོམ་ཞིང་༔ ཧཱུྃ༔ དཔལ་ཆེན་ཁྲོ་རྒྱལ་ཐུགས་ཀ་ནས༔ མཚམས་གཅོད་སྤྲུལ་པའི་ཁྲོ་བཅུ་སྤྲོས༔ གཟི་བརྗིད་ཆོས་དབྱིངས་འོད་སྟོང་འཁྱིལ༔ ཕྱག་མཚན་ཕོ་ཉ་སྐར་ལྟར་འཁྲུགས༔ ཧཱུྃ༔ སྟེང་ནས་མཚམས་གཅོད་ཁྲོ་ཆེན་ཧཱུྃ་ཀ་ར༔
སྒྲ་འབྱིན་སྦྱོར་ཞིང་ཕག་དང་རྨིགས་བུ་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ སྟེང་ཕྱོགས་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་ཧཱུྃ་ཀ་ར་སྟེང་གི་གནོད་བྱེད་གརྫ་གརྫ་ཧཱུྃ་ཕཊ྄ཿ ཧཱུྃ༔ ཤར་ནས་མཚམས་གཅོད་ཁྲོ་ཆེན་རྣམ་པར་རྒྱལ༔ སྙེམས་མ་སྦྱོར་ཞིང་སྟག་དང་བྱ་རྒོད་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ ཤར་གྱི་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་བི་ཛ་ཡ་ཧཱུྃ༔
ཤར་གྱི་གནོད་བྱེད་ཧ་ན་ཧ་ན་ཧཱུྃ་ཕཊ྄ཿ ཧཱུྃ༔ ལྷོ་ནས་མཚམས་གཅོད་ཁྲོ་ཆེན་གཤིན་རྗེའི་གཤེད༔ དུར་ཁྲོད་སྦྱོར་ཞིང་ཤྭ་བ་འུག་པ་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ ལྷོ་ཡི་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་ཡ་མཱནྟ་ཏ་ཀ་ཧཱུྃ༔ ལྷོ་ཡི་གནོད་བྱེད་པ་ཙ་པ་ཙ་ཧཱུྃ་ཕཊ྄ཿ ཧཱུྃ༔ ནུབ་ནས་མཚམས་གཅོད་ཁྲོ་ཆེན་རྟ་མགྲིན་རྒྱལ༔
གཏུམ་མོ་སྦྱོར་ཞིང་བྱི་ལ་པུ་ཤུད་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ ནུབ་ཀྱི་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ༔ ནུབ་ཀྱི་དགྲ་བགེགས་འབྱུང་པོ་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ༔ བྱང་ནས་མཚམས་གཅོད་ཁྲོ་ཆེན་བདུད་རྩི་འཁྱིལ༔ རླུང་འབྱིན་སྦྱོར་ཞིང་སེངྒེ་ཕ་ཝཾ་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ བྱང་གི་དགྲ་བགེགས་འབྱུང་པོ་མཚམས་ཆོད་ཅིག༔
ཨོྃ་བཛྲ་ཀྲོ་ཏ་ཨ་མྲྀ་ཏ་ཀུཎྜ་ལི་ཧཱུྃ༔ བྱང་གི་གནོད་བྱེད་འབྱུང་པོ་ཚིནྡྷ་ཚིནྡྷ་ཧཱུྃ་ཕཊ྄ཿ ཧཱུྃ༔ ཤར་ལྷོའི་མཚམས་གཅོད་ཁྲོ་ཆེན་དབྱུག་སྔོན་རྒྱལ༔ སྡེར་མོ་སྦྱོར་ཞིང་སྤྲུལ་པ་བྱང་གཡག་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ ཤར་ལྷོ་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ནཱི་ལ་དཎྜ་ཧཱུྃ༔ ཤར་ལྷོའི་གནོད་བྱེད་ད་ཧ་ད་ཧ་ཧཱུྃ་ཕཊ྄ཿ ཧཱུྃ༔
ལྷོ་ནུབ་མཚམས་གཅོད་ཁྲོ་ཆེན་མི་གཡོ་མགོན༔ གཏུན་ཁུང་འཁྱུད་ཅིང་གཟིག་དང་ཁྭ་ཏ་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ ལྷོ་ནུབ་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་ཨ་ཙ་ལེ་ཧཱུྃ༔ ལྷོ་ནུབ་ཀྱི་གནོད་བྱེད་བྷནྡྷ་བྷནྡྷ་ཧཱུྃ་ཕཊ྄ཿ ཧཱུྃ༔ ནུབ་བྱང་མཚམས་གཅོད་ཁྲོ་ཆེན་འདོད་པའི་རྒྱལ༔ མདའ་སྙེན་སྦྱོར་ཞིང་སྤྲུལ་པ་ཁྲ་སྤྱང་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔
ནུབ་བྱང་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་ཨ་པ་རཱ་ཛི་ཏ་ཧཱུྃ༔ ནུབ་བྱང་གི་གནོད་བྱེད་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ༔ བྱང་ཤར་མཚམས་གཅོད་ཁྲོ་ཆེན་རྣམ་པར་རྒྱལ༔ གསོད་བྱེད་སྦྱོར་ཞིང་དོམ་དང་སྲེ་མོང་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ བྱང་ཤར་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་ཏྲཻ་ལོཀྱ་བི་ཛ་ཡ་ཧཱུྃ༔ བྱང་ཤར་གྱི་གནོད་བྱེད་བྷིནྡྷ་བྷིནྡྷ་ཧཱུྃ་ཕཊ྄ཿ
ཧཱུྃ༔ འོག་ནས་མཚམས་གཅོད་ཁྲོ་ཆེན་སྟོབས་པོ་ཆེ༔ བསྐུལ་བྱེད་སྦྱོར་ཞིང་དྲེད་དང་བྱི་ལ་འགྱེད༔ ཡང་སྤྲུལ་ཕོ་ཉ་བཀའ་ཡི་ལས་བྱེད་རྣམས༔ འོག་གི་དགྲ་བགེགས་འབྱུང་པོ་མཚམས་ཆོད་ཅིག༔ ཨོྃ་བཛྲ་ཀྲོ་ཏ་མ་ཧཱ་བཱ་ལ་ཧཱུྃ༔ འོག་གི་གནོད་བྱེད་ཕོ་ཊ་ཕོ་ཊ་ཧཱུྃ་ཕཊ྄ཿ དེའི་ཕྱི་རོལ་དུ་གུར་ཁང་དགུ་བསྒོམ་པ་ནི༔ ཧཱུྃ༔ དཔལ་ཆེན་ཆེ་མཆོག་ཁྲག་འཐུང་ཧེ་རུ་ཀཿ
ཡེ་ཤེས་ཐུགས་ལས་སྲུང་བའི་གུར་ཁང་འཕྲོས༔ དང་པོ་ཁྲོ་ཆེན་ཡེ་ཤེས་འབར་བའི་གུར༔ དེ་ཡི་ཕྱི་རོལ་རྡོ་རྗེ་རྒྱ་གྲམ་གུར༔ དེ་ཡི་ཕྱི་རོལ་རལ་གྲི་བསྣོལ་མའི་གུར༔ དེ་ཡི་ཕྱི་རོལ་གསོད་བྱེད་གྲི་གུག་གུར༔ དེ་ཡི་ཕྱི་རོལ་གཅོད་བྱེད་སྤུ་གྲིའི་གུར༔ དེ་ཡི་ཕྱི་རོལ་འཇོམས་བྱེད་ཏྲི་ཤུལ་གུར༔ དེ་ཡི་ཕྱི་རོལ་གནམ་ལྕགས་སོ་འཐབ་གུར༔ དེ་ཡི་ཕྱི་རོལ་མེ་རླུང་སྟོབས་ལྡན་གུར༔ དེ་ཡི་ཕྱི་རོལ་ཁྲོ་ཆུའི་ཕ་ལམ་གུར༔
དེ་ཡི་ཕྱི་རོལ་ཁྲོ་བོ་ཕྱིར་གཟིགས་གུར༔ དེ་ཡི་ཕྱི་རོལ་རི་རབ་ཕུར་པའི་གུར༔ དེ་ཡི་ཕྱི་རོལ་དུག་རླངས་རེག་གཅོད་གུར༔ དེ་ཡི་ཕྱི་རོལ་སྟོང་ཉིད་ཆོས་དབྱིངས་གུར༔ བཅུ་གསུམ་མི་ཤིགས་ཁྲོ་ཆུའི་ཕ་ལམ་ལྟར༔ བསྲུང་མཚམས་མེད་པའི་གཞལ་ཡས་ཆེན་པོ་གྱུར༔ ཨོྃ་བཛྲ་ཀྲོ་ཏ་ཤྭ་རི་བཛྲ་ཀཱི་ལི་ཀཱི་ལ་ཡ་ཀརྨ་རཾ་རཾ་ཛྭ་ལ་རཾ་ཨེ་ཏིཥྛ་རཀྵ་རཀྵ་བྷྲཱུྃ་བྷྲཱུྃ་བྷྲཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔
བྷྲཱུྃ་བཛྲ་རཀྵ་བྷྲཱུྃ༔ དེ་ནས་བརྡ་སྒོ་དབྱེ་བ་ནི༔ ཡེ་ནས་སྣོད་བཅུད་ཐམས་ཅད་བུདྡྷའི་ཞིང་ཁམས་ཡིན་པ་ལྷན་སྐྱེས་ཀྱི་རང་ངོ་འཕྲོད་ཕྱིར་རིག་པ་ཡེ་ཤེས་ཀྱི་བརྡ་སྒོ་ཕྱེ་བ་ནི༔ ཧཱུྃ༔ ཀུན་ནས་ཀློང་ཡངས་བུདྡྷའི་ཞིང་༔ མ་རྟོགས་འཛིན་པའི་མུན་བསལ་ནས༔ ང་བདག་འཁྲུལ་པའི་སྒོ་གཅོད་ཕྱིར༔ ཡེ་ཤེས་རིག་པའི་འཆར་སྒོ་ཕྱེས༔ བྷྲཱུྃ་བི་ཤྭ་བི་ཤུདྡྷེ་ཨ་ཙནྡྲ༔ མ་སཱུརྻ་མཎྜ་ལ༔
ཛྙཱ་ན་པཉྩ་པྲ་བེ་ཤ་ཡ་ཕཊ྄ཿ དེ་ནས་ཡེ་ཤེས་ལྔའི་སྒོ་ཕྱེ་ཞིང་རང་ལུས་ཡེ་ནས་ཀུན་བཟང་ཞི་ཁྲོ་རབ་འབྱམས་ཀྱི་དཀྱིལ་འཁོར་ཡིན་པར་ཐག་ཆོད་ཕྱིར་ལྟ་བའི་ལྷ་ཞལ་མཇལ་བ་ནི༔ ཧཱུྃ༔ ཀུན་བཟང་ཁྱབ་བརྡལ་རོལ་པ་ལས༔ ཡེ་ཤེས་ལྟ་བའི་དཀྱིལ་འཁོར་ལྷ༔ རང་གསལ་ཆེན་པོའི་ཞལ་མཇལ་ཕྱིར༔ ཉག་གཅིག་དེ་ལ་བརྡ་ཕྱག་འཚལ༔ ཨོྃ་བཛྲ་བྷ་རུ་ལ་བྷྲཱུྃ་པྲ་བེ་ཤ་ཡ་ན་མོ་ཧཱུྃ༔ བརྡ་བཤགས་འབུལ་བ་ནི༔ ཧཱུྃ༔
ཡེ་ནས་འཁོར་འདས་གཉིས་སུ་མེད༔ མ་རྟོགས་གཟུང་འཛིན་སྒྲིབ་པས་རྨོངས༔ བག་མེད་ཁ་ཡན་འཁོར་བར་འཁྱམས༔ ད་ནས་རང་བྱུང་ཆེན་པོར་བཤགས༔ ཨོྃ་བཛྲ་ས་མ་ཡ་ཤུདྡྷེ་ཨཱཿ དེ་ནས་བརྡ་མཆོད་འབུལ་བ་ནི༔ ཧཱུྃ༔ རྟོག་མེད་ཤེས་པའི་སྣོད་མཆོག་ཏུ༔ བློ་འདས་བདེ་སྟོང་མཆོད་པས་བཀང་༔ ཀུན་རིག་ཟང་ཐལ་དགྱེས་ཕྱིར་འབུལ༔
རོ་གཅིག་རྟོག་བྲལ་པཱུ་ཛ་ཧོཿ ཨོྃ་བཛྲ་ཧེ་རུ་ཀ་སིདྡྷི་པཱུ་ཛ་ཧོཿ བརྡ་བསྟོད་བྱ་བ་ནི༔ ཧཱུྃ༔ བརྡལ་ཁྱབ་ཀུན་བཟང་ཞི་ཁྲོའི་ལྷ༔ རྩལ་སྣང་མ་འགགས་ཚོམ་བུར་ཤར༔ སྣོད་བཅུད་ཡེ་ཤེས་སྒྱུ་མའི་ངང་༔ ཀུན་མཛད་དབང་པོར་བརྡས་བསྟོད་དོ༔ ཨོྃ་ཧེ་རུ་ཀ་པྲ་ཏི་པཱུ་ཛ་ཧོཿ དམ་བཅའ་ཞིང་དཀྱིལ་འཁོར་བཟུང་བ་ནི༔
ཧོཿ བླ་མ་ཆེ་མཆོག་ཡི་དམ་ལྷ༔ མཁའ་འགྲོ་མ་སྲིང་བསྒྲུབ་པའི་དལ༔ ཡེ་ནས་ཚེ་རབས་བདག་གིས་བསྒྲུབས༔ ཕྱིན་ཆད་མི་གཏོང་བརྟན་པོར་བཟུང་༔ ཨོྃ་བཛྲ་ཧེ་རུ་ཀ་བོ་དྷི་ཙིཏྟ་ས་མ་ཡ་ཧཱུྃ་ཧཱུྃ་ཧཱུྃ༔ དེ་ནས་བྱིན་དབབ་པ་ནི༔ རོལ་མོ་དབྱངས་དང་བཅས་ཤིང་སྤོས་སྣ་ཚོགས་ཀྱི་དུད་པ་བཏང་༔ མཚན་ལྡན་གྱི་རིག་མ་རྒྱན་གྱིས་སྤྲས་ཏེ་དཀྱིལ་འཁོར་གྱི་མཐའ་བསྐོར་གིང་འཆམ༔ ཧཱུྃ༔
འོག་མིན་ཆོས་དབྱིངས་ཕོ་བྲང་ནས༔ ཁྱབ་བརྡལ་ཀློང་དགུའི་མཛོད་གླིང་རྡོལ༔ ཀུན་བཟང་ཡབ་ཡུམ་བྱིན་ཕོབ་ཅིག༔ ཙིཏྟ་ལོངས་སྐུའི་ཕོ་བྲང་ནས༔ བརྡ་དོན་རྩལ་ལྔའི་འོད་ཟེར་ཤར༔ ལས་ཀྱི་དབང་མོས་བྱིན་ཕོབ་ཅིག༔ ཤར་ཕྱོགས་དུར་ཁྲོད་བསིལ་ཚལ་ནས༔ ཡང་དག་ཐུགས་ཀྱི་དངོས་གྲུབ་བརྙེས༔ ཧཱུྃ་ཆེན་ཀ་རས་བྱིན་ཕོབ་ཅིག༔ ལྷོ་ཕྱོགས་དུར་ཁྲོད་སྐུ་ལ་རྫོགས༔
འཇམ་དཔལ་སྐུ་ཡི་དངོས་གྲུབ་བརྙེས༔ མཉྫུ་ཤྲཱིས་བྱིན་ཕོབ་ཅིག༔ ནུབ་ཕྱོགས་དུར་ཁྲོད་ལངྐ་བརྩེགས༔ པདྨ་གསུང་གི་དངོས་གྲུབ་བརྙེས༔ ནཱ་གརྫུ་ནས་བྱིན་ཕོབ་ཅིག༔ བྱང་ཕྱོགས་དུར་ཁྲོད་པདྨ་བརྩེགས༔ ཕྲིན་ལས་ཕུར་པའི་དངོས་གྲུབ་བརྙེས༔ པྲ་བྷ་ཧསྟཱིས་བྱིན་ཕོབ་ཅིག༔ ཤར་ལྷོ་དུར་ཁྲོད་ལྷུན་གྲུབ་གཏེར༔ བདུད་རྩི་ཡོན་ཏན་དངོས་གྲུབ་བརྙེས༔
བི་མ་མི་ཏྲས་བྱིན་ཕོབ་ཅིག༔ ལྷོ་ནུབ་དུར་ཁྲོད་གསང་ཆེན་རོལ༔ རྦོད་གཏོང་མ་མོའི་དངོས་གྲུབ་བརྙེས༔ དྷ་ན་སཾ་སྐྲྀས་བྱིན་ཕོབ་ཅིག༔ ནུབ་བྱང་དུར་ཁྲོད་ཧེ་ཆེན་བརྡལ༔ འཇིག་རྟེན་མཆོད་བསྟོད་དངོས་གྲུབ་བརྙེས༔ རོམྦུ་གུ་ཧྱས་བྱིན་ཕོབ་ཅིག༔ བྱང་ཤར་དུར་ཁྲོད་འཇིག་རྟེན་བརྩེགས༔ དྲག་སྔགས་དམོད་པའི་དངོས་གྲུབ་བརྙེས༔ ཤཱནྟིཾ་གརྦྷས་བྱིན་ཕོབ་ཅིག༔
དབུས་ཕྱོགས་དུར་ཁྲོད་བདེ་བྱེད་བརྩེགས༔ ཡོངས་རྫོགས་འདུས་པའི་དངོས་གྲུབ་བརྙེས༔ ཨཽ་ཌཱི་ཡ་ནས་བྱིན་ཕོབ་ཅིག༔ ཀེའུ་རི་གསང་བའི་དུར་ཁྲོད་ནས༔ བརྡ་བཞི་མཁའ་འགྲོའི་གསང་མཛོད་བརྙེས༔ གོ་བྱི་དྷེ་ཝས་བྱིན་ཕོབ་ཅིག༔ ཡོངས་རྫོགས་དཔལ་གྱི་མཆིམས་ཕུ་རུ༔ བཀའ་བབ་ལུང་གི་དངོས་གྲུབ་བརྙེས༔ རྗེ་འབངས་ཉེར་ལྔས་བྱིན་ཕོབ་ཅིག༔ ཧཱུྃ༔
བླ་མ་ཡི་དམ་མཁའ་འགྲོ་དང་༔ ཆེ་མཆོག་འདུས་པའི་ཚོམ་བུ་དགུ༔ དཀྱིལ་འཁོར་འཁོར་ལོའི་མངའ་བདག་རྣམས༔ གནས་འདིར་བྱིན་ཆེན་མྱུར་དུ་ཕོབ༔ དབང་ཆེན་རིགས་ཀྱིས་དབང་བསྐུར་ལ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་ཤྲཱི་ཧེ་རུ་ཀ་ཀྲོ་ཏི་ཤྭ་རི་སཏྭཾ་ས་མ་ཡ་ཨ་བེ་ཤ་ཡ་ཨ་ཨཱཿ
ཞེས་བྱིན་དབབ་ཅིང་དཀྱིལ་འཁོར་བརྟན་པར་བྱ་བའི་ཕྱིར་མེ་ཏོག་འཐོར༔ སྐབས་འདིར་ཚིག་བདུན་བརྗོད་ཀྱང་རུང་༔ ས་མ་ཡ༔
དེ་ནས་མཆོད་པ་བྱིན་གྱིས་བརླབ་པ་ནི༔ ཧཱུྃ༔ ཕྱི་མཆོད་རྣམ་ལྔ་དབང་པོ་མདངས་ལྡན་ཅན༔ ཡིད་འཕྲོག་ལྷ་མོ་བརྡ་འགྲོས་གར་མ་གཟུགས༔ འཕན་དར་བླ་བྲེ་རྒྱན་ཚོགས་བ་དན་འཕྱངས༔ དཔག་མེད་བཀོད་པ་ནམ་མཁའི་མཐའ་ཀླས་གྱུར༔ ཨོྃ་བཛྲ་པུཥྤེ་ཨཱཿཧཱུྃ༔ ཨོྃ་བཛྲ་དྷཱུ་པེ་ཨཱཿཧཱུྃ༔ ཨོྃ་བཛྲ་ཨཱ་ལོ་ཀེ་ཨཱཿཧཱུྃ༔ ཨོྃ་བཛྲ་གནྡྷེ་ཨཱཿཧཱུྃ༔
ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཤབྡ་ཨཱཿཧཱུྃ༔ ཨོྃ་བཛྲ་རཱུ་པ་ཨཱཿཧཱུྃ༔ ཨོྃ་བཛྲ་ཤབྡ་ཨཱཿཧཱུྃ༔ ཨོྃ་བཛྲ་གནྡྷེ་ཨཱཿཧཱུྃ༔ ཨོྃ་བཛྲ་རཱ་ས་ཨཱཿཧཱུྃ༔ ཨོྃ་བཛྲ་སྤརྴེ་ཨཱཿཧཱུྃ༔ ཞེས་བྱིན་གྱིས་བརླབས་ཤིང་སྤེལ༔ དེ་ནས་ནང་གི་མཆོད་པ་བྱིན་གྱིས་བརླབ་པ་ནི༔ ཧཱུྃ༔
རང་བྱུང་རླུང་མེ་ཀེང་རུས་ཐབ་ཀྱི་ཁར༔ མཆོག་ཆེན་མཚན་ལྡན་ཆོས་ཉིད་བྷནྡྷ་རུ༔ ཤར་ལྷོ་ནུབ་བྱང་དབུས་ལྔ་རིམ་པ་བཞིན༔ ཧཱུྃ་བྷྲཱུྃ་ཨོྃ་ཛཾ་ཁྃ་ན་དྷ་ཧ་ཤ༔ ཞུ་བ་ལས་བྱུང་དམ་ཚིག་བདུད་རྩི་ནི༔ བྱང་སེམས་དྲི་ཆེན་ཤ་ཆེན་རཀྟ་དང་༔ དྲི་ཆུ་མི་ཤ་རྟ་ཤ་བ་གླང་ཤ༔ ཁྱི་ཤ་ལ་སོགས་རྫས་ཆེན་རྣམ་པ་དགུ༔ ལེགས་པར་སྦྱོང་བྱེད་དམ་ཚིག་ཡི་གེ་བཅུ༔ ཨོྃ་ཧཱུྃ་ཏྲཱྃ་ཧྲཱི་ཨཱ་ཡིག་རྣམ་པ་ལྔ༔
མཱུྃ་ལཱྃ་མཱྃ་པཱྃ་ཏཱྃ་ལྔ་ཕྱོགས་བཅུར་མཚན༔ རིམ་བཞིན་སྦྱོང་བྱེད་ཡི་གེ་འབྲུ་གསུམ་འཕྲོས༔ ཡྃ་ལས་རླུང་བྱུང་གཡོ་བྱེད་བ་དན་བསྐྱོད༔ རྃ་ལས་མེ་བྱུང་དངོས་འཛིན་བག་ཆགས་བསྲེགས༔ ཁྃ་ལས་ཆུ་བྱུང་ཨ་འཐས་འཛིན་པ་བཀྲུས༔ ཨོྃ་ལས་འོད་འཕྲོས་སྐུ་ཡི་དམ་ཚིག་བསྐུལ༔ ཨཱཿལས་ཟེར་འགྱེད་གསུང་གི་བདུད་རྩི་ཁོལ༔ ཧཱུྃ་ལས་རྒྱུད་བྱུང་རིགས་ལྔ་ཡབ་ཡུམ་ཞུ༔ ཧྲཱི་ལས་སྲུབ་སྐྱེད་མཆོད་པའི་ལྷ་མོ་འཕྲོས༔ ཏྲཱྃ་ལས་གར་སྒྱུར་དཀྱིལ་འཁོར་རྒྱ་མཚོ་མཆོད༔
ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ལན་བདུན་ནམ་གསུམ་གྱིས་སྦྱང་༔ དེ་ནས་རཀྟ་སྦྱང་བ་ནི༔ ཧཱུྃ༔ གྲུ་གསུམ་ཟླ་གམ་དབྱིངས་ཀྱི་དཀྱིལ་འཁོར་དུ༔ བྷནྡྷ་ལྕང་ལོ་རལ་པའི་བ་དན་ཅན༔ རྒྱ་ཁྱོན་དཔག་ཚད་ཆོས་དབྱིངས་བློ་དང་ལྡན༔ ཧཱུྃ༔ མཁའ་དབྱིངས་བཟང་མོའི་མུ་ཁ་ཆོས་འབྱུང་དབུས༔ ཧེ་རུ་ཀ་པ་ལས་ཀྱི་རྡོ་རྗེ་དགྱེས༔
རོ་མའི་ཀློང་ནས་རླབས་ཆེན་དྲག་ཏུ་གཡོས༔ བྷནྡྷར་བསྐྱིལ་བས་རཀྟ་ཆི་ལི་ལི༔ ར་ལས་བྱུང་བའི་ལྷ་མོའི་གྲི་གུག་གིས༔ བསྲུབ་ཅིང་དཀྲུགས་པས་བདེ་ཆེན་རཀྟར་གྱུར༔ ཧཱུྃ༔ མ་ཧཱ་རཀྟ་མཆོག་ཆེན་མི་ཡི་ཁྲག༔ གྷུ་ན་རཀྟ་དབྱིངས་ཕྱུག་གསང་བའི་ཁྲག༔ པདྨ་རཀྟ་རིགས་བཟང་རྩ་ཡི་ཁྲག༔ མུ་ལ་རཀྟ་འདོད་སྲེད་སྦྱོར་བའི་ཁྲག༔ ཨེནྫ་རཀྟ་རྒྱུད་དྲུག་བསྒྲལ་བའི་ཁྲག༔
དུ་ན་རཀྟ་དགྲ་བགེགས་བསྒྲལ་བའི་ཁྲག༔ འབྲི་མོག་རྒྱ་སྐག་ལ་སོགས་འབྱུང་བའི་ཁྲག༔ ཡེ་ནས་འཁོར་འདས་གཉིས་མེད་སྦྱོར་བ་ཡི༔ རཀྟ་རྦ་ཀློང་ཕྱོགས་བཅུར་འཕྲོ་ཞིང་མཆོད༔ བདེ་གཤེགས་བསྒྲུབ་པའི་ལྷ་ཚོགས་དགྱེས་པར་བསྐྱེད༔ ཨོྃ་མ་ཧཱ་རཀྟ་ཛྭ་ལ་མཎྜལ་ཧཱུྃ་ཧྲཱིཿཋཿ ཞེས་ལན་བདུན་ནམ་གསུམ་གྱིས་དཀྲུག༔ དེ་ནས་གཏོར་མ་བྱིན་གྱིས་བརླབ་པ་ནི༔ ཧཱུྃ༔ ཉི་ཟླ་ཡངས་པའི་འཁོར་འདས་གཏོར་གཞོང་དུ༔
སྣོད་བཅུད་དག་པའི་རིགས་དྲུག་བྷ་ལིང་བཤམས༔ གླིང་བཞི་རི་རབ་བྱེ་བའི་གཏོར་ཀྱུས་བསྐོར༔ གསལ་སྟོང་ཆོས་དབྱིངས་འོད་གསལ་བརྒྱན་བཏགས་པས༔ དམ་རྫས་ཡེ་གྲོལ་ཆེན་པོར་དགྱེས་པར་བསྐྱེད༔ ཧཱུྃ༔ ཀུན་གཞི་ཀློང་ཡངས་ཆོས་ཉིད་བྷནྡྷ་རུ༔ རང་ཤར་གནས་ལུགས་རིག་པའི་གཏོར་མ་བཤམས༔ ཚོགས་དྲུག་སྒྲིབ་མེད་ས་ལེའི་གཏོར་ཀྱུས་བསྐོར༔ མངོན་རྫོགས་ལུག་རྒྱུད་ཐིག་ལེའི་རྒྱན་བཏགས་པས༔ ཀུན་གཞི་གཏོར་མ་ཡེ་ནས་བདུད་རྩིར་གྱུར༔
ཧཱུྃ༔ ཁྱབ་བརྡལ་ཀློང་ཡངས་བེམ་ཤུན་གཏོར་གཞོང་དུ༔ ཤ་ཁྲག་ཀླད་རུས་དྭངས་ལྔའི་གཏོར་མ་བཤམས༔ འབྱུང་ལྔ་རྟོགས་གྲོལ་ཤེས་པའི་གཏོར་ཀྱུས་བསྐོར༔ དབང་པོ་སྒོ་དགུའི་འཁོར་ལོའི་རྒྱན་བཏགས་པས༔ གཟུགས་ཕུང་གཏོར་མ་ཡེ་ནས་བདུད་རྩིར་གྱུར༔ ཧཱུྃ༔ ཕྱི་ནང་སྣོད་བཅུད་གསལ་བའི་གཏོར་མ་དང་༔ ལོངས་སྤྱོད་རྒྱ་མཚོ་དགྱེས་པའི་བྷ་ལིང་རྣམས༔ གཏོར་མཆོད་སྲུང་བའི་ཁྲོ་བོས་བྱིན་བརླབས་པས༔
ཟད་མེད་ནམ་མཁའ་མཛོད་ཀྱི་གཏོར་མར་གྱུར༔ ཨོྃ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཞེས་ལན་བདུན་ནམ་གསུམ་གྱིས་བྱིན་གྱིས་བརླབས༔ དེ་ནས་ཌཱ་མ་རུ་དང་དྲིལ་བུ་རྡོ་རྗེ་རྣམས་བྱིན་གྱིས་བརླབ་པ་ནི༔ ཨོྃ་བཛྲ་ཌཱ་མ་རུ་ཧེ་རུ་ཀ་ཧཱུྃ་ཕཊ྄ཿ ཅེས་པས༔ ཧཱུྃ༔ ཐོད་པ་ལྟག་སྤྲོད་ལས་ཀྱི་རྟགས་རྒྱ་ཅན༔ ཞིང་ཆེན་ཞིང་ཆུང་བསྒྲལ་བའི་པགས་པས་གཡོགས༔ མ་མོ་མཁའ་འགྲོ་འབོད་པའི་རྫས་སུ་གྱུར༔
ཨོྃ་མུ་ཧྲཱི་གྷུ་ལནྡྲ་བཛྲ་ཧཱུྃ་ཕཊ྄ཿ ཧཱུྃ༔ ཤེས་རབ་སྒྲ་ལྡན་དཀྱིལ་འཁོར་དབྱིངས་ཀྱིས་ཕྱུག༔ བླ་མེད་རྒྱ་མཚོའི་རྒྱུད་མཆོག་མཉེས་མཛད་མ༔ གསུང་དབྱངས་དྲུག་ཅུས་འགྲོ་བ་འདྲེན་མཛད་ཤོག༔ ཅེས་པས་བྱིན་གྱིས་བརླབ༔ དེ་ནས་རྡོ་རྗེ་བྱིན་གྱིས་བརླབ་པ་ནི༔ ཨོྃ་བཛྲ་ཙཀྲ་ཡ་ཧེ་རུ་ཀ་ན་ཧཱུྃ་ཕཊ྄ཿ ཧཱུྃ༔ ཐབས་མཆོག་མི་ཤིགས་བརྟན་མཛད་ཕྱིར༔
རྡོ་རྗེ་འབར་བ་འཁོར་ལོས་སྒྱུར༔ ཟུང་ནས་རབ་ཏུ་འབྲེལ་གྱུར་ཅིག༔ ཅེས་པས་བྱིན་གྱིས་བརླབ༔ དེ་ནས་རྔ་དང་རྔ་ལྕག་བྱིན་གྱིས་བརླབ་པ་ནི༔ ཨོྃ་དྷརྨ་དྷཱ་ཏུ་གརྦྷེ་ཨཱཿཧཱུྃ་ཕཊ྄ཿ ཨཱ་གསུང་གི་དབང་ཕྱུག་ཀུན་བཟང་མོ༔ ཧཱུྃ་ཆོས་དབྱིངས་རང་སྒྲ་སྟོང་ཁམས་སྒྲོག༔ ཨོྃ་ཀུན་ཏུ་བཟང་གིས་འཁོར་ལོས་བསྐུལ༔ ཞེས་པས་བྱིན་གྱིས་བརླབ༔ དེ་ནས་བགྲང་ཕྲེང་བྱིན་གྱིས་བརླབ་པ་ནི༔
ཨོྃ་མེ་ཁ་ལི་བཛྲ་ཏྲཱྃ་ཧཱུྃ་ཕཊ྄ཿ ཧཱུྃ༔ རང་སྔགས་སྒྲ་ལྡན་རིན་ཆེན་ཕྲེང་༔ སྤྲོ་བསྡུ་འགུགས་སྟིམ་འདྲེན་པའི་ཕྱིར༔ འོད་ཟེར་རྣམ་ལྔའི་ཕྲེང་བར་གྱུར༔ ཅེས་བྱིན་གྱིས་བརླབ༔ དེ་ནས་རྩ་ཁམས་ཡི་དམ་ལྷ་རུ་ངོ་སྤྲད་ཅིང་བྱིན་གྱིས་བརླབ་པ་ནི༔ ཧཱུྃ༔ ཀུན་བཟང་ཆེ་མཆོག་དཔལ་དགུའི་དཀྱིལ་འཁོར་རྣམས༔ ཡེ་ནས་རང་བྱུང་རང་ལ་གནས་པའི་ཕྱིར༔
རང་གསལ་མ་བཅོས་རིག་པ་ཆོས་དབྱིངས་ཀློང་༔ ཞི་དང་ཁྲོ་བོའི་མཚན་མ་མི་མངའ་ཡང་༔ བློ་རྟོག་མ་རིག་ཨ་འཐས་ཀུན་གསལ་ཕྱིར༔ ཡེ་ཤེས་ཕོ་བྲང་དཀྱིལ་འཁོར་གནས་འདིར་གཤེགས༔ ཡེ་ནས་རང་གསལ་དགྱེས་པའི་གདན་ལ་བཞུགས༔ ཟང་ཐལ་འཛིན་མེད་ངང་ལ་ཕྱག་འཚལ་བསྟོད༔ དུག་ལྔ་མ་སྤངས་རང་གྲོལ་མཆོད་པ་འབུལ༔ སྐུ་གསུམ་ལྷུན་གྲུབ་རྗེ་ལ་བདག་ཡི་རང་༔ ཁྲེགས་ཆོད་ལྟ་བའི་རྒྱུད་ལ་ཆོས་འཁོར་བསྐོར༔ དབང་ཆེན་འབར་བའི་དཀྱིལ་འཁོར་བྱིན་ཆེན་ཕོབ༔
སྐུ་ཡི་དབང་མཆོག་ཡེ་ཤེས་འཁོར་ལོས་བསྐུར༔ གསུང་གི་དབང་མཆོག་བདེ་སྟོང་འཁོར་ལོས་བསྐུར༔ ཐུགས་ཀྱི་དབང་མཆོག་གསལ་སྟོང་འཁོར་ལོས་བསྐུར༔ ཡོན་ཏན་དབང་མཆོག་ལྷུན་གྲུབ་འཁོར་ལོས་བསྐུར༔ ཕྲིན་ལས་དབང་མཆོག་ཀློང་ཡངས་འཁོར་ལོས་བསྐུར༔ དཀྱིལ་འཁོར་རྫས་ལ་བཀྲག་མདངས་གཟི་བརྗིད་ཕོབ༔ མཆོད་རྫས་རྒྱ་མཚོར་རོ་བཅུད་རྣམ་ལྔ་སྤེལ༔ འདིར་འདུས་སྐལ་ལྡན་ཆོས་དབྱིངས་བརྡ་རུ་ཁྲོལ༔ སྒྲུབ་པའི་རིག་འཛིན་དམ་ཚིག་རྒྱུན་བཞིན་བསྐུལ༔ ཚེ་རབས་ཀུན་ཏུ་དཀྱིལ་འཁོར་ལ་གནས་ཤོག༔
ཨོྃ་ཤྲཱི་ཧེ་རུ་ཀ་གྷུ་ན་ཧྲཱི་ཏ་ཛྙཱ་ན་བཛྲ་ཙིཏྟ་ས་མ་ཡ་སྭཱ་ཧཱ༔ ཨ་བེ་ཤ་ཡ་ཕཻཾ་ཕཻཾ་ཛཿཛཿ ཞེས་བྱིན་དབབ་ཅིང་ཡེ་ནས་རང་རྒྱུད་བསྲེ་བར་བྱའོ༔ ས་མ་ཡ༔ རྒྱ་རྒྱ་རྒྱ༔ དེ་ནས་འཁོར་ཐམས་ཅད་ཡེ་ནས་རང་བྱུང་དུ་ཡོད་པར་ཐག་ཆོད་པའི་གཤིས་ལུགས་ངང་ལ་རྒྱུ་དང་མཚན་ཉིད་རབ་ཏུ་དབྱེ་བའི་ཕྱིར༔ དང་པོ་ཏིང་འཛིན་རྣམ་གསུམ་ལས༔ ཁྱབ་པ་གཞིའི་ཏིང་ངེ་འཛིན་ནི༔ ཧོཿ ཀུན་གཞི་མ་བཅོས་སྤྲོས་དང་བྲལ༔
ཡེ་ནས་རང་བྱུང་བརྗོད་མེད་ཀློང་༔ འཁོར་འདས་བྱ་བའི་མཚན་མ་སྟོང་༔ མཐའ་དབུས་འཛིན་ཁྱོན་བློ་ལས་འདས༔ ཨོྃ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ གཉིས་པ་གསལ་བ་ལམ་གྱི་ཏིང་ངེ་འཛིན་ནི༔ ཧོཿ ཁྱབ་བརྡལ་ཆེན་པོའི་རོལ་རྩལ་ལས༔ གསལ་སྣང་ངོ་བོ་ལམ་གྱིས་ཤར༔ བདག་གཞན་འཛིན་པའི་རྒྱུ་འབྱུང་བ༔ རང་བྱུང་རིག་པའི་རི་མོར་གྲུབ༔
ཨོྃ་བཛྲ་ཛྙཱ་ན་སྭ་བྷཱ་སཏྭཾ༔ གསུམ་པ་རྒྱུ་འབྱུང་འབྲས་བུའི་ཏིང་ངེ་འཛིན་ནི༔ ཧཱུྃ༔ རྒྱུ་འབྱུང་ངང་ལ་རིམ་པར་ཆགས༔ ཀུན་རྒྱུ་སྤྲོས་པའི་ཡི་གེ་ཧཱུྃ༔ འབྱུང་ལྔ་ལ་སོགས་རིམ་པ་བཞི༔ མ་བསྒོམས་གསལ་རྫོགས་སོ་སོར་ཤར༔ ཨོྃ་བཛྲ་ཙིཏྟ་ས་མ་ཧོ་ཧཱུྃ༔ དེ་ནས་འབྱུང་བ་རིམ་བརྩེགས་ནི༔ ཧཱུྃ་བྷྲཱུྃ་ཛྙཱ་ན་བཛྲ་སྭ་བྷཱ་སཏྭཾ༔
ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཧཱུྃ༔ ཨེ་ལས་ཆོས་འབྱུང་ནམ་མཁའ་སྟོང་པའི་དབྱིངས༔ ཡྃ་ལས་རླུང་རི་རྒྱ་གྲམ་འཁོར་ལོ་ཆགས༔ རྃ་ལས་མེ་རི་ཁ་དོག་སྣ་ལྔ་འབར༔ ཁྃ་ལས་རྒྱ་མཚོ་རྦ་རླབས་ཕྱོགས་བཅུར་བསྐྱོད༔ སུྃ་ལས་དབང་ཆེན་ས་གཞིར་ལྕགས་རིས་བསྐོར༔ ཀེཾ་ལས་རུས་པའི་རི་རབ་བང་རིམ་ལྡན༔ བྷྲཱུྃ་ལས་དུར་ཁྲོད་ཕོ་བྲང་གཞལ་ཡས་ཁང་༔ ཨོྃ་བཛྲ་ཧཱུྃ་ཛྙཱ་ན་མཎྜ་ལ༔
ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཨ་ཙནྡྲ་མཎྜ་ལ༔ མ་སཱུརྻ་མཎྜ་ལ༔ པཾ་པདྨ་མཎྜ་ལ༔ རུ་ཏྲ་ཀྲོ་ཏི་ཏི་ར་བཾ༔ ཧཱུྃ་ཕ་ར་ན་ཕཊ྄ཿ སཾ་ཧ་ར་ཎ་ཧཱུྃ༔ རཾ་ས་ར་ཎ་ཕཊ྄ཿ ཡཾ་ཧ་ར་ཎ་ཧཱུྃ༔ ཨོྃ་བཛྲ་ཧེ་རུ་ཀ་ཨཱཏྨ་ཀོ྅་ཧཾ༔
དེ་ནས་གཞལ་ཡས་ཁང་བསྐྱེད་པ་ནི༔ ཨོྃ་སྭ་བྷཱ་ཝ? སྟོང་པའི་ངང་ལས་སྣོད་བཅུད་ཀྱི་ཆོས་ཐམས་ཅད་བདག་མེད་པའི་རང་བཞིན་སྟོང་པར་སྦྱངས༔ དེའི་ངང་ལས་མ་བཅོས་ལྷུན་གྲུབ་ཡེ་ནས་གསལ་བའི་རང་བཞིན་ནམ་མཁའ་ཨེ་མཐིང་ནག་འབར་བ༔ ཆོས་ཉིད་ཀྱི་རང་སྒྲ་དང་བཅས་པ༔ དེ་ལ་ཀུན་ཏུ་རྒྱུ་བའི་རིག་པ་མ་འགགས་པའི་རྩལ་ལས་ལམ་འགགས་མེད་དུ་ཤར་བའི༔ འགྱུ་བ་དང་པོ་གཉིས་སུ་འཛིན་པའི་རྟོག་པ་ཕྲ་མོ་དེ་ལ༔ འགྱུ་བྱེད་ཀྱི་རླུང་ལྟར་བསྐལ་པ་ཡེ་ནས་སྲོག་འཛིན་བྱེད་པ་དེ༔ རིག་དང་མ་རིག་ཏུ་གཡོས་པས༔ བསྣོལ་ཐབས་རྒྱ་གྲམ་བཏེགས་པ༔ དེའི་སྟེང་དུ་འོད་གསལ་སྒོང་བུ་དམར་པོ་ཚ་བའི་ངད་ལྡན་ཅན་རླུང་གིས་གཡོས་པ༔
བསྐལ་པའི་མེ་རི་ཁ་དོག་ལྔ་ལྡན་འབར་བ༔ དེའི་སྟེང་དུ་ཁྃ་ལས་བྱུང་བའི་སྒོང་བུ་བསིལ་བའི་རང་བཞིན་ཅན༔ དེ་མེ་ཡིས་ཤུགས་ལས་ཞུ་བའི་ཆུ་ཡི་རྦ་རླབས་འཕྱོ་ཞིང་ཁོལ་བས༔ རཀྟ་ལྟར་དམར་བ༔ དེའི་རྦ་ལས་ལྦུ་བ་ཤིན་ཏུ་འཁྲིགས་པ་གཅིག་ཏུ་གྱུར་པ་ལས༔ ཀེཾ་ཞེས་པའི་རི་རབ་བསྐལ་པའི་ཁྱོན་དང་མཉམ་པ༔ དེའི་སྙིགས་མ་དང་བར་པ་གཉིས་ལས༔ སུྃ་ཞེས་པའི་དབང་ཆེན་ས་གཞི་གསེར་རི་ལྕགས་རི་རོལ་མཚོ་བདུན་ཕྲག་དང་ལྡན་པ༔ དེའི་སྟེང་དུ་འཛིན་ཁྱོན་ཆོས་ཀྱི་དབྱིངས་དང་མཉམ་པ༔ མི་ཤིགས་རྡོ་རྗེའི་རྒྱ་གྲམ་ཆེན་པོ༔
ཤར་གྱི་རྭ་དཀར་ལ་གནམ་ལྕགས་ཨུར་མོ་ལས་གྲུབ་པ༔ ལྷོའི་རྭ་སེར་ལ་ཕ་ལམ་ཁྲོ་ཆུར་གྲུབ་པ༔ ནུབ་ཀྱི་རྭ་དམར་ལ་མི་ཤིགས་ཁྲོ་ལུམ་གྷ་རིར་གྲུབ་པ༔ བྱང་གི་རྭ་ལྗང་ལ་སྲ་མཁྲེགས་གནམ་ལྕགས་འཁྱུགས་མོར་གྲུབ་པ༔ དེའི་ལྟེ་བར་ཡི་གེ་ཧཱུྃ་དང་བྷྲཱུྃ་ཡོངས་སུ་གྱུར་པ་ལས༔ ཆེ་མཆོག་སྤྲུལ་པའི་ཕོ་བྲང་ཆེན་པོ༔ གཞལ་ཡས་མཐའ་ལས་འདས་པ༔ གྲུ་བཞི་སྒོ་བཞི་གླིང་བཞིའི་རང་བཞིན་སྟེང་༔ ཕྱི་ནང་གསུམ་དང་ལྡན་པ༔ དབུས་ཀྱི་དང་པོ་ཡི་གེ་བྷྲཱུྃ་དམར་སྨུག་ཡོངས་སུ་གྱུར་པ་ལས༔
རྣམ་ཤེས་རྟོག་པའི་འཆར་སྒོ་ཟླ་གམ་དམར་གསལ་འོད་ཀྱི་སྒོང་བུ་ཆེན་པོ་རྒྱུ་རིན་པོ་ཆེ་སྣ་ཚོགས་ལས་གྲུབ་པ་སྒོ་གཅིག་པ༔ ཆོས་སྐུ་ནམ་མཁའ་ཡངས་པའི་ཀློང་ཆེན་པོ་ཕྱི་ནང་ཟང་ཐལ་ཅན༔ བཀྲ་ཤིས་རྟགས་བརྒྱད༔ རྒྱལ་སྲིད་སྣ་བདུན་གྱིས་སྤྲས་པ༔ དེའི་སྟེང་གི་བང་རིམ་ཆོས་འཁོར་ཉི་ཟླ་རིམ་པ་བཞིན་འོད་ཀྱི་སྒོང་བུ་གསལ་བྱེད་རྩའི་སྒྲོན་མེ་དག་གིས་མཚན་པ་ནང་ཐམས་ཅད་རྒྱན་དར་དང་འཕན་འཕྱང་དུ་མས་སྤྲས་པ༔ ལྟེ་བ་ཞི་བའི་གདན་ཉི་ཟླ་དང་པདྨ་དམར་པོ༔ འདབ་མ་བཞི་པ༔ དེའི་ཕྱི་རོལ་འདབ་མ་བརྒྱད་ལ༔ ཤར་དུ་མེ་ལོང་ཡེ་ཤེས༔ ལྷོ་རུ་མཉམ་ཉིད་ཡེ་ཤེས༔
ནུབ་ཏུ་སོར་རྟོགས་ཡེ་ཤེས༔ བྱང་དུ་བྱ་གྲུབ་ཡེ་ཤེས༔ ཤར་ལྷོར་སྟོང་ཉིད་ཡེ་ཤེས༔ ལྷོ་ནུབ་འདའ་ཀ་ཡེ་ཤེས༔ ནུབ་བྱང་ཀུན་རྟོགས་ཡེ་ཤེས༔ བྱང་ཤར་ནན་ཏན་ཡེ་ཤེས༔ དེ་དག་ཚོམ་བུ་རྣམས་ཀྱང་འོད་ལྔའི་དྲྭ་བ་མུ་ཁྱུད་རྩིབས་བཞི་དང་ལྡན་པའོ༔ ཞེས་གཞལ་ཡས་ཁང་ཟླ་གམ་སྒོ་གཅིག་པའི་རང་བཞིན་ཆོས་སྐུའི་ཀློང་༔ གཉིས་པ་ལོངས་སྐུའི་གཞལ་ཡས་བསྐྱེད་པ་ནི༔ ཧཱུྃ༔
དེའི་ཕྱི་རོལ་ཡེ་ཤེས་ལྔ་ལས་གྲུབ་པའི་གཞལ་ཡས་ཁང་ཆེན་པོ་གྲུ་བཞི་སྒོ་བཞི་པ༔ མཚན་ཉིད་དང་ལྡན་པ་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་ཏེ༔ དེ་ལ་བྷནྡྷ་སྐམ་རློན་གྱི་ཁ་བད་དང་ལྡན་ཅིང་༔ ཁྲོ་ཆུ་ཁོལ་མའི་གཟེར་གྱིས་བསྡམས་པ༔ རྨང་ཐམས་ཅད་ཕ་ལམ་ལས་གྲུབ་པ༔ ལྷ་ཆེན་བརྒྱད་ཀྱི་ཀ་བ་དང་༔ ཀླུ་ཆེན་བརྒྱད་ཀྱི་གདུང་མ་བྲིས་པ༔ གཟའ་ཆེན་བརྒྱད་ཀྱི་ཟ་རམ་དང་༔ རྒྱུ་སྐར་རྣམས་ཀྱི་དྲལ་ལྕམ་བཏབ་ཅིང་༔ ཞིང་ཆེན་པགས་པ་ཐོག་སྟེང་གཡོགས་པ༔
ཉི་མ་དང་ཟླ་བའི་ཀ་ཞུ་ལ་གཡུ་འབྲུག་གིས་ཀ་བ་བརྒྱན་པ༔ ཆུ་སྲིན་གྱིས་ཀ་གདན་བྱས་ཤིང་ནང་གི་གཞི་ཐམས་ཅད་སྨུག་ནག་མེ་རི་དང་རཀྟའི་ཞལ་བུ་འཁྱིལ་བ༔ མི་ལྤགས་སྐམ་རློན་གྱི་བླ་བྲེ་དང་དོན་སྙིང་ལྔ་ཡི་འཕན་འཕྱངས་པ༔ ནང་ལོགས་ཐམས་ཅད་རྒྱུ་མའི་ལྡ་ལྡི་རིས་བྲིས་པ༔ རིན་པོ་ཆེའི་ཕ་གུ་ལ་རུས་པའི་རྒྱན་དུ་མ་དང་ལྡན་པ༔ དྲྭ་བའི་ཀློང་ཐམས་ཅད་བསྐལ་པའི་མུན་ནག་འཁྲིགས་ཤིང་༔ དེའི་ནང་ནས་གཟུགས་མེད་ཀྱིས་རྔམ་སྒྲ་དང་འོ་དོད་ལྡིར་བ༔ རྒྱུ་མ་དང་རྒྱུད་པས་དྲྭ་བ་བྱས་ཤིང་དྲིལ་བུ་དང་རྔ་ཡབ་འཕན་རྩེ་གསུམ་པས་བརྒྱན་པ༔ མིའི་མཁལ་མ་དང་མཆིན་པས་ཕོ་རྡོ་བྱས་ཤིང་༔ གཡེར་ཁའི་སྒྲ་དུ་མ་དང་ལྡན་པ༔
རླུང་རས་སྔོན་པོའི་ཤར་བུ་ལ་མི་ལྤགས་དང་སྟག་ལྤགས་སྦྲུལ་ནག་གི་རྒྱན་འཕྱང་ལྷབ་ལྷུབ་བསྐྱོད་པ༔ མདའ་ཡབ་དཀར་པོ་ཟླ་གམ་ལས་གྲུབ་པའི་གཞི་ལ༔ ཤེལ་གྱི་པུ་ཤུ་དང་དུང་གི་རྒྱངས་གྲགས༔ བྱི་རུའི་གནྡྷོ་ལ༔ གཡུའི་ཧེ་གྷ་ཆེ་བྱས་ཤིང་མཆོད་རྟེན་གྲངས་མེད་དང་ལྡན་པ༔ ཕྱོགས་བཞིའི་ཀ་བ་བརྒྱད་ནི༔ ལས་ཀྱི་གཤིན་རྗེ་བརྒྱད་ལ་བྱས་ཤིང་༔ གདུང་མ་རྣམས་ཕྱོགས་སྐྱོང་བཅུ་ལ་ཕུབ་པ༔ ཁྲོ་བོའི་ཞུ་ཆེན༔ ཁྲོ་མོའི་ཞུ་ཆུང་༔
ཀེང་རུས་ཀྱི་ཀ་རྒྱན༔ ཀླུ་བདུད་ཕོ་མོས་ཀ་གདན་བྱས་པ༔ དེའི་གཡས་གཡོན་གདོང་རྣམས་སུ་ཞིང་སྐྱོང་ཕོ་མོ་བྱེ་བ་འཕྲོས་པ༔ ཤར་གྱི་ཀ་རྒྱན་གཉིས་སེངྒེའི་པགས་པ་ལ་བྱས་པ༔ ལྷོ་ཡི་ཀ་རྒྱན་གཉིས་གཡུ་འབྲུག་གི་པགས་པ་ལ་བྱས་པ༔ ནུབ་ཀྱི་ཀ་རྒྱན་གཉིས་ཆུ་སྲིན་གྱི་པགས་པ་ལ་བྱས་པ༔ བྱང་གི་ཀ་རྒྱན་གཉིས་རྒྱ་སྟག་གི་པགས་པ་ལ་བྱས་པ༔ རྟ་བབས་རྣམས་རིམ་བཞིན་དུ་ལས་ཀྱི་མ་མོའི་བཞིན་ལ་བྱས་པ༔ ཀློང་གུར་ཆེན་པོ་རྣམ་རྒྱལ་ཁང་བཟང་དགུ་དང་ལྡན་པ༔ དེ་ལ་མ་མོ་ཆེན་མོ་ཀཽ་རཱི་མ་འགྱུ་བ༔
ཆོས་འཁོར་བཅུ་གསུམ་ལ་ཁྲོ་བོ་དང་ཁྲོ་མོ་རྣམས་ཀྱིས་རང་སྒྲ་སྒྲོག་པ༔ ཟ་རམ་རྣམས་ལ་ཨཱ་ལི་དང་ཀཱ་ལིའི་དབྱངས་དང་ལྡན་པ༔ ཟླ་བ་དང་ཉི་མ་ནོར་བུ་རྣམས༔ ལྷའི་བུ་དང་བུ་མོ་མང་པོས་མཆོད་པ་སྣ་ཚོགས་ཐོགས་ཏེ་ཟློས་གར་རྩེ་བ༔ ཆོས་འཁོར་གྱི་གཡས་གཡོན་དུ༔ རྣམ་ཤེས་ཀྱི་རི་དྭགས་ཕོ་མོ་གཉིས༔ ཡེ་ཤེས་ཀྱི་ཁྱུང་གཉིས༔ རིག་པའི་རྨ་བྱ་གཉིས༔ ཚོགས་དྲུག་གི་མི་གཅེར་བུ་དང་བརྒྱད་དེ༔ གང་ཤར་ཆོས་ཀྱི་སྒྲ་ཉན་པའོ༔
གཞལ་ཡས་ཀྱི་སྟེང་ཐམས་ཅད་མི་ལྤགས་ཀྱི་རྒྱལ་མཚན་ལ་ཐོད་པའི་ཏོག་གིས་སྤྲས་པ༔ ཀེང་རུས་གར་བསྒྱུར་ཞིང་རྒྱན་དུ་མས་སྤྲས་པ༔ དེའི་ནང་གི་བར་ཁྱམས་རྣམས་ལ་རྩལ་སྣང་ལོངས་སྐུའི་ཚོམ་བུ་བརྒྱད་དེ༔ རེ་རེ་ལ་ཉི་མ་དང་ཟླ་བའི་གདན༔ དེའི་སྟེང་དུ༔ ཤར་དུ་དབང་པོ་དང་མཐའ་ཡས༔ ལྷོར་ཚངས་པ་དང་འཇོག་པོ༔ ནུབ་ཏུ་དབང་ཕྱུག་དང་དུང་སྐྱོང་༔ བྱང་དུ་ཁྱབ་འཇུག་དང་སྟོབས་རྒྱུ༔ ཤར་ལྷོར་བྷྲི་གི་རི་ཏི་དང་པདྨ་ཆེན་པོ༔
ལྷོ་ནུབ་ཏུ་དགའ་བྱེད་དབང་ཕྱུག་དང་ཧུ་མུན་ཏ༔ ནུབ་བྱང་དུ་ཚོགས་ཀྱི་བདག་པོ་དང་རིག་ལྡན༔ བྱང་ཤར་དུ་དཀར་ཏི་ཀ་དང་བཱ་སུ་ཏེ་ལྷ་ཀླུ་རྣམས་བསྣོལ་བ༔ དེའི་སྟེང་དུ་སེངྒེ་དང་སྟག་དང་༔ གཟིག་དང་དོམ་དང་གླང་པོ་ཆེ་དང་མ་ཧེ་དང་ཆུ་སྲིན་དང་སྦྲུལ་ལ་སོགས་ཏེ་ཤིན་ཏུ་ཁྲོ་བའི་གདན༔ དེའི་སྟེང་དུ་གསེར་གྱི་འཁོར་ལོ་རྩིབས་སྟོང་དང་ལྡན་པའི་ཁྲིའོ༔
གསུམ་པ་རྩལ་རྫོགས་ཁྲོ་བོའི་ཕོ་བྲང་ནི༔ ཧོཿ སྣོད་བཅུད་ཐམས་ཅད་དྲག་པོ་ཨེ་ཡི་ཀློང་ཡངས་འབྱུང་ལྔའི་རང་བཞིན་དུ་འཁྲུགས་པ༔ ཡྃ་ལས་བསྐལ་པའི་རླུང་ནག་བུ་ཡུག་འཚུབ་ཅིང་སྤུ་གྲིའི་འཁོར་ལོ་ལྟར་ཆགས་པ༔
དེའི་སྟེང་དུ་རྃ་ལས་བསྐལ་པའི་མེ་རི་སྨུག་ནག་རབ་ཏུ་འབར་བ༔ དེའི་སྟེང་དུ་ཁྃ་ལས་རཀྟའི་རྦ་ཀློང་དམར་ནག་ཏུ་གཡོ་བ༔ དེའི་སྟེང་དུ༔ སུྃ་ལས་བམ་རོ་གསར་རྙིང་བསྐལ་པའི་རྡུལ་ལྟར་ཉིལ་བ༔ དེའི་སྟེང་དུ༔ ཀེཾ་ལས་དུར་ཁྲོད་ཀྱི་ཕོ་བྲང་རྫ་ལྟར་ཉིལ་བ༔ དེའི་སྟེང་དུ༔ ལས་ཀྱི་གཤིན་རྗེ་ལག་བརྒྱད་དང་མིག་དགུ༔ འཆི་བདག་དང་འཛིན་བྱེད་ཆེན་པོ་ཏེ་ཡོངས་སུ་གྱུར་པའི་ངོ་བོ་ཆུ་སྲིན་ཁ་ནས་རྡོ་རྗེའི་རྭ་རྣམས་མི་ཤིགས་པར་འཛིན་པ༔ དེའི་དབུས་ཀྱི་གཞལ་ཡས་ཀྱི་ཕྱི་རོལ་དུ༔
ཁྲོ་བོའི་ཕོ་བྲང་ཆེན་པོ་གཞི་ཐམས་ཅད་རྡོ་རྗེ་ཕ་ལམ་དང་གནམ་ལྕགས་ཨུར་མོ་ལས་གྲུབ་པ༔ རྨང་ཐམས་ཅད་ཁྲོ་ཆུ་ཁོལ་མ་ལས་གྲུབ་པ༔ སྲིན་པོ་ཕོ་མོའི་ཐོད་པ་སྐམ་རློན་ལ་མིག་ནས་མེ་འབར་ཞིང་ཁ་ནས་ཁྲག་སྐྱུག་པ༔ སྣ་ནས་འབྲུག་སྒྲ་ལྡིར་བའི་རྩིག་པ་རིམ་པ་ལྔ་དང་ལྡན་པ༔ གྲུ་བཞི་སྒོ་བཞི་དུར་ཁྲོད་ཀྱི་ཕོ་བྲང་ཅན༔ གཤིན་རྗེ་བརྒྱད་ཀྱི་ཀ་བ༔ མ་མོ་བརྒྱད་ཀྱི་གདུང་མ༔ གནོད་སྦྱིན་བརྒྱད་ཀྱི་ཞུ་ལམ༔ གཟའ་རྒོད་བརྒྱད་ཀྱི་ཟ་རམ༔ གིང་ཆེན་བརྒྱད་ཀྱི་ཐོག་གཡོགས༔
དམ་སྲི་བརྒྱད་ཀྱི་ཀ་གདན་དང་༔ གཡུ་འབྲུག་བརྒྱད་ཀྱི་གྱེན་སྐྱེས་བསྒྲེངས་པ༔ ནང་ཐམས་ཅད་ལྷ་བརྒྱད་ཀྱི་པགས་པ་དང་༔ ཀླུ་བརྒྱད་ཀྱི་ཙིཏྟས་སྤྲས་ཤིང་ཁྲག་ཞག་གི་རྦ་རླབས་འཕྱོ་བ༔ འདོད་སྣམ་ལ་ཁྲོ་མོ་འབུམ་གྱིས་རོལ་རྩད་ལིང་བ༔ ཁྲོ་ཆུ་ཕ་ཝང་དམར་པོར་བརྩེགས་པ༔ མུན་ནག་འཇིགས་པའི་ཀློང་ནས་ཤན་པ་འབུམ་གྱིས་གར་སྟབས་བསྒྱུར་ཞིང་ཆུ་སྲིན་གྱི་ཁ་ནས་མི་མགོ་སྐམ་རློན་གྱི་དྲྭ་བ་འཕྱངས་པ༔ ཞིང་ཆེན་སྨུག་པོའི་ཤར་བུ་ལ༔ དུར་བྱའི་མགོ་དང་མིའི་ལག་པ་རྐང་པ་དང་༔ ཐོད་རློན་སྐྲའི་བ་དན་ནག་པོ་དྲིལ་བུས་བརྒྱན་པ་འཕྱངས་པ༔
ཀེང་རུས་དཀར་ནག་གི་མདའ་ཡབ་ལ༔ ཧ་ཧ་རྒོད་པའི་མི་མགོ་དང་རྟ་མགོ་སྣ་ཚོགས་ཀྱི་མིག་ནས་སྦྲུལ་ནག་འཁྱུགས་པ༔ དེའི་ཟུར་བཞིའི་སེངྒེའི་ཁ་ནས་དྲིལ་བུ་གཡེར་ཁ་མེ་ལོང་གིས་སྤྲས་པ༔ ཕྱིའི་ཀ་བ་བཞི་གཉིས་ཐམས་ཅད་རྒྱལ་ཆེན་སྡེ་བཞི་ལ་བྱས་ཤིང་༔ ཕྱོགས་སྐྱོང་བཅུའི་གདུང་མ་བྲེས་པ༔ ཉི་ཟླའི་ཞུ་ཆེན་ལ་སྦྲུལ་ནག་གི་ཟ་རམ་བཏབ་པ༔ ཀ་རྒྱན་རྣམས་ལ་དཔལ་མགོན་བདུན་ཅུས་བརྒྱན་པ༔ སྒོ་ཟུར་གྱི་མུན་ནག་ལ་བྱ་ཤ་ཟན་སྟོང་འཇུམས་པ༔ མཐོངས་སྐར་ལ་དགེ་སྡིག་འགྱེད་པའི་ལྷ་དང་བདུད་འཕྲོས་པ༔ རྟ་བབས་བཅུ་གསུམ་དང་ལྡན་པ༔
དེ་ལ་དུར་ཁྲོད་ཀྱི་བཀོད་པས་བརྒྱན་ཅིང་༔ ཐོད་སྐམ་གྱིས་སྤེལ་བའོ༔ ཆོས་འཁོར་རྣམས་ལ་རུས་པའི་གྷ་དྷ་ཧ་མང་པོས་སྤྲས་ཤིང་༔ ཟ་རམ་རྣམས་ཧཱུྃ་ཧཱུྃ་ཕཊ྄་ཕཊ྄་ཀྱི་སྒྲ་སྒྲོག་པ༔ ཟླ་བ་དང་ཉི་མའི་ཏོག་གི་དཀྱིལ་འཁོར་ལ༔ ཧེ་རུ་ཀའི་རྔམ་སྒྲ་སྒྲོག་པའོ༔ ཕོ་བྲང་གི་ཐོག་མི་ལྤགས་སྐམ་རློན་གྱི་རྒྱལ་མཚན་བསྒྲེངས་ཤིང་དོན་སྙིང་སྣ་ཚོགས་ཀྱི་ཏོག་གིས་སྤྲས་པས༔ ཀེང་རུས་ཀྱི་ཤར་བུ་དུ་མ་དཔྱངས་པ༔ ཆོས་འཁོར་གྱི་ཕྱོགས་བཞིར་ཁྱུང་ཆེན་གཉིས༔ སེངྒེ་གཉིས༔
རྨ་བྱ་གཉིས༔ གཡུ་འབྲུག་གཉིས་ཏེ་བརྒྱད་ཀྱིས་མཛེས་པའོ༔ ཕོ་བྲང་དེ་རྣམས་ཀྱི་ཕྱི་རོལ་དུ་པདྨའི་ཕྲེང་བ་སྣ་ལྔ་དང་ལྡན་པ༔ དུར་ཁྲོད་བརྒྱད༔ མཆོད་རྟེན་བརྒྱད༔ རིག་འཛིན་བརྒྱད༔ ཤིང་བརྒྱད༔ རྣལ་འབྱོར་བརྒྱད༔ ཆུ་བརྒྱད༔ ཀླུ་བརྒྱད༔
སྤྲིན་བརྒྱད༔ ལྷ་བརྒྱད༔ མེ་བརྒྱད༔ གཟའ་བརྒྱད༔ རླུང་བརྒྱད༔ རྒྱུ་སྐར་བརྒྱད༔ བམ་རོ་བརྒྱད༔ ཀཽ་རཱི་མ་བརྒྱད་གཞན་ཡང་བྱ་དང་གཅན་གཟན་དུར་ཕག་དུག་སྦྲུལ་ཀེང་རུས་རོ་ལངས་ལ་སོགས་པའི་དུར་ཁྲོད་ཀྱི་བཀོད་པ་བསམ་ལས་འདས་པ༔ ཟླ་ཕྱེད་རྡོ་རྗེའི་ཕྲེང་བས་བསྐོར་ཞིང་མཚོན་ཆ་སྣ་ཚོགས་ཀྱི་གུར་ཁང་སྟེ༔ དགུ་པ་དེའི་ཕྱི་རོལ་དུ་མེ་རི་ཁ་དོག་ལྔ་དང་ལྡན་པའི་རྭ་བས་བསྐོར་བའི་ཕོ་བྲང་ཆེན་པོ་མ་བཅོས་ཡོངས་སུ་རྫོགས་པ་དྲག་པོའི་ཀློང་དུ་གསལ་བའོ༔
དེ་ནས་གཞལ་ཡས་དབུས་ཀྱི་ལྷ་བསྐྱེད་པ་ནི༔ དང་པོ་དབུས་སུ་ཆེ་མཆོག་ཧེ་རུ་ཀའི་ལྷ་ཚོགས་བསྐྱེད་པ་ནི༔ ཧཱུྃ༔ ལྷ་ཆེན་ཡབ་ཡུམ་བསྣོལ་བའི་ཁྲི་སྟེང་དུ༔ ཡེ་ཤེས་བསྐལ་པའི་མེ་འབར་ཀློང་ཡངས་དབུས༔ གནམ་ལྕགས་རྡོ་རྗེ་རྩེ་དགུ་ཧཱུྃ་སྒྲ་ཅན༔ སྐད་ཅིག་གནས་འགྱུར་དཔལ་ཆེན་ཧེ་རུ་ཀཿ སྐུ་མདོག་སྨུག་ནག་སྲིད་གསུམ་དབྱིངས་དང་མཉམ༔ ཉི་ཤུ་རྩ་གཅིག་ཞལ་གདངས་མཆེ་བ་གཙིགས༔ སྤྱན་མིག་དྲུག་ཅུ་རྩ་གསུམ་སྡང་མིག་འཁྱིལ༔
སྨ་ར་སྨིན་མ་བསྐལ་པའི་མེ་ཆེན་འབར༔ ཤངས་ནས་རླུང་གཡོས་སྟོང་གསུམ་འཇིག་རྟེན་འུར༔ དམར་སེར་དབུ་སྐྲ་སྟོང་ཁམས་གཡོ་ཞིང་བསྐྱོད༔ རལ་པའི་གསེབ་ནས་སེངྒེ་ཁྱུང་ཆེན་འཕྲོ༔ དྲག་པོའི་ཐོད་སྐམ་ཀེང་རུས་སྐམ་རློན་བརྒྱན༔ དམར་ནག་ཅོད་པན་དུ་མ་པུ་རུ་རུ༔ སྦྲུལ་རིགས་རྣམ་ལྔའི་ཆིངས་རྒྱན་ཉི་ལི་ལི༔ གཡས་པ་ཉེར་གཅིག་རྡོ་རྗེ་རྩེ་དགུ་གསོར༔ གཡོན་པ་ཉེར་གཅིག་དུང་ཆེན་རཀྟ་བསྣམས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་བགྲད༔
ཞིང་ཆེན་གཡང་གཞི་སེང་གླང་པགས་པས་གཡོགས༔ ཁྲག་ཞག་ཐིག་ལེ་ཐལ་ཆེན་ཚོམ་བུས་བརྒྱན༔ ཆུ་སྲིན་སྟོད་གཡོགས་སྦྲུལ་རིགས་ལྷུ་ཚིགས་དཀྲིས༔ ཐོད་རློན་དོ་ཤལ་སྟག་ལྤགས་ཤམ་ཐབས་གསོལ༔ བཅོ་བརྒྱད་ཞབས་རྣམས་གླིང་བཞི་རི་རབ་བགྲད༔ བསྐལ་པའི་མེ་འབར་སྨུག་ནག་ཀློང་དུ་གསལ༔ གཙོ་བོར་འཁྱུད་པའི་ཁྲོ་མོ་གནམ་ཞལ་མ༔ སྐུ་མདོག་མཐིང་ནག་ཞལ་དགུ་རབ་ཏུ་ཁྲོ༔ སྡང་མིག་རྩ་བདུན་མེ་ཟེར་ཚྭ་ཚྭ་ཁོལ༔ ཤངས་རླུང་འབུད་ཅིང་ལྗགས་འདྲིལ་མཆེ་བ་གཙིགས༔
དམར་སེར་རལ་པ་ཐོད་སྐམ་ཕྲེང་བས་བརྒྱན༔ དར་ནག་ཅོད་པན་རྡོ་རྗེའི་རིགས་བདག་རྫོགས༔ སྦྲུལ་རིགས་ལྔ་ཡི་སྐྲ་ཆིངས་སྨ་ར་འབར༔ གཡས་གཡོན་སྙན་ལ་ཉི་ཟླ་འབར་བས་བརྒྱན༔ གཡས་དགུ་གྲི་གུག་ཡབ་ཀྱི་མགུལ་ནས་འཁྱུད༔ གཡོན་དགུ་ཐོད་ཁྲག་ཡབ་ཀྱི་ཞལ་དུ་སྟོབ༔ རུས་པའི་རྒྱན་དྲུག་ཁྲག་ཞག་ཐིག་ལེ་མཛེས༔ ཡན་ལག་སྦྲུལ་རྒྱན་ཐོད་རློན་དོ་ཤལ་འཕྱངས༔ གཟིག་ཤམ་མཛེས་ཤིང་བརྐྱང་བསྐུམ་འཁྲིལ་སྦྱོར་རོལ༔ ཆེ་མཆོག་ཡབ་ཡུམ་ཡེ་ཤེས་ཀློང་དུ་གསལ༔
སྤྱི་གཙུག་འོད་ལྔའི་ཚོམ་བུ་ཉི་ཟླའི་སྟེང་༔ བླ་མ་ཀུན་བཟང་མཐིང་ནག་ཞལ་གསུམ་པ༔ ཞི་མ་ཁྲོ་ལ་དབུ་སྐྲ་སྤྱི་བོར་བཅིངས༔ དང་པོ་གཉིས་ཀྱིས་མཉམ་བཞག་བདེ་བར་གསལ༔ ཐ་མ་བཞི་ཡིས་རྡོ་རྗེ་བྷནྡྷ་འཛིན༔ དབྱིངས་ཕྱུག་དཀར་མོ་རྡོ་རྗེ་བྷནྡྷ་འཁྱུད༔ ཡབ་ཡུམ་སྐུ་ལ་དར་དཔྱངས་ཨང་རག་མཛེས༔ རྡོ་རྗེ་སྐྱིལ་སྐྲུང་ཟུང་འཇུག་གཉིས་མེད་བསྒོམ༔ དེ་ཡི་སྤྱི་བོར་ནཱ་ད་དཀར་གསལ་ཀློང་༔ ཟླ་གདན་དབུས་སུ་རྡོ་རྗེ་སེམས་དཔའ་དཀར༔
ཞལ་གཅིག་ཕྱག་གཉིས་མཉམ་བཞག་སྐྱིལ་ཀྲུང་བཞུགས༔ གསང་བ་མཁའ་འགྲོ་དམར་མོ་གྲི་ཐོད་འཁྱུད༔ ཟུང་འཇུག་སྐྱིལ་ཀྲུང་བདེ་སྟོང་ངང་ལ་གསལ༔ དེ་ཡི་ཕྱི་རོལ་ཡེ་ཤེས་བརྒྱད་རྣམས་སུ༔ ཤར་དུ་ཡེ་ཤེས་ཧེ་རུ་ཀ་པ་དཀར༔ ལྷོ་རུ་གསལ་སྟོང་ཧེ་རུ་ཀ་པ་སེར༔ ནུབ་ཏུ་རིག་སྟོང་ཧེ་རུ་ཀ་པ་དམར༔ བྱང་དུ་བདེ་སྟོང་ཧེ་རུ་ཀ་པ་ལྗང་༔ ཤར་ལྷོ་མངོན་འབྱུང་ཧེ་རུ་ཀ་པ་སྨུག༔ ལྷོ་ནུབ་དྲན་རིག་ཧེ་རུ་ཀ་པ་མཐིང་༔
ནུབ་བྱང་ལྷན་སྐྱེས་ཧེ་རུ་ཀ་པ་དུད༔ བྱང་ཤར་ཀུན་གྲོལ་ཧེ་རུ་ཀ་པ་ནག༔ ཐམས་ཅད་དབུ་དགུ་ཁྲོ་འཇིགས་འཚེར་ལ་རྔམ༔ གཡས་པ་དགུ་ཡིས་གྲི་གུག་རབ་འབར་ཕྱར༔ གཡོན་པ་དགུ་ཡིས་ཐོད་ཁྲག་དམར་ཞིང་སྟོབ༔ དམར་སེར་རལ་པར་རིགས་ལྔའི་ཐོད་སྐམ་ལྡན༔ རྡོ་རྗེ་རིན་ཆེན་སྒྲོ་གཤོག་མཁའ་ལ་བརྒྱངས༔ སེང་གླང་སྟག་ལྤགས་ཞིང་ཆེན་ཐོད་རློན་ཕྲེང་༔ ཁྲག་ཞག་ཐལ་ཆེན་སྦྲུལ་རིགས་ཡན་ལག་བརྒྱན༔ ཞབས་བརྒྱད་བགྲད་ཅིང་དོར་སྟབས་འགྱིང་བག་ཅན༔
ཚོགས་བརྒྱད་ཁྲོ་མོ་རང་མདོག་སྐུ་ལ་འཁྲིལ༔ ཞལ་གསུམ་ཁྲོ་འཛུམ་ཕྱག་དྲུག་གྲི་ཐོད་འཁྱུད༔ རུས་རྒྱན་གཟིག་ཤམ་དར་དཔྱངས་བདེ་སྟོང་ངང་༔ ཡེ་ཤེས་མེ་དཔུང་གཟི་འབར་ཀློང་དུ་གསལ༔ སྒོ་སྲུང་ཁྲོ་བོ་དོན་གྱི་ཧེ་རུ་ཀཿ སྐུ་མདོག་མཐིང་ནག་ཞལ་གསུམ་ཕྱག་དྲུག་འབར༔ གཡས་གསུམ་གྲི་གུག་རལ་གྲི་གསང་རྔ་ལྡིར༔ གཡོན་གསུམ་ཁ་ཊྭཱཾ་ཐོང་གཤོལ་རྒྱུ་ཞགས་འཕེན༔ སྒྲོ་གཤོག་ལྡན་ཞིང་དུར་ཁྲོད་ཆས་དགུས་སྤྲས༔ ཞབས་བཞི་དོར་སྟབས་མེ་དཔུང་ཀློང་དགུ་འབར༔
ཁྲོ་མོ་དམར་སེར་བུམ་པ་ལྕགས་ཀྱུ་འཁྱུད༔ ཟུང་འཇུག་བདེ་ཆེན་འོད་ཀློང་གསལ་བར་བསྐྱེད༔ དེ་ནས་གསང་བའི་དཀྱིལ་འཁོར་བསྐྱེད་པ་ནི༔ ཧཱུྃ༔ ཕོ་བྲང་གཞལ་ཡས་ཡེ་ཤེས་འཁོར་ལོའི་ཀློང་༔ ཚོམ་བུ་འབར་བ་ཞི་ཁྲོའི་རང་མདོག་ལྟར༔ ཤར་ཕྱོགས་ཚོམ་བུ་ལིང་ཚེའི་རིམ་པ་བཞིན༔ ཀུན་བཟང་མཐིང་ནག་མཉམ་བཞག་སྐྱིལ་ཀྲུང་བཞུགས༔ དབྱིངས་ཕྱུག་དཀར་མོ་རྡོ་རྗེ་དུང་དམར་འཁྱུད༔ རིན་འབྱུང་སེར་པོ་རིན་ཆེན་དྲིལ་བུ་འཛིན༔
མི་བསྐྱོད་མཐིང་ཀ་རྡོ་རྗེ་དྲིལ་བུ་བསྣམས༔ རྣམ་སྣང་དཀར་པོ་འཁོར་ལོ་དྲིལ་བུ་འཛིན༔ སྣང་མཐའ་དམར་པོ་པདྨ་དྲིལ་བུ་འཛིན༔ དོན་གྲུབ་ལྗང་ཁུ་རྒྱ་གྲམ་དྲིལ་བུ་འཛིན༔ སྤྱན་མ་མཱ་ཀཱི་གོས་དཀར་སྒྲོན་མ་རྣམས༔ ཕྱོགས་ཀྱི་ཆས་བརྒྱན་དྲིལ་བུ་ཡབ་ལ་འཁྱུད༔ ཧཱུྃ༔ ཤར་ལྷོའི་ཚོམ་བུ་ལིང་ཚེའི་རིམ་པ་བཞིན༔ ས་སྙིང་དཀར་པོ་རིན་ཆེན་མྱུ་གུ་འཛིན༔ ནམ་སྙིང་སེར་པོ་རལ་གྲི་འཛིན་ཅིང་མཛེས༔
སྤྱན་རས་གཟིགས་དབང་དམར་པོ་པདྨ་བསྣམས༔ ཕྱག་ན་རྡོ་རྗེ་ལྗང་ཁུ་རྡོ་རྗེ་འཛིན༔ ལཱ་སྱེ་མཱ་ལྱེ་གཱིརྟི་ནཱིརྟི་མས༔ མེ་ཏོག་ཕྲེང་བ་པི་ཝཾ་གླིང་བུ་འཛིན༔ ཧཱུྃ༔ ལྷོ་ཕྱོགས་ཚོམ་བུ་ལིང་ཚེའི་རིམ་པ་བཞིན༔ བྱམས་པ་དཀར་པོ་ཕྱག་ན་ཀླུ་ཤིང་འཛིན༔ སྒྲིབ་སེལ་དམར་པོ་ཕྱག་ན་པོ་ཏི་འཛིན༔ ཀུན་བཟང་དམར་སེར་ཕྱག་ན་སྙེ་མ་འཛིན༔ འཇམ་དཔལ་ལྗང་ཁུ་ཨུཏྤལ་རལ་གྲི་འཛིན༔
བདུག་སྤོས་མེ་ཏོག་མར་མེ་དྲི་ཆབ་མས༔ སྤོས་སྒྲོན་ཆུ་སྐྱེས་ཞུན་མེ་དུང་ཆོས་འཛིན༔ ཧཱུྃ༔ ལྷོ་ནུབ་ཚོམ་བུ་ལིང་ཚེའི་རིམ་པ་བཞིན༔ གཤིན་རྗེ་མཐིང་ཁ་རལ་གྲི་ལྕགས་ཀྱུ་འཛིན༔ རྟ་མགྲིན་དམར་པོ་དབྱུག་པ་ལྕགས་སྒྲོག་འཛིན༔ སྟོབས་ཆེན་དམར་སེར་རྡོ་རྗེ་ཞགས་པ་འཛིན༔ བདུད་རྩི་ལྗང་ཁུ་རྡོ་རྗེ་རལ་གྲི་འཛིན༔ རང་རང་རིགས་མཐུན་གྲི་ཐོད་ཡུམ་དང་སྦྱོར༔ ཧཱུྃ༔
ནུབ་ཕྱོགས་ཚོམ་བུ་ལིང་ཚེའི་རིམ་པ་བཞིན༔ ལྷ་དབང་བརྒྱ་བྱིན་དཀར་པོ་པི་ཝཾ་འཛིན༔ ཐག་བཟང་སྔོན་པོ་ཕྱག་ན་གོ་ཆ་འཛིན༔ ཤཱཀ་ཐུབ་སེར་པོ་གསེག་ཤང་པར་བུ་འཛིན༔ སེངྒེ་རབ་བརྟན་མཐིང་ཀ་པོ་ཏི་འཛིན༔ ཐུབ་པ་ཁ་འབར་དམར་པོ་སྒྲོམ་བུ་འཛིན༔ ཆོས་ཀྱི་རྒྱལ་པོ་མཐིང་ནག་མེ་ཆུ་འཛིན༔ ཞི་བའི་ཚུལ་དགུ་གཟི་འབར་ཀློང་དུ་གསལ༔ ཧཱུྃ༔ ནུབ་བྱང་ཚོམ་བུ་ལིང་ཚེའི་རིམ་པ་བཞིན༔
རཀྴ་ཧེ་རུ་ཀ་པ་སྨུག་ནག་ཞལ༔ འཁོར་ལོ་ཐོད་ཁྲག་རཀྴ་ཀྲོ་ཏི་འཁྲིལ༔ གྷུ་ན་ཧེ་རུ་ཀ་པ་སེར་ནག་ཞལ༔ རིན་ཆེན་ཐོད་ཁྲག་གྷུ་ཡ་ཀྲོ་ཏི་འཁྲིལ༔ བྷི་ཤྭ་ཧེ་རུ་ཀ་པ་དམར་ནག་ཞལ༔ པདྨ་ཐོད་ཁྲག་བྷི་ཤྭ་ཀྲོ་ཏི་འཁྲིལ༔ ཡཀྴ་ཧེ་རུ་ཀ་པ་ལྗང་ནག་ཞལ༔ རྒྱ་གྲམ་ཐོད་ཁྲག་ཡཀྴ་ཀྲོ་ཏི་འཁྲིལ༔ ཧཱུྃ༔ བྱང་ཕྱོགས་ཚོམ་བུ་ལིང་ཚེའི་རིམ་པ་བཞིན༔
དྲི་ཟ་འདུལ་བྱེད་ཏྲི་ཤུལ་འཁོར་ལོ་དཀར༔ མེ་ལྷ་འདུལ་བྱེད་མེ་དབལ་དབྱུག་ཏོ་དམར༔ གཤིན་རྗེ་འདུལ་བྱེད་དགྲ་སཏྭ་ཐོད་དབྱུག་མཐིང་༔ སྲིན་པོ་འདུལ་བྱེད་སྨུག་ནག་རལ་གྲི་ཞགས༔ ཀླུ་རྣམས་འདུལ་བྱེད་པདྨ་སྤུ་གྲི་དམར༔ རླུང་ལྷ་འདུལ་བྱེད་རྔ་ཡབ་བ་དན་སྔོ༔ གནོད་སྦྱིན་འདུལ་བྱེད་པདྨ་དྲིལ་བུ་ལྗང་༔ དབང་ལྡན་འདུལ་བྱེད་རྒྱ་གྲམ་དྲིལ་བུ་མཐིང་༔ ལྷ་རྣམས་འདུལ་བྱེད་སྔོ་སྐྱ་མདའ་གཞུ་འགེངས༔ ས་བདག་འདུལ་བྱེད་དུད་ཁ་ཐོད་པ་ཞགས༔
ཡ་མཱནྟ་ཀྲི་དཀར་པོ་ལྕགས་ཀྱུ་འཛིན༔ པྲ་ཉ་ཏ་ཀྲི་སེར་པོ་ཞགས་པ་འཛིན༔ པདྨ་ཏ་ཀྲི་དམར་མོ་ལྕགས་སྒྲོག་འཛིན༔ བིགྷྣཱན་ཏ་ཀྲི་ལྗང་གུ་དྲིལ་བུ་འཛིན༔ ཧཱུྃ༔ བྱང་ཤར་ཚོམ་བུ་ལིང་ཚེའི་རིམ་པ་བཞིན༔ ལྕེ་སྤྱང་དཀར་མོ་སེང་གདོང་ཤེལ་རྔ་རྡུང་༔ ལྕེ་སྤྱང་སེར་མོ་སྟག་མགོ་གསེར་རྔ་རྡུང་༔ ལྕེ་སྤྱང་དམར་མོ་གཟིག་མགོ་མཆོང་རྔ་རྡུང་༔ ལྕེ་སྤྱང་ནག་མོ་དོམ་མགོ་ལྕགས་རྔ་རྡུང་༔
ལྕེ་སྤྱང་སྔོན་མོ་སྤྱང་མགོ་གཡུ་རྔ་རྡུང་༔ ལྕེ་སྤྱང་དམར་མོ་ཀང་མགོ་བསྭེ་རྔ་རྡུང་༔ ལྕེ་སྤྱང་ཁྲག་མདོག་བྱ་མགོ་གསང་རྔ་རྡུང་༔ ལྕེ་སྤྱང་དམར་མོ་དྲེད་མགོ་ཁྲོ་རྔ་རྡུང་༔ དེ་ལྟར་དཀྱིལ་འཁོར་གསང་ཆེན་འདུས་པ་ཡི༔ ལྷ་ཚོགས་ཞི་དང་ཁྲོ་གར་བསྒྱུར་བའི་ཚོགས༔ གསལ་སྣང་འཇའ་ཚོན་མ་བཅོས་འཇའ་ཤར་བཞིན༔ གདོད་ནས་དག་པ་ཕྱི་ནང་གསང་བ་ཡི༔ ཚོམ་བུ་བཞིན་དུ་འདུས་པའི་ལྷ་ཚོགས་རྣམས༔ མ་ཡེངས་ཡིད་ཡུལ་ཏིང་འཛིན་གསལ་བར་བསྒོམ༔
ཨོྃ་བཛྲ་ཀྲོ་ཏ་ཤྲཱི་ཧེ་རུ་ཀ་ཧཱུྃ་ཕཊ྄ཿ དེ་ནས་ཕྱིའི་དཀྱིལ་འཁོར་བསྐྱེད་པ་ནི༔ ཧཱུྃ༔ ཤར་ཕྱོགས་ཟླ་གམ་རུ་ཏྲ་ཕོ་མོའི་གདན༔ བཅོམ་ལྡན་ཆེ་མཆོག་བཛྲ་ཧེ་རུ་ཀཿ ཐུགས་ཀྱི་བདག་ཉིད་སྐུ་མདོག་མཐིང་ནག་འབར༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་བཅུའི་ཚེམས་གཙིགས་སྙན་ནས་འབྲུག་སྟོང་ལྡིར༔
ཤངས་ནས་རླུང་གཡོས་ཁྲག་ཞག་ཐལ་ཚོམ་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེང་༔ གཡས་པའི་དང་པོ་རྩ་ཕྱག་རིམ་པ་བཞིན༔ རྡོ་རྗེ་ཁ་ཊྭཱཾ་སྦྲུལ་ཞགས་ལྷ་བརྒྱད་མགོ༔ གཡོན་པས་དྲིལ་བུ་བྷནྡྷ་ལྕགས་སྒྲོག་དང་༔ ལྷག་མ་ཀླུ་བརྒྱད་ཙིཏྟ་འབར་བ་བསྣམས༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་དོར་སྟབས་འགྱིང་༔ ལས་ཀྱི་ཡུམ་ཆེན་ཀྲོ་ཏི་ཤྭ་རི་མཐིང་༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔
གཡས་གསུམ་རྡོ་རྗེ་ཁ་ཊྭཱཾ་གྲི་གུག་གདེང་༔ གཡོན་གསུམ་བྷན་དམར་དུང་ཁྲག་ཡབ་ལ་སྟོབ༔ གཟིག་ཤམ་ལ་སོགས་དུར་ཁྲོད་ཆས་རྣམས་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔ གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ ཧཱུྃ༔ ཕྱི་ནང་ཚོམ་བུའི་འཁོར་ལོ་རིམ་པ་བཞིན༔ ཐུགས་ཀྱི་བདག་ཉིད་བུདྡྷ་ཧེ་རུ་ཀཿ སྨུག་ནག་ཞལ་གསུམ་ཕྱག་དྲུག་ཞབས་བཞི་བགྲད༔ གཡས་གསུམ་རྡོ་རྗེ་གཡོན་གསུམ་རྒྱུ་ཞགས་འཛིན༔
བུདྡྷ་ཀྲོ་ཏི་ཤྭ་རི་གཉིས་མེད་འཁྲིལ༔ ཡོན་ཏན་བདག་ཉིད་རཏྣ་ཧེ་རུ་ཀཿ སེར་ནག་ཞལ་གསུམ་ཕྱག་དྲུག་ཞབས་བཞི་བགྲད༔ གཡས་གསུམ་རིན་ཆེན་གཡོན་གསུམ་རི་རབ་འཛིན༔ རཏྣ་ཀྲོ་ཏི་ཤྭ་རྀ་གཉིས་མེད་འཁྲིལ༔ གསུང་གི་བདག་ཉིད་པདྨ་ཧེ་རུ་ཀཿ དམར་ནག་ཞལ་གསུམ་ཕྱག་དྲུག་ཞབས་བཞི་བགྲད༔ གཡས་གསུམ་པདྨ་གཡོན་གསུམ་ཏི་ར་འཛིན༔ པདྨ་ཀྲོ་ཏི་ཤྭ་རི་གཉིས་མེད་འཁྲིལ༔ ཕྲིན་ལས་བདག་ཉིད་ཀརྨ་ཧེ་རུ་ཀཿ
ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔ གཡས་གསུམ་རྒྱ་གྲམ་གཡོན་གསུམ་འཁོར་ལོ་འཛིན༔ ཀརྨ་ཀྲོ་ཏི་ཤྭ་རི་གཉིས་མེད་འཁྲིལ༔ ཡུམ་རྣམས་གཡས་པས་གྲི་གུག་མགུལ་ནས་འཁྱུད༔ གཡོན་པས་དུང་དམར་ཡབ་ཀྱི་ཞལ་དུ་སྟོབ༔ ཡེ་ཤེས་མེ་དཔུང་ཀློང་དུ་རྔམ་པར་གསལ༔ ཧཱུྃ༔ ཀཽ་རཱི་དཀར་མོ་བྷན་དམར་ཞིང་དབྱུག་འཛིན༔ ཙཽ་རི་སེར་མོ་ཕྱག་ན་མདའ་གཞུ་འགེངས༔ པྲ་མོ་དམར་མོ་ཆུ་སྲིན་རྒྱལ་མཚན་འཛིན༔
བཻ་ཏ་ནག་མོ་མཐིང་ནག་རྡོ་རྗེ་འཛིན༔ པུཀྐ་དམར་སེར་བམ་རོ་རྒྱུ་མ་འདྲེན༔ གྷསྨ་ལྗང་གུ་དུང་ཆེན་ཁྲག་བཀང་འཐུང་༔ ཙཎྜ་སེར་སྐྱ་བམ་རོ་མགོ་ལུས་ཟ༔ སྨེ་ཤ་མཐྀང་ནག་བམ་རོ་མགོ་ལུས་ཕྲལ༔ སེང་གདོང་དམར་མོ་ཞིང་ཆེན་ཕྲག་ལ་གཟར༔ བྱཱ་གྲྀ་དམར་མོ་སྟག་གདོང་ལག་གཉིས་བསྣོལ༔ སྲི་ལ་ནག་མོ་ཝ་གདོང་ཞིང་ཆེན་ལྡོག༔ ཤྭ་ན་མཐིང་ནག་སྤྱང་མགོ་ཤ་ཆེན་ཟ༔ ཀྲི་ཏ་དམར་མོ་རྒོད་མགོ་དུང་གྲི་འཛིན༔
ཀངྐ་དམར་སྨུག་ཞིང་ཆེན་དུང་དམར་འཛིན༔ ཁཱ་ཁ་ནག་མོ་བྱ་རོག་བྷན་གྲི་བསྣམས༔ ཧུ་ལུ་མུ་ཁ་འུག་གདོང་མཆེ་ཞགས་བསྣམས༔ སྟག་གདོང་དཀར་མོ་ཕྱག་ན་ལྕགས་ཀྱུ་འཛིན༔ ཕག་གདོང་སེར་མོ་ཕྱག་ན་ཞགས་པ་བསྣམས༔ སེང་གདོང་དམར་མོ་ཕྱག་ན་ལྕགས་སྒྲོག་འཛིན༔ སྤྱང་གདོང་ལྗང་གུ་ཕྱག་ན་དྲྀལ་བུ་འཛིན༔ ཧཱུྃ༔ གཡག་མགོ་སྲིན་མོ་དམར་ནག་ཏྲི་ཤུལ་འཛིན༔ སྦྲུལ་མགོ་ཚངས་པ་དམར་སེར་རྩེ་ལྔ་འཛིན༔
གཟིག་མགོ་ལྷ་ཆེན་དམར་སེར་དབྱུག་ཏོ་འཛིན༔ སྲེ་མགོ་རྟོག་འདོད་སེར་མོ་འཁོར་ལོ་འཛིན༔ དྲེད་མགོ་གཞོན་ནུ་དམར་སྐྱ་བམ་དབྱུག་འཛིན༔ དོམ་མགོ་བརྒྱ་བྱིན་དམར་མོ་རྒྱུ་ཞགས་འཛིན༔ ཕ་ཝཾ་རྡོ་རྗེ་སྔོན་པོ་བུམ་པ་འཛིན༔ ཆུ་སྲིན་བདུད་རྩི་སྔོ་སྐྱ་བྷནྡྷ་འཛིན༔ སྡིག་གདོང་ཟླ་བ་རྣམ་དག་ཐོ་རློན་འཛིན༔ ཁྲ་མགོ་བེ་ཅོན་དམར་ནག་རྒྱུ་ཞགས་འཛིན༔ ཝ་གདོང་སྲིན་རྗེ་ནག་མོ་བམ་ཆེན་འཛིན༔ རྟ་གདོང་ཟ་བ་དམར་མོ་ཁོག་ཆེན་འཛིན༔
རྒོད་མགོ་དགའ་བ་དམར་ནག་རྡོར་དབྱུག་འཛིན༔ སྟག་གདོང་སྟོབས་ཆེན་དཀར་དམར་བྷནྡྷ་འཛིན༔ ཁྱུང་མགོ་རྡོ་རྗེ་དམར་སེར་བྱིས་པ་འཛིན༔ ཁྱི་གདོང་འདོད་པ་དཀར་དམར་པདྨ་འཛིན༔ པུ་ཤུད་ནོར་བསྲུང་དམར་སྐྱ་བྷནྡྷ་འཛིན༔ ཤྭ་མགོ་རླུང་ལྷ་ལྗང་ནག་རྔེའུ་ཆུང་འཛིན༔ སྤྱང་གདོང་གསོད་བྱེད་དམར་སེར་མེ་སྒྲོན་འཛིན༔ སྐྱིན་མགོ་མེ་ལྷ་ལྗང་སེར་མཆེ་བ་འཛིན༔ ཕག་མགོ་ཕག་ནག་ལྗང་སྔོན་དུང་ཁྲག་འཛིན༔ ཁྭ་མགོ་རྒ་བྱེད་དམར་ལྗང་བམ་ཆེན་འཛིན༔
སྐྱ་ག་རྡོ་རྗེ་སེར་མོ་སྤུ་གྲི་འཛིན༔ བ་གླང་སྣ་ཆེན་ལྗང་ནག་བདུད་རྩི་འཛིན༔ སྦྲུལ་མགོ་ཆུ་ལྷ་ནག་མོ་ལྕགས་ཀྱུ་འཛིན༔ ཁུ་བྱུག་རྡོ་རྗེ་སྔོན་མོ་ཞགས་པ་འཛིན༔ ར་མགོ་རྡོ་རྗེ་དམར་མོ་ལྕགས་སྒྲོག་འཛིན༔ སེང་གདོང་རྡོ་རྗེ་ལྗང་ནག་དྲིལ་བུ་འཛིན༔ དེ་ལྟར་ཚོམ་བུ་ཤར་ཕྱོགས་དཀྱིལ་འཁོར་ལྷ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་བཛྲ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ
དེ་ནས་སྐུའི་ལྷ་ཚོགས་བསྐྱེད་པ་ནི༔
ཧཱུྃ༔ ལྷོ་ཕྱོགས་ཟླ་གམ་ཆུ་གླང་བསྣོལ་བའི་སྟེང་༔ བཅོམ་ལྡན་དཔལ་ཆེན་འཇམ་དཔལ་གཤིན་རྗེའི་གཤེད༔ སྐུ་ཡི་བདག་ཉིད་སྐུ་མདོག་སེར་ནག་འབར༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་ཆུའི་ཚེམས་གཙིགས་སྙན་ནས་འབྲུག་སྟོང་ལྡིར༔ ཤངས་ནས་རླུང་གཡོས་ཁྲག་ཞག་ཐལ་ཚོམ་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེངས༔
གཡས་པ་དང་པོ་རྩ་ཕྱག་རིམ་པ་བཞིན༔ བེ་ཅོན་རལ་གྲི་དགྲ་སཏྭ་ལྷ་བརྒྱད་མགོ༔ གཡོན་པ་སྡིགས་མཛུབ་མདུང་དང་བྷནྡྷ་དམར༔ ལྷག་མ་ཀླུ་བརྒྱད་ཙིཏྟ་འབར་བ་བསྣམས༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་དོར་སྟབས་འགྱིང་༔ ལས་ཀྱི་ཡུམ་ཆེན་བྷེ་ཏ་ཟ་བྱེད་སེར༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔ གཡས་གསུམ་ཏྲི་ཤུལ་མེ་དཔུང་གྲི་གུག་གདེངས༔ གཡོན་གསུམ་བྷན་དམར་དུང་ཁྲག་ཡབ་ལ་སྟོབ༔
གཟིག་ཤམ་ལ་སོགས་དུར་ཁྲོད་ཆས་རྣམས་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔ གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ བཀའ་ཉན་སྤྲུལ་པ་ཕག་དང་རྨིགས་བུ་འགྱེད༔ གཡས་གཡོན་ཕྱག་ན་ལྕགས་ཀྱུ་ཕུར་པ་འཛིན༔ ཧཱུྃ༔ ཕྱི་ནང་ཚོམ་བུ་འཁོར་ལོ་རིམ་པ་བཞིན༔ གསོད་བྱེད་ཆེན་པོ་ཡ་མ་ར་ཙ་མཐིང་༔ ཞལ་གཅིག་ཡུམ་འཁྱུད་འཁོར་ལོ་དགྲ་སཏྭ་འཛིན༔ སྒྲོལ་ཡུམ་དཔལ་འབར་རལ་གྲི་ནེའུ་ལེ་འཛིན༔
དབང་པོ་མྱོས་བྱེད་གདུག་པ་སེར་ནག་འབར༔ གཏུམ་མོ་ཡུམ་འཁྱུད་བེ་ཅོན་དགྲ་སཏྭ་བསྣམས༔ ཁྲག་གི་བདག་མོ་སྤུ་གྲི་ཙིཏྟ་འཛིན༔ ཨཱརྻ་མེ་རུ་རྩེ་པ་དམར་ནག་གཏུམ༔ འོད་ཟེར་ཡུམ་འཁྱུད་ཐོད་ཁྲག་དབྱུག་ཏོ་བསྣམས༔ གླིང་བཞི་གཙུག་འབྱམས་ཙིཏྟ་བྷན་དམར་སྟོབ༔ རལ་པ་ཚལ་དགུ་ལྗང་ནག་མི་གདུག་གཟུགས༔ རེ་ཏི་ཡུམ་འཁྱུད་གཏུན་ཤིང་དུང་དམར་སྟོབ༔ སྲིན་མོ་མགོ་འཕྱང་དུང་ཁྲག་དགྲ་སཏྭ་ཕྱར༔ ཧཱུྃ༔
སྣག་འཇོམས་མཐིང་ནག་རྡོ་རྗེ་དགྲ་སཏྭ་འཛིན༔ ནག་མོ་རལ་གཅིག་ཡབ་འཁྱུད་དུང་དམར་སྟོབ༔ ཕྱ་སང་དཀར་པོ་བུམ་པ་རྡོ་རྗེ་འཛིན༔ ཤེལ་གིང་གདོང་དགུ་ཡབ་འཁྱུད་ཟངས་གྲི་བསྣམས༔ ཁྲག་འཇོམས་དཀར་སེར་བྲག་དང་འཁོར་ལོ་འཛིན༔ ཤེལ་མིག་ཡབ་འཁྱུད་ལྕགས་ཀྱུ་དུང་དམར་སྟོབ༔ གླང་མགོ་སྨུག་ནག་ཁ་ཊྭཱཾ་ལྕགས་ཀྱུ་འཛིན༔ དཀར་སྐྱ་མཆེ་གཙིགས་ཡབ་འཁྱུད་དུང་དམར་སྟོབ༔ གསོད་བྱེད་ཆེན་པོ་རལ་གྲི་ཕུར་པ་འཛིན༔ ཡ་བ་ཏི་སྔོ་རལ་གྲི་ལྕགས་ཀྱུ་འཛིན༔
དྲེད་གདོང་ཡབ་འཁྱུད་ཁྲམ་ཤིང་བྷནྡྷ་སྟོབ༔ བདུད་མོ་གསེར་མདོག་ནད་རྐྱལ་ཞགས་པ་འཛིན༔ མིག་དམར་སྨུག་ནག་རལ་གྲི་ཕུར་པ་གདེངས༔ ཁྲག་གི་རལ་གཅིག་ཡབ་འཁྱུད་དུང་དམར་སྟོབ༔ ཟ་བ་དམར་ནག་གསེར་གྱི་འཁོར་ལོ་འཛིན༔ རྨིགས་པ་དུང་ཀ་ལྕགས་སྒྲོག་ཕྲེང་བ་ཐོགས༔ ཀླུ་མོ་སྤུས་འགྲོས་ཡབ་འཁྱུད་དུང་དམར་སྟོབ༔ མེ་ཡི་ཁ་རླངས་ནད་རྐྱལ་འཕྱོ་བ་འཛིན༔ གདོལ་པ་སྔོ་ནག་སྤུ་གྲི་དགྲ་སཏྭ་བསྣམས༔ མཆེ་གཙིགས་ཡུམ་འཁྱུད་བྷནྡྷ་རཀྟ་སྟོབ༔
དུག་ཏི་དམར་མོ་ལྕགས་ཀྱི་སོག་ལེ་ཁུར༔ བདུད་འཇོམས་སྨུག་ནག་ཐོ་བ་བྷནྡྷ་བསྣམས༔ རལ་གཅིག་ཡབ་འཁྱུད་དུང་དམར་རཀྟ་སྟོབ༔ ཙིཏྟ་ནག་པོ་ཟངས་ཀྱི་ཕུར་པ་འཛིན༔ ཆོས་རྒྱལ་དཀར་སེར་རྡོ་རྗེ་ཁྲམ་བདག་བསྣམས༔ རྡོ་རྗེ་རལ་འཁྱུད་ཞགས་པ་དུང་དམར་སྟོབ༔ གདོང་དགུ་ནག་མོ་བསྭེ་ཡི་གཞོང་པ་འཛིན༔ ཕྱ་སང་མཐིང་ནག་རལ་གྲི་བེ་ཅོན་བསྣམས༔ འབར་མ་ཡུམ་འཁྱུད་རྩིས་བྱང་གཏུན་ཤིང་འཛིན༔ དམར་མོ་མགོ་དགུ་ཏྲི་ཤུལ་བྷན་དམར་སྟོབ༔
ཐོད་དབྱུག་མཐིང་ནག་ཏིར་དབྱུག་ཤྭ་རྡེའུ་འཛིན༔ ཕག་མགོར་འཁྱུད་ཅིང་ཞགས་པ་ཐོད་ཁྲག་སྟོབ༔ སྲིན་མོ་ཟངས་མགོ་ཁྲམ་ཤིང་འཁོར་ལོ་འཛིན༔ ཧཱུྃ༔ སྒོ་ཡི་ལས་བྱེད་ཕོ་ཉ་མོ་རྣམས་ནི༔ རྒོད་མགོ་དུང་མདོག་རྡོ་རྗེ་ལྕགས་ཀྱུ་འཛིན༔ ནག་མོ་སྟག་གདོང་རིན་ཆེན་ཞགས་པ་འཛིན༔ ཀངྐ་བསྭེ་དམར་པདྨ་ལྕགས་སྒྲོག་བསྣམས༔ སྤྱང་མགོ་ལྗང་ནག་རྒྱ་གྲམ་དྲིལ་བུ་བསྣམས༔ ཧཱུྃ༔
ཤར་གིང་དཀར་པོ་དུང་གི་རལ་གྲི་བསྣམས༔ ལྷོ་གིང་སེར་པོ་གསེར་གྱི་རལ་གྲི་བསྣམས༔ ནུབ་གིང་དམར་པོ་ཟངས་ཀྱི་རལ་གྲི་བསྣམས༔ བྱང་གིང་སྔོན་པོ་གཡུ་ཡི་རལ་གྲི་བསྣམས༔ དུང་ཁྲག་གསེར་ཁྲབ་བསྭེ་ཁྲབ་གཡུ་ཁྲབ་གྱོན༔ ཧཱུྃ༔ ཤར་བདུད་རོལ་པ་དུང་གི་རལ་གྲི་བསྣམས༔ ཁྲམ་བདག་འཆི་བདག་སྲོག་བདག་ཁྲམ་ཤིང་ཐོགས༔ ཟླ་བདུད་རོལ་པ་སེར་ནག་ཞགས་པ་ཐོགས༔ སྲོག་བདུད་ནག་པོ་གསེར་གྱི་སཏྭ་རེ་ཐོགས༔
སྐུ་མདོག་ནག་པོ་དམ་ཉམས་གཤེད་དུ་གསལ༔ ཧཱུྃ༔ ཉི་མ་དང་པོ་ལྷ་བདུད་ཤྭ་རྡེལ་དཀར༔ ཉི་མ་གཉིས་པ་ཕུང་བདུད་ཤྭ་རྡེལ་སེར༔ ཉི་མ་གསུམ་པ་ཉོན་མོངས་ཤྭ་རྡེལ་དམར༔ ཉི་མ་བཞི་པ་འཆི་བདག་ཤྭ་རྡེལ་ནག༔ ཀུན་ཀྱང་ཐམས་ཅད་དཀར་སེར་དམར་ལྗང་དང་༔ ཧཱུྃ༔ བདུད་ཀྱི་ཤན་པ་ནག་པོ་ནད་རྐྱལ་ཐོགས༔ བཙན་གྱི་ཤན་པ་དམར་པོ་ཟངས་གྲི་ཐོགས༔
ཀླུ་ཡི་ཤན་པ་སྔོན་པོ་སྦྲུལ་ཞགས་ཐོགས༔ གཟའ་ཡི་ཤན་པ་ནག་པོ་ཙིཏྟ་ཐོགས༔ དེ་ལྟར་དཀྱིལ་འཁོར་ལྷ་ཚོགས་ཚོམ་བུའི་ལྷ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷནྫ་ཧཱུྃ་ཕཊ྄༔ དེ་ནས་པདྨ་གསུང་གི་ལྷ་ཚོགས་བསྐྱེད་པ་ནི༔ ཧཱུྃ༔ ནུབ་ཕྱོགས་ཟླ་གམ་ཀླུ་བདུད་བསྣོལ་བའི་སྟེང་༔ བཅོམ་ལྡན་དཔལ་ཆེན་པདྨ་གསུང་གི་ལྷ༔ གསུང་གི་བདག་ཉིད་སྐུ་མདོག་དམར་ནག་འབར༔
དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་བཅུའི་ཚེམས་གཙིགས་སྙན་ནས་འབྲུག་སྟོང་ལྡིར༔ ཤངས་ནས་རླུང་གཡོས་ཁྲག་ཞག་ཐལ་ཚོམ་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེངས༔ གཡས་པ་དང་པོ་རྩ་ཕྱག་རིམ་པ་བཞིན༔ རྡོ་རྗེ་ཁ་ཊྭཱཾ་སྦྲུལ་ཞགས་ལྷ་བརྒྱད་མགོ༔ གཡོན་པ་དྲིལ་བུ་བྷན་དམར་ལྕགས་སྒྲོག་དང་༔ ལྷག་མ་ཀླུ་བརྒྱད་ཙིཏྟ་འབར་བ་བསྣམས༔
དཔལ་ཀྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་རོལ་སྟབས་འགྱིང་༔ ལས་ཀྱི་ཡུམ་ཆེན་པདྨ་གཟི་ལྡན་འབར༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔ གཡས་གསུམ་པདྨ་ཏྲི་ཤུལ་འཁོར་ལོ་འཛིན༔ གཡོན་གསུམ་བྷན་དམར་དུང་ཁྲག་ཡབ་ལ་སྟོབ༔ གཟིག་ཤམ་ལ་སོགས་དུར་ཁྲོད་ཆས་རྣམས་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔ གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ བཀའ་ཉན་སྤྲུལ་པ་བྱི་ལ་པུ་ཤུད་མགོ༔
གཡས་གཡོན་ཕྱག་ན་ལྕགས་ཀྱུ་ཕུར་པ་འཛིན༔ ཧཱུྃ༔ ཕྱི་ནང་ཚོམ་བུའི་འཁོར་ལོ་རིམ་པ་བཞིན༔ རྡོ་རྗེ་དབང་ཆེན་སྐུ་མདོག་དཀར་ལ་འཚེར༔ རྡོ་རྗེ་ཕྱར་ཞིང་ཐོད་ཁྲག་ཞལ་དུ་སྟོབ༔ རཏྣ་དབང་ཆེན་སྐུ་མདོག་སེར་ལ་བརྗིད༔ རིན་ཆེན་ཕྱར་ཞིང་ཐོད་ཁྲག་ཞལ་དུ་སྟོབ༔ པདྨ་དབང་ཆེན་སྐུ་མདོག་དམར་ལ་རྔམ༔ པདྨ་ཕྱར་ཞིང་ཐོད་ཁྲག་ཞལ་དུ་སྟོབ༔ ཀརྨ་དབང་ཆེན་སྐུ་མདོག་ལྗང་ལ་གཏུམ༔
རྒྱ་གྲམ་ཕྱར་ཞིང་ཐོད་ཁྲག་ཞལ་དུ་སྟོབ༔ རྡོ་རྗེ་རིན་ཆེན་པདྨ་ལས་ཀྱི་བདག༔ རིགས་མཐུན་གྲི་ཐོད་ཡབ་ཀྱི་མགུལ་ནས་འཁྱུད༔ ཧཱུྃ༔ ཞི་བ་ཟིལ་གནོན་ཞི་བ་རིགས་ལྔ་གནོན༔ རྡོ་རྗེ་པདྨ་མི་ཕམ་ཡུམ་ཆེན་སྦྱོར༔ ཁྲོ་བོ་ཟིལ་གནོན་འཇིག་རྟེན་ཁྲོ་བཅུ་གནོན༔ པདྨ་ཁ་ཊྭཱཾ་ཁྲོ་གཉེར་ཡུམ་དང་སྦྱོར༔ མ་མོ་ཟིལ་གནོན་དབྱིངས་ཀྱི་ཡུམ་དྲུག་གནོན༔ སྡིགས་མཛུབ་ལྕགས་སྒྲོག་རོ་ལངས་ཡུམ་དང་སྦྱོར༔
ཁྱུང་རྣམས་ཟིལ་གནོན་རིགས་ལྔའི་ཁྱུང་ཆེན་གནོན༔ རྡོ་རྗེ་ཁྱུང་འཛིན་སྤྱན་མ་ཡུམ་དང་སྦྱོར༔ དྲེགས་པ་ཟིལ་གནོན་དྲེགས་པའི་ལྷ་བརྒྱད་གནོན༔ རྡོ་རྗེ་ཐོད་ཁྲག་རྡོ་རྗེ་ལས་བྱེད་སྦྱོར༔ མོ་བདུད་ཟིལ་གནོན་མ་བདུད་སྲིང་བཞི་གནོན༔ རལ་གྲི་ཞགས་པ་གཤིན་རྗེ་ལས་བྱེད་འཁྲིལ༔ ཀླུ་རྣམས་ཟིལ་གནོན་གདུག་པའི་ཀླུ་བརྒྱད་གནོན༔ ཕྱག་གཉིས་སྦལ་སྦྲུལ་ཀླུ་མོ་འོད་ལྡན་འཁྲིལ༔ གཟའ་རྣམས་ཟིལ་གནོན་ཉི་ཟླ་གཟའ་བརྒྱད་གནོན༔ རྡོ་རྗེ་དུང་ཁྲག་གནོད་བྱེད་ལས་བྱེད་འཁྲིལ༔
དེ་དག་སྐུ་མདོག་དམར་ནག་རྔམ་ཞིང་ཁྲོ༔ རྟ་སྐད་ལྷང་ལྷང་ཕྱོགས་བཅུའི་མཁའ་དབྱིངས་སྒྲོག༔ ཡུམ་རྣམས་ཁ་ཊྭཱཾ་ཐོད་ཁྲག་ཡབ་ལ་སྟོབ༔ སྒོ་སྲུང་ཕོ་ཉ་དཀར་སེར་དམར་ལྗང་ནག༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཛིན༔ ཧཱུྃ༔ ཁམས་བརྒྱད་མ་མོ་མི་བཟད་འཇིགས་པའི་གཟུགས༔ སྐུ་སྤྲུལ་མ་མོ་དུང་དྲེད་མགོ་གསུམ་མ༔ གསུང་སྤྲུལ་མ་མོ་ཟངས་འཕར་མགོ་བརྒྱད་མ༔ ཐུགས་སྤྲུལ་མ་མོ་ལྕགས་སྤྱང་མགོ་དགུ་མ༔
ཡོན་ཏན་མ་མོ་གཡུ་སྤྱང་མགོ་ལྔ་མ༔ ཕྲིན་ལས་མ་མོ་སེངྒེ་མགོ་བདུན་མ༔ གཉིས་མེད་མ་མོ་སྟག་མོ་མགོ་བཅུ་མ༔ ཤ་ཟ་མ་མོ་དོམ་ནག་མགོ་དྲུག་མ༔ སྲོག་གཅོད་མ་མོ་ཕག་ནག་མགོ་བརྒྱད་མ༔ ཧཱུྃ༔ ཁམས་གསུམ་ཆོ་འཕྲུལ་ལོང་བ་བརྒྱད་སྦྲེལ་ནི༔ ཀུན་རྒྱུ་ལོང་བས་གཡུ་འབྲུག་མགོ་དགུ་ཆིབས༔ དར་དཀར་གོས་གསོལ་དགྲ་སཏྭ་ལྕགས་ཀྱུ་བསྣམས༔ འདོད་ཁམས་ལོང་བས་ལྕགས་སྡིག་མགོ་དགུ་ཆིབས༔
མུན་པའི་གོས་གསོལ་ལྕགས་ཀྱི་བྱ་ཁྱུང་འཛིན༔ གཟུགས་མེད་ལོང་བས་གློག་ཞགས་མགོ་དགུ་ཆིབས༔ མེ་ཡི་གོས་གསོལ་དུག་སྦྲུལ་ཞགས་པ་འཛིན༔ གཟུགས་ཁམས་ལོང་བ་དྲེད་མོང་མགོ་དགུ་ཆིབས༔ ཞིང་ལྤགས་གོས་གྱོན་དབྱུག་ཏོ་གྲི་མཚོན་བསྣམས༔ བཅོ་ལྔ་བཅོ་ལྔའི་རང་འདྲ་འཁོར་དང་བཅས༔ སྐུ་མདོག་མི་སྡུག་དུད་ཁ་རྔམ་ཞིང་རྒྱུག༔ ཧཱུྃ༔ ཆུ་ཡི་ཕོ་ཉ་ཟླ་འདབ་འཇིགས་པའི་གཟུགས༔ མེ་ཡི་ཕོ་ཉ་ཉི་འདབ་འཇིགས་པའི་གཟུགས༔
རླུང་གི་ཕོ་ཉ་གློག་འདབ་འཇིགས་པའི་གཟུགས༔ ས་ཡི་ཕོ་ཉ་མུན་འདབ་འཇིགས་པའི་གཟུགས༔ ཧཱུྃ༔ རླུང་འབྲུག་མཐིང་ནག་སྤུ་གྲིའི་འདབ་གཤོག་ཅན༔ མེ་འབྲུག་དམར་ནག་རལ་གྲིའི་འདབ་གཤོག་ཅན༔ ས་འབྲུག་ཁམས་ནག་ཆུ་གྲིའི་འདབ་གཤོག་ཅན༔ ཆུ་འབྲུག་སྔོ་ནག་རླུང་གྲིའི་འདབ་གཤོག་ཅན༔ ཧཱུྃ༔ བཀའ་ཉན་སྤྲུལ་པ་ཁྱི་བརྒྱད་སྤྱང་བརྒྱད་ནི༔ དུང་ཁྱི་དཀར་པོ་གསེར་ཁྱི་སེར་པོ་དང་༔
ཟངས་ཁྱི་དམར་པོ་གཡུ་ཁྱི་སྔོན་པོ་དང་༔ མཆོང་ཁྱི་སྨུག་པོ་བྱི་རུའི་ཁྱི་མོ་དམར༔ ལྕགས་ཁྱི་ནག་པོ་བསྭེ་ཁྱི་ཁྲ་བོའོ༔ ཐམས་ཅད་ཁ་གདང་འཇིགས་འཕྱོ་འདུར་ཞིང་འཇུམས༔ ཧཱུྃ༔ ལྕགས་སྤྱང་གཡུ་སྤྱང་ཟངས་སྤྱང་བསྭེ་སྤྱང་དང་༔ མཆོང་སྤྱང་དུང་སྤྱང་ཤེལ་སྤྱང་བྱི་རུའོ༔ ཐམས་ཅད་མགོ་དགུ་ཤ་ཁྲག་སྲོག་ལ་རྔམ༔ ནུབ་ཕྱོགས་ཚོམ་བུ་ཕྱི་ནང་དཀྱིལ་འཁོར་རྣམས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔
ཨོྃ་པདྨ་ཏ་ཀྲི་ཏ་མ་ཧཱ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་ཕུར་པ་ཕྲིན་ལས་ཀྱི་ལྷ་ཚོགས་བསྐྱེད་པ་ནི༔ ཧཱུྃ༔ བྱང་ཕྱོགས་ཟླ་གམ་ལྷ་ཆེན་བསྣོལ་བའི་གདན༔ བཅོམ་ལྡན་དཔལ་ཆེན་རྡོ་རྗེ་གཞོན་ནུའི་སྐུ༔ ཕྲིན་ལས་བདག་ཉིད་སྐུ་མདོག་མཐིང་ནག་འབར༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་བཅུའི་ཚེམས་གཙིགས་སྙན་ནས་འབྲུག་སྟོང་ལྡིར༔
ཤངས་ནས་རླུང་གཡོས་ཁྲག་ཞག་ཐལ་ཚོམ་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེང་༔ གཡས་པ་དང་པོ་རྩ་ཕྱག་རིམ་པ་བཞིན༔ རྡོ་རྗེ་རྩེ་ལྔ་རྩེ་དགུ་ལྷ་བརྒྱད་མགོ༔ གཡོན་པ་མེ་དཔུང་ཁ་ཊྭཱཾ་ཀླུ་བརྒྱད་སྙིང་༔ མཐའ་གཉིས་ཁྲོ་རྒྱལ་ལས་ཀྱི་ཕུར་བུ་བསྒྲིལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་དོར་སྟབས་འགྱིང་༔ ལས་ཀྱི་ཡུམ་ཆེན་འཁོར་ལོ་རྒྱས་འདེབས་མཐིང་༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔
གཡས་གསུམ་ཁ་ཊྭཱཾ་གྲི་གུག་རྡོ་རྗེ་དང་༔ གཡོན་གསུམ་བྷན་དམར་དུང་ཁྲག་ཡབ་ལ་སྟོབ༔ གཟིག་ཤམ་ལ་སོགས་དུར་ཁྲོད་ཆས་རྣམས་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔ གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ ཧཱུྃ༔ ཕྱི་ནང་ཚོམ་བུའི་འཁོར་ལོ་རིམ་པ་བཞིན༔ སྐུ་ཡི་སྲས་མཆོག་བུདྡྷ་ཀཱི་ལ་དཀར༔ ཕྱག་གཡས་ཕུར་བུ་གཡོན་པ་ཐོད་ཁྲག་བསྣམས༔ ཡོན་ཏན་སྲས་མཆོག་རཏྣ་ཀཱི་ལ་སེར༔
གཡས་པས་དགྲ་སཏྭ་གཡོན་པས་ཕུར་པ་བསྣམས༔ གསུང་གི་སྲས་མཆོག་པདྨ་ཀཱི་ལ་དམར༔ གཡས་པས་གྲི་གུག་གཡོན་པས་ཐོད་ཁྲག་བསྣམས༔ ཕྲིན་ལས་སྲས་མཆོག་ཀརྨ་ཀཱི་ལ་ལྗང་༔ གཡས་པས་མདུང་ཐུང་གཡོན་པས་ཐོད་ཁྲག་བསྣམས༔ སངས་རྒྱས་རིན་ཆེན་པདྨ་ལས་དབང་འཁྱུད༔ གཡས་པས་གྲི་གུག་གཡོན་པས་བྷན་དམར་སྟོབ༔ ཧཱུྃ་ཆེན་སྔོ་སྐྱ་གནམ་ལྕགས་མདའ་གཞུ་འགེངས༔ རྡོ་རྗེ་སྒྲ་འབྱིན་བེ་ཅོན་ཐོད་ཁྲག་སྟོབ༔ སྤྲུལ་པ་ཕྲ་མེན་ཕག་དང་རྨིགས་བུའི་མགོ༔
རྣམ་རྒྱལ་དཀར་པོ་འཁོར་ལོ་ཏྲི་ཤུལ་བསྣམས༔ རྡོ་རྗེ་སྙེམས་མ་རལ་གྲི་བྷན་དམར་སྟོབ༔ སྤྲུལ་པ་ཕྲ་མེན་སྟག་དང་བྱ་རྒོད་མགོ༔ དབྱུག་པ་སྔོན་པོ་མེ་དབལ་དབྱུག་ཏོ་བསྣམས༔ རྡོ་རྗེ་སྡེར་མོ་ལྕགས་ཀྱུ་བྷན་དམར་སྟོབ༔ སྤྲུལ་པ་ཕྲ་མེན་གཡག་དང་བྱ་རོག་མགོ༔ གཤིན་རྗེ་སྔོ་སྐྱ་ཐོད་དབྱུག་དགྲ་སཏྭ་རྣམས༔ དུར་ཁྲོད་བདག་མོ་དབྱུག་ཏོ་མེ་དབལ་སྟོབ༔ སྤྲུལ་པ་ཕྲ་མེན་ཤྭ་བ་འུག་པའི་མགོ༔ མི་གཡོ་སྔོ་སྐྱ་རལ་གྲི་ཞགས་པ་བསྣམས༔
རྡོ་རྗེ་གཏུན་ཁུང་ཐོ་བ་བྷན་དམར་སྟོབ༔ སྤྲུལ་པ་ཕྲ་མེན་གཟིག་དང་ཁྭ་ཏའི་མགོ༔ རྟ་མགྲིན་དམར་པོ་སྤུ་གྲི་ཞགས་པ་བསྣམས༔ རྡོ་རྗེ་གཏུམ་མོ་སྤུ་གྲི་བྷན་དམར་སྟོབ༔ སྤྲུལ་པ་ཕྲ་མེན་བྱི་ལ་པུ་ཤུད་མགོ༔ འདོད་རྒྱལ་དམར་སྐྱ་བྷནྡྷ་རྔ་ཡབ་བསྣམས༔ རྡོ་རྗེ་མདའ་སྙེམས་ཐོ་བ་བྷན་དམར་སྟོབ༔ སྤྲུལ་པ་ཕྲ་མེན་སྤྱང་ཀི་ཁྲ་ཡི་མགོ༔ བདུད་རྩི་ལྗང་ནག་རྒྱ་གྲམ་དྲིལ་བུ་བསྣམས༔ རྡོ་རྗེ་རླུང་འབྱིན་དགྲ་སཏྭ་བྷན་དམར་སྟོབ༔
སྤྲུལ་པ་ཕྲ་མེན་སེངྒེ་ཕ་ཝཾ་མགོ༔ ཁམས་གསུམ་རྣམ་རྒྱལ་མཐིང་ཀ་རྡོ་རྗེ་ཞགས༔ རྡོ་རྗེ་གསོད་བྱེད་གྲི་གུག་བྷན་དམར་སྟོབ༔ སྤྲུལ་པ་ཕྲ་མེན་དོམ་དང་སྲེ་མོང་མགོ༔ སྟོབས་ཆེན་དུད་ཁ་བེ་ཅོན་ཞགས་པ་བསྣམས༔ རྡོ་རྗེ་སྤྱོད་མ་རྩེ་གསུམ་བྷན་དམར་སྟོབ༔ སྤྲུལ་པ་ཕྲ་མེན་དྲེད་དང་བྱི་བའི་མགོ༔ ཡུམ་རྣམས་སྐུ་མདོག་ཡབ་མཚུངས་དུར་ཁྲོད་ཆས༔ ཁྲ་ཐབས་དེ་བཞིན་རྡོ་རྗེ་ཕུར་པ་འདྲིལ༔ ཧཱུྃ༔
པུ་ཤུད་མགོ་ཅན་དཀར་མོ་ལྕགས་ཀྱུ་འཛིན༔ སྐྱ་གའི་མགོ་ཅན་སེར་མོ་ཞགས་པ་འཛིན༔ སྲིན་བྱའི་མགོ་ཅན་དམར་མོ་ལྕགས་སྒྲོག་འཛིན༔ ཁྲ་ཡི་མགོ་ཅན་ལྗང་ཁུ་དྲིལ་བུ་འཛིན༔ ཧཱུྃ༔ ཤྭ་ན་མཐིང་ནག་ལྕགས་སྤྱང་མགོ་དགུ་ཆིབས༔ ཤྭ་ན་དམར་ནག་ཟངས་ཝ་རྐང་གསུམ་ཆིབས༔ སྲི་ལ་སེར་ནག་འཕར་བ་ལྕེ་བརྒྱད་ཆིབས༔ སྲི་ཀ་སྔོ་ནག་གཡུ་ཡི་ཁྱི་མོ་ཆིབས༔ ཞིང་ལྤགས་གོས་གྱོན་ཕུར་པ་འདྲིལ་ཞིང་འདེབས༔
ཧཱུྃ༔ མཐིང་ནག་རེ་ཏིས་དྲིལ་རྟ་རྐང་གསུམ་ཆིབས༔ ཞིང་ལྤགས་གོས་གྱོན་མཆོང་གི་ཕུར་པ་འདེབས༔ སེར་ནག་རེ་ཏིས་གསེར་ཤྭ་ཡུ་མོ་ཆིབས༔ རྨ་བྱའི་ཐུལ་གྱོན་གསེར་གྱི་ཟོར་བ་འཛིན༔ དམར་ནག་རེ་ཏིས་ཆུ་གླང་སྔོན་པོ་ཆིབས༔ རྩོད་དམར་ལའུ་ཁྲམ་བམ་ལྕགས་ཀྱུ་བསྣམས༔ ལྗང་ནག་རེ་ཛུ་རྔ་མོང་སྔོ་ནག་ཆིབས༔ ཆུ་དར་གོས་གསོལ་མཐིང་ནག་ཁྲམ་བམ་ཐོགས༔ ཧཱུྃ༔
ས་བདག་ཆེན་མོ་མ་མོ་འཇིགས་པའི་གཟུགས༔ ཡ་བྱིན་མཐིང་ནག་ལྕགས་ཕུར་རལ་པ་ཅན༔ མཐིང་ནག་བེར་གསོལ་བདུད་རྟ་ནག་པོ་ཆིབས༔ དེ་བྱིན་སེར་ནག་གསེར་ཕུར་རལ་པ་ཅན༔ སེར་ནག་བེར་གསོལ་གཟའ་རྟ་སེར་པོ་ཆིབས༔ བསྭེ་བྱིན་དམར་ནག་ཟངས་ཕུར་རལ་པ་ཅན༔ དམར་ནག་བེར་གསོལ་བཙན་གྱི་རྟ་དམར་ཆིབས༔ ཕག་བྱིན་སྔོ་ནག་མཆོང་ཕུར་རལ་པ་ཅན༔ ལྗང་ནག་བེར་གསོལ་ཀླུ་ཡི་རྟ་སྔོན་ཆིབས༔ ཧཱུྃ༔
སྲིན་པོའི་སྐྱེས་བུ་དཀར་པོ་ཕུར་པ་འདྲིལ༔ གཤིན་རྗེའི་སྐྱེས་བུ་སེར་པོ་ཕུར་པ་འདྲིལ༔ བདུད་ཀྱི་སྐྱེས་བུ་ནག་པོ་ཕུར་པ་འདྲིལ༔ གནོད་སྦྱིན་སྐྱེས་བུ་སྔོན་པོ་ཕུར་པ་འདྲིལ༔ ཧཱུྃ༔ ཤར་བདུད་དཀར་པོས་དུང་གི་ཕུར་པ་འདྲིལ༔ ལྷོ་བདུད་སྔོན་པོས་གཡུ་ཡི་ཕུར་པ་འདྲིལ༔ ནུབ་བདུད་དམར་པོས་ཟངས་ཀྱི་ཕུར་པ་འདྲིལ༔ བྱང་བདུད་མཐིང་ནག་ལྕགས་ཀྱི་ཕུར་པ་འདྲིལ༔ པྲ་མ་ར་ཙ་སྲིན་པོའི་གིང་ཆེན་དཀར༔
ཡ་མ་ར་ཙ་གཤིན་རྗེའི་གིང་ཆེན་སེར༔ དྷ་ཤ་གྷྲྀ་ཝ་བདུད་ཀྱི་གིང་ཆེན་དམར༔ ཡཀྴ་པྲ་མ་གནོད་སྦྱིན་གིང་ཆེན་སྔོ༔ དྲེགས་པའི་དམག་དཔོན་ཕུར་བུ་འདྲིལ་ཞིང་འདེབས༔ ཕྱི་ནང་ཚོམ་བུའི་དཀྱིལ་འཁོར་ལྷ་ཡི་ཚོགས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ
དེ་ནས་མ་མོ་རྦོད་གཏོང་གི་ལྷ་ཚོགས་བསྐྱེད་པ་ནི༔ ཧཱུྃ༔ ཤར་ལྷོ་ཟླ་གམ་མ་མོ་འབུམ་སྡེའི་གདན༔
བཅོམ་ལྡན་དཔལ་ཆེན་བླ་མེད་ཧེ་རུ་ཀཿ ཡོན་ཏན་བདག་ཉིད་སྐུ་མདོག་ལྗང་ནག་འབར༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་བཅུའི་ཚེམས་གཙིགས་སྙན་ནས་འབྲུག་སྟོང་ལྡིར༔ ཤངས་ནས་རླུང་གཡོས་ཁྲག་ཞག་ཐལ་ཚོམ་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེང་༔ གཡས་པ་དང་པོ་ཕྱག་ནི་རིམ་པ་བཞིན༔ རྡོ་རྗེ་ཁྱུང་ཁྲ་སྦྲུལ་ཞགས་ལྷ་བརྒྱད་མགོ༔
གཡོན་པས་བྷན་དམར་ཞིང་དབྱུག་གྭའུ་དང་༔ ལྷག་མ་ཀླུ་བརྒྱད་ཙིཏྟ་འབར་བ་བསྣམས༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞི་རི་རབ་འགྱིང་༔ ལས་ཀྱི་ཡུམ་ཆེན་ཀུན་བཟང་ཉིད་ཞི་མཐིང་༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔ གཡས་གསུམ་ཁ་ཊྭཱཾ་རྔེའུ་ཆུང་རྡོ་རྗེ་དང་༔ གཡོན་གསུམ་བྷན་དམར་དུང་ཁྲག་ཡབ་ལ་སྟོབ༔ གཟིག་ཤམ་ལ་སོགས་དུར་ཁྲོད་ཆས་བརྒྱད་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔
གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ ཧཱུྃ༔ ཕྱི་ནང་ཚོམ་བུ་འཁོར་ལོ་རིམ་པ་བཞིན༔ གསལ་སྣང་འབར་དཀར་རྡོ་རྗེ་ཐོད་ཁྲག་བསྣམས༔ འོད་གསལ་འབར་སེར་རིན་ཆེན་ཐོད་ཁྲག་བསྣམས༔ ཤེས་གསལ་འབར་དམར་པདྨ་ཐོད་ཁྲག་བསྣམས༔ ཀློང་གསལ་འབར་ལྗང་རྒྱ་གྲམ་ཐོད་ཁྲག་བསྣམས༔ རང་མདོག་ཡུམ་འཁྱུད་འཁོར་ལོ་ཐོད་ཁྲག་བསྣམས༔ ཧཱུྃ༔ བདེ་འགྲོ་མཐིང་ཀ་རྡོ་རྗེ་ཐོད་ཁྲག་བསྣམས༔
ཐོད་ཕྲེང་དཀར་མོ་སྙིང་ཕྲེང་ཞགས་པ་བསྣམས༔ མ་མོ་ཁྲོས་མ་མདོག་ནག་སྤུ་གྲི་དམར༔ ཁྲག་འཐུང་ཁྲོས་མ་མཐིང་ནག་ཐོད་ཁྲག་བསྣམས༔ བདུད་རྩི་ཁྲོས་མ་དམར་མོ་སྤུ་གྲི་འཛིན༔ བདེ་སྦྱོར་ཁྲོས་མ་ལྗང་ནག་རེ་ཏི་བསྣམས༔ སྲིད་པ་དཀར་མོ་སྐྲ་ཡི་ཞགས་པ་བསྣམས༔ སྔོན་མོ་དབྱིངས་ཕྱུག་ཞིང་གི་དབྱུག་པ་བསྣམས༔ བདག་ཉིད་ཆེན་མོས་རྒྱུ་མའི་ཞགས་པ་བསྣམས༔ གཅིག་སྤྱད་ཆེན་མོས་ཞིང་གི་གཡང་གཞི་བསྣམས༔ དཀར་མོ་ཆེན་མོས་བྷནྡྷ་ཟླུམ་པོ་བསྣམས༔
མཐིང་ནག་ཆེན་མོས་ཐོད་པ་བུམ་རིལ་བསྣམས༔ དབང་སྡུད་དམར་མོས་བྷནྡྷ་ལྕང་ལོ་བསྣམས༔ སེར་མོ་ལས་མཁན་ཐོད་པ་རྒྱ་གྲམ་བསྣམས༔ ཧཱུྃ༔ སྲིད་པའི་སྨན་མོ་གདུག་པའི་གཟུགས་ཅན་མ༔ སྲིད་པ་ཆགས་བྱེད་མཐིང་ནག་མི་སྙིང་ཐོགས༔ སྲིད་པ་ཆ་སྙོམས་དམར་མོ་ཐོད་ཁྲག་བསྣམས༔ འདོད་ཁམས་གཙོ་མོ་དམར་མོ་ཁྲམ་ཤིང་ཐོགས༔ རལ་གཅིག་དཀར་མོ་ཁྲམ་ཤིང་མི་རོ་ཐོགས༔ རིན་ཆེན་སྲིད་འབེབས་སྔོན་མོ་གྭའུ་ཐོགས༔
གླིང་བཞི་སྐྱི་ཕུད་དཀར་གསལ་ལྕགས་ཀྱུ་ཐོགས༔ པདྨ་གར་དབང་ལེ་བརྒན་ཐོད་ཁྲག་ཐོགས༔ རྡོ་རྗེ་གར་དབང་སེར་མོ་བྷནྡྷ་ཐོགས༔ ཧརྟིང་དཀར་མོ་ས་ཡི་དཀྱིལ་འཁོར་ཐོགས༔ དུནྟིང་ནག་མོ་མེ་ཡི་དཀྱིལ་འཁོར་ཐོགས༔ ཤནྟིང་ནག་མོ་ཆུ་ཡི་དཀྱིལ་འཁོར་ཐོགས༔ གྲུབྟིང་ནག་མོ་རླུང་གི་དཀྱིལ་འཁོར་ཐོགས༔ སྲིན་མོ་དཀར་མོས་ཤེལ་གྱི་ཕུར་པ་ཐོགས༔ སྲིན་མོ་སྔོན་མོས་ཕུར་པ་ཐོད་ཁྲག་འཐུང་༔ སྲིན་མོ་གཡང་གཞི་ཐོད་སྒྲོམ་བྷནྡྷ་ཐོགས༔
སྲིན་མོ་ཟ་བ་ལག་ན་ཞིང་ལྤགས་ཐོགས༔ སྲིན་མོ་གསོད་བྱེད་ལག་ན་ལྕགས་ཀྱུ་ཐོགས༔ སྲིན་མོ་དམར་སེར་ཐོད་ཁྲག་དྲིལ་བུ་ཐོགས༔ སྲིན་མོ་སྟོབ་བྱེད་བྷནྡྷ་ལྗང་གུ་ཐོགས༔ དཀར་མོ་མཆེ་གཙིགས་ཐོད་པ་དཀར་པོ་ཐོགས༔ ནག་མོ་མཆེ་གཙིགས་བྷནྡྷ་སྔོན་པོ་ཐོགས༔ དམར་མོ་ཟངས་མཆུ་བྷནྡྷ་དམར་པོ་ཐོགས༔ སེར་མོ་སྐལ་ལྡན་བྷནྡྷ་སེར་པོ་ཐོགས༔ སིངྷ་ཁཱ་ཁ་ཧུ་ལུ་པུ་ཀ་སིང་༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཛིན༔
ཧཱུྃ༔ མ་མོ་ཆེན་མོ་རྡོ་རྗེ་ཀུན་གྲགས་མ༔ གཡས་གཡོན་ཕྱག་ན་སྤུ་གྲི་ཐོད་ཁྲག་འཛིན༔ རྡོ་རྗེ་དྲག་སྙན་ཕྱག་ན་ཞིང་དབྱུག་འཛིན༔ རྡོ་རྗེ་ཡེ་ཤེས་ཞིང་ཆེན་ཟ་བའི་ཚུལ༔ རྡོ་རྗེ་འདོད་ཆགས་མེ་ཡི་ཁ་རླངས་ཅན༔ རྡོ་རྗེ་གཡུ་སྒྲོན་སྔོན་མོ་ནད་རྐྱལ་ཐོགས༔ རྡོ་རྗེ་གསལ་འཕྲོ་ནག་མོ་ཁྲམ་བམ་ཐོགས༔ ཧཱུྃ༔ ལྷ་ཡི་སྲིང་མོ་དཀར་མོ་སྦྲུལ་ཞགས་ཐོགས༔
གཤིན་རྗེའི་སྲིང་མོ་སྔོན་མོ་ཐོད་དབྱུག་ཐོགས༔ ཀླུ་ཡི་སྲིང་མོ་སྔོན་མོ་སྦྲུལ་ཞགས་ཐོགས༔ གནོད་སྦྱིན་སྲིང་མོ་སེར་ནག་ནེའུ་ལེ་ཐོགས༔ སྔོན་མོ་འབུམ་གྱི་གཙོ་མོ་མེ་ལོང་ཐོགས༔ དཀར་མོ་དབུ་དགུ་བྷནྡྷ་བམ་ཆེན་ཐོགས༔ སྨུག་ནག་དབུ་དགུ་བྷནྡྷ་རློན་པ་ཐོགས༔ དཀར་མོ་ལས་བྱེད་ཐོད་སྐམ་འབར་བ་ཐོགས༔ སྲིད་པའི་བུ་མོ་སེར་མོ་ཐོད་སྐམ་ཐོགས༔ གླིང་བཞི་དབང་ཆེན་སེར་ནག་བྷནྡྷ་ཐོགས༔ སྨུག་ནག་ས་གཞི་དབང་བྱེད་བྷན་དམར་ཐོགས༔
རྒྱ་མཚོའི་གླིང་དབང་སྔོན་མོ་བྷནྡྷ་ཐོགས༔ ཧཱུྃ༔ ཤར་གྱི་སྟག་སྲིན་དཀར་མོ་ཟོར་བ་ཐོགས༔ ལྷོ་ཡི་བམ་སྲིན་དྲེད་གདོང་གྲི་ཐོགས་སེར༔ ནུབ་ཀྱི་སྐོང་སྲིན་གླང་གདོང་ཆུ་སྲིན་དམར༔ བྱང་གི་འབྲོག་སྲིན་སྔོན་པོ་ཆུ་སྲིན་གདོང་༔ གནམ་གྱི་དཔེ་ཧར་མུན་པའི་ཟུག་རྔུ་ཅན༔ འཇིགས་པའི་ལུས་ཅན་བྷནྡྷ་ཁྲག་བཀང་བསྣམས༔ བར་གྱི་གློག་དམར་སྤྲིན་ཆེན་གཡོ་བ་མོ༔ ཁྲག་གི་བུད་མེད་དམར་ནག་བྷན་དམར་ཐོགས༔
ས་ཡི་ཕུང་བྱེད་ནག་པོ་མུན་པའི་གཟུགས༔ གཡས་ཀྱི་ཕྱག་ན་བྷནྡྷ་རློན་པ་ཐོགས༔ མ་མོ་གསོད་བྱེད་ནག་མོ་ལྕགས་ཀྱུ་ཐོགས༔ འཁྲུག་བྱེད་ནག་མོ་ཁྲག་གི་ལྕགས་ཀྱུ་ཐོགས༔ སྒྲོལ་བྱེད་ནག་མོ་ཟངས་ཀྱི་ལྕགས་ཀྱུ་ཐོགས༔ རོ་ལངས་ནག་མོ་ཐོད་པ་ཁྲག་བཀང་ཐོགས༔ ཛ་མུན་སྨུག་ནག་ཐོད་པ་ཁྲག་བཀང་ཐོགས༔ ནམ་གྲུ་ནག་མོ་ཐོད་པ་ཁྲག་བཀང་ཐོགས༔ ལྷ་ཡི་བུ་མོ་དུང་སྐྱོང་རྩ་མུན་ཏྲི༔ དཀར་མོ་ཕྱག་ན་རལ་གྲི་འབར་བ་བསྣམས༔
གནོད་སྦྱིན་བུ་མོ་དྲི་ནན་ཙནྟྲི་ཀཿ སྔོན་མོ་ཕྱག་ན་ནད་ཀྱི་རྐྱལ་པ་ཐོགས༔ དཔལ་གྱི་བུ་མོ་བདུད་འདུལ་རེ་མ་ཏི༔ ནག་མོ་ཕྱག་ན་བདུད་ཀྱི་ཁྲམ་ཤིང་ཐོགས༔ དཀྱིལ་འཁོར་གཙོ་བོ་ཚོམ་བུ་ལྷ་ཚོགས་རྣམས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་གྷུ་ཡ་མ་ཧཱ་ཛྙཱ་ན་ཤྲཱི་ཧེ་རུ་ཀ་ཀྲོ་ཏི་ཤྭ་རི་སཏྭཾ་མ་མ་ཡོ་གི་ནི་ཧཱུྃ་ཕཊ྄ཿ བླ་མ་རིག་འཛིན་ལྷ་ཚོགས་བསྐྱེད་པ་ནི༔ ཧཱུྃ༔ ལྷོ་ནུབ་ཟླ་གམ་པད་ཉི་རོ་ཡི་སྟེང་༔
རྡོ་རྗེ་དྲག་པོ་ཐོད་ཕྲེང་ཧེ་རུ་ཀཿ ཀུན་འདུས་བདག་ཉིད་སྐུ་མདོག་དམར་སྨུག་རྔམ༔ ཞལ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་དམར་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་བཅུའི་ཚེམས་གཙིགས་སྙན་ནས་འབྲུག་སྟོང་ལྡིར༔ ཤངས་ནས་རླུང་གཡོས་ཁྲག་ཞག་ཐལ་ཆེན་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེང་༔ གཡས་པ་དང་པོའི་རྩ་ཕྱག་རིམ་པ་བཞིན༔ གྲི་གུག་རྡོ་རྗེ་རལ་གྲི་ལྷ་བརྒྱད་མགོ༔
གཡོན་པ་ཐོད་ཁྲག་ཁ་ཊྭཱཾ་ལྕགས་སྡིག་དང་༔ ལྷག་མ་ཀླུ་བརྒྱད་ཙིཏྟ་འབར་བ་བསྣམས༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་དོར་སྟབས་འགྱིང་༔ ལས་ཀྱི་ཡུམ་ཆེན་གསང་བ་ཡེ་ཤེས་མཐིང་༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔ གཡས་གསུམ་ཁ་ཊྭཱཾ་གྲི་གུག་མདའ་དར་དང་༔ གཡོན་གསུམ་བྷནྡྷ་ཚེ་བུམ་ཡབ་ལ་འཁྲིལ༔ གཟིག་ཤམ་ལ་སོགས་དུར་ཁྲོད་ཆས་བརྒྱད་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔
གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ སྤྱི་བོར་ལྔ་ལྡན་འཇའ་འོད་མེ་དཔུང་ཀློང་༔ སྣང་སྲིད་ཟིལ་གནོད་དཀར་དམར་ལོངས་སྤྱོད་རྫོགས༔ ཞལ་གཅིག་ཕྱག་གཉིས་རྒྱལ་པོ་རོལ་པའི་སྟབས༔ རྡོ་རྗེ་དྲིལ་བུ་རུས་རྒྱན་དར་དཔྱངས་མཛེས༔ གསང་བའི་ཡུམ་མཆོག་རྡོ་རྗེ་རྣལ་འབྱོར་འཁྲིལ༔ སྐུ་མདོག་དམར་མོ་གྲི་ཐོད་གཙོ་ལ་འཁྱུད༔ ཧཱུྃ༔ ལྷུན་གྱིས་གྲུབ་པའི་རིག་འཛིན་སྐུ་མདོག་དཀར༔ ཕྱག་རྒྱ་ཆེན་པོའི་རིག་འཛིན་སྐུ་མདོག་སེར༔
ཚེ་ལ་དབང་བའི་རིག་འཛིན་སྐུ་མདོག་དམར༔ རྣམ་པར་སྨིན་པའི་རིག་འཛིན་སྐུ་མདོག་ལྗང་༔ ཞལ་གཅིག་ཕྱག་གཉིས་རྡོར་དྲིལ་ཐོར་ཚུགས་ཅན༔ རིན་ཆེན་རུས་རྒྱན་ཧེ་རུ་ཀ་པའི་ཆས༔ བརྐྱང་བསྐུམ་འགྱིང་བག་གར་རྩེད་ལིང་ངེ་བཞུགས༔ ཧཱུྃ༔ དཀྱིལ་འཁོར་བདག་པོ་རིག་འཛིན་ཆེན་པོ་བརྒྱད༔ འཇམ་དཔལ་བཤེས་གཉེན་རྡོ་རྗེ་གྲུབ་མཆོག་རྩལ༔ ནཱ་གརྫུ་ན་རྡོ་རྗེ་དྲག་པོ་རྩལ༔ ཧཱུྃ་ཆེན་ཀ་ར་རྡོ་རྗེ་བསམ་འགྲུབ་རྩལ༔
བི་མ་མི་ཏྲ་རྡོ་རྗེ་གྲོ་ལོད་རྩལ༔ པྲ་ཆེན་ཧསྟཱི་རྡོ་རྗེ་ལས་རབ་རྩལ༔ དྷ་ན་སཾ་སྐྲྀ་རྡོ་རྗེ་དབང་སྡུད་རྩལ༔ རོམྦུ་གུ་ཧྱ་རྡོ་རྗེ་གཤོག་རྒོད་རྩལ༔ ཤཱནྟིཾ་གརྦྷ་རྡོ་རྗེ་ཐོག་འབེབས་རྩལ༔ ཀུན་ཀྱང་སྐུ་མདོག་དཀར་དམར་ཞི་མ་ཁྲོ༔ ཞལ་གཅིག་ཕྱག་གཉིས་རྡོ་རྗེ་དྲིལ་བུ་བསྣམས༔ ཐོར་ཚུགས་རུས་བརྒྱན་དར་དཔྱངས་ཅོད་པན་འཕུར༔ བརྐྱང་བསྐུམ་ཞབས་གཉིས་གར་རྩེད་ལིང་ངེར་བཞུགས༔ ཧཱུྃ༔
དགོངས་བརྒྱུད་ཡེ་ཤེས་སློབ་དཔོན་ཆེན་པོ་དཀར༔ བརྡ་བརྒྱུད་ཡེ་ཤེས་སློབ་དཔོན་ཆེན་པོ་སེར༔ སྙན་བརྒྱུད་ཡེ་ཤེས་སློབ་དཔོན་ཆེན་པོ་དམར༔ དམ་ཚིག་དབང་གི་སློབ་དཔོན་ཆེན་པོ་ལྗང་༔ མན་ངག་ལུང་གི་སློབ་དཔོན་ཆེན་པོ་མཐིང་༔ ཤེས་རབ་རྒྱུད་ཀྱི་སློབ་དཔོན་ཆེན་པོ་སྔོ༔ ཉམས་ཆག་བསྐང་བའི་སློབ་དཔོན་ཆེན་པོ་སྨུག༔ རུས་རྒྱན་ཐོར་ཚུགས་ཁྲོ་འཛུམ་དར་དཔྱངས་བརྒྱན༔ རྡོ་རྗེ་བྷནྡྷ་ཁ་ཊྭཱཾ་ཕྱེད་སྐྱིལ་བཞུགས༔ གསང་བའི་ཡུམ་ཆེན་རང་འདྲ་རིགས་མཐུན་བཞིན༔
རྡོ་རྗེ་རིན་ཆེན་པདྨ་ལས་མཁའ་འགྲོ༔ སངས་རྒྱས་ལ་སོགས་མདའ་དར་ཚེ་བུམ་འཛིན༔ མཛེས་ལྡན་མཉེན་ལྕུག་འཇའ་འོད་བཀྲག་མདངས་འཁྱིལ༔

ཚོམ་བུ་འདུས་པའི་འཇའ་འོད་དཀྱིལ་འཁོར་རྣམས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་ཧེ་རུ་ཀ་སིདྡྷི་ཧཱུྃ་ཕཊ྄ཿ དེ་ནས་འཇིག་རྟེན་མཆོད་བསྟོད་ཀྱི་ལྷ་ཚོགས་བསྐྱེད་པ་ནི༔ ཧཱུྃ༔ ནུབ་བྱང་ཟླ་གམ་དྲེགས་པ་ཕོ་མོའི་གདན༔ བཅོམ་ལྡན་དཔལ་ཆེན་དྲེགས་པ་ཧེ་རུ་ཀཿ གཉིས་མེད་རང་བཞིན་སྐུ་མདོག་ཁམ་ནག་འབར༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔
ཁྲོ་བཅུའི་ཚེམས་གཙིགས་སྙན་ནས་འབྲུག་སྟོང་ལྡིར༔ ཤངས་ནས་རླུང་གཡོས་ཁྲག་ཞག་ཐལ་ཆེན་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེང་༔ གཡས་པ་དང་པོ་རྩ་ཕྱག་རིམ་པ་བཞིན༔ སྤུ་གྲིའི་འཁོར་ལོ་རྡོ་རྗེ་ལྷ་བརྒྱད་མགོ༔ གཡོན་པ་ཐོད་ཁྲག་དུང་དམར་རཀྟ་དང་༔ ལྷག་མ་ཀླུ་བརྒྱད་ཙིཏྟ་འབར་བ་བསྣམས༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་དོར་སྟབས་འགྱིང་༔ ལས་ཀྱི་ཡུམ་ཆེན་སྲིད་གསུམ་སྤྱི་འདུལ་མཐིང་༔
ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔ གཡས་གསུམ་ཁ་ཊྭཱཾ་རྡོ་རྗེ་འཁོར་ལོ་དང་༔ གཡོན་གསུམ་ཙིཏྟ་བྷནྡྷ་ཕུར་པ་བསྣམས༔ གཟིག་ཤམ་ལ་སོགས་དུར་ཁྲོད་ཆས་བརྒྱད་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔ གར་དགུའི་ཉམས་ལྡན་མེ་དཔུང་ཀློང་དུ་བརྗིད༔ ཧཱུྃ༔ ཡ་མ་ར་ཙ་སྒྲོལ་ཡུམ་ཨེ་ཀ་ནག༔ བེ་ཅོན་ཐོད་ཁྲག་འཁོར་ལོ་ཐོད་ཁྲག་སྟོབ༔ སྐོས་རྗེ་དྲག་དཀར་བདུད་མོ་རེ་ཏི་ནག༔
ཁྲམ་ཤིང་དགྲ་སཏྭ་ནད་ཀྱི་རྐྱལ་པ་ཐོགས༔ སྲིན་པོ་གློག་ཕྲེང་ཧཾ་ཤཾ་སྦལ་མགོ་ནག༔ གློག་ཕྲེང་སེར་བ་ཕུར་པ་མི་མགོ་བསྣམས༔ གནོད་སྦྱིན་མེ་དབལ་མོན་མོ་ཤ་ཟན་ནག༔ རིན་ཆེན་ཟངས་གྲི་སྤུ་གྲི་གཡུ་སྤྱང་ཐོགས༔ ཧཱུྃ༔ ལྷ་ཡི་སྡེ་དཔོན་མཐིང་ཀ་གྲི་གུག་གཡས༔ གཡོན་པས་ཙིཏྟ་སེངྒེ་དཀར་མོ་ཆིབས༔ ཨུ་མ་དྷེ་ཝ་དཀར་མོ་རྩེ་གསུམ་གཡས༔ གཡོན་པས་ཐོད་ཁྲག་གླང་ཆེན་གྭ་པ་ཆིབས༔
སྲིད་པའི་རྒྱལ་མོ་མདོག་དཀར་འཁོར་ལོ་གཡས༔ གཡོན་པས་མེ་ལོང་གཡུ་འབྲུག་སྔོན་པོ་ཆིབས༔ ཨེ་ཀ་ཛཱ་ཊི་སྨུག་ནག་ཙིཏྟ་གཡས༔ གཡོན་པས་རྩེ་གསུམ་དྲིལ་རྟ་རྐང་གསུམ་ཆིབས༔ རྡོ་རྗེ་ཁྱུང་རྒྱལ་པེ་ཧར་བདུད་ཞགས་པས༔ གཡོན་པ་སྤུ་གྲི་གླང་ཆེན་སྣ་རིང་ཆིབས༔ ཚངས་པ་དཀར་པོ་སྤུ་གྲི་འབར་བ་གཡས༔ གཡོན་པས་གྲི་ཟོར་སེངྒེ་དཀར་མོ་ཆིབས༔ རྡོ་རྗེ་ལེགས་པ་མདོག་དཀར་རྡོ་རྗེ་གཡས༔ གཡོན་པས་རུ་མཚོན་ར་སྐྱེས་ཁམ་པ་ཆིབས༔
གཟའ་བདུད་མགོ་དགུ་མདོག་ནག་སྦྲུལ་མཇུག་ཅན༔ གཡས་གཡོན་མདའ་གཞུ་སྦྲུལ་ཞགས་འབྲུག་སྔོན་ཆིབས༔ མ་ཧཱ་ཀཱ་ལ་མཐིང་ནག་གྲི་གུག་གཡས༔ གཡོན་པ་བེང་ཆེན་རྟ་ནག་རྟིང་དཀར་ཆིབས༔ རྡོ་རྗེ་བདུད་འདུལ་མཐིང་ནག་ཁྲག་ཀོང་གཡས༔ གཡོན་པས་མདུང་ཐུང་དྲིལ་རྟ་ཁམ་པ་ཆིབས༔ དམུ་བདུད་ནག་པོ་རལ་གྲི་ཤང་ལང་གཡས༔ གཡོན་པས་མདའ་གཞུ་དམུ་རྟ་མཆོང་རྒོད་ཆིབས༔ ཀཱ་ལ་དྲག་པོ་གཡས་པ་ཏྲི་ཤུལ་འཛིན༔ གཡོན་པས་ཐོད་ཁྲག་སྟག་མོ་རི་བཀྲ་ཆིབས༔
གང་བ་བཟང་པོ་དཀར་པོ་བ་དན་གཡས༔ གཡོན་པས་ཤེལ་གྲི་ལུག་དཀར་གནམ་དུ་ཆིབས༔ ཐོག་འབེབས་སྨུག་པོ་གནམ་ལྕགས་ཐོག་རྒོད་གཡས༔ གཡོན་པས་སེར་གློག་འབྲུག་མོ་མགོ་དགུ་ཆིབས༔ སྤྱི་བདུད་རྒྱལ་པོ་དཀར་པོ་རུ་མཚོན་གཡས༔ གཡོན་པས་རལ་གྲི་སྤྲིན་རྟ་གྲོ་བོ་ཆིབས༔ སྲོག་ཟན་དམར་པོ་བསྭེ་ཡི་མདུང་དམར་གཡས༔ གཡོན་པས་མདའ་གཞུ་བཙན་རྟ་དམར་པོ་ཆིབས༔ གནམ་ཐེལ་དཀར་པོའི་མདུང་དར་བ་དན་གཡས༔ གཡོན་པས་ཤེལ་གྲི་རྟ་དཀར་ཟེ་དམར་ཆིབས༔
ཡམ་ཤུད་དམར་པོ་རལ་གྲི་ཤང་ལང་གཡས༔ གཡོན་པས་ཟངས་ཀྱི་ཞགས་པ་རྟ་དམར་ཆིབས༔ བགེགས་ཀྱི་རྒྱལ་པོ་མཐིང་ཀ་ཁ་ཊྭཱཾ་གཡས༔ གཡོན་པས་ཐོད་ཁྲག་བདུད་རྟ་ནག་པོ་ཆིབས༔ ནག་པོ་དུས་མཚན་མཚོན་གྱི་གྲུ་གུ་གཡས༔ གཡོན་པས་ནད་རྐྱལ་བྱ་རོག་མཆུ་དམར་ཆིབས༔ ཀླུ་བདུད་ནག་པོ་སྦྲུལ་ཞགས་ནད་རྐྱལ་ཐོགས༔ སྐུ་སྨད་སྦྲུལ་འཁྱིལ་ཆུ་སྲིན་ཁམ་པ་ཆིབས༔ ས་བདག་ནག་པོ་སྦྲུལ་ཞགས་ནད་རྐྱལ་ཐོགས༔ སྐུ་སྨད་སྦྲུལ་མཇུག་རུས་སྦལ་མགོ་དགུ་ཆིབས༔
ཀངྐ་སྲིན་བྱ་འདྲེ་བྱ་དུར་བྱའི་མགོ༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཛིན༔ ལས་བྱེད་སྤྲུལ་པ་དྲེགས་པའི་སྡེ་དཔོན་ཚོགས༔ ཕྱི་ནང་ཚོམ་བུའི་ལྷ་ཚོགས་མ་ལུས་རྣམས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྐྱེད༔ ཨོྃ་བཛྲ་ཙཎྜ་སརྦ་དུཥྚཱཾ་ཧཱུྃ་ཕཊ྄ཿ དེ་ནས་དམོད་པ་དྲག་སྔགས་ཀྱི་ལྷ་ཚོགས་བསྐྱེད་པ་ནི༔ ཧཱུྃ༔ བྱང་ཤར་ཟླ་གམ་བགེགས་རྒྱལ་བསྣོལ་བའི་གདན༔ དཔལ་ཆེན་དམོད་པ་དྲག་སྔགས་ཧེ་རུ་ཀཿ
སྤྲུལ་པ་ཡང་སྤྲུལ་སྐུ་མདོག་ནག་ལ་རྔམ༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུགས༔ སྨ་ར་དབུ་སྐྲ་མེ་འབར་ཐོད་སྐམ་བརྒྱན༔ ཁྲོ་བཅུའི་ཚེམས་གཙིགས་ཞལ་ནས་འབྲུག་སྟོང་ལྡིར༔ ཤངས་ནས་རླུང་གཡོས་ཁྲག་ཞག་ཐལ་ཆེན་སྤྲས༔ རྡོ་རྗེ་རིན་ཆེན་སྒྲོ་གཤོག་མཁའ་ལ་གདེང་༔ གཡས་ཀྱི་དང་པོ་རྩ་ཕྱག་རིམ་པ་བཞིན༔ རྡོ་རྗེ་ཕུར་པ་ཁ་ཊྭཱཾ་ལྷ་བརྒྱད་མགོ༔ གཡོན་པས་བྷན་དམར་མེ་ཟོར་དུང་ཁྲག་སྟོབ༔
ལྷག་མ་ཀླུ་བརྒྱདཙིཏྟ་འབར་བ་བསྣམས༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་གླིང་བཞིར་དོར་སྟབས་འགྱིང་༔ ལས་ཀྱི་ཡུམ་ཆེན་འབྱུང་ལྔའི་བདག་མོ་ནག༔ ཞལ་གསུམ་ཕྱག་དྲུག་ཞབས་བཞི་ཡབ་ལ་འཁྲིལ༔ གཡས་གསུམ་མེ་ཆུ་རླུང་གི་འཁོར་ལོ་འཛིན༔ གཡོན་གསུམ་རི་རབ་དུང་ཁྲག་ཡབ་ལ་སྟོབ༔ གཟིག་ཤམ་ལ་སོགས་དུར་ཁྲོད་ཆས་རྣམས་རྫོགས༔ ཡབ་ཡུམ་སྐུ་གསུང་ཐུགས་ཡིག་ལམ་གྱིས་གསལ༔ གར་དགུའི་ཉམས་ལྡན་མེ་དཔུང་ཀློང་དུ་བརྗིད༔
ཧཱུྃ༔ ཕྱི་ནང་ཚོམ་བུ་དཀྱིལ་འཁོར་རིམ་པ་བཞིན༔ གཤིན་རྗེ་ཚེ་བདག་གསོད་བྱེད་མ་མོ་ནག༔ གྲི་གུག་ཐོད་ཁྲག་ཟངས་གྲི་ཙིཏྟ་བསྣམས༔ བདུད་པོ་མེ་ཡི་ཁ་རླངས་བདུད་མོ་ནག༔ ཁ་ཊྭཱཾ་ཁྲམ་ཤིང་ཏྲི་ཤུལ་ཐོད་རློན་བསྣམས༔ སྲིན་པོ་གསོད་བྱེད་སྲིན་མོ་སྙིང་འབྱིན་ནག༔ རལ་གྲི་ཐོད་པ་གྲི་གུག་བྷནྡྷ་བསྣམས༔ གང་བ་བཟང་པོ་གནོད་སྦྱིན་ཤ་ཟ་ནག༔ རལ་གྲི་རུ་མཚོན་དར་ནག་མི་ལྤགས་བསྣམས༔
ཧཱུྃ་ཆེན་དཀར་པོ་བྷནྡྷ་ཤེལ་གྲི་བསྣམས༔ ཐར་པ་ནག་པོ་མཆེ་གདོང་དུག་ཐུན་བསྣམས༔ རྗེ་བཙུན་ནག་པོ་དུར་ཕག་ཞགས་པ་བསྣམས༔ ཡཀྴ་ནག་པོ་ཁ་ཊྭཱཾ་ཏྲི་ཤུལ་བསྣམས༔ ཧ་མཛེས་ནག་པོ་ཤེལ་གྱི་དར་དཀར་བསྣམས༔ ཡམ་ཤུད་དམར་པོ་མདུང་དམར་རལ་གྲི་བསྣམས༔ རྡོ་རྗེ་མཛེས་པ་དམར་པོ་རུ་མཚོན་བསྣམས༔ ཁུ་ཡེ་ལག་དགུ་ཁྲམ་ཤིང་དགྲ་སཏྭ་བསྣམས༔ གཞོན་ནུ་གཏུམ་པོ་རུས་སྦལ་བུམ་པ་བསྣམས༔ གནམ་སྨན་ས་སྨན་ཆུ་སྨན་མེ་ཡི་སྨན༔
ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་བསྣམས༔ ཧཱུྃ༔ ཀུན་ཀྱང་མི་ལྤགས་གཡང་གཞི་སྐུ་ལ་གསོལ༔ ཚོམ་བུ་འདུས་པའི་དཀྱིལ་འཁོར་ལྷ་ཚོགས་རྣམས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་བཛྲ་སརྦ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ
དེ་ནས་དཀྱིལ་འཁོར་གྱི་བར་ཁྱམས་སུ་གནས་པའི་སྒོ་སྐྱོང་དང་༔ ཡེ་ཤེས་འཇིག་རྟེན་ཕྱི་ནང་དགུའི་ལྷ་ཚོགས་བསྐྱེད་པ་ནི༔ ཧཱུྃ༔ ཕྱོགས་བཞི་སྒོ་སྐྱོང་ཁྲོ་རྒྱལ་ཡབ་ཡུམ་བརྒྱད༔
ཤར་ཕྱོགས་རུ་ཏྲ་ཏི་རའི་གདན་སྟེང་དུ༔ ཡ་མཱནྟ་ཀྲི་དབྱུག་ཐོ་ལྕགས་ཀྱུ་ཐོགས༔ པྲཙྙ་ཏ་ཀྲི་རྩེ་གསུམ་ཞགས་པ་ཐོགས༔ པདྨ་ཏ་ཀྲི་ཐོད་དབྱུག་ལྕགས་སྒྲོག་ཐོགས༔ བིགྷྣཱན་ཏ་ཀྲི་རྒྱ་གྲམ་དྲིལ་བུ་ཐོགས༔ རྟ་ཕག་སྤྲེལ་སྤྱང་གདོང་ཅན་མ་མོ་བཞི༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་བསྣམས༔ ཡབ་ཡུམ་ཕྱོགས་མདོག་དཀར་སེར་དམར་ལྗང་འབར༔ ཁྲོ་ཚུལ་བརྗིད་ལྡན་མེ་དཔུང་ཀློང་དུ་གསལ༔ ཧཱུྃ༔
དཀྱིལ་འཁོར་བར་ཁྱམས་འཁོར་ཡུག་ལ་གནས་པའི༔ དབང་ཕྱུག་མཁའ་འགྲོ་གིང་དང་མ་སྲིང་དང་༔ ལངྐ་ཞིང་སྐྱོང་དུར་ཁྲོད་བདག་མོ་སྟེ༔ སྨུག་ནག་གཡག་མགོ་ཏྲི་ཤུལ་འབར་བ་ཐོགས༔ དམར་སེར་སྦྲུལ་མགོ་རྡོ་རྗེ་རྩེ་ལྔ་ཐོགས༔ སེར་ནག་གཟིག་མགོ་སྡིགས་མཛུབ་དབྱུག་པ་ཐོགས༔ སྲེ་མོང་མགོ་ཅན་དཀར་དམར་དུང་ཁྲག་ཐོགས༔ ཕ་ཝཾ་མགོ་ཅན་སེར་ནག་ཞིང་དབྱུག་ཐོགས༔ དྲེད་ཀྱི་མགོ་ཅན་དམར་སྐྱ་བམ་དབྱུག་ཐོགས༔ དོམ་གྱི་མགོ་ཅན་དམར་སེར་དབྱུག་པ་ཐོགས༔
ཆུ་སྲིན་མགོ་ཅན་སྔོ་ནག་བམ་རིལ་ཐོགས༔ སྡིག་པའི་མགོ་ཅན་སྔོ་སྐྱ་གློ་སྙིང་ཐོགས༔ ཁྭ་ཏའི་མགོ་ཅན་སེར་ནག་རྔ་ཆུང་ཐོགས༔ སྟག་གི་མགོ་ཅན་མཐིང་ནག་ཞིང་དབྱུག་ཐོགས༔ བྱ་རྒོད་མགོ་ཅན་དམར་ནག་ལྕགས་སྒྲོག་ཐོགས༔ ཆུ་སྲིན་མགོ་ཅན་དམར་ནག་རྡོར་དབྱུག་ཐོགས༔ ཁུ་བྱུག་མགོ་ཅན་སེར་ནག་རྡོ་རྗེ་ཐོགས༔ ཁྲ་ཡི་མགོ་ཅན་དམར་ནག་བྱི་བམ་ཐོགས༔ པུ་ཤུད་མགོ་ཅན་དམར་ནག་པདྨ་ཐོགས༔ ཤྭ་བའི་མགོ་ཅན་ལྗང་གསལ་ཞིང་ཆེན་ཟ༔
ཁྲ་ཡི་མགོ་ཅན་དམར་ནག་རྔ་ཆུང་ཐོགས༔ སྐྱ་གའི་མགོ་ཅན་ལྗང་ནག་མེ་སྒྲོན་ཐོགས༔ སྲིན་བྱའི་མགོ་ཅན་ལྗང་ནག་རྒྱུ་ཞགས་ཐོགས༔ ཕག་གི་མགོ་ཅན་དམར་སེར་རྩེ་ལྔ་ཐོགས༔ ལྕུང་ཀའི་མགོ་ཅན་དམར་ནག་རྒྱུ་ཞགས་ཐོགས༔ ཕ་ཝཾ་མགོ་ཅན་ལྗང་ནག་བམ་རིལ་ཐོགས༔ བྱ་རོག་མགོ་ཅན་སྔོ་སྐྱ་ཟངས་གྲི་ཐོགས༔ ཁུ་བྱུག་མགོ་ཅན་ནག་མོ་ལྕགས་ཀྱུ་ཐོགས༔ ར་ཡི་མགོ་ཅན་སྔོན་པོ་ཞགས་པ་ཐོགས༔ སྤྲེའུ་མགོ་ཅན་དམར་མོ་ལྕགས་སྒྲོག་ཐོགས༔
སྤྱང་མོའི་མགོ་ཅན་ལྗང་ནག་ཏྲི་ཤུལ་ཐོགས༔ ཧཱུྃ༔ ཤར་ལྷོ་ནུབ་བྱང་ཕྱོགས་བཞི་རིམ་པ་བཞིན༔ རྡོ་རྗེ་རིན་ཆེན་པདྨ་ལས་མཁའ་འགྲོ༔ དཀར་སེར་དམར་ལྗང་བརྒྱད་ཚོ་རེ་རེ་བཞིན༔ རྡོ་རྗེ་དྲིལ་བུ་འཛིན་ཅིང་གར་ཐབས་འཁྱུག༔ ཧཱུྃ༔ ཁྲོ་བོའི་རྒྱལ་པོ་བཛྲ་གིང་ཀ་ར༔ ཏྲི་འཛིན་ཁྲོ་མོས་ཁམས་གསུམ་ལོག་རྟོག་སྒྲོལ༔ རྡོ་རྗེ་གིང་བཞིའི་ལག་ན་ཤེལ་གྲི་ཐོགས༔
རཏྣ་གིང་བཞིའི་ལག་ན་ཏྲི་ཤུལ་ཐོགས༔ པདྨ་གིང་བཞིའི་ལག་ན་ཟངས་གྲི་ཐོགས༔ ལས་ཀྱི་གིང་བཞིའི་ལག་ན་སྤུ་གྲི་ཐོགས༔ ཐམས་ཅད་དཀར་སེར་དམར་ལྗང་ཕྱོགས་ཀྱི་མདོག༔ ཧཱུྃ༔ ལས་ཀྱི་མ་མོ་ཆེན་མོ་མཆེད་བདུན་ནི༔ ཡེ་ཤེས་མཁའ་འགྲོ་གྲི་གུག་ཐོད་ཁྲག་ཐོགས༔ ཡེ་ཤེས་ཤུགས་འགྲོ་གྲི་གུག་བྷན་དམར་ཐོགས༔ ཡེ་ཤེས་སྟག་འགྲོ་ཞིང་གི་དབྱུག་པ་ཐོགས༔ ཡེ་ཤེས་ཟ་བྱེད་ནག་མོ་ཞིང་ཆེན་ཟ༔
ཡེ་ཤེས་ཁ་འབར་ནག་མོ་མེ་ཁ་རླངས༔ མ་མོ་རེ་ཏི་ནག་མོ་ནད་རྐྱལ་ཐོགས༔ རྡོ་རྗེ་གསལ་འགྲོ་སྔོན་པོ་ཁྲམ་བམ་ཐོགས༔ ཧཱུྃ༔ སྲིང་མོ་བཞི་བཞི་བརྒྱད་རྣམས་ནི༔ སྲིང་མོ་བྲི་འདུལ་ཡིད་འཕྲོག་མ༔ གླིང་བཞི་མགྱོགས་མ་ལྷ་ཡི་སྲིང་༔ སྲིང་མོ་སྣང་བ་འཚོ་བྱེད་མ༔ མཁའ་ལ་རྒྱུ་བ་གཤིན་རྗེའི་སྲིང་༔ སྲིང་མོ་བསྣོལ་བྱེད་ཆེན་པོ་སྟེ༔
ཀླུ་སྲིང་དམར་མོ་གཡག་ཐོད་མ༔ སྲིང་མོ་རླུང་འབྱིན་འཁོར་ལོ་མ༔ གདོང་ཆགས་ནག་མོ་གནོད་སྦྱིན་སྲིང་༔ ཕྱག་ན་དབྱུག་པ་ཐོད་ཁྲག་ཐོགས༔ ཧཱུྃ༔ ལངྐ་ཆེན་པོ་བཅུ་དྲུག་ནི༔ རྡོ་རྗེ་ལངྐ་རྡོ་རྗེ་དྲིལ་བུ་འཛིན༔ རིན་ཆེན་ལངྐ་རིན་ཆེན་དྲིལ་བུ་ཐོགས༔ པདྨ་ལངྐ་པདྨ་ཏྲི་ཤུལ་ཐོགས༔ ལས་ཀྱི་ལངྐ་རྒྱ་གྲམ་ཏྲི་ཤུལ་ཐོགས༔
བཞི་བཞི་ཐམས་ཅད་དཀར་སེར་དམར་ལྗང་ངོ་༔ ཧཱུྃ༔ ཞིང་སྐྱོང་ཆེན་པོ་བརྒྱད་རྣམས་ནི༔ ཤར་ལྷོ་ནུབ་བྱང་རིམ་པ་བཞིན༔ དཀར་སེར་དམར་ལྗང་རང་མདོག་བཞིན༔ དྲིལ་བུ་རུ་མཚོན་འཛིན་པའོ༔ ཧཱུྃ༔ དུར་ཁྲོད་བདག་མོ་ཀེང་རུས་ཁྲོ་མོ་བརྒྱད༔ ལག་ན་མཆོང་ཕུར་ཞིང་ལུང་བྷནྡྷ་ཐོགས༔ ཀླུ་འདུལ་ཁྱུང་བརྒྱད་གཙུག་ན་ནོར་བུ་འབར༔
མཆུ་སྡེར་སྦྲུལ་འཛིན་ཟ་ཞིང་སྒྲོ་གཤོག་བརྒྱངས༔ ཧཱུྃ༔ འབར་མ་ཆེན་མོ་ཕོ་ཉ་མོ༔ འབར་མ་ཉི་ཞགས་འཕེན་པ་མོ༔ འབར་མ་གློག་ཕྲེང་མེ་ཟོར་ཐོགས༔ འབར་མ་གཤིན་རྗེ་སྐར་མདའ་འཕེན༔ འབར་མ་སྲིང་མོ་མདུང་ཐུང་འཕེན༔ འབར་མ་ལྕེ་འབེབས་གློག་ཤ་མོ༔ འབར་མ་རླུང་གཡོ་རལ་གྲི་ཅན༔ འབར་མ་གནོད་སྦྱིན་བ་གླང་གདོང་༔
འབར་མ་ཉམས་བྱེད་ཁྱུང་ཐོགས་མ༔ ཧཱུྃ༔ ཕོ་ཉ་དྲུག་ཅུ་རྩ་བཞི་པོ༔ རྡོ་རྗེ་ཕོ་ཉ་སེངྒེའི་གདོང་༔ རིན་ཆེན་ཕོ་ཉ་སྟག་གི་གདོང་༔ པདྨ་ཕོ་ཉ་ཟངས་གླང་གདོང་༔ ལས་ཀྱི་ཕོ་ཉ་ལྕགས་སྤྱང་གདོང་༔ ཕྱོགས་མདོག་བཅུ་དྲུག་བཅུ་དྲུག་པོ༔ ལྕགས་ཀྱུ་ཞགས་པ་ལྕགས་སྒྲོག་དྲིལ༔ གཡང་གཞི་གྱོན་པ་དྲུག་ཅུ་བཞི༔
ཧཱུྃ༔ ས་བདག་འདུལ་བྱེད་སུམ་ཅུ་རྩ་གཉིས་པོ༔ ས་བདག་འདུལ་བྱེད་ལྕགས་ཀྱུ་ཕུར་པ་འཛིན༔ གཟའ་རྣམས་འདུལ་བྱེད་ཞགས་པ་ཕུར་པ་འཛིན༔ ཀླུ་རྣམས་འདུལ་བྱེད་ལྕགས་སྒྲོག་ཕུར་པ་འཛིན༔ བཙན་རྣམས་འདུལ་བྱེད་ཏྲི་ཤུལ་ཕུར་པ་འཛིན༔ བརྒྱད་ཚོ་ཐམས་ཅད་དཀར་སེར་དམར་ལྗང་ངོ་༔ འབུམ་ཕྲག་འགྱེད་པའི་མཁའ་འགྲོ་ནི༔ ཚངས་པ་དྲི་ཟ་དྲང་སྲོང་དང་༔ གྲུལ་བུམ་སྲིན་པོ་ཀླུ་ཆེན་པོ༔
རླུང་བདག་གནོད་སྦྱིན་དབང་ལྡན་མ༔ ས་བདག་སྨན་ཕྲན་ཤ་ཟ་དང་༔ བདུད་མོ་གཟའ་ཕྲན་ས་བདག་ཕྲན༔ ཐམས་ཅད་རང་མདོག་རིམ་པ་བཞིན༔ འབུམ་ཕྲག་གཅིག་གཅིག་རེ་རེ་འོ༔ དཀར་སེར་དམར་ལྗང་སྔོ་སྨུག་སྟེ༔ དེ་ཡང་འབུམ་ཕྲག་འབུམ་ཕྲག་གོ༔ ཧཱུྃ༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔ དམར་མོ་ཕྱག་ན་ཞིང་དབྱུག་འབར་བ་བསྣམས༔
དཔལ་ལྡན་ཧ་རི་རྡོ་རྗེ་གཡའ་མ་སྐྱོང་༔ སྔོན་མོ་ལག་ན་ཟངས་ཕུར་འདྲིལ་ཞིང་འདེབས༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ དཀར་མོ་ལག་ན་ཁྲམ་བམ་རྐྱལ་པ་ཐོགས༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གསེར་མདོག་ལག་ན་ལྕགས་ཀྱི་ཕུར་པ་ཐོགས༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ དཀར་མོ་ལག་ན་དུང་གི་ཕུར་པ་འདྲིལ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ སེར་མོ་ལག་ན་གསེར་གྱི་ཕུར་པ་འདྲིལ༔
གསེར་ཆེན་མཁའ་ལྡིང་རྡོ་རྗེ་ཀླུ་མོ་རྒྱལ༔ དམར་མོ་ལག་ན་མཆོང་གི་ཕུར་པ་འདྲིལ༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ སྔོན་མོ་ལག་ན་སེང་ལྡེང་ཕུར་པ་འདྲིལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ ནག་མོ་ལག་ན་ལྕགས་ཀྱི་ཕུར་པ་འདྲིལ༔ བཙན་ལ་རོལ་པའི་རྡོ་རྗེ་སྨན་གཅིག་མ༔ དམར་མོ་ལག་ན་བསྭེ་ཡི་ཕུར་པ་འདྲིལ༔ མོ་བཙུན་ཨུག་ཆོས་རྡོ་རྗེ་གཡར་མོ་སིལ༔ དམར་ནག་ལག་ན་གནམ་ལྕགས་ཕུར་པ་འདྲིལ༔
གཡུ་ཡི་དྲིལ་བུ་རྡོ་རྗེ་སི་ལེ་མ༔ སྔོན་མོ་ལག་ན་གཡུ་ཡི་ཕུར་པ་འདྲིལ༔ ན་བཟའ་ལྷབ་ལྷུབ་མང་པོ་རྒྱན་དང་བཅས༔ བྲན་གཡོག་འཁོར་བཅས་མ་ལུས་གསལ་བའོ༔ ཧཱུྃ༔ དཔྱིད་ཀྱི་རྒྱལ་མོ་ལྗང་ནག་བུ་ཡུག་ཅན༔ ཤྭ་བ་ལ་ཆིབས་མེ་ལོང་བ་དན་བསྣམས༔ དབྱར་གྱི་རྒྱལ་མོ་དམར་ནག་ཆར་སྤྲིན་མདོག༔ གཡུ་འབྲུག་ཞོན་ཅིང་ཐོག་སེར་སྒྲོམ་བུ་འཛིན༔ སྟོན་གྱི་རྒྱལ་མོ་སེར་སྐྱ་སྐྱེ་བའི་གཟུགས༔
བ་གླང་ཞོན་ཅིང་འབྲུ་བཅུད་སྒྲོམ་བུ་འཛིན༔ དགུན་གྱི་རྒྱལ་མོ་སྔོ་ནག་ཁྲོས་པའི་གཟུགས༔ ཆུ་གླང་ཞོན་ཅིང་ཆུ་ཤེལ་སྒོང་བུ་འཛིན༔ ཆར་འབེབས་རྒྱལ་མོ་ཆུ་ཡི་སྒྲོམ་བུ་ཅན༔ འབྲུག་སྒྲ་ལྷ་མོ་གློག་གི་ཞགས་པ་ཅན༔ སྤྲིན་སྡུད་ལྷ་མོ་ལྷོ་སྤྲིན་འདབ་མ་ཅན༔ ལོ་ཐོག་སྨིན་བྱེད་འབྲུ་བཅུད་སྒོང་བུ་ཅན༔ སྙོམ་བྱེད་ལྷ་མོ་རླུང་གི་གཤོག་པ་ཅན༔ སྐྱེད་བྱེད་ལྷ་མོ་འབྱུང་ལྔའི་སྒོང་བུ་ཅན༔ དུས་དྲུག་མ་རྣམས་ལྷབ་ལྷུབ་རྒྱན་དང་ལྡན༔
ཧཱུྃ༔ གཙོ་མོ་བཀྲ་ཤིས་ཚེ་རིང་མ༔ ཆིབས་སུ་སེངྒེ་དཀར་མོ་ཆིབས༔ ཕྱག་ན་མདའ་དར་བུམ་པ་འཛིན༔ མཐིང་གི་ཞལ་བཟང་གཡུ་འབྲུག་ཆིབས༔ ཕྱག་ན་སྣང་གསལ་མེ་ལོང་འཛིན༔ མི་གཡོ་བློ་བཟང་གླང་པོ་ཆིབས༔ རིན་ཆེན་འབྲས་ཀྱི་སྙེ་མ་འཛིན༔ གཏད་དཀར་འགྲོ་བཟང་སྟག་ལ་ཆིབས༔ ཕྱག་ན་པདྨའི་ཞགས་པ་བསྣམས༔
ཅོད་པན་མགྲིན་བཟང་ཤྭ་བ་ཆིབས༔ ཕྱག་ན་རྩྭ་མཆོག་དུར་བ་འཛིན༔ ཐམས་ཅད་དཀར་སེར་དམར་ལྗང་ངོ་༔ ཧཱུྃ༔ ཕྱི་ནང་སྐྱོང་བའི་བཀའ་སྡོད་ཆོས་སྐྱོང་དང་༔ སྤྲུལ་པ་ཡང་སྤྲུལ་བཀའ་ཡི་ལས་མཁན་བཅས༔ བདེ་གཤེགས་སྒྲུབ་ཆེན་དཔལ་དགུ་འདུས་པའི་ལྷ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ ཅེས་དཀྱིལ་འཁོར་རིམ་པ་བཞིན་དུ་གསལ་གདབ་ཅིང་བྱིན་གྱིས་བརླབ་པ་ནི༔
ཧཱུྃ༔ དཀྱིལ་འཁོར་རྒྱ་མཚོའི་དཔལ་ཆེན་དབྱིངས་ཀྱི་ལྷ༔ མཐུ་རྩལ་རྨད་བྱུང་བྱིན་རླབས་གཟི་བརྗིད་དབང་༔ སྐལ་ལྡན་ལུས་ངག་སེམས་ལ་མྱུར་དུ་སྩོལ༔ དཀྱིལ་འཁོར་ཟབ་མོ་ཡེ་ཤེས་འཁོར་ལོས་བསྒྱུར༔ ཨོྃ་ཨཱཿཧཱུྃ་བཛྲ་ཛྙཱ་ན་སིདྡྷི་སཏྭཾ༔ དེ་ནས་ལུས་ཀྱི་ས་བོན་བཀོད་ཅིང་སྤྱན་འདྲེན་ཕྱིར་འོད་ཟེར་སྤྲོ་བ་ནི༔ ཧཱུྃ༔ དུང་ཁང་རྡོ་རྗེ་རྣམ་པར་སྣང་མཛད་ཨོྃ༔ ལོངས་སྤྱོད་འཁོར་ལོ་པདྨ་སྣང་མཐའ་ཨཱཿ
ཆོས་ཉིད་འཁོར་ལོ་རྡོ་རྗེ་བུདྡྷ་ཧཱུྃ༔ སྤྲུལ་པའི་འཁོར་ལོ་རཏྣ་རིན་འབྱུང་ཏྲཱྃ༔ བདེ་སྐྱོང་འཁོར་ལོ་ཀརྨ་དོན་གྲུབ་ཧྲཱིཿ ཞི་བ་དབྱིངས་ཉིད་འོད་འཕྲོས་འཁོར་ལོ་ཧཱུྃ༔ དྲག་པོའི་དབྱིངས་ཉིད་གསང་སྔགས་དྲག་པོ་ཕཊ྄ཿ མ་རྒྱུད་འཁོར་ལོ་ཕཻཾ་གྱིས་རྒྱུད་བསྐུལ་བྷྱོཿ དེ་ལྟར་འཁོར་ལོ་འོད་ཟེར་དཔག་ཡས་འཕྲོས༔ ཕྱོགས་བཅུ་རབ་འབྱམས་ཞིང་ཁམས་མཐའ་ཡས་ནས༔ དབང་ལྷ་སྤྱན་དྲངས་དབང་བསྐུར་སྒྲིབ་པ་དག༔ ཆུ་ལྷག་ཡར་ལུད་ཀུན་བཟང་དབུ་རྒྱན་གྱུར༔
ཨོྃ་ཧཱུྃ་ཏྲཱྃ་ཧྲཱིཿཨཱ་བཛྲ་ཨ་བྷི་ཥིཉྩ་ཧཱུྃ༔ ཞེས་པས་སྣོད་དང་ཞིང་མ་དག་པ་མཚན་འཛིན་གྱི་ཕུང་པོ་སྦྱངས་ཏེ༔ དཀྱིལ་འཁོར་གྱི་ལྷ་ཡེ་ཤེས་དྲེགས་པ་གཉིས་ཀུན་ཏུ་ཡེ་ནས་རོ་གཅིག་པ༔ ཆོས་དབྱིངས་ཀྱི་ངང་ཚུལ་བཟང་ངན་ཡིན་མིན་རྣམ་རྟོག་གིས་བླང་དོར་བྲལ་བའི་རང་བཞིན་ཐག་ཆོད་པར་བྱ༔ དང་པོ་འཛིན་པ་མ་གྲུབ་པའི་ཆོས་སྐུ༔ བར་དུ་བདག་འཛིན་ཞིག་པའི་ལོངས་སྐུ༔ ཐ་མ་སྐྱེ་འགག་གནས་གསུམ་དང་བྲལ་བའི་སྤྲུལ་སྐུ་སྟེ༔ ཏིང་འཛིན་གསུམ་གྱི་ངང་དུ་ཀུན་བཟང་ཞི་ཁྲོ་རབ་འབྱམས་འདུས་པ་དགུའི་ལྷ་ཚོགས་དབྱིངས་ལ་འཇའ་ཤར་བ་ལྟར་སྣང་ལ་རང་བཞིན་མ་གྲུབ་པར་སྐད་ཅིག་དྲན་རྫོགས་སུ་བསྐྱེད་པར་བྱ༔ རང་གི་གནས་ལྔ་ནས་འོད་འཕྲོས་པས་སྤྱན་དྲངས་ཤིང་དམ་ཚིག་པ་དང་ཡེ་ཤེས་པ་དབྱེར་མེད་པར་བསམ་ཞིང་རོལ་མོ་བྱ༔ དྲི་ཞིམ་དང་ཤ་ཆེན་གྱི་དུད་པ་བཏང་ནས་དབྱངས་སྙན་པོ་དང་བཅས་ནས་སྤྱན་འདྲེན་ནོ༔
ཧོཿ དེ་ལྟར་གསལ་བའི་གནས་གསུམ་འབྲུ་གསུམ་ལས་འོད་ཟེར་འཕྲོས་པས༔ རང་བཞིན་གྱི་གནས་ནས་ཞི་ཁྲོ་གར་དབང་ཐུགས་ཀྱི་ཀློང་དགུའི་ལྷ་ཚོགས་རྣམས༔ སྣང་སྲིད་སྣོད་བཅུད་ཐམས་ཅད་ཉི་ཟེར་ལ་རྡུལ་འཁྲིགས་པ་བཞིན་དུ་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛ་ཕེཾ་ཕེཾ༔ དང་པོ་སྤྱན་འདྲེན་པ་ནི༔ ཧཱུྃ༔ མ་བཅོས་ལྷུན་གྲུབ་ཀ་དག་ཕོ་བྲང་ནས༔ ཁྱབ་བརྡལ་རོལ་པ་ཆེ་མཆོག་ཞི་ཁྲོའི་ལྷ༔ ཞི་རྒྱས་དབང་དྲག་དཀྱིལ་འཁོར་རྒྱ་མཚོ་རྣམས༔
དབྱིངས་ནས་སྐུར་བཞེངས་གནས་འདིར་གཤེགས་སུ་གསོལ༔ ཨོྃ་ཨེ་ཧྱ་ཧི་ས་མཱ་ཡ་ཛ་ཛཿ ་་་་་ སྤྱན་འདྲེན་རྒྱས་པ་འདིར་བྱ། དེ་ནས་བཞུགས་སུ་གསོལ་བ་ནི༔ ཧཱུྃ༔ རྟོག་མེད་སྤྲོས་བྲལ་རྣམ་དག་ལྔ་ལྡན་ཁྲིར༔ ཆེ་མཆོག་དཔལ་དགུའི་དཀྱིལ་འཁོར་རྒྱ་མཚོའི་ཚོགས༔ དབྱིངས་ལས་མི་གཡོ་དབྱེར་མེད་ངོ་བོའི་ངང་༔ གདོད་ནས་རང་གསལ་བརྟན་པར་བཞུགས་སུ་གསོལ༔ ཨོྃ་བཛྲ་ས་མ་ཡ་ཏིཥྛ་ལྷན༔
ཞེས་ཞི་བ་རྣམས་དང་ཁྲོ་བོ་དྲེགས་པ་སོགས༔ དཀྱིལ་འཁོར་གྲལ་དུ་འགོད་པ་རྣམས་ཆོས་ཉིད་རང་རྩལ་དུ་གང་ལ་གང་འདུལ་དེར་སྟོན་ཡིན་པ་ངོ་ཤེས་ཤིང་༔ དམ་ཚིག་པ་དང་ཡེ་ཤེས་པ་དབྱེར་མེད་དུ་བཞུགས་པར་བསམ་མོ༔ དེ་ནས་ཕྱག་འཚལ་བ་ནི༔ ཧཱུྃ༔ གདོད་ནས་ཀློང་ཡངས་ཀུན་གཞིའི་ཆོས་ཉིད་ལས༔ མ་བཅོས་རང་ཤར་ཆེ་མཆོག་འདུས་པའི་ལྷ༔ དབྱེར་མེད་དབྱིངས་ནས་སྒྱུ་མར་སྤྲུལ་མཛད་པའི༔ རིག་པ་ཡེ་ཤེས་དཀྱིལ་འཁོར་ལ་ཕྱག་འཚལ༔ ཨོྃ་བཛྲ་ས་མ་ཡ་ཨ་ཏི་པུ་ཧོཿ
པྲ་ཏཱིཙྪ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔ དཔལ་ཆེན་ཆེ་མཆོག་ཧེ་རུ་ཀཿ བདེ་གཤེགས་དཔལ་དགུའི་དཀྱིལ་འཁོར་ལྷ༔ བདེ་སྟོང་ཡབ་ཡུམ་མཉམ་སྦྱོར་བའི༔ ཕྱག་རྒྱ་སྒྱུ་མའི་འཁྲུལ་འཁོར་གྱིས༔ བླ་མེད་གར་གྱི་མཆོད་པ་འབུལ༔ བཞེས་ནས་ཟུང་དུ་འཇུག་པར་མཉེས༔ ཨོྃ་མུ་ཊ་རཱ་ག་ཡ་ཧོཿ
རཱ་ག་ཡ་མི་པྲ་ཏཱིཙྪ་ཧོཿ དེ་ནས་རྡོ་རྗེའི་གླུ་དབྱངས་ཀྱི་མཆོད་པ་ནི༔ ཧཱུྃ༔ ཡིད་འཕྲོག་ལྷ་མོ་ནམ་མཁའི་གར་མ་མཛེས༔ ལྟ་ན་སྡུག་ཅིང་ཚུལ་བཟང་དཔག་མེད་ཀྱིས༔ གྲགས་སྟོང་གླུ་དང་ཉམས་འགྱུར་གར་གྱི་མཆོག༔ སྒྲུབ་ཆེན་བཀའ་བརྒྱད་དཀྱིལ་འཁོར་ལྷ་ལ་འབུལ༔ ཡིད་འོང་ཐུགས་ལ་མོས་བློ་དྭངས་མ་མཉེས༔ ཨོྃ་མ་ཧཱ་ག་ན་དྷི་གཱིརྟི་བཛྲ་ཧོཿ དེ་ནས་ཕྱིའི་མཆོད་པ་འབུལ་བ་ནི༔
ཧཱུྃ༔ དྭངས་མའི་མདངས་ལྡན་པུཥྤེ་ནམ་མཁའི་ཁྱོན༔ ཚིམ་བྱེད་ངད་ལྡན་དྲི་མཆོག་དྷཱུ་པེ་མ༔ ཀུན་གསལ་འོད་སྟོང་ཉི་ཟླ་ཨཱ་ལོ་ཀེ༔ དག་བྱེད་ཆང་གི་མདངས་ལྡན་གནྡྷེ་མ༔ རོ་མཆོག་མདངས་ལྡན་རི་རབ་ནཻ་ཝི་དྱེ༔ འབྲུག་སྒྲ་མཁའ་ལས་རབ་ལྡིར་ཤབྡ་མ༔ བདེ་གཤེགས་སྒྲུབ་པའི་དཀྱིལ་འཁོར་ལྷ་ལ་འབུལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་བཛྲ་ཨཱཿཧཱུྃ༔ དེ་ནས་རྡོ་རྗེ་གར་མའི་མཆོད་པ་ནི༔
ཧཱུྃ༔ གཟུགས་མཛེས་སྒྲ་སྙན་དྲི་ཞིམ་རོ་མཆོག་རེག༔ རྡོ་རྗེ་ལྷ་མོ་ཡིད་འཕྲོག་འགྲེང་ཐབས་མ༔ ལང་ལིང་རྩེ་བ་མཐའ་ལམ་འགེངས་པའི་ཚོགས༔ ཀུན་བཟང་རབ་འབྱམས་དཀྱིལ་འཁོར་ལྷ་ལ་འབུལ༔ ཨོྃ་བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ དུག་ལྔ་ཡེ་ཤེས་ལྔའི་མཆོད་པ་ནི༔ ཧཱུྃ༔ འདོད་ཆགས་ཞེ་སྡང་མ་སྤངས་རྣམ་པར་དག༔ སྐུ་ལྔ་ལྷུན་གྲུབ་ཡེ་ཤེས་བདུད་རྩི་སྟེ༔
ཁམས་ལྔ་འབྱུང་ལྔ་རང་གྲོལ་མཆོད་པ་འདི༔ བདེ་གཤེགས་སྒྲུབ་པའི་དཀྱིལ་འཁོར་ལྷ་ལ་འབུལ༔ ཨོྃ་མ་ཧཱ་པཉྩ་པཱུ་ཛ་ཧོཿ དེ་ནས་ཤ་ཁྲག་རུས་པའི་མཆོད་པ་ནི༔ ཧཱུྃ༔ གཟུགས་ཕུང་འདུས་བྱས་སྦྱངས་པའི་ཤ་ཁྲག་རུས༔ དཀར་དམར་དྭངས་མ་ལྔ་ལྡན་རྫས་མཆོད་མཆོག༔ བདེ་གཤེགས་སྒྲུབ་པའི་དཀྱིལ་འཁོར་ལྷ་ལ་འབུལ༔ རང་གྲོལ་ཆོས་དབྱིངས་བླ་མེད་མཆོད་པ་བཞེས༔ ཨོྃ་མ་ཧཱ་མཱཾ་ས་ཙིཏྟ་རཀྟ་གོ་རོ་ཙ་ན་བ་སུ་ཏ་ལ་ཁ་རཾ་ཁཱ་ཧི༔
དེ་ནས་བདུད་རྩི་སྨན་མཆོད་འབུལ་བ་ནི༔ ཧཱུྃ༔ ག་པུར་ཛཱ་ཏི་ཨ་ག་རུ་ལུ་དང་༔ ཨ་རུ་ལི་ཤི་ཀ་ཀོ་ལ་སོགས་པ༔ འཆི་མེད་སྦྱོར་བའི་སྨན་མཆོད་རྒྱ་མཚོ་འདི༔ དཀྱིལ་འཁོར་ལྷ་ཚོགས་མཆོད་པས་དགྱེས་ཕྱིར་འབུལ༔ ཨོྃ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི༔ ཞེས་སྐབས་འདིར་བླ་མ་བརྒྱུད་རིམ་བཞིན་དུ་བདུད་རྩི་ལག་མཆོད་འབུལ་ཀྱང་རུང་༔ དེ་ནས་རཀྟ་རྣམ་ལྔ་འབུལ་བ་ནི༔ ཧཱུྃ༔
བྷནྡྷ་ལྕང་ལོ་དུམ་གཅིག་ཡངས་པའི་དབུས༔ རཀྟའི་རྒྱ་མཚོ་དམར་ཆེན་ཀྱི་ལི་ལི༔ རྒྱུད་དྲུག་བསྒྲལ་བའི་ཁྲག་ཆེན་རྒྱ་མཚོ་འདི༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ ཨོྃ་མ་ཧཱ་རཀྟ་པཱུ་ཛ་ཁཱ་ཧི༔ དེ་ནས་བདུད་རྩི་རྣམ་གསུམ་སྐུ་གསུང་ཐུགས་དབང་བླངས་ཤིང་མྱོང་༔ དེ་ནས་གཏོར་མའི་མཆོད་པ་འབུལ་བ་ནི༔ ཧཱུྃ༔ སྟོང་གསུམ་བྷནྡྷ་ཆོས་དབྱིངས་ཀློང་ཡངས་དབུས༔ རྨད་བྱུང་གཏོར་མ་བསྐང་རྫས་རི་ལྟར་སྤུངས༔
ཉི་ཟླ་གཏོར་རྒྱན་གླིང་བཞི་གཏོར་ཀྱུས་བྲན༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ ཨོྃ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཨི་དཾ་བྷ་ལིངྟ་ལ་ཁཱ་ཧི༔
དེ་ནས་ཛ་གད་འབུལ་བ་ནི༔ ཧཱུྃ༔ བདེ་ཆེན་ཛ་གད་དཔའ་བོ་དཔའ་མོའི་བཅུད༔ རིན་ཆེན་སྣ་ཚོགས་འབྲུ་བཅུད་འབྲས་ཀྱི་ཚང་༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་དམ་ཚིག་དབང་གིས་བདག་ལ་སྩོལ༔ ཨོྃ་མ་ཧཱ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔
དེ་ནས་སྦྱོར་མཆོད་འབུལ་བ་ནི༔ ཧཱུྃ༔ ཐབས་ཤེས་དབང་པོ་སྦྱོར་བ་ཡི༔ བསྲུབས་ཤིང་སྲུབ་པའི་འཁྲུལ་འཁོར་གྱིས༔ འཁོར་ལོའི་ལམ་ནས་ལེགས་བྱུང་བ༔ བྱང་སེམས་དཀར་དམར་མཆོད་པ་འདི༔ ཀུན་བཟང་ཞི་ཁྲོའི་ཚོགས་ལ་འབུལ༔ ཨོྃ་ཨཱཿཧཱུྃ་སརྦ་རཱ་ག་ན་པཉྩ་ཧཱུྃ་ཁཱ་ཧི༔ དེ་ནས་སྒྲོལ་མཆོད་འབུལ་བ་ནི༔ ཧཱུྃ༔
གཉིས་འཛིན་འཁྲུལ་པའི་རུ་ཏྲ་ལ༔ རིག་པ་རྡོ་རྗེའི་མཚོན་གྱིས་གཏུབས༔ དབྱིངས་ལ་རབ་བསྒྲལ་མཆོད་མཆོག་པོ༔ ཀུན་བཟང་ཞི་ཁྲོའི་ལྷ་ལ་འབུལ༔ ཨོྃ་བཛྲ་མ་ཏྲཾ་རུ་ཏྲ་པྲ་བེ་ཤ་ཡ་ཕཊ྄ཿ ས་མ་ཡ་ཏི་ཁ་ཁ་ཁཱ་ཧི༔ དེ་ནས་བསྟོད་པ་འབུལ་བ་ནི༔ ཧཱུྃ༔ ཆེ་མཆོག་དཔལ་ཆེན་རང་བྱུང་ཧེ་རུ་ཀཿ ཉེར་གཅིག་ཞལ་བགྲད་བཞི་བཅུའི་རྩ་ཕྱག་རྫོགས༔
ཀུན་བཟང་གཙུག་བརྒྱན་གནམ་ཞལ་པང་དུ་འཁྱུད༔ ཞི་ཁྲོའི་དཀྱིལ་འཁོར་རྫོགས་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་དཔལ་ཆེན་ཐུགས་མཆོག་ཧེ་རུ་ཀཿ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ ཀྲོ་ཏི་ཤྭ་རི་ཁྲག་འཐུང་ཐུགས་སྲས་འགྱེད༔ གནས་ཡུལ་ཕྱི་ནང་སྒོ་སྐྱོང་སྲུང་མར་བཅས༔ ཡང་དག་ཐུགས་ཀྱི་ལྷ་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་དཔལ་ཆེན་འཇམ་དཔལ་གཤིན་རྗེའི་གཤེད༔
དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ སྐུ་ལྔས་ཡུམ་སྦྱོར་གཤེད་བཞི་སྐུ་སྲས་འགྱེད༔ ཕྱོགས་སྐྱོང་གིང་བདུད་སྒོ་བཞི་ཕྲ་མེན་བཅས༔ འཇམ་དཔལ་སྐུ་ཡི་ལྷ་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་དཔལ་ཆེན་པདྨ་དབང་གི་ལྷ༔ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ གཟི་ལྡན་ཡུམ་སྦྱོར་རིགས་བཞི་གསུང་སྲས་འགྱེད༔ ཕྲ་མེན་ཟིལ་གནོན་ཁྲོ་རྒྱལ་སྒོ་སྐྱོང་བཅས༔ པདྨ་གསུང་གི་ལྷ་ལ་ཕྱག་འཚལ་བསྟོད༔
ཧཱུྃ༔ བཅོམ་ལྡན་དཔལ་ཆེན་རྡོ་རྗེ་གཞོན་ནུ་ཆེ༔ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ རྒྱས་འདེབས་ཡུམ་སྦྱོར་ཁྲོ་བཅུའི་སྲས་བཞི་འགྱེད༔ ཟ་གསོད་མ་ཚོགས་མིང་པོ་སྒོ་སྐྱོང་བཅས༔ ཕྲིན་ལས་ཕུར་པའི་ལྷ་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་དཔལ་ཆེན་བླ་མ་ཧེ་རུ་ཀཿ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ ཉིད་བཞི་ཡུམ་སྦྱོར་སྲས་བཞི་སྤྲུལ་འཁོར་འགྱེད༔
སྨན་མོ་སྒོ་སྐྱོང་མ་སྲིང་སྲིན་མོ་བཅས༔ མ་མོ་རྦོད་གཏོང་ལྷ་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་དྲག་པོ་རྡོ་རྗེ་ཐོད་ཕྲེང་རྩལ༔ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ གསང་བའི་ཡུམ་འཁྱུད་ཟིལ་གནོན་སྤྱི་བོར་བརྒྱན༔ ཐུགས་སྲས་སློབ་དཔོན་རིགས་བཞི་སྒོ་སྐྱོང་བཅས༔ བླ་མ་རིག་འཛིན་ལྷ་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་དཔལ་ཆེན་དྲེགས་པ་ཀུན་འདུལ་པ༔
དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ སྤྱི་འདུས་ཡུམ་སྦྱོར་ཐུགས་སྲས་ཕོ་ཉ་འགྱེད༔ སྡེ་དཔུང་ཞི་རྒྱས་དབང་དྲག་སྒོ་སྐྱོང་བཅས༔ འཇིག་རྟེན་མཆོད་བསྟོད་ལྷ་ལ་ཕྱག་འཚལ་བསྟོད༔ ཧཱུྃ༔ བཅོམ་ལྡན་ཁྲག་འཐུང་དྲེགས་པ་ཀུན་འདུལ་པ༔ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ ཀུན་གྲོལ་ཡུམ་སྦྱོར་ཐུགས་སྲས་དྲེགས་པ་འགྱེད༔ ལས་བཞི་དྲེགས་ཅན་སྒོ་སྐྱོང་སྲུང་མ་བཅས༔ དམོད་པ་དྲག་སྔགས་ལྷ་ལ་ཕྱག་འཚལ་བསྟོད༔
ཧཱུྃ༔ ཞི་བ་དབྱིངས་ཀྱི་ལྷ་ལ་ཕྱག་འཚལ་བསྟོད༔ ཁྲོ་བོ་འདུས་པའི་ལྷ་ལ་ཕྱག་འཚལ་བསྟོད༔ བཀའ་སྡོད་སྒོ་སྐྱོང་ལྷ་ལ་ཕྱག་འཚལ་བསྟོད༔ གཏེར་བདག་གཏེར་སྲུང་ཚོགས་ལ་ཕྱག་འཚལ་བསྟོད༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ ཅེས་བསྟོད་སྟེ༔ ཆད་ཅིང་ལྷག་པའི་རིགས༔ སྒྲ་མ་དག་པ་སོགས་བསྐང་བ་ནི༔ ཧཱུྃ༔
ལྷག་པའི་ལྷ་མཆོག་དཀྱིལ་འཁོར་རྒྱ་མཚོའི་ཚོགས༔ བདག་ཅག་བག་མེད་ལས་དབང་གཡེང་བའི་རྐྱེན༔ དཀྱིལ་འཁོར་རྒྱ་མཚོའི་ཆོ་གའི་ཡན་ལག་དང་༔ ཕྱི་ནང་སྔགས་ཀྱི་བསྐྱེད་རྫོགས་ཏིང་འཛིན་ལ༔ འགལ་འཁྲུལ་ཉེས་པའི་ཚོགས་རྣམས་མཐོལ་ལོ་བཤགས༔ ཨོྃ་བཛྲ་ཧེ་རུ་ཀ་ས་ཏྭ་ས་མ་ཡ༔ མ་ནུ་པཱ་ལ་ཡ༔ བཛྲ་ཧེ་རུ་ཀ་ཏྭེ་ནོ་པ? སོགས་ བཛྲཱི་བྷ་ཝ་མ་ཧཱ་ས་མ་ཡ་ཧེ་རུ་ཀ་ས་ཏྭ་ཨཱཿ ཞེས་ཡིག་བརྒྱ་བཟླས་ཤིང་ལྷག་ཆད་བཀང་༔ དེ་ནས་འཛབ་ཀྱིས་ཐུགས་དམ་བསྐུལ་བ་ནི༔
ཧཱུྃ༔ གསང་བ་ཟིལ་གནོན་དཀྱིལ་འཁོར་ལྷ་ཡི་ཚོགས༔ ཉི་ཟླ་པདྨ་བམ་ཆེན་གདན་ལ་གསལ༔ དཔལ་ཆེན་ཆེ་མཆོག་ཞི་ཁྲོ་འདུས་པའི་བདག༔ མཐུ་རྩལ་རྨད་བྱུང་གཟི་བྱིན་སྣང་སྲིད་སྔངས༔ ཞི་བའི་ཚུལ་དགུ་ཁྲོ་བོའི་གར་དགུ་ལྡན༔ ཕྱག་མཚན་ས་བོན་སྔགས་ཕྲེང་རྡུལ་ལྟར་འཁྲིགས༔ སྒྲ་གྲགས་ཆོས་ཉིད་མ་འགགས་འབྲུག་ལྟར་སྒྲོག༔ དབྱིངས་ནས་བཞེངས་ཤིག་ཐུགས་དམ་རྒྱུད་བསྐུལ་ལ༔ རང་བྱུང་སྙིང་པོའི་སྔགས་ཀྱི་ཕྲིན་ལས་རྣམས༔
ཡེ་ཤེས་དག་པའི་ཀློང་ཡངས་རྨད་བྱུང་གཏེར༔ སྒྲུབ་པའི་རིག་འཛིན་རྣལ་འབྱོར་བདག་ལ་སྩོལ༔ མ་གསལ་བར་དུ་གཤིས་ལུགས་གཞི་ལ་ཕེབ༔ མ་འགྲུབ་བར་དུ་དམ་བཅས་སྲོག་ལྟར་བཟུང་༔ སྔགས་ཕྲེང་འོད་ཟེར་ཚ་ཟེར་རང་བཞིན་ཅན༔ བདག་བསྐྱེད་ཞལ་ནས་ཡུམ་གྱི་ཀློང་དུ་བརྒྱུད༔ ཆོས་འབྱུང་ལམ་ནས་ཡར་དྲངས་ལྟེ་བར་འགྲིམ༔ སྙིང་ཁའི་དབུས་ཞུགས་འཁོར་ལོ་མགལ་མེ་འཁོར༔ ཞི་བའི་སྔགས་རྣམས་བུང་བཅུད་སྒྲ་ལྟར་སྒྲོག༔ ཀུན་བཟང་ཡབ་ཡུམ་ཡེ་ཤེས་ཀློང་དུ་གསལ༔
ཆེ་མཆོག་ལྷ་ཚོགས་མེ་རི་ཁམ་ནག་འབར༔ རང་བྱུང་ཧཱུྃ་སྒྲ་གྲགས་སྟོང་འབྲུག་སྒྲ་ལྡིར༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔ རིགས་བརྒྱའི་སྔགས་ནི༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོཿ བཞི་པ་ཡབ་ཡུམ་སྤྱིའི་སྔགས་ནི༔ ཨོྃ་ཧཱུྃ་ཏྲཱྃ་ཧྲཱི་ཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཞེས་ཞི་བའི་སྔགས་རྣམས་སྒྲ་དལ་ཞིང་འཇམ་ལ་རིང་བར་བཟླ༔
དེ་ནས་ཆེ་མཆོག་གི་སྔགས་རྣམས་ནི༔ ཨོྃ་བཛྲ་ཀྲོ་ཏ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊ྄ཿ ཨོྃ་མ་ཧཱ་ཀྲོ་ཏི་ཤྭ་རི་སཏྭཾ༔ ཛཿཧཱུྃ་བཾ་ཧོཿ ཞེས་དཔལ་ཆེན་པོའི་སྔགས་ནི་སྒྲ་འབྲིང་པོར་བཟླ་ཞིང་དམིགས་པ་སྤྲོ་བསྡུ་རྒྱུད་ལྟར་བྱ༔ དེ་ནས་ཐུན་གཏོར་འབུལ་བ་ནི༔ ཧཱུྃ༔ ཀུན་བཟང་ཡབ་ཡུམ་ཆེ་མཆོག་ཧེ་རུ་ཀཿ ཞི་ཁྲོ་རབ་འབྱམས་དཀྱིལ་འཁོར་ལྷ་ཡི་ཚོགས༔ ཐུགས་དམ་བསྐུལ་ཕྱིར་གནས་འདིར་གཤེགས་སུ་གསོལ༔
དུག་གསུམ་སྐུ་གསུམ་རང་གྲོལ་མཆོད་པ་འབུལ༔ དུག་ལྔ་རྣམ་དག་སྐུ་ལྔའི་ཀློང་དུ་བཤགས༔ མཚན་དཔེའི་བརྡས་བརྒྱན་ཞི་ཁྲོའི་རིགས་བདག་ལ༔ འདུ་འབྲལ་མེད་པར་ལུས་ངག་ཡིད་ཀྱིས་བསྟོད༔ ཨོྃ་ཨཱཿཧཱུྃ་མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་ཁ་ཁཱ་ཧི༔ ཞེས་ཞི་རྒྱས་དབང་དྲག་ལས་བཞིའི་སྤྲོ་བསྡུ་རྣམས་སྒྲུབ་ཆེན་བཞིན་བྱའོ༔ དེ་ནས་ཤར་ཕྱོགས་ཡང་དག་ཐུགས་ཀྱི་འཛབ་བསྐུལ་ནི༔ ཧཱུྃ༔ ཤར་ཕྱོགས་ཟླ་གདན་ལྷ་ཆེན་བསྣོལ་བའི་སྟེང་༔ གསང་བ་ཟིལ་གནོན་ཡང་དག་ལྷ་ཚོགས་རྣམས༔
དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔
འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ ཨོྃ་བཛྲ་རུ་ལུ་རུ་ལུ་ཧཱུྃ་བྷྱོ་ཕཊ྄ཿ ཅེས་བཟླ༔ དེ་ནས་རིམ་པ་བཞིན་གོང་གི་འཛབ་བསྐུལ་དེ་རེ་རེ་བཞིན་སྦྲགས་ནས་སྔགས་ཕྲེང་བཟླ༔ ལྷོ་ཕྱོགས་གཤིན་རྗེ་ལ༔
ཧཱུྃ༔ ལྷོ་ཕྱོགས་ཟླ་གདན་ཆུ་གླང་བསྣོལ་བའི་སྟེང་༔ གསང་བ་ཟིལ་གནོན་སྐུ་ཡི་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔
དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ བཟླས་པ་ནི༔
ཨོྃ་ཧྲཱིཥྚི་ཝིཥྚི་ཏ་ན་ན་ཧཱུྃ་ཕཊ྄ཿ དེ་ནས་ནུབ་ཕྱོགས་པདྨ་གསུང་ལ༔ ཧཱུྃ༔ ནུབ་ཕྱོགས་ཟླ་གདན་ཀླུ་བརྒྱད་བསྣོལ་བའི་སྟེང་༔ གསང་བ་ཟིལ་གནོན་གསུང་གི་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔
མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔
མ་གྲུབ་བར་དུ་ཁྱོད་ཉིད་མི་གཏོང་ངོ་༔ སྔགས་ནི༔ ཨོྃ་པདྨ་ཏ་ཀྲི་ཏ་མ་ཧཱ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་བྱང་ཕྱོགས་ཕུར་པ་ཕྲིན་ལས་ལ༔ ཧཱུྃ༔ བྱང་ཕྱོགས་ཟླ་གདན་མ་ཧཱ་དྷེ་ཝའི་སྟེང་༔ གསང་བ་ཟིལ་གནོན་ཕྲིན་ལས་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔
ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔
སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ ཨོྃ་བཛྲ་ཀཱི་ལི་ཀཱི་ལི་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ དེ་ནས་ཤར་ལྷོའི་མ་མོ་རྦོད་གཏོང་ལ༔ ཧཱུྃ༔ ཤར་ལྷོའི་ཟླ་གདན་མ་མོ་བརྩེགས་པའི་སྟེང་༔ གསང་བ་ཟིལ་གནོན་བླ་མེད་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔
མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔
སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ ཨོྃ་གྷུ་ཡ་ཛྙཱ་ན་མ་ཧཱ་ཤྲཱི་ཧེ་རུ་ཀ་ཀྲོ་ཏི་ཤྭ་རི་སཏྭཾ་མ་མ་ཡོ་གི་ནི་ཧཱུྃ་ཕཊ྄ཿ དེ་ནས་ལྷོ་ནུབ་བླ་མ་རིག་འཛིན་འདུས་པ་ལ༔ ཧཱུྃ༔ ལྷོ་ནུབ་ཟླ་གདན་བམ་ཆེན་བསྣོལ་བའི་སྟེང་༔ གསང་བ་ཟིལ་གནོན་ཐོད་ཕྲེང་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔
དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔
སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ ཨོྃ་བཛྲ་མ་ཧཱ་གུ་རུ་སརྦ་སིདྡྷི་ཧཱུྃ་ཕཊ྄ཿ ཨོྃ་བཛྲ་ཙཎྜ་ཐོད་ཕྲེང་རྩལ་སིདྡྷི་ཛ་ཛཿ དེ་ནས་ནུབ་བྱང་འཇིག་རྟེན་མཆོད་བསྟོད་ལ༔ ཧཱུྃ༔ ནུབ་བྱང་ཟླ་གདན་དྲེགས་པ་ཕོ་མོའི་སྟེང་༔
གསང་བ་ཟིལ་གནོན་གཉིས་མེད་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔ ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔
སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ ཨོྃ་བཛྲ་ཙཎྜ་སརྦ་དུཥྚཱཾ་ཧཱུྃ་ཕཊ྄ཿ དེ་ནས་བྱང་ཤར་དམོད་པ་དྲག་སྔགས་ལ༔ ཧཱུྃ༔
བྱང་ཤར་ཟླ་གདན་དགྲ་བགེགས་ཕོ་མོའི་སྟེང་༔ གསང་བ་ཟིལ་གནོན་དྲག་སྔགས་ལྷ་ཚོགས་རྣམས༔ དབྱིངས་ནས་སྐུར་བཞེངས་ཐུགས་དམ་གནད་ནས་བསྐུལ༔ དཔལ་གྱི་ཆས་བཅུ་དུར་ཁྲོད་ཆས་བརྒྱད་སྤྲས༔ མེ་དཔུང་ཀློང་འགྱིང་གཟི་བརྗིད་གློག་ལྟར་འགྱུ༔ ཐུགས་ཀར་སྲོག་ཡིག་ཐ་མར་སྔགས་ཀྱིས་བསྐོར༔ མདུན་བསྐྱེད་ཞལ་ཞུགས་མས་ཡར་སྙིང་གར་དྲངས༔ མཆོད་པའི་སྔགས་ཕྲེང་འདོད་ཡོན་ལྷ་མོ་འཕྲོ༔ ཟིལ་གནོན་སྔགས་ཕྲེང་ཁྲོ་བོའི་གད་རྒྱངས་སྒྲོག༔ དབང་སྡུད་སྔགས་ཕྲེང་སྒོ་མ་ཕྱག་མཚན་འཕྲོ༔
ཚར་གཅོད་སྔགས་ཕྲེང་མཚོན་ཆ་མེ་ཟེར་འཕྲོ༔ སྲེག་བསྐྲད་སྔགས་ཕྲེང་མེ་ཆར་ཐོག་རྒོད་འབེབས༔ འགུགས་བསྒྲལ་སྔགས་ཕྲེང་ཕོ་ཉ་སྐར་ལྟར་འཁྲུགས༔ སྲུང་གུར་སྔགས་ཕྲེང་རྡོ་རྗེའི་གོ་ཁྲབ་བརྩེགས༔ སྒྲུབ་བསྙེན་སྔགས་ཕྲེང་འོད་ཟེར་ཐག་པ་འཁོར༔ སྟོང་ཉིད་སྔགས་ཕྲེང་གྲགས་སྟོང་སྐྱེ་མེད་ངང་༔ མ་གསལ་བར་དུ་སྣང་སྟོང་དཀྱིལ་འཁོར་བཟུང་༔ མ་གྲུབ་བར་དུ་ཁྱོད་ཉིད་མི་གཏོང་ངོ་༔ ཨོྃ་བཛྲ་སརྦ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ
དེ་ནས་དྲག་པོ་ཁྱུང་གི་ལྷ་ཚོགས་རྣམས་ལ༔
ཧཱུྃ༔ དཔལ་ཆེན་ཁྲོ་རྒྱལ་གསང་བ་ཟིལ་གནོན་གྱི༔ བཀའ་སྡོད་སྤྲུལ་པའི་བྱ་ཁྱུང་སྡེ་ལྔའི་ཚོགས༔ མི་མངོན་དབྱིངས་ནས་ཐུགས་རྗེས་སྐུར་བཞེངས་ལ༔ དྲག་པོ་ཕྲིན་ལས་ཐུགས་དམ་རྒྱུད་བསྐུལ་ཕྱིར༔ སྙིང་པོ་སྔགས་ཀྱི་རང་སྒྲ་འབྲུག་ལྟར་ལྡིར༔ ཟིལ་གནོན་དབང་སྡུད་ཚར་གཅོད་ལས་གྲུབ་གྱུར༔ ཨོྃ་ཁྲོྃ་ག་རུ་ཊ་ཧཱུྃ་ཕཊ྄ཿ སརྦ་བྷ་དུ་ཌཱཀྐི་ནཱི་ས་མ་ཡ་ཧྲིཾ་ཧྲིཾ་ཧཱུྃ་ཕཊ྄ཿ ཅེས་སྔགས་རྣམས་ཐུན་རེའི་ལས་བྱང་གཞུང་རེ་རེ་ལ་སྟོང་ལས་མི་ཉུང་བར་བཟླ༔
སྲས་འཁོར་ཡོངས་རྫོགས་ལ་བརྒྱ་རེ༔ ཡང་སྤྲུལ་ལ་ཉེར་གཅིག༔ དེ་ནས་སྤྱི་སྔགས་ཆེན་མོ་ནི༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ དེ་ནས་ལས་སྦྱོར་ཤམ་བུ་རྣམས་བཏགས་པ་མོས་པས་ཞི་རྒྱས་དབང་དྲག་གི་ཤམ་བུ་ཁ་བསྒྱུར་བྱ་བ་ནི༔ འཇིགས་པ་བརྒྱད་ལ་སོགས་པའི་སྡིག་སྒྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ ཚེ་དང་བསོད་ནམས་དཔལ་དང་འབྱོར་པ་དྲུག་པུཥྚཾ་ཀུ་རུ་ཡེ་སྭཱ་ཧཱ༔ ཁམས་གསུམ་སྲིད་གསུམ་གྱི་ཡོན་ཏན་དང་སྣང་བ་ཐམས་ཅད་དབང་དུ་འདུས་པར་གྱུར་ཅིག་པ་ཤཾ་ཀུ་རུ་ཡེ་སྭཱ་ཧཱ༔ དགྲ་བགེགས་དང་གནོད་བྱེད་དུག་ལྔ་ཐམས་ཅད་ཚར་བཅད་པར་གྱུར་ཅིག་ཧཱུྃ་མཱ་ར་ཡ་ཕཊ྄ཿ ཅེས་སྒྲ་རིང་ཐུང་དང་ཆེ་ཆུང་འཚམས་པ་གྲོགས་ཀྱིས་གོ་ཙམ་བརྗོད་པར་བྱ༔་་་་་
ཧཱུྃ་སྒྲུབ་འདིར་བྱ། དེ་ཡང་དག་པ་གཙང་མ་མ་འདྲེས་པ་མ་ཆད་པ་མ་ལྷག་པ་མ་ཉམས་པ་སྟོང་སྐད་མིན་པ་ཟུར་རྣོ་བ་གཙང་པོ་ཅོང་རོང་འབྲིང་པོ་ནས་བབས་པ་བཞིན་དུ་བཟླ༔ སྲོག་ཡིག་མི་འགུལ་ཞིང་སྔགས་ཕྲེང་རྣམས་ལུག་རྒྱུད་སྒྲོལ་མ་ལྟར་རམ༔ མགལ་མེ་འཁོར་བ་ལྟར་དཀྱིལ་འཁོར་གྱི་བྱ་བ་མ་བཞག་པར་གཡེང་བའི་བདུད་གསུམ་སྤངས་ཤིང་༔ ཏིང་འཛིན་གསུམ་དང་མི་འབྲལ་བར་བྱ༔ ལུས་གཡེང་བའི་སོས་དལ༔ ངག་གཡེང་བའི་སྒྲ་ཆད། སེམས་གཡེང་བའི་སྟོང་འགྱུ་རྣམས་སྤངས༔ ལུས་ཕྱི་ལྷོད་ལ་ནང་མི་གཡེང་བ་བཟླའོ༔ དེ་ནས་ཐུན་གཏོར་སྤྱི་ལ་སྦྱར་བ་ནི༔
ཧཱུྃ༔ ཡང་དག་རོལ་པའི་དཀྱིལ་འཁོར་ཆེན་པོ་ནས༔ ཐུགས་ཀྱི་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཁཱ་ཧི༔ ཞེས་རིམ་པ་བཞིན༔
ཧཱུྃ༔ གཤིན་རྗེ་རོལ་པའི་དཀྱིལ་འཁོར་ཆེན་པོ་ནས༔ སྐུ་ཡི་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ གསུང་ལ༔
ཧཱུྃ༔ དབང་ཆེན་རོལ་པའི་དཀྱིལ་འཁོར་ཆེན་པོ་ནས༔ གསུང་གི་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ ཞེས་རིམ་པ་བཞིན༔
ཕུར་པ་ཕྲིན་ལས་ལ༔ ཧཱུྃ༔ ཕུར་པ་རོལ་པའི་དཀྱིལ་འཁོར་ཆེན་པོ་ནས༔ ཕྲིན་ལས་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔
མ་མོ་རྦོད་གཏོང་ལ༔ ཧཱུྃ༔ མ་མོ་རོལ་པའི་དཀྱིལ་འཁོར་ཆེན་པོ་ནས༔ རྦོད་གཏོང་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔
བླ་མ་རིག་འཛིན་ལ༔ ཧཱུྃ༔ རིག་འཛིན་རོལ་པའི་དཀྱིལ་འཁོར་ཆེན་པོ་ནས༔ ཡོན་ཏན་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔
འཇིག་རྟེན་མཆོད་བསྟོད་ལ༔ ཧཱུྃ༔ འཇིག་རྟེན་རོལ་པའི་དཀྱིལ་འཁོར་ཆེན་པོ་ནས༔ མཆོད་བསྟོད་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔
དམོད་པ་དྲག་སྔགས་ལ༔ ཧཱུྃ༔ དྲག་སྔགས་དམོད་པའི་དཀྱིལ་འཁོར་ཆེན་པོ་ནས༔ སྟོབས་འདུས་ལྷ་ཚོགས་ཕྱི་ནང་བཀའ་སྡོད་རྣམས༔ དབྱིངས་ནས་སྐུར་བཞེངས་ཐོགས་མེད་གནས་འདིར་གཤེགས༔ དུག་ལྔ་དུག་གསུམ་བསྒྲལ་བའི་ཤ་ཁྲག་འབུལ༔ དཀྱིལ་འཁོར་ཟབ་མོའི་ཆོ་གའི་ཡན་ལག་དང་༔ སྒྲ་ཆད་ཟུར་ཉམས་མ་ཚང་མཐོལ་ལོ་བཤགས༔ བླ་མེད་མཆོག་གི་དངོས་གྲུབ་བདག་ལ་སྩོལ༔ ཨོྃ་སརྦ་པཉྩ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔
དེ་ནས་བསྒྲུབ་པའི་ལས་རིམ་སྔགས་ཀྱི་རྟགས་གྲངས་དང་ལུང་མཐུན་པ་ཡང་ན་རྒྱུན་གྱི་དངོས་གྲུབ་འདོན་ཅིང་སྔགས་ཀྱི་དབང་བཞི་ཞུ་བ་ནི༔ ཧཱུྃ༔ གསང་ཆེན་རོལ་པའི་དཀྱིལ་འཁོར་རྒྱ་མཚོའི་ཚོགས༔ སྐུ་གསུང་ཐུགས་ཡོན་ཕྲིན་ལས་ཀློང་ནས་བཞེངས༔ རིག་འཛིན་སྒྲུབ་པའི་སྐལ་ལྡན་བདག་ཅག་ལ༔ འགྱུར་མེད་སྐུ་ཡི་དབང་བཞི་སྤྱི་བོར་བསྐུར༔ འགགས་མེད་གསུང་གི་དབང་བཞི་མགྲིན་པར་བསྐུར༔ འཁྲུལ་མེད་ཐུགས་ཀྱི་དབང་བཞི་སྙིང་གར་བསྐུར༔ ཡོན་ཏན་རེ་སྐོང་དབང་བཞི་ལྟེ་བར་བསྐུར༔ ཕྲིན་ལས་འགྲོ་འདུལ་དབང་བཞི་གསང་བར་བསྐུར༔
མི་འགྱུར་མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ དེ་ལྟར་བསྙེན་ཅིང་བསྒྲུབ་པའི་དཀྱིལ་འཁོར་ལྷ༔ རང་བྱུང་དཔལ་ཆེན་ཆོ་འཕྲུལ་རོལ་པའི་རྩལ༔ དུ་མ་རོ་གཅིག་རང་ཤར་འགགས་མེད་དབྱིངས༔ དེང་སང་སྐྱ་རེངས་ཡེ་ཤེས་ཀློང་ནས་ཤར༔ མི་ཤིགས་རྡོ་རྗེ་སྲིན་པོ་ནམ་ལངས་ཉེ༔ འདོད་རྒུ་དངོས་གྲུབ་འགུགས་པའི་དུས་ལ་བབ༔ མཆོག་དང་ཐུན་མོང་བདེ་བླག་ཉིད་དུ་སྩོལ༔ ཨོྃ་ཀཱ་ཡ་སིདྡྷི་ཝཱཀྐ་སིདྡྷི་ཙིཏྟ་སིདྡྷི་གྷུ་ན་སིདྡྷི་གུ་ཧྱ་སིདྡྷི་སརྦ་སིདྡྷི་ཨ་བྷི་ཥིཉྩ་ཨཱཿཧཱུྃ་ས་མ་ཡ་སིདྡྷི་སིདྡྷི་ཛྙཱ་ན་ཕ་ལ་ཧོཿ
ཞེས་སྔགས་དབང་བླང་༔ སྒྲུབ་ཆེན་ཡིན་ན་དངོས་གྲུབ་དང་སྦྲགས་ཀྱང་ཆོག༔ དེ་ལྟར་མ་ཡིན་ན་སྤྲོས་མེད་ཀྱང་བྱ༔ དེ་ལྟར་བསྙེན་སྒྲུབ་རྣམས་ལེགས་པར་བརྩོན་ཞིང་ལུས་ངག་ཡིད་གསུམ་རྣལ་འབྱོར་བཞིའི་ཉམས་ལེན་དང་ལྡན་པར་བྱ༔ ས་མ་ཡ༔ དེ་ནས་བསོད་ནམས་ཀྱི་ཚོགས་བསྐྱེད་པར་བྱེད་པ་མཆོད་པ་དང་ཚོགས་ལ་རག་ལས་ཡིན་པས༔ རྒྱུ་བསོད་ནམས་ཕུན་སུམ་ཚོགས་པའི་ཚོགས་འཁོར་བཤམས་ཤིང་༔ དང་པོ་ཚོགས་བྱིན་གྱིས་བརླབ་པ་ནི༔ ཆུ་གཙང་གིས་བྲན་ཞིང་༔ རྃ་ཡྃ་ཁྃ༔
ལན་གསུམ༔ ཨོྃ་ཨཱཿཧཱུྃ༔ གསུམ་བྱ༔ ཨོྃ་ཨཱ་ཀཱ་རོ་མུ་ཁཾ་ སོགས་ཀྱིས་ལན་གསུམ་བྱིན་གྱིས་བརླབས༔ ཨོྃ་སྭ་བྷཱ་ཝ་ཤུདྡྷོ? སོགས་ཀྱིས་སྟོང་པར་སྦྱང་༔ སྟོང་པའི་ངང་ལས་ཨ་ལས་བྱུང་བའི་ཚོགས་གཞོང་བྷནྡྷ་སྟོང་གསུམ་དང་མཉམ་པའི་ནང་དུ་འདོད་ཡོན་ལོངས་སྤྱོད་ཚོགས་ཀྱི་མཆོད་རྫས་སྣ་ཚོགས་ཀྱི་རྒྱ་མཚོ་ཆེན་པོར་གྱུར༔ ཨོྃ་ཨཱཿཧཱུྃ་ཧ་ཧོ་ཧྲཱི་ཕཻཾ་ཕཻཾ༔ སརྦ་དྲ་བྱཾ་ཤྭ་དྷ་ན་ཨ་མྲྀ་ཏ་ག་ཎ་པཱུ་ཛ་ཨ་ཧོཿ དེ་ནས་ཚོགས་ལ་སྤྱན་འདྲེན་པ་ནི༔ ཧཱུྃ༔
འོག་མིན་ཕྱོགས་བཅུ་ཆོས་དབྱིངས་དག་པའི་ཀློང་༔ ཀ་དག་ལྷུན་གྲུབ་བདེ་ཆེན་ཕོ་བྲང་ནས༔ ཐོག་མའི་སངས་རྒྱས་ཀུན་བཟང་ཡབ་ཡུམ་ལ༔ ཡེ་ཤེས་ལྔ་ལྡན་ཞི་བ་བཞི་བཅུས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ བདེ་ཆེན་ཕོ་བྲང་དྲག་པོ་ཨེ་ཡི་ཀློང་༔ མེ་རི་སྨུག་ནག་འཁྱིལ་བའི་དཀྱིལ་འཁོར་ནས༔ དཔལ་ཆེན་ཁྲོ་རྒྱལ་ཆེ་མཆོག་ཧེ་རུ་ཀཿ ཁྲག་འཐུང་རྒྱ་མཚོ་ཁྲོ་བོ་འབུམ་གྱིས་བསྐོར༔
གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ཤར་ཕྱོགས་དུར་ཁྲོད་མེ་རླུང་དཀར་གསལ་ཀློང་༔ ལྷ་ཆེན་ཕོ་མོ་བསྣོལ་བའི་དཀྱིལ་འཁོར་ནས༔ ཐུགས་ཀྱི་བདག་ཉིད་བཛྲ་ཧེ་རུ་ཀཿ རིགས་བཞི་ལ་སོགས་ཁྲོ་ཚོགས་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ལྷོ་ཕྱོགས་མཉམ་ཉིད་དུར་ཁྲོད་སེར་ནག་ཀློང་༔ གཤིན་རྗེ་ཆུ་གླང་བསྣོལ་བའི་དཀྱིལ་འཁོར་ནས༔
སྐུ་ཡི་བདག་ཉིད་འཇམ་དཔལ་གཤིན་རྗེའི་གཤེད༔ རིགས་བཞི་ཁྲོ་ཚོགས་ཕྱོགས་སྐྱོང་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ནུབ་ཕྱོགས་སོར་རྟོག་དུར་ཁྲོད་དམར་གསལ་ཀློང་༔ ཀླུ་རྒྱལ་ཕོ་མོ་བསྣོལ་བའི་དཀྱིལ་འཁོར་ནས༔ གསུང་གི་བདག་ཉིད་དབང་ཆེན་ཁྲོ་བོ་རྒྱལ༔ ཟིལ་གནོན་སྒོ་སྐྱོང་ཁྲོ་ཚོགས་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔
བྱང་ཕྱོགས་བྱ་གྲུབ་དུར་ཁྲོད་ལྗང་གསལ་ཀློང་༔ མ་ཧཱ་དྷེ་ཝ་བསྣོལ་བའི་དཀྱིལ་འཁོར་ནས༔ ཕྲིན་ལས་བདག་ཉིད་རྡོ་རྗེ་གཞོན་ནུ་ཆེ༔ ཁྲོ་བཅུ་ཕྲ་ཐབས་ཁྲོ་ཚོགས་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ཤར་ལྷོ་ཀློང་གསལ་དུར་ཁྲོད་སེར་ནག་དབུས༔ བདུད་ནག་ཕོ་མོ་བསྣོལ་བའི་དཀྱིལ་འཁོར་ནས༔ ཡོན་ཏན་བདག་ཉིད་བླ་མེད་ཧེ་རུ་ཀཿ མ་ལྔ་རྗེ་སྨན་ཁྲོ་ཚོགས་འབུམ་གྱིས་བསྐོར༔
གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ལྷོ་ནུབ་དུར་ཁྲོད་ཡེ་ཤེས་ཕོ་བྲང་ནས༔ ཉི་ཟླ་བམ་ཆེན་བརྩེགས་པའི་དཀྱིལ་འཁོར་ནས༔ ཟིལ་གནོན་ཐོད་རྩལ་དྲག་པོ་མེ་ཕྲེང་ཅན༔ རིག་འཛིན་གྲུབ་ཐོབ་མཁའ་འགྲོ་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ནུབ་བྱང་དྲན་རིག་དུར་ཁྲོད་དམར་ནག་ཀློང་༔ སྲིན་པོ་ཕོ་མོ་བསྣོལ་བའི་དཀྱིལ་འཁོར་ནས༔
དཔལ་ཆེན་ཁྲོ་རྒྱལ་དྲེགས་པ་ཀུན་འདུལ་ལ༔ རིགས་བཞི་སྡེ་དཔོན་ཁྲོ་ཚོགས་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ བྱང་ཤར་རབ་རྒྱུ་དུར་ཁྲོད་སྨུག་ནག་ཀློང་༔ རུ་ཏྲ་ཕོ་མོ་བསྣོལ་བའི་དཀྱིལ་འཁོར་ནས༔ དཔལ་ཆེན་དྲག་སྔགས་སྟོབས་ལྡན་ནག་པོ་ཆེ༔ རིགས་བཞི་སྔགས་བདག་ཁྲོ་ཚོགས་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔
རྔམ་བརྗིད་དུར་ཁྲོད་རབ་འབར་ནག་པོའི་ཀློང་༔ དམ་སྲི་ཞིང་ཆེན་བསྣོལ་བའི་དཀྱིལ་འཁོར་ནས༔ དབང་ཕྱུག་གིང་དང་ཞིང་སྐྱོང་ལངྐའི་གཙོ༔ སྒོ་སྐྱོང་ཡོངས་རྫོགས་ཁྲོ་ཚོགས་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ཀླུ་བདུད་གཉན་རྒོད་བསྣོལ་བའི་དཀྱིལ་འཁོར་ནས༔ ཁྲོ་རྒྱལ་སྤྲུལ་པ་ཁྱུང་ཆེན་རིགས་ལྔ་ལ༔ ཡང་སྤྲུལ་ཁྲོ་ཚོགས་བྱ་ཁྱུང་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔
ཧཱུྃ༔ དུར་ཁྲོད་གནས་བརྒྱད་ཤ་ཟ་འགྱུ་བའི་ཀློང་༔ དམ་ཚིག་རྣམ་བཞི་སྐྱོང་བའི་དཀྱིལ་འཁོར་ནས༔ གཏེར་བདག་མགོན་པོ་དཔལ་ལྡན་བྱ་རོག་གདོང་༔ གཏེར་སྲུང་ཕོ་ཉ་ལས་མཁན་འབུམ་གྱིས་བསྐོར༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔ ཧཱུྃ༔ ཞི་བའི་ལྷ་ཚོགས་གཟི་བརྗིད་ཡ་ལ་ལ༔ ཁྲོ་བོའི་ལྷ་ཚོགས་ཁྲག་འཐུང་ལྗིབས་སེ་ལྗིབ༔ ཡི་དམ་ལྷ་ཚོགས་ཧཱུྃ་སྒྲ་དི་རི་རི༔
མཁའ་འགྲོའི་ལྷ་ཚོགས་བརྡ་གར་ཁྱུགས་སེ་ཁྱུག༔ ཆོས་སྐྱོང་ལྷ་ཚོགས་ལས་བྱེད་ཤིགས་སེ་ཤིག༔ གིང་ཆེན་ལྷ་ཚོགས་བྲོ་རྡུང་ཁྲིགས་སེ་ཁྲིག༔ དམ་ཅན་ལྷ་ཚོགས་རྔམ་རྒྱུག་ཉི་ལི་ལི༔ ནོར་བདག་ལྷ་ཚོགས་བག་དྲོ་མེ་རེ་རེ༔ གཏེར་བདག་ལྷ་ཚོགས་བཞད་གད་ཡ་ལ་ལ༔ བཀའ་སྐྱོང་ཡོངས་རྫོགས་སྟོང་ཁམས་འུ་རུ་རུ༔ དུར་ཁྲོད་ཕོ་བྲང་ཚོགས་ཁང་ཆེན་པོ་འདིར༔ བྱིན་ཆེན་ཕོབ་ལ་དབང་ཆེན་མྱུར་དུ་བསྐུར༔ ཚོགས་རྫས་རྒྱ་མཚོར་ལོངས་སྤྱོད་བཅུད་ཆེན་ཕོབ༔
འདིར་འདུས་སྐལ་ལྡན་ཕོ་མོ་དམ་ལྡན་རྣམས༔ དཔའ་བོ་རིག་འཛིན་མཁའ་འགྲོར་བྱིན་གྱིས་རློབས༔ དབང་བསྐུར་དཀྱིལ་འཁོར་བྱིན་རླབས་འུ་རུ་རུ༔ དམ་རྫས་རྒྱ་མཚོའི་བཅུད་མཆོག་ཆི་ལི་ལི༔ དངོས་གྲུབ་རྒྱ་མཚོ་འདོད་རྒུ་ཤ་ར་ར༔ མཆོག་དང་ཐུན་མོང་དངོས་གྲུབ་མྱུར་དུ་སྩོལ༔ ཨོྃ་སརྦ་མ་ཧཱ་ཛྙཱ་ན་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛ་ཛཿ དེ་ནས་གྲལ་དུ་འཁོད་ཅིང་འགྱེད་པ་ནི༔ ཧཱུྃ༔ བླ་མ་ཡི་དམ་མཁའ་འགྲོ་དང་༔
དམ་ཅན་ཆོས་སྐྱོང་སྲུང་མ་སྟེ༔ དཀྱིལ་འཁོར་ལྷ་ཚོགས་མ་ལུས་ཀུན༔ བླང་དོར་བྲལ་བའི་གདན་ལ་བཞུགས༔ གཟུང་འཛིན་བྲལ་བའི་ཚོགས་ལ་རོལ༔ རེ་དོགས་བྲལ་བའི་སྣང་བ་དགྱེས༔ གཉིས་འཛིན་བྲལ་བའི་ཚོགས་འཁོར་བསྐོར༔ ཨ་ལ་ལ་ཏེ་ཚོགས་ལ་ཧོཿ དེ་ནས་ཚོགས་ཕུད་འབུལ་བ་ནི༔ ཧཱུྃ༔ བླ་མེད་གསང་བའི་དཀྱིལ་འཁོར་ལྷ༔
ཆེ་མཆོག་འདུས་པའི་ལྷ་ཚོགས་ལ༔ ཞལ་རྫས་ཚོགས་ཀྱི་མཆོད་པ་འབུལ༔ བཞེས་ནས་དབང་དང་དངོས་གྲུབ་སྩོལ༔ ཧཱུྃ༔ མཆོད་ལྷའི་མཁའ་འགྲོ་བྱེ་བ་འབུམ༔ ལ་ལས་ཉི་ཟླ་ཡངས་པའི་སྣོད༔ ལ་ལས་བྷནྡྷ་ལྕང་ལོའི་སྣོད༔ ལ་ལས་གསེར་དངུལ་གཡུ་ཡི་སྣོད༔ ལ་ལས་ལྕགས་ཟངས་དྲག་པོའི་སྣོད༔ དཔག་མེད་ཐོགས་པ་བྱེ་བ་འབུམ༔
ལོངས་སྤྱོད་ཚོགས་ཀྱི་འཁོར་ལོས་བཀང་༔ གར་དང་འཁྲུལ་འཁོར་ཕྱག་རྒྱ་བསྒྱུར༔ དཀྱིལ་འཁོར་ལྷ་ལ་འབུལ་ཞིང་མཆོད༔ བཞེས་ནས་དབང་དང་དངོས་གྲུབ་སྩོལ༔ ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཧེ་རུ་ཀ་གྷུ་ན་ཧྲཱི་ཏ་ས་མ་ཡ་ཁ་ཁ་ཁཱ་ཧི༔ ཞེས་པས་དཀྱིལ་འཁོར་ཕྱི་ནང་རིམ་པ་བཞིན༔ དེ་ནས་ཚོགས་ཀྱི་བསྐང་བ་ནི༔ ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་དུ༔ གཟུགས་མཛེས་སྒྲ་སྙན་དྲི་ཞིམ་རོ་མངར་དང་༔
རེག་འཇམ་ན་བཟའི་བྱེ་བྲག་ཇི་སྙེད་ཀྱིས༔ ཀུན་བཟང་ཞི་བའི་ལྷ་ཚོགས་ཐུགས་དམ་བསྐང་༔ ཆེ་མཆོག་ཁྲོ་བོའི་ལྷ་ཚོགས་ཐུགས་དམ་བསྐང་༔ འཇམ་དཔལ་སྐུ་ཡི་ལྷ་ཚོགས་ཐུགས་དམ་བསྐང་༔ པདྨ་གསུང་གི་ལྷ་ཚོགས་ཐུགས་དམ་བསྐང་༔ ཡང་དག་ཐུགས་ཀྱི་ལྷ་ཚོགས་ཐུགས་དམ་བསྐང་༔ མ་མོ་རྦོད་གཏོང་ལྷ་ཚོགས་ཐུགས་དམ་བསྐང་༔ ཕུར་པ་ཕྲིན་ལས་ལྷ་ཚོགས་ཐུགས་དམ་བསྐང་༔ བླ་མ་རིག་འཛིན་ལྷ་ཚོགས་ཐུགས་དམ་བསྐང་༔ འཇིག་རྟེན་མཆོད་བསྟོད་ལྷ་ཚོགས་ཐུགས་དམ་བསྐང་༔
དམོད་པ་དྲག་སྔགས་ལྷ་ཚོགས་ཐུགས་དམ་བསྐང་༔ བར་ཁྱམས་བཀའ་སྡོད་འབུམ་གྱི་ཐུགས་དམ་བསྐང་༔ སྒོ་སྐྱོང་ཕྱི་ནང་ཡོངས་རྫོགས་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ལ་མཆོག་ཐུན་དངོས་གྲུབ་སྩོལ༔ ཧཱུྃ༔ སྨན་རཀ་བདུད་རྩིའི་ཚོགས་ནི་མཚོ་ལྟར་འཁྱིལ༔ བྷ་ལིང་གཏོར་མའི་ཚོགས་ནི་རི་ལྟར་སྤུངས༔ སྦྱོར་སྒྲོལ་མཆོད་ཚོགས་སྤྲིན་ལྟར་གཏིབས་པ་འདིས༔ ཀུན་བཟང་ཞི་བའི་ལྷ་ཚོགས་ཐུགས་དམ་བསྐང་༔
ཆེ་མཆོག་ཁྲོ་བོའི་ལྷ་ཚོགས་ཐུགས་དམ་བསྐང་༔ འཇམ་དཔལ་སྐུ་ཡི་ལྷ་ཚོགས་ཐུགས་དམ་བསྐང་༔ པདྨ་གསུང་གི་ལྷ་ཚོགས་ཐུགས་དམ་བསྐང་༔ ཡང་དག་ཐུགས་ཀྱི་ལྷ་ཚོགས་ཐུགས་དམ་བསྐང་༔ མ་མོ་རྦོད་གཏོང་ལྷ་ཚོགས་ཐུགས་དམ་བསྐང་༔ ཕུར་པ་ཕྲིན་ལས་ལྷ་ཚོགས་ཐུགས་དམ་བསྐང་༔ བླ་མ་རིག་འཛིན་ལྷ་ཚོགས་ཐུགས་དམ་བསྐང་༔ འཇིག་རྟེན་མཆོད་བསྟོད་ལྷ་ཚོགས་ཐུགས་དམ་བསྐང་༔ དམོད་པ་དྲག་སྔགས་ལྷ་ཚོགས་ཐུགས་དམ་བསྐང་༔ བར་ཁྱམས་བཀའ་སྡོད་འབུམ་གྱི་ཐུགས་དམ་བསྐང་༔
སྒོ་སྐྱོང་ཕྱི་ནང་ཡོངས་རྫོགས་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ལ་མཆོག་ཐུན་དངོས་གྲུབ་སྩོལ༔ ཧཱུྃ༔ སྤྱན་གཟིགས་བླ་བྲེ་དར་ཚོན་སྤྲིན་ལྟར་གཏིབས༔ རྔ་གླིང་རོལ་མོའི་སྒྲ་སྙན་འབྲུག་ལྟར་སྒྲོག༔ གཟུགས་འགྲོས་འཕུར་འཕྱོའི་ཚོགས་ནི་ལང་ལིང་གང་༔ ཕྱི་ནང་བཀོད་པ་ཕུན་སུམ་ཚོགས་པ་འདིས༔ ཀུན་བཟང་ཞི་བའི་ལྷ་ཚོགས་ཐུགས་དམ་བསྐང་༔ ཆེ་མཆོག་ཁྲོ་བོའི་ལྷ་ཚོགས་ཐུགས་དམ་བསྐང་༔
འཇམ་དཔལ་སྐུ་ཡི་ལྷ་ཚོགས་ཐུགས་དམ་བསྐང་༔ པདྨ་གསུང་གི་ལྷ་ཚོགས་ཐུགས་དམ་བསྐང་༔ ཡང་དག་ཐུགས་ཀྱི་ལྷ་ཚོགས་ཐུགས་དམ་བསྐང་༔ མ་མོ་རྦོད་གཏོང་ལྷ་ཚོགས་ཐུགས་དམ་བསྐང་༔ ཕུར་པ་ཕྲིན་ལས་ལྷ་ཚོགས་ཐུགས་དམ་བསྐང་༔ བླ་མ་རིག་འཛིན་ལྷ་ཚོགས་ཐུགས་དམ་བསྐང་༔ འཇིག་རྟེན་མཆོད་བསྟོད་ལྷ་ཚོགས་ཐུགས་དམ་བསྐང་༔ དམོད་པ་དྲག་སྔགས་ལྷ་ཚོགས་ཐུགས་དམ་བསྐང་༔ བར་ཁྱམས་བཀའ་སྡོད་འབུམ་གྱི་ཐུགས་དམ་བསྐང་༔ སྒོ་སྐྱོང་ཕྱི་ནང་ཡོངས་རྫོགས་ཐུགས་དམ་བསྐང་༔
གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ལ་མཆོག་ཐུན་དངོས་གྲུབ་སྩོལ༔ ཧཱུྃ༔ ག་ཎ་རྒྱ་མཚོ་ག་ཎ་པཱུ་ཛ་དང་༔ པཉྩ་རིལ་བུ་པཉྩ་གམ་ཕྱེ་དང་༔ འབྲས་རྒྱུན་བུ་རམ་ཀ་ར་ཚོགས་ཀྱི་ཆང་༔ ཟླ་རྒྱས་ཟླ་ཁྲོམ་མར་ཐུད་ཞོ་དང་སྦྱར༔ མི་ཤ་རྟ་ཤ་ཁྱི་ཤ་བ་གླང་ཤ༔ ཅོ་ལེ་ཉོ་ལེ་ཉི་ཁྲི་ཡག་པ་ཀཿ ཙ་རུ་རྩི་ཆེན་གོ་སྙོད་སྒ་དང་སྤོད༔
རྒུན་འབྲུམ་ཤིང་མངར་སྟར་ག་ཁམ་བུ་དང་༔ རི་སྒོག་ཀླུང་སྒོག་ཤ་མོང་སྣ་ཚོགས་དང་༔ ལ་ཕུག་གཙོང་སོགས་འདོད་ཡོན་ཚོགས་ཀྱི་རྫས༔ མཐུན་རྫས་སྒྲུབ་རྫས་བསྐང་རྫས་དཔག་མེད་ཀྱིས༔ ཀུན་བཟང་ཞི་བའི་ལྷ་ཚོགས་ཐུགས་དམ་བསྐང་༔ ཆེ་མཆོག་ཁྲོ་བོའི་ལྷ་ཚོགས་ཐུགས་དམ་བསྐང་༔ འཇམ་དཔལ་སྐུ་ཡི་ལྷ་ཚོགས་ཐུགས་དམ་བསྐང་༔ པདྨ་གསུང་གི་ལྷ་ཚོགས་ཐུགས་དམ་བསྐང་༔ ཡང་དག་ཐུགས་ཀྱི་ལྷ་ཚོགས་ཐུགས་དམ་བསྐང་༔ མ་མོ་རྦོད་གཏོང་ལྷ་ཚོགས་ཐུགས་དམ་བསྐང་༔
ཕུར་པ་ཕྲིན་ལས་ལྷ་ཚོགས་ཐུགས་དམ་བསྐང་༔ བླ་མ་རིག་འཛིན་ལྷ་ཚོགས་ཐུགས་དམ་བསྐང་༔ འཇིག་རྟེན་མཆོད་བསྟོད་ལྷ་ཚོགས་ཐུགས་དམ་བསྐང་༔ དམོད་པ་དྲག་སྔགས་ལྷ་ཚོགས་ཐུགས་དམ་བསྐང་༔ བར་ཁྱམས་བཀའ་སྡོད་འབུམ་གྱི་ཐུགས་དམ་བསྐང་༔ སྒོ་སྐྱོང་ཕྱི་ནང་ཡོངས་རྫོགས་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ དཀྱིལ་འཁོར་རྒྱ་མཚོའི་ཐུགས་དམ་བསྐངས་གྱུར་ནས༔ གཡར་དམ་སོལ་ལ་རྐྱེན་ངན་བཟློག་ཏུ་གསོལ༔
ཞེས་བསྐང་ཞིང་མཆོད༔
དེ་ནས་བཤགས་པ་ནི༔ ཧཱུྃ༔ དཀྱིལ་འཁོར་རྒྱ་མཚོ་གཉན་གྱི་མཆོད་པ་ལ༔ རྒྱུ་ཆུང་ཕུད་ཉམས་ལྷག་མ་ཕྲི་བ་དང་༔ དམ་རྫས་མ་ཚང་བསྙེན་སྒྲུབ་གཡེལ་བ་དང་༔ ཉ་སྟོང་དུས་བཞི་བསྐང་བ་ཆག་པ་སོགས༔ བག་མེད་བགྱི་ཞིང་དམ་ལས་འགལ་བ་དང་༔ མ་ཚང་ལྷག་ཆད་ནོར་འཁྲུལ་འཛིན་པ་ཞུགས༔ དཀྱིལ་འཁོར་དམ་ཚིག་ཉམས་པ་མཐོལ་ལོ་བཤགས༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔
ཅེས་ཡི་གེ་བརྒྱ་པས་ལྷག་ཆད་ཁ་སྐོང་བྱ༔ དེ་ནས་བསྒྲལ་བ་བྱ་བ་ནི༔ ཚོགས་ཐ་མ་བསྐྱེད་ཅིང་བྲུབ་ཁུང་སྣོད་དུ་འགུགས་གཞུག་ལན་གསུམ་བྱ་སྟེ་ཕུར་བུ་ཐོགས་ནས༔ ཧཱུྃ༔ དཔལ་ཆེན་ཁྲོ་རྒྱལ་ཐུགས་ལས་སྤྲུལ་པའི་སྲས༔ རྡོ་རྗེ་གཞོན་ནུ་ཕྲིན་ལས་ཡོངས་རྫོགས་པ༔ ཞལ་གསུམ་ཕྱག་དྲུག་དུར་ཁྲོད་ཆས་དང་ལྡན༔ རྩེ་དགུ་རྩེ་ལྔ་མེ་དཔུང་ཁ་ཊྭཱཾ་འཛིན༔ ཐ་མ་རི་རབ་སྲས་མཆོག་ཕུར་བུ་བསྒྲིལ༔ རྒྱ་མདུད་སྟེང་ནས་འབྲུག་སྒྲ་འུ་རུ་རུ༔
འཆང་བཟུང་སྟེང་ནས་གློག་མར་ཁྱུགས་སེ་ཁྱུག༔ ཆུ་སྲིན་ཁ་ནས་ཚྭ་ཚྭ་སི་ལི་ལི༔ ཟུར་གསུམ་རྩེ་ནས་མེ་ལྕེ་ལྷབས་སེ་ལྷབ༔ དམ་ཉམས་ལོག་འདྲེན་ཞིང་བཅུའི་དགྲ་བོ་འདིའི༔ དཀར་ནག་སྙིང་གི་དཀྱིལ་དུ་ཀཱི་ལ་ཡ༔ ཨོྃ་བཛྲ་ཀཱི་ལི་ཀཱི་ལ་ཡ་ལོག་ཏྲི་ཧུར་ཐུམ་མཱ་ར་ཡ་རྦད༔ ཅེས་ཐུན་བཏབ་ཅིང་རྣམ་ཤེས་འོག་མིན་དུ་འཕང་༔ དེ་ནས་ཐུན་རྫས་བརྡེག་པ་ནི༔ ཧཱུྃ༔ ཉུངས་དཀར་རྒྱལ་པོ་ཤྭ་རཱི་རཾ༔
རཀྟ་རྒྱ་མཚོའི་རྦ་ཀློང་འཁྲུགས༔ འབྱུང་བའི་དུག་ཐུན་རླུང་ལྟར་འཚུབས༔ ཐོགས་མེད་དྲག་པོ་ལས་ཀྱི་ཐུན༔ སྟོབས་ལྡན་འདུས་པ་རྡོ་རྗེའི་ཐུན༔ སྟོབས་ཆེན་དྲག་པོ་སྐར་ལྟར་འཁྲུགས༔ དྲག་པོ་ཐུན་གྱིས་རྡུལ་དུ་རློག༔ མཚོན་ཆ་འབར་བས་ཕྱེ་མར་གཏུབ༔ ཨོྃ་ཧ་ལ་ཡ་ཧ་ལ་ཡ༔ ཆོད་ཆོད་གཏུབ་གཏུབ༔ མཱ་ར་ཡ་རྦད་བྷྱོ་རྦད་བྷྱོཿ
ཞེས་གཏུབས་ཤིང་ཞལ་དུ་བསྟབ་པ་ནི༔ ཧཱུྃ༔ ཕྱེས་ཤིག་དཀྱིལ་འཁོར་རྒྱ་མཚོའི་ཞལ་ཕྱེས་ཤིག༔ རུ་ཏྲ་དམ་སྲི་བསྒྲལ་བའི་ཤ་ཁྲག་རུས༔ ཕུང་པོ་ཁམས་དང་རྣམ་ཤེས་སྐྱེ་མཆེད་རྣམས༔ ཀུན་བཟང་ཞི་ཁྲོ་རབ་འབྱམས་ཚོགས་ལ་འབུལ༔ བཞེས་ཤིག་དགྱེས་ནས་མཆོག་ཐུན་དངོས་གྲུབ་སྩོལ༔ རྩ་སྔགས་ཤམ་དུ༔ དགྲ་བགེགས་ཀྱི་མ་ཧཱ་མཱཾ་ས་ལ་ཁཱ་ཧི༔ མ་ཧཱ་རཀྟ་ལ་ཁཱ་ཧི༔
མ་ཧཱ་ཙིཏྟ་ལ་ཁཱ་ཧི༔ མ་ཧཱ་གོ་རོ་ཙ་ན་ལ་ཁཱ་ཧི༔ མ་ཧཱ་བ་སུ་ཏ་ལ་ཁཱ་ཧི༔ ཞེས་སྨན་རཀ་གིས་བྲན་ལ་འབུལ༔ དེ་ནས་ཚོགས་ཀྱི་དངོས་གྲུབ་ཞུ་བ་ནི༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ ངོ་མཚར་མཆོག་གི་དཀྱིལ་འཁོར་དུ༔ འདིར་འདུས་སྐལ་ལྡན་ལེགས་པར་འཚོགས༔ དངོས་གྲུབ་ཆེན་པོ་སྩལ་དུ་གསོལ༔
དེ་ནས་སློབ་དཔོན་གྱིས་ལན་གསུངས་པ་ནི༔ ཧོཿ འདི་ནི་ངོ་མཚར་རྨད་དུ་བྱུང་༔ བཟང་ངན་འཛིན་པའི་བག་ཆགས་ཕྲོལ༔ ཁྱི་དང་གདོལ་པ་ཅི་བཞིན་དུ༔ རང་བཞིན་གཅིག་ཏུ་དགོངས་ཏེ་རོལ༔ དེ་ནས་སློབ་མས་ཞུ་བ༔ ཧོཿ ཡ་མཚན་མཆོག་གི་དངོས་གྲུབ་སྟེ༔ སྐལ་ལྡན་ཚོགས་བསགས་རྟེན་འབྲེལ་ཆེ༔
འདོད་ཡོན་སྣ་ཚོགས་ཡིད་འོང་གཏེར༔ ཕུན་ཚོགས་འབྱོར་ལྡན་ཨེ་མ་ཧོཿ དེ་ནས་ཚོགས་ཀྱི་དངོས་གྲུབ་རོལ་ཟིན་ནས༔ ཧཱུྃ༔ བསོད་ནམས་ཚོགས་ཆེན་འཁོར་ལོ་འདིའི༔ དགེ་ཚོགས་དཔག་ཡས་སྨོན་ལམ་གྱིས༔ ལོངས་སྤྱོད་ཟད་མེད་རྒྱུན་ཐོབ་ཅིང་༔ འདོད་རྒུ་དཔལ་ལ་སྤྱོད་པར་ཤོག༔ དེ་ནས་ལྷག་མ་གཉིས་སུ་ཕྱེ་བ་ནི༔ དང་པོ་ཕུད་ལྷག་ཡར་ལ་མཆོད༔
ཨོྃ་ཨཱཿཧཱུྃ༔ ཞེས་གསུམ༔ ཧཱུྃ༔ དཀྱིལ་འཁོར་རྒྱ་མཚོའི་ཞི་ཁྲོའི་ལྷ༔ སྣང་སྟོང་སྒྱུ་མའི་གར་བསྒྱུར་ནས༔ འདིར་གཤེགས་ཕུད་ལྷག་མཆོད་པ་བཞེས༔ ཐུགས་དམ་བསྐང་ཞིང་སོར་ཆུད་ནས༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཁ་ཁ་ཁཱ་ཧི༔ དེ་ནས་ཕྱིའི་མཆོད་པ་ནི༔
དཀྱིལ་འཁོར་མུ་རན་སྐྱོང་བ་རྣམས་ལ་འབུལ༔ ཧཱུྃ༔ དང་པོ་ཕུད་ཀྱིས་མི་མཆོད་རྒྱུ༔ རིག་འཛིན་གཙོ་བོ་ཕུད་ཀྱི་བདག༔ བར་དུ་ཚོགས་ལ་མི་རོལ་རྒྱུ༔ བཀའ་བརྒྱད་ཞི་ཁྲོ་ཚོགས་ལ་དགྱེས༔ དེ་ནས་ལྷག་མས་མི་མཆོད་རྒྱུ༔ བྲན་གཡོག་ཕོ་ཉ་ལྷག་ལ་དབང་༔ ལྷག་མ་ཁ་ཆུས་མི་བྲན་རྒྱུ༔ སྔོན་ཚེ་རྡོ་རྗེའི་དམ་ཚིག་གཅིག༔
དཀྱིལ་འཁོར་མཐའ་ལ་མི་བཞག་རྒྱུ༔ བྲན་གཡོག་ཕོ་ཉའི་ཚུལ་དུ་གནས༔ དབྱེར་མེད་རོ་གཅིག་མི་བསྲེ་རྒྱུ༔ ཀ་དག་ངང་ལ་འཁོར་འདས་གཅིག༔ ཧཱུྃ༔ དཔལ་གྱི་བཀའ་ཉན་མ་སྲིང་མཁའ་འགྲོའི་ཚོགས༔ རིགས་བཞི་ཤུགས་འགྲོ་དབང་ཕྱུག་ཉེར་བརྒྱད་དང་༔ གནས་ཉུལ་དུར་ཁྲོད་མཁའ་འགྲོ་སུམ་ཅུ་གཉིས༔ གནས་བཟང་དུར་ཁྲོད་ཕོ་བྲང་ཚོགས་ཁང་འགྲིམ༔ ཟས་བཟང་ཤ་ལ་དགྱེས་ཤིང་གར་ཐབས་སྒྱུར༔
སྐོམ་བཟང་རཀྟ་འཐུང་ཞིང་བཤུགས་གླུ་སྒྲོག༔ གོས་བཟང་གཡང་གཞི་གྱོན་ཅིང་མཁའ་ལ་འགྱུ༔ སྐྱོགས་བཟང་བྷནྡྷ་ཐོགས་ཤིང་ལྷག་མ་སྡུད༔ རྟེན་བཟང་དཀྱིལ་འཁོར་སྲུང་ཞིང་དགྲ་སྲོག་གཅོད༔ དྲི་བཟང་གསུར་ལ་དགྱེས་ཤིང་དྲོད་ཚད་ཉུལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྔོན་ཚེ་སློབ་དཔོན་རིག་འཛིན་བཀའ་བཞིན་དུ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཅུང་ཟད་དཔག་ལ༔ ཧཱུྃ༔
དཔལ་གྱི་བཀའ་ཉན་རོལ་པའི་ལྷག་སྡུད་མ༔ གིང་ཆེན་བཅོ་བརྒྱད་སྲིང་མོ་མོ་བདུད་བཞི༔ འབར་བའི་ཕོ་ཉ་སྨན་ཕྲན་ཚོགས་དང་བཅས༔ ཤེལ་གིང་ཕོ་མོ་གྲི་ཐོད་ཟེངས་སེ་ཟེང་༔ རལ་པ་ཕུར་བུ་མདའ་རྩལ་ཤ་ར་ར༔ སྨན་མོས་བྲོ་རྡུང་གླུ་ལེན་ཀྱུ་རུ་རུ༔ རྒྱན་ཆ་ཕྱག་གདུབ་སོར་གདུབ་སི་ལི་ལི༔ འབར་མ་སྲིན་མོ་ཁྲག་རལ་གཡེངས་སེ་གཡེང་༔ ནད་རླུང་བུ་ཡུག་སྐྱི་བུན་ཐུ་ལུ་ལུ༔ གནས་བཟང་དུར་ཁྲོད་ཕོ་བྲང་ཚོགས་ཁང་འགྲིམ༔
ཟས་བཟང་ཤ་ལ་དགྱེས་ཤིང་གར་ཐབས་སྒྱུར༔ སྐོམ་བཟང་རཀྟ་འཐུང་ཞིང་བཤུགས་གླུ་སྒྲོག༔ གོས་བཟང་གཡང་གཞི་གྱོན་ཞིང་མཁའ་ལ་འགྱུ༔ སྐྱོགས་བཟང་བྷནྡྷ་ཐོགས་ཤིང་ལྷག་མ་སྡུད༔ རྟེན་བཟང་དཀྱིལ་འཁོར་སྲུང་ཞིང་དགྲ་སྲོག་གཅོད༔ དྲི་བཟང་གསུར་ལ་དགྱེས་ཤིང་དྲོད་ཚད་ཉུལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྔོན་ཚེ་སློབ་དཔོན་རིག་འཛིན་བཀའ་བཞིན་དུ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བཏེགས་ཤིང་སྨན་རཀ་གིས་བྲན་ལ༔
ཧཱུྃ༔ དཔལ་གྱི་བཀའ་ཉན་ཚོགས་ཀྱི་ལྷག་སྡུད་མ༔ ཞིང་སྐྱོང་ལངྐ་དུར་ཁྲོད་བདག་མོ་དང་༔ སྨན་ཕྲན་འབུམ་དང་ལྷ་སྲིན་སྡེ་བརྒྱད་བཅས༔ མི་སྡུག་གཟུགས་འཆང་འཇིགས་པའི་ང་རོ་སྒྲོག༔ བསྟན་ལ་སྡང་བའི་དགྲ་བགེགས་ཧབ་ཤ་ལེན༔ གནས་བཟང་དུར་ཁྲོད་ཕོ་བྲང་ཚོགས་ཁང་འགྲིམ༔ ཟས་བཟང་ཤ་ལ་དགྱེས་ཤིང་གར་ཐབས་བསྒྱུར༔ སྐོམ་བཟང་རཀྟ་འཐུང་ཞིང་བཤུགས་གླུ་སྒྲོག༔ གོས་བཟང་གཡང་གཞི་གྱོན་ཞིང་མཁའ་ལ་འགྱུ༔
སྐྱོགས་བཟང་བྷནྡྷ་ཐོགས་ཤིང་ལྷག་མ་སྡུད༔ རྟེན་བཟང་དཀྱིལ་འཁོར་སྲུང་ཞིང་དགྲ་སྲོག་གཅོད༔ དྲི་བཟང་གསུར་ལ་དགྱེས་ཤིང་དྲོད་ཚད་ཉུལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྔོན་ཚེ་སློབ་དཔོན་རིག་འཛིན་བཀའ་བཞིན་ཏུ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་མ་ཧཱ་ཤྲཱི་ཧེ་རུ་ཀ་ས་མ་ཡ་དྷེ་ཝི་ཀྲོ་ཏི་སརྦ་དྷརྨ་པཱ་ལ་ཀྵེ་ཊ་པ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ་ཨུ་ཙྪིཥྚ་ས་མུ་ཊ་བ་ལིཾ་ཏ་ཁ་ཁ་ཁཱ་ཧི༔ ཨོྃ་བཛྲ་དུནྟི་ན་གནོད་བྱེད་བྱད་མ་རྦོད་གཏོང་ཕུར་ཁ་ངན་པ་དགྲ་བོ་ལོག་འདྲེན་རྣམས་ལ་བྷྱོ་བྷྱོ་ཟློག་ཟློག༔ ཅེས་ཕུལ་ཞིང་ཕྲིན་ལས་བཅོལ་བ་ལ༔
དེ་ནས་ཐུགས་དམ་བསྐང་བ་དང་ཐ་ཚིག་གནད་ནས་བསྐུལ་བ་ནི༔ ཧཱུྃ༔ མི་མངོན་དབྱིངས་ནས་རྒྱལ་བ་ཞི་ཁྲོའི་ཚོགས༔ ཨཱཿ བཞེངས་ཤིག་སྐྱེ་མེད་ལོངས་སྤྱོད་རྫོགས་སྐུར་བཞེངས༔ ཨོྃ༔ བསྐུལ་ལོ་མཐའ་ཡས་སངས་རྒྱས་ཐོབ་སར་བསྐུལ༔ ཏྲཱྃཿ མཛོད་ཅིག་ཁམས་གསུམ་འཁོར་བ་སྟོངས་པར་མཛོད༔ ཧཱུྃ༔
ཆོས་དབྱིངས་སྐྱེ་མེད་ཀ་དག་ཕོ་བྲང་ནས༔ ཨཱཿ ལོངས་སྤྱོད་རྫོགས་སྐུ་ཞི་ཁྲོ་བཀའ་བརྒྱད་ལྷ༔ ཨོྃ༔ དུས་གསུམ་བདག་གི་སྤྲུལ་སྐུ་ཐམས་ཅད་ཅན༔ ཏྲཱྃཿ དམ་རྫས་མཆོད་གཏོར་རྒྱ་མཚོ་འདི་བཞེས་ལ༔ ཧྲཱིཿ མཐའ་ཡས་སེམས་ཅན་འདྲེན་པའི་ཕྲིན་ལས་མཛོད༔ ཧཱུྃ༔
ཆོས་ཉིད་ཟང་ཐལ་རྒྱ་ཡན་ཕོ་བྲང་ནས༔ ཀུན་ཏུ་བཟང་པོ་ཆོས་སྐུ་འོད་མི་འགྱུར༔ ཤེས་རབ་ཡུམ་ཆེན་བཟང་མོ་ཟུང་འཇུག་འཁྲིལ༔ ཡབ་ཡུམ་རིགས་བཞི་སེམས་དཔའ་ཐུབ་དྲུག་བཅས༔ ཞི་བ་བཞི་བཅུའི་དཀྱིལ་འཁོར་ལྷ་ཡི་ཚོགས༔ མ་བཅོས་ལྷུན་གྲུབ་རྒྱལ་བ་ཐུགས་དམ་ཅན༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ལ༔ ད་ལྟ་དུས་ངན་སྙིགས་མའི་མཐར་གྱུར་ཚེ༔ དམུ་རྒོད་སེམས་ཅན་འདུལ་བའི་དུས་ལ་བབ༔ ལས་ངན་དབང་གིས་སྡུག་བསྔལ་འཁོར་བའི་ཚོགས༔
ཉོན་མོངས་སྲིད་པའི་རྒྱ་མཚོ་གཏིང་རིང་པོར༔ ཉམ་ཐག་འཁོར་ཅིང་དུཿཁ་མྱོང་ལགས་པས༔ ཐུགས་རྗེ་ཆེ་ཁྱེད་ཕྲིན་ལས་དུས་ལ་བབ༔ མར་གྱུར་སེམས་ཅན་ཕ་མ་རིགས་དྲུག་རྣམས༔ འདྲེན་པའི་ལྕགས་ཀྱུའི་ཐུགས་རྗེའི་འོད་འཕྲོས་ཏེ༔ ཉོན་མོངས་ལས་ཀྱི་དབང་དུ་གཏོང་ར་རེ༔ རིགས་དྲུག་འཁོར་བའི་སྡུག་བསྔལ་མྱོང་ར་རེ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ འགྲོ་ཀུན་བྱང་ཆུབ་ཐོབ་པའི་ཕྲིན་ལས་མཛོད༔ དེ་ནས་ཁྲོ་བོ་སྤྱི་བསྐུལ་ནི༔
ཧཱུྃ༔ དབུས་ཕྱོགས་མེ་དཔུང་ཁྲག་ཞག་ཨེ་ཡི་ཀློང་༔ ཉི་ཟླ་པདྨ་བྱོལ་སོང་གཙོ་བརྒྱད་སྟེང་༔ བཅོམ་ལྡན་དཔལ་ཆེན་ཆེ་མཆོག་ཧེ་རུ་ཀསཿ གནམ་ཞལ་ཡུམ་སྦྱོར་གཟི་བརྗིད་སྟོང་ཁམས་འགེངས༔ རིགས་བཞི་ཁྲོ་བཅུ་སྒོ་སྐྱོང་ལྕེ་སྤྱང་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་ཁྲག་འཐུང་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔
མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ཤར་ཕྱོགས་དུར་ཁྲོད་མེ་དཔུང་ཀློང་དཀྱིལ་ནས༔ ཟླ་གམ་པད་ཉི་རུ་ཏྲ་བསྣོལ་བའི་སྟེང་༔ དཔལ་ཆེན་ཡང་དག་བཛྲ་ཧེ་རུ་ཀས༔ ཀྲོ་ཏི་ཡུམ་སྦྱོར་གཟི་བརྗིད་སྟོང་ཁམས་འགེངས༔ རིགས་བཞི་གནས་ཡུལ་སྒོ་སྐྱོང་དབང་ཕྱུག་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔
དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་ཁྲག་འཐུང་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ལྷོ་ཕྱོགས་དུར་ཁྲོད་མེ་དཔུང་ཀློང་དཀྱིལ་ནས༔ ཟླ་གམ་པད་ཉི་ཆུ་གླང་བསྣོལ་བའི་སྟེང་༔ དཔལ་ཆེན་ཁྲོ་བོ་འཇམ་དཔལ་གཤིན་རྗེའི་གཤེད༔
བྷེ་ཏ་ཡུམ་སྦྱོར་གཟི་བརྗིད་སྟོང་ཁམས་འགེངས༔ རིགས་བཞི་ཕྱོགས་སྐྱོང་སྒོ་སྐྱོང་ཤན་བདུད་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་གཤིན་རྗེ་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔
ནུབ་ཕྱོགས་དུར་ཁྲོད་མེ་དཔུང་ཀློང་དཀྱིལ་ནས༔ ཟླ་གམ་པད་ཉི་ཀླུ་བདུད་བསྣོལ་བའི་སྟེང་༔ དཔལ་ཆེན་ཁྲོ་བོ་པདྨ་དབང་གི་ལྷས༔ གཟི་ལྡན་ཡུམ་སྦྱོར་གཟི་བརྗིད་སྟོང་ཁམས་འགེངས༔ རིགས་བཞི་ཟིལ་གནོན་སྒོ་སྐྱོང་གཅན་སྤྱང་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་གསུང་མཆོག་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔
བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ བྱང་ཕྱོགས་དུར་ཁྲོད་མེ་དཔུང་ཀློང་དཀྱིལ་ནས༔ ཟླ་གམ་པད་ཉི་མ་ཧཱ་དྷེ་ཝའི་སྟེང་༔ ཁྲོ་རྒྱལ་ཕྲིན་ལས་རྡོ་རྗེ་གཞོན་ནུ་ཆེས༔ རྒྱས་འདེབས་ཡུམ་སྦྱོར་གཟི་བརྗིད་སྟོང་ཁམས་འགེངས༔ རིགས་བཞི་ཁྲོ་བཅུ་སྒོ་སྐྱོང་ཕུར་སྲུང་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔
བསྐུལ་ལོ་བཞེངས་ཤིག་ཕྲིན་ལས་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ཤར་ལྷོར་དུར་ཁྲོད་མེ་དཔུང་ཀློང་དཀྱིལ་ནས༔ ཟླ་གམ་པད་ཉི་མ་མོ་བརྩེགས་པའི་སྟེང་༔ ཁྲོ་རྒྱལ་ཆེ་མཆོག་བླ་མེད་ཧེ་རུ་ཀས༔ ཉིད་ཞི་ཡུམ་འཁྲིལ་གཟི་བརྗིད་སྟོང་ཁམས་འགེངས༔
མ་ལྔ་རྗེ་སྨན་སྐྱོང་བ་མ་མོའི་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་བླ་མེད་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ལྷོ་ནུབ་དུར་ཁྲོད་མེ་དཔུང་ཀློང་དཀྱིལ་ནས༔
ཟླ་གམ་པད་ཉི་བམ་ཆེན་བསྣོལ་བའི་སྟེང་༔ བཅོམ་ལྡན་དཔལ་ཆེན་ཐོད་ཕྲེང་དྲག་པོ་རྩལ༔ རྣལ་འབྱོར་ཡུམ་འཁྲིལ་གཟི་བརྗིད་སྟོང་ཁམས་འགེངས༔ རིགས་བཞི་བཀའ་བརྒྱད་སྒོ་སྐྱོང་མཁའ་འགྲོའི་ཚོགས༔

ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་རིག་འཛིན་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ནུབ་བྱང་དུར་ཁྲོད་མེ་དཔུང་ཀློང་དཀྱིལ་ནས༔ ཟླ་གམ་པད་ཉི་ལྷ་ཆེན་བསྣོལ་བའི་སྟེང་༔ ཁྲོ་རྒྱལ་ཁྲག་འཐུང་དྲེགས་པ་ཀུན་འདུལ་པས༔
སྤྱི་འདུས་ཡུམ་སྦྱོར་གཟི་བརྗིད་སྟོང་ཁམས་འགེངས༔ རིགས་བཞི་སྒོ་སྐྱོང་སྡེ་དཔོན་དྲེགས་པའི་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་ཁྲོ་རྒྱལ་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔
བྱང་ཤར་ཟླ་གམ་དགྲ་བགེགས་བསྣོལ་བའི་སྟེང་༔ མཐུ་སྟོབས་ཁྲོ་རྒྱལ་དྲག་སྔགས་ཧེ་རུ་ཀས༔ འབྱུང་ལྔའི་ཡུམ་འཁྲིལ་གཟི་བརྗིད་སྟོང་ཁམས་འགེངས༔ རིགས་བཞི་དྲག་སྔགས་སྒོ་སྐྱོང་དྲེགས་པའི་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་དམོད་པ་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔
ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ཕོ་བྲང་དུར་ཁྲོད་འཁོར་ཡུག་ཕྱི་ནང་གི༔ ཞིང་ཆེན་བམ་ཆེན་རུ་ཏྲ་བསྣོལ་བའི་གདན༔ མཁའ་འགྲོ་དབང་ཕྱུག་གིང་ཆེན་ཞིང་སྐྱོང་དང་༔ ལངྐ་འབར་མ་མ་སྲིང་ཕུར་འདེབས་དང་༔ སྒོ་སྐྱོང་ཕོ་ཉ་ས་བདག་མཁའ་འགྲོ་མ༔ དུས་བཞི་ཚེ་རིང་བརྟན་མ་དགྲ་འདུལ་ཚོགས༔ ཁྲོ་གཏུམ་འཇིགས་རྔམ་རྒོད་གཤེ་དཔའ་སྟོབས་དགྱེས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔
བསྐུལ་ལོ་བཞེངས་ཤིག་དྲེགས་པ་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ གསང་ཆེན་དུར་ཁྲོད་མེ་རི་རྩུབ་པའི་ཀློང་༔ རུ་ཏྲ་དམ་ཉམས་བསྣོལ་བའི་ཁྲི་སྟེང་དུ༔ གཏེར་བདག་ཁྲག་འཐུང་ལས་མགོན་བྱ་རོག་གདོང་༔ གཏེར་སྲུང་སེང་གདོང་མ་གཟའ་རྡོ་རྗེ་ལེགས༔
ཁྲག་རལ་དུང་སྐྱོང་བཙན་རྒོད་བསྭེ་ཁྲབ་ཅན༔ མ་མོ་བྱེ་བ་ཤ་ཟ་སྨན་གྱི་ཚོགས༔ དུར་ཁྲོད་ཆས་རྫོགས་རྣོ་དབལ་མཚོན་ཆ་གཟེངས༔ བསྐུལ་ལོ་བཞེངས་ཤིག་གཉེར་གཏད་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔ ད་ལྟ་ཉིད་དུ་སྒྲོལ་བའི་དུས་ལ་བབ༔ ཧཱུྃ༔ རི་རྒྱལ་མཆོག་རབ་ལྷུན་པོ་ཡངས་པའི་སྟེང་༔
དཔག་བསམ་གདུགས་བཙུགས་ཤིང་གི་ཕོ་བྲང་དབུས༔ གདོལ་པ་དཀར་ནག་བསྣོལ་བའི་གདན་གྱི་སྟེང་༔ སྲོག་གཟན་བྱ་ཁྱུང་སྤྲུལ་པ་སྡེ་དགུ་ལ༔ ཡང་སྤྲུལ་ཉིད་སྤྲུལ་བྱེ་བ་འབུམ་གྱིས་བསྐོར༔ ཀྲང་ཀྲིང་སྒྲ་སྒྲོགས་རུས་པའི་རྒྱན་དྲུག་མཛེས༔ ས་བདག་ཀླུ་གཉན་མ་རུངས་སྲོག་རྩ་སྡུད༔ བསྐུལ་ལོ་བཞེངས་ཤིག་བྱ་ཁྱུང་ཐུགས་དམ་ཅན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་སྡེ་དགུ་ལོག་འདྲེན་ཞིང་བཅུའི་དགྲ༔ བསྟན་ལ་སྡང་ཞིང་བདག་ལ་འཁུ་བ་རྣམས༔
ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཨོྃ་ཤྲཱི་ཧེ་རུ་ཀ་གྷུ་ན་ཏྲི་ཏ་ཧཱུྃ་ཕཊ྄ཿ ཨོྃ་སརྦ་དྷརྨ་པཱ་ལ་ཡ༔ ཕཻཾ་ཛ་ལི་བྷྱོ་ཡ༔ དགྲ་བགེགས་ཀྱི་མཱཾ་ས་རཀྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔ ཨོྃ་མ་ཧཱ་དུ་ན་ཡ་བྱད་མ་དགྲ་བགེགས་ཨེ་ཛ་ཡ་བྷྱོ་བྷྱོ་ཟློག་ཟློག༔ མཱ་ར་ཡ་རྦད་བྷྱོཿ
ཕྱི་རོལ་དུ་འབུལ་ན་གཏོར་མ་ཟོར་ལྟར་མེ་དཔུང་དང་མཚོན་ཆའི་སྒྱོགས་ཆེན་གྱི་རང་བཞིན་དུ་བསམ་ཞིང་འཕངས་ཀྱང་རུང་༔ བཟློག་པའི་ནང་དུ་འབུལ་ན་ཁཱ་ཧིའི་ཡན་གྱི་སྔགས་བསྐུལ་ཞིང་བགྲང་བར་བྱ༔ དེ་ནས་ཟོར་ཆེན་འཕེན་པ་ནི༔
གཏོར་མ་རཀྟས་བྲན་ཅིང་༔ ཧཱུྃ༔ ང་ནི་ཆེ་མཆོག་ཧེ་རུ་ཀཿ ང་ནི་སྣང་སྲིད་ཡོངས་ཀྱི་གཙོ༔ ང་ནི་ཆེ་བཙན་འགྲན་ཟླ་བྲལ༔ ང་ནི་དགྲ་བགེགས་གཤེད་མ་མཆོག༔ ཁྲོ་རྒྱལ་ཐུགས་ལས་སྤྲུལ་པ་ཡི༔ བཀའ་སྡོད་ལས་མཁན་བྱེ་བ་འབུམ༔ སྒྲོལ་བའི་མཚོན་ཐོགས་ཤ་ར་ར༔ སྲ་བའི་གོ་གྱོན་སི་ལི་ལི༔
གཏོར་ཟོར་ཐོག་མདའ་ཝ་ལ་ལ༔ དམོད་པའི་སྔགས་སྒྲ་འུ་རུ་རུ༔ དར་ནག་གཡབ་མོ་ལིངས་སེ་ལིང་༔ རུ་མཚོན་བ་དན་ལྷབས་སེ་ལྷབ༔ བདུད་ཞགས་དགྲ་འཛིན་ཁྱུགས་སེ་ཁྱུག༔ ཡང་སྤྲུལ་གཅན་གཟན་དུར་བྱ་འགྱེད༔ ཤ་ཟན་ཁྲག་འཐུང་ཀྱུ་རུ་རུ༔ རྦད་དོ་བསྐུལ་ལོ་མཐུ་མ་ཆུང་༔ དམ་ཉམས་དགྲ་བོ་ལས་ངན་གྱི༔ ཤ་ཟོ་ཁྲག་འཐུང་ནང་རུལ་དཀྲུགས༔
ཡུལ་ཕུང་མཁར་ཤིགས་སྐྱབས་དང་ཕྲོལ༔ མྱུར་དུ་སྒྲོལ་བའི་ཕྲིན་ལས་མཛོད༔ ཨོྃ་མ་ཧཱ་ཀཱ་ལ་ཐུན་བྷྱོཿ ནག་པོ་ཁ་ལ་སུམ་འདྲིལ༔ དགྲ་བགེགས་ཀྱི་ཤ་ལ་ཟོ༔ ཡཾ་ཤུད་རྦད་བྷྱོཿ ཐུན་ཆོད་མཱ་ར་ཡ་ཤིག་ཤིག༔ ཅེས་གཏོར་མ་དགྲ་བོའི་ཕྱོགས་སུ་འཕང་ངོ་༔ དེ་ནས་ཆད་མདོ་གྱེར་བ་ནི༔ རྔ་བརྡུང་དུང་བུས་རཀྟས་བྲན་ཞིང་གཏོར་མ་ལ་དཔལ་འབར་སྒྲོན་ཛ་གད་རྣམ་ལྔ་སྦྲེངས་ཤིང་༔
སྔོན་གྱི་ཐ་ཚིག་རྣམས་བསྒྲག་པ་འདི་སྐད་དོ༔ ཧཱུྃ༔ སྔོན་ཚེ་འདས་དུས་བསྐལ་པའི་དང་པོ་ལ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་དུ༔ ཐོག་མའི་མགོན་པོ་ཀུན་བཟང་ཡབ་ཡུམ་གྱིས༔ ལོངས་སྐུའི་རྩལ་སྣང་ཕྲ་མོ་ལ་བརྟེན་ནས༔ ཡེ་ཤེས་ལྔ་ལྡན་གཉིས་མེད་མཉམ་པའི་ངང་༔ རྟག་ཆད་མུ་བཞི་དམ་ལ་བཏགས་པའི་ཚེ༔ གདོད་མའི་གཤིས་ལུགས་སྔ་མ་ཐམས་ཅད་དང་༔ འགྱུ་བའི་ཚོགས་དྲུག་གཉིས་སྣང་བར་གྱི་རིགས༔
ཐོབ་པ་ཕྱི་མ་སྔ་ལུས་ཐམས་ཅད་ཀྱིས༔ སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔ གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྲིན་ལས་རྣམ་བཞི་ཐོགས་མེད་འགྲུབ་བར་མཛོད༔ དེ་འོག་དབྱིངས་ཀྱི་ཐ་ཚིག་གཉིས་པ་ལ༔
བཅོམ་ལྡན་དཔལ་ཆེན་ཁྲག་འཐུང་ཧེ་རུ་ཀས༔ མི་ཕྱེད་རྡོ་རྗེའི་དཀྱིལ་འཁོར་ཞལ་ཕྱེས་ནས༔ ལས་ཀྱི་མ་མོ་དམ་ལ་བཏགས་པའི་ཚེ༔ ཀཽ་རཱི་ལ་སོགས་གནས་ཀྱི་མ་མོ་བརྒྱད༔ སིངྷ་ལ་སོགས་ཡུལ་གྱི་ཕྲ་མེན་བརྒྱད༔ སྟག་གདོང་ལ་སོགས་ཡེ་ཤེས་སྒོ་མ་བཞིས༔ སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔ གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔
བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྲིན་ལས་རྣམ་བཞི་ཐོགས་མེད་འགྲུབ་པར་མཛོད༔ དེ་འོག་བར་བསྐལ་ཐ་ཚིག་གསུམ་པ་ལ༔ སྟོན་པ་བྱང་ཆུབ་རྡོ་རྗེ་ཆོས་དང་ནི༔ མཁའ་འགྲོ་ལས་དབང་ཡེ་ཤེས་གཙོ་མོ་ཡིས༔ དགོངས་བརྒྱུད་འོད་གསལ་དཀྱིལ་འཁོར་ཞལ་ཕྱེས་ནས༔ ལོག་ལྟ་བདུད་རིགས་དམ་ལ་བཏགས་པའི་ཚེ༔ མཁའ་འགྲོ་དབང་ཕྱུག་མ་རྒྱུད་ཐམས་ཅད་ཀྱིས༔
སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔ གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྲིན་ལས་རྣམ་བཞི་ཐོགས་མེད་འགྲུབ་པར་མཛོད༔ ཐ་ཚིག་བཞི་པ་མཆོད་རྟེན་བདེ་བྱེད་དྲུང་༔ གྲུབ་ཐོབ་འདུས་པ་རིག་འཛིན་རྒྱ་མཚོ་ཡིས༔
བརྡ་བརྒྱུད་གཏེར་གྱི་དཀྱིལ་འཁོར་ཞལ་ཕྱེས་ནས༔ མུ་སྟེགས་འབྱུང་པོ་དམ་ལ་བཏགས་པའི་ཚེ༔ དྲེགས་པའི་སྡེ་དཔོན་ཤ་ཟ་མ་ལུས་ཀྱིས༔ སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔ གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔
ཕྲིན་ལས་རྣམ་བཞི་ཐོགས་མེད་འགྲུབ་པར་མཛོད༔ ཧཱུྃ༔ དེ་འོག་བར་བསྐལ་ཐ་ཚིག་ལྔ་པ་ལ༔ བསམ་ཡས་མཆིམས་ཕུ་དཔལ་གྱི་ཕོ་བྲང་དུ༔ སློབ་དཔོན་ཆེན་པོ་པདྨ་འབྱུང་གནས་དང་༔ སློབ་མའི་དྭངས་མ་ཡེ་ཤེས་གྲོགས་ལྔ་ཡིས༔ སྒྲུབ་ཆེན་བཀའ་བརྒྱད་དཀྱིལ་འཁོར་ཞལ་ཕྱེས་ནས༔ ལྷ་སྲིན་སྡེ་བརྒྱད་དམ་ལ་བཏགས་པའི་ཚེ༔ རྒྱལ་པོ་ལ་སོགས་དྲེགས་པ་བཅོ་བརྒྱད་ཀྱིས༔ སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔
གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྲིན་ལས་རྣམ་བཞི་ཐོགས་མེད་འགྲུབ་པར་མཛོད༔ དེ་འོག་བར་བསྐལ་ཐ་ཚིག་དྲུག་པ་ལ༔ དཔལ་རི་པདྨ་འོད་ཀྱི་གཞལ་ཡས་སུ༔ སློབ་དཔོན་ཆེན་པོ་སྣང་སྲིད་ཟིལ་གནོན་དང་༔
རྣལ་འབྱོར་སྔགས་འཆང་རྡོ་རྗེ་བདུད་འདུལ་གྱིས༔ གསང་རྒྱ་མཁའ་འགྲོའི་དཀྱིལ་འཁོར་ཞལ་ཕྱེས་ནས༔ ལས་ཀྱི་མ་བདུད་དམ་ལ་བཏགས་པའི་ཚེ༔ ཆོས་སྐྱོང་ཕོ་ཉ་ལས་མཁན་ཐམས་ཅད་ཀྱིས༔ སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔ གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔
ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྲིན་ལས་རྣམ་བཞི་ཐོགས་མེད་འགྲུབ་པར་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་ལ༔ སྦས་གནས་ཆེན་པོ་པདྨ་བཀོད་པ་རུ༔ གཏེར་བདག་གླིང་པ་གདོང་ཅན་མཁའ་འགྲོ་གཉིས༔ ཟབ་གཏེར་སྒོ་འབྱེད་དུས་ལ་བབ་པའི་ཚེ༔ བྱ་རོག་གདོང་དང་ཞིང་སྐྱོང་མགོན་པོ་སོགས༔ བཙན་རྒོད་མ་བདུན་གཏེར་སྒྲོམ་དངོས་གཏད་དེ༔ སོ་སོའི་གཟུགས་མཆོག་དངོས་སུ་བསྟན་ནས་ཀྱང་༔
གཡར་དམ་ཅན་ལ་དངོས་གྲུབ་སྩོལ་བ་དང་༔ བཀའ་ཡི་གཏོར་མ་ལེན་པར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ བཅོལ་བའི་ཕྲིན་ལས་བསྒྲུབ་པར་མ་ཆད་དམ༔ སྔོན་ཚེ་ཁས་བླངས་དམ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྲིན་ལས་རྣམ་བཞི་ཐོགས་མེད་འགྲུབ་པ་དང་༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བཛྲ་བྷ་ཀ་སི་ཀྲོ་ཏི་ཤྭ་རི་ཌཱཀྐི་ནཱི༔ ཛྭ་ཀ་ཛྭ་ཀི་ནི༔
སརྦ་དྷརྨ་པཱ་ལ་ཡ༔ ཨ་ཡ་མ་དུ་རུ་ཙ་ཤ་ན༔ ས་མ་ཡ༔ བཛྲ་ཙ་ཏྲི་དུ་གིང་ཀ་ར་ཡ་དུ༔ རཱ་ཧུ་ལ་མ་ཧཱ་ཀཱ་ལ་ཁཱ་ཁ་མུ་ཁ༔ ཀྵེ་ཊ་པ་ལ་ཡ་ཨི་དཾ་བ་ལིཾ་ཏ་ལ་ཁ་ཁ་ཁཱ་ཧི༔ ཞེས་ཐ་ཚིག་བསྒྲགས་ཤིང་གཏོར་མ་དགྲ་ཕྱོགས་སུ་འཕང་༔ གསེར་སྐྱེམས་བཅས་ནས་འབུལ༔ དེ་ནས་བརྟན་མ་སྐྱོང་བ་ནི༔ ཧཱུྃ༔
སློབ་དཔོན་ཆེན་པོ་པདྨ་འབྱུང་གནས་ཀྱི༔ དམ་ལ་གནས་པའི་མ་སྲིང་བརྟན་མ་སྨན༔ བདག་ཉིད་ཆེན་པོ་རྡོ་རྗེ་ཀུན་གྲགས་མོ༔ དཔལ་ལྡན་ཧ་རི་རྡོ་རྗེ་གཡའ་མ་སྐྱོང་༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ འབྲོག་ཆེན་ཀུན་འདུས་རྡོ་རྗེ་བགེགསཀྱི་གཙོ༔ བརྟན་མ་སྐྱོང་བའི་མ་སྲིང་མཆེད་བཞི་རྣམས༔ ལྷབ་ལྷུབ་དར་དང་རིན་ཆེན་རྒྱན་གྱིས་སྤྲས༔ སིལ་སྙན་སྒྲ་ལྡན་གར་བསྒྱུར་སྒེག་པ་མོས༔ ཤ་ཁྲག་དམར་གྱི་གཏོར་མ་འདི་བཞེས་ལ༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་སྐྱོང་༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ སྨན་མོ་ཆེན་མོ་མཐུ་ཆེན་ཁྱེད་བཞི་ཡང་༔ ལྷབ་ལྷུབ་དར་དང་རིན་ཆེན་རྒྱན་གྱིས་སྤྲས༔ སིལ་སྙན་སྒྲ་ལྡན་གར་སྒྱུར་སྒེག་པ་མོས༔ ཤ་ཁྲག་དམར་གྱི་གཏོར་མ་འདི་བཞེས་ལ༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ བཙན་ལ་རོལ་པའི་རྡོ་རྗེ་སྨན་གཅིག་མ༔ སྨན་བཙུན་ཨུག་ཆོས་རྡོ་རྗེ་གཡར་མོ་སིལ༔ གཡུ་ཡི་དྲིལ་བུ་རྡོ་རྗེ་སི་ལེ་མ༔ གནོད་སྦྱིན་བདུད་མོ་མཐུན་ཆེན་ཁྱེད་བཞི་ཡང་༔ ལྷབ་ལྷུབ་དར་དང་རིན་ཆེན་རྒྱན་གྱིས་སྤྲས༔ སིལ་སྙན་སྒྲ་ལྡན་གར་སྒྱུར་སྒེག་པ་མོས༔ ཤ་ཁྲག་དམར་གྱི་གཏོར་མ་འདི་བཞེས་ལ༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ བརྟན་མ་སྐྱོང་བའི་མ་སྲིང་སྨན་གྱི་ཚོགས༔ སྔོན་ཚེ་སློབ་དཔོན་པདྨ་འབྱུང་གནས་དང་༔ སློབ་མ་མཐུ་ཆེན་རླངས་ཆེན་དཔལ་སེང་གིས༔ རུ་ཏྲ་བསྒྲལ་བའི་ཞིང་ཆེན་གདན་ལ་བཞུགས༔ དམ་ཚིག་གཉན་གྱི་བདུད་རྩི་ལྕེ་ལ་བཏབ༔ ཐ་ཚིག་དབང་གིས་རྡོ་རྗེ་ཅོད་པན་བསྟན༔ དབང་རྟགས་ཕུར་པ་ལག་ཏུ་གཏད་ནས་ཀྱང་༔ ད་རུང་ཁྱེད་རྣམས་འཇིག་རྟེན་མ་འདས་པས༔
བྱང་ཆུབ་ཐོབ་པའི་ས་བོན་མ་ཆུང་སྟེ༔ འཇིག་རྟེན་མ་འདས་བར་དུ་དམ་བཅའ་གྱིས༔ ཅི་བཞིན་བཀའ་བསྒོས་ཐ་ཚིག་མི་དྲན་ནམ༔ དཀྱིལ་འཁོར་གསང་བའི་གྲལ་དུ་བཞག་ནས་ཀྱང་༔ མ་འོངས་ཐར་པ་ཐོབ་པའི་ལུང་ཡང་བསྟན༔ སྔོན་ཚེ་ཞལ་བཞེས་དམ་ལ་མ་གཡེལ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བཛྲ་མ་མ་ཧྲིཾ་ཧྲིཾ་ལེ་ལེ་ཏེ་ཏེ་བྷ་ཀ་སི་བྷཀྵ་ཌཱཀྐི་ས་མ་ཡ་ཁ་ཁ་ཁཱ་ཧི༔ ཞེས་ཕུལ་ཞིང་ཕྲིན་ལས་བཅོལ༔
དེ་ནས་གཏོར་གཞོང་འོག་ཏུ་དམ་སྲི་ལན་གསུམ་བཀུག་ལ་ཁ་སྦུབ་བོ༔ རྟ་བྲོ་བརྡུང་བ་ནི༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ གཏི་མུག་ཆོས་དབྱིངས་ངང་ཉིད་ལས༔ ཆེ་མཆོག་བུདྡྷ་ཧེ་རུ་ཀར༔ ཞི་བའི་ལྷ་ཚོགས་འབུམ་གྱིས་བསྐོར༔ བྲོ་ར་ཟླུམ་པོར་མེ་ལོང་དང་༔ རྡོ་རྗེ་གར་ཐབས་བདེ་འགྲོས་ཏེ༔
དངུལ་ལམ་དཀར་པོའི་ཤིང་རིགས་ལ༔ མགོ་བོ་རྒྱ་མདུད་རྡོ་རྗེས་མཚན༔ འཆང་བཟུང་ཟླུམ་པོ་ཆུ་སྲིན་དབལ༔ ཞི་བའི་སྔགས་དང་ལྷ་ཚོགས་ནི༔ ངོས་ལ་བཀོད་པས་འཇིགས་བརྒྱད་ཞི༔ བཏབ་པར་གྱུར་པ་སྨོས་ཅི་དགོས༔ ཞི་བར་མ་གྱུར་གང་ཡང་མེད༔ ཞི་མཛད་ལྷ་ཚོགས་ཁྱེད་ལ་བསྟོད༔ ཨོྃ་ཨོྃ་འཇིགས་བརྒྱད་མི་མཐུན་པའི་ཚོགས་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཧཱུྃ༔
དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ ང་རྒྱལ་མཉམ་ཉིད་ངང་ཉིད་ལས༔ ཆེ་མཆོག་རཏྣ་ཧེ་རུ་ཀར༔ རྒྱས་པའི་ལྷ་ཚོགས་འབུམ་གྱིས་བསྐོར༔ བྲོ་ར་གྲུ་བཞི་ལྷུན་གྲུབ་ངང་༔ རིན་ཆེན་གར་ཐབས་སྒྲོག་འགྲོས་ཏེ༔ གསེར་རམ་སེར་པོའི་ཤིང་རིགས་ལ༔ མགོ་བོ་རྒྱ་མདུད་རིན་ཆེན་མཚན༔ འཆང་བཟུང་གྲུ་བཞི་ཆུ་སྲིན་དབལ༔
རྒྱས་པར་མ་གྱུར་གང་ཡང་མེད༔ རྒྱས་མཛད་ལྷ་ཚོགས་ཁྱེད་ལ་བསྟོད༔ སྭ་སྭ་ཚེ་དང་བསོད་ནམས་ལོངས་སྤྱོད་མངའ་ཐང་རྒྱས་པར་གྱུར་ཅིག༔ པུཥྚིཾ་ཀུ་རུ་ཡེ་སྭཱ་ཧཱ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ འདོད་ཆགས་སོར་རྟོག་ངང་ཉིད་ལས༔ ཆེ་མཆོག་པདྨ་ཧེ་རུ་ཀར༔ དབང་གི་ལྷ་ཚོགས་འབུམ་གྱིས་བསྐོར༔
བྲོ་ར་ཟླ་གམ་བདེ་སྟོང་ངང་༔ པདྨ་གར་ཐབས་བརྡ་འགྲོས་ངང་༔ ཟངས་སམ་དམར་པོའི་ཤིང་རིགས་ལ༔ མགོ་བོ་རྒྱ་མདུད་པདྨས་མཚན༔ འཆང་བཟུང་ཟླ་གམ་ཆུ་སྲིན་དབལ༔ དབང་གི་སྔགས་དང་ལྷ་ཚོགས་ནི༔ ངོས་ལ་བཀོད་པས་ཁམས་གསུམ་སྡུད༔ བཏབ་པར་གྱུར་ན་སྨོས་ཅི་དགོས༔ དབང་དུ་མ་འདུས་གང་ཡང་མེད༔ དབང་སྡུད་ལྷ་ཚོགས་ཁྱེད་ལ་བསྟོད༔
ཨ་ཨཱ་ལྷ་འདྲེ་མི་གསུམ་ཐམས་ཅད་དབང་དུ་འདུ་བར་གྱུར་ཅིག༔ ཨོྃ་ཝཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ ཕྲག་དོག་བྱ་གྲུབ་ངང་ཉིད་ལས༔ ཆེ་མཆོག་ཀརྨ་ཧེ་རུ་ཀར༔ དྲག་པོའི་ལྷ་ཚོགས་འབུམ་གྱིས་བསྐོར༔ བྲོ་ར་གྲུ་གསུམ་བདུད་འདུལ་ངང་༔ རྒྱ་གྲམ་གར་ཐབས་རྩེ་འགྲོས་ཏེ༔
ལྕགས་སམ་དྲག་པོའི་ཤིང་རིགས་ལ༔ མགོ་བོ་རྒྱ་མདུད་རྒྱ་གྲམ་མཚན༔ འཆང་བཟུང་ཟུར་གསུམ་ཆུ་སྲིན་དབལ༔ དྲག་པོའི་སྔགས་དང་ལྷ་ཚོགས་ནི༔ ངོས་ལ་བཀོད་པས་དགྲ་བདུད་བཞིར༔ བཏབ་པར་གྱུར་ན་སྨོས་ཅི་དགོས༔ སྒྲོལ་བར་མ་གྱུར་གང་ཡང་མེད༔ དགྲ་འདུལ་ལྷ་ཚོགས་ཁྱོད་ལ་བསྟོད༔ ཧཱུྃ་ཧཱུྃ་བདུད་དང་དམ་སྲི་ལ་སོགས་པ་ཉོན་མོངས་བརྒྱད་ཁྲི་བཞི་སྟོང་གི་བདུད་ཐམས་ཅད་བརླག་པར་གྱུར་ཅིག༔ ཧཱུྃ་མཱ་ར་ཡ་ཕཊ྄ཿ
ཨོྃ་ནན༔ ཨཱཿནན༔ ཧཱུྃ་ནན༔ མཱ་ར་ཡ་ནན་ནན་རྦད་རྦད༔ ཅེས་སོ༔ དེ་ནས་གཏོར་གཞོང་ཁ་ཡར་བསླང་ཞིང་མཆོད་པ་འབུལ་མེ་ཏོག་འཐོར་རོ༔ བཟློག་པ་ཡིན་ན་ལས་བྱང་རྒྱུད་ལྟར་བྱ༔ དངོས་གྲུབ་འགུགས་པ་ནི༔ ཧཱུྃ༔ དཔལ་ཆེན་ཆེ་མཆོག་ཞི་ཁྲོ་འདུས་པའི་ལྷ༔
བྱིན་རླབས་རྨད་བྱུང་འདོད་རྒུ་འབྱུང་བའི་དཔལ༔ དེང་འདིར་སྒྲུབ་པའི་རིག་འཛིན་བདག་ཅག་ལ༔ སྐུ་གསུང་ཐུགས་ཀྱི་དབང་མཆོག་བསྐུར་བ་དང་༔ འཆི་མེད་ཚེ་ཡི་དངོས་གྲུབ་སྩལ་དུ་གསོལ༔ འོད་གསལ་ཆོས་ཀྱི་དངོས་གྲུབ་སྩལ་དུ་གསོལ༔ ཟབ་གསང་གཏེར་གྱི་དངོས་གྲུབ་སྩལ་དུ་གསོལ༔ སྣང་གསལ་པྲ་ཡི་དངོས་གྲུབ་སྩལ་དུ་གསོལ༔ སྙན་གྲགས་དཔལ་གྱི་དངོས་གྲུབ་སྩལ་དུ་གསོལ༔ ཆེ་བཙན་མཐུ་ཡི་དངོས་གྲུབ་སྩལ་དུ་གསོལ༔ ནུས་རྩལ་སྟོབས་ཀྱི་དངོས་གྲུབ་སྩལ་དུ་གསོལ༔
གཟི་བྱིན་མདངས་ཀྱི་དངོས་གྲུབ་སྩལ་དུ་གསོལ༔ བཀྲག་ལེགས་རྒྱན་གྱི་དངོས་གྲུབ་སྩལ་དུ་གསོལ༔ འཇམ་ཕྲུག་གོས་ཀྱི་དངོས་གྲུབ་སྩལ་དུ་གསོལ༔ རྒྱུད་འཛིན་སྲིད་ཀྱི་དངོས་གྲུབ་སྩལ་དུ་གསོལ༔ འཛད་མེད་ནོར་གྱི་དངོས་གྲུབ་སྩལ་དུ་གསོལ༔ དཔའ་རྩལ་གྱད་ཀྱི་དངོས་གྲུབ་སྩལ་དུ་གསོལ༔ དབང་སྡུད་ཟིལ་གནོན་དངོས་གྲུབ་སྩལ་དུ་གསོལ༔ མཆོག་ཐུན་ལྷུན་གྲུབ་འབད་མེད་ཆུ་བོའི་རྒྱུན༔ ནམ་ཡང་གཡོ་མེད་རྟག་ཏུ་ལོངས་སྤྱོད་ཤོག༔ རྩ་སྔགས་མཐར༔
ཨོྃ་ཀཱ་ཡ་སིདྡྷི༔ ཝཱཀྐ་སིདྡྷི༔ ཙིཏྟ་སིདྡྷི༔ ས་མ་ཡ་སིདྡྷི་ཕ་ལ་ཨ་བྷི་ཥིཉྩ་ཨཱཿཧཱུྃ༔ ཞེས་དངོས་གྲུབ་བླངས་ཤིང་འདོད་གསོལ་སོགས་གང་མོས་བྱ༔ དེ་ནས་ཚེ་འགུགས་རྒྱས་པ་ཚེ་སྒྲུབ་ལྟར་རམ༔ བསྡུ་ན༔ ཧཱུྃ༔ དཔལ་ཆེན་འདུས་པའི་ཕོ་བྲང་ལྷོ་ནུབ་མཚམས༔ ཟླ་གམ་རིན་ཆེན་པདྨ་དར་འབོལ་སྟེང་༔
འཆི་མེད་དབང་པོ་རིག་འཛིན་ཐོད་པ་རྩལ༔ ཚེ་དབང་རིགས་བཞི་རིག་འཛིན་གྲུབ་ཐོབ་བརྒྱད༔ དཔའ་བོ་མཁའ་འགྲོ་མགྱོགས་མ་འབུམ་གྱིས་བསྐོར༔ ཕྱག་ན་མདའ་དར་ཚེ་ཡི་བུམ་པ་འཛིན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་འཛིན་མ༔ དབང་སྡུད་ལྷ་མོ་ཚེ་འཛིན་མགྱོགས་མ་འབུམ༔ སྟེང་འོག་ཕྱོགས་བཅུའི་ལྷ་མིའི་ཚེ་བཅུད་མདངས༔ འོད་ཟེར་སྣ་ལྔའི་སྦུ་གུར་ནར་གྱིས་དྲངས༔ རིག་འཛིན་སྒྲུབ་པའི་ལུས་ལ་འུབ་ཀྱིས་བསྡུས༔ ཕྱི་ནང་རྩ་ཁམས་འཁོར་ལོར་ལྟེམ་གྱིས་གང་༔
འཇའ་ལུས་རིག་འཛིན་རྡོ་རྗེའི་སྲོག་ཏུ་བསྒྲུབ༔ ནམ་ཡང་མི་ཤིགས་རྡོ་རྗེའི་རི་རབ་ལྟར༔ སྲ་བརྟན་འགྱུར་མེད་ཚེ་ཡི་དབང་ཐོབ་ཤོག༔ ཨོྃ་བཛྲ་གུ་རུ་ཨཱ་ཡུརྫྙཱ་ན་བྷེ༔ དེ་ནས་ཚེ་རིལ་དང་ཚེ་ཆང་རྣམས་རོལ་ཞིང་༔ མདའ་དར་ལྔ་དང་བུམ་པའི་དབང་བླངས་ཤིང་༔ རྗེས་བཟོད་གསོལ་ནི༔ ཧོཿ དཀྱིལ་འཁོར་ཟབ་མོ་གཉན་གྱི་སྒོར་ཞུགས་ནས༔ བསྐྱེད་རིམ་སྒྱུ་མ་ཅི་བཞིན་མ་གསལ་ཞིང་༔
གདོས་གཟུགས་ལྷ་རུ་འཛིན་པ་མཐོལ་ལོ་བཤགས༔ རྫོགས་རིམ་འོད་གསལ་སྟོང་ཉིད་མ་རྟོགས་ནས༔ རྟག་ཆད་ཨ་འཐས་གོལ་བ་མཐོལ་ལོ་བཤགས༔ བཟླས་བརྗོད་གྲགས་སྟོང་བྲག་ཆར་མ་རྟོགས་ནས༔ སྒྲ་འཛིན་བཟང་ངན་བལྟས་པ་མཐོལ་ལོ་བཤགས༔ དཀྱིལ་འཁོར་སྤྲོ་བསྡུ་རྩལ་སྣང་མ་ཤེས་ནས༔ བདག་མདུན་རིས་སུ་ཕྱེས་པ་མཐོལ་ལོ་བཤགས༔ མཆོད་རྫས་ཚོགས་གཏོར་བསོད་ནམས་མ་ཤེས་ནས༔ ཕུད་ཉམས་ལྷག་མ་ཕྲི་བ་མཐོལ་ལོ་བཤགས༔ སྦྱོར་སྒྲོལ་ཚོགས་འཁོར་ཡི་དམ་དམ་ཚིག་ལ༔
གཉིས་འཛིན་སྨེ་བར་རྟོག་པ་མཐོལ་ལོ་བཤགས༔ གསང་སྤྱོད་གནད་བདུན་མཁའ་འགྲོའི་དམ་ཚིག་ལ༔ སྐལ་མེད་ལོག་ལྟར་སྨྲས་པ་མཐོལ་ལོ་བཤགས༔ དམ་ཚིག་སྙིང་ཁྲག་གསང་བར་འོས་པ་ལ༔ ནོར་འདོད་ངོ་དགར་བྱིན་པ་མཐོལ་ལོ་བཤགས༔ དུག་ལྔ་མ་སྤངས་ཡེ་ཤེས་ཡིན་པ་ལ༔ བཟང་ངན་བླང་དོར་འཛིན་པ་མཐོལ་ལོ་བཤགས༔ ཤེས་རབ་གཟུངས་མ་དཀྱིལ་འཁོར་ཡིན་པ་ལ༔ གསང་མཚམས་འདས་དང་སྨོད་པ་མཐོལ་ལོ་བཤགས༔ རྩ་རླུང་ཕོ་ཉ་གྲོལ་ལམ་ཡིན་པ་ལ༔
དུག་ལྔ་ཁ་འབྱམས་ཤོར་བ་མཐོལ་ལོ་བཤགས༔ རྡོ་རྗེ་མཆེད་ལྕམ་དམ་ཚིག་གཅིག་པ་ལ༔ སྒྲོ་སྐུར་སྐྱོན་དུ་བལྟས་པ་མཐོལ་ལོ་བཤགས༔ སེམས་ཅན་རིགས་དྲུག་ཕ་མའི་རང་བཞིན་ལ༔ ང་བདག་ཕྱོགས་རིས་འཛིན་པ་མཐོལ་ལོ་བཤགས༔ རྒྱུ་འབྲས་དཀར་ནག་བསླུ་མེད་ཡིན་པ་ལ༔ བླང་དོར་ཚུལ་བཞིན་མ་བགྱིས་མཐོལ་ལོ་བཤགས༔ ཐེག་དམན་འགོག་པ་གོལ་སར་མ་ཤེས་ནས༔ སྡུག་བསྒུར་མཐོ་རློམ་རང་བཅིང་མཐོལ་ལོ་བཤགས༔ ལོངས་སྤྱོད་བསོད་ནམས་གཡེང་བདུད་ཡིན་པ་ལ༔
ཕྱི་རྒྱུད་བསྒྲུབས་ནས་ནོར་འགུགས་བྱས་པ་བཤགས༔ རང་སེམས་ངོ་མཐོང་སངས་རྒྱས་ཡིན་པ་ལ༔ དམིགས་གཏད་ཞིང་ཁམས་སྨོན་པ་མཐོལ་ལོ་བཤགས༔ སེམས་ཅན་སངས་རྒྱས་རང་རྒྱུད་གཅིག་པ་ལ༔ བཟང་ངན་གཉིས་སུ་འཛིན་པ་མཐོལ་ལོ་བཤགས༔ མ་བཅོས་རང་ཤར་གནས་ལུགས་ཡིན་པ་ལ༔ དགག་སྒྲུབ་ལྷན་པ་འདེབས་པ་མཐོལ་ལོ་བཤགས༔ ཆོས་དབྱིངས་ལྷུན་གྲུབ་ཕྱི་ནང་མེད་པ་ལ༔ གནས་འགྱུ་རེ་དོགས་བསྲུང་བ་མཐོལ་ལོ་བཤགས༔ རང་ལུས་དཀྱིལ་འཁོར་ལོངས་སྤྱོད་མཆོད་པ་ལ༔
ལྟོ་བཅད་མཆོད་རྫས་རློམས་པ་མཐོལ་ལོ་བཤགས༔ རྩ་ཁམས་ཞི་ཁྲོ་རབ་འབྱམས་ཡིན་པ་ལ༔ མཚན་མའི་སྟོང་གཟུགས་བསྒོམ་པ་མཐོལ་ལོ་བཤགས༔ ཀ་དག་རྫོགས་ཆེན་ཡེ་གྲོལ་ཡིན་པ་ལ༔ ས་ལམ་རིམ་བགྲོད་སྨོན་པ་མཐོལ་ལོ་བཤགས༔ སྐྱེ་མེད་གཤིས་ལུགས་ཡེ་གྲོལ་ཡིན་པ་ལ༔ ལྟ་སྟངས་མཚན་མར་འཛིན་པ་མཐོལ་ལོ་བཤགས༔ དཀར་ནག་དགེ་སྡིག་བླང་དོར་མ་ཤེས་པར༔ དཀོན་མཆོག་དཀོར་ལ་འབག་པ་མཐོལ་ལོ་བཤགས༔ ཁས་གྲགས་དབང་ཆེ་དམྱལ་བའི་ས་བོན་ལ༔
ཆེས་ཆེར་འབད་པས་བསྒྲུབ་པ་མཐོལ་ལོ་བཤགས༔ ཡུལ་སྣང་བདེན་མེད་སྒྱུ་མ་ཡིན་པ་ལ༔ སོ་ནམ་ཕྱི་ཆས་བྱས་པ་མཐོལ་ལོ་བཤགས༔ སེམས་ཅན་ཕ་མ་སྙིང་རྗེའི་ཡུལ་གྱུར་ལ༔ ཁྲོ་གཏུམ་སྡང་ཚིག་བགྱིས་པ་མཐོལ་ལོ་བཤགས༔ ཧཱུྃ༔ དཀྱིལ་འཁོར་ཟབ་མོ་གསང་བའི་དལ་བཟུང་ནས༔ ཕྱི་ནང་བསྐྱེད་རྫོགས་ཆ་ལག་ནོར་བ་དང་༔ མ་འབྱོར་འཁྲུལ་དང་བག་མེད་རྐྱེན་གྱུར་པས༔ ཞི་ཁྲོ་རབ་འབྱམས་དཀྱིལ་འཁོར་རྒྱ་མཚོ་ལ༔
སྐུ་ཡི་དམ་ཚིག་ཉམས་པ་མཐོལ་ལོ་བཤགས༔ གསུང་གི་དམ་ཚིག་ཉམས་པ་མཐོལ་ལོ་བཤགས༔ ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས༔ ཡོན་ཏན་དམ་ཚིག་ཉམས་པ་མཐོལ་ལོ་བཤགས༔ ཕྲིན་ལས་དམ་ཚིག་ཉམས་པ་མཐོལ་ལོ་བཤགས༔ རྩ་བ་བཞི་དང་ལྟུང་བ་ལ་སོགས་པ༔ སོ་ཐར་སྡོམ་པ་ཉམས་པ་མཐོལ་ལོ་བཤགས༔ མཐོལ་ལོ་བཤགས་སོ་བྱང་ཞིང་དག་པར་ཤོག༔
ཅེས་ཡི་གེ་བརྒྱ་པས་ལྷག་ཆད་བཀང་༔ དེ་ནས་དཀྱིལ་འཁོར་བསྡུ་བ་ནི༔
ཧོཿ དུར་ཁྲོད་སྲུང་འཁོར་མི་དམིགས་མཐའ་དང་བྲལ༔ གཞལ་ཡས་ཁང་བསྡུ་འཁོར་རྣམས་ཡུམ་ལ་ཐིམ༔ ཡུམ་ཡབ་དམ་ཚིག་ཡེ་ཤེས་སེམས་དཔར་ཐིམ༔ ཏིང་འཛིན་སེམས་དཔའ་རྡོ་རྗེ་ཧཱུྃ་ལ་ཐིམ༔ ཞབས་ཀྱུ་ཧ་ཁོག་མགོ་སྐེད་ཟླ་ཚེས་ཐིམ༔ ཐིག་ལེ་ནཱ་ད་མི་དམིགས་སྟོང་པའི་ངང་༔ ཀ་དག་ཆོས་དབྱིངས་སྐྱེ་མེད་ཨཱ་རུ་ལྡང་༔ ཨཿཨཿཨཱཿ ཞེས་དམིགས་མེད་ངོ་བོ་སྐྱོང་༔
དང་པོ་དཀྱིལ་འཁོར་སྤྲོ་བ་ཡང་༔ གཞི་ཆོས་སྐུའི་རྩལ་ལས་ལམ་རྒྱུ་མ་འགགས་པའི་དཀྱིལ་འཁོར༔ དེ་ལ་སྤྲུལ་སྐུ་ཆུ་ནང་གི་ཉ་ལྡང་བ་ལྟ་བུའི་ཡི་དམ་ལྷའི་རོལ་པ་སྟེ༔ ལུགས་སུ་འབྱུང་བའི་དུས༔ ཅིའི་ཕྱིར་ཞེ་ན༔ གཞི་མེད་སྟོང་པའི་རྩལ་མདངས་ལས༔ མ་འགགས་རྨི་ལམ་ཝ་ལེར་ཤར༔ གཉིས་འཛིན་རེ་དོགས་རླུང་ལས་གྲུབ༔ དེ་ཕྱིར་ལུགས་སུ་འབྱུང་བའོ༔ ཞེས་པའི་དོན་ཡིན་པས༔
ཐ་མ་བསྡུ་བ་ཡང་ཉི་མའི་ཟེར་ཉི་མར་ལྡོག༔ ཆུའི་རྦ་རླབས་རང་མལ་ཐིམ༔ འགྱུ་བ་དང་པོ་རིམ་ནས་རང་བྱུང་ལ་བརྩེག༔ འཇིག་ཡང་མཁའ་ལ་ཐིམ༔ དེ་བཞིན་དཀྱིལ་འཁོར་སྤྲོ་བ་ཡང་༔ ཆོས་ཉིད་ཅེས་པ༔ གཞི་མ་བཅོས་པ་རང་སེམས་ནས་སྤྲོས༔ བསྡུ་བ་ཡང་རིག་པའི་རང་རྩལ་རིག་པར་བསྡུ་བ་ལུག་ལྡོག་ཅེས་པས༔ རྒྱུ་མེད་པས་ན་མཚན་མ་མེད༔ རང་བཞིན་མེད་པ་བྱ་བའི་ལམ༔
ཅི་ཕྱིར་འབྲས་བུས་སོ་འཆའ་འོ༔ ཞེས་པའི་དོན་ཡིན་པ་རང་བྱུང་གཞིའི་དཀྱིལ་འཁོར་ངོས་བཟུང་ཞིང་༔ མ་བཅོས་སྤྲོས་བྲལ་ཨཱཿཞེས་མཉམ་པར་བཞག༔ དེ་ནས་བསྔོ་བ་ནི༔ ཧོཿ སྣ་ཚོགས་སྒྱུ་མ་སེམས་ཅན་ལག་པའི་གར༔ ཉོན་མོངས་སྲིད་པའི་རྒྱ་མཚོ་ཆེར་སྙོག་རྣམས༔ བླ་མེད་བྱང་ཆུབ་གོ་འཕང་ཐོབ་ཕྱིར་བསྔོ༔ སྲིད་པའི་འདམ་བུར་ཆགས་པའི་ཆོས་མེད་དང་༔ བག་མེད་དྲེད་པོ་སྐལ་ཆད་ངང་རིང་རྣམས༔
མོས་གུས་བློ་སྣ་ཡར་ལ་བསྐྱེད་ཕྱིར་བསྔོ༔ སྒྱུ་མའི་གྲོང་དུ་མཐའ་མེད་འཁོར་བ་རྣམས༔ སྔ་ཕྱིར་དགེ་བཅུས་ཚོགས་བསགས་ཆུང་ལགས་པས༔ དགེ་ཚོགས་བླ་མེད་ལམ་ལ་འཇུག་ཕྱིར་བསྔོ༔ རིགས་དྲུག་གནས་སུ་དུཿཁ་མྱོང་བཞིན་བསྙེག༔ བསླུ་བྲིད་སྣང་བ་ངན་གོམས་ཨ་འཐས་པ༔ རང་ངོ་ཤེས་ཕྱིར་བག་ཡོད་བརྟེན་པར་བསྔོ༔ སྡུག་བསྔལ་མེ་འོབས་འཁོར་བའི་བཙོན་ར་རུ༔ བཟོད་དཀའ་མྱོང་བ་རྒྱུ་འབྲས་ལས་ཀྱིས་ཕྱེས༔ དེ་རྣམས་ཕྲ་ཞིབ་བསྟན་ཕྱིར་དགེ་བ་བསྔོ༔
གནས་ལུགས་དོན་ལ་རྨོངས་པའི་ཆོས་གཟུགས་ཚོགས༔ ཉན་བཤད་དྲང་དོན་མགོ་འཁོར་འབྱམས་པའི་རིགས༔ རྩོལ་མེད་དམ་བཅའ་བྲལ་བའི་དགེ་བ་བསྔོ༔ མཚན་མའི་བག་ཆགས་སྒྲིབ་པ་འཐུག་པོས་གཡོགས༔ གཉིས་འཛིན་ལམ་ལ་ཁ་ཡན་འབྱམས་པ་དག༔ རང་ཤེས་རིག་པ་གཉིས་འཛིན་བྲལ་བར་བསྔོ༔ མཐའ་ཡས་འགྲོ་ཀུན་མར་གྱུར་སེམས་ཅན་རྣམས༔ རྫོགས་སངས་རྒྱས་པའི་ལམ་མཆོག་ཅི་བཞིན་དུ༔ གེགས་མེད་བྱང་ཆུབ་ཐོབ་ཕྱིར་བདག་གིས་བསྔོ༔ དེ་ནས་སྨོན་ལམ་བྱ་བ་ནི༔
ཧོཿ ཞི་ཁྲོ་འདུས་པའི་དཀྱིལ་འཁོར་རྒྱ་མཚོ་ཡི༔ ཕྱི་ནང་བླ་མེད་རྒྱུད་སྡེའི་སྒོར་ཞུགས་ནས༔ ཚེ་རབས་ཡི་དམ་ལྷ་དང་མཇལ་བར་ཤོག༔ བསྐྱེད་རྫོགས་ཟབ་མོའི་ཉམས་ལེན་ལྷུར་བླངས་ནས༔ རང་གཞན་དོན་ཀུན་ལྷུན་གྱིས་འགྲུབ་པར་ཤོག༔ སོ་ཐར་ཉན་ཐོས་ཐེག་པའི་གཞི་བཟུང་ནས༔ བསམ་གཏན་བློ་ཡི་བག་ཡོད་བརྟེན་པར་ཤོག༔ ཀྲྀ་ཡ་རྒྱུད་གསུམ་ཐེག་པའི་གླིང་བཟུང་ནས༔ གསང་མཛོད་ཆོས་ཀྱི་བརྡ་དོན་རྟོགས་པར་ཤོག༔
མ་ཧཱ་ཨ་ཏི་འོད་གསལ་རྒྱུད་བཟུང་ནས༔ དུ་མ་རོ་གཅིག་ཏིང་འཛིན་མྱོང་བར་ཤོག༔ མཁའ་འགྲོའི་རྟགས་རྒྱ་ཤོག་སེར་བརྡ་བརྒྱུད་ནས༔ ཚེ་རབས་ཆོས་ལ་གེགས་སྐྱོན་མི་འབྱུང་ཤོག༔ ལས་ཅན་སྐལ་ལྡན་ཆོས་འདི་སྤྱོད་པའི་ཚེ༔ བར་ཆོད་བྲལ་ཞིང་དོན་གཉིས་འགྲུབ་པར་ཤོག༔ བཤད་སྒྲུབ་སྤེལ་དང་ཆོས་འདི་དར་བའི་ཡུལ༔ ལོ་ལེགས་ནད་ཞི་དམག་འཁྲུག་མི་འབྱུང་ཤོག༔ ཉམས་སུ་ལེན་ཅིང་ཚུལ་བཞིན་སྒྲུབ་པའི་ཚོགས༔ ཆོས་སྐྱོང་སྲུང་མས་བཀའ་བསྟན་སྐྱོང་བར་ཤོག༔
བླ་མེད་དཀྱིལ་འཁོར་འདུས་པ་རྒྱ་མཚོའི་ཚོགས༔ སྨོན་ལམ་དོན་ལྡན་ཟབ་ཆོས་མཐའ་རྒྱས་ཤོག༔ ཅེས་བསྔོ་སྨོན་བྱ་ཞིང་ལེགས་ལམ་བཅུའི་རྒྱུ་ཚོགས་ལ་གཅིག་སྒྲིལ་བྱའོ༔ དེ་ནས་བཀྲ་ཤིས་བརྗོད༔ ཧཱུྃ༔ ཆོས་སྐུའི་བཀྲ་ཤིས་ཀུན་བཟང་ཐོག་མའི་མགོན༔ ཀ་དག་ཆོས་དབྱིངས་རྟོགས་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་རྡོར་སེམས་འོད་མི་འགྱུར༔ སྣ་ཚོགས་རྒྱལ་ས་ཟིན་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་བླ་མ་རྡོ་རྗེ་འཛིན༔
བརྒྱུད་འཛིན་ཉི་ལྟར་གསལ་བའི་བཀྲ་ཤིས་ཤོག༔ ལྟ་བའི་བཀྲ་ཤིས་ཟང་ཐལ་ཐིག་ལེའི་ཀློང་༔ འོད་གསལ་གནས་ལུགས་རྒྱས་པའི་བཀྲ་ཤིས་ཤོག༔ སྒོམ་པའི་བཀྲ་ཤིས་ཡེ་གྲོལ་ཁྱབ་བརྡལ་ངང་༔ གཤིས་ལུགས་ཚད་ལ་འཁྱོལ་བའི་བཀྲ་ཤིས་ཤོག༔ སྤྱོད་པའི་བཀྲ་ཤིས་ཕྱོགས་བྲལ་གཏད་མེད་ངང་༔ ཚོགས་དྲུག་སྣང་བ་ཤར་གྲོལ་བཀྲ་ཤིས་ཤོག༔ གཞི་ཡི་བཀྲ་ཤིས་ཁྲེགས་ཆོད་ཟབ་མོའི་ཀློང་༔ ཆོས་ཉིད་ཟད་སར་འཁྱོལ་བའི་བཀྲ་ཤིས་ཤོག༔ ལམ་གྱི་བཀྲ་ཤིས་འཛིན་མེད་རྒྱ་ཡན་ངང་༔
རེ་དོགས་བདུད་ལས་རྒྱལ་བའི་བཀྲ་ཤིས་ཤོག༔ འབྲས་བུའི་བཀྲ་ཤིས་འཁོར་འདས་གཉིས་སུ་མེད༔ སེམས་ཅན་སངས་རྒྱས་འབྲེལ་བའི་བཀྲ་ཤིས་ཤོག༔ ངོ་བོའི་བཀྲ་ཤིས་སྣང་བ་མ་འགགས་པ༔ འཛིན་མེད་ལྷུག་བཞག་གྲོལ་བའི་བཀྲ་ཤིས་ཤོག༔ རང་བཞིན་བཀྲ་ཤིས་སྐྱེ་མེད་གཞི་རྩ་བྲལ༔ འོད་གསལ་རྡོ་རྗེ་སྙིང་པོའི་བཀྲ་ཤིས་ཤོག༔ ཐུགས་རྗེའི་བཀྲ་ཤིས་འཁོར་འདས་སྐྱེད་པའི་གཞི༔ ཡིན་ལུགས་ཚུལ་བཞིན་རྟོགས་པའི་བཀྲ་ཤིས་ཤོག༔ བདེ་བའི་བཀྲ་ཤིས་གདོད་ནས་སྡུག་བསྔལ་བྲལ༔
སྤྲོས་བྲལ་རོ་གཅིག་རྟོགས་པའི་བཀྲ་ཤིས་ཤོག༔ གསལ་བའི་བཀྲ་ཤིས་ཕྱི་ནང་སྒྲིབ་གཡོགས་བྲལ༔ གཏི་མུག་ངོ་བོ་རང་གསལ་བཀྲ་ཤིས་ཤོག༔ མི་རྟོག་བཀྲ་ཤིས་སྨྲ་བརྗོད་བསམ་ལས་འདས༔ ཡོད་མེད་བློ་འདས་རིག་པའི་བཀྲ་ཤིས་ཤོག༔ རྩ་ཡི་བཀྲ་ཤིས་དབུ་མ་འཁོར་ལོ་ལྔ༔ ཤེས་རབ་གསལ་བ་རིག་མའི་བཀྲ་ཤིས་ཤོག༔ རྩ་རླུང་བཀྲ་ཤིས་སྲོག་འཛིན་སྣ་ཚོགས་འགྱུ༔ རང་དབང་ཐོབ་པར་འབྱོངས་པའི་བཀྲ་ཤིས་ཤོག༔ ཐིག་ལེའི་བཀྲ་ཤིས་བཅུ་དྲུག་དཔའ་བོའི་ལམ༔
འབེབས་ལྡོག་རྒྱུད་ལ་ཁེལ་བའི་བཀྲ་ཤིས་ཤོག༔ སངས་རྒྱས་བཀྲ་ཤིས་སྟོན་པ་ཨོ་རྒྱན་པ༔ ཀློང་དགུ་ལྷུན་གྱིས་གྲུབ་པའི་བཀྲ་ཤིས་ཤོག༔ ཆོས་ཀྱི་བཀྲ་ཤིས་རྫོགས་ཆེན་ས་ཡ་སྟོང་༔ ནམ་མཁའི་མཐའ་ཡས་ཁྱབ་པའི་བཀྲ་ཤིས་ཤོག༔ དགེ་འདུན་བཀྲ་ཤིས་རྗེ་འབངས་ཐེར་འབུམ་ཁྲི༔ ཟབ་ཆོས་ཉི་མ་རྒྱས་པའི་བཀྲ་ཤིས་ཤོག༔ བླ་མའི་བཀྲ་ཤིས་རིག་འཛིན་གར་གྱི་བདག༔ བརྒྱུད་པ་དགུ་ལྡན་འབྱུང་བའི་བཀྲ་ཤིས་ཤོག༔ ཡི་དམ་བཀྲ་ཤིས་ཆེ་མཆོག་ཧེ་རུ་ཀཿ
དངོས་གྲུབ་རྒྱ་མཚོ་རྙེད་པའི་བཀྲ་ཤིས་ཤོག༔ མཁའ་འགྲོའི་བཀྲ་ཤིས་མ་གཅིག་ལས་ཀྱི་དབང་༔ གསང་མཛོད་རྒྱུད་དགུ་རྙེད་པའི་བཀྲ་ཤིས་ཤོག༔ ཞི་བའི་བཀྲ་ཤིས་ལོངས་སྐུ་བྱེ་བ་སྟོང་༔ ལྔ་ལྡན་ཞིང་ཁམས་མཐོང་བའི་བཀྲ་ཤིས་ཤོག༔ ཁྲོ་བོའི་བཀྲ་ཤིས་འབར་བ་ཁྲག་འཐུང་སྟོང་༔ གཟི་བརྗིད་གར་དགུ་འགྱེད་པའི་བཀྲ་ཤིས་ཤོག༔ སྐུ་ཡི་བཀྲ་ཤིས་འཇམ་དཔལ་གཤིན་རྗེའི་གཤེད༔ སྣང་སྲིད་ཟིལ་གྱིས་གནོན་པའི་བཀྲ་ཤིས་ཤོག༔ གསུང་གི་བཀྲ་ཤིས་རྟ་མགྲིན་ཁྲོ་བོའི་རྒྱལ༔
དྲག་སྔགས་འབྲུག་ལྟར་ལྡིར་བའི་བཀྲ་ཤིས་ཤོག༔ ཐུགས་ཀྱི་བཀྲ་ཤིས་ཡང་དག་ཧེ་རུ་ཀཿ དཀྱིལ་འཁོར་རྩལ་དགུ་རྫོགས་པའི་བཀྲ་ཤིས་ཤོག༔ ཡོན་ཏན་བཀྲ་ཤིས་མ་མོ་རྦོད་གཏོང་ལྷ༔ འབྱུང་ལྔ་དབང་དུ་འདུས་པའི་བཀྲ་ཤིས་ཤོག༔ ཕྲིན་ལས་བཀྲ་ཤིས་རྡོ་རྗེ་ཕུར་པའི་ལྷ༔ ལས་བཞི་ཕྲིན་ལས་འགྲུབ་པའི་བཀྲ་ཤིས་ཤོག༔ དཀྱིལ་འཁོར་བཀྲ་ཤིས་རིག་འཛིན་འདུས་པའི་ཚོགས༔ ཚེ་རབས་ཆོས་རྒྱུད་ཟིན་པའི་བཀྲ་ཤིས་ཤོག༔ གཉིས་བསྡུས་བཀྲ་ཤིས་འཇིག་རྟེན་མཆོད་བསྟོད་ལྷ༔
མཆོད་རྫས་བཅུད་ཚོགས་རྒྱས་པའི་བཀྲ་ཤིས་ཤོག༔ ཡོངས་འདུས་བཀྲ་ཤིས་དྲེགས་པ་མཐུ་ཡི་མཆོག༔ བསྟན་དགྲ་ཚར་བར་གཅོད་པའི་བཀྲ་ཤིས་ཤོག༔ ཆོས་སྐྱོང་བཀྲ་ཤིས་ཞིང་སྐྱོང་སེངྒེའི་གདོང་༔ མཐུ་རྩལ་དཔལ་ཤུགས་བསྐྱེད་པའི་བཀྲ་ཤིས་ཤོག༔ གཏེར་སྲུང་བཀྲ་ཤིས་ལས་མགོན་བྱ་རོག་གདོང་༔ ཟབ་ཆོས་མེལ་ཚེ་འགྲུབ་པའི་བཀྲ་ཤིས་ཤོག༔ གཏད་རྒྱ་བཀྲ་ཤིས་མ་གཟའ་རྡོར་ལེགས་བཙན༔ སྐལ་མེད་བདུད་རིགས་ཚར་གཅོད་བཀྲ་ཤིས་ཤོག༔ ཕྱི་ནང་དཀྱིལ་འཁོར་ཡོངས་རྫོགས་བཀྲ་ཤིས་ཤོག༔
ཅེས་མེ་ཏོག་འཐོར་ཞིང་༔ ས་མ་ཡ༔ རྒྱ་རྒྱ་རྒྱ༔ ཨེ་མཿ ཁོ་བོ་བདག་འདྲ་པདྨ་འབྱུང་གནས་ངས༔ ཕྱི་རབས་རྗེས་འཇུག་སྐལ་ལྡན་རྗེས་འབྲང་དང་༔ སྨོན་ལམ་ལས་ཅན་ཆོས་བདག་བུ་ཡི་དོན༔ བཀའ་བརྒྱད་ཡང་སྙིང་གསང་བ་ཟིལ་གནོན་བཞག༔ དབང་གི་རྒྱལ་མོ་ཡེ་ཤེས་མཚོ་རྒྱལ་མ༔ སངས་རྒྱས་ཡེ་ཤེས་རྗེ་འབངས་གྲོགས་ལྔ་རྣམས༔
ཟབ་གཏེར་བརྡ་དང་རྒྱ་རྟགས་རི་མོ་དང་༔ གཏེར་གྱི་སྒྲོམ་བུ་འདི་ཉིད་སྦས་པའི་ཡུལ༔ འདོན་དང་སྤེལ་བའི་ས་རྟགས་དུས་དང་སྐབས༔ ལོ་ཟླ་རྟེན་འབྲེལ་ལ་སོགས་བསྟན་པ་ནི༔ མི་བརྗེད་ཟུངས་ལ་སྙིང་གི་དཀྱིལ་དུ་ཆོངས༔ ཁ་བྱང་ལུང་བྱང་གཏེར་བྱང་ཡང་བྱང་བཞི༔ སྙན་བརྒྱུད་བཀའ་གཏད་ལུང་བསྟན་ཟབ་རྒྱའི་སྐོར༔ ཁོ་བོའི་བཀའ་ལྟར་འཛིན་འཆང་སྤེལ་བར་གྱིས༔ འོ་མའི་རྒྱ་མཚོ་ཆོས་དཀའ་མང་ལགས་ཀྱང་༔ སྙིང་ཐིག་ཟབ་མོ་འདི་འདྲ་སྦས་པ་མེད༔
རྒྱུད་སྡེ་ལུང་གི་བཤད་པ་མང་ལགས་ཀྱང་༔ ཁ་ཚང་དོན་འདུས་འདི་འདྲ་སྦས་པ་མེད༔ རྩ་བའི་སྒྲུབ་ཐབས་རྒྱ་ཆེན་སྦས་ལགས་ཀྱང་༔ ཕྱི་ནང་གསང་གསུམ་གཅིག་དྲིལ་འདི་འདྲ་མེད༔ ཟབ་ཁྱད་བཞི་ཚང་མ་འོངས་ཡང་མཐའི་ཆོས༔ འདི་ཉིད་འདོན་དང་སྤེལ་བའི་དུས་རྟགས་ནི༔ སུམ་ཅུ་ཁ་རལ་ཉི་ཤུའི་དུས་དང་མཉམ༔ དུས་རྟགས་ས་སྟེང་བདུད་ཀྱིས་གཡོ་ཞིང་འཇོམས༔ དེ་དུས་ཟབ་ཆོས་འདི་དང་འཕྲད་པར་ཤོག༔ བུ་ལ་སྤྲོད་ཅིག་ལས་མགོན་བྱ་རོག་གདོང་༔
བཀའ་བརྒྱད་གཏེར་སྲུང་ཞིང་སྐྱོང་ལྷ་ཀླུ་དང་༔ མ་གཟའ་རྡོར་ལེགས་བཙན་རྒོད་ཁྱེད་ལ་བཅོལ༔ དུས་ལ་བབ་ཚེ་གཏེར་བདག་གླིང་ལ་སྤྲོད༔ ཆོས་འདིས་བར་ཆོད་སྐལ་ངན་དབང་པོ་སྣུབས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གུ་ཧྱ༔ གཏད་རྒྱ༔ གཉན་རྒྱ༔ སྤེལ་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པས༔ རབ་བྱུང་བཅུ་གཉིས་པའི་ལྕགས་བྱི་ལོར་གསེར་འཕྱང་ཞེས་པའི་ཧོར་ཟླ་བཅུ་པའི་ཉེར་ལྔར་འབྲུག་གི་དུས་སུ་པདྨ་སྦས་པའི་ལུང་༔ ཕ་བོང་བྱ་རོག་ཤ་ལ་རྔམ་པ་འདྲ་བའི་རྐེ་འོག་མཚོ་འཁོར་རྦ་རླབས་དྲག་ཏུ་འཕྱོ་བའི་ཀློང་ནས། ཁྲོམ་ལྔ་བཅུའི་སྐོར་དང་བཅས་ནས་ཀུན་གྱི་མཐོང་བར་ཁྲོམ་གཏེར་དུ་གདན་དྲངས་པའི་ཚེ། གཏེར་སྲུང་གནོད་སྦྱིན་སེང་གདོང་གིས་གཏེར་སྒྲོམ་དངོས་སུ་གཏད་དེ་སྤྱན་དྲངས་ཤིང༌།
གསང་སྔགས་ཆོས་འཁོར་གླིང་དུ་ཤོག་སེར་ཞེང་སོར་ལྔ་དཀྱུས་འཁྱུད་དོའི་ཚད་ཙམ་གྱི་ངོས་སུ་ཤ་ཟ་མཁའ་འགྲོའི་ཡི་གེར་འདུག་པ་ནས། ཆུ་གླང་ལོར་ཟླ་ཚེས་ཡར་སྐར་ཚེས་བཅུ་ཨོ་རྒྱན་གྱི་དུས་ཆེན་དུ་ཞལ་བཤུས་སོ།། །། ཆ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྤྱན་འདྲེན་ཚངས་པའི་གདུང་དབྱངས་བཞུགས་སོ༔ རོལ་མོ་སྣ་ཚོགས་དྲག་ཏུ་འཁྲོལ་ལ་ཤ་ཆེན་བསྲེག་ཅིང་རྐང་གླིང་གཙེར༔ སྤོས་དུད་བཏང་ནས་དབྱངས་དང་བཅས་ལ་འདི་སྐད་དོ༔ ཧཱུྃ༔ འོག་མིན་ལྷུན་གྲུབ་ཆོས་དབྱིངས་དག་པའི་ཀློང་༔ མེ་རི་སྨུག་ནག་འབར་བའི་དུར་ཁྲོད་ནས༔ ཆེ་མཆོག་ཞི་ཁྲོ་རབ་འབྱམས་གཤེགས་སུ་གསོལ༔
རྩུབ་འགྱུར་མེ་རི་འབར་བའི་དུར་ཁྲོད་ནས༔ ཡང་དག་ཐུགས་ཀྱི་ལྷ་ཚོགས་གཤེགས་སུ་གསོལ༔ ཧེ་ཆེན་བརྡལ་བའི་དུར་ཁྲོད་ཆེན་པོ་ནས༔ འཇམ་དཔལ་སྐུ་ཡི་ལྷ་ཚོགས་གཤེགས་སུ་གསོལ༔ ཤེས་རབ་གསང་བ་མཆོག་གི་དུར་ཁྲོད་ནས༔ པདྨ་གསུང་གི་ལྷ་ཚོགས་གཤེགས་སུ་གསོལ༔ ཀཱི་ལི་ཀཱི་ལ་སྒྲོག་པའི་དུར་ཁྲོད་ནས༔ ཕུར་པ་ཕྲིན་ལས་ལྷ་ཚོགས་གཤེགས་སུ་གསོལ༔ གཏུམ་དྲག་ཚང་ཚིང་འཁྲིགས་པའི་དུར་ཁྲོད་ནས༔ མ་མོ་རྦོད་གཏོང་ལྷ་ཚོགས་གཤེགས་སུ་གསོལ༔
རྔམ་པ་ཧ་ཧ་རྒོད་པའི་དུར་ཁྲོད་ནས༔ དྲག་པོ་རིག་འཛིན་འདུས་པ་གཤེགས་སུ་གསོལ༔ ཨུ་ཙ་ལ་ཡི་དུར་ཁྲོད་ཆེན་པོ་ནས༔ འཇིག་རྟེན་མཆོད་བསྟོད་ལྷ་ཚོགས་གཤེགས་སུ་གསོལ༔ གསང་ཆེན་རླུང་ནག་འཚུབས་པའི་དུར་ཁྲོད་ནས༔ དམོད་པ་དྲག་སྔགས་ལྷ་ཚོགས་གཤེགས་སུ་གསོལ༔ རོ་ལངས་སྲིན་མོ་ཚོགས་པའི་དུར་ཁྲོད་ནས༔ སྒོ་མ་དམ་ཅན་ཆོས་སྐྱོང་གཤེགས་སུ་གསོལ༔ ཁྲག་ཞག་རྦ་ཀློང་འཁྲུགས་པའི་དུར་ཁྲོད་ནས༔ གཏེར་བདག་གཏེར་སྲུང་ཡོངས་རྫོགས་གཤེགས་སུ་གསོལ༔
ཞི་བའི་ལྷ་ཚོགས་གཟི་བརྗིད་ཡ་ལ་ལ༔ དྲག་པོའི་ལྷ་ཚོགས་ཧཱུྃ་སྒྲ་དི་རི་རི༔ གིང་ཆེན་དཔའ་བོའི་བྲོ་རྡུང་ཁྲིགས་སེ་ཁྲིག༔ མ་རྒྱུད་མཁའ་འགྲོའི་གར་བྱེད་ཁྱུགས་སེ་ཁྱུག༔ དཔའ་མོ་མདངས་ལྡན་གླུ་ལེན་ཀྱུ་རུ་རུ༔ དམ་ཅན་ཆོས་སྐྱོང་ལས་བྱེད་ཤིགས་སེ་ཤིག༔ བཀའ་གཏེར་སྲུང་མ་མྱུར་མགྱོགས་ཤ་ར་ར༔ བྱིན་རླབས་ཆར་རྒྱུན་སྤྲིན་ཚོགས་ཐིབས་སེ་ཐིབ༔ མཐུ་སྟོབས་གཟི་བྱིན་མེ་དཔུང་འུ་རུ་རུ༔ དཀྱིལ་འཁོར་གསང་བའི་ལྷ་ཚོགས་སྤུངས་སེ་སྤུང་༔
བྱིན་ཆེན་འབེབས་ཕྱིར་གནས་འདིར་གཤེགས་སུ་གསོལ༔ དབང་བཞི་བསྐུར་ཕྱིར་གནས་འདིར་གཤེགས་སུ་གསོལ༔ ཕྲིན་ལས་བསྒྲུབ་ཕྱིར་གནས་འདིར་གཤེགས་སུ་གསོལ༔ དགྲ་བགེགས་བསྒྲལ་ཕྱིར་གནས་འདིར་གཤེགས་སུ་གསོལ༔ ཐུགས་དམ་བསྐུལ་ཕྱིར་གནས་འདིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཨ་བེ་ཤ་ཡ་ཨ་ཨཱཿ ཞེས་བྱིན་དབབ་ཅིང་སྤྱན་དྲངས༔ ཞི་བའི་ལྷ་ཚོགས་རྣམས་དབུས་ཀྱི་དཀྱིལ་འཁོར༔
དྲག་པོའི་ལྷ་ཚོགས་གསང་བའི་དཀྱིལ་འཁོར་དུ༔ གཙོ་བོ་བརྒྱད་ཀྱི་ལྷ་ཚོགས་ཕྱི་རིམ་ལྷའི་དཀྱིལ་འཁོར་དུ༔ མངོན་རྟོགས་ལྟར་བཞུགས་པར་བསམ༔ དེ་ཡང་ཡེ་ཤེས་པ་ཕེབས་པའི་རྟགས་སུ་ཁང་ཁྱིམ་དྲོད་ཀྱིས་ཚ་བུན་དུ་འཁྱིལ་བ་དང་༔ ལུས་གཡོ་བ་སྦྲིད་པ་འབར་ཞིང་འགུལ་བ་ཟིལ་ཆེམ་དུ་འཕྲོ་བ་དང་༔ ཉམས་འབར་དགོད་སྤྲོ་བ་དང་ཐུགས་དམ་གསལ་བ་སོགས་འབྱུང་༔ དེ་ལྟར་མ་བྱུང་གི་བར་དུ་ཡང་ཡང་སྤྱན་དྲངས་ཤིང་བསྟིམས་ནས་མི་དམིགས་པའི་དབང་བཞི་ཡང་བླང་༔ ས་མ་ཡ༔ དཀྱིལ་འཁོར་གྱི་ལྷ་རྣམས་ཕལ་ཆེར་དྲེགས་པ་ལྟར་འདུག་ཀྱང་༔ དོན་ལ་ཆེ་མཆོག་ཞི་ཁྲོའི་རྩལ་ལས་གྲུབ་པའི་ཁྲོ་བོ་ཡིན༔
ཅིའི་ཕྱིར་ཞེ་ན༔ ཟླ་བ་ཀུ་མུའི་གཟའ་སྐར་ཆུ་ཤར་བཞིན༔ སོ་སོར་སྣང་ཡང་གཞི་རྒྱུ་སྐོར་བུ་གཅིག༔ ཅེས་གསུངས་པ་ལྟར༔ ཞི་ཁྲོའི་རྩལ་ཡིན་ནོ༔ དེ་བཞིན་གསུངས༔ སངས་རྒྱས་སེམས་ཅན་གཞི་གཅིག་ཡང་༔ མ་བསྒོམ་པ་ལ་སངས་མི་རྒྱས༔ ཞེས་པ་ལྟར༔ བསྐྱེད་རྫོགས་ཀྱི་རྩལ་སྦྱང་ཞིང་༔
དོན་གྱི་གཞི་ཆ་བཟུང་བར་བྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་ནས་ཞལ་བཤུས་སོ།། །། ཇ༽ ༈ སྨན་མཆོད་མཚན་དོན་སྦྱར་བར་སྤྲོ་ན། མཆེད་ལྕམ་བདུད་རྩིའི་ཐིགས་གཏོར་ལ།
བླ་མ་ཀུན་བཟང་རྒྱལ་བ་ཞི་ཁྲོའི་ལྷ། ། རྡོ་རྗེ་སེམས་དཔའ་དགའ་རབ་རྡོ་རྗེ་དང༌། ། ཤྲཱི་སིངྷ་འཇམ་དཔལ་བཤེས་གཉེན་ཞབས། ། བཀའ་བབ་གྲུབ་པའི་སློབ་དཔོན་རྣམ་བརྒྱད་ལ། ། སྨན་མཆོད་འབུལ་ལོ་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ། འཆི་མེད་རྡོ་རྗེའི་རིག་འཛིན་པདྨ་འབྱུང༌། ། ཕྱག་ཆེན་ཚེ་དབང་ས་ལ་གནས་པ་དང༌། ། ལྷུན་གྱིས་གྲུབ་པའི་རྡོ་རྗེའི་རིག་འཛིན་ལ། སྨན་མཆོད་འབུལ་ལོ་དབང་དང་དངོས་གྲུབ་སྩོལ། །
སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། གསང་བའི་མཛོད་འཛིན་བདེ་ཆེན་མཚོ་རྒྱལ་ལྕམ། ། གནུབས་སྟོན་ལ་སོགས་བོད་ཀྱི་གྲུབ་ཆེན་བརྒྱད། ། ཟབ་གཏེར་མངའ་བདག་རྩ་གསུམ་གླིང་པ་ལ། ། སྨན་མཆོད་འབུལ་ལོ་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། གང་དེའི་གསང་གསུམ་སྤྲུལ་པའི་ཟློས་གར་དང༌། ། ཟབ་གསང་ཆོས་ཀྱི་བདག་པོར་ལུང་བསྟན་པའི། ། རྩ་བརྒྱུད་རིག་འཛིན་བླ་མ་ཐམས་ཅད་ལ། ། སྨན་མཆོད་འབུལ་ལོ་དབང་དང་དངོས་གྲུབ་སྩོལ། །
སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཆེ་མཆོག་ཡང་དག་གཤིན་རྗེ་པདྨ་དབང༌། ། ཕུར་པ་རྦོད་གཏོང་རིག་འཛིན་དྲེགས་འདུལ་དང༌། ། དྲག་སྔགས་དཔལ་ཆེན་བཀའ་བརྒྱད་གཙོ་འཁོར་ལ། ། སྨན་མཆོད་འབུལ་ལོ་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ནག་པོ་ཆེན་པོ་ཡབ་ཡུམ་བཀའ་སྡོད་བརྒྱད། ། གནས་གསུམ་མཁའ་འགྲོ་དམ་ཅན་གཏེར་བདག་དང༌། ། གནས་བདག་གཞི་བདག་དཀར་ཕྱོགས་སྐྱོང་རྣམས་ལ། ། སྨན་མཆོད་འབུལ་ལོ་དབང་དང་དངོས་གྲུབ་སྩོལ། །
སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཞེས་མཚན་དོན་སྦྱར་ལ་འབུལ་ལོ། དངོས་གྲུབ་བླང་བ་ནི། དོན་དམ་ཐིག་ལེ་བདེ་བ་ཆེན་པོ་ལས། ། མཚུངས་པ་མེད་པ་བྷནྡྷའི་སྣོད་ཡངས་སུ། ། ཡེ་ཤེས་ལྔ་རྫོགས་བདུད་རྩི་རིན་ཆེན་གཏེར། ། དངོས་པོ་མེད་ལས་དངོས་གྲུབ་བླང་བར་བྱ། ། ཀཱ་ཡ་སིདྡྷི་ཨོྃ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ།
ཞེས་མཐེབ་སྲིན་གྱིས་བདུད་རྩི་རང་གི་གནས་གསུམ་དུ་རེག་ཅིང་ལྕེས་མྱོང༌། ཞེས་པའང་བྱམས་པའི་མིང་གིས་བྲིས་པ་ཤུ་བྷཾ། སརྦ་མངྒ་ལཾ།། །། ཉ༽ ༈ གཏང་རག་མཆོད་བསྟོད་ནི། ཧཱུྃ༔ མེ་ཏོག་བདུག་སྤོས་མར་མེ་དྲི་ཆབ་མ༔ ཞལ་ཟས་རོལ་མོ་གཟུགས་སྒྲ་དྲི་རོ་རེག༔ སྤྱན་གཟིགས་བཀོད་པ་སྤྲིན་ལྟར་གཏིབས་པ་འདི༔ གསང་བ་ཟིལ་གནོན་དཀྱིལ་འཁོར་ལྷ་ལ་འབུལ༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ བསྟོད་པ་ནི། ཧཱུྃ༔ མེ་དཔུང་རབ་འཁྲིགས་བྱོལ་སོང་གཙོ་བརྒྱད་སྟེང་༔ ཆེ་མཆོག་དཔལ་དགུ་མི་བཟད་གར་དང་ལྡན༔ འབར་བའི་ཕྱག་མཚན་དུར་ཁྲོད་དཔལ་ཆས་རྔམ༔ ཞི་ཁྲོའི་གཙོ་འཁོར་ཡོངས་རྫོགས་ལྷ་ལ་བསྟོད༔ གཏེར་སྲུང་བསྟོད་པ་ནི། ཧཱུྃ༔
དཔལ་ཆེན་ནག་པོ་ཁྲག་འཐུང་རྒྱལ༔ དཔའ་བོ་གྱད་ཀྱི་ཡ་འདོར་ཅན༔ དྲག་པོས་ས་བཅུ་གནོན་མཛད་པ༔ ལེགས་ལྡན་མགོན་པོར་བདག་བསྟོད་དོ༔ ཧཱུྃ༔ གཞན་ཡང་བཀའ་ཡི་ལས་བྱེད་གཉེར་གྱི་བདག༔ མཐུ་རྩལ་རྨད་བྱུང་དམ་ཅན་རྒྱ་མཚོའི་ཚོགས༔ ཕྲིན་ལས་བཞི་ལྡན་བསྟན་པའི་བྱ་ར་མཛད༔ གསང་སྔགས་གཉན་གྱི་ཆོས་འཁོར་སྐྱོང་བྱེད་པ༔ གཏེར་སྲུང་ཡོངས་རྫོགས་བཅས་ལ་བདག་བསྟོད་དོ༔
སྤྱི་བསྟོད་ནི། བསྟོད་པར་འོས་པ་ཐམས་ཅད་ལ༔ སོགས? བཟོད་གསོལ་ནི། མ་འབྱོར་པ་དང་ཉམས་པ་དང་༔ གང་ཡང་བདག་རྨོངས་བློ་ཡིས་ནི༔ བགྱིས་པ་དང་ནི་བགྱིད་བསྩལ་པ༔ དེ་ཀུན་མགོན་པོས་བཟོད་པར་གསོལ༔ ཡིག་བརྒྱ་དབྱངས་གསལ་རྟེན་སྙིང་ལན་གསུམ་བཟླས། ལྷག་ཆད་ཁ་སྐོང་བའོ། ། བརྟན་བཞུགས་ནི།
འདིར་ནི་གཟུགས་དང་ལྷན་ཅིག་ཏུ༔ འཁོར་བ་སྲིད་དུ་བཞུགས་ནས་ཀྱང་༔ ནད་མེད་ཚེ་དང་དབང་ཕྱུག་དང་༔ མཆོག་རྣམས་ལེགས་པར་སྩལ་དུ་གསོལ༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ འཐོར་ནས་བྱས་ནས་བརྟན་པའོ། ། རྒྱུན་དུ་སྲུང་བཟློག་འདིར་གསུངས་ནས་དམིགས་པ་སྤྱི་གཞུང་ལྟར་བྱའོ། བཟོད་གསོལ་བཀྲ་ཤིས་རྫོགས་རིམ་བསྔོ་སྨོན་ལས་གཞུང་ལྟར་དུ་རྒྱས་སོ། ། དགེའོ།། །། ཏ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
ཧཱུྃ་སྒྲུབ་སྲིད་གསུམ་ཟིལ་གནོན་བཞུགས་པའི་དབུ་ཕྱོགས་ལགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ བླ་མེད་ཡང་གསང་ཧཱུྃ་སྒྲུབ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཨ་ཏི་བླ་མེད་རྣལ་འབྱོར་པས༔
ཡང་གསང་ཧཱུྃ་སྒྲུབ་བརྩོན་པའི་ཚེ༔ གནས་ནི་ངེས་མེད་གང་རུང་དུ༔ ཆུ་སྒྲ་རླུང་འགྱུ་དྲག་པོའི་རོང་༔ ཤིན་ཏུ་འཇིགས་པའི་དུར་ཁྲོད་དལ༔ ཡང་ན་རྣམ་གཡེང་མེད་པའི་སར༔ གང་ཤར་ཆོས་སྐུ་སྟོན་པའི་ཕྱིར༔ དྲག་པོ་ཧཱུྃ་གི་སྒྲུབ་པ་གཅེས༔ འཁོར་འདས་ས་མཚམས་ཕྱེ་བའི་གནད༔ འབྱིན་འཇུག་དྲག་པོ་ཧཱུྃ་ལ་གནས༔ རྩེ་གཅིག་ཏིང་འཛིན་གསལ་བའི་ངང་༔
སྤྲོས་མེད་ཧཱུྃ་གི་སྒྲུབ་པ་ནི༔ བདེ་བའི་གདན་ལ་སྐྱིལ་ཀྲུང་བཞུགས༔ ཡང་ན་འགྲོ་འོང་སྤྱོད་གསུམ་བྱ༔ དྲན་རྫོགས་ལྷ་གསལ་ཧཱུྃ་སྒྲ་སྒྲོག༔ གང་ཤར་ཧཱུྃ་གི་ངོ་བོར་སྐྱོང་༔ དེ་ནས་ཧཱུྃ་སྒྲུབ་བདག་བསྐྱེད་ནི༔ ཧཱུྃ༔ ཡེ་ནས་ཆོས་ཉིད་སྟོང་པའི་དབྱིངས༔ ཀ་དག་རང་བྱུང་ཨེ་ཡི་མཁའ༔ མ་བཅོས་རང་ཤར་ཕོ་བྲང་ནི༔
འབྱུང་ལྔས་མས་ཕུབ་ཡར་ལ་བཏེགས༔ རླུང་དང་ཚ་གྲང་འཐབ་པ་ཡིས༔ གཞལ་ཡས་ཕྱི་ནང་འཁོར་ལོར་རྫོགས༔ བསྐལ་པའི་མེ་དཔུང་འུ་རུ་རུ༔ དེ་དབུས་གནམ་ལྕགས་འཁོར་ལོ་དང་༔ ཉི་ཟླ་བམ་གྱི་གདན་སྟེང་དུ༔ རྡོ་རྗེ་རྭ་སྟེང་ནག་པོ་ལངས༔ ལྟེ་བར་མཐིང་ནག་ཧཱུྃ་གིས་མཚན༔ གནས་འགྱུར་དྲན་རྫོགས་སྐད་ཅིག་གིས༔ དཔལ་ཆེན་ཁྲག་འཐུང་ཧེ་རུ་ཀཿ
སྨུག་ནག་འཇིགས་བྱེད་ཁྲོ་བོའི་རྒྱལ༔ ཐིག་ལེ་ཉེར་གཅིག་རྔམ་ཞལ་བགྲད༔ ཞལ་གདངས་ལྗགས་འདྲིལ་ཧཱུྃ་སྒྲ་སྒྲོག༔ ཤངས་ནས་རླུང་འགྱུ་དུག་ལྔ་གཏོར༔ སྤྱན་རྩ་སྡང་མིག་སྲིད་གསུམ་སྔངས༔ ཐོད་སྐམ་ཞི་བ་བཞི་བཅུ་གཏིབས༔ དབུ་སྐྲ་ཁྲག་འཐུང་ལྔ་བཅུ་འབར༔ སྨིན་མ་ཁྲོ་ཆུང་ཁྲ་ཐབས་འགྱེད༔ བདེན་གཉིས་སྒྲོ་གཤོག་དབྱིངས་ལ་བརྒྱངས༔ གཡས་པ་ཉེར་གཅིག་རྡོ་རྗེ་ལ༔
ཧཱུྃ་དགུ་ཕཊ྄་དགུ་རཾ་གྱིས་མཚན༔ གཡོན་པའི་བྷན་དམར་ཉེར་གཅིག་ལ༔ བྷྱོ་དགུ་ཕཻཾ་དགུ་ཛ་དགུས་མཚན༔ རྟོག་མེད་དུར་ཁྲོད་ཆས་ཀྱིས་བརྒྱན༔ བཅོ་བརྒྱད་ཞབས་ཀྱིས་ཡ་འདོར་བགྲད༔ དཀྱིལ་འཁོར་གནམ་ཞལ་པང་དུ་འཁྱུད༔ སྐུ་མདོག་མཐིང་ནག་ཆོས་ཀྱི་དབྱིངས༔ ཐེག་པ་རིམ་དགུའི་ཁྲོ་ཞལ་རྔམ༔ ཞལ་གདངས་ལྗགས་འདྲིལ་བརྡ་སྐད་སྒྲོག༔ ཤངས་ནས་རླུང་འབུད་བག་ཆགས་གཏོར༔
སྤྱན་རྩ་གློག་འགྱུ་མ་སྲིང་སྡུད༔ ཐོད་སྐམ་ཁྲོ་མོ་སྤྲིན་ལྟར་གཏིབས༔ དབུ་སྐྲ་ཉི་ཁྲི་རིག་འཛིན་སྟོང་༔ གཡས་པ་དགུ་ཡི་གྲི་གུག་གིས༔ འཁོར་འདས་སྐྱེ་རྒྱུད་རྩད་ནས་གཅོད༔ གཡོན་པ་དགུ་ཡི་བྷན་དམར་གྱིས༔ ཉོན་མོངས་ཀླད་ཁྲག་ཞལ་དུ་གསོལ༔ ཕར་ཕྱིན་རུས་པའི་རྒྱན་ཆ་འཁྲོལ༔ བཅུ་དྲུག་ཞབས་ནི་ཡབ་ལ་འཁྲིལ༔ མཁའ་གསང་ཐབས་ཤེས་སྦྱོར་བ་ཡིས༔
ཟུང་འཇུག་བདེ་ཆེན་ཡེ་ཤེས་བསྐུལ༔ གཉིས་མེད་སྤྲུལ་པའི་སྲས་མཆོག་བརྒྱད༔ ཁྲོ་རྒྱལ་ཡབ་ཡུམ་བ་སྤུ་དང་༔ བུ་ག་ལ་སོགས་སྒོ་རྣམས་ནས༔ ཡི་གེ་ཧཱུྃ་གི་རྣམ་པར་འཕྲོས༔ ཕྲིན་ལས་སྣ་ཚོགས་བསྒྲུབས་པར་བསྒོམ༔ བསྐལ་པའི་མེ་དཔུང་འུ་རུ་རུ༔ ཧཱུྃ་སྒྲ་ཚྭ་ཚྭ་སི་ལི་ལི༔ སྔགས་ཟེར་འབྲུག་སྟོང་དི་རི་རི༔ མཐའ་དབུས་ཁྱབ་པར་ཧཱུྃ་གི་ཞིང་༔
གཟུགས་རྣམས་སྣ་ཚོགས་ངོ་བོ་ཧཱུྃ༔ སྒྲ་རྣམས་གྲགས་སྟོང་འཛིན་པ་མེད༔ དྲན་རིག་འགྱུ་སྟོང་ཀ་དག་ཧཱུྃ༔ སྟོང་པ་མ་བཅོས་ཟང་ཐལ་ལས༔ སྣང་སྲིད་དྲག་པོ་བརྡལ་ཁྱབ་ཧཱུྃ༔ སྣོད་བཅུད་མ་འགགས་གང་ཤར་ཧཱུྃ༔ འཁོར་འདས་རོ་གཅིག་ཆོས་སྐུ་ཧཱུྃ༔ ཐམས་ཅད་གཉིས་མེད་ངང་དུ་ཧཱུྃ༔ ཡེ་ཤེས་འཇིག་རྟེན་ཧཱུྃ་དུ་གསལ༔ ཧཱུྃ་ཧཱུྃ་ཧཱུྃ༔
ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཞེས་དྲག་པོའི་ཧཱུྃ་བཟླས༔ དེ་ཡང་སྣང་སྲིད་སྣོད་བཅུད་ཀྱི་སྒྲ་ཐམས་ཅད་གྲགས་སྟོང་ཧཱུྃ་དུ་བསྒོམ་ཞིང་བཟང་ངན་ལེགས་ཉེས་ཐམས་ཅད་དེ་གཅིག་ཧཱུྃ་དུ་གྱུར༔ ཤེས་པ་གསལ་འགྲིབ་བྱིང་རྒོད་རྨུགས་པ་ཐམས་ཅད་ངོ་བོ་ཧཱུྃ་སྒྲ་དེའི་ངང་ལ་བསྲེས༔ ཕྱི་ལྷོང་ལྷ་འདྲེས་ཆོ་འཕྲུལ༔ ནང་ལྷོང་སེམས་ཀྱི་ཟུག་རྔུ༔ གསང་ལྷོང་ལུས་ཀྱི་ན་ཚ་ལ་སོགས་པ་ཐམས་ཅད་སྒྲ་རིང་ཐུང་གི་ངང་ལ་བསྲེས༔ འཇིགས་ཤིང་སྐྱི་གཡའ་བའི་དངོས་པོ་ཐམས་ཅད་ཧཱུྃ་རེ་རེ་བསྲེས་ཤིང་དེ་ཐོག་ངོ་བོ་བསྲེས༔ ཚོགས་དྲུག་གང་ཤར་ཕྱིའི་སྣང་བ་དབྱིངས་ཀྱི་ཧཱུྃ་དང་བསྲེས༔
ནང་གི་རིག་པ་གསལ་བའི་ཧཱུྃ་དང་བསྲེས༔ རང་གཞན་འཆར་སྒོ་མ་འགགས་ཧཱུྃ་དང་བསྲེས༔ ཚོགས་དྲུག་གང་ཤར་སྒྱུ་མའི་ཧཱུྃ་དང་བསྲེས༔ བག་ཆགས་ངན་གོམས་འཛིན་མེད་ཧཱུྃ་དང་བསྲེས༔ རྒྱུ་འབྲས་རོ་གཅིག་ཀ་དག་ཧཱུྃ་དང་བསྲེས༔ ཁེངས་སེམས་ངར་འཛིན་སྟོང་ཉིད་ཧཱུྃ་དང་བསྲེས༔ དགག་སྒྲུབ་སྤང་བླང་གཞི་མེད་ཧཱུྃ་དང་བསྲེས༔ ཉོན་མོངས་ཨ་འཐས་དབྱིངས་རིག་ཧཱུྃ་དང་བསྲེས༔ ཡིན་མིན་ཐམས་ཅད་ཡེ་གྲོལ་ཧཱུྃ་དང་བསྲེས༔ ཆོས་སྐུ་མཚན་བྲལ་སྟོང་ཉིད་ཧཱུྃ་གི་ངང་༔
འཁོར་འདས་དེ་ལྟར་ཤེས་པའི་གནས་ལུགས་སྐྱོངས༔ ས་མ་ཡ༔ རྒྱ་རྒྱ་རྒྱ༔ ཨེ་མ་ཧཱུྃ་སྒྲུབ་ཟབ་མོ་བླ་མེད་ཡང་སྙིང་འདི༔ མ་འོངས་ལས་ཅན་ཐུགས་ཀྱི་སྲས་ལ་བཞག༔ ཚེ་གཅིག་སངས་རྒྱས་འགྲུབ་པའི་ལམ་མཆོག་ཉིད༔ ཡང་གསང་སྙིང་པོའི་ཧཱུྃ་སྒྲུབ་འདི་ཉིད་ཟབ༔ འདི་ཉིད་སྒྲུབ་པའི་སྐལ་ལྡན་རིག་འཛིན་གྱི༔ ཕྱི་ནང་བར་ཆད་ཞི་འགྱུར་ཐེ་ཚོམ་མེད༔ དབྱངས་ཅན་གསང་བ་མཁའ་འགྲོའི་ཡི་གེར་ཐོབ༔
མ་འོངས་གཏེར་བདག་གླིང་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་པའོ།། །། ཐ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཕྲིན་ལས་བསྡུས་པའི་ཆོ་ག་རྫུ་འཕྲུལ་དྲྭ་བ་ཡེ་ཤེས་སྡོང་པོ་བཞུགས་སོ།
བཀའ་བརྒྱད་ཆེན་མོ་གསང་བ་ཟིལ་གནོན་ལྷ་ལ་འདུད༔ ས་མ་ཡ༔ ཨེ་མ། ཡང་ཟབ་བཅུད་ཐིགས་ཡིད་བཞིན་དབང་གི་རྒྱལ། ། ཀ་དག་རང་སྒྲའི་རིང་ལུགས་སོར་བཞག་སྟེ། ། སྒྲ་སྡེབ་བརྡ་བསྒྱུར་ལྟ་བའི་རྒྱང་ཞགས་ཀྱི། ། ཟེར་རྩེའི་ཐབས་ཤེས་རི་མོར་རབ་བཀོད་དེ། ། རྣམ་དཔྱོད་བློ་ཡི་བུམ་ཆེན་མི་ཞུམ་པའི། ། རྒྱན་བཟང་འདི་ཀོའི་ཟློས་གར་སྤྲོ་འོས་འདུད། ། བཀོད་དེས་ལུང་རིགས་རྣམ་དཔྱོད་མ་རྨོངས་སོ། །
ས་མ་ཡ། ཟབ་གསང་བླ་མེད་རྒྱུད་སྡེ་རྒྱ་མཚོ་ཡི། ། ཡང་སྙིང་གཅིག་དྲིལ་ཧེ་རུ་ཀ་པའི་རྒྱུད། ། ངོ་མཚར་རིན་ཆེན་ཕྲེང་བ་འདི་ཉིད་ཀྱི། ། རྒྱུན་ཁྱེར་ཕྲིན་ལས་སྒྲུབ་པར་བྱེད་པ་ནི། ། རང་ལུས་གཞལ་ཡས་གདོད་ནས་ཡེ་བཞུགས་ངང༌། ། རིག་པའི་རྒྱལ་པོ་ཧེ་རུ་ཀ་པར་མོས། ། རྩ་ཁམས་ཚོགས་དྲུག་མཆོད་སྤྲིན་ཅི་བཞིན་དུ། ། ངེས་དོན་ཤེས་ཕྱིར་དྲན་རྫོགས་ཝལ་གྱིས་གསལ། ། དེ་ཡང་ཀུན་རྫོབ་བློ་ཁ་ཆོད་པའི་ཕྱིར། །
མཆོད་རྫས་བྱིན་རླབས་སྤྱན་འདྲེན་ལ་སོགས་པའི། ། གོ་རིམ་ཕྲན་བུ་ཙམ་ཞིག་བསྟན་པར་བྱ། ། སྤྲོས་པར་འདོད་ན་ལས་བྱང་འབྲིང་པོ་ཟུངས། ། ཉམས་སུ་ལོན་ན་རྒྱས་པ་བྱས་ཀྱང་རུང༌། ། འོན་ཀྱང་རྒྱུན་ཁྱེར་ཙམ་ནི་འདིར་འདུས་སོ། ། ས་མ་ཡ། རྒྱ་རྒྱ་རྒྱ། དང་པོ་སྐྱབས་ཡུལ་སེམས་བསྐྱེད་ནི། ཧོཿ གདོད་ནས་རྣམ་དག་སྣོད་བཅུད་སངས་རྒྱས་ཞིང་༔
བདག་གཞན་མི་དམིགས་སེམས་བསྐྱེད་མཉམ་ཉིད་ངང་༔ སྣོད་བཅུད་གཟུགས་སྣང་ཏིང་འཛིན་དཀྱིལ་འཁོར་ཚོགས༔ སོ་མ་ཅི་བཞིན་རིག་དེར་སྐྱབས་སུ་གསོལ༔ གཉིས་པ་རང་བྱུང་ལྟ་བའི་མཚམས་གཅོད་ནི། ཧཱུྃ༔ ང་ཉིད་ཡེ་ནས་དཔལ་ཆེན་ཧེ་རུ་ཀཿ མཁའ་ལྟར་ཁྱབ་པ་འོད་གསལ་རྡོ་རྗེའི་ཐུགས༔ ཡེ་ཤེས་ལྔ་རུ་ནམ་ཡང་འབྲལ་བརླག་མེད༔ རྣམ་རྟོག་རུ་ཏྲ་གཉིས་འཛིན་ཀ་ནས་དག༔ ཆོས་དབྱིངས་བརྡལ་ཁྱབ་བསྲུངས་མཚམས་མེད་པར་གསལ༔
ཨོཾ་ཧེ་རུ་ཀ་ཛྙཱ་ན་ཧཱུྃ་ཕཊ྄ཿ ང་བདག་རུ་ཏྲ་པྲ་ཝེ་ཤ་ཡ་ཕཊ྄ཿ ཨོཾ་དྷརྨ་ཛྙཱ་ན་བཛྲ་ཙཀྲ་སཏྭཾ༔ གསུམ་པ་རང་བྱུང་མཆོད་རྫས་བྱིན་གྱིས་བརླབ་པ་ནི། ཧཱུྃ༔ འཁོར་ལོ་རྣམ་དག་རང་བྱུང་བྷནྡྷའི་སྣོད༔ བློ་ཡི་ཁྱོན་རྩེ་ཡངས་ཤིང་རྒྱ་ཆེའི་ནང་༔ ཕྱི་མཆོད་མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་སིལ་སྙན་གདུང་བའི་དབྱངས༔ གཟུགས་སྒྲ་དྲི་རོ་རེག་བྱ་དབང་པོ་ལྔ༔
གཟུགས་མཛེས་གླུ་དབྱངས་གར་མོ་ཕྱག་རྒྱ་ཅན༔ ནང་མཆོད་དུག་ལྔ་ཡེ་ཤེས་སྨན་རཀ་གཏོར༔ གསང་མཆོད་བདེ་སྟོང་སྦྱར་བའི་བདུད་རྩི་ལྔ༔ སྒྲོལ་མཆོད་ལ་སོགས་སྤྱན་གཟིགས་མཐུན་པའི་རྫས༔ མ་ཚང་མེད་པ་ཡེ་ནས་བདུད་རྩིར་གྱུར༔ ཨོཾ་ཨཱཿཧཱུྃ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སྭ་ཏཱི་ཨོཾ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་ཛྙཱ་ན་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ
ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་སརྦ་ཨ་ཧཾ་པཉྩ་མ་ཙྪ་ནདྱཾ་པཱུ་ཛ་ཨོཾ་ཨཱཿཧཱུྃ༔ ཨོཾ་ཧེ་རུ་ཀ་ཛྙཱ་ན་ཧཱུྃ་མ་ཏྲཾ་རུ་ཏྲ་པྲ་ཝེ་ཤ་ཡ་ཕཊ྄ཿ དང་པོ་དེ་བཞིན་ཉིད་ཀྱི་ཏིང་འཛིན་ནི། ཧཱུྃ༔ སྨྲ་བརྗོད་བྲལ་བ་སྟོང་པའི་གཞི༔ ཁྱབ་བརྡལ་ངང་ལ་ལྷུན་གྱིས་གནས༔ རྒྱ་ཆད་ཕྱོགས་ལྷུང་སྤུ་རིས་བྲལ༔ ཨོཾ་དྷརྨ་ཛྙཱ་ན་ཙིཏྟ་ཧཱུྃ༔
གཉིས་པ་ཀུན་ཏུ་སྣང་བའི་ཏིང་འཛིན་ནི། ཨཱཿ ཡིད་ཀྱི་རྟོག་པ་ཕྲ་མོ་ལ༔ མ་འགགས་རྩལ་སྣང་ལམ་གྱིས་ཤར༔ གཉིས་རྟོག་རླུང་གིས་རང་བཞིན་བསྐྱེད༔ ཨོཾ་བཛྲ་དྷརྨ་ཧྲཱི་ཏ་ཨཱཿ གསུམ་པ་སྐྱེ་མེད་འབྲས་བུའི་ས་བོན་ནི། ཨོཾ༔ ཀུན་སྣང་འཛིན་པའི་ས་བོན་ལས༔ རྟེན་འབྲེལ་ཧཱུྃ་ཡིག་རྡོ་རྗེ་ཤར༔
གནས་འགྱུར་ལྷ་དང་གཞལ་ཡས་གསལ༔ ཨོཾ་དྷརྨ་བྷྲཱུྃ་ཛྙཱ་ན་ཧཱུྃ༔ བཞི་པ་འབྱུང་རིམ་ཕོ་བྲང་ནི། ཧཱུྃ༔ ཨེ་ཡྃ་རྃ་སུྃ་ཀེཾ་རུ་བྷྲཱུྃ༔ འབྱུང་ལྔ་བསྣོལ་བརྩེགས་བརྟན་པའི་སྟེང་༔ རྡོ་རྗེའི་འོད་ཟེར་གཞལ་ཡས་ཁང་༔ དཀྱིལ་འཁོར་ཕྱི་ནང་མཚན་ཉིད་རྫོགས༔ ཡེ་ཤེས་ལུགས་སུ་འབྱུང་བར་བསྒོམ༔ ཨོཾ་བཛྲ་བྷྲཱུྃ་ས་མ་ཡ་ཧཱུྃ༔
ཨོཾ་པདྨ་མཎྜ་ལ༔ སཱུརྻ་མཎྜ་ལ༔ ཙནྡྲ་མཎྜ་ལ༔ རུ་ཏྲ་ཏི་ར་བཾ༔ སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ༔ ཨོཾ་སརྦ་ཤཱུ་ནྱ་ཏ་བཛྲ་ཨཱཏྨ་ཀོ྅་ཧཾ༔ ལྔ་པ་ལྷ་བསྐྱེད་པ་ནི། ཧཱུྃ༔ དེ་དབུས་ཟླ་གམ་སྒོ་གཅིག་པ༔
པད་ཉི་བྱོལ་སོང་གཙོ་བརྒྱད་སྟེང་༔ བདག་ཉིད་ཆེ་མཆོག་ཧེ་རུ་ཀཿ སྨུག་ནག་དབུ་དགུ་ཤིན་ཏུ་ཁྲོ༔ གཡས་དགུས་གནམ་ལྕགས་རྡོ་རྗེ་གདེངས༔ གཡོན་དགུས་བྷནྡྷ་དམར་གྱིས་བཀང་༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཞབས་བརྒྱད་བརྐྱང་བསྐུམ་གླིང་བཞིར་བརྗིད༔ ཐུགས་ཀར་སེམས་དཔའ་ས་བོན་ཧཱུྃ༔ གནམ་ཞལ་དབྱིངས་ཕྱུག་སྐུ་ལ་འཁྲིལ༔ ཕྱག་དྲུག་གྲི་ཐོད་མགུལ་ནས་འཁྱུད༔
སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་མ་ཧཱ་ཀྲོ་ཏ་ཤྲཱི་ཧེ་རུ་ཀ་ཧཱུྃ་ཕཊ྄ཿ མ་ཧཱ་ཀྲོ་ཏི་ཤྭ་རཱི་སཏྭཾ༔ ཧཱུྃ༔ ཤར་ཕྱོགས་ཕོ་བྲང་ཟླ་གམ་དབུས༔ དྲི་ཟ་ཕོ་མོ་བསྣོལ་བའི་སྟེང་༔ ཐུགས་མཆོག་བཛྲ་ཧེ་རུ་ཀཿ མཐིང་ནག་དཀར་དམར་ཞལ་གསུམ་ཁྲོ༔ གཡས་གསུམ་རྡོ་རྗེ་ཁ་ཊྭཱཾ་རྔ༔ གཡོན་གསུམ་དྲིལ་བུ་བྷན་དམར་ཞགས༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཀྲོ་ཏི་ཤྭ་རཱི་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་རུ་ལུ་རུ་ལུ་ཧཱུྃ་བྷྱོ་ཕཊ྄ཿ ཧཱུྃ༔ ལྷོ་ཕྱོགས་ཕོ་བྲང་ཟླ་གམ་དབུས༔ གཤིན་རྗེ་ཕོ་མོ་བསྣོལ་བའི་སྟེང་༔ སྐུ་ཡི་བདག་ཉིད་གཤིན་རྗེའི་གཤེད༔ སེར་ནག་དཀར་དམར་ཁྲོ་ཞིང་གཏུམ༔ བེ་ཅོན་རལ་གྲི་དགྲ་སཏྭ་གཡས༔
བྷན་དམར་སྡིགས་མཛུབ་མདུང་ཐུང་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ བྷེ་ཏ་ཟ་བྱེད་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་ཡ་མཱནྟ་ཀ་ཧཱུྃ་ཕཊ྄ཿ ཧཱུྃ༔ ནུབ་ཕྱོགས་ཕོ་བྲང་ཟླ་གམ་དབུས༔ ཀླུ་དབང་ཕོ་མོ་བསྣོལ་བའི་སྟེང་༔ གསུང་མཆོག་པདྨ་ཧེ་རུ་ཀཿ དཀར་དམར་མཐིང་ཞལ་ཁྲོ་ལ་གཏུམ༔
གཡས་གསུམ་རྡོ་རྗེ་ཁ་ཊྭཱཾ་སྦྲུལ༔ དྲིལ་བུ་བྷན་དམར་ལྕགས་སྒྲོག་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ པདྨ་གཟི་ལྡན་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ༔ བྱང་ཕྱོགས་ཕོ་བྲང་ཟླ་གམ་དབུས༔ གནོད་སྦྱིན་ཕོ་མོ་བསྣོལ་བའི་སྟེང་༔ ཕྲིན་ལས་རྡོ་རྗེ་གཞོན་ནུའི་སྐུ༔
མཐིང་ཀ་དཀར་དམར་ཁྲོ་ལ་གཏུམ༔ རྡོ་རྗེ་རྩེ་དགུ་རྩེ་ལྔ་གཡས༔ གཡོན་གཉིས་མེ་དཔུང་ཁ་ཊྭཱཾ་ཐོགས༔ མཐའ་གཉིས་རི་རབ་ཕུར་བུ་བསྒྲིལ༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ འཁོར་ལོ་རྒྱས་འདེབས་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བྃ་ཧཱུྃ་ཕཊ྄ཿ ཧཱུྃ༔ ཤར་ལྷོའི་ཕོ་བྲང་ཟླ་གམ་དབུས༔
མེ་ལྷ་ཕོ་མོ་བསྣོལ་བའི་སྟེང་༔ ཡོན་ཏན་རྦོད་གཏོང་ཧེ་རུ་ཀཿ ལྗང་དཀར་དམར་ལ་ཁྲོ་ཞིང་གཏུམ༔ གཡས་གསུམ་རྡོ་རྗེ་ཁྱུང་དང་སྦྲུལ༔ བྷན་དམར་ཞིང་དབྱུག་གྭའུ་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཉིད་ཞི་ཡུམ་དང་གཉིས་མེད་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་གྷུ་ཧ་ཛྙཱ་ན་ཤྲཱི་ཧེ་རུ་ཀ་ཀྲོ་ཏི་ཧཱུྃ་ཕཊ྄ཿ ཧཱུྃ༔
ལྷོ་ནུབ་ཕོ་བྲང་ཟླ་གམ་དབུས༔ ཆེ་མཆོག་དྲག་པོ་ཐོད་ཕྲེང་རྩལ༔ དམར་དཀར་སྔོ་ལ་ཁྲོ་ཞིང་གཏུམ༔ གྲི་གུག་རྡོ་རྗེ་རལ་གྲི་གཡས༔ ཐོད་ཁྲག་ཁ་ཊྭཱཾ་ལྕགས་སྡིག་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ རྡོ་རྗེ་གཏུམ་མོ་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ ཧཱུྃ༔
ནུབ་བྱང་ཕོ་བྲང་ཟླ་གམ་དབུས༔ འཇིག་རྟེན་ཁྲོ་བོ་ཧེ་རུ་ཀཿ དུད་ཁ་དཀར་དམར་ཁྲོ་ཞིང་གཏུམ༔ རྡོ་རྗེ་ལྷ་བརྒྱད་མགོ་བོ་གཡས༔ བྷན་དམར་ཀླུ་བརྒྱད་མགོ་བོ་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ འབྱུང་བཞིའི་བདག་མོ་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་ཙཎྜ་སརྦ་དུཥྚཱཾ་ཧཱུྃ་ཕཊ྄ཿ ཧཱུྃ༔
བྱང་ཤར་ཕོ་བྲང་ཟླ་གམ་དབུས༔ ཁྲག་འཐུང་ཁྲོ་རྒྱལ་དམོད་པའི་སྐུ༔ ནག་དཀར་དམར་ལ་ཁྲོ་གཏུམ་བརྗིད༔ གྲི་གུག་ལྷ་བརྒྱད་ཙིཏྟ་གཡས༔ དུང་དམར་ཀླུ་བརྒྱད་ཙིཏྟ་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ སྲིད་པ་སྤྱི་འདུལ་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་སརྦ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ ཧཱུྃ༔
ཕོ་བྲང་སྐྱོང་བའི་རིམ་པ་བཞིན༔ རང་མདོག་ཕྱག་མཚན་རྒྱན་གྱིས་སྤྲས༔ ཁྲོ་གཉེར་གར་གྱི་ཉམས་དགུ་ལྡན༔ ཟིལ་གནོན་དཀྱིལ་འཁོར་ལྷ་ཡི་ཚོགས༔ མ་ཡེངས་ཏིང་འཛིན་གསལ་བར་བསྐྱེད༔ ཨོཾ་བཛྲ་ཨངྐུ་ཤ་ཡ་ཛཿ ཨོཾ་བཛྲ་པཱ་ཤ་ཧཱུྃ༔ ཨོཾ་བཛྲ་སྥོ་ཊ་ཧཱུྃ༔ ཨོཾ་བཛྲ་གཎྜེ་ཧོཿ
དང་པོ་སྤྱན་འདྲེན་པ་ནི།
ཧཱུྃ༔ ཆོས་དབྱིངས་རང་བྱུང་ཨེ་ཡི་ཀློང་༔ སྐུ་གསུང་ཐུགས་ཡོན་གནས་མཆོག་ནས༔ ཆེ་མཆོག་ལྷ་ཚོགས་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ གཉིས་པ་བཞུགས་གསོལ་ཕྱག་འཚལ་ནི། ཧཱུྃ༔ ཆེ་མཆོག་ཟིལ་གནོན་ལྷ་ཡི་ཚོགས༔ རྟོག་མེད་ཤེས་པའི་གདན་ལ་བཞུགས༔
ཡེ་གྲོལ་ཆེན་པོའི་དཀྱིལ་འཁོར་ལ༔ རང་བྱུང་དེ་བཞིན་བདག་ཕྱག་འཚལ༔ ཨོཾ་བཛྲ་ས་མ་ཡ་ཏིཥྛ་ལྷན༔ ན་མོ་པུ་རུ་ཤ་ཡ་ཧོཿ གསུམ་པ་མཆོད་པ་འབུལ་བ་ནི། ཧཱུྃ༔ ཟིལ་གནོན་དཔལ་ཆེན་དཀྱིལ་འཁོར་ལ༔ འདོད་ཡོན་ལྷ་མོའི་ཕྱི་མཆོད་འབུལ༔ གཟུགས་སྒྲ་དྲི་རོ་རེག་མཆོད་འབུལ༔ དུག་ལྔ་ཡེ་ཤེས་ནང་མཆོད་འབུལ༔
བདེ་སྟོང་དགའ་བཞིའི་གསང་མཆོད་འབུལ༔ ཕྱག་རྒྱ་ཟུང་འཇུག་གར་མཆོད་འབུལ༔ བརྡ་སྐད་གླུ་དབྱངས་སྙན་མཆོད་འབུལ༔ ཤ་ལྔ་བདུད་རྩིའི་རྫས་མཆོད་འབུལ༔ དྲི་ལྔ་རོ་བརྒྱའི་སྨན་མཆོད་འབུལ༔ མཁའ་དབྱིངས་པདྨའི་རཀྟ་འབུལ༔ བཅུད་ལྡན་ལོངས་སྤྱོད་གཏོར་མཆོད་འབུལ༔ སྒྲོལ་བའི་ཤ་ཁྲག་དམར་མཆོད་འབུལ༔ ཛ་གད་བདུད་རྩིའི་ཕུད་མཆོད་འབུལ༔ རྨད་བྱུང་གྷ་ནའི་ཚོགས་མཆོད་འབུལ༔
སྤྱན་གཟིགས་མཉེས་པའི་རྒྱན་མཆོད་འབུལ༔ མཆོག་གི་ཏིང་འཛིན་དོན་མཆོད་འབུལ༔ བླ་མེད་མཉེས་པའི་མཆོད་པ་འདི༔ ཞི་ཁྲོ་རབ་འབྱམས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་ཛྙཱ་ན་པཉྩ་ཨཱཿཧཱུྃ༔ ཨོཾ་ཨཱ་ཧཱུྃ་པྲ་མོ་ཏི་ཨཱཿཧཱུྃ༔ ཨོཾ་མུ་ཏྲ་མ་ཙྪ་ཎྜ་ཨཱཿཧཱུྃ༔
ཨོཾ་རཱ་ག་སྭ་ར་སྭ་ཏཱི་ཨཱཿཧཱུྃ༔ ཨོཾ་མཱཾ་ས་པཉྩ་བི་ཤྭ་ཨཱཿཧཱུྃ༔ ཨོཾ་གནྡྷེ་པཉྩ་རཱ་ས་ཨཱཿཧཱུྃ༔ ཨོཾ་དྷཱ་ཏུ་པདྨ་རཀྟ་ཨཱཿཧཱུྃ༔ ཨོཾ་མ་ཧཱ་བྷ་ལིངྟ་པཱུ་ཛ་ཨཱཿཧཱུྃ༔ ཨོཾ་མ་ཧཱ་མཱཾ་ས་པཱུ་ཛ་ཨཱཿཧཱུྃ༔ ཨོཾ་སུ་ར་མ་དྱཾ་པཉྩ་ཨཱཿཧཱུྃ༔ ཨོཾ་གྷ་ན་ཕ་ལ་པཱུ་ཛ་ཨཱཿཧཱུྃ༔ ཨོཾ་ནཻ་ཊ་ཨ་ཝ་ལོ་ཀི་བི་ཤྭ་ཨཱཿཧཱུྃ༔ ཨོཾ་ཨུ་ཏ་ཛྙཱ་ན་པཱུ་ཛ་ཨཱཿཧཱུྃ༔
ཨོཾ་ཨ་ནུ་ཏ་ར་པཱུ་ཛ་ཨཱཿཧཱུྃ༔ ཨོཾ་ཤཱནྟིཾ་ཀྲོ་ཏ་ཙིཏྟ་སུ་ར་ཧཱུྃ༔ ཨོཾ་སུ་ར་བྷ་ཝནྟུ་སིདྡྷི་ཕ་ལ་ཧཱུྃ༔ བཞི་པ་བསྟོད་པ་བྱ་བ་ནི། ཧཱུྃ༔ བསྐལ་པའི་མེ་ལྟར་འབར་བའི་ཀློང་༔ བྱོལ་སོང་གཙོ་བརྒྱད་ཕྱོགས་སྐྱོང་བཅུ༔ བྃ་དང་པད་ཉི་ཟླ་གདན་སྟེང་༔ ཞི་བར་སྒེག་བཞད་གསལ་འཚེར་འབར༔ མཉེན་ལྕུག་འཁྲིལ་ཞིང་དགྱེས་གར་ལྡན༔
ཁྲོ་ཚོགས་དགོད་གཤེ་རྔམ་གཏུམ་འཇིགས༔ འབར་ཞིང་དྲག་རྩལ་མཐུ་སྟོབས་འབྱིན༔ ཞི་དང་ཁྲོ་གར་དགྱེས་པའི་ལྷ༔ གསང་བ་ཟིལ་གནོན་ཚོགས་ལ་བསྟོད༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ རྒྱས་པར་འདོད་ན་མངོན་རྟོགས་ཤམ་གྱི་སྔགས་བགྲང༌། དཔལ་དགུ་རྣམས་སོ་སོར་ཕྲལ་ནས་བསྒྲུབ་པར་མོས་ན། ཕྱིའི་གཞལ་ཡས་བསྐྱེད་ནས། ལྷ་རང་རང་གི་མངོན་རྟོགས་རྫོགས་ནས་སྤྱན་འདྲེན་མཆོད་བསྟོད་སོགས་ཁ་བསྒྱུར་བྱ་ཡང་རུང༌། བསྙེན་པ་རྣམས་གང་འགྲུབ་བྱ།
འདི་ཁོ་ནར་བསྟེན་ཏེ་སྒྲུབ་པའི་སྐབས་ཡིན་ན་ཐུན་གཏོར་འབུལ། རྒྱུན་ཁྱེར་ཡིན་ན་མ་འབྱོར་ཀྱང་རུང༌། འོས་འཚམས་གྲུབ་ནས་ཐུན་གཏོར་འབུལ་བ་ནི། ཧཱུྃ༔ གསང་བ་ཟིལ་གནོན་དཀྱིལ་འཁོར་གྱི༔ ཆེ་མཆོག་ཁྲོ་རོལ་ལྷ་ཚོགས་རྣམས༔ བསྐུལ་ལོ་ཐུགས་དམ་དུས་ལ་བབ༔ སྐྱེ་མེད་ཡེ་ཤེས་ཀློང་ཡངས་ནས༔ སྙིང་པོ་སྔགས་ཀྱིས་རང་སྒྲ་སྒྲོགས༔ སྤྲོ་བསྡུའི་དངོས་གྲུབ་འབྱུང་བའི་ཕྱིར༔
དུག་གསུམ་བསྒྲལ་བའི་ཤ་ཁྲག་འབུལ༔ བདུད་བཞིའི་དགྲ་བགེགས་དཔུང་གཞོམ་ནས༔ ཕྲིན་ལས་སྣ་ཚོགས་འགྲུབ་གྱུར་ཅིག༔ ཨོཾ་སརྦ་བྷ་ལིངྟ་ཁ་ཁ་ཁཱ་ཧི༔ ཞེས་པས་ཐུན་གཏོར་འབུལ་སོ་སོའི་ཕྲིན་ལས་བཅོལ་དགོས་ཡོད་ན་སྐབས་འདིར་སྦྱར། གོང་གསལ་འདི་ཙམ་རྒྱས་པ་མ་ལྕོགས་ན། རང་ཉིད་ཏིང་འཛིན་རྣམ་གསུམ་དྲན་རྫོགས་སུ། ཨོཾ་ཨཱཿཧཱུྃ༔ ཧཱུྃ༔ རྡོ་རྗེ་བྷྲཱུྃ་གྱུར་གཞལ་ཡས་ལྟེ་བའི་དབུས༔
བྱོལ་སོང་གཙོ་བརྒྱད་པད་ཉི་རོ་ཡི་སྟེང་༔ ཧཱུྃ་ལས་ཆེ་མཆོག་དབུ་དགུ་ཕྱག་བཅོ་བརྒྱད༔ རྡོ་རྗེ་ཐོད་པ་འཛིན་ཅིང་ཞབས་བརྒྱད་འགྱིངས༔ དབྱིངས་ཕྱུག་ཡུམ་འཁྱུད་ཕྱག་གཉིས་གྲི་ཐོད་འཁྱུད༔ གཟི་བརྗིད་གར་དགུ་ལྡན་པ་གཙོ་བོ་ཡི༔ གནས་ལྔ་ཡན་ལག་བཞི་རུ་རིམ་པ་བཞིན༔ གཤིན་རྗེ་རྟ་མགྲིན་ཡང་དག་མ་མོ་ཕུར༔ དྲག་པོ་འཇིག་རྟེན་དམོད་པ་བྱ་རོག་གདོང་༔ རང་འདྲའི་ཡུམ་འཁྱུད་གཙོ་འཁོར་དུར་ཁྲོད་ཆས༔ རང་རང་ཕྱག་མཚན་ས་བོན་འཁོར་བཅས་གསལ༔
མེ་དཔུང་ཀློང་བཞུགས་དཔའ་རྔམ་བརྗིད་པར་བསྒོམ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ ཡེ་ཤེས་སྤྱན་དྲངས་དམ་ཚིག་བདག་ལ་ཐིམ༔ གནས་དང་ཕྱག་བགྱིད་མཆོད་སྤྲིན་སྣ་ཚོགས་འབུལ༔ ཛཿཧཱུྃ་བཾ་ཧོཿ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གྷ་ན་ཙཀྲ་པཱུ་ཛ་ཨཱཿཧཱུྃ༔ ཧཱུྃ༔ མེ་དཔུང་རབ་འཁྲིགས་བྱོལ་སོང་གཙོ་བརྒྱད་སྟེང་༔ ཆེ་མཆོག་དཔལ་དགུ་མི་བཟད་གར་དང་ལྡན༔
འབར་བའི་ཕྱག་མཚན་དུར་ཁྲོད་དཔལ་ཆས་རྔམ༔ ཞི་ཁྲོའི་གཙོ་འཁོར་ཡོངས་རྫོགས་ལྷ་ལ་བསྟོད༔ ཅེས་བསྟོད་ཅིང་བསྙེན་སྒྲུབ་བྱ། དེ་ཙམ་སྤྲོས་པ་མི་འདོད་ན། འདི་ལྟར་ཉམས་སུ་བླང་བར་བྱའོ། ཧཱུྃ༔ དྲན་རྫོགས་ཝལ་གྱིས་ཆེ་མཆོག་ཡབ་ཡུམ་གནས༔ དཔལ་ཆེན་གཙོ་བརྒྱད་ཡུམ་སྦྱོར་གར་དགུས་བརྒྱན༔ ཕྱག་མཚན་ས་བོན་ལ་སོགས་མ་འདྲེས་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ
ཅེས་པའི་སྔགས་ཕྲེང་ཤམ་བུར་ཁཱ་ཧི་ཙམ་སྦྱར་མོས་ཀྱང་ཆོག ། མེད་ཀྱང་མི་དགོས། སྤྲོས་པ་དེ་ཙམ་མ་ལྕོགས་ན། ཧཱུྃ་མཱུཾ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ བྷྱོ་བྷྱོ་བྷྱོ་བྷྱོ་བྷྱོཿ བྷྱོ་བྷྱོ་བྷྱོ་བྷྱོཿ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཨཥྚ་བཾ་བྷྱོ་ཧཱུྃ་ཕཊ྄ཿ
སྤྲོས་པ་དེ་ཙམ་ཡང་མ་ལྕོགས་ན། ཧཱུྃ་མཱུཾ་ཀྲོ་ཏ་ཀྲོ་ཏི་ཝ་ན་ཧཱུྃ་ཕཊ྄ཿ དེ་ཙམ་མ་ལྕོགས་ན། ཧཱུྃ་ ཞེས་རང་ལ་ཚང༌། རྒྱུད་ལས་ཀྱང༌། སྐྱེ་མེད་རྡོ་རྗེའི་ངོ་བོ་ཉིད༔ རྡོ་རྗེ་ཧཱུྃ་སྟེ་ཧཱུྃ་སྒྲ་ཅན༔ རྡོ་རྗེ་རྣོན་པོ་རལ་གྲི་ཅན༔ རྡོ་རྗེ་སྐུ་སྟེ་རང་བྱུང་བ༔ རྡོ་རྗེ་སྙིང་པོ་སྐྱེ་མེད་ཀློང་༔
ངོ་བོ་ཧཱུྃ་དང་རྡོ་རྗེའོ༔ ཞེས་གསུངས་པ་ལྟར་བྱ། ཧཱུྃ་ ཙམ་ཡང་མ་ལྕོགས་ན། རྒྱུད་ལས། ཨེ་ཧོཿ སྤྲུལ་པའི་འཁོར་རྣམས་ཉོན༔ དང་པོ་རང་བྱུང་ཆེན་པོའི་དབུས༔ མ་འགགས་སྟོང་པའི་རང་བཞིན་ཉིད༔ བསྡུ་བྱ་སྣང་བའི་ཡུལ་ལས་འདས༔ གཉིས་མེད་ངོ་བོ་དེ་ཁོ་ན༔
ཞེས་གསུངས་སོ། དེ་ཙམ་ཉམས་ལེན་མི་མོས་ན༔ སྟོང་སྟོང་མི་སྟོང་འདུས་མ་བྱས༔ བཟོ་བཅོས་རྐྱེན་གྱིས་མ་བསྒྱུར་རོ༔ ཞེས་གསུངས་སོ། ། འདི་ཙམ་ཉམས་ལེན་མ་ལྕོགས་ན། རྒྱུད་ལས། རང་མུན་མ་རིག༔ ང་བདག་རང་དགྲ༔ ཨ་འཐས་དམོད་འཁྱམས༔
ནམ་ཡང་དུ་འགྲོ༔ གཏེ་ཕོ་དོན་མེད༔ ཅེས་གསུངས་སོ། ། དེ་བཞིན་ཕྱི་ནང་གསང་གསུམ་རྒྱས་འབྲིང་བསྡུས་པ། ཡང་བསྡུས་སྔགས་ཕྲེང༌། དོན་བསྡུས་གནས་ལུགས། མཆོག་བསྡུས་བློ་འདས་ཁོ་ན་ཉིད་སོགས་ཞི་རྒྱས་དབང་དྲག་དབྱེ་གསལ་དོན་དང་ལྡན་པ་ཁྱད་པར་ཅན་འདི། ཕྲིན་ལས་རྒྱུན་ཁྱེར་དུ་ཉམས་སུ་ལེན་པར་བྱའོ། ། སྐུ་གསུམ་རང་དབང་བསྐུར་བ་ནི། ཧཱུྃ༔
བདེ་ཆེན་འཁོར་ལོ་ཀུནྡ་བཛྲ་ཨོཾ༔ ལོངས་སྤྱོད་འཁོར་ལོ་ཝཱཀྐ་བཛྲ་ཨཱཿ ཆོས་ཀྱི་འཁོར་ལོ་ཙིཏྟ་བཛྲ་ཧཱུྃ༔ སྤྲུལ་པའི་འཁོར་ལོ་གུ་ཎ་བཛྲ་ཏྲཱྃ༔ བདེ་སྤྱོད་འཁོར་ལོ་གུ་ཧྱ་བཛྲ་ཧྲཱིཿ དབང་བསྐུར་ཡོངས་རྫོགས་ཡི་དམ་ལྷར་གྱུར་ནས༔ སྔགས་དང་ཏིང་འཛིན་རབ་ཏུ་གནས་གྱུར་ཅིག༔ ཨོཾ་ཨཱཿཧཱུྃ་ཏྲཱྃ་ཧྲཱི་ཨ་བྷི་ཥིཉྩ་ཧཱུྃ༔ ཞེས་པས་རང་ཉིད་ཡེ་ནས་ཡི་དམ་ལྷ་ཡིན་བཞིན་ཏིང་འཛིན་ལ་གནས་པར་བྱ། དེ་ནས་དཀྱིལ་འཁོར་རང་དབྱིངས་སུ་བསྡུ་བ་ནི།
ཧོཿ སྣོད་བཅུད་གཟུགས་སྣང་དྲན་རིག་རོལ་པའི་རྩལ༔ རང་བྱུང་གཉུག་མའི་ཡེ་ཤེས་ལྷ་ཡི་ཚོགས༔ བསྐྱེད་པ་སྤྲུལ་བསྒྱུར་རྫོགས་པ་ཀུན་གཞིའི་དབྱིངས༔ ཀ་དག་དྲན་རིག་སྦུབས་སུ་མི་རྟོག་ཨཱཿ ཨ་ཨ་ཨཱཿ ཞེས་དམིགས་མེད་ཁྱབ་བརྡལ་ཆེན་པོའི་ངང་དུ་བཞག༔ ས་མ་ཡ། ཨེ་མ། ཨིནྡྲའི་ལྷ་ལམ་ཡངས་པའི་མཐིང་བཟང་རྒྱུན། །
འཐིབ་པོས་ནམ་ཡང་མ་རེག་དྭངས་མའི་མདངས། ། བཞིན་རྒྱས་ཉུལ་བ་གཟི་འོད་འཁྱིལ་དེ་ཡི། ། འབུམ་ཕྲག་ལྟ་བའི་ཀློང་ལས་ལེགས་ཤར་ཏེ། ། སྲིད་པའི་ཁྱོན་ཡངས་གསལ་བས་རབ་འགེངས་ནས། ། སྐྱེ་དགུའི་རྨོངས་ལམ་སྒོ་ལྔ་རབ་ཏུ་རྡོལ། ། སྦུབས་ལས་ཤེས་རབ་གཞོན་ནུའི་མདངས་བལྟམས་ཏེ། ། ཆེར་སྨིན་ཡིད་ནོར་དམ་པའི་དགའ་སྟོན་གྱིས། ། མཐོན་རྩེའི་གཙུག་ལ་སྤེལ་བར་རབ་བཞེད་ཀྱིས། ། འགྲོ་ལ་མཆོག་གི་སྨིན་ཡོན་ཆེ་དེར་འདུད། ། ས་མ་ཡ།
ཞེས་པ་བསྒྲིགས་ཆགས་སུ་བཀོད་པ་འདི་ཉིད། སྐྱེས་ཆེན་དམ་པ་རྒྱལ་བས་ལུང་བསྟན་འཕགས་པའི་གདུང་གསོབ་འཛིན་པ། རྟེན་འབྲེལ་དུ་མས་བརྒྱན་ཅིང་ལེགས་ཚོགས་དགེ་བའི་ཡོན་ཏན་གཞལ་ལས་འདས་པ་ཀ་གནམ་ས་བདག་རྒྱལ་པོ་ཆོས་རྗེ་གསང་སྔགས་བསྟན་སྐྱོང་ཉིད་དང༌། གཞན་ཡང་སྐལ་ལྡན་མང་པོས་ཡང་ནས་ཡང་དུ་བཀའ་བརྒྱད་རྒྱུན་ཁྱེར་ཉུང་བསྡུས་ཤིག་བསྒྲིག་རོགས་ཞེས་བསྐུལ་བ་ལ་བརྟེན་ནས། ཁོ་བོ་ཨོ་རྒྱན་རྩ་གསུམ་གླིང་པས་རྒྱུད་ཚིག་ཡིད་བཞིན་ནོར་བུ་དང་འདྲ་བ་དེ་མུ་ཏིག་ཟེར་ལ་སྦྲེལ་བ་ལྟར་སོར་བཞག་ཏུ་བསྒྲིགས། ཅུང་ཚིག་རྐང་མ་འགྲིགས་པ་རྣམས་ལས་བྱང་འབྲིང་པོ་སོགས་འགའ་ཞིག་ནས་བསྡུས་ཏེ། སྡེབ་སྦྱོར་འོས་པ་རེ་ཟུང་བདག་གིས་ཕྲི་བསྣན་བགྱིས་ཡོད་པ་འདི་ལ། ཆོས་སྤོང་གིས་བསྲེ་བསླད་དཀྲུགས་གསུམ་དུ་མི་འགྲོ་བའི་བཟོད་གསོལ་ཆོས་བདག་ཌཱཀྐི་རྒྱ་མཚོ་རྣམས་ལ་འབུལ་ལོ། ། བཟོད་པར་བཞེས་ནས་འཕྲལ་དང་ཡུན་གྱི་བར་ཆད་དུ་མི་འབྱུང་བར་མཛད་དུ་གསོལ་ལོ།། །། ད༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
མདུན་བསྐྱེད་ཕོ་བྲང་རྔམ་ཀློང་ཆེན་མོ་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ མདུན་བསྐྱེད་ཕོ་བྲང་བྱ་བ་ནི༔ ལས་བཟློག་གཏོར་ཟློག་གཉིས་སུ་འདོད༔ ལས་བཟློག་བྱ་ན་ལས་བྱང་བསྲང་༔ གཏོར་ཟློག་ལྟ་བུར་བསྐྱེད་པ་ནི༔ གཅིག་དྲིལ་བསྒྲུབ་བམ་སོ་སོར་ཕྱེ༔ སོ་སོར་ཕྱེ་ན་བཟློག་པ་དགུ༔ དེ་ཡང་ཆ་ཚང་འགྲིགས་པར་དགོས༔
དགྲ་བཟློག་ཡིན་ན་སོ་སོར་ཕྱེ༔ གཅིག་ཏུ་དྲིལ་ན་གཙོ་བོ་ལ༔ བསྐོར་བའི་ཚུལ་ལ་ཚོམ་བུ་བྱ༔ ཕྱི་འདི་རྩང་ར་གཅིག་ལ་ཚང་༔ ནང་དུ་རྩང་སོགས་སོ་སོར་ཕྱེ༔ ཆེ་མཆོག་དྲག་པོ་རྩང་གི་ཚད༔ འགུགས་སོར་སུམ་ཅུ་རྩ་གཉིས་ཚད༔ ནང་རྩང་དྲུག་ཅུ་རྩ་ལྔ་ལ༔ ཕྱི་རྩང་བརྒྱ་དང་བརྒྱད་དུ་བྱ༔ གཙོ་བོ་བརྒྱད་ཀྱི་རྩང་ཚད་ནི༔
མཐོ་དམན་འགུགས་སོར་ཉེར་གཅིག་ལ༔ ནང་རྩང་སུམ་ཅུ་རྩ་གཉིས་སོ༔ ཕྱི་རྩང་དྲུག་ཅུ་རྩ་གཉིས་བྱ༔ ཟོར་རྩང་དག་ནི་སོ་སོའི་གཞུང་༔ རྩང་བསྡུས་བརྒྱ་དང་རྩ་གཉིས་སོ༔ རྒྱས་པ་ལྷ་གྲངས་ལྟར་དུ་བྱ༔ གཏོར་མ་མཐོ་དམན་གཙོ་བོ་ལ༔ འགུགས་སོར་ཉི་ཤུ་རྩ་གཉིས་བྱ༔ ཁྲོ་ཞལ་གཏོད་ཅིང་མེ་རིས་བརྒྱན༔ རྩེ་མོར་ཕྱག་མཚན་བཅས་པར་བྱ༔
གཙོ་བོ་བརྒྱད་ཀྱི་མཐོ་དམན་ནི༔ འགུགས་སོར་ཉི་ཤུ་རྩ་གཉིས་བྱ༔ འཁོར་རྣམས་འབྲིང་པོ་བཅུ་དྲུག་ལ༔ ཐ་མར་སོར་དགུ་འདོད་པར་བྱ༔ གདན་རྣམས་སོ་སོར་མ་ཏྲཾ་དང་༔ ཆོས་འབྱུང་བརྩེགས་ལ་མཐོ་བར་བྱ༔ རྩེ་རྣམས་ཐམས་ཅད་ཁྱུང་གིས་བརྒྱན༔ དར་ནག་གུར་ཕུབ་སྲུང་བཟློག་འཛུགས༔ ནང་ནི་ཟོར་ཀོང་ཕོ་ཉའི་གྲངས༔ གཞན་རྣམས་ལག་ལེན་སྤྱི་དང་མཐུན༔
ཐ་མ་བསྡུས་པ་ཉིན་བཟློག་ལ༔ བཟློག་གཞི་ཆེ་བ་གཅིག་གི་ཁར༔ ཐམས་ཅད་ཚོམ་བུ་བཞིན་ཏུ་དགོད༔ གཙོ་བོ་རྣམས་ནི་གཏོར་མ་ལ༔ ཕོ་ཉ་སྐྱོང་བ་ཟོར་ཆེན་བྱ༔ ཤིན་ཏུ་བསྡུས་པ་འདི་ན་གབ༔ འདི་ཉིད་བསྡུས་པ་བསྐྱེད་པ་ནི༔ རྃ་ཡྃ་ཁྃ༔ སོགས་བསང་སྦྱང་བྱེད༔ ཧཱུྃ༔
སྟོང་པའི་ངང་ལས་ཨེ་མཐིང་ནམ་མཁའི་དབྱིངས༔ རླུང་རི་ནག་པོ་རྒྱ་གྲམ་འཁོར་ལོ་བརྩེགས༔ བསྐལ་པའི་མེ་དཔུང་དམར་ནག་རབ་ཏུ་མཆེད༔ རཀྟའི་རྦ་ཀློང་ཁྲག་ཞག་ལྦུ་བ་འཁྲིགས༔ དུར་ཁྲོད་ས་གཞི་བཀོད་པ་རྡུལ་ལྟར་གཡོ༔ ཀེང་རུས་སྐམ་རློན་རི་རབ་རྫ་ལྟར་ཉིལ༔ རྡོ་རྗེའི་རྨང་བཞི་སྲ་མཁྲེགས་བྲག་དམར་བརྗིད༔ ཐོད་མཁར་སྨུག་པོ་སྲིད་གསུམ་དབྱིངས་དང་མཉམ༔ གྲུ་བཞི་སྒོ་བཞི་གནམ་ལྕགས་གཟེར་གྱིས་བསྡམས༔ ཕྱི་ནང་དུར་ཁྲོད་བཀོད་པ་བློ་ལས་འདས༔
གནམ་ལྕགས་སྤུ་གྲི་དྲག་པོའི་གཞལ་ཡས་ཁང་༔ ཕྱི་ན་ཞེ་སྡང་མེ་ཡི་ཚྭ་ཚྭ་འཁྲིགས༔ ལོགས་སུ་ཕྲག་དོག་འཇིགས་པའི་གློག་དམར་འཁྱུགས༔ ནང་དུ་འདོད་ཆགས་རཀྟ་མཚོ་ལྟར་འཁྱིལ༔ མི་རོ་རྟ་རོའི་ལྦུ་བ་མཁའ་ལ་འཕྱུར༔ བམ་རོ་གསར་རྙིང་ལྷུ་དུམ་རི་ལྟར་ཉིལ༔ རོ་ལངས་ཤ་ཟའི་གད་མོ་འབྲུག་ལྟར་སྒྲོག༔ དུར་ཁྲོད་གཅན་སྤྱང་ངར་སྒྲ་འུ་རུ་རུ༔ གྲི་ཐོགས་ཤན་པའི་གར་སྒྱུར་ལམས་སེ་ལམ༔ བཟློག་བསད་དྲག་པོའི་སྔགས་སྒྲ་དི་རི་རི༔
ཤིན་ཏུ་རབ་འཇིགས་ཕོ་བྲང་ཨེ་ཡི་དབུས༔ གྲུ་གསུམ་ཟླ་གམ་ཁྲག་གི་འོད་ཟེར་འཁྱུགས༔ དབུས་དང་ཕྱོགས་བརྒྱད་ཕྱི་ནང་རིམ་པ་བཞིན༔ ས་བོན་གདན་སོགས་སྐད་ཅིག་གཞལ་ཡས་གསལ༔ དེ་ནས་ལྷ་བསྐྱེད་པ་ནི༔ ཧཱུྃ༔ ཡེ་ཤེས་བསྐལ་པའི་མེ་འབར་ཀློང་ཡངས་དབུས༔ ལྷ་ཆེན་ཕོ་མོ་བསྣོལ་བའི་གདན་གྱི་སྟེང་༔ གནམ་ལྕགས་རྡོ་རྗེ་རྩེ་དགུ་ཧཱུྃ་སྒྲ་ཅན༔ སོགས་དཀྱིལ་འཁོར་རིམ་པར་ཚོམ་བུ་བཀོད༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཚལ་ནས་གདན་དྲངས་ཏེ་ཤོག་སེར་ནས་བོད་ཡིག་ཏུ་ཞལ་བཤུས་སོ།། །། ན༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བསྐང་བ་དངོས་གྲུབ་ཆར་འབེབས་བཞུགས་སོ༔ བདེ་གཤེགས་སྒྲུབ་ཆེན་ཞི་ཁྲོའི་ལྷ་ལ་འདུད༔
རྒྱ་རྒྱ་རྒྱ༔ ཨེ་མ་ཉོན་དང་ཡེ་ཤེས་མཚོ་རྒྱལ་མ༔ མ་འོངས་བསྐལ་པ་ཡང་མཐའ་སྙིགས་མའི་ཚེ༔ སེམས་ཅན་སྡུག་བསྔལ་ལོག་ཆོས་བློ་སྣ་བཟུང་༔ རྫས་མེད་བནྡེ་སྔགས་བཙུན་གླང་གི་སྙིང་༔ དབང་དང་དམ་མེད་ཡི་དམ་དམ་ཚིག་ཡལ༔ བཀའ་དང་ལུང་འབྲེལ་དྲེགས་པས་ལས་མི་ཁོལ༔ སྙིང་རྗེའི་སེམས་མེད་རང་ཕུང་ངན་མཐུ་བསྒྲུབ༔ དེ་ཡིས་རྐྱེན་བྱས་ལྷ་སྲིན་སྡེ་བརྒྱད་ནང་༔ དྲེགས་པ་ཆོས་སྐྱོང་ཕྱི་རྒྱུད་དཀར་ཕྱོགས་ཁྲོ༔
མི་ནད་ནོར་ནད་མཚོན་ཆ་བུ་ཡུག་འཚུབས༔ སད་སེར་ལོ་ཉེས་འབྲས་བུའི་བཅུད་ཀྱང་ཡལ༔ བཀྲ་མི་ཤིས་ཤིང་ཡུལ་ཕུང་སྣ་ཚོགས་འབྱུང་༔ དེ་དག་རྣམས་ནི་ལྷ་སྲིན་ཁྲོས་པའི་རྟགས༔ སྤྱིར་ཡང་སེམས་ཅན་རྨུ་རྒོད་ཁེངས་སེམས་ཆེ༔ ཞེ་སྡང་སྤྱད་པས་མཚོན་དལ་བར་ཆོད་སྡང་༔ འདོད་ཆགས་སྤྱད་པས་མུ་གེའི་སྲིད་པ་ཆེ༔ ང་རྒྱལ་བསྟེན་པས་ལོག་ལམ་བདུད་ཀྱིས་ཁྱེར༔

ཕྲག་དོག་སྡང་བས་ཐོག་སེར་བུ་ཡུག་གཡོ༔ གཏི་མུག་སྤྱད་པས་དཀར་པོའི་དགེ་བཅུ་འགྲིབ༔ གསོག་འཇོག་སྲེད་པས་ཡི་དྭགས་ཡུལ་དུ་སྐྱེ༔ འགྲོ་ཀུན་དམ་ཚིག་ཕན་སེམས་བྲལ་བ་ཡིས༔ མི་འདོད་སྣ་དགུའི་རྐྱེན་ངན་སྣ་ཚོགས་འབྱུང་༔ དེ་ཡང་ཉམས་ཆག་སྡིག་སྒྲིབ་དག་ལས་འབྱུང་༔ དེ་འདྲའི་རྐྱེན་ངན་བར་ཆད་བསལ་བ་ཡང་༔ དམ་ཚིག་བྲལ་བ་བསྐང་ཞིང་བཤགས་པ་ཡི༔ ལས་རིམ་ཟབ་མོ་སྙིང་གི་བྱང་བུ་བསྟན༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ དེ་ནས་བསྐང་བའི་རིམ་པ་ནི༔ ཕྱི་ནང་སྤྱན་གཟིགས་མཆོད་པ་བཤམ༔ རྔ་གླིང་རོལ་མོ་སྣ་ཚོགས་བསྒྲག༔ ཤ་ཆེན་ལ་སོགས་སྤོས་སྣ་བསྲེག༔ རང་ཉིད་བདེ་བའི་གདན་དུ་འཁོད༔ དཀྱིལ་འཁོར་གཞུང་བཞིན་གྲུབ་རྗེས་སུ༔ ཏིང་འཛིན་བསྐྱེད་རྫོགས་གསལ་བའི་ངང་༔
ཨོྃ་ཨཱཿཧཱུྃ༔
ཞེས་ལན་གསུམ་གྱིས་སྦྱང་༔ དེ་ནས་བསྐྱེད་པ་ནི༔ ཨོྃ་སྭ་བྷཱ་ཝ ས་སྦྱངས༔ སྟོང་པའི་ངང་ལས་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་དཀྱིལ་འཁོར་གྱི་དབུས་སུ༔ བླ་མ་ཡི་དམ་མཁའ་འགྲོ་ཆོས་སྐྱོང་དམ་ཅན་གཏེར་བདག་ནོར་ལྷ་ཕྱི་རྒྱུད་སྲུང་མ་ལ་སོགས་མཉེས་པའི་མཆོད་རྫས་ནམ་མཁའི་མཐའ་དང་མཉམ་པར་གྱུར༔ ཨོྃ་བཛྲ་བྷྲཱུྃ་ཛྙཱ་ན་སིདྡྷི་ཕ་ལ་ཧོ་ཧཱུྃ༔ ཞེས་རོལ་མོ་ལན་གསུམ་གྱིས་བྱིན་གྱིས་བརླབས༔ དེ་ནས་རོལ་མོ་བྱ་ཞིང་དབྱངས་སྙན་པོས་འདི་སྐད་དོ༔ ཧཱུྃ༔ འོག་མིན་ཕྱོགས་བཅུ་ཀུན་ཁྱབ་ཕོ་བྲང་ནས༔
ཀུན་ཏུ་བཟང་པོ་ཞི་བ་བཞི་བཅུ་གཉིས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ལྷུན་གྲུབ་རྩལ་ལྔ་མ་འགགས་ཕོ་བྲང་ནས༔ ཆེ་མཆོག་འདུས་པ་ཁྲག་འཐུང་ལྔ་བཅུ་བརྒྱད༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ཤར་ཕྱོགས་བསིལ་བ་ཚལ་གྱི་དུར་ཁྲོད་ནས༔ ཁྲོ་རྒྱལ་ཡང་དག་ཐུགས་ཀྱི་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ལྷོ་ཕྱོགས་སྐུ་ལ་རྫོགས་པའི་དུར་ཁྲོད་ནས༔ འཇམ་དཔལ་གཤིན་རྗེ་སྐུ་ཡི་ལྷ་ཚོགས་རྣམས༔
ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ནུབ་ཕྱོགས་ལངྐ་བརྩེགས་པའི་དུར་ཁྲོད་ནས༔ དབང་ཆེན་ཁྲོ་རྒྱལ་གསུང་གི་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ བྱང་ཕྱོགས་པདྨ་བརྩེགས་པའི་དུར་ཁྲོད་ནས༔ ཕྲིན་ལས་རྡོ་རྗེ་ཕུར་པའི་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ཤར་ལྷོ་ལྷུན་གྲུབ་གཏེར་གྱི་དུར་ཁྲོད་ནས༔ ཡོན་ཏན་མ་མོ་རྦོད་གཏོང་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔
ལྷོ་ནུབ་གསང་ཆེན་རོལ་པའི་དུར་ཁྲོད་ནས༔ རྡོ་རྗེ་ཐོད་ཕྲེང་རིག་འཛིན་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ནུབ་བྱང་ཧེ་ཆེན་བརྡལ་བའི་དུར་ཁྲོད་ནས༔ ཁྲོ་རྒྱལ་འཇིག་རྟེན་མཆོད་བསྟོད་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ བྱང་ཤར་འཇིག་རྟེན་བརྩེགས་པའི་དུར་ཁྲོད་ནས༔ དམོད་པ་དྲག་སྔགས་འདུས་པའི་ལྷ་ཚོགས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ དཀྱིལ་འཁོར་ཕྱི་ནང་བར་ཁྱམས་འཁོར་ཡུག་ཏུ༔
གནས་པའི་སྒོ་སྐྱོང་ཕོ་ཉ་ལས་བྱེད་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ གཞན་ཡང་རིན་ཆེན་གཏེར་གྱི་བཀའ་སྲུང་མཆོག༔ ཆོས་སྐྱོང་དམ་ཅན་གཏེར་བདག་འཁོར་བཅས་རྣམས༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཕཻཾ་ཕཻཾ་ཨ་བེ་ཤ་ཡ་ཧོཿ ཧཱུྃ༔ ཉི་ཟླ་འབར་བ་བཾ་གྱི་གདན་ལ་བཞུགས༔
སྐུ་གསུམ་ཡོངས་རྫོགས་དཀྱིལ་འཁོར་ལྷ་ལ་བསྟོད༔ ཕྱི་ནང་གསང་བ་བླ་མེད་རྫས་ཀྱིས་མཆོད༔ གཉིས་མེད་ཆོས་དབྱིངས་ངོ་བོ་ལ་བསྟོད་ཅིང་༔ མ་བཅོས་ལྷུན་གྲུབ་དེ་བཞིན་ངང་ལ་བསྐང་༔ སྒོ་གསུམ་བག་མེད་དམ་འགལ་མཐོལ་ལོ་བཤགས༔ དོན་གཉིས་ལྷུན་གྲུབ་བཅོལ་བའི་ཕྲིན་ལས་མཛོད༔ དང་པོ་ཞི་བ་དབྱིངས་ཀྱི་བསྐང་བ་ནི༔ ཧཱུྃ༔ རྣམ་དག་ཁྱབ་བརྡལ་ཀློང་ཡངས་ཕོ་བྲང་དབུས༔ རིན་ཆེན་སྣ་ཚོགས་ཉི་ཟླ་པདྨའི་གདན༔
ཐོག་མའི་སངས་རྒྱས་ཀུན་བཟང་འོད་མི་འགྱུར༔ སྐུ་མདོག་མཐིང་ནག་མཉམ་བཞག་སྐྱིལ་ཀྲུང་མཛེས༔ དབྱིངས་ཕྱུག་མཐིང་ཀ་བདེ་སྟོང་འཁྲིལ་སྦྱོར་ངང་༔ ཟུང་འཇུག་མཚན་དཔེའི་རབ་བརྒྱན་འཇའ་ཟེར་འཁྱིལ༔ བསྐང་ངོ་ཐུགས་དམ་གཉན་པོ་དབྱིངས་སུ་བསྐང་༔ སེམས་དཔའ་རྡོ་རྗེ་མཉམ་བཞག་ལྷང་ངེར་བཞུགས༔ ཡེ་ཤེས་སེམས་དཔའ་ཆེན་པོའི་ཐུགས་དམ་བསྐང་༔ ཧཱུྃ༔ སྣ་ཚོགས་རྟག་འགྱུ་མ་སྤངས་གནས་སུ་དག༔ བཅོམ་ལྡན་རྡོར་སེམས་ཡབ་ཡུམ་ཐུགས་དམ་བསྐང་༔
དུག་ལྔ་ཉོན་མོངས་མ་སྤངས་གནས་སུ་དག༔ ཀློང་གསལ་ཡེ་ཤེས་ལྔ་ལྡན་ཐུགས་དམ་བསྐང་༔ ཕུང་པོ་ལྔ་ཉིད་མ་སྤངས་གནས་སུ་དག༔ རྒྱལ་བ་རིགས་ལྔའི་ལྷ་ཚོགས་ཐུགས་དམ་བསྐང་༔ འབྱུང་བ་ལྔ་ཉིད་མ་སྤངས་གནས་སུ་དག༔ དབྱིངས་ཀྱི་ཡུམ་ཆེན་ལྔ་ཡི་ཐུགས་དམ་བསྐང་༔ རྣམ་ཤེས་ཚོགས་བརྒྱད་མ་སྤངས་གནས་སུ་དག༔ བྱང་ཆུབ་སེམས་དཔའ་བརྒྱད་ཀྱི་ཐུགས་དམ་བསྐང་༔ འཛིན་པ་བརྒྱད་པོ་མ་སྤངས་གནས་སུ་དག༔ མཆོད་པའི་ལྷ་མོ་བརྒྱད་ཀྱི་ཐུགས་དམ་བསྐང་༔
ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ བྱོལ་སོང་གཙོ་བརྒྱད་བསྣོལ་བའི་ཁྲི་སྟེང་དུ༔ དཔལ་ཆེན་ཆེ་མཆོག་ཁྲོ་རྒྱལ་ཧེ་རུ་ཀཿ འཇིགས་བྱེད་སྟོབས་འདུས་སྐུ་མདོག་སྨུག་ནག་བརྗིད༔ དབུ་ནི་ཉེར་གཅིག་སྲིད་གསུམ་གཡུལ་རྩེར་སླེབ༔ སྤྱན་རྩ་ཉི་ཟླ་སྟོང་ཁམས་ཁེངས་ཤིང་བགྲད༔ རྫུ་འཕྲུལ་གཤོག་བརྒྱངས་བཞི་བཅུ་གཉིས་ཕྱག་ལྡན༔ དུར་ཁྲོད་ཆས་བརྒྱད་སྐུ་ཡི་རྒྱན་དུ་མཛེས༔ བཅོ་བརྒྱད་ཞབས་ནི་གླིང་བཞིར་དོར་སྟབས་འགྱིང་༔
གནམ་ཞལ་དབྱིངས་ཕྱུག་ཀྲོ་ཏི་ཡུམ་ཆེན་འཁྱུད༔ མེ་རི་སྨུག་ནག་འཁྱིལ་ཞིང་སྣང་སྲིད་སྲེག༔ བསྐང་ངོ་ཁྲག་འཐུང་ཡབ་ཡུམ་ཐུགས་དམ་བསྐང་༔ སྒོ་གསུམ་རྣམ་བརྒྱད་མ་སྤངས་གནས་སུ་དག༔ ཧེ་རུ་ཀ་པ་བརྒྱད་ཀྱི་ཐུགས་དམ་བསྐང་༔ ནང་ཡུལ་འཛིན་བརྒྱད་མ་སྤངས་གནས་སུ་དག༔ ཚོགས་བདག་ཁྲོ་མོ་བརྒྱད་ཀྱི་ཐུགས་དམ་བསྐང་༔ ས་བཅུའི་ཀུན་རྟོག་མ་སྤངས་གནས་སུ་དག༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ སྣང་བ་ཚོགས་དྲུག་མ་སྤངས་གནས་སུ་དག༔
བཅོམ་ལྡན་ཐུབ་པ་རིགས་དྲུག་ཐུགས་དམ་བསྐང་༔ རྟག་ཆད་མུ་བཞི་མ་སྤངས་གནས་སུ་དག༔ ཁྲག་འཐུང་ཁྲོ་བོ་རིགས་བཞིའི་ཐུགས་དམ་བསྐང་༔ ཚོར་བཅུ་རྟོགས་པ་མ་སྤངས་གནས་སུ་དག༔ ཕྱོགས་སྐྱོང་ཆེན་པོ་བཅུ་ཡི་ཐུགས་དམ་བསྐང་༔ བདུད་བཞི་རྟོག་པ་མ་སྤངས་གནས་སུ་དག༔ ཏ་ཀྲིཏ་སྒོ་བ་བཞི་ཡི་ཐུགས་དམ་བསྐང་༔ ཡུལ་བརྒྱད་རྟོགས་པ་མ་སྤངས་གནས་སུ་དག༔ ལྕེ་སྤྱང་མ་མོ་བརྒྱད་ཀྱི་ཐུགས་དམ་བསྐང་༔ ཧཱུྃ༔
བཅོམ་ལྡན་ཞི་ཁྲོའི་དཀྱིལ་འཁོར་ལྷ་ཚོགས་ཀྱི༔ ཐུགས་དམ་གཉན་པོ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔
སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔
འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔
དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔
སྟག་གཟིག་དོམ་དྲེད་དགྲ་བོའི་མགོ་སྙིང་ཕྲལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔
མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞི་བཀོད་ལྟར་མཛེས༔
རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ཤར་ཕྱོགས་ཡང་དག་གི་བསྐང་བ་ནི༔ ཧཱུྃ༔ ཤར་ཕྱོགས་མེ་རླུང་ཁྲག་ཞག་འཁྱིལ་བའི་གནས༔
བསིལ་བ་ཚལ་གྱི་དུར་ཁྲོད་ཕོ་བྲང་དབུས༔ ཉི་ཟླ་བམ་རོ་པདྨའི་གདན་སྟེང་དུ༔ དཔལ་ཆེན་ཁྲོ་རྒྱལ་ཁྲག་འཐུང་ཧེ་རུ་ཀཿ མཐིང་ནག་དབུ་དགུ་ཁྲོ་ཞལ་འཇིགས་ལ་རྔམ༔ བཅོ་བརྒྱད་ཕྱག་ན་གདུག་པའི་མཚོན་ཆ་བསྣམས༔ དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ མཐིང་ནག་ཀྲོ་ཏི་ཤྭ་རི་ཡུམ་དང་སྦྱོར༔ མེ་འོད་ཚྭ་ཚྭས་སྟོང་ཁམས་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཉོན་མོངས་བདུད་བཞི་བདུད་དཔུང་འཇོམས་མཛད་པའི༔
ཧེ་རུ་ཀ་པ་རིགས་བཞིའི་ཐུགས་དམ་བསྐང་༔ དུར་ཁྲོད་གནས་ཉུལ་སྐྱོང་བའི་མ་མོ་འབུམ༔ ཀཽ་སེང་མ་མོ་བཅུ་དྲུག་ཐུགས་དམ་བསྐང་༔ ལེགས་ཉེས་སྟངས་འཛིན་རྗེས་གཅོད་མ་མོ་འབུམ༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཚད་མེད་སྒོ་སྐྱོང་བཞི་ཡི་ལས་མཁན་མ༔ སྒོ་སྲུང་མ་མོ་བཞི་ཡི་ཐུགས་དམ་བསྐང་༔ ཕྱི་ནང་འཁོར་ཡུག་བར་ཁྱམས་ལ་གནས་པའི༔ བཀའ་སྡོད་བྱེ་བ་འབུམ་གྱི་ཐུགས་དམ་བསྐང་༔ ཧཱུྃ༔
གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔
ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔
ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔
དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔
སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔
མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔
མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ལྷོ་ཕྱོགས་གཤིན་རྗེའི་བསྐང་བ་ནི༔ ཧཱུྃ༔ ལྷོ་ཕྱོགས་མེ་དཔུང་སྤྲིན་ནག་གཏིབས་པའི་གནས༔ སྐུ་ལ་རྫོགས་པའི་དུར་ཁྲོད་ཕོ་བྲང་དབུས༔
འཆི་བདག་ཕོ་མོ་བསྣོལ་བའི་གདན་སྟེང་དུ༔ ཡ་མཱནྟ་ཀ་འཇམ་དཔལ་གཤིན་རྗེའི་གཤེད༔ སེར་ནག་དབུ་དགུ་ཁྲོ་ཞལ་རྔམ་ཞིང་འཇིགས༔ བཅོ་བརྒྱད་ཕྱག་ནི་གདུག་པའི་མཚོན་ཆ་འཛིན༔ དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ སེར་མོ་བྷེ་ཏ་ཟ་བྱེད་ཡུམ་དང་སྦྱོར༔ མེ་འོད་ཚྭ་ཚྭས་སྟོང་གསུམ་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཧཱུྃ༔ མ་རུངས་བདུད་ཚོགས་བྱད་མ་རང་གཤེད་འབེབ༔
གཤེད་ཆེན་ཡབ་ཡུམ་བཅུ་གཉིས་ཐུགས་དམ་བསྐང་༔ ལྷོ་ཕྱོགས་གཤིན་རྗེའི་ཁྲམ་ཁ་དགྲ་ལ་འདེབས༔ གཤིན་རྗེ་ཡབ་ཡུམ་སོ་གསུམ་ཐུགས་དམ་བསྐང་༔ དམ་ཚིག་ལས་བཞི་སྒྲུབ་པའི་བདག་ཉིད་མ༔ སྒོ་སྐྱོང་གདོང་ཅན་བཞི་ཡི་ཐུགས་དམ་བསྐང་༔ དམ་ཉམས་དགྲ་བགེགས་བྱད་མ་ཉམས་པའི་གཤེད༔ གསོད་བྱེད་གིང་ཆེན་སྡེ་བཞིའི་ཐུགས་དམ་བསྐང་༔ དམ་ཉམས་དགྲ་བགེགས་གློ་བུར་ཁྲམ་ལ་འདེབས༔ བདུད་པོ་ཁྲམ་ཐོགས་བཞི་ཡི་ཐུགས་དམ་བསྐང་༔ བསྟན་ལ་སྡང་བའི་དགྲ་བོ་རྩིས་ལ་འདེབས༔
ཤྭ་ཐོགས་རྩིས་པ་བཞི་ཡི་ཐུགས་དམ་བསྐང་༔ སློབ་དཔོན་སྐུ་དགྲ་མྱུར་དུ་སྒྲོལ་མཛད་པ༔ ཤན་པ་སྲོག་བདག་བཞི་ཡི་ཐུགས་དམ་བསྐང་༔ གཞན་ཡང་གཤིན་རྗེའི་གཤེད་ཀྱི་ཕོ་ཉ་བ༔ བཀའ་སྡོད་བྱེ་བ་འབུམ་གྱི་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གཟིགས་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔
དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔
ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔
རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔
དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔
ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔
སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔
གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
དེ་ནས་ནུབ་ཕྱོགས་དབང་ཆེན་གྱི་བསྐང་བ་ནི༔ ཧཱུྃ༔ ནུབ་ཕྱོགས་མེ་རླུང་རོ་ལངས་འགྱུ་བའི་གནས༔ ལངྐ་བརྩེགས་པའི་དུར་ཁྲོད་ཕོ་བྲང་དབུས༔ ཀླུ་བདུད་ཕོ་མོ་བསྣོལ་བའི་གདན་སྟེང་དུ༔ ཧྱ་གྷྲྀ་ཝ་རྟ་མཆོག་ཧེ་རུ་ཀཿ དམར་ནག་དབུ་དགུ་ཁྲོ་ཞལ་རྔམ་ཞིང་བརྗིད༔ བཅོ་བརྒྱད་ཕྱག་ན་གདུག་པའི་མཚོན་ཆ་འཛིན༔
དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ དམར་མོ་པདྨ་གཟི་ལྡན་ཡུམ་དང་སྦྱོར༔ མེ་འོད་ཚྭ་ཚྭས་སྟོང་ཁམས་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཧཱུྃ༔ སྣང་སྲིད་དབང་སྡུད་གདུག་པའི་གཡུལ་ངོ་གནོན༔ དབང་ཆེན་རིགས་བཞི་ཡབ་ཡུམ་ཐུགས་དམ་བསྐང་༔ སྣང་སྲིད་ཕོ་རྒྱུད་ཟིལ་གྱིས་གནོན་མཛད་པ༔ ཟིལ་གནོན་ཡབ་ཡུམ་བཅུ་བཞིའི་ཐུགས་དམ་བསྐང་༔ དམ་ཚིག་སྒོ་སྲུང་ལོག་པའི་སྒོ་འགོག་པ༔
སྒོ་སྲུང་མ་མོ་བཞི་ཡི་ཐུགས་དམ་བསྐང་༔ སྣང་སྲིད་མོ་རྒྱུད་གདུག་པའི་དལ་ཁ་འཇོམས༔ ཁམས་བརྒྱད་མ་མོ་བརྒྱད་ཀྱི་ཐུགས་དམ་བསྐང་༔ དགྲ་ལ་བརྡ་ཐན་ལྟས་ངན་འབེབས་པའི་ཕྱིར༔ ལོང་བ་བརྒྱད་སྦྲེལ་འཁོར་གཡོག་ཐུགས་དམ་བསྐང་༔ འབྱུང་བཞི་དབང་བསྒྱུར་སྣང་སྲིད་ལས་ལ་རྒྱུ༔ འདབ་ཅན་ཕོ་ཉ་བཞི་ཡི་ཐུགས་དམ་བསྐང་༔ སྲིད་པའི་དལ་ཁ་ནད་ཡམས་དགྲ་ལ་འབེབ༔ འཇིགས་པའི་འབྲུག་མོ་སྡེ་བཞིའི་ཐུགས་དམ་བསྐང་༔ དམ་ཉམས་དགྲ་བོའི་སྲོག་ལ་ཧབ་ལེན་བྱེད༔
སྤྲུལ་པའི་ཁྱི་བརྒྱད་འཇིགས་རྔམ་ཐུགས་དམ་བསྐང་༔ སློབ་མ་དམ་ཉམས་སྙིང་ཁྲག་ཧད་ཀྱིས་འཇིབ༔ ལྕགས་སྤྱང་གཅན་གཟན་བརྒྱད་ཀྱི་ཐུགས་དམ་བསྐང་༔ ཕྱི་ནང་ལས་མཁན་ཕོ་ཉ་བྱེ་བ་འབུམ༔ བཀའ་སྡོད་འཁོར་དང་བཅས་པའི་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱིས་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔
དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔
ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔
རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔
དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔
ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔
སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔
གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བྱང་ཕྱོགས་ཕུར་པ་ཕྲིན་ལས་ཀྱི་བསྐང་བ་ནི༔ ཧཱུྃ༔ བྱང་ཕྱོགས་མེ་རླུང་ཀཱི་ལ་སྒྲོག་པའི་གནས༔ པདྨ་བརྩེགས་པའི་དུར་ཁྲོད་ཕོ་བྲང་དབུས༔ གནོད་སྦྱིན་དམ་སྲི་བསྣོལ་བའི་གདན་སྟེང་དུ༔ ཕྲིན་ལས་ཁྲོ་རྒྱལ་རྡོ་རྗེ་གཞོན་ནུའི་སྐུ༔ མཐིང་ནག་དབུ་དགུ་ཁྲོ་ཞལ་རྔམ་ཞིང་བརྗིད༔ བཅོ་བརྒྱད་ཕྱག་ན་གདུག་པའི་མཚོན་ཆ་འཛིན༔
དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ འཁོར་ལོ་རྒྱས་འདེབས་མཐིང་ཀ་ཡུམ་དང་སྦྱོར༔ མེ་འོད་ཚྭ་ཚྭས་སྟོང་གསུམ་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཧཱུྃ༔ ཕྲིན་ལས་རྣམ་བཞི་ལྷུན་གྱིས་གྲུབ་པའི་ཕྱིར༔ ཐུགས་སྲས་རིགས་བཞི་ཡབ་ཡུམ་ཐུགས་དམ་བསྐང་༔ སྟེང་འོག་ཕྱོགས་བཅུའི་བར་ཆད་རབ་བསྒྲལ་ཕྱིར༔ ཁྲོ་བཅུ་ཡབ་ཡུམ་ཕྲ་ཐབས་ཐུགས་དམ་བསྐང་༔ ལམ་བཞི་སྟོན་མཛད་སྒོ་བཞི་རང་རང་སྲུང་༔
སྒོ་སྐྱོང་ཆེན་མོ་རྣམ་བཞིའི་ཐུགས་དམ་བསྐང་༔ ཤ་ཁྲག་ལ་རྔམ་ལས་ཀྱི་མ་མོ་ཆེ༔ ཤྭ་ན་ཆེན་མོ་བཞི་ཡི་ཐུགས་དམ་བསྐང་༔ དགྲ་ལ་ནད་ཡམས་བུ་ཡུག་ཆར་དུ་འབེབ༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ དམ་ཉམས་དགྲ་ལ་མཛེ་ནད་སྣ་ཚོགས་གཏོང་༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ ལོག་ལྟ་བདུད་བཞི་སྒྲོལ་བའི་གཉེན་པོ་ཆེ༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ བསྟན་དགྲ་བདུན་རྒྱུད་ཐལ་བར་བརླག་མཛད་པའི༔
དྲེགས་པ་བདུད་པོ་བཞི་ཡི་ཐུགས་དམ་བསྐང་༔ སངས་རྒྱས་བསྟན་བཤིག་སྙིང་ཁྲག་ཁོང་ནས་འདྲེན༔ སྲོག་གཅོད་ཤན་པ་སྡེ་བཞིའི་ཐུགས་དམ་བསྐང་༔ ཕྱི་ནང་བཀའ་སྐྱོང་བསྟན་པའི་བྱ་ར་མཁན༔ ཕོ་ཉ་ལས་མཁན་རྣམས་ཀྱི་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔
དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔
ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔
རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔
དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔
ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔
སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞིའི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔
གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ཤར་ལྷོ་བླ་མེད་ཧེ་རུ་ཀའི་བསྐང་བ་ནི༔ ཧཱུྃ༔ ཤར་ལྷོ་མེ་རླུང་སྐྱི་བུན་གཡོ་བའི་གནས༔ ལྷུན་གྲུབ་གཏེར་གྱི་དུར་ཁྲོད་ཕོ་བྲང་དབུས༔ གསོན་འདྲེ་ཕོ་མོ་བསྣོལ་བའི་ཁྲི་སྟེང་དུ༔ བླ་མེད་ཀུན་འདུས་དཔལ་ཆེན་ཁྲོ་བོའི་རྒྱལ༔ ལྗང་ནག་དབུ་དགུ་ཁྲོ་ཞལ་རྔམ་ཞིང་བརྗིད༔ བཅོ་བརྒྱད་ཕྱག་ན་གདུག་པའི་མཚོན་ཆ་འཛིན༔
དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ མཐིང་ཀ་ཀུན་བཟང་ཉིད་ཞི་ཡུམ་དང་སྦྱོར༔ མེ་འོད་ཚྭ་ཚྭས་སྟོང་ཁམས་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཧཱུྃ༔ བདེ་སྟོང་ངོ་བོ་ཆགས་མེད་རྣམ་པར་རྒྱལ༔ གསལ་བྱེད་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྱི་ནང་འབྱུང་བའི་བར་ཆད་བདུད་རིགས་འཇོམས༔ ཡེ་ཤེས་ལྷ་ཚོགས་བཅུ་གཉིས་ཐུགས་དམ་བསྐང་༔ དུས་ཀྱི་ཆད་པ་སྣ་ཚོགས་དགྲ་ལ་འབེབས༔
དུས་ཀྱི་མ་མོ་རྩ་གསུམ་ཐུགས་དམ་བསྐང་༔ ཕྱི་ནང་སྒོ་སྐྱོང་བསྟན་པའི་བྱ་ར་བ༔ སྒོ་སྐྱོང་སྲུང་མ་རྣམས་ཀྱི་ཐུགས་དམ་བསྐང་༔ དུས་དྲུག་འགྱུ་ཞིང་རྣལ་འབྱོར་དྲོད་ཚད་ཉུལ༔ མ་མོ་དུས་བདག་མོ་ཡི་ཐུགས་དམ་བསྐང་༔ ཕྱོགས་བཞིའི་སྐག་རིགས་བདུད་ཚོགས་དགྲ་ལ་འབེབས༔ མ་སྲིང་ཆེན་མོ་བཞི་ཡི་ཐུགས་དམ་བསྐང་༔ ས་བརྒྱད་མཐར་ཕྱིན་གནས་བརྒྱད་སྐྱོང་མ་མཛད༔ གཙོ་མོ་ཆེན་མོ་བརྒྱད་ཀྱི་ཐུགས་དམ་བསྐང་༔ སྣང་སྲིད་འཁྲུལ་པའི་ཆོ་འཕྲུལ་དགྲ་ལ་འབེབས༔
གླིང་ཉུལ་མ་མོ་ཉེར་གསུམ་ཐུགས་དམ་བསྐང་༔ ཕྱི་ནང་སྒོ་སྐྱོང་འཁོར་ཡུག་ལ་གནས་པའི༔ ཡང་སྤྲུལ་འཁོར་ཚོགས་བྱེ་བའི་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔
ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔
ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔
སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔
འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔
མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔
ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞིའི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
དེ་ནས་ལྷོ་ནུབ་རིག་འཛིན་འདུས་པའི་བསྐང་བ་ནི༔ ཧཱུྃ༔ ལྷོ་ནུབ་མེ་རླུང་སྲིན་པོ་འགྱུ་བའི་གནས༔ གསང་ཆེན་རོལ་པའི་དུར་ཁྲོད་ཕོ་བྲང་དབུས༔ མུ་སྟེགས་ཕོ་མོ་བསྣོལ་བའི་གདན་སྟེང་དུ༔ དཔལ་ཆེན་རིག་འཛིན་དྲག་པོ་ཐོད་ཕྲེང་རྩལ༔ དམར་ནག་དབུ་དགུ་ཁྲོ་ཞལ་རྔམ་ཞིང་འཇིགས༔ བཅོ་བརྒྱད་ཕྱག་ན་གདུག་པའི་མཚོན་ཆ་འཛིན༔ དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ མཐིང་ཀ་གསང་བ་ཡེ་ཤེས་ཡུམ་དང་སྦྱོར༔
མེ་འོད་ཚྭ་ཚྭས་སྟོང་ཁམས་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཧཱུྃ༔ སྒྲུབ་ལ་འཆི་མེད་རིག་འཛིན་སྩོལ་བའི་ཕྱིར༔ དགོངས་བརྒྱུད་རིག་འཛིན་བཞི་ཡི་ཐུགས་དམ་བསྐང་༔ བརྒྱུད་པ་དགུ་ལྡན་བསྟན་པའི་སྒྲོན་མེ་སྦར༔ བརྡ་བརྒྱུད་སློབ་དཔོན་དགུ་ཡི་ཐུགས་དམ་བསྐང་༔ ཉི་མ་གཅིག་ལས་མཆེད་པའི་འབུམ་ཕྲག་གཟུགས༔ སྙན་བརྒྱུད་སློབ་དཔོན་ཉེར་ལྔའི་ཐུགས་དམ་བསྐང་༔ ཕྲིན་ལས་བཞི་ལྡན་འགྲོ་ལམ་སྟོན་མཛད་མ༔
གསང་བའི་མཁའ་འགྲོ་འབུམ་གྱི་ཐུགས་དམ་བསྐང་༔ ཕྱི་ནང་དཔའ་བོ་མཁའ་འགྲོ་མ་ལུས་པ༔ དཀྱིལ་འཁོར་གསང་བ་ཡོངས་རྫོགས་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔
ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔
ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔
སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔
འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔
མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔
ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
དེ་ནས་ནུབ་བྱང་འཇིག་རྟེན་མཆོད་བསྟོད་ཀྱི་བསྐང་བ་ནི༔ ཧཱུྃ༔ ནུབ་བྱང་མེ་རླུང་འབྱུང་པོ་ཚོགས་པའི་གནས༔ ཧེ་ཆེན་བརྡལ་བའི་དུར་ཁྲོད་ཕོ་བྲང་དབུས༔ བསྟན་དགྲ་ཕོ་མོ་བསྣོལ་བའི་གདན་སྟེང་དུ༔ ཁྲག་འཐུང་ཁྲོ་རྒྱལ་དྲེགས་པའི་སྡེ་དཔོན་ཆེ༔ ཁམ་ནག་དབུ་དགུ་ཁྲོ་ཞལ་རྔམ་ཞིང་འཇིགས༔ བཅོ་བརྒྱད་ཕྱག་ན་གདུག་པའི་མཚོན་ཆ་འཛིན༔ དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ མཐིང་ཀ་སྲིད་གསུམ་སྤྱི་འདུལ་ཡུམ་དང་སྦྱོར༔
མེ་འོད་ཚྭ་ཚྭས་སྟོང་ཁམས་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔ ཧཱུྃ༔ ཤ་ཟ་ཁྲག་འཐུང་བཀའ་ཡི་ཐ་ཚིག་སྲུང་༔ སྲོག་བདག་ཡབ་ཡུམ་བཞི་ཡི་ཐུགས་དམ་བསྐང་༔ སྣང་སྲིད་སྲོག་ལ་དབང་ཤིང་བྱད་མ་སྒྲོལ༔ དྲེགས་པའི་སྡེ་དཔོན་རྩ་གསུམ་ཐུགས་དམ་བསྐང་༔ ཕྱོགས་བཞི་སྒོ་སྐྱོང་བདུད་བཞི་ཚར་བར་གཅོད༔ སྒོ་སྐྱོང་ཤ་ཟ་བཞི་ཡི་ཐུགས་དམ་བསྐང་༔ ཕྱི་ནང་ལས་མཁན་ཞིང་སྐྱོང་ཕྲ་མེན་དང་༔
དཀྱིལ་འཁོར་གསང་བ་ཡོངས་རྫོགས་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔
གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔
སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་མར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔
མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔
སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔
ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔
དུར་ཁྲོད་ཕོ་བྲང་གླིང་བཞི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བྱང་ཤར་དམོད་པ་དྲག་སྔགས་ཀྱི་བསྐང་བ་ནི༔ ཧཱུྃ༔
བྱང་ཤར་མེ་རླུང་ཤ་ཟ་འཚོགས་པའི་གནས༔ འཇིག་རྟེན་བརྩེགས་པའི་དུར་ཁྲོད་ཕོ་བྲང་དབུས༔ དམ་ཉམས་བགེགས་སྲིན་བསྣོལ་བའི་གདན་སྟེང་དུ༔ མཐུ་སྟོབས་མངའ་བདག་དྲག་སྔགས་ཧེ་རུ་ཀཿ ནག་པོ་དབུ་དགུ་ཁྲོ་ཞལ་རྔམ་ཞིང་འཇིགས༔ བཅོ་བརྒྱད་ཕྱག་ན་གདུག་པའི་མཚོན་ཆ་འཛིན༔ དུར་ཁྲོད་ཆས་རྫོགས་ཞབས་བརྒྱད་དོར་སྟབས་བགྲད༔ ནག་མོ་འབྱུང་ལྔའི་བདག་མོ་ཡུམ་དང་སྦྱོར༔ མེ་འོད་ཚྭ་ཚྭས་སྟོང་གསུམ་བསྲེག་ཅིང་འཁྱིལ༔ བསྐང་ངོ་ཡབ་ཡུམ་ཐུགས་དམ་དབྱིངས་སུ་བསྐང་༔
ཧཱུྃ༔ སྲོག་བདག་སྡེ་ཚོགས་དམག་དཔོན་བྱེ་བ་འབུམ༔ གསོད་བྱེད་ཡབ་ཡུམ་བརྒྱད་ཀྱི་ཐུགས་དམ་བསྐང་༔ སྣང་སྲིད་གདུག་པའི་གཡུལ་ངོ་དགྲ་ལ་འབེབ༔ སྡེ་དཔོན་ཆེན་པོ་དགུ་ཡི་ཐུགས་དམ་བསྐང་༔ ཕྱི་ནང་བར་ཆོད་བསྒྲལ་ཞིང་སྒོ་སྐྱོང་བ༔ སྨན་མོ་སྒོ་སྐྱོང་བཞི་ཡི་ཐུགས་དམ་བསྐང་༔ ཕྱི་ནང་གནས་དང་ཡུལ་ལ་ཆགས་མཛད་པ༔ ཤན་པ་བྱེ་བ་འབུམ་གྱི་ཐུགས་དམ་བསྐང་༔ ཧཱུྃ༔
གཞན་ཡང་ཐུགས་དམ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔ སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔
ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔ འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔
ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔ དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔
དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔ སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔
སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔ མི་ནག་གིང་ཆེན་བཅུ་གསུམ་བམ་རོ་ཕྲལ༔
མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞིའི་བཀོད་ལྟར་མཛེས༔ རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔
མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ཕྱི་ཡུལ་བར་ཁྱམས་ལ་གནས་པའི་བསྐང་བ་ནི༔ ཧཱུྃ༔ ཕོ་བྲང་འབར་བའི་སྒོ་སྐྱོང་ཁྲོ་བོའི་ཚོགས༔ རྒོད་གཤེ་རྔམ་དང་དཔའ་བ་འཇིགས་སུ་རུང་༔
ཁྲོ་གཏུམ་དགྱེས་སྒེག་འབར་བའི་གར་དང་ལྡན༔ ཁྲོ་རྒྱལ་ཡབ་ཡུམ་བརྒྱད་ཀྱི་ཐུགས་དམ་བསྐང་༔ དཀྱིལ་འཁོར་ཆེན་མོ་སྐྱོང་བའི་མ་མོ་འབུམ༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ འབྱུང་ལྔ་དབང་བསྒྱུར་དུར་ཁྲོད་གནས་བཞི་ཉུལ༔ ཡེ་ཤེས་ཁྲོ་བོ་སྡེ་ལྔའི་ཐུགས་དམ་བསྐང་༔ ས་བཅུ་ལམ་སྟོན་ཁྲོ་རྒྱལ་རྔམ་པའི་གཟུགས༔ གིང་ཆེན་ཡབ་ཡུམ་བཅུ་ཡི་ཐུགས་དམ་བསྐང་༔ རིམ་བདུན་རྒྱ་ཡི་སྲུང་མ་མཐུ་མོ་ཆེ༔ ལས་ཀྱི་མ་མོ་བདུན་གྱི་ཐུགས་དམ་བསྐང་༔
ལམ་བཞི་ཕོ་ཉ་ས་མཁན་ཆེན་མོ་སྟེ༔ སྲིང་མོ་བཞི་དང་བརྒྱད་ཀྱི་ཐུགས་དམ་བསྐང་༔ བདུད་ཀྱི་གྲོང་ཁྱེར་རྩད་ནས་བཤིག་པའི་མཆོག༔ ལངྐ་ཡབ་ཡུམ་བཅུ་དྲུག་ཐུགས་དམ་བསྐང་༔ སངས་རྒྱས་བསྟན་སྲུང་རྣལ་འབྱོར་སྐྱོང་བའི་མཆོག༔ ཞིང་སྐྱོང་ཆེན་མོ་བརྒྱད་ཀྱི་ཐུགས་དམ་བསྐང་༔ དུར་ཁྲོད་གནས་བརྒྱད་བཀའ་ཡི་བྱ་ར་མཁན༔ ཀེང་རུས་ཁྲོ་མོ་བརྒྱད་ཀྱི་ཐུགས་དམ་བསྐང་༔ ཀླུ་བདུད་ས་བདག་དལ་ཁ་དགྲ་ལ་འབེབ༔ སྤྲུལ་པའི་ཁྱུང་ཆེན་བརྒྱད་ཀྱི་ཐུགས་དམ་བསྐང་༔
མ་རུངས་ཡམས་ནད་དགྲ་ལ་འབེབས་མཛད་མ༔ འབར་མ་ཆེན་མོ་དགུ་ཡི་ཐུགས་དམ་བསྐང་༔ ལོ་ཟླའི་ཆད་པ་དགྲ་ལ་འབེབས་མཛད་པ༔ ཕོ་ཉ་དྲུག་ཅུ་རྩ་བཞིའི་ཐུགས་དམ་བསྐང་༔ བདུད་དང་སྤར་སྨེ་སྐག་ཆེན་བསྒྱུར་མཛད་མ༔ ས་བདག་སོ་གཉིས་འབུམ་ཕྲག་ཐུགས་དམ་བསྐང་༔ འཛམ་གླིང་དབང་སྒྱུར་མ་མོ་ཆེན་མོའི་ཚོགས༔ བརྟན་མ་བཅུ་གཉིས་ཡང་འཁོར་ཐུགས་དམ་བསྐང་༔ སྨིན་བྱེད་ཆེན་མོ་ལ་སོགས་འཇིགས་བྱེད་མ༔ མངའ་སྒྱུར་ཆེན་མོ་བཞི་ཡི་ཐུགས་དམ་བསྐང་༔
ལོ་ཕྱུགས་དུས་འཛིན་མ་མོ་ཆེན་མོ་སྟེ༔ དུས་དྲུག་ལྷ་མོ་འཁོར་བཅས་ཐུགས་དམ་བསྐང་༔ བསྟན་པའི་བྱ་ར་མ་ཡེངས་སྐྱོང་མཛད་མ༔ ཚེ་རིང་ལྷ་མོ་ལྔ་ཡི་ཐུགས་དམ་བསྐང་༔ ཧཱུྃ༔ རིན་ཆེན་གཏེར་གྱི་སྲུང་མ་མཐུ་བོ་ཆེ༔ མགོན་ཆེན་སྡེ་བཞི་ཞིང་སྐྱོང་མ་མོ་གཟའ༔ རྡོར་ལེགས་བཙན་རྒོད་གནོད་སྦྱིན་ལྷ་ཀླུ་བདུད༔ དགེ་བསྙེན་ཀླུ་མོ་སྨན་ཕྲན་བྱེ་བ་འབུམ༔ གཏེར་སྲུང་དམ་ཅན་རྒྱ་མཚོའི་ཐུགས་དམ་བསྐང་༔
ཧཱུྃ༔ ཐུགས་དམ་གཉན་པོ་བསྐང་བའི་དམ་རྫས་ནི༔ སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ པུཥྤེ་མེ་ཏོག་སྣ་ཚོགས་བཅལ་དུ་བཀྲམ༔ སྣ་ཚོགས་དྲི་ཡི་དབང་པོ་ཚིམ་བྱའི་ཕྱིར༔ དྷཱུ་པེ་དྲི་ཞིམ་ངད་པ་ཕྱོགས་བཅུར་ཁྱབ༔ སྣ་ཚོགས་ཡིད་ཀྱི་དབང་པོ་ཚིམ་བྱའི་ཕྱིར༔ ཨཱ་ལོ་ཞུན་ཆེན་སྒྲོན་མེ་ཉི་ལྟར་གསལ༔ སྣ་ཚོགས་ཤེས་བྱའི་བག་ཆགས་འདག་བྱའི་ཕྱིར༔ གནྡྷེ་དྲི་ཆབ་གང་བ་མཚོ་ལྟར་འཁྱིལ༔
སྣ་ཚོགས་ལྗགས་ཀྱི་དབང་པོ་ཚིམ་བྱའི་ཕྱིར༔ ནཻ་ཝི་ཞལ་ཟས་ལྷུན་པོ་རི་ལྟར་བརྗིད༔ སྣ་ཚོགས་སྙན་གྱི་དབང་པོ་ཚིམ་བྱའི་ཕྱིར༔ ཤབྡ་རོལ་མོའི་ཚོགས་ནི་ཕྱོགས་བཅུར་གྲགས༔ སྣ་ཚོགས་རེག་བྱའི་དབང་པོ་ཚིམ་བྱའི་ཕྱིར༔ ལྷ་རྫས་ན་བཟའ་སྣ་ཚོགས་སྤྲིན་ལྟར་གཏིབས༔ ཕྱི་ཡི་མཆོད་སྤྲིན་ནམ་མཁའི་ཁྱོན་གང་འདི༔ ཞི་ཁྲོ་གསང་བའི་དཀྱིལ་འཁོར་ལྷ་ལ་འབུལ༔ ཧཱུྃ༔ སྤྱན་གཟིགས་དར་ཚོན་སྣ་ཚོགས་མཁའ་ལ་བྲེས༔
འཁྲིལ་ལྡེམ་མཆོད་པའི་ལྷ་མོ་ལང་ལིང་གར༔ ལྷ་ཡི་ཁྱེའུ་ཕོ་མོས་མཆོད་རྫས་འབུལ༔ པི་ཝཾ་ཆ་ལང་རྔ་དང་གནྜི་སྒྲོག༔ སྣ་ལྔའི་མཆོད་འཛིན་སྒེག་མོ་ལམ་ལམ་བསྐྱོད༔ གླུ་བྲོ་གར་མོ་ཡིད་འཕྲོག་ལྷ་ལམ་གང་༔ རྒྱལ་སྲིད་རིན་ཆེན་སྣ་ཚོགས་སྟོང་གསུམ་ཁེངས༔ སྲུབ་སྐྱེད་བདུད་རྩི་དཀར་དམར་མཚོ་ལྟར་འཁྱིལ༔ སྦྱོར་སྒྲོལ་སྨན་མཆོད་བཅུད་ལྡན་སྤྲིན་ལྟར་གཏིབས༔ ཚོགས་གཏོར་བ་ལིཾ་གཏོར་ཆེན་རི་ལྟར་སྤུངས༔ མཁའ་དབྱིངས་རཀྟ་དམར་ཆེན་མཚོ་ལྟར་འཁྱིལ༔
དགྲ་བགེགས་བསྒྲལ་བའི་ཤ་རུས་རྫ་ལྟར་ཉིལ༔ དབང་པོའི་མེ་ཏོག་གླིང་བཞིའི་འཛིན་ཁྱོན་གང་༔ རྔ་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ དུར་ཁྲོད་གཡང་གཞི་ལྷབ་ལྷུབ་དབྱིངས་ལ་བརྒྱན༔ རུ་ཏྲའི་ཞིང་གཞི་དབང་ཆེན་ཐང་ལ་བདལ༔ དུག་ཁྲག་ཞག་ཆུ་དམར་ཆེན་རླབས་སུ་གཡོ༔ ཀེང་རུས་གར་སྒྱུར་བམ་ཆེན་ལྷུ་དུམ་འཁྲོལ༔ འདབ་ཆགས་སྐད་སྙན་འགྱུར་ཁུག་ཙེར་ཞིང་འཇུམས༔ དུར་བྱ་ཤ་ཟན་བམ་རོའི་རྒྱུ་མ་འདྲེན༔ སེང་ཁྱུང་འབྲུག་མོ་སྟོང་ཁམས་ཁེངས་པར་འགྱིངས༔
སྟག་གཟིག་དོམ་དྲེད་དགྲ་བོའི་མགོ་སྙིང་ཕྲོལ༔ སྣ་ཚོགས་གཅན་སྤྱང་འདུར་ཞིང་ང་རོ་སྒྲོག༔ དུར་ཕག་དུར་བྱ་དུག་སྦྲུལ་ཕོ་མོ་འཁྱུགས༔ གཡག་རོག་རྭ་སྔོན་བཅུ་གསུམ་ངར་ཞིང་འགྱིངས༔ རྟ་ནག་ཤུགས་ལྡན་བཅུ་གསུམ་རྒྱན་གྱིས་ཕྱུག༔ ལུག་ནག་དཔྱི་དཀར་བཅུ་གསུམ་འབའ་སྒྲ་ལྡིར༔ ར་སྐྱེས་གནམ་རུ་བཅུ་གསུམ་བྲོ་རྩེད་འཁྲབ༔ མ་ཧེ་ཆུ་གླང་བཅུ་གསུམ་མཚོ་ལ་འཕྱོ༔ བྱ་རོག་མཆུ་དམར་བཅུ་གསུམ་རྔམ་ཞིང་འཇུམས༔ ཡིད་འཕྲོག་ལྷ་མོ་བཅུ་གསུམ་མདའ་དར་ཐོགས༔
མི་ནག་གིང་ཆེན་བཅུ་གསུམ་བམ་རོ་ཕྲལ༔ མི་དམར་བཙན་གཟུགས་བཅུ་གསུམ་བཤའ་གྲི་བརྡར༔ མི་སྔོན་ཕོ་ཉ་བཅུ་གསུམ་དགྲ་བོ་དྲུད༔ རུ་མཚོན་སྣ་ཚོགས་གཡབ་མོ་ཕྱར་ཕྱར་བསྐྱོད༔ རྟེན་དར་གཡབ་དར་མང་པོ་གནམ་དུ་གཟེངས༔ སྲུང་བཟློག་རྦད་བསྐུལ་འཁོར་ལོ་རླུང་ལྟར་བསྐོར༔ ཕྱག་མཚན་མཚོན་ཆ་སྣ་ཚོགས་ཐོག་ལྟར་འཕེན༔ ཕ་རོལ་དགྲ་བོའི་མགོ་སྙིང་ཆར་ལྟར་འབེབ༔ ལས་མཁན་ཕོ་ཉ་ཉི་ཟེར་རྡུལ་བཞིན་གཏིབས༔ དུར་ཁྲོད་ཕོ་བྲང་གླིང་བཞིའི་བཀོད་ལྟར་མཛེས༔
རང་རང་དགྱེས་པའི་བསྐང་རྫས་སྤྲིན་ལྟར་གཏིབས༔ མཐུན་རྫས་སྒྲུབ་རྫས་བསྐང་རྫས་གཉན་པོ་འདིས༔ གསང་བ་ཟིལ་གནོན་ཆེ་མཆོག་བཀའ་བརྒྱད་ཀྱི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་བསྐངས་ནས༔ བར་ཆད་བསལ་ཞིང་རྐྱེན་ངན་དགྲ་ལ་ཟློག༔ གཡར་དམ་སོལ་ཆུད་དམ་ཚིག་ཡར་ལ་གསོས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
དེ་ནས་བཤགས་པ་བྱ་བ་ནི༔ ཧཱུྃ༔ ཡེ་ཤེས་དབྱིངས་ཀྱི་ཕོ་བྲང་ཆེན་པོ་ནས༔
ཀུན་བཟང་ཞི་བའི་ལྷ་ཚོགས་དགོངས་སུ་གསོལ༔ དུར་ཁྲོད་མེ་རླུང་རྔམ་བརྗིད་ཀློང་ཡངས་ནས༔ ཆེ་མཆོག་ཁྲག་འཐུང་ལྷ་ཚོགས་དགོངས་སུ་གསོལ༔ ཞེ་སྡང་མེ་རི་འབར་བའི་དུར་ཁྲོད་ནས༔ ཡང་དག་ཐུགས་ཀྱི་ལྷ་ཚོགས་དགོངས་སུ་གསོལ༔ ང་རྒྱལ་རི་ལྟར་བརྩེགས་པའི་དུར་ཁྲོད་ནས༔ འཇམ་དཔལ་སྐུ་ཡི་ལྷ་ཚོགས་དགོངས་སུ་གསོལ༔ འདོད་ཆགས་ཁྲག་མཚོ་མེར་བའི་ཀློང་དཀྱིལ་ནས༔ པདྨ་གསུང་གི་ལྷ་ཚོགས་དགོངས་སུ་གསོལ༔ ཕྲག་དོག་རླུང་ལྟར་གཡོ་བའི་དུར་ཁྲོད་ནས༔
ཕྲིན་ལས་ཕུར་པའི་ལྷ་ཚོགས་དགོངས་སུ་གསོལ༔ གཏི་མུག་མུན་ལྟར་གཏིབས་པའི་དུར་ཁྲོད་ནས༔ མ་མོ་རྦོད་གཏོང་ལྷ་ཚོགས་དགོངས་སུ་གསོལ༔ གསལ་སྟོང་འོད་ལྔ་གཏིབས་པའི་ཕོ་བྲང་ནས༔ བླ་མ་རིག་འཛིན་ལྷ་ཚོགས་དགོངས་སུ་གསོལ༔ ཁྲག་ཞག་རྦ་རླབས་གཡོ་བའི་དུར་ཁྲོད་ནས༔ འཇིག་རྟེན་མཆོད་བསྟོད་ལྷ་ཚོགས་དགོངས་སུ་གསོལ༔ དུག་རླངས་ཕོ་ཉ་འགྱུ་བའི་དུར་ཁྲོད་ནས༔ དམོད་པ་དྲག་སྔགས་ལྷ་ཚོགས་དགོངས་སུ་གསོལ༔ ཕོ་བྲང་ཆེན་པོ་ཕྱི་ནང་ལ་གནས་པའི༔
བཀའ་སྡོད་དམ་ཅན་གཏེར་བདག་དགོངས་སུ་གསོལ༔ ཐོགས་མེད་ཐུགས་རྗེས་ཡེ་ཤེས་དབྱིངས་ནས་དགོངས༔ མོས་གུས་བརྩེ་བའི་མཐོལ་བཤགས་བཞེས་སུ་གསོལ༔ ཧོཿ ཀློང་ཡངས་ཆོས་ཉིད་མཐའ་དབུས་བྲལ་བ་ལ༔ རྟག་ཆད་མུ་བཞི་བཟུང་བ་མཐོལ་ལོ་བཤགས༔ རྡོ་རྗེ་སློབ་དཔོན་སངས་རྒྱས་མངོན་སུམ་ལ༔ གདོས་གཟུགས་མི་རུ་འཛིན་པ་མཐོལ་ལོ་བཤགས༔ དཀྱིལ་འཁོར་གཉན་གྱི་འབྲེལ་བའི་གཟུངས་མ་ལ༔ ཡེ་ཤེས་མཁའ་འགྲོར་མ་རྟོགས་མཐོལ་ལོ་བཤགས༔
རྡོ་རྗེ་མཆེད་ལྕམ་བསྟན་པའི་སྲོག་འཛིན་ལ༔ མོས་བློས་གུས་འདུན་ཆུང་བ་མཐོལ་ལོ་བཤགས༔ རྒྱུ་འབྲས་དངོས་སུ་ངོ་སྤྲོད་དཀྱིལ་འཁོར་ལ༔ སྒོམ་སྒྲུབ་འཛིན་སྤེལ་ཆུང་བ་མཐོལ་ལོ་བཤགས༔ སྤངས་རྟོགས་ཆུང་བས་ངེས་དོན་མ་རྟོགས་ཏེ༔ མཚན་ལྡན་བླ་མར་སྨད་པ་མཐོལ་ལོ་བཤགས༔ དཀྱིལ་འཁོར་རྒྱ་མཚོ་གསང་བའི་དལ་བཟུང་ནས༔ བསྐྱེད་རིམ་སོ་སོར་མ་གསལ་མཐོལ་ལོ་བཤགས༔ གནས་ལུགས་རང་རིག་ལྟ་བའི་རྒྱུད་སྦྱངས་ནས༔ རྫོགས་རིམ་སྒྱུ་མར་མ་རྟོགས་མཐོལ་ལོ་བཤགས༔
བཟླས་བརྗོད་སྙིང་ནས་སྒྲུབ་པའི་སྲོག་བཙལ་ནས༔ སྒྲ་ཆད་ཟུར་ཉམས་གྱུར་པ་མཐོལ་ལོ་བཤགས༔ མཆོད་རྫས་རྒྱ་མཚོ་བཅུད་ཀྱི་དོན་རྟོག་ནས༔ གསོག་འཇོག་ཕྲི་ལྷག་བགྱིས་པ་མཐོལ་ལོ་བཤགས༔ བདུད་རྩིའི་ངོ་བོ་བྱང་ཆུབ་གནས་གཞི་ལ༔ རྨད་བྱུང་ཡོན་ཏན་མ་རྟོགས་མཐོལ་ལོ་བཤགས༔ དམ་རྫས་གཏེར་ཆེན་དངོས་གྲུབ་རྩ་བ་ལ༔ དམ་མེད་བྱ་ཁྱིར་བྱིན་པ་མཐོལ་ལོ་བཤགས༔ དམར་ཆེན་མཁའ་དབྱིངས་བརྒྱུད་ནས་བབས་པ་ལ༔ བཟང་ངན་སྨེ་བར་འཛིན་པ་མཐོལ་ལོ་བཤགས༔
སྦྱོར་མཆོད་དྲུག་ལྡན་དུག་ལྔ་རང་གྲོལ་ལ༔ ལྷན་སྐྱེས་བདུད་རྩིར་མ་རྟོགས་མཐོལ་ལོ་བཤགས༔ སྒྲོལ་མཆོད་འཁོར་འདས་གཅིག་ཏུ་བསྲེས་པ་ལ༔ མཚན་འཛིན་རུ་ཏྲར་དམིགས་པ་མཐོལ་ལོ་བཤགས༔ སྤྱན་གཟིགས་ཚོགས་དྲུག་སྣང་བའི་ལོངས་སྤྱོད་ལ༔ བཟང་ངན་མཚན་མར་ཆགས་པ་མཐོལ་ལོ་བཤགས༔ སྣོད་བཅུད་གཟུགས་སྣང་རིག་པའི་རང་རྩལ་ལ༔ ཨ་འཐས་ཡུལ་ལ་ཆགས་པ་མཐོལ་ལོ་བཤགས༔ དབང་བསྐུར་དམ་མནོས་ཆོ་གའི་རྒྱུད་སྦྱང་ལ༔ ཉ་སྟོང་དུས་བཞི་ཆགས་པ་མཐོལ་ལོ་བཤགས༔
སོ་ཐར་ཉན་ཐོས་ཕྲ་མོའི་སྒོར་ཞུགས་ནས༔ ཁས་བླངས་དམ་ལ་འགལ་བ་མཐོལ་ལོ་བཤགས༔ ཀྲྀ་ཡ་ཨུ་པ་རྒྱུད་སྡེའི་སྒོར་ཞུགས་ནས༔ དཀྱིལ་འཁོར་དམ་ཚིག་ཉམས་པ་མཐོལ་ལོ་བཤགས༔ མ་ཧཱ་ཨ་ཏི་བླ་མེད་སྒོར་ཞུགས་ནས༔ ཆོས་ཉིད་སེམས་སུ་མ་རྟོགས་མཐོལ་ལོ་བཤགས༔ འཁོར་འདས་རོ་གཅིག་མཉམ་པའི་ངང་ཚུལ་ལ༔ བཟང་ངན་རིས་སུ་ཕྱེས་པ་མཐོལ་ལོ་བཤགས༔ དུག་ལྔ་ཡེ་གྲོལ་ཡེ་ཤེས་ལྔ་རུ་བཤགས༔ དུག་གསུམ་སྐུ་གསུམ་མཉམ་ཉིད་ངང་དུ་བཤགས༔
རྣམ་རྟོག་ཚོགས་དྲུག་མི་རྟག་དབྱིངས་སུ་བཤགས༔ ཀུན་གཞི་མ་རིག་ཀ་དག་ངང་དུ་བཤགས༔ ཕུང་ཁམས་རྣམ་དག་རིགས་ལྔ་རྒྱལ་བར་བཤགས༔ ཁམས་ལྔ་རྣམ་དག་ཡུམ་ཚོགས་རིགས་ལྔར་བཤགས༔ འབྱུང་ལྔ་རྣམ་དག་ལྷ་མོ་ལྔ་རུ་བཤགས༔ སྒོ་དགུའི་འཛིན་རྟོག་ཐེག་དགུའི་ངང་ལ་བཤགས༔ རྣམ་ཤེས་ཚོགས་བརྒྱད་སེམས་དཔའ་བརྒྱད་དུ་བཤགས༔ སྐྱེ་མཆེད་བཅུ་གཉིས་ལྷ་མོ་རྣམས་ལ་བཤགས༔ རིགས་དྲུག་འཁྲུལ་འཁོར་ཐུབ་པ་དྲུག་ལ་བཤགས༔ རྟག་ཆད་མུ་བཞི་སྒོ་མ་བཞི་རུ་བཤགས༔
འཁྲུལ་འཛིན་སྣ་ཚོགས་དཀྱིལ་འཁོར་ལྷ་ལ་བཤགས༔ མཐོལ་ལོ་བཤགས་སོ་བླ་མ་ཡི་དམ་ལྷ༔ གནོང་ངོ་འགྱོད་དོ་དམ་ཅན་ཆོས་སྐྱོང་ཚོགས༔ མཐོལ་ལོ་མཐོལ་ལོ་ཡི་དམ་ལྷ་ལ་མཐོལ༔ བཤགས་པ་དེ་ནི་སྲུང་མ་གཉན་ལ་བཤགས༔ གནོང་འགྱོད་དྲག་པོའི་མཐོལ་བཤགས་ཡར་བཞེས་ལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔ ཨོྃ་པདྨ་ས་ཏྭ་ཧཱུྃ༔
ཨོྃ་ཀརྨ་ས་ཏྭ་ཧཱུྃ༔ ཨོྃ་གུ་རུ་ས་ཏྭ་ཧཱུྃ༔ ཨོྃ་དྷེ་ཝ་ས་ཏྭ་ཧཱུྃ༔ ཨོྃ་ཌཱཀྐི་ས་ཏྭ་ཧཱུྃ༔ ཨོྃ་ཧེ་རུ་ཀ་ས་ཏྭ་ཧཱུྃ་ཨཱཿ ཞེས་ཡིག་བརྒྱ་བརྗོད་ཅིང་ཆད་ལྷག་བཀང་༔ དེ་ནས་བཟློག་པ་ནི༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གཞན་གྱི་བསམ་སྦྱོར་ངན་པ་ཟློག༔
བན་བོན་གདུག་པའི་བྱད་ཁ་ཟློག༔ ཚེ་ཟོར་ཉུངས་ཟོར་འཕེན་པ་ཟློག༔ ཧེ་རུ་ཀ་ཡི་དྲག་སྔགས་ཟློག༔ མ་མོས་དམོད་པའི་ཐུན་སྔགས་ཟློག༔ འབྱུང་པོས་ཐོག་ཟོར་འཕེན་པ་ཟློག༔ གཤིན་རྗེས་འཁོར་ལོ་བསྐོར་བ་ཟློག༔ ཀླུ་ཡི་གཏད་ཁྲམ་ངན་པ་ཟློག༔ གཟའ་ཡི་འགྱུ་སྲང་ཐེབས་པ་ཟློག༔ དམ་ཅན་མི་བློ་དཀྲུགས་པ་ཟློག༔ རྒྱལ་པོས་སྙིང་རླུང་གཏོང་བ་ཟློག༔
བཙན་གྱི་ཇག་སྣ་རྒྱུག་པ་ཟློག༔ ལྷ་ཡི་བཀའ་ཆད་གཡོ་བ་ཟློག༔ ལྷ་མིན་མཚོན་ཆ་འཁྲུགས་པ་ཟློག༔ གནོད་སྦྱིན་རྩིས་ལ་འདེབས་པ་ཟློག༔ འདྲེ་མོས་མི་བླ་ཁྱེར་བ་ཟློག༔ སྲིན་མོས་བརྡ་ཐན་གཏོང་བ་ཟློག༔ གནམ་འཁྲུག་རི་ལྟར་ཉིལ་བ་ཟློག༔ ཡུལ་འཁྲུག་མཚོན་གྱི་བསྐལ་པ་ཟློག༔ དུས་འཁྲུག་མུ་གེའི་ཆད་པ་ཟློག༔ ཕྱྭ་གཡང་དཀོར་མཛོད་ཉམས་པ་ཟློག༔
གཏད་ཁྲམ་རྩིས་ལ་འདེབས་པ་ཟློག༔ རྨི་ལྟས་མཚན་ངན་ཐམས་ཅད་ཟློག༔ ལོ་སྐག་ཟླ་སྐག་ཞག་སྐག་ཟློག༔ ཟ་སྐག་དུས་ཚོད་སྐག་རྣམས་ཟློག༔ ཚེ་ཟད་ཟ་རེས་འཁོར་བ་ཟློག༔ སྤར་སྨེ་དུར་དུ་ཚུད་པ་ཟློག༔ སྐག་རིགས་སུམ་བརྒྱ་དྲུག་ཅུ་ཟློག༔ ཡེ་འདྲོག་བརྒྱད་ཅུ་གྱ་གཅིག་ཟློག༔ གློ་བུར་དགུ་བཅུ་རྩ་གཅིག་ཟློག༔ ནད་རིགས་བཞི་བརྒྱ་རྩ་བཞི་ཟློག༔
དུས་མིན་འཆི་བ་རྣམ་བརྒྱད་ཟློག༔ བྱད་ཟོར་ཕུར་ཁ་ངན་པ་ཟློག༔ བརྒྱ་ཡི་མི་ཁ་ངན་པ་ཟློག༔ སྟོང་གི་བྲམ་མཆུ་བསྡིག་པ་ཟློག༔ ཕོ་བདུད་དལ་ཁ་གཡས་སུ་སྒྱུར༔ མོ་བདུད་དལ་ཁ་གཡོན་དུ་སྒྱུར༔ སྤྱི་བདུད་དལ་ཁ་མཁའ་ལ་སྒྱུར༔ ཆུང་བདུད་དལ་ཁ་འོག་ཏུ་སྒྱུར༔ བྷྱོ་བྷྱོ་ཟློག་ཟློག༔ ཧ་ལ་ཚལ་པ་ཁ་ཐུན་ཡ་བྷྱོ་ཐུན་ཡ༔
རྦད་དུ་ཡ༔ ནན་ལོ་ཤག༔ དུན་མ་མོ་ར་ཙ་དགྲ་ལ་ཟློག་ཟློག༔ ཅེས་བཟློག་པ་ལན་གསུམ་བསྐུལ་ལོ༔ ས་མ་ཡ༔ ཨེ་མ་ཁོ་བོ་པདྨ་འབྱུང་གནས་ངས༔ མ་འོངས་སེམས་ཅན་བསོད་ནམས་མར་འགྲིབ་དུས༔ དཔལ་བསྐྱེད་བསོད་ནམས་ཡང་ལྡན་དེ་ཡི་དོན༔ སྙིང་བྱང་དུམ་བུ་ཚིགས་སུ་བཅད་པ་ཡི༔ ཡང་ཟབ་བསྐང་བ་དངོས་གྲུབ་ཆར་འབེབས་བཞག༔
ཡེ་ཤེས་མཚོ་རྒྱལ་བརྡ་ཡི་རི་མོར་གཟུགས༔ བསྐང་བའི་ཡོན་ཏན་ཕན་ཡོན་བློ་ལས་འདས༔ སྔགས་བཅུད་དམ་ཚིག་ཉམས་ན་བསྐང་བ་བྱ༔ དགེ་སློང་འདུལ་ཁྲིམས་ཉམས་ན་བསྐང་བ་བྱ༔ དུས་ཀྱི་ཆད་པ་བྱུང་ན་བསྐང་བ་བྱ༔ རྡོ་རྗེ་སློབ་དཔོན་བཀའ་འགལ་བསྐང་བ་བྱ༔ ཡི་དམ་བསྐྱེད་རིམ་ལོག་ན་བསྐང་བ་བྱ༔ མཁའ་འགྲོའི་བཀའ་ཆད་བྱུང་ན་བསྐང་བ་བྱ༔ ཆོས་སྐྱོང་དམ་ཅན་འཁུ་ན་བསྐང་བ་བྱ༔ སྔོན་དབང་རྐྱེན་ངན་བྱུང་ན་བསྐང་བ་བྱ༔
འཕྲལ་སྟོབས་རྟེན་འབྲེལ་ལོག་ན་བསྐང་བ་བྱ༔ ཡུལ་འཁྲུག་རྩོད་གཞི་བྱུང་ན་བསྐང་བ་བྱ༔ དུས་འཁྲུག་མུ་གེ་བྱུང་ན་བསྐང་བ་བྱ༔ ནད་དལ་རྐྱེན་ཁ་བྱུང་ན་བསྐང་བ་བྱ༔ ཤེས་པ་བྱིང་རྨུགས་འཐིབ་ན་བསྐང་བ་བྱ༔ འབྱུང་བཞི་ཚེ་འཕྲང་ཆེ་ན་བསྐང་བ་བྱ༔ ལོངས་སྤྱོད་ཕྱྭ་གཡང་ཉམས་ན་བསྐང་བ་བྱ༔ བསྐང་ཆོག་ཟབ་མོའི་ཕན་ཡོན་བསམ་མི་ཁྱབ༔ འདོད་རྒུ་དངོས་གྲུབ་འབྱུང་པའི་བསྐང་བ་ལ༔ ཡིད་བློ་སེམས་དགའ་དགེ་བའི་ས་བོན་སྟེ༔
གླིང་བཞི་མཛོད་གླིང་དགོས་ན་འདི་ནས་ལོངས༔ དེ་ལྟར་ཡ་མཚན་བཀོད་པ་ཕུན་ཚོགས་ཆོས༔ ཁོ་བོ་བདག་གིས་ཤོག་དྲིལ་མགུལ་ཁུག་མ༔ སྙིང་བྱང་ཟབ་མོྀ་ཨཚ་ས་མ་ཡ༔ མ་འོངས་ཡང་མཐའ་ཉི་ཤུ་ལ་ཉེ་དུས༔ ཨོ་རྒྱན་གཏེར་བདག་གླིང་དང་འཕྲད་པར་ཤོག༔ བཀའ་འདི་སྲུངས་ཤིག་ལས་མགོན་བྱ་རོག་གདོང་༔ སྐལ་ལྡན་ལས་འཕྲོ་ཅན་གྱི་ལག་ཏུ་སྤྲོད༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཨོ་རྒྱན་གཏེར་བདག་གླིང་པས་སྦས་ཡུལ་པདྨ་བཀོད་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བསྒྱུར། ཡི་གེ་པ་ནི་ཨོ་རྒྱན་ཆོས་དར་ཞེས་པས་བགྱིས་པའོ། ། ཤོག་སེར་ཚ་བོ་ལས་བཤུས་སོ། ། སརྦ་མངྒ་ལཾ།། །། པ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམག་བསྐུལ་དྲག་སྔགས་འབྲུག་སྒྲ་བཞུགས་སོ༔ དཔལ་ཆེན་ཧེ་རུ་ཀ་ལ་བསྟོད༔
ས་མ་ཡ༔ རྒྱ་རྒྱ་རྒྱ༔ ཨེ་མཿ ཁོ་བོ་དྲག་སྔགས་པད་འབྱུང་ངས༔ དམག་བསྐུལ་ཆེན་མོ་དྲག་སྔགས་འབྲུག་སྒྲ་བསྟན༔ དབང་གི་རྒྱལ་མོ་ཡེ་ཤེས་མཚོ་རྒྱལ་མ༔ རིན་ཆེན་བརྡ་ཡི་ཤོག་སེར་ལོགས་སུ་བྲིས༔ ཡེ་ཤེས་འཁོར་ལོ་གསང་བའི་གཏེར་དུ་སྦོས༔ མ་འོངས་ཡང་མཐའ་ཉི་ཤུ་ལ་ཉེ་ཚེ༔ ལས་ཅན་སྐྱེས་བུ་དེ་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ དེ་ཡང་དམག་བསྐུལ་བྱ་བའི་རིམ་པ་ནི༔ བླ་དར་རྟེན་དར་གཡབ་དར་བསྒྲེང་༔ གོ་ཆ་རུ་མཚོན་སྣ་ཚོགས་བྱ༔ སྤྱན་གཟིགས་མཐུན་རྫས་ཚང་བར་བཤམ༔ ཐུགས་དམ་གནད་ནས་བསྐུལ་བའི་ཚེ༔ བླ་མ་རིག་འཛིན་ཡི་དམ་དང་༔ མཁའ་འགྲོ་ཆོས་སྐྱོང་མ་ལུས་ཀྱིས༔ རང་རང་དམག་དང་དཔུང་ཚོགས་རྣམས༔
འབུམ་ཕྲག་ས་ཡ་སྡུད་མཛད་ནས༔ དགྲ་ཡི་ཡུལ་དུ་ཆས་པར་བསམ༔ དམག་དང་འཁྲུག་རྩོད་བཟློག་པར་བསམ༔ སྐུ་རིམ་བསྲུང་བའི་དུས་དག་དུ༔ རྐྱེན་ངན་བར་ཆད་བཟློག་པར་དམིགས༔ ཟློག་བྱེད་ཁྲོ་བོ་ཕྱི་རུ་གཟིགས༔ ཧཱུྃ་སྒྲ་དང་བཅས་ཆས་པར་བསམ༔ ཤ་ཁྲག་བརྒྱན་པའི་གཏོར་མ་དང་༔ སྐྱེམས་བཟང་རཀྟ་རྒྱས་པར་བཤམ༔ རྣལ་འབྱོར་དམོད་པའི་ཆས་ཞུགས་ཏེ༔
རོལ་མོ་རྣམས་ཀྱང་དྲག་ཏུ་འབིར༔ རྐང་གླིང་སྒྲ་ལྡན་དྲག་ཏུ་གཙེར༔ ཤ་ཆེན་སྣ་ཚོགས་དུད་པ་བཏང་༔ ཕྱི་ནང་བསྐྱེད་རྫོགས་བརྟན་པར་བྱ༔ བསྐུལ་པ་རིམ་བཞིན་གཏོར་མ་འབུལ༔ ཀ་དག་དབྱིངས་ནས་འདི་ལྟར་བསྐུལ༔ ཧཱུྃ་ཧཱུྃ་ཧཱུྃ༔ ཆོས་དབྱིངས་རྣམ་དག་ཡངས་པའི་དཀྱིལ་འཁོར་ནས༔ སྣ་ཚོགས་ཀློང་ཡངས་པདྨའི་གདན་གྱི་སྟེང་༔ ཀུན་བཟང་ཞི་བའི་ལྷ་ཚོགས་དབྱིངས་ནས་བཞེངས༔
ཐོགས་མེད་ཐུགས་དམ་གཉན་པོ་རྒྱུད་བསྐུལ་ཅིག༔ སྐུ་མདོག་སྣ་ཚོགས་ལོངས་སྤྱོད་ཕྲིན་ལས་རྫོགས༔ ཕྱག་མཚན་ས་བོན་ཉི་ཟེར་རྡུལ་ལྟར་གཡོ༔ ཐུགས་རྗེའི་གཟི་བརྗིད་འོད་དཔུང་འཇའ་ལྟར་ཤར༔ གསུང་དབྱངས་སྟོང་ཉིད་སྒྲ་གྲགས་འབྲུག་ལྟར་སྒྲོག༔ བྱིན་རླབས་ཐུགས་རྗེའི་ནུས་རྩལ་སྤྲིན་ལྟར་གཏིབས༔ ཞི་བའི་ཚུལ་དགུ་ལྡན་མཛད་དབྱིངས་ཀྱི་ལྷ༔ ཐུགས་དམ་གཉན་པོ་འབྱིན་པའི་དུས་ལ་བབ༔ ད་ལྟ་དུས་ངན་སྙིགས་མའི་མཐའ་ལ་ཐུག༔ གསང་སྔགས་བསྟན་པའི་སྒྲོན་མེ་ནུབ་ལ་ཉེ༔
དུག་ལྔའི་ལས་ཀྱི་དམག་དཔུང་མཐའ་བཞིར་འཁོར༔ མུ་སྟེགས་ལོག་ཆོས་མགོ་བསྐོར་དར་ལགས་ཏེ༔ མཐའ་ཡས་སེམས་ཅན་ཉོན་མོངས་འཁོར་བར་འཁྱམས༔ དཀར་པོ་དགེ་བཅུའི་བར་ཆད་རླུང་ལྟར་འཚུབ༔ ནག་པོ་བདུད་རིགས་རྐྱེན་ངན་ཁ་དར་བས༔ ཐུགས་རྗེ་མངའ་བའི་ནུས་རྩལ་མི་འབྱིན་ན༔ བློ་གཏད་དཔང་བཙུགས་ཁྱེད་ལ་བྱས་ལགས་སམ༔ དེ་བཞིན་ཐུགས་དམ་གཉན་པོ་དབྱིངས་ནས་བསྐུལ༔ ཉོན་མོངས་བདུད་ཀྱི་དཔུང་ཚོགས་གཞོམ་སླད་དུ༔ ཡེ་ཤེས་དབྱིངས་ཀྱི་ལྷ་ཚོགས་དམག་དཔུང་བསྐྱེད༔
ཀུན་ཏུ་བཟང་པོ་ཀ་དག་དམག་ཚོགས་འབུམ༔ མི་གཡོ་རྡོ་རྗེའི་གོ་ཁྲབ་སི་ལི་ལི༔ སྟོང་ཉིད་མཚོན་ཆའི་རྣོ་ངར་ཟེངས་སེ་ཟེང་༔ སྙིང་རྗེས་འགུགས་བྱེད་ལྕགས་ཀྱུ་ཁྱུགས་སེ་ཁྱུག༔ རོ་གཅིག་དཔའ་བའི་རྔམ་རྒྱུག་ཤ་ར་ར༔ གསལ་སྟོང་ཤེས་རབ་མཁའ་འགྲོ་སྤུངས་སེ་སྤུང་༔ ལོངས་སྐུ་ལྔ་ལྡན་དམག་ཚོགས་བྱེ་བ་འབུམ༔ ལྷུན་གྲུབ་ཆོས་ཀྱི་དབྱིངས་ནས་དམག་དཔུང་བསྐྱེད༔ རིག་འཛིན་སྒྲུབ་ལ་ཡེ་ཤེས་སྤྱན་གྱིས་གཟིགས༔ སྔགས་འཆང་རྣལ་འབྱོར་བདག་གི་རྒྱབ་རྟེན་མཛོད༔
དྲག་པོ་མཐུ་ཡི་དཔུང་གྲོགས་ཕྲིན་ལས་བཅོལ༔ མ་དག་དུག་ལྔའི་དམག་ཚོགས་རྩད་ནས་ཆོད༔ ཀུན་བཟང་ཞི་བའི་ལྷ་ཚོགས་འཁོར་བཅས་ཀྱིས༔ ཤ་ཁྲག་དམར་ཆེན་བདུད་རྩི་འདི་བཞེས་ལ༔ ཁམས་གསུམ་འཁོར་བའི་རིགས་དྲུག་སྟོངས་པར་མཛོད༔ ཅེས་གཏོར་མ་འབུལ༔ དེ་ནས་ཁྲག་འཐུང་ཁྲོ་བོ་ཆེ་མཆོག་ལྷ་ཚོགས་ཀྱི་བསྐུལ་པ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ བྱོལ་སོང་གཙོ་བརྒྱད་བསྣོལ་བའི་ཁྲི་སྟེང་དུ༔
དཔལ་ཆེན་ཁྲོ་རྒྱལ་ཁྲག་འཐུང་ཧེ་རུ་ཀར༔ འབར་བའི་ཁྲོ་བོའི་དམག་ཚོགས་འབུམ་གྱིས་བསྐོར༔ མི་མངོན་དག་པ་ཆོས་ཀྱི་ཀློང་ནས་བཞེངས༔ མཐུ་ལྡན་དམག་དཔུང་བསྐྱེད་པའི་དུས་ལ་བབ༔ གཟི་བྱིན་སྟོང་ཁམས་མེ་འོད་འུ་རུ་རུ༔ དྲག་པོ་ཉི་ཟླའི་སྤྱན་རྩ་གློག་ལྟར་འཁྱུགས༔ ཞལ་ནས་ཧཱུྃ་སྒྲ་དྲག་པོ་འབྲུག་ལྟར་ལྡིར༔ སྒྲོལ་བྱེད་མཚོན་ཆའི་ཚྭ་ཚྭ་སྐར་ལྟར་འཁྲུགས༔ སྟོང་ཉིད་དྲག་པོའི་གོ་ཆ་རི་ལྟར་བརྗིད༔ སྲིད་གསུམ་ཟིལ་གནོན་སྒྲོ་གཤོག་མཁའ་ལ་བགྲད༔
གླིང་བཞི་བརྒྱད་ཀྱི་ཁྲོ་རྒྱལ་དམག་ཚོགས་སྡུད༔ ཡང་སྤྲུལ་ཁྲོ་ཆུང་སྟོང་ཁམས་འཇིག་རྟེན་གང་༔ ཐུགས་དམ་ནུས་རྩལ་བསྐྱེད་པའི་དུས་ལ་བབ༔ ད་ལྟ་སྙིགས་མ་ལྔ་བརྒྱ་ཐ་མའི་དུས༔ སངས་རྒྱས་བསྟན་པ་མཐའ་ལ་ཉེ་གྱུར་ཅིང་༔ རྐྱེན་ཁ་གློ་བུར་བར་ཆད་དགྲ་སྡང་བས༔ ཁྲོ་རྒྱལ་མངོན་སྤྱོད་དྲག་པོའི་དུས་ལ་བབ༔ ཕ་ཚོགས་ཁྲོ་བཅུའི་དམག་ཚོགས་ཐིབས་སེ་ཐིབ༔ མ་ཚོགས་ཁྲོ་མོའི་ལས་བྱེད་ཤ་ར་ར༔ འཁོར་ཚོགས་བཀའ་ཡི་སྲུང་མ་ཉི་ལི་ལི༔
དྲག་སྔགས་དམོད་པའི་མཚོན་ཆ་ས་ལ་ལ༔ དམག་དཔུང་བསྐྱེད་ལ་རུ་མཚོན་མྱུར་དུ་ཕྱོར༔ ཁྲོ་བོ་འདུས་པའི་ལྷ་ཚོགས་རྒྱང་མ་རིང་༔ མ་དག་དམ་ཉམས་བདུད་དམག་ཆམ་ལ་ཕོབ༔ རྐྱེན་ཁ་གློ་བུར་བར་ཆད་དགྲ་ལ་བྱོལ༔ སངས་རྒྱས་བསྟན་ལ་སྡང་བའི་དགྲ་བོ་སྒྲོལ༔ ཁྲག་འཐུང་ཁྲོ་བོའི་ལྷ་ཚོགས་ཐམས་ཅད་ཀྱིས༔ ཤ་ཁྲག་དམར་ཆེན་རྒྱ་མཚོ་འདི་བཞེས་ལ༔ སྔགས་འཆང་རིག་འཛིན་བདག་གི་དཔུང་གྲོགས་མཛོད༔ བདུད་འདུལ་གཡུལ་ངོ་བཟློག་པའི་ཕྲིན་ལས་མཛོད༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཅེས་གཏོར་མ་ཕུལ༔ དེ་ནས་ཤར་ཕྱོགས་ཡང་དག་གི་བསྐུལ་པ་ནི༔ ཧཱུྃ༔ ཞེ་སྡང་མེ་ལྟར་འབར་བའི་ཀློང་དཀྱིལ་ནས༔ དྲི་ཟ་ཕོ་མོ་བསྣོལ་བའི་གདན་སྟེང་དུ༔ དཔལ་ཆེན་ཁྲག་འཐུང་ཡང་དག་ཧེ་རུ་ཀཿ ཡུམ་མཆོག་ཀྲོ་ཏི་ཤྭ་རིས་སྐུ་ལ་འཁྲིལ༔ ཐུགས་སྲས་རིགས་བཞི་ཀཽ་རཱི་དབང་ཕྱུག་མ༔ སྒོ་མ་དམ་ཅན་ཆོས་སྐྱོང་བྱེ་བ་འབུམ༔
མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ཤར་གྱི་ཕྱོགས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ ཡང་དག་ཐུགས་ཀྱི་བཀའ་ཉན་པའི༔
མཐིང་ནག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོ་སྲོག་ལ་རྔམ༔ ཀཽ་རཱི་དབང་ཕྱུག་སྒོ་སྐྱོང་ཚོགས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔

ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རླུང་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་བའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔
ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔
འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་དགྲ་བོ་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པར་ཤོམ་པའི་དགྲ༔
དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ ཡང་དག་ཐུགས་ཀྱི་ལྷ་ཚོགས་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ ཧཱུྃ༔ རིན་ཆེན་གཏེར་གྱི་སྲུང་མ་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔
ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔
ཅེས་གཏོར་མ་འབུལ༔ དེ་ནས་འཇམ་དཔལ་གཤིན་རྗེའི་བསྐུལ་པ་ནི༔ ཧཱུྃ༔ ང་རྒྱལ་རི་ལྟར་ཉིལ་བའི་ཀློང་དཀྱིལ་ནས༔ གཤིན་རྗེ་ཕོ་མོ་བསྣོལ་བའི་གདན་སྟེང་དུ༔
དཔལ་ཆེན་ཁྲག་འཐུང་འཇམ་དཔལ་གཤིན་རྗེའི་གཤེད༔ ཡུམ་མཆོག་བྷེ་ཏ་ཟ་བྱེད་སྐུ་ལ་འཁྲིལ༔ གཤེད་ཆེན་སྡེ་བརྒྱད་གཤིན་རྗེ་སུམ་ཅུ་གཉིས༔ སྒོ་སྐྱོང་གིང་བཞི་བདུད་པོ་ཤྭ་ཐོགས་དང་༔ དམ་ཅན་ཆོས་སྐྱོང་བཀའ་སྡོད་བྱེ་བ་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བོ་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔
དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ལྷོ་ཡི་ཕྱོགས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ གཤིན་རྗེའི་གཤེད་ཀྱི་བཀའ་ཉན་པ༔ སེར་ནག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔ གསོད་བྱེད་གིང་དང་བདུད་ཁྲམ་ཐོགས༔ ཤོ་ཁ་འགྱེད་དང་སྲོག་བདག་ཚོགས༔ སྲ་བའི་གོ་ཆ་ལུས་ལ་གྱོན༔
རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་གཡོ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔
མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རླུང་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་པའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔
མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔
ཀ་ཆ་འཕྲོག་པར་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྣང་བའི་དགྲ་བོ་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པར་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ འཇམ་དཔལ་གཤིན་རྗེའི་ལྷ་ཚོགས་རྣམས༔
ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔ དེ་ནས་དབང་ཆེན་རྟ་མགྲིན་བསྐུལ་པ་ནི༔ ཧཱུྃ༔
འདོད་ཆགས་ཁྲག་མཚོ་མེར་བའི་ཀློང་དཀྱིལ་ནས༔ ཀླུ་བདུད་ཕོ་མོ་བསྣོལ་བའི་གདན་སྟེང་དུ༔ དཔལ་ཆེན་ཁྲག་འཐུང་ཁྲོ་བོ་དབང་གི་རྒྱལ༔ ཡུམ་མཆོག་པདྨ་གཟི་ལྡན་སྐུ་ལ་འཁྲིལ༔ དབང་ཆེན་རིགས་བཞི་ཟིལ་གནོན་བཅུ་གཉིས་པ༔ སྒོ་སྲུང་ཁམས་བརྒྱད་ལིང་པ་འདབ་ཅན་དང་༔ འབྲུག་མོ་ཁྱི་སྤྱང་གདུག་པའི་བཀའ་སྡོད་ཚོགས༔ དམ་ཅན་ཕོ་ཉ་ཆོས་སྐྱོང་བྱེ་བ་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔
དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ནུབ་ཀྱི་ཕྱོགས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ དབང་ཆེན་པདྨའི་བཀའ་ཉན་པའི༔ དམར་ནག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔
ཁམས་བརྒྱད་ལོང་བ་བརྒྱད་སྦྲེལ་དང་༔ འདབ་མ་ཅན་དང་འབྲུག་མོ་བཞི༔ ཁྱི་སྤྱང་ལ་སོགས་དྲེགས་པའི་ཚོགས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔
ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རླུང་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་པའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔
རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔
དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་དགྲ་བོ་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔
སྦྱར་དུག་བླུད་པ་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ ཁྲོ་རྒྱལ་དབང་ཆེན་ལྷ་ཚོགས་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔
མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔ དེ་ནས་ཕུར་པ་ཕྲིན་ལས་ཀྱི་བསྐུལ་པ་ནི༔ ཧཱུྃ༔ ཕྲག་དོག་རླུང་ལྟར་འཚུབས་པའི་ཀློང་དཀྱིལ་ནས༔ གནོད་སྦྱིན་ཕོ་མོ་བསྣོལ་བའི་གདན་སྟེང་དུ༔ བཅོམ་ལྡན་དཔལ་ཆེན་བཛྲ་ཀུ་མཱ་ར༔ ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྲིལ༔ ཐུགས་སྲས་རིགས་བཞི་ཁྲོ་བཅུ་སྒོ་སྐྱོང་ཆེ༔ ཤྭ་ན་རེ་ཏི་ས་བདག་སྐྱེས་བུ་དང་༔
བདུད་པོ་གིང་བཅས་ཆོས་སྐྱོང་བཀའ་སྡོད་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བོ་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ བྱང་གི་ཕྱོགས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔
རྡོ་རྗེ་གཞོན་ནུའི་བཀའ་ཉན་པ༔ མཐིང་ནག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔ ཤྭ་ན་རེ་ཏི་ས་བདག་སྨན༔ སྐྱེས་བུ་བདུད་པོ་གིང་ཆེན་ཚོགས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔
སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་པའི་རླུང་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་པའི་བདུད་དང་བསྡོང་༔
ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔
བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔
བསམ་ངན་སྡང་བའི་དགྲ་བོ་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པ་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ རྡོ་རྗེ་གཞོན་ནུའི་ལྷ་ཚོགས་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔
གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔ དེ་ནས་མ་མོ་རྦོད་གཏོང་གི་བསྐུལ་པ་ནི༔ ཧཱུྃ༔ གཏི་མུག་མུན་ལྟར་གཏིབས་པའི་ཀློང་དཀྱིལ་ནས༔ མེ་ལྷ་ཕོ་མོ་བསྣོལ་བའི་གདན་སྟེང་དུ༔ དཔལ་ཆེན་ཁྲག་འཐུང་བླ་མེད་ཧེ་རུ་ཀཿ ཡུམ་མཆོག་ཀུན་བཟང་ཉིད་ཞིས་སྐུ་ལ་འཁྲིལ༔
གསལ་བྱེད་ཁྲོ་བཞི་ལྷ་མོ་བཅུ་གཉིས་པ༔ མ་མོ་རྩ་གསུམ་སྒོ་སྐྱོང་དུས་ཀྱི་བདག༔ མ་སྲིང་མཁའ་འགྲོའི་གཙོ་མོ་ཆེན་མོ་བརྒྱད༔ གླིང་བཞིའི་མ་མོ་སྒོ་སྐྱོང་ཕོ་ཉ་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔
ཤར་ལྷོའི་མཚམས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་བོ་འབུམ་གྱིས་སྒྲོལ་བར་མཛོད༔ ཧཱུྃ༔ བླ་མེད་ཁྲག་འཐུང་བཀའ་ཉན་པ༔ ལྗང་ནག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོ་སྲོག་ལ་རྔམ༔ དུས་དྲུག་མ་མོ་སྲིང་མོ་བཞི༔ གཙོ་མོ་བརྒྱད་དང་གླིང་བཞི་ཉུལ༔ སྒོ་སྲུང་བཀའ་སྡོད་དམ་ཅན་ཚོགས༔ སྲ་བའི་གོ་ཆ་ལུས་ལ་གྱོན༔
རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔
མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རླུང་ལ་ཞོན༔ ནམ་ཕྱེད་དགྲ་གཅོད་པའི་ཚེ༔ གཏི་མུག་འཁྲུལ་པའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔ རྦད་ཅིང་བསྐུལ་པའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔
མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔
ཀ་ཆ་འཕྲོག་པ་ཤོམ་པའི་དགྲ༔ བདག་ལ་ཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་དགྲ་བོ་སྒྲོལ༔ དུག་ལྔ་འཛིན་པ་མང་ཡོད་ཀྱང་༔ སྦྱར་དུག་བླུད་པ་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ བླ་མེད་ཁྲོ་བོའི་ལྷ་ཚོགས་རྣམས༔
ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔ དེ་ནས་ཐོད་ཕྲེང་དྲག་པོའི་བསྐུལ་པ་ནི༔ ཧཱུྃ༔
བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ སྲིན་པོ་ཕོ་མོ་བསྣོལ་བའི་གདན་སྟེང་དུ༔ སྣང་སྲིད་དབང་སྡུད་དྲག་པོ་ཐོད་ཕྲེང་རྩལ༔ ཡུམ་ཆེན་གསང་བ་ཡེ་ཤེས་སྐུ་ལ་འཁྲིལ༔ དགོངས་བརྒྱུད་རིག་འཛིན་བརྡ་བརྒྱུད་སློབ་དཔོན་དང་༔ སྙན་བརྒྱུད་ལ་སོགས་མཁའ་འགྲོ་རྒྱ་མཚོ་དང་༔ མ་གཟའ་ཤན་པ་ཕྱི་ནང་བཀའ་སྐྱོང་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔
མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ལྷོ་ནུབ་མཚམས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ བླ་མ་ཐོད་ཕྲེང་བཀའ་ཉན་པ༔ དམར་སྨུག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔ མ་གཟའ་རྡོར་ལེགས་ཤན་པ་དང་༔
མོན་པ་གནོད་སྦྱིན་དམག་ཚོགས་རྣམས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔
ཉིན་ཕྱེད་དགྲ་སྲོག་གཅོད་པའི་ཚེ༔ དམར་ནག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རྟ་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་པའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔
རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔
ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་བྲན་གཡོག་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པ་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔
ཧཱུྃ༔ དྲག་པོ་ཐོད་ཕྲེང་ལྷ་ཚོགས་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོམ༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔
དེ་ནས་འཇིག་རྟེན་མཆོད་བསྟོད་ཀྱི་བསྐུལ་པ་ནི༔ ཧཱུྃ༔ དུག་རླངས་སྔོ་དམར་གཡོ་བའི་ཀློང་དཀྱིལ་ནས༔ འབྱུང་པོ་ཕོ་མོ་བསྣོལ་བའི་གདན་སྟེང་དུ༔ དྲེགས་འདུལ་ཆེན་པོ་འཇིག་རྟེན་ཁྲོ་བོའི་རྒྱལ༔ ཡུམ་ཆེན་སྲིད་གསུམ་སྤྱི་འདུལ་སྐུ་ལ་འཁྲིལ༔ སྲོག་བདག་ཡབ་ཡུམ་ཕྱོགས་སྐྱོང་སྒོ་བ་ཆེ༔ སྡེ་དཔོན་སུམ་ཅུ་ཁྲག་འཐུང་བྱེ་བ་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱཽར་བདག་གི་དཔུང་གྲོགས་མཛོད༔
དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ནུབ་བྱང་མཚམས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ འཇིག་རྟེན་ཁྲོ་རྒྱལ་བཀའ་ཉན་པ༔ ཁམ་ནག་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔
དྲེགས་པའི་སྡེ་དཔོན་སུམ་ཅུ་དང་༔ ཕྱི་ནང་བཀའ་སྡོད་དམ་ཅན་རྣམས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱི་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔
སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རྟ་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་པའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔
ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔
འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་དགྲ་བོ་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པར་ཤོམ་པའི་དགྲ༔
དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ འཇིག་རྟེན་ཁྲོ་རྒྱལ་ལྷ་ཚོགས་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔
ཅེས་གཏོར་མ་འབུལ༔ དེ་ནས་དམོད་པ་དྲག་སྔགས་ཀྱི་བསྐུལ་པ་ནི༔ ཧཱུྃ༔ ཤ་ཁྲག་རྦ་ཀློང་འཁྲུགས་པའི་ཀློང་དཀྱིལ་ནས༔ དབང་ལྡན་ཕོ་མོ་བསྣོལ་བའི་གདན་སྟེང་དུ༔ ཁྲག་འཐུང་ཁྲོ་རྒྱལ་དྲག་སྔགས་ཧེ་རུ་ཀར༔ ཡུམ་ཆེན་འབྱུང་ལྔའི་བདག་མོས་སྐུ་ལ་འཁྲིལ༔ ཐུགས་ཀྱི་སྲས་མཆོག་གསོད་བྱེད་ཡབ་ཡུམ་བརྒྱད༔ སྡེ་དཔོན་དགུ་དང་སྒོ་སྐྱོང་ཕོ་ཉ་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔
རྀག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ བྱང་ཤར་མཚམས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ དམོད་པ་དྲག་སྔགས་བཀའ་ཉན་པ༔ ནག་པོ་ཁྲོ་ཚོགས་བྱེ་བ་འབུམ༔
རབ་འཇིགས་ཁྲོ་མོས་སྲོག་ལ་རྔམ༔ སྲོག་བདག་སྡེ་དཔོན་སྒོ་སྐྱོང་ཚོགས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔
སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རྟ་ལ་གཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་བའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔
ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔
འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་དགྲ་བོ་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པ་ཤོམ་པའི་དགྲ༔
དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ དམོད་པ་དྲག་སྔགས་ལྷ་ཚོགས་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏཽར༔ གོ་ཆ་མཚོན་ཆ་དུམ་བུར་ཆོམ༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔
ཅེས་གཏོར་མ་འབུལ༔ དེ་ནས་བར་ཁྱམས་བཀའ་སྡོད་ཀྱི་བསྐུལ་པ་ནི༔ ཧཱུྃ༔ ཕོ་ཉ་གློག་ལྟར་འགྱུ་བའི་ཀློང་དཀྱིལ་ནས༔ མི་རོ་རྟ་རོ་བརྩེགས་པའི་གདན་སྟེང་དུ༔ སྤྲུལ་པའི་ཁྲོ་རྒྱལ་ཡབ་ཡུམ་ཆེན་པོ་བརྒྱད༔ དབང་ཕྱུག་ཉེར་བརྒྱད་ཡེ་ཤེས་མཁའ་འགྲོ་ལྔ༔ གིང་དང་མ་མོ་སྲིང་མོ་ལངྐ་དང་༔ ཞིང་སྐྱོང་ཁྲོ་བོ་སྤྲུལ་པའི་ཁྱུང་ཆེན་བརྒྱད༔ འབར་མ་ཕོ་ཉ་ས་བདག་བསྟན་མ་དང་༔
དུས་བཞི་དུས་དྲུག་བདག་མོ་ཚེ་རིང་མ༔ དམ་ཅན་ཆོས་སྐྱོང་སྲུང་མ་མཐུ་བོ་ཆེ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ཕྱི་ནང་མཚམས་ནས་དགྲ་དང་བགེགས་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔
ཧཱུྃ༔ གསང་བ་ཟིལ་གནོན་བཀའ་ཉན་པ༔ སྣ་ཚོགས་ཁྲོ་བོ་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔ ཁྲོ་བོ་བརྒྱད་དང་དབང་ཕྱུག་མ༔ མཁའ་འགྲོ་གིང་དང་མ་མོ་བདུན༔ སྲིང་མོ་ལངྐ་ཞིང་སྐྱོང་བརྒྱད༔ ཀེང་རུས་འབར་མ་ཕོ་ཉ་བཅུ༔ ས་བདག་བསྟན་མ་འབྱུང་བའི་བདག༔ དུས་དྲུག་བདག་མོ་ཚེ་རིང་མ༔
བཀའ་སྡོད་དམ་ཅན་ཆོས་སྐྱོང་རྣམས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་དཔག་ཚད་ཁྱབ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔ ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔
ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རྟ་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་བའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔ རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔
རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔ དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔
ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་བྲན་གཡོག་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔ སྦྱར་དུག་བླུད་པ་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔
ཧཱུྃ༔ གསང་བ་ཟིལ་གནོན་བཀའ་ཉན་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོམ༔ མ་གཡེལ་བཀའ་ཡི་ལས་བྱེད་འབུམ༔ མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔
དེ་ནས་གཏེར་སྲུང་གི་བསྐུལ་ནི༔ ཧཱུྃ༔ སྟོང་ཁམས་རླུང་ལྟར་ཁྱབ་པའི་ཀློང་དཀྱིལ་ནས༔ བསྟན་དགྲ་དམ་ཉམས་བསྣོལ་བའི་གདན་སྟེང་དུ༔ མགོན་ཆེན་སྡེ་བཞི་ཞིང་སྐྱོང་མ་མོ་གཟའ༔ རྡོར་ལེགས་བཙན་རྒོད་གནོད་སྦྱིན་ལྷ་ཀླུ་བདུད༔ དགེ་བསྙེན་ཀླུ་མོ་སྡེ་བརྒྱད་བྱེ་བ་འབུམ༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ དྲག་པོ་མཐུ་ཡི་དངོས་གྲུབ་དེང་འདིར་སྩོལ༔
མ་རུངས་གདུག་པའི་དགྲ་བགེགས་ཆམ་ལ་ཕོབ༔ གཟི་བྱིན་མཐུ་སྟོབས་འགྱེད་པའི་དུས་ལ་བབ༔ དམག་ཚོགས་བསྐྱེད་ལ་རུ་མཚོན་མྱུར་དུ་ཕྱོར༔ ཟབ་གཏེར་གཉན་ལ་སྡང་བའི་དགྲ་བྱུང་ན༔ མཐུ་ལྡན་ཁྲོ་ཚོགས་འབུམ་གྱིས་སྒྲོལ་བར་མཛོད༔ ཧཱུྃ༔ ཆེ་མཆོག་བཀའ་བརྒྱད་བསྟན་སྲུང་པ༔ རིགས་མཐུན་ཁྲོ་ཚོགས་བྱེ་བ་འབུམ༔ རབ་འཇིགས་ཁྲོ་མོས་སྲོག་ལ་རྔམ༔ མགོན་ཆེན་སྡེ་བཞི་མ་མོ་གཟའ༔
རྡོར་ལེགས་གཙན་རྒོད་གནོད་སྦྱིན་ལྷ༔ ཀླུ་བདུད་དགེ་བསྙེན་ཀླུ་མོ་དང་༔ སྡེ་བརྒྱད་ཤ་ཟ་བྱེ་བའི་ཚོགས༔ སྲ་བའི་གོ་ཆ་ལུས་ལ་གྱོན༔ རྣོ་བའི་མཚོན་ཆ་ལག་ན་ཐོགས༔ རྫུ་འཕྲུལ་རླུང་གི་རྟ་ལ་ཞོན༔ སྟོབས་ཀྱིས་སྟོང་ཁམས་ཁྱབ་པར་གཡོ༔ ཟས་སུ་ཤ་ཁྲག་སྙིང་ལ་དགྱེས༔ སྐོམ་དུ་དགྲ་བགེགས་སྙིང་ཁྲག་གསོལ༔ ལས་སུ་སྲོག་དབུགས་སྙིང་རྩ་སྡུད༔
ཐོ་རངས་དགྲ་སྲོག་གཅོད་པའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ ཉིན་ཕྱེད་དགྲ་སྲོག་གཅོད་པའི་ཚེ༔ དམར་ཐག་ཉི་མའི་ཟེར་ལ་ཆིབས༔ མུན་རུབ་དགྲ་སྲོག་གཅོད་པའི་ཚེ༔ སྨག་ནག་འགྱུ་བའི་རྟ་ལ་ཞོན༔ ནམ་ཕྱེད་དགྲ་སྲོག་གཅོད་པའི་ཚེ༔ གཏི་མུག་འཁྲུལ་བའི་བདུད་དང་བསྡོང་༔ ཉིན་མཚན་འགྱུ་བ་དུས་དྲུག་ཏུ༔ དམ་ཉམས་དགྲ་བོ་ལས་ངན་གྱི༔
རྣམ་ཤེས་འཁྱམས་པོ་ཁྲིད་ལ་ཤོག༔ ཧཱུྃ༔ རྦད་ཅིང་བསྐུལ་བའི་ལས་མཁན་འབུམ༔ ཆོས་ཤིག་དམག་དཔུང་མྱུར་དུ་བསྐྱེད༔ མཁར་རྫོང་བཤིག་པ་མང་ཡོད་ཀྱང་༔ གཙུག་ལག་བཤིག་པ་བསྟན་པའི་དགྲ༔ དམ་ཉམས་བསྟན་བཤིག་སྒྲོལ་ལ་ཤོག༔ དགྲ་ལ་དམག་འདྲེན་མང་ཡོད་ཀྱང་༔ བདག་ལ་དམག་འདྲེན་ཐད་ཀྱི་དགྲ༔ དམག་དཔོན་དམག་མི་རྟེན་དང་ཕྲོལ༔
དགྲ་སྡང་བྱེད་པ་མང་ཡོད་ཀྱང་༔ འཚེ་བར་བྱེད་པ་ལག་དམར་དགྲ༔ ཤ་རྩ་ལག་དམར་སྒྲོལ་ལ་ཤོག༔ ཇག་ཆོམ་བྱེད་པ་མང་ཡོད་ཀྱང་༔ ཀ་ཆ་འཕྲོག་པ་ཤོམ་པའི་དགྲ༔ བདག་ལ་འཚེ་བའི་ཇག་ཆོམ་སྒྲོལ༔ དམ་ཚིག་བྲལ་བ་མང་ཡོད་ཀྱང་༔ སློབ་མ་དམ་ཉམས་ནང་གི་དགྲ༔ བསམ་ངན་སྡང་བའི་བྲན་གཡོག་སྒྲོལ༔ དུག་ལྔ་འཛིན་པ་བརྒྱ་ཡོད་ཀྱང་༔
སྦྱར་དུག་བླུད་པ་ཤོམ་པའི་དགྲ༔ དུག་མ་ཁྱིམ་བཅས་སྒྲོལ་ལ་ཤོག༔ ཧཱུྃ༔ རིན་ཆེན་གཏེར་གྱི་སྲུང་མ་རྣམས༔ ཤ་ཁྲག་གཏོར་མ་འདི་བཞེས་ལ༔ བསྟན་ལ་སྡང་བའི་དགྲ་བོ་འདི༔ ད་ལྟ་ཉིད་དུ་སྒྲོལ་ལ་ཤོག༔ དམག་དཔོན་སོད་ལ་དམག་མི་གཏོར༔ གོ་ཆ་མཚོན་ཆ་དུམ་བུར་ཆོག༔ མ་གཡེལ་བཀའ་ཡི་ལས་བྱེད་འབུམ༔
མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་གཏོར་མ་འབུལ༔ དེ་ནས་བཀའ་སྐྱོང་ཡོངས་རྫོགས་ཀྱི་བསྐུལ་པ་ནི༔ ཧཱུྃ༔ ལྷུན་གྲུབ་ཆོས་དབྱིངས་ཕོ་བྲང་ནས༔ ལོག་འདྲེན་བདུད་བཞི་བསྣོལ་བའི་སྟེང་༔ དཔལ་ཆེན་གསང་བ་ཟིལ་གནོན་ལྷ༔ བཀའ་བརྒྱད་འདུས་པ་དགུ་ཡི་ཚོགས༔ དཀྱིལ་འཁོར་ཡོངས་རྫོགས་སྐུར་བཞེངས་ཤིག༔ ཐམས་ཅད་མཐུ་སྟོབས་དཔའ་བའི་ཤུགས༔
དྲག་པོའི་གཟི་བྱིན་ཆེ་བའི་རྩལ༔ མངའ་དབང་ཆེ་བཙན་འབར་བའི་མེ༔ དཔལ་འབར་མྱུར་མགྱོགས་རྦད་པའི་སྔགས༔ བསྐུལ་བཞེངས་ཐ་ཚིག་སྒྲོག་པའི་དམ༔ ཕྲིན་ལས་ཐམས་ཅད་འབྱིན་པར་མཛོད༔ ཧཱུྃ༔ དཔལ་ཆེན་ཁྲོ་རྒྱལ་འདུས་པའི་ཚོགས༔ བསྐུལ་ལོ་ཡེ་ཤེས་རྒྱང་མ་རིང་༔ བརྟེན་ནོ་ཡི་དམ་བྱིན་མ་ཡལ༔ མངག་གོ་ཐུགས་དམ་རྒྱུད་མ་འགྱང་༔
རྦད་དོ་ཆོས་སྐྱོང་མཐུ་མ་ཆུང་༔ གཡབ་བོ་ཕོ་ཉ་བང་མ་བུལ༔ ཤ་ཁྲག་རྒྱ་མཚོ་འདི་བཞེས་ལ༔ སྐལ་ལྡན་རྣལ་འབྱོར་སྡོང་གྲོགས་མཛོད༔ སྐལ་མེད་དགྲ་ལ་ཆད་པ་ཕོབ༔ ལོག་འདྲེན་དམ་ཉམས་རྩད་ནས་ཆོད༔ ཚེ་བདུད་ཕོ་མོའི་སྙིང་རྩ་ཕྱུངས༔ དམ་སྲི་འདྲེ་རྒོད་ཁོང་ཁྲག་རོལ༔ གསོན་འདྲེ་ཕོ་མོའི་བླ་སྲོག་བཀུམས༔ བར་ཆོད་རྩོམ་པའི་མགོ་ལུས་ཕྲོལ༔
མི་ཁ་སྦྱོར་བའི་དབང་པོ་སྣུབས༔ ཇག་རྐུན་ཆོམ་པོ་རྗེས་མེད་ཐོངས༔ འགྲས་པའི་དགྲ་བོ་རྟེན་ཡུལ་ཕུང་༔ ནད་བདག་གོད་འདྲེ་ཕྱེ་མར་ཤིགས༔ རྐྱེན་ངན་བར་ཆད་དགྲ་ལ་ཕོབ༔ དུས་ལ་བབ་བོ་དམ་ཚིག་དགོངས༔ དེ་རིང་དྲག་པོའི་ཟོར་ཆེན་འཕེན༔ མཐུ་ལྡན་སྲུང་མ་དམག་དཔུང་སྐྱེད༔ དགྲ་བོ་མ་གཏོགས་སྐུ་བཟུར་ཅིག༔ དམར་ཆེན་གཏོར་མ་དྲག་པོའི་མཚོན༔
ཉེས་ཅན་དགྲ་བོའི་སྙིང་དུ་ཡ༔ ལོ་ཟླ་ཞག་དུས་བཞག་ཐབས་མེད༔ ཟ་མ་ཆུ་ཚོད་ད་ལྟ་ཉིད༔ མྱུར་དུ་སྒྲོལ་བའི་ཕྲིན་ལས་མཛོད༔ ཨོྃ་བཛྲ་ཡ་དུ་པྲ་མོ་ཧ༔ དུ་ཤག་ནིང་ལེ་དགྲ་བོའི་སྙིང་ལ་ཧུར་ཐུཾ་རྦད་བྷྱོཿ ཞེས་གཏོར་མ་འཕང་ངམ་བསྐྱལ༔ ཡེ་ཤེས་དང་འཇིག་རྟེན་གྱི་དམག་དཔུང་བསྐྱེད་ནས༔ སྟོང་ཁམས་ཐམས་ཅད་ཁེངས་པར་འཕྲོས་ཏེ་དགྲ་བོའི་ཡུལ་ཁང་ཕུང་ཞིང་བརླག༔ ཕྱི་ནང་གི་རྐྱེན་ངན་རྣམས་མྱུར་མར་ཞི་བར་བསམ་ཞིང་བསྐུལ༔
ས་མ་ཡ༔ ཨེ་མ་བདག་འདྲ་པད་འབྱུང་ངས༔ ཕྱི་རབས་རྗེས་འཇུག་བུ་ཡི་དོན༔ དྲེགས་པའི་དམག་བསྐུལ་འབྲུག་སྒྲ་བཞག༔ གནས་སྐབས་ཁག་ཆེན་མ་ཡིན་པར༔ དུས་མིན་བསྐུལ་དུ་མྀ་གཏུབ་སྟེ༔ དྲེགས་པ་སྡེ་བརྒྱད་ཁྲོ་བའི་སྐྱོན༔ གཉན་པའི་བསྐུལ་པ་ས་མ་ཡ༔ ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔
སྦས་རྒྱ༔ ཟབ་རྒྱ༔ གཉན་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཚལ་པདྨ་རོང་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བོད་ཡིག་ཏུ་ཞལ་བསྒྱུར་བའོ།། །། ཕ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བསད་པ་དུག་གི་སྤུ་གྲི་ནག་པོ་བཞུགས་སོ༔ ཁྲག་འཐུང་དམོད་པའི་ལྷ་ལ་ཕྱག་འཚལ་བསྟོད༔ ས་མ་ཡ༔
ཨེ་མཿ རྒྱ་གར་མཁས་པ་དྲག་སྔགས་ཐོད་ཕྲེང་གིས༔ དྲེགས་པ་སྲོག་ཐིག་སྙིང་འབྱིན་ནག་པོའི་རྒྱུད༔ བསད་པ་ལས་བཞིའི་རིམ་པ་བསྟན་པར་བྱ༔ ས་མ་ཡ༔ དང་པོ་དྲག་པོའི་སྣོད་དམ་ལྕགས་ཀྱི་ཧོམ་དུ༔ ལིངྒ་དབང་པོ་ཚང་བར་བྲིས༔ ཟན་ལིང་བཞག༔ གསེར་སྐྱེམས་དང་བསྒྲལ་ཆས་གྲི་ལག་ཞིང་ལྤགས་བྱ་རོག་དང་འུག་པའི་སྒྲོ་ཐུན་རྫས་སྣ་ཚོགས་ཧོམ་གཟར༔ གུ་གུལ་དཀར་ནག་སོགས་མཁོ་བའི་རྫས་རྣམས་ཚང་བར་བཤམ༔
དེ་ནས་ལས་ཀྱི་རིམ་པ་བཞིན༔ རྡོ་རྗེ་སློབ་དཔོན་གྱི་དམོད་པའི་དྲག་སྔགས་ཀྱི་ཆས་གོས་ནག་པོ༔ ཕུང་བྱེད་ཤཱནྟིཾ་གརྦྷའི་རྒྱུད་ལྟར་བྱ་སྟེ༔ ཐོག་མར་གསེར་སྐྱེམས་འཐོར་ཞིང་༔ རོལ་མོ་དང་དབྱངས་བཅས་ནས་ཁྲོ་བོའི་ང་རྒྱལ་གྱིས༔ ཧཱུྃ་ཧཱུྃ་ཧཱུྃ༔ མི་མངོན་ཆོས་དབྱིངས་ལྷུན་གྲུབ་ཕོ་བྲང་ནས༔ ཀུན་བཟང་ཞི་ཁྲོའི་ལྷ་ཚོགས་དགོངས་སུ་གསོལ༔ ཕྱོགས་བཞི་མཚམས་བརྒྱད་དུར་ཁྲོད་ཨེ་ཡི་དབུས༔ བཀའ་བརྒྱད་ཟིལ་གནོན་ལྷ་ཚོགས་དགོངས་སུ་གསོལ༔
ཕྱི་རིམ་དཀྱིལ་འཁོར་གཉན་གྱི་སྲུང་མ་ཆེ༔ དམ་ཅན་རྒྱ་མཚོའི་དམག་ཚོགས་དགོངས་སུ་གསོལ༔ ཡེ་ཤེས་སྤྱན་གྱིས་བདག་ལ་གཟིགས་སུ་གསོལ༔ ཡི་དམ་དཔའ་བོ་མཁའ་འགྲོ་དཔུང་ལ་བཞེངས༔ རིག་འཛིན་གྲུབ་ཐོབ་རྒྱ་མཚོས་རྒྱབ་རྟེན་མཛོད༔ ཆོས་སྐྱོང་དམ་ཅན་ཕོ་ཉ་ལས་ལ་བསྐུལ༔ མ་ཉེས་དཔང་པོ་མཛོད་ཅིག་ཐུགས་དམ་ཅན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དམ་ཉམས་བདུད་ཀྱི་མགོན་སྐྱབས་མ་མཛད་ཅིག༔ མ་ཉེས་མ་ལེན་རྣལ་འབྱོར་སྔགས་འཆང་བདག༔
དཀར་པོ་དགེ་བཅུ་ཐར་ལམ་ཚུལ་ཅི་བཞིན༔ བསྒྲུབ་པའི་སྙིང་སྟོབས་དགེ་བ་ལྡན་ལགས་ཀྱང་༔ དམ་ཉམས་དགྲ་འདིས་བདག་ལ་བརྙས་བཙུགས་སོ༔ མི་ལ་ལྷ་མེད་ལྷ་ལ་མཐུ་མེད་ཟེར༔ ཆོས་སྐྱོང་སྲུང་མ་ཁྱེད་ལ་ཕོད་བཏང་ནས༔ འགྲས་བཙལ་དོ་བསྡོས་བཀའ་འགལ་ཞིང་བཅུ་འདི༔ ཡི་དམ་ལྷ་ཡིས་མགོན་སྐྱབས་མ་མཛད་ཅིག༔ ལས་མཁན་ཕོ་ཉ་རྣམས་ལ་གཉེར་དུ་གཏད༔ དགྲ་འདི་མགོན་བྱེད་ཡེ་ཤེས་འཇིག་རྟེན་རྣམས༔ རིན་ཆེན་གསེར་སྐྱེམས་བཟང་པོ་འདི་བཞེས་ལ༔
བྱད་མ་དམ་ཉམས་འདི་ལ་རང་གཤེད་ཕོབ༔ བཀའ་འགལ་སྡིག་ཅན་འདི་ལ་ཆད་པ་ཆོད༔ བསྟན་དགྲ་བདུད་རིགས་འདི་ཡི་སྲོག་རྩ་ཆོད༔ ལོག་ལྟ་སྐལ་ངན་འདི་ལ་དལ་ཁ་ཕོབ༔ དམ་ཉམས་འདི་ལ་མ་མགོན་གཞན་དུ་དེངས༔ གལ་ཏེ་འདི་ཡི་དཔུང་གྲོགས་བྱེད་སྲིད་ན༔ དུས་གསུམ་སངས་རྒྱས་ཀུན་གྱི་བཀའ་ཡང་བཅགས༔ རིག་འཛིན་བརྒྱུད་པ་རྣམས་ཀྱི་དམ་ཡང་བཀྲལ༔ དེ་བས་རང་རང་གནས་སུ་འགྲོ་བར་གྱིས༔ ཧཱུྃ༔
ལྷ་སྲིན་སྡེ་བརྒྱད་གཞི་བདག་འཁོར་བཅས་རྣམས༔ རིན་ཆེན་གསེར་སྐྱེམས་འབར་བ་འདི་བཞེས་ལ༔ མཐོ་བས་ཞབས་བསྐུམ་དམའ་བས་དབུ་ཆུམས་ཤིག༔ བར་པས་སྐུ་བཟུར་གཡས་གཡོན་ཕྱོགས་སུ་བཞུད༔ གནམ་ལྕགས་ཕུར་བུ་ཐུན་རྫས་རེག་ཕུང་གིས༔ སྐུ་ལ་ཕོག་ཀྱང་མ་ཉེས་སྨྲས་པའི་ཚེ༔ སོ་སོའི་ཅི་བཞིན་བཀའ་ལས་མ་འདའ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཅེས་གསེར་སྐྱེམས་སྦྲེང་ཞིང་མ་ཉེས་དཔང་དུ་དཀོན་མཆོག་བཞུགས་པར་བསམ༔ དེ་ནས་ལིངྒ་གུ་གུལ་བདུག་ཅིང་རྔམ་ཡངས་ཀྱི་ཧོམ་དུ་རལ་གྲི་དང་འཁོར་ལོའི་དབུས་སུ་གནམ་ལྕགས་ཁང་པར་བསྐྱེད་ཅིང་༔
དྲག་སྔགས་མ་ལུས་པའི་བདག་ཉིད་དམོད་པ་བོར་ཆོག་ཧེ་རུ་ཀའི་སྐུར་གསལ་བ་ནི༔ ཧཱུྃ་ཧཱུྃ་ཧཱུྃ༔ རང་ཉིད་དཔལ་ཆེན་དམོད་པའི་ཁྲོ་རྒྱལ་ཁྲག་འཐུང་ཧེ་རུ་ཀ་ཆེན་པོ་སྐུ་མདོག་མུན་རུམ་དྲག་ཏུ་གཏིབས་པའི་གཟུགས་ཅན༔ སྐུ་སྟོད་སུམ་ཅུ་རྩ་གསུམ་སྲིད་པའི་རྩེར་སླེབས་པས༔ གཟུགས་མེད་ཁམས་བསྔངས་ཤིང་བརྒྱལ་བ༔ སྐེད་པས་གཟུགས་ཁམས་སྣང་སྲིད་ཁྱབ་པས་ལྷ་སྲིན་འབྱུང་པོ་བྲན་དུ་ཁོལ་བ༔ སྐུ་སྨད་འདོད་ཁམས་ན་རཀ་དམྱལ་ཁམས་བཅོ་བརྒྱད་ལ་ཐུག་པས་བགེགས་སྲིན་འབྱུང་པོ་ཕྱེ་མར་གཞོམ་པ༔ སྐུའི་ཆ་ལ་བསྐལ་པ་འཇིགས་པའི་དུས་ཀྱི་མེ་ལྟར་འབར་ཞིང་ཕོ་ཉ་དང་ལས་མཁན་སྐར་ལྟར་འཁྲུགས་པའི་ཚ་ཟེར་འཕྲོ་བ༔ སྟོང་གསུམ་ཁྱོན་ལས་འདས་པའི་ཞལ་དགུ་རྔམ་ཞིང་ཁྲོ་ལ་སྤྱན་རྩ་གློག་ལྟར་འགྱུ་ཞིང་ཤངས་ནས་བསྐལ་པའི་རླུང་ནག་འབུད་པ༔ དབུ་སྐྲ་དམར་ནག་སྲིད་རྩེར་གཡེང་ཞིང་ཐོད་སྐམ་དང་རིན་པོ་ཆེའི་པྲོག་ཞུ་ལ༔
དར་ནག་གི་ཅོད་པན་འཕུར་ཞིང་སྦྲུལ་རིགས་ལྔས་བརྒྱན་པ༔ ཕྱག་གཡས་པ་དགུ་ན་གནམ་ལྕགས་རྡོ་རྗེ་ནག་པོ་མཁའ་ལ་གདེང་བ་མེའི་ཚྭ་ཚྭ་ཅན་བསྣམས་ཤིང་༔ གཡོན་པ་དགུ་ན་ཁྲོ་རྒྱལ་སྲིད་པ་ལས་ཀྱི་ཕུར་བུ་ཐོག་རྒོད་ལྟར་འདྲིལ་བ༔ སྐུ་སྟོད་ལ་ཞིང་ཆེན་གྱི་འགྱིང་གོས་གླང་ཆེན་གྱི་གཡང་གཞི་ཆུ་སྲིན་གྱི་དཔུང་གཡོགས་སེང་ལྤགས་ཀྱི་འཕྱང་རྒྱན༔ ཁྲག་ཞག་གི་ཐིག་ལེ༔ ཐལ་ཆེན་གྱི་ཚོམ་བུ༔ རུས་པའི་རྒྱན་དྲུག་བྱས་ཤིང་༔ རྡོ་རྗེ་དང་རིན་པོ་ཆེའི་སྒྲོ་གཤོག་མཁའ་ལ་བགྲད་པ༔ ཐོད་རློན་གྱི་དོ་ཤལ་དང་༔ སྟག་ལྤགས་ཀྱི་ཤམ་ཐབས༔
རྒྱུ་མའི་རྩི་ཕྲེང་༔ སྦྲུལ་ལྔའི་ག་ཤལ་དང་ཡན་ལག་བརྒྱན་ཅིང་༔ དྲག་པོའི་ཆས་དུ་མ་དང་ལྡན་པ༔ ཞབས་བརྒྱད་གྱད་ཀྱིས་དོར་སྟབས་བགྲད་པ༔ ལྷ་སྲིན་བསྣོལ་བའི་ཁྲིར་བརྗིད་པ༔ དེའི་པང་དུ་འབྱུང་ལྔའི་དབང་མོ་ནག་ལ་འཇིགས་པའི་དབྱིབས་ཅན་འཁྱུད་པ༔ ཞལ་གསུམ་གདངས་ཤིང་སྤྱན་མིག་གློག་ལྟར་འགྱུ་བ་དུར་ཁྲོད་རྒྱན་གྱི་ཆས་ཅན༔ གཡས་གསུམ་གྲི་གུག་ཕྱར་ཞིང་༔ གཡོན་གསུམ་ཐོད་ཁྲག་ཡབ་ལ་སྟོབ་པ༔ གཟིག་ཤམ་དཀྲིས་ཤིང་ཞབས་བཞི་ཡབ་ལ་འཁྲིལ་བ༔
ཡབ་ཡུམ་བསྐལ་པའི་མེ་ལྟ་བུའི་ཀློང་དུ་གསལ་བའོ༔ དེའི་མདུན་དུ་ཐུགས་ཀྱི་སྤྲུལ་པ་སྒྲོལ་བྱེད་ཤན་པ་སྙིང་ཟན་སྐུ་མདོག་དམར་ནག་ཞལ་གཅིག་ཕྱག་གཉིས་པ༔ སྲིན་པོའི་གཟུགས་ཅན་མི་སྡུག་པའི་ཆས་དགུ་དང་ལྡན་པ༔ འཇོམས་བྱེད་སྲིད་པའི་ཕུར་བུ་དམར་ལྷང་ངེ་བ༔ མགལ་བའི་སོལ་མེ་ནས་བཏོན་པ་ཅི་བཞིན་ཚ་བའི་ངར་དང་ལྡན་པ་འདྲིལ་ཞིང་འདེབས་པའི་རང་བཞིན་དུ་གྱུར༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ ཨོྃ་བཛྲ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ
ཅེས་སྔགས་བཟླས་ཤིང་ཕུར་བུ་བྱིན་གྱིས་བརླབ༔ དེ་ནས་ཧོམ་ཁུང་དུ་ལིངྒ་དགྲ་བོའི་རྟེན་དུ་དམིགས་པ་ནི༔ ཕཊ྄ཿ
མདུན་དུ་ཨེ་དང་ཀཾ་ལས་གྲུབ་པའི་གནམ་ལྕགས་ཀྱི་ཁང་སྒྲོམ་དམར་ནག་འཇིགས་ཤིང་ཡ་ང་བ༔ སྟེང་ན་ཞེ་སྡང་གི་མེ་འབར་བ༔ ལོགས་ན་ང་རྒྱལ་གྱི་སེར་བ་འབེབས་པ༔ བར་ན་ཕྲ་དོག་གི་རླུང་དམར་འཚུབས་པ༔ ནང་ན་གཏི་མུག་གི་མུན་ནག་འཐིབ་པ༔ འོག་ན་འདོད་ཆགས་ཀྱི་ཁྲག་མཚོ་ཕྱུར་བ༔ འཆི་བདག་གཤིན་རྗེའི་བསད་ཁང་༔ སྲོག་བདག་བདུད་ཀྱི་བཙོན་ར༔ བཙན་དམར་འབུམ་གྱི་བཤའ་ར༔ ལས་མཁན་ཕོ་ཉ་འབུམ་གྱི་བྲུབ་ཁུང་༔
སྲོག་གཅོད་ཤན་པ་འབུམ་གྱི་བསད་ར༔ སྒྲོལ་གིང་མ་མོ་འབུམ་གྱི་ཐུན་ལམ༔ ཤ་ཟ་སྲིན་པོ་ཕོ་མོའི་འགྱུ་སྲང་༔ ནད་བདག་ཕོ་མོ་རྣམས་ཀྱི་རྒྱུ་ལམ༔ དུར་སྲི་ཕྲ་མེན་ཀུན་གྱི་སྒྲུབ་གནས༔ ཁང་སྒྲོམ་ནག་པོ་རྔམ་ལ་འཐུག་པ་དམར་ལ་འབར་བ༔ ཟིན་ནས་ཐར་པ་མེད་པའི་ནང་དུ༔ དམ་ཉམས་པའི་དགྲ་བོ་ལུས་སྔོ་བ་ཧམ་པ་སྐྱ་ལ་རིད་པ་བུ་ག་དགུ་ནས་ཁྲག་འཛག་ཅིང་ནད་རླངས་གཏིབས་པ༔ མགོ་བོ་ལྷོ་ནུབ་མཚམས་སུ་བསྟན་ཅིང་༔ རྐང་པ་བྱང་ཤར་མཚམས་སུ་བསྡམས་པ༔
ཡན་ལག་རྣམས་ལྕགས་སྒྲོག་གིས་དམ་པར་བསྡམས་ཤིང་༔ མགོན་སྐྱབས་ཀྱི་ལྷ་དང་ཕྲལ་བ༔ ཁོའི་ལྷན་ཅིག་སྐྱེས་པའི་ལྷ་དང་འདྲེ་གཉིས་དུག་སྦྲུལ་དཀར་ནག་ཏུ་གྱུར་ནས༔ རོ་རྐྱང་གི་ལམ་དུ་ཞུགས་ཤིང་དབང་པོ་དམ་དུ་བསྡམས་ཏེ༔ སྲོག་ཁྲག་གི་དྭངས་མ་འཇིབ་ཅིང་དབང་པོའི་སྒོ་དགུར་བརྒྱུད་དེ་ཟ་ཞིང་དཀྲིས་པ༔ གཡས་གཡོན་དུ་འཆི་བདག་གི་སྡིག་པ་ཕོ་མོའི་སྙིང་རྩ་དཀྲུག་ཅིང་ཡན་ལག་བཞི་ནས་སྙིང་ཁྲག་འཇིབ་པ༔ སྡོམ་དང་རུས་སྦལ་རྣམས་ཀྱིས་དབང་པོའི་སྒོ་རྣམས་བཀག་ཅིང་སྙིང་རྩ་འདྲེན་ཞིང་སྨྲེ་སྔགས་གིས་འོ་དོད་ཙེར་བ་ཉམ་ཐག་པའི་གཟུགས་ཅན་ཞིག་ཏུ་གྱུར༔ དེའི་ཕྱི་རོལ་ཟ་བྱེད་ཀྱི་གཅན་སྤྱང་འགུགས་བྱེད་ཀྱི་ཕོ་ཉ༔ སྒྲོལ་བྱེད་ཀྱི་ལས་མཁན༔ འདེད་བྱེད་ཀྱི་ཤན་པ༔
འཁྲིད་བྱེད་ཀྱི་མོན་པ་དཔག་ཏུ་མེད་པས་བསྐོར་ཅིང་༔ ནམ་ཡང་འབྲོས་པའི་གནས་མེད་པར་གྱུར༔ ཨོྃ་བཛྲ་ཐུན་ནྲྀ་ཏྲི་རུ་ཏྲ་མཱ་ར་ཡ་མ་ཛཿཛཿཛཿ དེ་ནས་ལན་གསུམ་འགུགས་ཤིང་ནམ་ཡང་འབྲོས་དབང་མེད་པར་བསམ༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་བདུན་གྱི་བཀའ་བདེན་པ་དང་༔ གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་གྱི་བཀའ་བདེན་པ་དང་༔
ཁྱད་པར་དུ་ཡང་བཅོམ་ལྡན་ཞི་ཁྲོ་རབ་འབྱམས་དཀྱིལ་འཁོར་རྣམས་ཀྱི་བཀའ་བདེན་པ་དང་༔ ཀུན་བཟང་དཔལ་དགུའི་ལྷ་ཚོགས་ཞི་བ་རིགས་ལྔ་ཧེ་རུ་ཀ་མཆེད་དགུ༔ སེམས་དཔའ་ཡབ་ཡུམ་བཅུ་དྲུག་ཁྲག་འཐུང་བཞི༔ ཐུབ་པ་རིགས་དྲུག་སྒོ་སྐྱོང་དང་བཅས་པའི་བཀའ་བདེན་པ་དང་༔ དཔལ་ཆེན་ཁྲག་འཐུང་ཧེ་རུ་ཀ་ཡབ་ཡུམ་ཡེ་ཤེས་ཀྱི་ཁྲོ་བོ་བཅུ་ཕྱོགས་སྐྱོང་འདུལ་བྱེད་བཅུ༔ ཏ་ཀྲིཏ་ཁྲོ་བོ་བཞི༔ ལྕེ་སྤྱང་མ་མོ་བརྒྱད༔ སྒོ་སྐྱོང་སྲུང་མ་དང་བཅས་པའི་བཀའ་བདེན་པ་དང་༔ ཆེ་མཆོག་བླ་མེད་ཁྲག་འཐུང་ཡབ་ཡུམ་ཧེ་རུ་ཀ་རིགས་བཞི་ཀཽ་རཱི་མ་མོ་འབུམ་སྡེ་དབང་ཕྱུག་ཉི་ཤུ་རྩ་བརྒྱད་སྒོ་བ་བཅས་པའི་བཀའ་བདེན་པ་དང་༔ འཇམ་དཔལ་གཤིན་རྗེ་འབར་བ་ཡབ་ཡུམ༔
གཤེད་ཆེན་སྡེ་བཞི༔ ཟ་བྱེད་ཕ་བཅུ༔ གསོད་བྱེད་མ་བཅུ༔ གིང་ཆེན་སྡེ་བཞི༔ བདུད་པོ་སྡེ་བཞི༔ རྩིས་པ་རིགས་བཞི༔ ཤན་པ་སྒོ་སྐྱོང་དང་བཅས་པའི་བཀའ་བདེན་པ་དང་༔ དབང་ཆེན་ཁྲོ་རྒྱལ་རྟ་མགྲིན་ཡབ་ཡུམ༔ ཟིལ་གནོན་ཁྲོ་རྒྱལ་རིགས་བརྒྱད༔ ཁྲག་འཐུང་དབང་གི་སྲས་བཞི༔
ཁམས་བརྒྱད་སྤྲུལ་པའི་མ་མོ༔ འཆི་བདག་དམུས་ལོང་བརྒྱད་སྦྲེལ༔ ཕོ་ཉ་འབྱུང་ལྔའི་གཟུགས་ཅན༔ སྒྲ་སྒྲོགས་འབྲུག་མོ་སྡེ་བཞི༔ ཁྱི་སྤྱང་ཤ་ཟ་གཅན་གཟན༔ སྒོ་བ་དྲེགས་པ་དང་བཅས་པའི་བཀའ་བདེན་པ་དང་༔ དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས་བཞི༔ ཁྲག་འཐུང་ཁྲོ་བོ་བཅུ་ཁྲ་ཐབས་འབར་བ༔ ཤྭ་ན་མ་མོ་རིགས་བཞི༔ རེ་མ་ཏི་མཆེད་བཞི༔
ས་བདག་མཆེད་བཞི༔ སྐྱེས་བུ་གིང་བཞི༔ བདུད་པོ་ཕུར་ཐོགས་བཞི༔ སྒོ་སྐྱོང་ཕུར་སྲུང་དང་བཅས་པའི་བཀའ་བདེན་པ་དང་༔ ཁྲོ་རྒྱལ་བླ་མེད་ཧེ་རུ་ཀ་ཡབ་ཡུམ་མ་མོ་བཞི༔ ཁྲག་འཐུང་མ་མོ་བཅུ་བཞི༔ སྲོག་གཅོད་སྨན་མོ་ཉེར་གསུམ༔ ལྷ་བདུད་བཙན་གྱི་མ་བཞི༔ ལྕེ་སྤྱང་སྲིང་མོ་བཞི༔ དུས་ཀྱི་ཕུང་བྱེད་མ་མོ་བྱེ་བ༔
སྒོ་བ་སྡེ་དཔོན་དང་བཅས་པའི་བཀའ་བདེན་པ་དང་༔ དཔལ་ཆེན་དྲག་པོ་ཐོད་ཕྲེང་རྩལ་ཡབ་ཡུམ་གུ་རུ་ཟིལ་གནོན་རྩལ་རིག་འཛིན་སྡེ་བཞི༔ དཀྱིལ་འཁོར་འཛིན་པའི་རིག་འཛིན་བརྒྱད༔ དགོངས་བརྡ་སྙན་བརྒྱུད་དམ་ཚིག་མན་ངག་ལུང་གི་སློབ་དཔོན་ཡབ་ཡུམ༔ རྡོ་རྗེ་རིན་ཆེན་པདྨ་ལས་ཀྱི་རིགས་སོགས་གནས་ཡུལ་གྱི་དུར་ཁྲོད་དཔའ་བོ་ཌཱཀྐི་ལ་སོགས་རིག་འཛིན་འདུས་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་༔ སྔགས་བདག་འཇིག་རྟེན་ཁྲོ་བོ་ཡབ་ཡུམ༔ དྲེགས་པའི་སྡེ་དཔོན་སུམ་ཅུ༔ སྒོ་སྐྱོང་ཕྱི་ནང་སྡེ་བརྒྱད་དང་བཅས་པའི་བཀའ་བདེན་པ་དང་༔ དྲག་སྔགས་དམོད་པའི་ཁྲོ་རྒྱལ་ཡབ་ཡུམ༔ སྙིང་འབྱིན་རིགས་ལྔ༔
སྲོག་བདག་ཤན་པ་སྡེ་བདུན༔ དུས་འཛིན་མོན་པ་མཆེད་བརྒྱད༔ ཕུང་བྱེད་གནོད་སྦྱིན་རིགས་བཞི་སྒོ་སྐྱོང་དང་བཅས་པའི་བཀའ་བདེན་པ་དང་༔ གཞན་ཡང་སྒོ་བ་བརྒྱད་སྒོ་མ་བརྒྱད༔ དབང་ཕྱུག་ཉི་ཤུ་རྩ་བརྒྱད༔ ལས་ཀྱི་མཁའ་འགྲོ་རིགས་བཞི༔ གིང་ཆེན་སྡེ་བཞི༔ མ་མོ་མཆེད་བདུན༔ ལས་ཀྱི་སྲིང་བརྒྱད༔ ལངྐ་སྲིན་པོ་བཅུ༔
ཞིང་སྐྱོང་ཚོགས་བརྒྱད༔ དུར་ཁྲོད་མ་མོ་བརྒྱད༔ འབར་མ་ཕོ་ཉ་དགུ༔ དུས་ཀྱི་ཕོ་ཉ་དྲུག་ཅུ་རྩ་བཞི༔ ས་བདག་སུམ་ཅུ་སོ་གཉིས༔ བོད་སྐྱོང་བརྟན་མ་བཅུ་གཉིས༔ དུས་ཀྱི་ལྷ་མོ༔ དུས་དྲུག་བདག་མོ༔ ཚེ་རིང་མཆེད་ལྔ༔ སྤྲུལ་པའི་ཕོ་ཉ་བྱེ་བ་ས་ཡ་རྣམས་ཀྱི་བཀའ་བདེན་པ་དང་༔
ཁྱད་པར་དུ་ཡང་དཔལ་ཡེ་ཤེས་ཀྱི་མགོན་པོ་ལེགས་ལྡན་ཕྱག་བཞི་པ༔ སྲོག་བདག་བྱ་རོག་གདོང་ཅན༔ ཞིང་སྐྱོང་དཔལ་འབར་སྟོབས་ལྡན༔ མ་གཟའ་རྡོར་ལེགས་ཤན་པ༔ བཙན་རྒོད་འབར་བ་ཁྲག་འཐུང་༔ ཀླུ་རྒྱལ་མུན་པ་སྟག་རིང་༔ དགེ་བསྙེན་སྨྱོན་པ་ལག་བརྒྱད༔ ཀླུ་སྨན་གསང་བ་འོད་ལྡན༔ ལྷ་ཆེན་རྒྱལ་བ་ཐོད་དཀར༔ གནོད་སྦྱིན་མི་བདུད་སེང་མགོ༔
སྨན་བཙུན་ལས་མཁན་མཆེད་བརྒྱད༔ ཀླུ་བདུད་ནཱ་ག་རཀྴ༔ དགེ་བསྙེན་ཡཀྴ་གིང་དམར༔ གཟའ་རྒོད་ཤན་པ་མིག་དམར༔ ཀླུ་བཙན་བླ་འགུགས་ལག་རིང་༔ གཉན་རྒོད་དུག་གདོང་མགོ་དགུ༔ ལས་མཁན་སྤུ་གྲི་རླུང་གཤོག༔ སྲིན་མོ་གདོང་དམར་མགོ་གསུམ༔ དམ་ཅན་རཀྴ་ཐོད་ཕྲེང་༔ མོན་པ་གཅེར་བུ་སྤུན་བདུན༔
ལ་སོགས་པ་སྒྲུབ་ཆེན་བཀའ་བརྒྱད་ཀྱི་སྲུང་མ་མཐུ་སྟོབས་དང་ལྡན་པ་ཁྱེད་རྣམས་ཀྱི་བཀའ་བདེན་པ་དང་༔ ཁྱད་པར་དུའང་ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་ཆེན་པོའི་མཐུ་དང་ནུས་པ་ལ་བརྟེན་ནས༔ སྤྱིར་སངས་རྒྱས་བསྟན་པའི་སྤྱི་དགྲ༔ དཀོན་མཆོག་གི་སྒོས་དགྲ༔ རྣལ་འབྱོར་བདག་གི་ཟུར་དགྲ༔ སྔ་དགྲ་ལག་གིས་བརྡར་ཞིང་༔ ཕྱི་དགྲ་ཞེ་རུ་འཆང་བ༔ ད་དགྲ་ཐད་དུ་ལངས་པ༔ སྤྱི་དགྲ་རླུང་ལྟར་འཚུབས་པ༔ མི་མིན་མི་རུ་བརྫུ་བ༔
ལྷ་མིན་ལྷ་རུ་བརྫུ་བ༔ མཆོད་པའི་མདངས་འཕྲོག་པ༔ ཏིང་ངེ་འཛིན་གྱི་བཅུད་བསྡུས་པ༔ དངོས་གྲུབ་ལ་བར་དུ་གཅོད་པ༔ ཕུག་གི་ལྷ་ལ་གནོད་པ༔ བར་གྱི་མི་ལ་འཚེ་བ༔ ཁྱིམ་སྒོ་ཕྱི་ནང་ལ་གནོད་པ༔ ཆེ་སྲི་རི་བོའི་རྩེ་ནས་འབབ་པ༔ ཆུང་སྲི་རྒྱ་མཚོའི་ཀློང་ནས་འགྱུ་བ༔ དར་སྲི་དུར་ཁྲོད་ནང་ནས་ལངས་པ༔
གྲི་སྲི་གཞོན་པའི་སྙིང་དུ་ཞུགས་པ༔ ཐབ་སྲི་སྤྱད་དང་ནོར་ལ་ཆགས་པ༔ དུར་སྲི་གཤིན་ཡུལ་འོག་ནས་དོན་པ༔ དགྲ་སྲི་ཕྱོགས་བཞིའི་མཚམས་ནས་ལངས་པ༔ ཕུང་སྲི་སྒོ་བཞིའི་ཟུར་ནས་ལངས་པ༔ གྱོད་སྲི་ཐབས་འཁོན་ཡུལ་ལ་ཆགས་པ༔ ན་སྲི་འབྱུང་བཞི་དབང་པོ་འཁྲུག་པ༔ འཆི་སྲི་སྲོག་བདག་ཁྲམ་ལ་འདེབས་པ༔ མུག་སྲི་བསེ་རག་ཡུལ་ལ་ཆགས་པ༔ རྐྱེན་སྲི་ནད་བདག་མཁའ་ལ་འགྱུ་བ༔
གོད་སྲི་ར་བའི་ཕུག་ན་ཞེན་པ༔ གཞན་ཡང་བསྟན་པའི་ལེ་གུ་ལྷ་ལོག༔ བསླབས་པའི་སློབ་མ་དམ་ལོག༔ བཞག་པའི་བྲན་གཡོག་ངོ་ལོག༔ ཉོས་པའི་ཆུང་མ་སྙིང་རིང་༔ གཏམ་པའི་ཤག་རོགས་མནའ་ཟན༔ འདྲེས་པའི་མཛའ་རོགས་སྙིང་ངན༔ བསྟེན་པའི་མགོ་དཔོན་ཁྲེལ་མེད༔ རུས་ཀྱི་ནང་ཚན་རྒྱབ་ལོག༔ བཅོས་པའི་ནད་པ་གསོས་ལོག༔
སྐྱབས་པའི་ཡོན་བདག་གཞུང་ངན༔ མཆོད་པའི་ཡུལ་ལྷ་ཁྲེལ་མེད༔ གཞན་ཡང་ཕུའི་ཆོས་གཡག་ལ་འཚེ་བ༔ མདའ་ཡི་མཆོད་ཞིང་འཕྲོག་པ༔ བར་གྱི་གྲྭ་སློབ་བཅོམ་པ༔ དམག་སྣ་ཇག་སྣ་སྟོན་པ༔ སྔོན་ནས་སྒུག་དགོས་ཟེར་བ༔ རྒྱབ་ནས་འདེད་དགོས་ཟེར་བ༔ རྩོད་དགོས་འཕྲོག་དགོས་ཟེར་བ༔ བཅོམ་དགོས་གཏོར་དགོས་ཟེར་བ༔
དབེན་རི་གཉན་པོ་བཤིག་པ༔ གཙུག་ལག་ཆོས་འཁོར་བཅོམ་པ༔ དགེ་འདུན་མཐུན་གཉིས་ཕྱེ་བ༔ གསང་སྔགས་ཆོས་ལ་སྨད་པ༔ མ་ཉེས་ཁ་ཡོག་འགེལ་བ༔ ཚེ་དང་སྲོག་ལ་གནོད་པ༔ དབང་ཐང་གཡང་ལ་འཕྲོག་པ༔ ལམ་གྱི་མགྲོན་པོ་བཅོམ་པ༔ གཞན་ཡང་སྐྲ་ནག་བཞིན་དུ་སྤྱི་བོར་གཡབ་པ༔ རྩང་དམར་བཞིན་དུ་མདུན་ནས་གཟེངས་པ༔
ཁྱི་དམར་བཞིན་དུ་ཕྱི་རུ་འབྲང་བ༔ རྟ་རྔ་བཞིན་དུ་རྒྱུད་ལ་འཁྲིལ་བ༔ ཐག་ནག་བཞིན་དུ་མགུལ་ནས་བསྡམས་པ༔ གཡེར་མ་བཞིན་དུ་དགྲ་ཁ་བྱེ་བ༔ བྲ་བོ་བཞིན་དུ་ཟུར་བཙུགས་བྱེད་པ༔ གཡབ་དར་བཞིན་དུ་མི་ཁ་ཕྱར་བ༔ གནོད་སེམས་སྡང་ཞིང་གཞན་མཐུ་བསྐུལ་བ༔ བསམ་སྦྱོར་ངན་ཞིང་དམོད་ངན་འདྲེན་པ༔ མི་ལ་ལྷ་མེད་ཚད་ཡ་བཙུགས་པ༔ ལྷ་ལ་མཐུ་མེད་ཡ་བོར་བཟུང་བ༔
དམ་ཉམས་པའི་དགྲ་བོ་འདི༔ མགོ་འཁོར་བར་གྱིས༔ ཡིད་འཁྲུགས་པར་གྱིས༔ སྨྱོ་ཞིང་འབོག་པར་གྱིས༔ ལྕགས་ཀྱུ་ཅན་གྱིས་སྙིང་ནས་ཟུངས༔ ཞགས་པ་ཅན་གྱིས་སྐེ་ནས་ཆིངས༔ ལྕགས་སྒྲོག་ཅན་གྱིས་ཡན་ལག་སྡོམས༔ དྲིལ་བུ་ཅན་གྱིས་མྱོས་སུ་ཆུགས༔ ལས་རླུང་དྲག་པོའི་རྟ་ལ་བསྐྱོན༔ མུན་ནག་འཇིགས་པས་མདུན་ནས་སུས༔
གཤིན་རྗེའི་ཕོ་ཉ་རྣམས་ཀྱིས་འགུལ་ནས་ཆིངས༔ ལས་མཁན་གྱི་ཕོ་ཉ་ཆེན་པོ་མཐུ་མེ་དཔུང་ལས་ཚ་བ༔ དུག་མདའ་ལས་གཟེར་བ༔ སྤུ་གྲི་ལས་རྣོ་བ༔ ཐོག་རྒོད་ལས་མྱུར་བ་ཁྱེད་རྣམས་ཀྱིས༔ དམ་ཉམས་པའི་དགྲ་བོ་འདི་ཉིད༔ ནམ་མཁའ་ནས་བྱིའུ་ཆུང་ཁྲས་དེད་པ་ལྟ་བུར༔ ས་བཞི་ནས་སྦུར་མ་རླུང་གི་བསྐྱོད་པ་ལྟ་བུར༔ རི་ཁ་ནས་ར་ལུག་གཅན་གྱིས་དེད་པ་ལྟ་བུར༔ ཆུ་ནང་ནས་ཉ་མོ་སྲམ་གྱི་དེད་པ་ལྟ་བུར༔
ཡུལ་གྲུ་ནས་རྔོན་པས་རི་དྭགས་དེད་པ་ལྟ་བུར༔ སྟེང་འོག་ནས་ཤ་རྩས་ལག་དམར་དེད་པ་ལྟ་བུར༔ གླིང་ཁམས་འདིར་ཉེས་ཅན་གྱི་བཙོན་པ་ཁྲིད་པ་ལྟ་བུར༔ སྟེང་འོག་གར་གནས་ཀྱང་༔ སྟེང་ནས་གནམ་གྱི་འཇུ་ཐག་ཆོད༔ འོག་ནས་སའི་རྟེན་ཕུར་ཕུད༔ ཚེ་ཕྱི་མ་ལ་དུས་མ་འདེབས༔ སྐྱེ་འཆི་གཉིས་ལ་ཁུང་མ་གཡར༔ གླིང་བཞིའི་ས་ལ་རྗེས་མ་བཙལ༔ རྡོ་ཁབ་ལེན་གྱིས་ལྕགས་ཕྱེ་འགམ་པ་ལྟར་གཟུགས་ཀྱི་ལིངྒ་དམིགས་རྟེན༔
མིང་གི་བྱང་བུ་དམར་པོ༔ བླའི་འཁོར་ལོ་ནག་པོ༔ ཡིད་ཀྱི་ཤོག་བུ་ཁྲ་བོ༔ འདི་ལ་རང་དབང་མེད་པར་ཁུག་ཅིག༔ ཨོྃ་བཛྲ་ཨངྐུ་ཤ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཨེ་ཐུན་ཛ་ཡ༔ རྦད་མྱོག་ཡ༔
ཏྲིག་ཤ་ཡ༔ དུན་ཁྱིང་ཡ༔ རུ་ཏྲ་ཡ༔ ཁུག་ལོ་ཤག༔ ཨོྃ་ཏེ་ལོ་ཤ་ཡ་རྦད༔ ནེ་ལོ་ཤ་ཡ་རྦད༔ བྷནྡྷཻ་བྲག་ཚལ་པ༔ དནྟི་ཁ་ཐུན་དགྲ་སྲི་མཱ་ར་ཡ་ཛ་ཛཿ རྦད་བྷྱོཿ ཧ་ལ་ཧ་ལ་ཤིག་ཤིག༔
ཅེས་ཐུན་ལ་སྔགས་ཤིང་ཕོ་ཉའི་ཚུལ་གྱིས་བྲབ༔ དེ་ནས་ཕོ་ཉ་འགྱེད་པ་ནི༔ འབྲུ་ནག་གི་དཔལ་གཏོར་མཐོའམ་ཁྲུ་རེ་ལ་རྩང་ཕུར་བདུན་དུག་རྫས་སྣ་ཚོགས་ཀྱིས་བརྒྱན་ལ་དེའི་ཁོག་པར་འགུགས་པའི་སྔགས་བཅུག་ཅིང་རྦད་བསྐུལ་དང་སྦྲགས་ཏེ་དགྲ་ཕྱོགས་སམ་ཕོ་ཉ་རང་ཕྱོགས་སུ་ལས་མཁན་འགྱུ་བའི་ཚུལ་གྱིས་འཕང་༔ དེ་ཡང་གཏོར་མ་མཚོན་ཆ་ལྟ་བུར་བསྐུལ་ནས་དགྲ་བོ་བསྒྲལ་ཞིང་རྣམ་ཤེས་ལིངྒར་བཀུག་པར་བསམ༔ གཏོར་མ་ཤ་ཁྲག་བྱས་ནས་ཆོས་སྐྱོང་གི་གཏང་རག་ཚུལ་དུ་ཁ་བསྔོ་བྱས་པས༔ ལྗགས་མཚོན་ཆའི་སྦུ་གུས་བཅུད་བླངས་ཤིང་༔ སྙིགས་མ་འགྱུ་བྱེད་ཀྱི་ཕོ་ཉ་དང་མཚོན་ཆ་གྲངས་མེད་དུ་བསྒྱུར་ནས་འཕང་༔ ཕོ་ཉ་འགྱེད་པའི་ཟོར་ལམ་དུས་ཐེབས་ལྡོག་ཡང་མི་དགོས༔ འགུགས་པའི་དུས་ནི་ཉིན་ཕྱེད་ནམ་ཕྱེད༔ སྲོད་ལྷ་འདྲེ་འགྱུ་བའི་དུས་རྣམས་སུ་ཐུགས་དམ་བསྐུལ་ཞིང་འགུགས༔
ཕོ་ཉ་དམག་འགྱེད་རིམ་པ་ནི༔ དྲེགས་པའི་སྡེ་དཔོན་སུམ་ཅུ་བཤའ་ར་བཞི་བསྐོར་གྱི་ནང་ནས་ཡིན་པས་དམ་ལྡན་སྔགས་པ་གལ་ཆེ༔ ལུང་ལས༔ ལས་མཁན་ཕྲིན་ལས་བསྒྲུབ་མི་སྒྲུབ༔ རྣལ་འབྱོར་སྔགས་པ་རང་ལ་རག༔ ཅེས་གསུངས་པ་ལྟར༔ རྣལ་འབྱོར་ཕྱི་ནང་གི་གནད་གསུམ་དང་མི་འབྲལ་པའི་ངང་ལ༔ འགུགས་དགོས་པར་བཤད༔ དེ་ནས་ཕོ་ཉ་འགྱེད་པ་ནི༔ ཧཱུྃ༔
དུག་རླངས་ནག་པོ་འཐིབས་པའི་གནས༔ མ་རུ་རྩེ་ཡི་དུར་ཁྲོད་ནས༔ ཆེ་མཆོག་བཀའ་ཡི་བསྟན་སྲུང་མ༔ ལྕེ་སྤྱང་སྲོག་བདག་མ་མོ་འབུམ༔ མ་ཐོགས་མྱུར་དུ་གནས་འདིར་བྱོན༔ དགྲ་བགེགས་འགུགས་པའི་དུས་ལ་བབ༔ གང་ལ་བྱ་བ་ཁྱོད་ཀྱིས་ཤེས༔ སངས་རྒྱས་བསྟན་ལ་སྡང་བ་དང་༔ རྣལ་འབྱོར་བདག་ལ་འཚེ་བའི་དགྲ༔ གདུག་ཅིང་སྡང་སེམས་ལྡན་པ་ཡི༔
ཡིད་ལ་དམིགས་པའི་དགྲ་བོ་འདི༔ མྱུར་དུ་འགུགས་པའི་དུས་ལ་བབ༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ དམ་ཉམས་དགྲ་ལ་རྦད་པའི་ཚེ༔ མ་མོ་སྲོག་ལེན་ཞུམས་སེ་ཞུམ༔ བླ་འགུགས་ཕོ་ཉ་ཤ་ར་ར༔ ངན་སྔགས་རྔ་སྒྲ་དི་རི་རི༔ རྦད་དོ་མ་མོ་མཐུ་མ་ཆུང་༔ དམ་ཉམས་དགྲ་བོ་ལས་ངན་གྱི༔
སྲོག་རྩ་དམར་པོ་ཆོད་ལ་ཤོག༔ ཉིན་མོ་ཉི་མའི་ཟེར་ལ་ཆིབས༔ མཚན་མོ་མུན་པའི་སྨག་ལ་བསྲེས༔ དུས་དྲུག་འཁྲུལ་པའི་བདུད་དང་བསྡོང་༔ གཉིད་དང་ཡེངས་ལ་བླ་སེམས་རྐུས༔ འབྱུང་བ་གཏོར་ལ་ཕུང་པོ་ཤིགས༔ མྱུར་དུ་འགུགས་པའི་ཕྲིན་ལས་མཛོད༔ བྷྱོ་མ་མོ་དུ་ཁ་ཁ་ལྀ་ཛེ་ཏ་མ་བྲེང་བྲེང་དགྲ་བོའི་སྲོག་ལ་ཛ་ཛ་རྦད་བྷྱོཿ ཞེས་གཏོར་མ་འཕང་༔ དེ་ནས་ཤར་ཕྱོགས་ཡང་དག་གི་སྲུང་མ་ནི༔
ཧཱུྃ༔ རྔམ་པ་རོང་གི་དུར་ཁྲོད་དུ༔ ཡང་དག་ཐུགས་ཀྱི་བཀའ་ཉན་པ༔ གནས་པའི་མ་མོ་དབང་ཕྱུག་བརྒྱད༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ རྦད་ཅིང་བསྐུལ་བ་བདག་གིས་བཅོལ༔ འགུགས་ཤིང་བསྒྲལ་བ་ཁྱོད་ཀྱི་ལས༔ དམ་ཉམས་དགྲ་བོ་སྡིག་ཅན་འདི༔
སྟེང་འོག་ཕྱོགས་མཚམས་གར་གནས་ཀྱང་༔ བླ་སྲོག་རྣམ་ཤེས་ཁུག་ལ་ཤོག༔ ད་ལྟ་ཐོ་རངས་སྟག་གི་དུས༔ ཁྱོད་ཉིད་འགུགས་པའི་ཕོ་ཉར་བསྐུལ༔ རྦད་ཅིང་ལས་ལ་བསྐུལ་བའི་ཚེ༔ མ་མོའི་དམག་ཚོགས་ཐིབས་སེ་ཐིབ༔ བླ་འགུགས་སྨན་མོ་ཉི་ལི་ལི༔ མ་བཏང་མ་ཤོར་ཁུག་ལ་ཤོག༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་བཛྲ་ཤྭ་ན་མ་མོ་ཡ་དུ་པྲ་མོ་དགྲ་བགེགས་ ཆཻག ་
ཛ་ཛཿརྦད་བྷྱོཿ ཞེས་འཕང་ངོ་༔ དེ་ནས་ལྷོ་ཕྱོགས་གཤིན་རྗེའི་ཕོ་ཉ༔ ཧཱུྃ༔ བསིལ་བ་ཚལ་གྱི་དུར་ཁྲོད་དབུས༔ གཤིན་རྗེ་གཤེད་ཀྱི་བཀའ་ཉན་པ༔ གིང་བདུད་རྩིས་པ་ཤན་པ་འབུམ༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔
སྲོག་བདག་བྱེ་བའི་དུས་ལ་བབ༔ བདག་ལ་སྡང་བའི་དགྲ་བོ་འདིའི༔ བླ་སྲོག་དོན་སྙིང་ཁྱེར་ལ་ཤོག༔ ད་ལྟ་ནམ་ལངས་ཡོས་ཀྱི་དུས༔ འགུགས་པའི་ཕོ་ཉ་ཁྱོད་ལ་བསྐུལ༔ དམ་ཉམས་ལས་ངན་སྡིག་ཅན་འདི༔ རྣམ་ཤེས་རྟེན་དང་ཕྲོལ་ལ་ཤོག༔ བསྐུལ་ཅིང་ལས་ལ་སྙོག་པའི་ཚེ༔ བདུད་དང་དམག་ཇག་ཤ་ར་ར༔ བདུད་ཞགས་དགྲ་འཛིན་ཁྱུགས་སེ་ཁྱུག༔
མྱུར་དུ་འགུགས་པའི་ཕྲིན་ལས་མཛོད༔ ཨོྃ་དུ་ཁྱིང་ཁ་ཁ་ཡ་དུ་དགྲ་བོ་བྱད་མི་སྲོག་ལ་ཛ་ཛཿརྦད་བྷྱོཿ ཞེས་འཕང་ངོ་༔ དེ་ནས་དབང་ཆེན་རྟ་མགྲིན་གྱི་བཀའ་སྲུང་ནི༔ ཧཱུྃ༔ བྷ་ག་ལ་ཡི་དུར་ཁྲོད་སྐྱོང་༔ དབང་ཆེན་ཁྲོ་བོའི་བཀའ་ཉན་པ༔ སྲོག་བདག་ཁམས་བརྒྱད་ལོང་བ་དང་༔ འདབ་ཅན་འབྲུག་དང་ཁྱི་སྤྱང་ཚོགས༔ མ་ཐོགས་མྱུར་དུ་གནས་འདིར་བྱོན༔
ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ རྦད་དོ་དགྲ་བོ་ཁུག་ལ་ཤོག༔ ད་ལྟ་ཉི་ཤར་འབྲུག་གི་དུས༔ འགུགས་པའི་ཕོ་ཉ་ཁྱོད་ལ་བཅོལ༔ དགྲ་བོ་མི་ནོར་ཡུལ་ཞིང་རྣམས༔ ཕྱེ་མར་དཀྲུག་ཅིང་ཁུག་ལ་ཤོག༔ ནད་ཡམས་ཆོ་འཕྲུལ་སྣ་ཚོགས་ཐོངས༔ འཆོར་མེད་ཕོ་ཉས་ཁུག་ལ་ཤོག༔ ལས་མཁན་དགྲ་སྲོག་འགུགས་པའི་ཚེ༔
མ་མོའི་ནད་ཡམས་ཐུ་ལུ་ལུ༔ ལོང་བ་ཆོ་འཕྲུལ་ཉི་ལི་ལི༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་ནག་པོ་དུནྟིང་ཁ་ཊ་རུ་ཏྲ་ན་དམ་ཉམས་དགྲ་བོ་ཛ་ཛཿ ཞེས་འཕང་ངོ་༔ དེ་ནས་ཕུར་པ་ཕྲིན་ལས་ཀྱི་བཀའ་སྲུང་ནི༔ ཧཱུྃ༔ ཀུན་རྒྱུ་མ་མོ་འཚོགས་པའི་གནས༔ རྡོ་རྗེ་གཞོན་ནུའི་བཀའ་སྲུང་པ༔ ཤྭ་ན་ས་བདག་གིང་བདུད་རྣམས༔
མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ བསྐུལ་ལོ་ལས་མཁན་མཐུ་མ་ཆུང་༔ དམ་ཉམས་དགྲ་བོ་སྡིག་ཅན་འདི༔ མྱུར་དུ་འགུགས་པའི་དུས་ལ་བབ༔ ད་ལྟ་ཉི་དྲོས་སྦྲུལ་གྱི་དུས༔ ཕོ་ཉ་ལས་མཁན་ཁྱོད་རྦད་ཀྱིས༔ ཕ་རོལ་བསྟན་དགྲ་སྒོས་དགྲ་འདི༔ བླ་སྲོག་རྣམ་ཤེས་ཁུག་ལ་ཤོག༔
ཕོ་ཉ་ལས་ལ་ཆས་པའི་ཚེ༔ ཤན་པ་སྲོག་གཅོད་རོངས་སེ་རོང་༔ ལས་མཁན་གྲི་བརྡར་ཧབས་སེ་ཧབ༔ དམ་ཉམས་སྡིག་ཅན་བྱད་མ་འདི༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་བཛྲ་ཤྭ་ན་མུ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ༔ དགྲ་བོའི་སྲོག་ལ་ཡཾ་ཡཾ་ཛ་ཛ་རྦད་བྷྱོཿ ཞེས་འཕང་ངོ་༔ དེ་ནས་བླ་མེད་ཀྱི་བཀའ་སྲུང་ནི༔ ཧཱུྃ༔
ཁྲག་ཞགས་མུན་གླིང་དུར་ཁྲོད་ནས༔ ཡོན་ཏན་མ་མོའི་བཀའ་སྲུང་མ༔ མ་སྲིང་སྲིན་མོ་ཤ་ཟ་འབུམ༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ དགྲ་བགེགས་འགུགས་པའི་དུས་ལ་བབ༔ ད་ལྟ་ཉིན་ཕྱེད་རྟ་ཡི་དུས༔ ཕོ་ཉ་འགྱེད་པའི་དུས་ལ་བབ༔ དམ་ཉམས་དགྲ་བོ་སྡིག་ཅན་འདི༔ མི་རྟ་ནང་མཚན་ཕ་སྡེ་རྣམས༔
མྱུར་དུ་ཕུང་ཤིང་ཕྱེ་མར་དཀྲུགས༔ བླ་སྲོག་དོན་སྙིང་ཁྱེར་ལ་ཤོག༔ ལས་མཁན་དམག་ཚོགས་འགྱེད་པའི་ཚེ༔ སྟོང་ཁམས་ཕོ་ཉ་ཚུབས་སེ་ཚུབ༔ མཚོན་ཆའི་ཆར་པ་སི་ལི་ལི༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་པྲ་དུན་ཡ་བྷྱོ་ཛ་ན༔ དགྲ་བོའི་བླ་སྲོག་ཁུག་ཛ་ཛ་རྦད་བྷྱོཿ ཞེས་འཕང་ངོ་༔ དེ་ནས་བླ་མ་རིག་འཛིན་གྱི་བཀའ་སྲུང་ནི༔
ཧཱུྃ༔ ཁྲག་ཞག་ཁོལ་བའི་དུར་ཁྲོད་ཀློང་༔ བླ་མ་རིག་འཛིན་བཀའ་སྲུང་པ༔ ཤན་པ་མོན་པ་དམར་ནག་རྣམས༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ དགྲ་བོ་འགུགས་པའི་དུས་ལ་བབ༔ ད་ལྟ་ཉི་མ་ཕྱེད་ཡོལ་ལུག༔ ཤན་པ་རྦད་པའི་དུས་ལ་བབ༔
བསྟན་པའི་དགྲ་བོ་མི་ནོར་རྣམས༔ ཡམས་ནད་སྣ་དགུས་སྡུས་ལ་ཤོག༔ སྲོག་རྩ་དམར་པོ་ཆོད་ལ་ཤོག༔ བཀའ་བཞིན་ཕྲིན་ལས་སྒྲུབ་པའི་ཚེ༔ ཕོ་ཉ་འདུར་འགྲོས་ཁྱུགས་སེ་ཁྱུག༔ གཤིན་རྗེའི་གད་མོ་དི་རི་རི༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་དུ་ཛ་ཁ་ལ་རྦད་དུ་དགྲ་བོ་ཛ་ཛཿརྦད་བྷྱོཿ ཞེས་འཕང་ངོ་༔ དེ་ནས་འཇིག་རྟེན་མཆོད་བསྟོད་ནི༔
ཧཱུྃ༔ ཨུ་ཙ་ལ་ཡི་དུར་ཁྲོད་སྐྱོང་༔ འཇིག་རྟེན་ཁྲོ་རྒྱལ་བཀའ་ཉན་པ༔ སྲོག་བདག་དྲེགས་པའི་སྡེ་ཆེན་འབུམ༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ མ་ཤོར་དགྲ་བོ་ཁུག་ལ་ཤོག༔ ད་ལྟ་ཉི་ནུབ་སྤྲེལ་གྱི་དུས༔ དགྲ་བོ་འགུགས་པའི་དུས་ལ་བབ༔ སྔ་དགྲ་ཕྱི་དགྲ་འཆང་བ་འདི༔
བླ་སྲོག་རྣམ་ཤེས་ཁུག་ལ་ཤོག༔ ཉེས་ཅན་དམ་ཉམས་ཤོར་ར་རེ༔ ཕོ་ཉ་ལས་ལ་མངགས་པའི་ཚེ༔ སྲོག་བདུད་བླ་འགུགས་ཞུམས་སེ་ཞུམ༔ བདུད་མོ་ཚེ་ལེན་ཉི་ལི་ལི༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་ཡ་དུ་ཏ་རྦད་ལོ་ཤག་དགྲ་བོ་ཛ་ཛཿརྦད་བྷྱོཿ ཞེས་འཕང་ངོ་༔ དེ་ནས་དམོད་པ་དྲག་སྔགས་ཀྱི་བཀའ་སྲུང་ནི༔ ཧཱུྃ༔
རླུང་ནག་འཚུབས་པའི་དུར་ཁྲོད་ནས༔ དམོད་པ་དྲག་སྔགས་སྲུང་མ་ནི༔ བཙན་རྒོད་གནོད་སྦྱིན་བྱེ་བ་འབུམ༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ དགྲ་བོ་འགུགས་པའི་དུས་ལ་བབ༔ ད་ལྟ་མུན་རུབ་བྱ་ཡི་དུས༔ ལས་མཁན་རྦད་པའི་དུས་ལ་བབ༔ བསྟན་ལ་སྡང་བའི་དགྲ་བོ་འདིའི༔
བླ་སྲོག་རྣམ་ཤེས་ཁུག་ལ་ཤོག༔ ཕོ་ཉ་ལས་མཁན་རྦད་པའི་ཚེ༔ གཤིན་རྗེ་ཁྲམ་ཐོགས་ཉི་ལི་ལི༔ བཙན་དམར་ཤྭ་ཁ་ཐ་ར་ར༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་ཧ་པ་ཡ་དུ་ན་རྦད༔ དགྲ་བོ་ཁུག་ཛ་ཛཿརྦད་བྷྱོཿ ཞེས་འཕང་ངོ་༔ དེ་ནས་བར་ཁྱམས་བཀའ་སྡོད་ཀྱི་བསྐུལ་བ་ནི༔ ཧཱུྃ༔
སྲིན་པོ་འཚོགས་པའི་དུར་ཁྲོད་སྐྱོང་༔ དཀྱིལ་འཁོར་ཕོ་བྲང་བཀའ་སྲུང་ཚོགས༔ དབང་ཕྱུག་མཁའ་འགྲོ་མ་མོ་རྣམས༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་འབུལ༔ ལྷག་མ་ཕོ་ཉ་རྦད་པའི་རྟེན༔ དགྲ་བོ་འགུགས་པའི་དུས་ལ་བབ༔ ད་ལྟ་སྲོད་འཕྲོས་ཁྱི་ཡི་དུས༔ རྦད་བསྐུལ་ཕོ་ཉ་ལས་ལ་ཆོས༔ གདུག་ཅིང་སྡང་བའི་དགྲ་བོ་འདིས༔
དོན་སྙིང་ནང་རོལ་དཀྲུགས་ལ་ཤོག༔ བསྐུལ་བའི་ཕོ་ཉ་མཐུ་མ་ཆུང་༔ དགྲ་ཡུལ་ཧད་ཀྱིས་འདེད་པའི་ཚེ༔ སྟོང་ཁམས་ན་བུན་ཆི་ལི་ལི༔ རླུང་དམར་ཤྭ་ཁ་འུ་རུ་རུ༔ མྱུར་དུ་འགུགས་པའི་ཕྲིན་ལས་མཛོད༔ ཨེ་ཡམ་ཁ་ལ་ཁ་ལ་དགྲ་བོའི་སྲོག་ལ་ཛ་ཛ་རྦད་བྷྱོཿ ཞེས་འཕང་ངོ་༔ དེ་ནས་ལས་ཀྱི་ཕོ་ཉའི་བསྐུལ་བ་ནི༔ ཧཱུྃ༔
ཧ་ཧ་རྒོད་པའི་དུར་ཁྲོད་སྐྱོང་༔ ཕོ་བྲང་འབར་བའི་བཀའ་ཉན་པ༔ སྲིང་མོ་ལངྐ་ཞིང་སྐྱོང་རྣམས༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་བཞེས༔ ལྷག་མ་ཕོ་ཉ་རྦད་པའི་རྟེན༔ ལས་ལ་བསྐུལ་ལོ་ཆས་པའི་ཚེ༔ ད་ལྟ་སྲོད་འཁོར་ཕག་གི་དུས༔ བླ་འགུགས་ཤན་པ་དགྲ་ལ་མྱུར༔ ཡིད་ལ་དམིགས་པའི་དགྲ་བོ་འདིའི༔
མི་ནོར་འཁོར་བཅས་ཁུག་ལ་ཤོག༔ སྲོག་བདག་ཕོ་ཉ་མཐུ་མ་ཆུང་༔ བླ་འགུགས་ཕོ་ཉ་རྦད་པའི་ཚེ༔ མུན་ནག་འཇིགས་ཅིང་ཐིབས་སེ་ཐིབ༔ ལྟས་ངན་སྒྲ་སྐད་ལྷངས་སེ་ལྷང་༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་དུ་ན་བྷེ་ཏ་ཧྲི་ཧར་དགྲ་བོའི་རྣམ་ཤེས་ཛ་ཛ་རྦད་བྷྱོཿ ཞེས་འཕང་ངོ་༔ དེ་ནས་སྐྱོང་མ་རྦད་པ་ནི༔ ཧཱུྃ༔
འབྱུང་པོ་འཚོགས་པའི་དུར་ཁྲོད་ནས༔ བོད་ཁམས་མངའ་བདག་མ་མོ་འབུམ༔ འབར་མ་བསྟན་མ་དུས་ཀྱི་བདག༔ མཆེད་ལྔ་ལས་མཁན་བྱེ་བ་འབུམ༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་འབུལ༔ ལྷག་མ་ཕོ་ཉ་རྦད་པའི་རྟེན༔ བླ་རྐུན་སྨན་མོ་ལས་ལ་ཆོས༔ ད་ལྟ་ནམ་ཕྱེད་བྱི་བའི་དུས༔ རྦད་དོ་ཕོ་ཉ་ལས་ལ་ཆོས༔
ཕྱི་ནང་དགྲ་བགེགས་འབྱུང་པོའི་རིགས༔ བླ་ཚེ་རྣམ་ཤེས་ཁུག་ལ་ཤོག༔ མངགས་པའི་ལས་མཁན་བང་མ་བུལ༔ དགྲ་སྲོག་བླ་ཚེ་སྡུད་པའི་དུས༔ སྲོག་བདག་རུ་མཚོན་ལྷབས་སེ་ལྷབ༔ སྨན་མོ་བླ་འགུགས་ཞུངས་སེ་ཞུང་༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་ཏིང་ཛ་རྦད་ལོ་ཤག་དགྲ་བོའི་སྲོག་ལ་ཛ་ཛ་རྦད་བྷྱོཿ ཞེས་འཕང་ངོ་༔ དེ་ནས་གཏེར་སྲུང་རྦད་པ་ནི༔
ཧཱུྃ༔ རྔམ་ཆེན་འཁྲུགས་པའི་དུར་ཁྲོད་སྐྱོང་༔ བཀའ་བརྒྱད་ཡོངས་ཀྱི་སྲུང་མ་ཆེ༔ ལས་མགོན་སྡེ་བརྒྱད་ཤ་ཟ་འབུམ༔ མ་ཐོགས་མྱུར་དུ་གནས་འདིར་བྱོན༔ ཤ་ཁྲག་ཕུད་དང་གཏོར་མ་འབུལ༔ ལྷག་མ་ཕོ་ཉ་རྦད་པའི་རྟེན༔ དགྲ་བོ་འགུགས་པའི་དུས་ལ་བབ༔ ད་ལྟ་ཕྱེད་ཡོལ་གླང་གི་དུས༔ ལས་མཁན་དམག་ཚོགས་དགྲ་ལ་རྦད༔
དགྲ་བོའི་མི་ནོར་ཡུལ་ཞིང་བཅས༔ བཤིག་ཅིང་ཆོམ་ལ་མེད་པར་གྱིས༔ བླ་སྲོག་རྣམ་ཤེས་ཁུག་ལ་ཤོག༔ ཤན་པའི་དམག་དཔུང་འགྱེད་པའི་ཚེ༔ སྟོང་ཁམས་མེ་འོད་ཆི་ལི་ལི༔ ནད་སྤྲིན་སྨུག་ནག་ཐིབས་སེ་ཐིབ༔ མྱུར་དུ་འགུགས་པའི་ཕྲིན་ལས་མཛོད༔ ཨོྃ་རཀྴ་ཧར་ཁྱིང་དུང་དུང་དགྲ་བོའི་རྣམ་ཤེས་བླ་སྲོག་ཛ་ཛ་རྦད་བྷྱོཿ ཞེས་འཕང་ཞིང་འགུགས་པར་བསམ༔ དེ་ནས་ལྷ་དབྱེ་བྱ་བ་ནི༔
བྱ་རོག་གི་སྒྲོ་དང་འུག་པའི་སྒྲོ་གཉིས་ལྷ་དབྱེ་བའི་ཕྱག་རྒྱ༔ ཧཱུྃ༔ ཁཱ་ཁ་མུ་ཁ་བྱ་རོག་གདོང་༔ ཁྱོད་ཀྱི་ཐུགས་དམ་དུས་ལ་བབ༔ དམ་ཉམས་སྡིག་ཅན་ལས་ངན་འདི༔ ལྷ་དང་ཕྱེས་ལ་བདུད་དང་སྤྲོད༔ དམ་ཉམས་དགྲ་བོ་ལས་ངན་འདི༔ བན་བོན་སྲུང་བའི་ལྷ་དང་ཕྲོལ༔ ཕོ་ལྷ་ཕྲག་པ་གཡས་ནས་ཕྱེས༔ མོ་ལྷ་ཕྲག་པ་གཡོན་ནས་ཕྱེས༔
སྐྱེས་ལྷ་རྟེན་ཡུལ་མཁར་དང་ཕྱེས༔ ཞང་ལྷ་གཉན་པོ་རྒྱབ་ནས་ཕྱེས༔ མ་ལྷ་ལྟེ་བའི་ཁོང་ནས་ཕྱེས༔ སྲོག་ལྷ་སྙིང་གི་དཀྱིལ་ནས་ཕྱེས༔ རིགས་ལྷ་གསང་བའི་གནས་ནས་ཕྱེས༔ སྲུང་ལྷ་སྤྱི་བོའི་གཙུག་ནས་ཕྱེས༔ སྐྱོབ་པའི་ལྷ་དང་ད་ཕྱེས་ཤིག༔ མགོན་པའི་ལྷ་དང་ད་ཕྱེས་ཤིག༔ རྟེན་པའི་ལྷ་དང་ད་ཕྱེས་ཤིག༔ ཡུལ་ཞིང་མཁར་དང་ད་ཕྱེས་ཤིག༔
ཕ་ཚན་རུས་དང་ད་ཕྱེས་ཤིག༔ མཐུན་གྲོགས་མཛའ་དང་ད་ཕྱེས་ཤིག༔ སྐྱོབ་བྱེད་སྲུང་མ་བན་བོན་རིགས༔ བྱ་སྤུ་རླུང་གིས་ཁྱེར་བཞིན་གཏོར༔ ཁཱ་ཁ་མུ་ཁ་མཐུ་མ་ཆུང་༔ ཕྱེས་ཤིག་གཏོར་བའི་ཕྲིན་ལས་མཛོད༔ ཨོྃ་ཁཱ་ཁ་མུ་ཁ་དགྲ་བོ་ཤག་ཕྱེས༔ ཧུ་ལུ་མུ་ཁ་དགྲ་བོ་ཤག་ཕྱེས༔ རུ་ཏྲ་མཱ་ར་ཡ་དགྲ་བོ་ཤག་ཕྱེས༔ རྦད་ཛ་ཐུན་བྷྱོ་དགྲ་བོ་ཤག་ཕྱེས༔
ཞེས་དབྱེ་རྒྱས་ལྷ་དང་ཕྱེས་ནས༔ ཧུ་ལུ་མུ་ཁས་བདུད་དང་སྤྲོད་པར་བསམ༔ ཧཱུྃ༔ ཧུ་ལུ་མུ་ཁ་འུག་པའི་གདོང་༔ ཁྱོད་ཀྱི་ཐུགས་དམ་དུས་ལ་བབ༔ དམ་ཉམས་དགྲ་བོ་ལས་ངན་འདི༔ མཉམ་པོར་འགྲོ་བའི་བདུད་དང་སྤྲོད༔ འཆི་བདག་བདུད་དང་ད་སྤྲོད་ཅིག༔ སྲོག་བདག་བདུད་དང་ད་སྤྲོད་ཅིག༔ བར་ཆད་བདུད་དང་ད་སྤྲོད་ཅིག༔
མ་རུངས་བདུད་དང་ད་སྤྲོད་ཅིག༔ འཁྱེར་འདྲེ་བདུད་དང་ད་སྤྲོད་ཅིག༔ ལས་ངན་བདུད་དང་ད་སྤྲོད་ཅིག༔ སྔོན་གྱི་བདུད་དང་ད་སྤྲོད་ཅིག༔ འཕྲལ་གྱི་བདུད་དང་ད་སྤྲོད་ཅིག༔ ཟ་བའི་བདུད་དང་ད་སྤྲོད་ཅིག༔ འཁྱེར་བའི་བདུད་དང་ད་སྤྲོད་ཅིག༔ གཤིན་ལྕགས་བདུད་དང་ད་སྤྲོད་ཅིག༔ སྤྲོད་ཅིག་དགྲ་བོ་མ་ཤོར་ཅིག༔ ཤན་པ་ལག་དམར་ལག་ཏུ་སྤྲོད༔
མོན་པ་ཕོ་མོའི་ལག་ཏུ་སྤྲོད༔ སྲོག་གཅོད་འབུམ་གྱི་ལག་ཏུ་སྤྲོད༔ སྤྲོད་ཅིག་ཧུ་ལུ་མུ་ཁ་མ༔ དུས་ལ་མ་འདའ་དམ་ལ་ཉོན༔ དམ་ཉམས་དགྲ་བོ་ལས་ངན་འདི༔ མྱུར་དུ་སྤྲོད་ལ་མེད་པར་མཛོད༔ ཨོྃ་ཧུ་ལུ་མུ་ཁ་དུན་དུན་པྲ་མོ་རཀྴ་ཡ་ཁ་ལ་དུན་ཤིག་རྦད་བྷྱོཿ ཞེས་དགྲ་བོ་བདུད་དང་སྤྲད་ཅིང་མྱུར་དུ་སྒྲོལ་བའི་ལས་ལ་ཆས་པར་བསམ༔ དེ་ནས་སྤྱི་མཐུན་དགྲ་བོ་བྲབ༔ ཧཱུྃ༔
བསྐུལ་ལོ་རྦད་དོ་ཕོ་ཉའི་ཚོགས༔ ལས་མཁན་ལས་ལ་མ་ཞན་ཅིག༔ ཕོ་ཉ་རྒྱུག་ལོག་མ་བྱེད་ཅིག༔ ཆོས་སྐྱོང་མཐུ་མེད་མི་སྲིད་ཀྱིས༔ དམ་ཉམས་དགྲ་བོ་ལས་ངན་འདི༔ ཕུང་པོ་རྣམ་ཤེས་རྟེན་དང་ཕྲོལ༔ ཟུངས་ཤིག་ཆིངས་ཤིག་བྱེད་དུ་ཆུགས༔ ཆོད་ཅིག་གཏུབས་ཤིག་རྡུལ་དུ་རློག༔ ཡར་ཤ་འཐེན་ལ་དགྲ་ཤ་ཟོ༔ མ་ཤ་ཆོད་ལ་དགྲ་ཁྲག་འཐུང་༔
ཕན་ཚུན་གཏོར་ལ་ཕྱེ་མར་གཏུབས༔ གནམ་ལྕགས་ཐོག་གི་སེར་བ་ཕོབ༔ སྤུ་གྲི་འཁོར་ལོའི་སོ་ལ་བསྐྱོན༔ དྲག་སྔགས་རྡོ་རྗེའི་ཆར་པ་ཕོབ༔ དགྲ་བོ་འདི་ཡི་མགོན་བྱེད་ཀྱི༔ བན་བོན་ལྷ་སྲུང་མ་ལུས་དང་༔ ཡེ་ཤེས་འཇིག་རྟེན་གང་ཡིན་པ༔ རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཛྲ་ཏྲག་རཀྴ་ཧ་ལ་ཧ་ལ༔ རུ་ཏྲ་བྷནྡྷ་ཡ་བྷནྡྷ་ཡ་མུ་ལོ་མ་ཤ་ཁྲག་ལ་ཀྱིང་ཀྱིང་རྦད་རྦད་བྷྱོ་བྷྱོ་ཟློག་ཟློག༔
ཅེས་ཐུན་གྱིས་བྲབ༔ དེ་ནས་ཕུར་བུ་ཐོགས་ཏེ༔ ཧཱུྃ༔ ང་ནི་སྣང་སྲིད་ཡོངས་ཀྱི་བདག༔ ང་ནི་ཁྲོ་བོ་ཀུན་གྱི་བདག༔ ང་ནི་སྲིད་གསུམ་ཀུན་གྱི་གཉེན༔ ང་ནི་མ་མོ་ཡོངས་ཀྱི་གཙོ༔ ང་ནི་ཆོས་སྐྱོང་ཀུན་གྱི་ཡབ༔ ང་ནི་དམ་ཉམས་ཁྱོད་ཀྱི་གཤེད༔ ང་ལས་ཆེ་བ་སུ་ཡང་མེད༔
མཐུ་ཆེ་ཁྲོ་རྒྱལ་ཟིལ་གྱིས་གནོན༔ ལྷ་སྲིན་སྡེ་བརྒྱད་ང་ཡི་བྲན༔ དྲེགས་ཆེན་བཅོ་བརྒྱད་ང་ཡི་འཁོར༔ ང་ཡི་ཐུགས་ཀྱི་སྤྲུལ་པའི་སྲས༔ ཤན་པ་སྙིང་ཟན་མཐུ་བོ་ཆེ༔ སྐུ་མདོག་དམར་ནག་གཤིན་རྗེའི་ཚུལ༔ སྲོག་ལ་རྔམ་པའི་ལས་མཁན་པོ༔ སྐུ་ལ་མེ་དཔུང་ཆི་ལི་ལི༔ བ་སྤུ་ཚྭ་ཚྭ་ཐོ་རོ་རོ༔ དམོད་པའི་དྲག་སྔགས་འུ་རུ་རུ༔
རང་འདྲའི་ཤན་པ་བྱེ་བ་འབུམ༔ དགྲ་བོའི་སྲོག་གཅོད་ཤ་ར་ར༔ ཕྱག་ན་གནམ་ལྕགས་ཕུར་པ་བསྒྲིལ༔ ཟློག་བྱེད་བཛྲ་ཀཱི་ལ་ཡ༔ མགོ་བོ་ཁྲག་འཐུང་ཁྲོ་བོའི་ཞལ༔ བླ་མ་རྣམས་ཀྱིས་མངའ་གསོལ་བ༔ དབང་དྲག་རིག་འཛིན་སྤུངས་སེ་སྤུང་༔ མགྲིན་པ་རྒྱ་མདུད་དྲག་པོའི་མཁར༔ ཡི་དམ་རྣམས་ཀྱིས་མངའ་གསོལ་བ༔ ཆོས་སྐྱོང་དམག་ཚོགས་ཐིབས་སེ་ཐིབ༔
འཆང་བཟུང་གཟའ་རྒོད་འགྱུ་བའི་ལམ༔ མཁའ་འགྲོ་རྣམས་ཀྱིས་མངའ་གསོལ་བ༔ ཤན་པ་མཚོན་ཐོགས་ཟེངས་སེ་ཟེང་༔ ཆུ་སྲིན་ཀླུ་བདུད་སྡོད་པའི་གནས༔ དམ་ཅན་རྣམས་ཀྱིས་མངའ་གསོལ་བ༔ ཤན་པ་གྲི་བརྡར་ཡུགས་སེ་ཡུག༔ ཟུར་གསུམ་སྲོག་གཅོད་སྤྲོ་བའི་དབལ༔ གཏེར་བདག་རྣམས་ཀྱིས་མངའ་གསོལ་བ༔ སྲོག་གཅོད་སྤུ་གྲི་རུབས་སེ་རུབ༔ ཡོངས་རྫོགས་དུས་ལ་བབ་པའི་ཚེ༔
ལས་བྱེད་རྣམས་ཀྱིས་མངའ་གསོལ་བ༔ བསྒྲལ་འདེབས་ཤ་ཁྲག་ཐ་ར་ར༔ ཧཱུྃ༔ རྦད་དོ་ལས་མཁན་མཐུ་བོ་ཆེ༔ སྲས་མཆོག་སྟོབས་ཀྱི་ཕུར་བུ་དེ༔ བསྲུང་ཕྱིར་ཀླད་དུ་ལན་གསུམ་བསྐོར༔ བཟློག་ཕྱིར་སྐེད་དུ་ལན་གསུམ་བསྐོར༔ ཕོ་རྒྱུད་ཟིལ་གནོན་གཡས་སུ་བསྒྲིལ༔ མོ་རྒྱུད་དབང་སྡུད་གཡོན་དུ་བསྒྲིལ༔ བསྒྲལ་ཕྱིར་མདུན་དུ་ལན་གསུམ་བསྒྲིལ༔
འབེབ་ཕྱིར་སྙིང་དུ་ལན་གསུམ་ཚད༔ ཧཱུྃ༔ བསྐུལ་ལོ་ཕུར་བུ་གང་ནས་བྱུང་༔ དང་པོ་ཕུར་བུ་སྟེང་ནས་བྱུང་༔ ཀླུ་དང་མ་མོ་འཐབ་པའི་ཚེ༔ མ་མོ་སྣང་སྲིད་བདག་མོ་ཡིས༔ གཟའ་བདུད་མགོ་དགུ་ལས་ལ་བསྐུལ༔ འབྲུག་མོའི་ར་བར་མགར་ཁ་བཅས༔ མེ་རླུང་སྦྱོར་བའི་གནམ་ལྕགས་བཞུས༔ བཟློག་མེད་ཐོག་རྒོད་ཕུར་བུ་བཅས༔
འཕང་མེད་སྟོང་ཁམས་མེ་ཡིས་གང་༔ ཀླུ་སྲིན་མ་རུངས་རྡུལ་དུ་བརླགས༔ སྔོན་ཚེ་དངོས་རྟགས་མྱུར་མགྱོགས་པ༔ དེ་རིང་དགྲ་བོའི་སྙིང་དུ་ཡ༔ དེ་ནས་ཕུར་བུ་གང་ནས་བྱུང་༔ ཡེ་ཤེས་འཇིག་རྟེན་འཐབ་པའི་ཚེ༔ དཔལ་ཆེན་བཛྲ་ཀུ་མཱ་རས༔ སྣང་སྲིད་མ་མོ་ལས་ལ་བསྐུལ༔ རྟེན་འབྲེལ་མཐུ་ཡི་རྫས་སྦྱར་བྱས༔ སྲིད་པའི་རི་རབ་ཕུར་བུ་གྲུབ༔
འཕངས་པས་སྣང་སྲིད་ཚྭ་ཚྭ་འཕྲོས༔ བཏབ་པས་འཇིག་རྟེན་ཁམས་ཀུན་བཤིག༔ སྔོན་ཚེ་དངོས་རྟགས་མྱུར་མགྱོགས་པ༔ དེ་རིང་དགྲ་བོའི་སྙིང་དུ་ཡ༔ དེ་ནས་ཕུར་བུ་གང་ནས་བྱུང་༔ མུ་སྟེགས་སྟོན་པ་ཧ་ལིང་དུང་༔ སློབ་དཔོན་ཤཱནྟིཾ་གརྦྷ་གཉིས༔ ཕྱི་ནང་ས་མཚམས་རྩོད་པའི་ཚེ༔ དམོད་པ་དྲག་སྔགས་ལས་ལ་བསྐུལ༔ གདབ་ཆོག་སྡེ་དཔོན་ཕུར་བུ་བཅོས༔
ཚད་པས་མུ་སྟེགས་ཁྲག་ཡང་བསྐྱུགས༔ བཏབ་པས་བརྒྱལ་ཞིང་མྱུར་དུ་གུམ༔ སྔོན་ཚེ་དངོས་རྟགས་མྱུར་མགྱོགས་པ༔ དེ་རིང་དགྲ་བོའི་སྙིང་དུ་ཡ༔ དེ་ནས་ཕུར་བུ་གང་ནས་བྱུང་༔ སློབ་དཔོན་སེངྒེ་སྒྲ་སྒྲོགས་དང་༔ མུ་སྟེགས་སྟོན་པ་ལྔ་བརྒྱ་གཉིས༔ ཕྱི་ནང་ནུས་རྩལ་རྩོད་པའི་ཚེ༔ དྲག་པོ་སེངྒེ་སྒྲ་སྒྲོགས་ཀྱིས༔ མ་གཟའ་ཤན་པ་ལས་ལ་བསྐུལ༔
ལྷ་ཀླུ་མི་ཡི་དྲག་རྫས་ལ༔ གནམ་ལྕགས་ཁྲོ་ཕུར་ཟུར་གསུམ་བཅོས༔ ཚད་པས་སྟོན་པ་ལྔ་བརྒྱ་བྲེད༔ བཏབ་པས་ངན་སྔགས་བདག་པོ་བསྒྲལ༔ སྔོན་ཚེ་དངོས་རྟགས་མྱུར་མགྱོགས་པ༔ དེ་རིང་དགྲ་བོའི་སྙིང་དུ་ཡ༔ དེ་ནས་ཕུར་བུ་གང་ནས་བྱུང་༔ སློབ་དཔོན་འཇམ་དཔལ་བཤེས་གཉེན་དང་༔ མུ་སྟེགས་མ་ཧོར་དུནྟི་གཉིས༔ མཐུ་སྟོབས་ཁ་ཁྱེར་བོར་བའི་ཚེ༔
བཅོམ་ལྡན་འཇམ་དཔལ་བཤེས་གཉེན་གྱིས༔ གཤིན་རྗེ་ཁྲི་འབུམ་ལས་ལ་བསྐུལ༔ དུག་ཕུར་བརྒྱ་དང་རྩ་བརྒྱད་བསྒྲུབས༔ གདེངས་པས་མུ་སྟེགས་ཡུལ་ཁམས་ཕུང་༔ བཏབ་པས་རྗེས་མེད་རྩད་ནས་བརླགས༔ སྔོན་ཚེ་དངོས་རྟགས་མྱུར་མགྱོགས་པ༔ དེ་རིང་དགྲ་བོའི་སྙིང་དུ་ཡ༔ དེ་ནས་ཕུར་བུ་གང་ནས་བྱུང་༔ སློབ་དཔོན་པདྨ་འབྱུང་གནས་དང་༔ ལྷ་སྲིན་གདུག་ཅན་འཐབ་པའི་ཚེ༔
རྡོ་རྗེ་ལེགས་པའི་བཀའ་ལས་བསྐུལ༔ རྡོ་རྗེ་ཕུར་པ་དཔག་མེད་བཅོས༔ གཟིར་བས་ལྷ་འདྲེའི་སྲོག་སྙིང་ཕུལ༔ བཏབ་པས་ནམ་ཡང་མི་ལྡང་གྱུར༔ སྔོན་ཚེ་དངོས་རྟགས་མྱུར་མགྱོགས་པ༔ དེ་རིང་དགྲ་བོའི་སྙིང་དུ་ཡ༔ དེ་ནས་ཕུར་བུ་གང་ནས་བྱུང་༔ ཕྱི་རབས་རྗེས་འཇུག་སྔགས་འཆང་ལ༔ དགྲ་བགེགས་དམ་སྲིས་བསྙད་བཙལ་བས༔ ནུས་ལྡན་དྲག་སྔགས་སློབ་དཔོན་གྱིས༔
སྲས་མཆོག་ཤན་པ་ཕུར་བུར་བསྒྲུབས༔ བསྐུལ་བས་དགྲ་བོ་ཕུང་ཞིང་བཀུག༔ བཏབ་པས་སྲོག་གཅོད་འདུས་བྱས་བཤིག༔ མྱུར་མགྱོགས་ཤན་པའི་ཕུར་བུ་ཁྱོད༔ དེ་རིང་དགྲ་བོའི་སྙིང་དུ་ཡ༔ ཧཱུྃ༔ བཏབ་བོ་བཛྲ་ཀཱི་ལ་ཡ༔ དགྲ་བགེགས་ལྷ་དང་ཕྲལ་བའི་ཕྱིར༔ སྤྱི་བོའི་གཙུག་ཏུ་ཀཱི་ལ་ཡ༔ བསྟན་ལ་ནམ་ཡང་མི་སྡང་ཕྱིར༔
དཔྲལ་བའི་དཀྱིལ་དུ་ཀཱི་ལ་ཡ༔ གཟུགས་ཀྱི་དབང་པོ་གཞོམ་པའི་ཕྱིར༔ རོག་སྐྱོང་མིག་ལ་ཀཱི་ལ་ཡ༔ དྲི་ཚོར་དབང་པོ་དགག་པའི་ཕྱིར༔ བཤང་ལམ་གཉིས་སུ་ཀཱི་ལ་ཡ༔ སྒྲ་ཚོར་དབང་པོ་ནུབ་པའི་ཕྱིར༔ སྐར་ཁུང་རྣ་བར་ཀཱི་ལ་ཡ༔ རོ་འཛིན་ཁ་ཐམ་ལྐུགས་པའི་ཕྱིར༔ ལྕེ་རྐན་ཨོག་མར་ཀཱི་ལ་ཡ༔ བརྐྱང་བསྐུམ་སྒྲོག་ཏུ་བཅུག་པའི་ཕྱིར༔
ཡན་ལག་གཉིས་སུ་ཀཱི་ལ་ཡ༔ རྟེན་པའི་རྣམ་ཤེས་གཏོར་བའི་ཕྱིར༔ སྙིང་དང་དབུ་མར་ཀཱི་ལ་ཡ༔ མགྱོགས་བྱེད་དུམ་བུར་གཅོད་པའི་ཕྱིར༔ འདོར་བྱེད་རྐང་པར་ཀཱི་ལ་ཡ༔ དགྲ་བོའི་རིགས་རྒྱུད་རྩད་གཅོད་ཕྱིར༔ ས་བོན་གསང་བར་ཀཱི་ལ་ཡ༔ རྩ་འཁོར་ཕུང་པོ་བཤིག་པའི་ཕྱིར༔ ལྟེ་བའི་དཀྱིལ་དུ་ཀཱི་ལ་ཡ༔ རྣམ་ཤེས་རྟེན་དང་ཕྲལ་བའི་ཕྱིར༔
དཀར་ནག་མཚམས་སུ་ཀཱི་ལ་ཡ༔ སྟེང་གི་ཕོ་ལ་ཀཱི་ལ་ཡ༔ འོག་གི་མོ་ལ་ཀཱི་ལ་ཡ༔ རིགས་རྒྱུད་བུ་ལ་ཀཱི་ལ་ཡ༔ ཡུལ་མཁར་ཞིང་ལ་ཀཱི་ལ་ཡ༔ ཁྱིམ་དང་ནོར་ལ་ཀཱི་ལ་ཡ༔ རྫས་དང་སྤྱད་ལ་ཀཱི་ལ་ཡ༔ ཕ་སྤུན་རུས་ལ་ཀཱི་ལ་ཡ༔ གཉེན་དང་གྲོགས་ལ་ཀཱི་ལ་ཡ༔ ཧཱུྃ༔
དམ་ཉམས་དགྲ་བོ་ལས་ངན་ཁྱོད༔ དང་པོ་ཞེ་སྡང་ཕ་ཡི་ཁམས༔ ཀླད་རུས་རྐང་ལ་ཀཱི་ལ་ཡ༔ དེ་ནས་འདོད་ཆགས་མ་ཡི་ཁྲག༔

ཤ་ཁྲག་དོན་སྙིང་ཀཱི་ལ་ཡ༔ དེ་ནས་ཟ་འདྲེ་ལྟོ་བར་ཆགས༔ གཏི་མུག་གཟུགས་ལ་ཀཱི་ལ་ཡ༔ ཁྱོད་ཀྱི་སྙིང་ཁ་སྒོང་བུའི་དབུས༔ དཀར་དམར་འོད་ཀྱི་ཟེར་ཐག་ཅན༔ སྲོག་རླུང་ལྗང་གསལ་འགྱུ་བའི་རྟེན༔ རྣམ་ཤེས་བདག་འཛིན་ཕུང་པོ་ལ༔ ཤེས་རབ་སྙིང་རྗེས་ཕུར་བུ་འདེབས༔ དུག་ལྔའི་བག་ཆགས་གཞོམ་ཞིང་བསྲེགས༔ སྣང་མཆེད་འོད་གསལ་ངོ་བོ་སྤྲད༔ ཁྱོད་ཀྱི་བླ་མ་ང་ཡིན་ནོ༔
ལས་ངན་དེ་དང་མ་ཕྲལ་ན༔ རིགས་དྲུག་ངན་སོང་རྒྱུན་དུ་འཁོར༔ མཚན་འཛིན་ཕུང་པོ་དེ་ཡལ་ན༔ ཁྱོད་ཀྱང་རྒྱལ་བའི་སྲས་སུ་སྐྱེ༔ ཀུན་བཟང་ཞི་ཁྲོའི་ལྷ་ཞལ་མཇལ༔ ཁྱོད་ཀྱི་རྣམ་ཤེས་ཕུར་རྩེར་གཏོད༔ ཧཱུྃ༔ གཏུབ་བོ་བཛྲ་ཀཱི་ལ་ཡ༔ འཕང་བ་སླར་ཡང་མ་ལྡོག་བཛྲ་ཀཱི་ལ་ཡ༔ སྐྱཻ་འཆི་རྩད་ནས་ཆོད་ཅིག་བཛྲ་ཀཱི་ལ་ཡ༔
འཁོར་བའི་མཚན་འཛིན་ཤིགས་ཤིག་བཛྲ་ཀཱི་ལ་ཡ༔ དུག་ལྔ་རྩད་ནས་ཆོད་ཅིག་བཛྲ་ཀཱི་ལ་ཡ༔ བག་ཆགས་རུ་ཏྲ་སྒྲོལ་ཅིག་བཛྲ་ཀཱི་ལ་ཡ༔ རྣམ་ཤེས་མཁའ་ལ་སྟིམས་ཤིག་བཛྲ་ཀཱི་ལ་ཡ༔ དུས་ལ་བབ་བོ་བཛྲ་ཀཱི་ལ་ཡ༔ ཨོྃ་བཛྲ་ཀཱི་ལ་ཡ་སརྦ་བིགྷྣཱན་ཏྲིག་ནན་གཟེར་ཐུམ་ནན༔ ཨོྃ་སརྦ་དུཥྚཱཾ་ཨེ་ཛ་བྷྱོཿ རྦད་དུ་ཤག་ཡ་ནན་ལོ་ཧག་ཚལ་པ་དུན་དུ་ན་བྷྱོ་བྷྱོཿ ཁ་ལ་དུ་ཏི་ན་དུན་ཤིག་ཤིག༔ རུ་ཏྲ་རྦད་ཚལ་པ་མྱོག་མྱོག༔
ཐུཾ་ཐུཾ༔ དམ་ཉམས་བྱད་མའི་ཤ་ཁྲག་སྙིང་ལ་ཆོད་ཆོད༔ དགྲ་བོ་གཟེར་ཐུཾ་ཏྲིག་ནནཿརྦད་བྷྱོཿ
ཞེས་བསྒྲལ་ཞིང་རྣམ་ཤེས་འོག་མིན་དུ་སྤར་བ་ནི༔ ཧོཿ ཁྱོད་ཀྱི་རྣམ་པར་ཤེས་པ་དེ་ཕུར་པའི་ཁོང་སེང་བརྒྱུད་དེ་རྒྱངས་ཀྱིས་ཐོན་ནས་འོག་མིན་ལྷུན་གྲུབ་དག་པའི་ཞིང་ཁམས་སུ༔ ཆོས་སྐུ་ཀུན་བཟང་ཡབ་ཡུམ་གྱི་ཐུགས་ཀར་ཡར་འཕྲོས་ཤིག༔ དེ་ཡང་ཡེ་ཤེས་ཀྱི་ཀློང་དང་དབྱེར་མེད་དུ་འདྲེས་ནས་སངས་རྒྱས་པར་གྱུར་ཅིག༔ ཨེ་སྥ་ར་ཎ་ཕཊ྄ཿ ཅེས་པས་སྐར་མདའ་འཕྲོས་པ་ལྟར་ཆད་ནས་ཆོས་སྐུའི་ཐུགས་དང་དབྱེར་མེད་པར་བསམ༔
དེ་ནས་ཐུན་བརྡེག་པ་ནི༔ ཧཱུྃ༔ ཉུངས་དཀར་རྒྱལ་པོ་ཤྭ་རཱི་རཾ༔ ཡང་དག་ཁྲོ་རྒྱལ་དམོད་པ་ཡ༔ བཟློག་མེད་དྲག་པོའི་ཐུན་རྫས་ཀྱིས༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ འབྱུང་བའི་དུག་ཐུན་རླུང་ལྟར་འཚུབས༔ འཇམ་དཔལ་གཤིན་རྗེའི་དམོད་པའི་རྫས༔ དུག་ཐུན་སྤྲིན་ནག་ཆི་ལི་ལི༔
དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ མེ་ཐུན་ཚྭ་ཚྭ་སི་ལི་ལི༔ ཁྲོ་རྒྱལ་དབང་ཆེན་དམོད་པའི་རྫས༔ དུག་ལྔ་གཞོམ་པའི་དབལ་ཟོར་འདིས༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ ཕུར་ཐུན་དྲག་པོ་ཐོག་ལྟར་འབེབ༔ རྡོ་རྗེ་གཞོན་ནུའི་དམོད་པའི་རྫས༔ ཟོར་འབེབས་མྱུར་མགྱོགས་ཤ་ར་ར༔
དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ རཀྟ་རྒྱ་མཚོའི་རྦ་ཀློང་འཁྲུགས༔ མ་མོ་རྦོད་གཏོང་དམོད་པའི་རྫས༔ ནད་རླུང་ཡམས་ཁ་ཐུ་ལུ་ལུ༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ མཚོན་ཆ་དྲག་པོ་སྐར་ལྟར་འཁྲུགས༔ རིག་འཛིན་ཐོད་ཕྲེང་དམོད་པའི་རྫས༔ རྣོ་ངར་སྒྲོལ་འདེབས་ཝ་ལ་ལ༔
དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ རློན་ཐུན་དུག་ཆུ་མེ་རེ་རེ༔ འཇིག་རྟེན་ཁྲོ་རྒྱལ་དམོད་པའི་རྫས༔ མྱོས་བྱེད་དུག་ཟོར་ལམས་སེ་ལམ༔ དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ རྡོ་ཐུན་རྦབ་རྒོད་ཉི་ལི་ལི༔ དྲག་སྔགས་ཁྲོ་བོའི་དམོད་པའི་རྫས༔ ཟི་ར་གནམ་ལྕགས་ཐོག་ཆེན་གྱིས༔
དགྲ་བགེགས་ལྔ་ཕུང་རྡུལ་དུ་རློག༔ ཧཱུྃ༔ ཚེ་ཐུན་དམོད་སྔགས་འུ་རུ་རུ༔ བཀའ་སྐྱོང་ཡོངས་རྫོགས་དམོད་པའི་རྫས༔ མེ་འབར་སྐར་མ་ཁྲུགས་སེ་ཁྲུག༔ དགྲ་བགེགས་ལྔ་ཕུང་རྡུལ་དུ་རློག༔ ཨོྃ་ཐུན་ཛ་རཾ་ཛ་རྦད་ཛ་ཤིག་ཛཿ ཁ་ཐཾ་སྲོག་གཟེར་དྲིལ་ནན་བྷྱོ་བྷྱོཿ དེ་ནས་སྡེ་དཔོན་རིམ་པ་བཞིན་གྱི་ཕྱག་མཚན་ཐོགས་ནས་གཏུབ་པ་ནི༔ དང་པོ་གཤིན་རྗེའི་ཕྱག་མཚན་བེ་ཅོན་ཐོགས་ནས༔
ཧཱུྃ༔ དཔལ་ཆེན་དམོད་པ་དྲག་སྔགས་ཀྱི༔ ཕོ་ཉ་དྲེགས་པའི་སྡེ་དཔོན་ཚོགས༔ ཐུགས་དམ་གཉན་པོའི་དུས་ལ་བབ༔ དགྲ་བགེགས་དམ་ཉམས་བསྒྲལ་བའི་ལུས༔ གཅོད་ཅིང་གཏུབ་པའི་ཕྲིན་ལས་མཛོད༔ ཧཱུྃ༔ གཤིན་རྗེ་ཡ་མ་རཱ་ཛ་ཡི༔ ཐུགས་དམ་གཉན་པོ་དུས་ལ་བབ༔ བེ་ཅོན་འབར་བས་ཀླད་ནས་ཆུམ༔
སྒྲོལ་ཅིག་གཏུབ་པའི་ཕྲིན་ལས་མཛོད༔ ཨོྃ་ཡ་མ་རཱ་ཛ་དགྲ་བོའི་སྲོག་ལ་རྦད་རྦད༔ དེ་ནས་དགྲ་སཏྭ་ཐོགས་ནས༔ ཧཱུྃ༔ བདུད་པོའི་བསྐང་རྫས་དྲག་དཀར་ཆེ༔ ཐུགས་དམ་གཉན་པོའི་དུས་ལ་བབ༔ དགྲ་སཏྭ་འབར་བས་ཚལ་བར་ཁོས༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་དུ་པྲ་མ་དགྲ་བོའི་སྲོག་ལ་རྦད་རྦད༔ དེ་ནས་ཕུར་བུ་ཐོགས་ནས༔
ཧཱུྃ༔ སྲིན་པོ་གློག་གི་ཕྲེང་བ་ཅན༔ ཐུགས་དམ་གཉན་པོའི་དུས་ལ་བབ༔ ཕུར་བུ་འབར་བས་སྙིང་ལ་བསྣུན༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ལངྐ་ཡ་དགྲ་བོའི་སྲོག་ལ་རྦད་རྦད༔ དེ་ནས་ཟངས་གྲི་ཐོགས་ནས༔ ཧཱུྃ༔ གནོད་སྦྱིན་མེ་དབལ་ཟངས་བཙན་རྗེ༔ ཐུགས་དམ་གཉན་པོའི་དུས་ལ་བབ༔
ཟངས་གྲི་འབར་བས་དབང་པོ་ཕྲོལ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཡཀྴ་ན་དགྲ་བོའི་སྲོག་ལ་རྦད་རྦད༔ གྲི་གུག་ཐོགས་ནས༔ ཧཱུྃ༔ ལྷ་ཡི་སྡེ་དཔོན་དབང་ཕྱུག་ཆེ༔ ཐུགས་དམ་གཉན་པོའི་དུས་ལ་བབ༔ གྲི་གུག་འབར་བས་དུམ་བུར་ཕྲོལ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཤྭ་རི་ན་དགྲ་བོའི་སྲོག་ལ་རྦད་རྦད༔
རྩེ་གསུམ་ཐོགས་ནས༔ ཧཱུྃ༔ མ་གཅིག་སྟོབས་ཆེན་ཨུ་མ་དྷེ༔ ཐུགས་དམ་གཉན་པོའི་དུས་ལ་བབ༔ རྩེ་གསུམ་འབར་བས་དབང་པོ་དཀྲུགས༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཨུ་མ་དྷེ་ཝ་དགྲ་བོའི་སྲོག་ལ་རྦད་རྦད༔ འཁོར་ལོ་ཐོགས་ནས༔ ཧཱུྃ༔ ལས་ཀྱི་མ་མོ་སྲིད་པའི་རྒྱལ༔
ཐུགས་དམ་གཉན་པོའི་དུས་ལ་བབ༔ འཁོར་ལོ་འབར་བས་ཆོད་ཅིང་གཏོར༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་མ་མོ་རུ་ལུ་དགྲ་བོའི་སྲོག་ལ་རྦད་རྦད༔ སྤུ་གྲི་ཐོགས་ནས༔ ཧཱུྃ༔ སྲོག་བདག་ཨེ་ཀ་ཛཱ་ཊི་མ༔ ཐུགས་དམ་གཉན་པོའི་དུས་ལ་བབ༔ སྤུ་གྲི་འབར་བས་ཚལ་པར་གཏུབ༔ ཨོྃ་ཨེ་ཀ་ཛཱ་ཊི་དགྲ་བོའི་སྲོག་ལ་རྦད་རྦད༔
ཞགས་པ་ཐོགས་ནས༔ ཧཱུྃ༔ ཞང་བློན་རྡོ་རྗེ་འབར་བ་ཡི༔ ཐུགས་དམ་གཉན་པོའི་དུས་ལ་བབ༔ བདུད་ཞགས་ནག་པོས་འཆིང་ཞིང་དྲུད༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཤེ་ལ་གིང་རཱ་ཛ་དགྲ་བོའི་སྲོག་ལ་རྦད་རྦད༔ གྲི་ཟོར་ཐོགས་ནས༔ ཧཱུྃ༔ ལྷ་ཡི་སྡེ་དཔོན་ཚངས་པ་ཆེ༔
ཐུགས་དམ་གཉན་པོའི་དུས་ལ་བབ༔ གྲི་ཟོར་འབར་བས་བསྐྲད་པར་གྱིས༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་དྷེ་ཝ་ཤྭ་ཡ་དགྲ་བོའི་སྲོག་ལ་རྦད་རྦད༔ རྡོ་རྗེ་ཐོགས་ནས༔ ཧཱུྃ༔ དམ་ཅན་སྐྱེས་བུ་རྡོ་རྗེ་ལེགས༔ ཐུགས་དམ་གཉན་པོའི་དུས་ལ་བབ༔ རྡོ་རྗེ་འབར་བས་གཏུབ་ཅིང་གཞོམ༔ སྒྲོལ་ཅིང་གཏུབ་པའི་ཕྲིན་ལས་མཛོད༔
ཨོྃ་བཛྲ་སཱ་དྷུ་དགྲ་བོའི་སྲོག་ལ་རྦད་རྦད༔ མདའ་གཞུ་ཐོགས་ནས༔ ཧཱུྃ༔ གཟའ་བདུད་ཀི་ཀང་རཱ་ཧུ་ལ༔ ཐུགས་དམ་གཉན་པོའི་དུས་ལ་བབ༔ གནམ་ལྕགས་ཐོག་མདས་དགྲ་སྙིང་མཛེར༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་རཱ་ཧུ་ལ་དགྲ་བོའི་སྲོག་ལ་རྦད་རྦད༔ བེང་ཐོགས་ནས༔ ཧཱུྃ༔
ལྷ་ཆེན་མ་ཧཱ་ཀཱ་ལ་ཡ༔ ཐུགས་དམ་གཉན་པོའི་དུས་ལ་བབ༔ བེང་ཆེན་དམག་ཚོགས་དགྲ་ལ་འགྱེད༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ནཱ་ཐ་ཀཱ་ལ་དགྲ་བོའི་སྲོག་ལ་རྦད་རྦད༔ ཁྲག་ཟོར་ཐོགས་ནས༔ ཧཱུྃ༔ དགེ་བསྙེན་བདུད་འདུལ་དྲག་པོ་རྩལ༔ ཐུགས་དམ་གཉན་པོའི་དུས་ལ་བབ༔ ཁྲག་ཐུན་ནད་ཆར་དགྲ་ལ་ཐོབ༔
སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཏི་པ་ར་ཙ་ཡ་དགྲ་བོའི་སྲོག་ལ་རྦད་རྦད༔ རལ་གྲི་འགུགས་མོ་ཐོགས་ནས༔ ཧཱུྃ༔ བདུད་པོ་གདུག་པའི་སྲོག་ལེན་པོ༔ ཐུགས་དམ་གཉན་པོའི་དུས་ལ་བབ༔ ཤང་ལང་འབར་བས་མགོ་ལུས་ཕྲལ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་མུ་ཏ་ཏི་དུ་ཡ་དགྲ་བོའི་སྲོག་ལ་རྦད་རྦད༔ ཏྲི་ཤུལ་ཐོགས་ནས༔
ཧཱུྃ༔ ཀཱ་ལ་དྲག་པོ་ནག་པོ་ཆེ༔ ཐུགས་དམ་གཉན་པོའི་དུས་ལ་བབ༔ ཏྲི་ཤུལ་དགྲ་བོའི་སྲོག་རྩ་ཕུག༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཀཱ་ལ་ཀྲོ་དྷ་དགྲ་བོའི་སྲོག་ལ་རྦད་རྦད༔ རུ་མཚོན་ཐོགས་ནས༔ ཧཱུྃ༔ གནོད་སྦྱིན་ཆེན་པོ་གང་བ་བཟང་༔ ཐུགས་དམ་གཉན་པོའི་དུས་ལ་བབ༔
རུ་མཚོན་དགྲ་བོའི་སྙིང་ལ་བསྣུན༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་གྷ་རུ་བྷ་ཏྲ་དགྲ་བོའི་སྲོག་ལ་རྦད་རྦད༔ ཐོག་དང་སེར་བ་ཐོགས་ནས༔ ཧཱུྃ༔ ཐོག་འབེབས་གནོད་སྦྱིན་སྨུག་ནག་པ༔ ཐུགས་དམ་གཉན་པོའི་དུས་ལ་བབ༔ དགྲ་ལ་ཐོག་སེར་ཆར་པ་ཕོབ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཀི་ཀང་བྷ་དུ་ཤག་དགྲ་བོའི་སྲོག་ལ་རྦད་རྦད༔
རུ་མཚོན་ཐོགས་ནས༔ ཧཱུྃ༔ སྤྱི་བདུད་རྒྱལ་པོ་གིང་ཀ་ར༔ ཐུགས་དམ་གཉན་པོའི་དུས་ལ་བབ༔ རུ་མཚོན་གཡབ་ཅིང་དགྲ་ཡུལ་འཇོམས༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་རཱ་ཛ་གིང་དུ་དགྲ་བོའིསྲོག་ལ་རྦད་རྦད༔ བསྭེའི་མདུང་རིང་ཐོགས་ནས༔ ཧཱུྃ༔ བཙན་རྒོད་སྲོག་གཟན་ཤན་པ་དམར༔
ཐུགས་དམ་གཉན་པོའི་དུས་ལ་བབ༔ བཙན་མདུང་དགྲ་བོའི་ལུས་ངག་ཆོམས༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཤུ་ལ་རཱ་ཙ་དགྲ་བོའི་སྲོག་ལ་རྦད་རྦད༔ བ་དན་ཐོགས་ནས༔ ཧཱུྃ༔ སྲོག་བདག་གནམ་ཐེལ་དཀར་པོ་ཆེ༔ ཐུགས་དམ་གཉན་པོའི་དུས་ལ་བབ༔ མདུང་དར་བ་དན་དགྲ་ལ་རྒྱོབས༔ སྒྲོལ་ཅིང་གཏུབ་པའི་ཕྲིན་ལས་མཛོད༔
ཨོྃ་བཛྲ་སཱ་དྷུ་དགྲ་བོའི་སྲོག་ལ་རྦད་རྦད༔ རལ་གྲི་ཐོགས་ནས༔ ཧཱུྃ༔ ཡམ་ཤུད་དམར་པོ་བཙན་གྱི་རྗེ༔ ཐུགས་དམ་གཉན་པོའི་དུས་ལ་བབ༔ རལ་གྲིས་དགྲ་བོའི་མགོ་ལུས་ཕྲོལ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ཤུ་ལ་རཱ་ཙ་དགྲ་བོའི་སྲོག་ལ་རྦད་རྦད༔ ཐོད་ཁྲག་ཐོགས་ནས༔ ཧཱུྃ༔
བགེགས་རྒྱལ་བཱི་ན་ཡ་ཀཱ་རྗེ༔ ཐུགས་དམ་གཉན་པོའི་དུས་ལ་བབ༔ ཁྲག་ཐུན་ནད་རླུང་དགྲ་ལ་འཕྱོ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་བྷཱུ་ཏ་རཱ་ཛ་དགྲ་བོའི་སྲོག་ལ་རྦད་རྦད༔ མཚོན་གྱི་གྲུ་གུ་ཐོགས་ནས༔ ཧཱུྃ༔ ནག་པོ་དུས་མཚན་རེ་མ་ཏི༔ ཐུགས་དམ་གཉན་པོའི་དུས་ལ་བབ༔ མཚོན་གྲུ་སྔོ་དམར་དགྲ་ལ་ཕོབ༔
སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་རེ་མ་ཏི་ཀཱ་ལ་ཕོབ་དགྲ་བོའི་སྲོག་ལ་རྦད་རྦད༔ ནད་རྐྱལ་ཐོགས་ནས༔ ཧཱུྃ༔ ཀླུ་བདུད་སྨྱོན་པ་དབུགས་སྡུད་པོ༔ ཐུགས་དམ་གཉན་པོའི་དུས་ལ་བབ༔ ནད་ཡམས་དལ་ཁ་དགྲ་ལ་ཕོབ༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་ནཱ་ག་རཀྴ་དགྲ་བོའི་སྲོག་ལ་རྦད་རྦད༔ སྦྲུལ་ཞགས་ཐོགས་ནས༔
ཧཱུྃ༔ ས་བདག་ནག་པོ་སྦྲུལ་མཇུག་ཅན༔ ཐུགས་དམ་གཉན་པོའི་དུས་ལ་བབ༔ སྦྲུལ་ཞགས་འཁྱུག་འདེབས་དགྲ་བོ་ཆིངས༔ སྒྲོལ་ཅིང་གཏུབ་པའི་ཕྲིན་ལས་མཛོད༔ ཨོྃ་བྷཱུ་མི་པ་དུ་ཛ་དགྲ་བོའི་སྲོག་ལ་རྦད་རྦད༔ དེ་ནས་ཐོ་བ་ཐོགས་ནས༔ ཧཱུྃ༔ དཔལ་ཆེན་ཕོ་ཉ་ལས་མཁན་འབུམ༔ ཐུགས་དམ་གཉན་པོའི་དུས་ལ་བབ༔
དམ་ཉམས་དགྲ་བོ་སྡིག་ཅན་འདི༔ རྔམ་ཡངས་ཁྲོ་མོའི་གཏུན་ཁུང་དུ༔ ཁྲོ་རྒྱལ་རྡོ་རྗེའི་ཐོ་བས་བརྡུང་༔ ལྷ་འམ་འོས་ཏེ་བརླག་པར་བྱེད༔ རྡུལ་ཕྲན་བཞིན་དུ་ཕྱེ་མར་ཤིག༔ ཨོྃ་དུན་ཙ་ཉེ་ལོ་རྦད་ཤུ་ཁ་དུན་ཏེ་ཡ་ཛ་རཾ་མུ་ཏ་ན་ཡ༔ དམ་ཉམས་དགྲ་བོའི་ཤ་ལ་རྦད་རྦད༔ སྙིང་ལ་བྷྱོ་བྷྱོཿ སྲོག་ལ་ཧུར་ཧུར༔ རུ་ཏྲ་མཱ་ར་ཡ་རྦད་རྦད༔
བྷྱོ་བྷྱོཿ མྱོག་ཐུཾ་དྲིལ་ནན༔ ཞེས་གཏུབ་ཅིང་ཧོམ་གཟར་གྱིས་དཀྱིལ་འཁོར་ཐམས་ཅད་ལ་མཆོད་ཅིང་༔ ཆ་གཅིག་གཏོར་མ་འབུལ་དུ་བཞག༔ དེ་ནས་འབུལ་བ་ནི༔ ཧཱུྃ༔ ཆེ་མཆོག་ཞི་ཁྲོའི་ལྷ་ཚོགས་ཞལ་ཕྱེས་ཤིག༔ འཇམ་དཔལ་སྐུ་ཡི་ལྷ་ཚོགས་ཞལ་ཕྱེས་ཤིག༔ པདྨ་གསུང་གི་ལྷ་ཚོགས་ཞལ་ཕྱེས་ཤིག༔ ཡང་དག་ཐུགས་ཀྱི་ལྷ་ཚོགས་ཞལ་ཕྱེས་ཤིག༔
མ་མོ་རྦོད་གཏོང་ལྷ་ཚོགས་ཞལ་ཕྱེས་ཤིག༔ ཕྲིན་ལས་ཕུར་པའི་ལྷ་ཚོགས་ཞལ་ཕྱེས་ཤིག༔ འཇིག་རྟེན་མཆོད་བསྟོད་ལྷ་ཚོགས་ཞལ་ཕྱེས་ཤིག༔ དམོད་པ་དྲག་སྔགས་ལྷ་ཚོགས་ཞལ་ཕྱེས་ཤིག༔ བཀའ་སྡོད་དམ་ཅན་རྒྱ་མཚོའི་ཞལ་ཕྱེས་ཤིག༔ ཆོས་སྐྱོང་གཏེར་བདག་གཏེར་སྲུང་ཞལ་ཕྱེས་ཤིག༔ ཕོ་ཉ་ཡོངས་རྫོགས་འཁོར་བཅས་ཞལ་ཕྱེས་ཤིག༔ ཧཱུྃ༔ གཏི་མུག་བསྒྲལ་བའི་ཀླད་པ་རྐང་གཉིས་མཆོད༔ ཞེ་སྡང་བསྒྲལ་ཞིང་མཱཾ་ས་ཤ་ཡིས་མཆོད༔
འདོད་ཆགས་བསྒྲལ་ཞིང་རཀྟ་ཁྲག་གིས་མཆོད༔ ང་རྒྱལ་བསྒྲལ་ཞིང་ཚིལ་བུ་པགས་པས་མཆོད༔ ཕྲག་དོག་བསྒྲལ་ནས་ནང་རོལ་དོན་སྙིང་མཆོད༔ བདག་འཛིན་བསྒྲལ་ཞིང་ལྷག་མ་རུས་པས་མཆོད༔ རུ་ཏྲ་བསྒྲལ་བའི་ཤ་ཁྲག་སྟོང་ཁམས་ཁང་༔ ཕྱེས་ཤིག་ཕྱེས་ཤིག་བླ་མེད་མཆོད་པ་འབུལ༔ ཧཱུྃ༔ གནམ་ས་ཙམ་གྱི་ཞལ་ཕྱེས་ཤིག༔ གངས་རི་ཙམ་གྱི་མཆེ་བ་གཙིགས༔ གློག་དམར་ཙམ་གྱི་ལྗགས་རྐྱོངས་ཤིག༔
སྐྱེ་མཆེད་ཆོས་ཉིད་ཞལ་ཕྱེས་ཤིག༔ ཟབ་ཡངས་བདེ་སྟོང་མགྲིན་པར་བསྐྱིལ༔ རྟོག་མེད་ཡེ་ཤེས་དབྱིངས་སུ་ཐིམ༔ ལྷུན་གྲུབ་ངོ་བོའི་དོན་རྟོགས་ཤོག༔ ཅེས་བཀའ་བརྒྱད་སྤྱིའི་རྩ་སྔགས་རང་རང་སྔགས་ཀྱིས་འབུལ་ཞིང་༔ སྨན་རག་གིས་བྲན༔ དཀྱིལ་འཁོར་རྒྱ་མཚོ་མཉེས་ཤིང་དགྱེས་པ་བསྐྱེད་པར་བསམ༔ ས་མ་ཡ༔ ཨེ་མ་བདག་འདྲ་དྲག་སྔགས་པད་འབྱུང་ངས༔ སྨོན་ལམ་རྟེན་འབྲེལ་ཟབ་མོའི་བཀའ་བབ་ཚེ༔
སློབ་དཔོན་ཆེན་པོ་ཤཱནྟིཾ་གརྦྷ་དང་༔ དཀྱིལ་འཁོར་གཅིག་ཏུ་ཚོམ་བུར་འཚོགས་པའི་ཚེ༔ མ་འོངས་རྗེ་འབངས་ཆོས་རྒྱལ་གདུང་རྒྱུད་དང་༔ ལས་ཅན་སྐལ་ལྡན་བརྒྱུད་འཛིན་ལ་དམིགས་ནས༔ ཕྱི་མོར་བདུད་བློན་བསྟན་དགྲ་བསྒྲལ་བའི་ཆེད༔ དམོད་པ་བོར་ཆོག་འཁོར་ལོ་ཆ་དགུ་དང་༔ དྲེགས་པའི་ལས་མཐའ་བཤའ་ར་གོང་འོག་བཞི༔ ལེགས་པར་ཞུས་ནས་ཤོག་དྲིལ་ལ་བཀོད་དེ༔ མགུལ་དུ་སྦ་ཞིང་སྙིང་དུ་འཆང་བྱས་ནས༔ དབེན་གནས་ཆེན་མོ་བསམ་ཡས་མཆིམས་ཕུ་རུ༔
ཀུན་ལ་མ་བསྟན་མགུལ་ཁུག་མ་རུ་གྲགས༔ སྤེལ་བར་ཕངས་ནས་རིན་ཆེན་སྒྲོམ་དག་ཏུ༔ མཁའ་འགྲོ་མཚོ་རྒྱལ་བརྡ་ཡི་ཡི་གེར་བྲིས༔ ཡང་མཐའི་དོན་དུ་རིན་ཆེན་གཏེར་དུ་སྦོས༔ སངས་རྒྱས་ཡེ་ཤེས་སྐྱེ་བ་རྟགས་ལྡན་ལ༔ ལེགས་པར་སྤྲོད་ཅིག་བཀའ་སྲུང་དྲག་པོ་རྒྱ༔ དམ་ཉམས་དགྲ་བགེགས་བསྒྲལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཉན་རྒྱ༔ ཁོ་བོ་པདྨ་གཏེར་བདག་གླིང་པས་པདྨ་སྦས་པའི་ཚལ་ནས་ཁྲོམ་གཏེར་དུ་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་བསྒྱུར་བའོ། ། སརྦ་མངྒལཾ།། །། བ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ རྩང་བཟློག་ཕོ་ཉ་མྱུར་མགྱོགས་བཞུགས་སོ༔ གསང་བ་ཟིལ་གནོན་ལྷ་ལ་ཕྱག་འཚལ་བསྟོད༔ བདག་འདྲ་པདྨ་འབྱུང་ནས་ཀྱིས༔
དྲེགས་པ་དམོད་སྔགས་རྦད་པའི་རྟེན༔ དྲག་པོ་རྩང་གི་ལས་རིམ་བསྟན༔ ཡི་གེར་ཐོབ་ལ་གཏེར་དུ་སྦོས༔ དང་པོ་རྩང་གི་དགོས་བཞི་ནི༔ དྲག་པོའི་མཚོན་ཆ་ཡིན་པའི་ཕྱིར༔ རྩུབ་ཤིང་ཚེར་མ་ཅན་ལ་དགོས༔ གདུག་པའི་སྙིང་ལ་འདེབས་པའི་ཕྱིར༔ རྩེ་མོ་དམར་ལ་ཟུར་གསུམ་དགོས༔ ཆོས་སྐྱོང་ཕོ་བྲང་ཡིན་པའི་ཕྱིར༔ སྐེད་པ་སེར་ལ་རྒྱ་མདུད་དགོས༔
འཆོར་མེད་ལྕགས་རི་ཡིན་པའི་ཕྱིར༔ སྨད་ནི་ནག་ལ་རྔམ་པ་དགོས༔ མེད་ཐབས་མེད་པ་རྣམ་བཞི་ནི༔ རྩང་ཕུར་ཕོ་བྲང་ཡིན་པའི་ཕྱིར༔ བཟློག་པའི་གུར་ཁང་མེད་ཐབས་མེད༔ སྒོ་སྐྱོང་སྲུང་མ་བརྟེན་པའི་ཕྱིར༔ བྷ་སུའི་ཐག་པ་མེད་ཐབས་མེད༔ སྲོག་གཅོད་ཤན་པ་དགྱེས་པའི་ཕྱིར༔ དམར་རྒྱན་རྦད་སྔགས་མེད་ཐབས་མེད༔ དུར་ཁྲོད་བཀོད་པ་རྫོགས་པའི་ཕྱིར༔
རུ་ཏྲའི་ཞིང་གཞི་མེད་ཐབས་མེད༔ དེ་སོགས་རྩང་གི་དགོས་པ་བརྒྱད༔ ས་མ་ཡ༔ དང་པོ་རྩང་གི་འཛུགས་ཐབས་ནི༔ གཉིས་སུ་བསྣོལ་བ་སྲིན་མོའི་འགྲོས༔ རྩེ་མོ་ཟུར་གསུམ་ཕུར་བུའི་འགྲོས༔ གཅིག་ལ་བསྣོལ་བ་འཚུབ་མ་རིས༔ མང་དུ་བསྣོལ་བ་ཕོ་ཉའི་འགྲོས༔ མཐའ་གཉིས་སྤྲད་པ་ཤན་པའི་འགྲོས༔ མིག་མང་དྲྭ་བ་སྲུང་བའི་རྩང་༔
དྲྭ་མིག་འགྱུར་ཁུག་དམག་ཐབས་རྩང་༔ འཚུབ་ཅིང་གཡོ་བ་བཟློག་པའི་རྩང་༔ དེ་སོགས་རིམ་པ་བཞིན་དུ་བཙུགས༔ དམར་ཆེན་རཀྟས་བྲན་བྱས་ནས༔ རྩང་བཟློག་རྦད་བསྐུལ་འདི་ལྟར་བྱ༔ ཧཱུྃ༔ དུར་ཁྲོད་ཕོ་བྲང་འབར་བ་ཨེ་ཡི་ཀློང་༔ དམར་ནག་མེ་དཔུང་འཚུབས་པའི་དཀྱིལ་འཁོར་འདིར༔ ཕོ་ཉ་རྩང་གི་ལྷ་ཚོགས་གཤེགས་སུ་གསོལ༔ ལས་བྱེད་ཤན་པའི་དམག་ཚོགས་གཤེགས་སུ་གསོལ༔
མྱུར་མགྱོགས་ལས་མཁན་དམག་ཚོགས་གཤེགས་སུ་གསོལ༔ རྩལ་ལྡན་དྲེགས་པའི་ཚོགས་བཅས་གཤེགས་ནས་ཀྱང་༔ རྩང་ཕུར་དུར་ཁྲོད་གནས་འདིར་བཞུགས་སུ་གསོལ༔ དམ་ཉམས་དགྲ་བགེགས་བསྒྲལ་བའི་རཀྟ་འབུལ༔ ཕྱི་ནང་འགལ་རྐྱེན་བཟློག་པའི་ཕྲིན་ལས་མཛོད༔ ཧཱུྃ༔ དང་པོ་རྩང་ཕུར་གང་ནས་བྱུང་༔ དང་པོ་རྩང་ཕུར་དབྱིངས་ནས་བྱུང་༔ ཆེ་མཆོག་ཁྲོ་རྒྱལ་ཆེན་པོ་རྒྱལ༔ འཇིག་རྟེན་དྲེགས་པའི་ཚོགས་ཀུན་གྱིས༔
ཆོ་འཕྲུལ་སྣ་ཚོགས་སྡང་བའི་ཚེ༔ རིགས་བཞིའི་ཡེ་ཤེས་ཁྲོ་བོ་ལ༔ ཐུགས་དམ་གསལ་རྫོགས་ལེགས་བཀོད་དེ༔ དུག་ལྔ་འཁྲུལ་བའི་བུད་ཤིང་དེ༔ ཤེས་རབ་རིག་པའི་སཏྭ་རེས་བཅད༔ བཅད་གཏུབ་རྩང་ཕུར་བཞོགས་པའི་ཚེ༔ ཞི་རྒྱས་དབང་དྲག་བཞི་རུ་གྲུབ༔ ཟླུམ་པོ་ཞི་བའི་རྩང་ཕུར་དེ༔ གཏི་མུག་ལྷ་ཡི་བདུད་ལ་བཏབ༔ མེ་ལོང་ཡེ་ཤེས་ངང་དུ་བསྒྲལ༔
བསྐུལ་ལོ་ཞི་བའི་ཕྲིན་ལས་མཛོད༔ རྒྱས་པ་གྲུ་བཞིའི་རྩང་ཕུར་དེ༔ ང་རྒྱལ་ཕུང་པོའི་བདུད་ལ་བཏབ༔ མཉམ་ཉིད་ཡེ་ཤེས་ངང་དུ་བསྒྲལ༔ བསྐུལ་ལོ་རྒྱས་པའི་ཕྲིན་ལས་མཛོད༔ ཟླ་གམ་དབང་གི་རྩང་ཕུར་དེ༔ ཉོན་མོངས་འདོད་ཆགས་བདུད་ལ་བཏབ༔ སོར་རྟོག་ཡེ་ཤེས་ངང་དུ་བསྒྲལ༔ བསྐུལ་ལོ་དབང་གི་ཕྲིན་ལས་མཛོད༔ ཟུར་གསུམ་དྲག་པོའི་རྩང་ཕུར་དེ༔
ཞེ་སྡང་འཆི་བདག་བདུད་ལ་བཏབ༔ བྱ་གྲུབ་ཡེ་ཤེས་ངང་དུ་བསྒྲལ༔ བསྐུལ་ལོ་དྲག་པོའི་ཕྲིན་ལས་མཛོད༔ ཧཱུྃ༔ དེ་ནས་རྩང་ཕུར་གང་ནས་བྱུང་༔ ལྷ་དང་ལྷ་མིན་འཐབ་པའི་ཚེ༔ ལྷ་བུ་ལག་པ་བཞི་པ་ཡིས༔ ཡེ་ཤེས་ཁྲོ་བཅུ་ལས་ལ་བསྐུལ༔ ལས་ཀྱི་དགྲ་སཏྭ་འབར་བ་དེས༔ ལྷ་མིན་ཚོགས་པའི་ཡོངས་འདུས་བཅད༔
བཅད་གཏུབ་རྩང་ཕུར་བཅས་པ་ལ༔ ཞི་རྒྱས་དབང་དྲག་བཞི་རུ་གྲུབ༔ ཐོག་མདའ་རྩང་ཕུར་དེ་ལས་བྱུང་༔ བཏབ་པས་ལྷ་མིན་གཡུལ་ངོ་ཟློག༔ བསྐུལ་ལོ་ཕྲིན་ལས་དུས་ལ་བབ༔ དེ་ནས་རྩང་ཕུར་གང་ནས་བྱུང་༔ རྩང་ཕུར་མུ་སྟེགས་ཡུལ་ནས་བྱུང་༔ ཞང་ཞུང་བོན་གྱི་ལུང་པ་རུ༔ མུ་སྟེགས་རྟེན་པའི་བླ་ཤིང་སྐྱེས༔ གདུག་རྩུབ་འབྱུང་པོ་མང་པོ་ཚོགས༔
དེ་དག་མུ་སྟེགས་ཀུན་གྱིས་རྦད༔ ནང་པའི་བསྟན་ལ་སྡང་བའི་ཚེ༔ སློབ་དཔོན་རིག་འཛིན་རྣམ་བརྒྱད་ཀྱིས༔ སྡེ་དཔོན་སུམ་ཅུ་ལས་ལ་བསྐུལ༔ སྣང་སྲིད་སྣོད་ཀྱི་དྲག་རྫས་བསྡུས༔ དམ་ཅན་སྤུན་དགུས་མགར་བཟོ་བརྒྱབ༔ གཅོད་པའི་སཏྭ་རེ་རྔམ་ཆེན་བརྡུངས༔ སྲིན་པོ་སྲིན་མོའི་སྙིང་ཁྲག་གིས༔ ངར་བཏབ་བསྒྲལ་བའི་དམོད་པ་བོར༔ དེ་ནས་དྲེགས་པ་དམག་ལ་རྦད༔
སྡེ་དཔོན་ཁྲག་འཐུང་སུམ་ཅུ་ཡིས༔ མུ་སྟེགས་བསྒྲལ་ཞིང་ཤིང་ཡང་བཅད༔ མ་ཧོར་དུན་ཏིང་ནག་པོ་ཡི༔ ཙིཏྟ་དངོས་སུ་བླངས་བྱས་ཏེ༔ དམོད་པ་བོར་ཆོག་སྒྲོམ་ཡང་བྱས༔ ཤིང་དེ་དང་པོ་ཤར་དུ་ཡོ༔ ནད་གདོན་ཞི་བའི་དམོད་པ་བོར༔ དེ་ནས་ལྷོ་རུ་འགྱེལ་བའི་ཚེ༔ བསོད་ནམས་རྒྱས་པའི་དམོད་པ་བོར༔ དེ་ནས་ནུབ་ཏུ་བཞོགས་པའི་ཚེ༔
ཁམས་གསུམ་དབང་སྡུད་དམོད་པ་བོར༔ དེ་ནས་བྱང་དུ་སྒྲིག་པའི་ཚེ༔ དགྲ་བགེགས་བསྒྲལ་བའི་དམོད་པ་བོར༔ མུ་སྟེགས་སྙིང་ཁྲག་ངར་ཀྱང་བླུད༔ རིག་འཛིན་འདུས་པའི་ཕྱག་ཏུ་ཕུལ༔ སློབ་དཔོན་ཆེན་པོ་རྣམ་བརྒྱད་ཀྱིས༔ རུ་ཏྲ་བསྒྲལ་བའི་ཞིང་གཞི་བཀོད༔ རུ་ཏྲའི་སྙིང་ལ་གཏོར་མ་བཟོས༔ མུ་སྟེགས་ནག་པོའི་ཐོད་པར་བཞག༔ ཕྲིན་ལས་བཞི་ལྡན་རྩང་གིས་བརྒྱན༔
དམོད་པའི་དྲག་སྔགས་བཏབ་པའི་ཚེ༔ གང་ལ་བཏབ་ཀྱང་བཟློག་མེད་གྲུབ༔ མུ་སྟེགས་ཡུལ་ལ་ལན་གསུམ་ཚད༔ ཐམས་ཅད་ཁྲག་བསྐྱུགས་བརྒྱལ་ཞིང་རིང་༔ ཁྲག་མཆོད་དམར་པོ་འདི་བཞེས་ལ༔ བསྐུལ་ལོ་སྔོན་གྱི་ཕྲིན་ལས་མཛོད༔ དེ་ནས་རྩང་ཕུར་གང་ནས་བྱུང་༔ དྲག་སྔགས་པདྨ་ཐོད་ཕྲེང་གིས༔ ཨུ་ཙ་ལ་རུ་བཞུགས་པའི་ཚེ༔ འབྱུང་པོ་མང་པོས་བར་ཆད་བརྩམས༔
ཤན་པ་དམར་ནག་ལས་ལ་མངགས༔ ལངྐ་འདུ་བའི་ཤིང་བཅད་ཏེ༔ ཕྲིན་ལས་བཞི་ཡི་རྩང་ཕུར་བཅོས༔ ཐོད་ཕྲེང་ཕྱག་ཏུ་ཕུལ་བའི་ཚེ༔ སློབ་དཔོན་ཁྲག་འཐུང་ཆེན་པོ་ཡིས༔ རུ་ཏྲ་བསྒྲལ་བའི་ཞིང་གཞི་བཀོད༔ དམ་སྲི་ནག་པོའི་ཐོད་པ་རུ༔ རུ་ཏྲ་དེ་ཡི་སྙིང་བཤོས་བཙུགས༔ ཕྲིན་ལས་བཞི་ལྡན་རྩང་གིས་བརྒྱན༔ དྲག་སྔགས་དམོད་པ་བོར་བའི་ཚེ༔
རྩང་ལ་མེ་ཡི་ཚྭ་ཚྭ་འཐོར༔ འབྱུང་པོ་འདྲེ་རྒོད་སྙིང་ལ་ཚད༔ ཁྲག་བསྐྱུགས་རིང་ཞིང་སྲོག་སྙིང་ཕུལ༔ བསྐུལ་ལོ་རྩང་ཕུར་ལས་ལ་བཞེངས༔ དེ་ནས་རྩང་ཕུར་གང་ནས་བྱུང་༔ ཕྱི་རབས་རིག་འཛིན་རྗེས་འབྲང་གིས༔ དུག་ཤིང་ཚེར་མ་ཅན་དག་ལ༔ ཕྲིན་ལས་བཞི་ལྡན་རྩང་ཕུར་བཅོས༔ མ་ཏྲཾ་དཀྱིལ་འཁོར་ཞིང་གཞི་བྲིས༔ འབྲུ་ནག་ཟན་ལ་གཏོར་མ་བཞེངས༔
དྲག་པོའི་ལྕགས་སྣོད་ནང་དུ་བཙུགས༔ ཆོས་སྐྱོང་ཕོ་ཉ་བསྐུལ་བའི་ཚེ༔ སྔོན་གྱི་ཐ་ཚིག་དྲན་པར་གྱིས༔ བསྐུལ་ལོ་རྩང་ཕུར་ཕོ་ཉའི་ཚོགས༔ ཁྲག་མཆོད་དམར་པོ་འདི་བཞེས་ལ༔ ལོག་འདྲེན་དམ་ཉམས་ཆམ་ལ་ཕོབ༔ འདྲེ་རྒོད་གདུག་པའི་གཡུལ་ངོ་ཟློག༔ ཆག་ཆེ་ཉམ་ང་བར་ཆད་ཟློག༔ བཅོལ་བའི་ཕྲིན་ལས་འགྲུབ་པར་མཛོད༔
ཅེས་རཀྟ་བྲན་ཞིང་༔
ཧཱུྃ་ཧཱུྃ་ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་མོ་ཆོས་ཉིད་དབྱིངས་དང་ལྡན༔ མར་གྱི་རྩེ་མོ་རིགས་དྲུག་གནས་སུ་བརྗིད༔ སྐེད་པ་རྒྱ་མདུད་ཀ་དག་ལྷངས་སེ་ལྷང་༔ འོད་གསལ་རྡོ་རྗེའི་ཆོས་ཉིད་རྩང་ཕུར་འདི༔ དམ་ཉམས་དགྲ་བོའི་སྙིང་ལ་ད་ཐོབ་ཅིག༔ ཨ་འཐས་ཉོན་མོངས་བག་ཆགས་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔
ཡར་རྩེ་སྐྱེ་མེད་ཟང་ཐལ་ཤ་ར་ར༔ མར་རྩེ་རྟོག་མེད་ཤེས་པ་བུན་ནེ་བུན༔ སྐེད་པ་སྟོང་ཉིད་འོད་གསལ་ལྷགས་སེ་ལྷག༔ ཡེ་ཤེས་ལྔ་ལྡན་ལྷུན་གྲུབ་རྩང་ཕུར་འདི༔ དམ་ཉམས་དགྲ་བོའི་སྙིང་ལ་ད་ཐོབ་ཅིག༔ ཚོགས་དྲུག་འཁྲུལ་པའི་ངན་གོམས་བཟློག་ཏུ་གསོལ༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་རྩེ་ཀུན་གཞི་ཡེ་གྲོལ་སངས་སེ་སང་༔ མར་རྩེ་གང་ཤར་གསལ་སྟོང་ཁྲོ་ལོ་ལོ༔
སྐེད་པ་རྒྱ་མདུད་ཁྲེགས་ཆོད་ཝ་ལ་ལ༔ ཀུན་གཞི་བདེ་སྟོང་རིག་པའི་རྩང་ཕུར་འདི༔ དམ་ཉམས་བྱད་མའི་སྙིང་ལ་ད་ཐོབ་ཅིག༔ འཁྲུལ་རྗེས་འབྲང་བའི་བདག་འཛིན་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་རྩེ་ཡེ་ཤེས་ལྔ་ལྡན་ཐིབས་སེ་ཐིབ༔ མར་རྩེ་དུག་ལྔ་རང་གྲོལ་ས་ལ་ལ༔ རྒྱ་མདུད་གང་ཤར་ཆོས་སྐུ་ཁྲོ་ལོ་ལོ༔ ཉམས་རྟོགས་དོན་གཉིས་མཐར་ཕྱིན་རྩང་ཕུར་འདི༔
དམ་ཉམས་བྱད་མའི་སྙིང་ལ་ད་ཐོབ་ཅིག༔ མ་རྟོགས་འཛིན་པའི་འཁྲུལ་གཟུགས་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་རྩེ་ཞི་བའི་ལྷ་ཚོགས་སྤུངས་སེ་སྤུང་༔ མར་རྩེ་ཆོས་སྐྱོང་ལས་བྱེད་ཁྱུགས་སེ་ཁྱུག༔ སྐེད་པ་རྒྱ་མདུད་ཡི་དམ་ཡ་ལ་ལ༔ དཀྱིལ་འཁོར་འདུས་པའི་སྒྲུབ་ཆེན་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ སྒྲུབ་པའི་བར་ཆད་ལོག་འདྲེན་རྩང་གིས་ཟློག༔
ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་མོ་ཁྲག་འཐུང་ཁྲོ་བོ་འབུམ༔ མར་གྱི་རྩེ་ལ་དམ་ཅན་དབྱེ་བ་བརྒྱ༔ སྐེད་པ་རྒྱ་མདུད་ཁྲོ་མོ་ཐིབས་སེ་ཐིབ༔ ཁྲོ་རྒྱལ་ཆེན་པོའི་དམོད་པའི་རྩང་ཕུར་འདི༔ དམ་ཉམས་བྱད་མའི་སྙིང་ལ་ད་ཐོབ་ཅིག༔ ཁྲོ་བོ་ཁྲོ་མོའི་རིག་སྔགས་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔
ཡར་རྩེ་ཕྱོགས་སྐྱོང་ཁྲོ་བཅུ་བྱེ་བ་འབུམ༔ མར་རྩེ་ལྕེ་སྤྱང་མ་མོ་ས་ཡ་སྟོང་༔ སྐེད་པ་རྒྱ་མདུད་ཏ་ཀྲྀཏ་སྒོ་བ་འགྱིངས༔ ཞི་བ་འདུས་པའི་ཕོ་ཉའི་རྩང་ཕུར་འདི༔ དམ་ཉམས་བྱད་མའི་སྙིང་ལ་ད་ཐོབ་ཅིག༔ སྣང་སྲིད་ཡོངས་ཀྱི་བྱད་ཁ་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་རྩེ་ཀཽ་རཱི་མ་མོ་ཤིགས་སེ་ཤིག༔ མར་རྩེ་སྒོ་སྲུང་བཀའ་སྡོད་ཉི་ལི་ལི༔
རྒྱ་མདུད་དབང་ཕྱུག་ཉི་ཤུ་རྩ་བརྒྱད་གར༔ ཡང་དག་རྦད་པའི་ཕོ་ཉའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ དྲི་ཟ་གྲུལ་བུམ་གདོན་ཚོགས་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་ལ་གཤེད་ཆེན་བཅུ་གཉིས་རྔམ༔ མར་གྱི་རྩེ་ལ་སྒོ་སྲུང་གདོང་ཅན་འཕྱོ༔ རྒྱ་མདུད་གཤིན་རྗེ་ཡབ་ཡུམ་སོ་གཉིས་འགྱེད༔ འཇམ་དཔལ་རྦད་པའི་ཕོ་ཉའི་རྩང་ཕུར་འདི༔
དགྲ་བགེགས་བྱད་མའི་སྙིང་ལ་ད་ཐོབ་ཅིག༔ བདུད་དང་གཤིན་རྗེའི་ཁྲམ་ཁ་བཟློག་ཏུ་གསོལ༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་ལ་ཁམས་བརྒྱད་མ་མོ་རྒྱུག༔ མར་གྱི་རྩེ་ལ་ལྕེ་སྤྱང་ང་རོ་སྒྲོགས༔ སྐེད་པ་རྒྱ་མདུད་དམུས་ལོང་དམོད་པ་བོར༔ དབང་ཆེན་རྦད་པའི་ཕོ་ཉའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ ཀླུ་དང་ས་བདག་གཏད་ཁྲམ་དགྲ་ལ་ཟློག༔
ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་ལ་ཤྭ་ན་རེ་ཏི་མྱུར༔ མར་གྱི་རྩེ་ལ་གིང་དང་ཕོ་ཉ་རྔམ༔ སྐེད་པ་རྒྱ་མདུད་བདུད་དང་ས་བདག་གཡོ༔ རྡོ་རྗེ་གཞོན་ནུ་རྦད་པའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ དམག་འཁྲུག་མཚོན་གྱི་བསྐལ་པ་དགྲ་ལ་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔
ཡར་གྱི་རྩེ་ལ་དུས་དྲུག་མ་མོ་འགྱིངས༔ མར་གྱི་རྩེ་ལ་གླིང་བཞི་མྱུར་བྱེད་འགྱུ༔ སྐེད་པ་རྒྱ་མདུད་མ་མོ་བརྒྱད་རྣམས་ཁྲོ༔ རྦོད་གཏོང་མ་མོའི་ཕོ་ཉའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ ཡམས་ནད་མུ་གེའི་བསྐལ་པ་དགྲ་ལ་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་ལ་ཀི་ཀང་ཁྱབ་འཇུག་འགྱུ༔ མར་གྱི་རྩེ་མོར་དམ་ཅན་བཙན་དམག་སྡུད༔
རྒྱ་མདུད་མ་མོ་སྔགས་སྲུང་ཆེན་མོ་འགྱིངས༔ ཐོད་ཕྲེང་དྲག་པོའི་ཕོ་ཉ་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ བན་བོན་ངན་པའི་བྱད་ལྟས་དགྲ་ལ་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་ལ་སྲོག་བདག་ཡབ་ཡུམ་འགྱིངས༔ མར་གྱི་རྩེ་ལ་སྡེ་དཔོན་སུམ་ཅུ་རྔམ༔ རྒྱ་མདུད་སྒོ་སྐྱོང་གདོང་ཅན་གད་མོ་སྒྲོག༔ འཇིག་རྟེན་དམོད་པའི་ཕོ་ཉའི་རྩང་ཕུར་འདི༔
དགྲ་བགེགས་བྱད་མའི་སྙིང་ལ་ད་ཐོབ་ཅིག༔ སྣང་སྲིད་ལྷ་འདྲེའི་ཆོ་འཕྲུལ་རྩང་གིས་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་མོར་གསོད་བྱེད་ཡབ་ཡུམ་བརྒྱད༔ མར་གྱི་རྩེ་ལ་སྒོ་སྐྱོང་སྨན་མོ་འབུམ༔ སྐེད་པ་རྒྱ་མདུད་སྡེ་དཔོན་དགུ་པོ་གཡོ༔ དྲག་སྔགས་དམོད་པའི་ཕོ་ཉའི་རྩང་ཕུར་འདི༔ དམ་ཉམས་བྱད་མའི་སྙིང་ལ་ད་ཐོབ་ཅིག༔ ཕྱུགས་གཡང་ཉམས་པའི་གོད་སྲི་རྩང་གིས་ཟློག༔
ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔ ཡར་གྱི་རྩེ་མོར་གིང་དང་ལངྐ་རྔམ༔ མར་གྱི་རྩེ་ལ་ཀེང་རུས་ཕྲ་མེན་བརྒྱད༔ སྐེད་པར་ཞིང་སྐྱོང་སྡེ་བརྒྱད་དམག་ཚོགས་སྡུད༔ བཀའ་སྐྱོང་ཡོངས་རྫོགས་དམོད་པའི་རྩང་ཕུར་འདི༔ དམ་ཉམས་བྱད་མའི་སྙིང་ལ་ད་ཐོབ་ཅིག༔ ལོ་ཟླ་ཞག་ཟླའི་སྐག་རྐྱེན་དགྲ་ལ་ཟློག༔ ཧཱུྃ༔ གདུག་པའི་རྩང་ཕུར་རྩེ་མོ་གཉིས་དང་ལྡན༔
ཡར་གྱི་རྩེ་ལ་ཁཱ་ཁ་མུ་ཁ་འགྱིངས༔ མར་གྱི་རྩེ་ལ་བཙན་རྒོད་སེང་གདོང་རྦད༔ སྐེད་པ་རྒྱ་མདུད་ལྷ་ཀླུ་དགེ་བསྙེན་ཚོགས༔ གཏེར་སྲུང་གཏེར་བདག་དམོད་པའི་རྩང་ཕུར་འདི༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ དམ་ཆོས་སྒྲུབ་པའི་བར་ཆད་དགྲ་ལ་ཟློག༔ ཧཱུྃ༔ ཟིལ་གནོན་ཁྲོ་རྒྱལ་འདུས་པའི་རྩང་ཕུར་འདི༔ ཆེ་ཆུང་ཚད་ནི་སྟོང་གསུམ་འཇིག་རྟེན་ཁེངས༔ མང་ཉུང་ཚད་ནི་གངྒཱའི་བྱེ་མ་ཙམ༔
མཐོ་དམན་ཚད་ནི་སྲིད་རྩེ་མནར་མེད་སླེབ༔ རྣོ་ངར་ཚད་ནི་རེག་གཅོད་སྤུ་གྲིའི་རླུང་༔ མྱུར་མགྱོགས་ཚད་ནི་གནམ་ལྕགས་ཐོག་རྒོད་དབལ༔ ནུས་རྩལ་ཚད་ནི་སྟོང་ཁམས་འཇིག་རྟེན་བཤིག༔ སྲིད་གསུམ་འདུས་པ་དྲག་པོ་རྣོ་དབལ་རྩང་༔ དགྲ་བགེགས་བྱད་མའི་སྙིང་ལ་ད་ཐོབ་ཅིག༔ དམ་སྲི་འདྲེ་རྒོད་འབྱུང་པོ་བཟློག་ཏུ་གསོལ༔ ཧཱུྃ༔ བསྐུལ་ལོ་རྩང་ཕུར་མྱུར་མགྱོགས་མཐུ་བོ་ཆེ༔ རྦད་དོ་དམ་ཅན་ཕོ་ཉ་ལས་ལ་ཆོས༔
སྒྲོལ་འདེབས་བཟློག་བསྐུལ་ལས་ལ་མངགས་པའི་ཚེ༔ རྩེ་མོ་ཞེ་སྡང་མེ་རི་ལྷབས་སེ་ལྷབ༔ སྐེད་པ་ང་རྒྱལ་ཐོག་སེར་ཤ་ར་ར༔ རྩ་བ་གཏི་མུག་མུན་པ་ཆི་ལི་ལི༔ ལོགས་ལ་རླུང་དམར་ཤྭ་ཁ་འུ་རུ་རུ༔ དྲྭ་མིག་མཚོན་ཆའི་ཆར་པ་སི་ལི་ལི༔ བར་ཁྱམས་ནད་ཡམས་བུ་ཡུག་ཚུབས་སེ་ཚུབ༔ ཟུར་གསུམ་གདུག་པའི་རཀྟ་ཆི་ལི་ལི༔ མྱུར་མགྱོགས་ལས་མཁན་མཚོན་འདེབས་ཝ་ལ་ལ༔ ཧཱུྃ༔
རྦད་དོ་རྩང་ཕུར་ལས་ལ་ཆོས༔ འདེབས་སོ་དགྲ་བོའི་སྙིང་དུ་ཡ༔ ཆོད་ཅིག་དགྲ་སྲོག་མྱུར་དུ་ཆོད༔ དམ་ཅན་ཤན་པའི་དུས་ལ་བབ༔ དེ་རིང་རྩང་ཟོར་དམར་པོ་འདིས༔ ལྷ་ཡི་བཀའ་ཆད་བབ་པ་ཟློག༔ ལྷ་མིན་མཚོན་ཆ་འཁྲུག་པ་ཟློག༔ གཤིན་རྗེའི་འཁོར་ལོ་བསྐོར་བ་ཟློག༔ བདུད་ཀྱི་ཞགས་པ་ནག་པོ་ཟློག༔ བཙན་གྱི་ཤྭ་རྡེལ་སྤྲུགས་པ་ཟློག༔
ཀླུ་ཡི་གཏད་དུ་བཅུག་པ་ཟློག༔ མ་མོའི་ནད་སྣ་སྡང་བ་ཟློག༔ ཐེའུ་རང་ཕུང་ཤིག་གཏོང་བ་ཟློག༔ རྒྱལ་པོའི་སྨྱོ་འབོག་སྙིང་གཟེར་ཟློག༔ འགོང་པོས་གཡང་ལ་རྐུ་བ་ཟློག༔ རྒྱལ་འགོང་ཕྱི་ལ་འབྲང་བ་ཟློག༔ གནོད་སྦྱིན་རྩིས་ལ་འདེབས་པ་ཟློག༔ གཟའ་ཡི་བྱད་ཕུར་ཕོག་པ་ཟློག༔ འདྲེ་མོ་མི་རུ་བརྫུ་བ་ཟློག༔ སྨན་མོས་བླ་ཚེ་རྐུ་བ་ཟློག༔
གྲེ་བོས་ཤེས་རྒྱུད་དཀྲུགས་པ་ཟློག༔ བསེ་རག་ཕུགས་སུ་ཚུད་པ་ཟློག༔ དབང་ཐང་ཟ་ཁ་ཉམས་པ་ཟློག༔ ལོངས་སྤྱོད་གཡང་ཁ་རལ་བ་ཟློག༔ དུས་མིན་འཆི་བ་རྣམ་བརྒྱད་ཟློག༔ རྦད་འདྲེ་རྦོད་གཏོང་ཕུར་ཁ་ཟློག༔ ཕ་མེས་དུར་སྲི་ལངས་པ་ཟློག༔ གཟུགས་མེད་འདྲེ་འབོད་རྒྱག་པ་ཟློག༔ རྨི་ལྟས་མཚན་མ་ངན་པ་ཟློག༔ ལོ་ཟླ་ཞག་དུས་སྐག་རིགས་ཟློག༔
ཕོ་བདུད་མོ་བདུད་དལ་ཁ་ཟློག༔ སྤྱི་བདུད་ཆུང་བདུད་དལ་ཁ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཨོྃ་མ་ཙ་དུ་ཏྲི་ན་ས་མ་ཡ་བྷྱོ་ཟློག༔ ཨོྃ་ཏྲིག་ཁྲོཾ་བྷྱོཿ མ་ནི་མཱ་ར་ནི་བྷྱོཿ མཱ་ར་ཡ་དུ་བྷྱོཿ དན་ཏིང་ཤམ་ལོ་དགྲ་ལ་ཟློག༔ ཅེས་ཟློག་སྔགས་མང་དུ་བགྲང་༔ ཟོར་ལས་དུས་ཡིན་ན་རྩང་དགུ་བླངས་ཤིང་ཟོར་དུ་འཕང་༔
དྲག་སྔགས་རྩང་གི་ལས་རིམ་འདི༔ བསྟན་དགྲ་སྒྲོལ་བའི་མཚོན་ཆར་ཤོག༔ ཐཐཐཐཐ༔ ནནནན༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་གཏེར་བདག་གླིང་པས་པདྨའི་ཚལ་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་བསྒྱུར༔
ཡི་གེ་པ་ནི་ཆོས་ཉིད་བདུད་འདུལ་གྱིས་བགྱིས་པའོ།། །། མ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཀུན་བཟང་ཞི་བའི་བཟློག་པ་དུག་ལྔ་དབྱིངས་གྲོལ་བཞུགས་སོ༔ ཀུན་བཟང་ཞི་ཁྲོའི་ལྷ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཕྱི་རབས་རྗེས་འཇུག་སྐལ་ལྡན་ལ༔ ཕན་ཕྱིར་བཟློག་བྱང་ཆེན་མོ་བསྟན༔ ཡེ་ཤེས་མཚོ་རྒྱལ་བརྡའི་ཡི་གེ་བྲིས༔ རླུང་གི་འཁོར་ལོའི་གཏེར་དུ་སྦོས༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དེ་ལས་བཟློག་པ་གསོ་ཞིང་རཀྟས་བྲན་ལ༔ རང་ཉིད་མ་བཅོས་ལྷུན་གྲུབ་བདེ་སྟོང་གི་ངང་བསྐྱེད་རྫོགས་ཐམས་ཅད་འདོན་སྒོམ་དུ་སྦྲགས༔ གཏོར་ཆུང་དང་ལིངྒ་ཤ་དུམ་བཅས་བཤམས་ནས༔ དང་པོ་བཟློག་པའི་བྱུང་ཁུངས་བཤད་པ་ནི༔ ཧཱུྃ༔ འོག་མིན་ཆོས་དབྱིངས་ཁྱབ་བརྡལ་ཀློང་ཡངས་དབུས༔ རིན་ཆེན་སྣ་ཚོགས་ཉི་ཟླ་པདྨའི་གདན༔ ཀུན་ཏུ་བཟང་པོ་ཡབ་ཡུམ་བདེ་སྟོང་ངང་༔
ཆོས་སྐུ་མཐིང་ནག་མཉམ་བཞག་སྐྱིལ་ཀྲུང་བཞུགས༔ བཟང་མོ་དཀར་གསལ་ཟུང་འཇུག་བདེ་ཆེན་འཁྲིལ༔ ཡེ་ཤེས་སེམས་དཔའ་རྡོ་རྗེ་དམ་ཚིག་དཀར༔ ཞི་བ་དབྱིངས་ཀྱི་དཀྱིལ་འཁོར་ལྷ་ཚོགས་རྣམས༔ སྐྱེ་མེད་ངང་ལས་དོན་དམ་ཅི་བཞིན་འབྱུང་༔ འདུལ་དཀའ་རིགས་དྲུག་འདྲེན་པའི་དུས་ལ་བབ༔ ཐུགས་དམ་བསྐུལ་ལོ་བཟློག་བསྒྱུར་ཕྲིན་ལས་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ ཀུན་བཟང་གཞི་ཡི་གཤིས་ལུགས་ལ༔
ང་བདག་རླུང་གི་བར་ཆད་བྱུང་༔ སྐྱེ་མེད་རིག་པའི་ཧེ་རུ་ཀས༔ ཡེ་ཤེས་དབྱིངས་ཀྱི་དཀྱིལ་འཁོར་བསྒོམས༔ ཁྲེགས་ཆོད་ལྟ་བའི་གཏོར་ཆེན་བཤམས༔ ཀ་དག་དོན་མཐོང་རྒྱན་གྱིས་སྤྲས༔ ཀུན་གཞི་ཁྱབ་བརྡལ་སྣོད་དུ་བཞག༔ ཤེས་རབ་དྲུག་ལྡན་རྩང་གིས་བརྒྱན༔ རོ་མའི་ཁྲག་གི་རཀྟས་བྲན༔ ང་བདག་བསྒྲལ་ནས་གཡང་གཞི་བཀོད༔ ཀུན་ཏུ་རྒྱུ་བའི་ཕོ་ཉ་བསྔགས༔
བརྡལ་ཁྱབ་དབྱིངས་ཀྱི་གཏོར་གདུགས་ཕུབ༔ འཁོར་འདས་ཟིལ་གནོན་བྱ་ཁྱུང་བཙུགས༔ ཕྱིར་མི་ལྡོག་པའི་འཁོར་ལོ་བསྐོར༔ ཐུག་ཕྲད་རོ་སྙོམ་ཟོར་ཆེན་བསྒྲིགས༔ ཤར་གྲོལ་འཛིན་མེད་ཐུན་རྫས་བཤམས༔ འབྱིན་འཇུག་རྡོ་རྗེའི་དྲག་སྔགས་བཟླས༔ བདེ་སྟོང་ཁྲོ་བོ་ཁྲོ་མོ་བསྐུལ༔ ཀུན་གཞི་རོ་གཅིག་དམོད་པ་བོར༔ འཁོར་འདས་བྲལ་བའི་ཟོར་འཕང་ཚེ༔ འགྱུ་བ་ཕྲ་རགས་འཁྲུལ་རྒྱུན་ཆད༔
ཅིར་སྣང་ཆོས་ཉིད་ངང་དུ་བཟློགས༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་བཟློག་བསྒྱུར་ཕྲིན་ལས་མཛོད༔ ཧཱུྃ༔ བཅོམ་ལྡན་རིགས་འདུས་ཆོས་སྐུ་ཀུན་ཏུ་བཟང་༔ སྐུ་མདོག་མཐིང་ནག་མི་ཤིགས་བརྟན་པ་ཡིས༔ གཉིས་འཛིན་འཁྲུལ་པའི་ལས་རླུང་ངན་པ་ཟློག༔ ཕྱག་དྲུག་ཕ་རོལ་ཕྱིན་དྲུག་ལྡན་པ་ཡིས༔ ཚོགས་དྲུག་འཁྲུལ་བའི་ང་བདག་གཟུང་འཛིན་ཟློག༔ ཞལ་གསུམ་སྐུ་གསུམ་ལྷུན་གྱིས་གྲུབ་པ་ཡིས༔
སྒོ་གསུམ་ཐ་མལ་ཤོར་བའི་ངན་ལམ་ཟློག༔ ཐུགས་རྗེའི་སྤྱན་དགུ་ཕྱོགས་བཅུར་གཟིགས་པ་ཡིས༔ འགྲོ་བའི་མ་རིག་འཁྲུལ་མུན་ངན་ལམ་ཟློག༔ ཞབས་བཞི་ཚད་མེད་བཞི་དང་ལྡན་པ་ཡིས༔ འགོག་ལམ་རྟག་ཆད་མུ་བཞི་བཟློག་ཏུ་གསོལ༔ བཟང་མོ་ཐབས་ཤེས་གཉིས་དེ་སྤེལ་བ་ཡིས༔ ཆགས་ལམ་འགོག་པའི་ལས་རླུང་བཟློག་ཏུ་གསོལ༔ རྡོ་རྗེའི་སྐྱིལ་ཀྲུང་དོན་དམ་འཁྲུལ་འཁོར་གྱིས༔ རྣམ་རྟོག་གཡོ་བའི་ཉོན་མོངས་རླུང་གསུམ་ཟློག༔ སེམས་དཔའ་རྡོ་རྗེས་ཀུན་ཡིད་གཉིས་འཛིན་ཟློག༔
ཡེ་ཤེས་ཁྲག་འཐུང་སྒྲིབ་པའི་མ་རིག་ཟློག༔ གསལ་སྟོང་ཁྲག་འཐུང་བྱིང་རྨུགས་འཐིབ་པ་ཟློག༔ རིག་སྟོང་ཁྲག་འཐུང་ཉོན་མོངས་སྒྲིབ་པ་ཟློག༔ བདེ་སྟོང་ཁྲག་འཐུང་ལས་ཀྱི་སྡུག་བསྔལ་ཟློག༔ མངོན་འབྱུང་ཁྲག་འཐུང་སྣང་བའི་ཞེན་པ་ཟློག༔ དྲན་རིག་ཁྲག་འཐུང་ཀུན་བརྟགས་མཚན་མ་ཟློག༔ ལྷན་སྐྱེས་ཁྲག་འཐུང་ང་བདག་འཛིན་པ་ཟློག༔ ཀུན་གྲོལ་ཁྲག་འཐུང་བཟང་ངན་སྤང་བླང་ཟློག༔ དོན་གྱི་ཁྲག་འཐུང་ཨ་འཐས་གོལ་ས་ཟློག༔ ཧཱུྃ༔
ཀུན་བཟང་ཡབ་ཡུམ་ཞེ་སྡང་འཛིན་པ་ཟློག༔ རིན་འབྱུང་ཡབ་ཡུམ་ང་རྒྱལ་འཛིན་པ་ཟློག༔ སྣང་མཐའ་ཡབ་ཡུམ་འདོད་ཆགས་འཛིན་པ་ཟློག༔ དོན་གྲུབ་ཡབ་ཡུམ་ཕྲག་དོག་འཛིན་པ་ཟློག༔ མི་བསྐྱོད་ཡབ་ཡུམ་གཏི་མུག་འཛིན་པ་ཟློག༔ རྣམ་སྣང་ཡབ་ཡུམ་དུག་ལྔའི་རྨོངས་འཛིན་ཟློག༔ ས་སྙིང་སེར་པོས་ང་རྒྱལ་གདུག་རྩུབ་ཟློག༔ ནམ་མཁའི་སྙིང་པོས་སྟོང་ཉིད་གོལ་ས་ཟློག༔ སྤྱན་གཟིགས་དམར་པོས་འདོད་ཆགས་གཡོ་འཁྲུགས་ཟློག༔ ཕྱག་རྡོར་མཐིང་ནག་གཏི་མུག་བླུན་རྨོངས་ཟློག༔
བྱམས་པ་དཀར་པོས་ཞེ་སྡང་ཁྲོ་བ་ཟློག༔ སྒྲིབ་པ་རྣམ་སེལ་ལས་ཀྱི་སྒྲིབ་པ་ཟློག༔ ཀུན་ཏུ་བཟང་པོས་བཟང་ངན་རིས་འབྱེད་ཟློག༔ འཇམ་དཔལ་དབྱངས་ཀྱིས་ཤེས་བྱའི་བག་ཆགས་ཟློག༔ རྡོ་རྗེ་སྒེག་མོས་གཟུགས་ཀྱི་ཆགས་འཛིན་ཟློག༔ ཕྲེང་བ་མ་ཡིས་སྒྲ་ཡི་དངོས་འཛིན་ཟློག༔ གླུ་དབྱངས་མ་ཡིས་དྲི་ཡི་མྱོང་འཛིན་ཟློག༔ རྡོ་རྗེ་གར་མོས་རོ་བྲོའི་འདུ་འཛིན་ཟློག༔ མེ་ཏོག་མ་ཡིས་གཟུགས་ཀྱི་འཛིན་པ་ཟློག༔ དྷཱུ་པེ་མ་ཡིས་དྲི་ཡི་འཛིན་པ་ཟློག༔
ཨཱ་ལོ་མ་ཡིས་ཡིད་ཀྱི་འཛིན་པ་ཟློག༔ དྲི་ཆབ་མ་ཡིས་མ་དག་རྒྱུད་སྒྲིབ་ཟློག༔ གཤིན་རྗེའི་གཤེད་ཀྱིས་རྟག་པར་ལྟ་བ་ཟློག༔ རྟ་མགྲིན་རྒྱལ་པོས་ཆད་པར་ལྟ་བ་ཟློག༔ སྟོབས་པོ་ཆེ་ཡིས་འགོག་པའི་ལྟ་བ་ཟློག༔ བདུད་རྩི་འཁྱིལ་བས་སྒྲུབ་པའི་བདག་འཛིན་ཟློག༔ ལྷ་དབང་བརྒྱ་བྱིན་ཕམ་ལྟུང་སྡུག་བསྔལ་ཟློག༔ ཐག་བཟང་རིས་ཀྱིས་འཐབ་རྩོད་སྡུག་བསྔལ་ཟློག༔ ཤཱཀྱ་ཐུབ་པས་སྐྱེ་རྒ་ན་འཆི་ཟློག༔ སེངྒེ་རབ་བརྟན་གླེན་ལྐུག་སྡུག་བསྔལ་ཟློག༔
ཐུབ་པ་ཁ་འབར་བཀྲེས་སྐོམ་སྡུག་བསྔལ་ཟློག༔ ཆོས་ཀྱི་རྒྱལ་པོས་བཙོ་བསྲེག་སྡུག་བསྔལ་ཟློག༔ དུག་ལྔ་ཐམས་ཅད་ཡེ་ཤེས་དབྱིངས་སུ་ཟློག༔ སྣ་ཚོགས་ཐམས་ཅད་ཆོས་ཉིད་ཀློང་དུ་ཟློག༔ སེམས་ཅན་ཐམས་ཅད་སངས་རྒྱས་ཞིང་དུ་ཟློག༔ འཁོར་བ་ཐམས་ཅད་མྱ་ངན་འདས་པར་ཟློག༔ གཉིས་སུ་འཛིན་པ་མཉམ་པ་ཉིད་དུ་ཟློག༔ བཟང་ངན་ཐམས་ཅད་རོ་གཅིག་ངང་དུ་ཟློག༔ དགྲ་གཉེན་ཐམས་ཅད་ཕ་མའི་ངང་དུ་ཟློག༔ ཕུང་པོ་ལྔ་ཉིད་རྒྱལ་བ་རིགས་ལྔར་ཟློག༔
འབྱུང་བ་ལྔ་ཉིད་ལྷ་མོ་ལྔ་རུ་ཟློག༔ རྣམ་ཤེས་ཚོགས་བརྒྱད་སེམས་དཔའ་བརྒྱད་དུ་ཟློག༔ རྟག་ཆད་མུ་བཞི་ཚད་མེད་བཞི་རུ་ཟློག༔ ཡུལ་བརྒྱད་རྟོག་པ་རྣམ་ཐར་བརྒྱད་དུ་ཟློག༔ དབང་པོའི་སྒོ་དགུ་ཐེག་པ་རིམ་དགུར་ཟློག༔ སྣོད་བཅུད་ཐམས་ཅད་སངས་རྒྱས་ཞིང་དུ་ཟློག༔ གཟུགས་རྣམས་ཐམས་ཅད་ལྷ་དང་ལྷ་མོར་ཟློག༔ སྒྲ་རྣམས་ཐམས་ཅད་འབྱིན་འཇུག་སྔགས་སུ་ཟློག༔ སྡུག་བསྔལ་ཐམས་ཅད་བདེ་ཆེན་ངང་དུ་ཟློག༔ སྣང་བ་ཐམས་ཅད་གསལ་བའི་ངང་དུ་ཟློག༔
འགྱུ་བ་ཐམས་ཅད་སྟོང་ཉིད་ངང་དུ་ཟློག༔ གཤིས་ལུགས་ཐམས་ཅད་ཁྲེགས་ཆོད་ངང་དུ་ཟློག༔ དགག་སྒྲུབ་བྲལ་བ་ཟང་ཐལ་ངང་དུ་ཟློག༔ སྒྲིབ་གཡོགས་བྲལ་བ་ཀ་དག་ངང་དུ་ཟློག༔ འགྲོ་འོང་བྲལ་བ་ཁྱབ་བརྡལ་ངང་དུ་ཟློག༔ སྐྱེ་འགག་བྲལ་བ་ཀུན་གཞིའི་ཀློང་དུ་ཟློག༔ གདོད་ནས་དག་པ་རང་བྱུང་ཆེན་པོར་ཟློག༔ དུག་ལྔ་རང་གྲོལ་ཤ་ཁྲག་ཕུད་ཀྱིས་མཆོད༔ བསྐུལ་ལོ་བཞེངས་ཤིག་བཟློག་བསྒྱུར་དུས་ལ་བབ༔ སེམས་ཅན་སངས་རྒྱས་ཐོབ་པའི་ཕྲིན་ལས་མཛོད༔
ཅེས་གཏོར་མ་ཕུལ་ཞིང་ཕྲིན་ལས་བཅོལ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཡུལ་པདྨ་རོང་བལ་ཕུ་ཡར་འབྲོག་མཚོ་གངས་རི་ལྷ་བཙན་རྔམ་འདྲའི་མདུན་ནས་ཁྲོམ་གཏེར་དུ་གདན་དྲངས་ཤིང་པདྨ་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་ཞལ་བསྒྱུར་བའོ།། །། ཙ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཆེ་མཆོག་ཁྲོ་བོའི་བཟློག་པ་སྟོབས་བཅུ་རང་ཤར་བཞུགས་སོ༔
ཆེ་མཆོག་འདུས་པའི་ལྷ་ལ་ཕྱག་མཚལ་ལོ༔ ས་མ་ཡ༔ བདག་འདྲ་ཁོ་བོ་པད་འབྱུང་ངས༔ ཀུན་གྱི་ཡང་བཅུད་ཟབ་ཁྱད་ཅན༔ བཟློག་པ་སྟོབས་བཅུ་རང་ཤར་བསྟན༔ མཚོ་རྒྱལ་བརྡ་ཡི་ཡི་གེར་ཐོབ༔ རིན་ཆེན་གསང་བའི་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
གཏོར་ཆུང་ལིངྒ་ཤ་ཁྲག་སྐྱེམས་བཅས་བཤམས་ལ་འདི་སྐད་དོ༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ བྱོལ་སོང་གཙོ་བརྒྱད་བསྣོལ་བའི་ཁྲི་སྟེང་དུ༔ མ་བཅོས་ལྷུན་གྲུབ་དཔལ་ཆེན་ཧེ་རུ་ཀས༔ ཉི་ཤུ་རྩ་གཅིག་ཞལ་གདང་སྤྱན་རྩ་འཁྱིལ༔ བཞི་བཅུའི་ཕྱག་ན་ཐབས་ཤེས་མཚོན་ཆ་འཛིན༔ དུར་ཁྲོད་ཆས་བརྒྱད་དཔལ་གྱི་ཆས་བཅུ་རྫོགས༔ གནམ་ཞལ་དབྱིངས་ཕྱུག་དབུ་དགུ་པང་དུ་འཁྱུད༔ ཡེ་ཤེས་སྤྲུལ་པའི་ཁྲོ་རྒྱལ་ཚོགས་ཀྱིས་བསྐོར༔
དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་བཅོལ༔ ད་ལྟ་དུས་ངན་ཡང་མཐའ་མར་འགྲིབ་སྟེ༔ ཁྲོ་རྒྱལ་ཆེན་པོའི་མངོན་སྤྱོད་དུས་ལ་བབ༔ ཐུགས་དམ་དུས་ལས་མ་འདའ་ཕྲིན་ལས་མཛོད༔ ཧཱུྃ༔ དང་པོ་བཟློག་པ་གང་ནས་བྱུང་༔ ཁྲོ་རྒྱལ་ཆེ་མཆོག་དཔལ་ཆེན་ལ༔ འཇིག་རྟེན་ཁྲོ་བོས་འགྲན་བཙལ་བས༔ ཡེ་ཤེས་ཧེ་རུ་ཀ་པ་ཡིས༔ འབྱུང་ལྔ་ཁྱབ་བརྡལ་མ་ཏྲཾ་གཟུགས༔
སྣང་སྲིད་གཉིས་བསྡུས་དཔལ་གཏོར་བཤམས༔ རང་བྱུང་ཀུན་བཞིའི་བྷནྡྷ་བཙུགས༔ ཁྲོ་བཅུ་འདུས་པའི་རྩང་གིས་བརྒྱན༔ ཐབས་ཤེས་དཀར་དམར་རྒྱན་གྱིས་སྤྲས༔ འབྱུང་ཐབས་གློག་གི་བྷ་སུས་བཅིངས༔ ཡེ་ཤེས་ལྔ་ལྡན་ཁྱུང་གིས་བརྒྱན༔ ཡེ་ནས་ཕུབ་པའི་གཏོར་གདུགས་བསྐྱོན༔ མཁའ་དབྱིངས་བཟང་མོའི་རཀྟས་བྲན༔ སྒྲ་གཅན་རླུང་གི་ཕོ་ཉ་རྦད༔ ཧཱུྃ་སྒྲ་དྲག་པོའི་ཟློག་སྔགས་བཟླས༔
རང་འདྲའི་ཁྲོ་ཆུང་འགྱེད་པའི་ཚེ༔ འཇིག་རྟེན་ཁྲོ་བོའི་སྲོག་སྙིང་ཕུལ༔ དམ་ཚིག་བཀའ་ཡི་བྲན་དུ་བཀོལ༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་བཟློག་བསྒྱུར་ཕྲིན་ལས་མཛོད༔ ཧཱུྃ༔ དེ་ནས་བཟློག་པ་གང་ནས་བྱུང་༔ མཐའ་འཁོབ་བྱེ་མའི་གླིང་ཞེས་པར༔ དམ་ཆོས་དགེ་བཅུ་དབེན་པའི་ཡུལ༔ ལས་སུ་སྲོག་གཅོད་སྡིག་པ་སྤྱོད༔
ཆོས་སུ་མི་དགེའི་དམར་མཆོད་འགྱེད༔ སེམས་ཅན་ཤི་ཚད་དམྱལ་བར་སྐྱེ༔ ཡུལ་དེར་བི་མ་མི་ཏྲ་བྱོན༔ དམ་ཆོས་བསྟན་དུ་མ་བཏུབ་སྟེ༔ ཐུགས་ངལ་ཡི་མུག་སྐྱེས་པའི་ཚེ༔ དབྱིངས་ཀྱི་མཁའ་འགྲོ་ཀུན་གསལ་མས༔ ལུང་བསྟན་སྐྱེ་མེད་རང་སྒྲ་རུ༔ དུག་ལྔ་ཡེ་ཤེས་ལྔར་བསྒྱུར་བའི༔ ཞི་ཁྲོ་འདུས་པའི་བཟློག་པ་བརྩམས༔ མ་རིག་འཁོར་བ་སྟོངས་སོ་སྐད༔
སློབ་དཔོན་བི་མ་མི་ཏྲ་ཡིས༔ ང་བདག་བསྒྲལ་ནས་ཞིང་གཞི་བཀོད༔ རིག་པ་རྡོ་རྗེའི་དཔལ་གཏོར་བཤམས༔ གནས་ལུགས་བསྟན་པའི་རྩང་ཕུར་བཙུགས༔ དུ་མ་རོ་གཅིག་སྣོད་དུ་བཞག༔ ཐབས་ཤེས་སྤེལ་བའི་རྒྱན་གྱིས་སྤྲས༔ རྒྱུ་འབྲས་ཕྲ་ཞིབ་བྷ་སུས་བསྡམས༔ བཟློག་མེད་ཟང་ཐལ་ཟོར་ཆེན་བཤམས༔ ཀུན་ཁྱབ་དབྱིངས་ཀྱི་གདུགས་ཀྱང་བཀླུབས༔ མ་ཡེངས་དྲན་པའི་བྱ་ཁྱུང་བཙུགས༔
གཅིག་ཤེས་ཀུན་གྲོལ་དམོད་པ་བོར༔ རྟོག་མེད་ཤེས་པའི་ཟློག་སྔགས་བཟླས༔ རིག་པ་རྡོ་རྗེས་ཟོར་བརྒྱན་པས༔ སེམས་ཅན་ཡུལ་སྟོང་སངས་རྒྱས་ཐོབ༔ སྔོན་ཚེ་བཟློག་པ་དེ་བཞིན་དུ༔ དེ་རིང་རྣལ་འབྱོར་བདག་ཅག་གིས༔ བཟློག་བསྒྱུར་ཕྲིན་ལས་བཅོལ་བའི་ཚེ༔ སེམས་ཅན་ངན་འགྲོར་འཁྲིད་པ་ཡི༔ བློ་ངན་འཁོར་བའི་བཙོན་ར་ཟློག༔ ཧཱུྃ༔
དཔལ་ཆེན་ཆེ་མཆོག་རང་བྱུང་ཧེ་རུ་ཀཿ སྐུ་མདོག་སྨུག་ནག་ཀློང་ལ་ཁྱབ་པ་ཡིས༔ མ་རིག་འཁྲུལ་བའི་གཏི་མུག་བཟློག་ཏུ་གསོལ༔ ཉི་ཤུ་རྩ་གཅིག་རྔམ་ཞལ་བགྲད་པ་ཡིས༔ དཔའ་བོ་ཐིག་ལེའི་གེགས་སྐྱོན་བཟློག་ཏུ་གསོལ༔ གཡས་པ་ཉི་ཤུས་རྡོ་རྗེ་ཕྱར་བ་ཡིས༔ ཞེ་སྡང་ཡུལ་འཛིན་སྒྲིབ་པ་བཟློག་ཏུ་གསོལ༔ གཡོན་པ་ཉི་ཤུས་དུང་དམར་བསྣམས་པ་ཡིས༔ འདོད་ཆགས་བདག་འཛིན་སྲིད་པ་བཟློག་ཏུ་གསོལ༔ དམར་སེར་དབུ་སྐྲ་གྱེན་ལ་ཕྱོགས་པ་ཡིས༔
ཟང་ཐལ་འཕོ་བའི་བར་ཆད་བཟློག་ཏུ་གསོལ༔ ཐོད་སྐམ་ལྔ་ཡིས་དབུ་ལ་བརྒྱན་པ་ཡིས༔ ཞིང་ཁམས་རིགས་ལྔའི་ས་ལམ་བར་ཆད་ཟློག༔ ཞལ་གདངས་མཆེ་གཙིགས་སྤྱན་རྩ་བགྲད་པ་ཡིས༔ ཚོགས་དྲུག་རྣམ་གཡེང་འཛིན་པ་བཟློག་ཏུ་གསོལ༔ སྒྲོ་གཤོག་གཡས་གཡོན་མཁའ་ལ་བགྲད་པ་ཡིས༔ ཕྱི་ནང་གཉིས་འཛིན་སྣང་བ་བཟློག་ཏུ་གསོལ༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ བཟང་ངན་ཞེན་པའི་འཁྲི་བ་བཟློག་ཏུ་གསོལ༔ བཅོ་བརྒྱད་ཞབས་ནི་གླིང་བཞིར་བགྲད་པ་ཡིས༔
ཀུན་རྟོག་བརྒྱད་ཅུའི་གཉིས་རྟོག་བཟློག་ཏུ་གསོལ༔ གནམ་ཞལ་དབྱིངས་ཕྱུག་པང་དུ་འཁྱུད་པ་ཡིས༔ ཉོན་མོངས་བཞི་བཅུའི་ཞེན་པ་བཟློག་ཏུ་གསོལ༔ དབུ་དགུ་རྔམ་ཞིང་དགྱེས་ཞལ་ཁྲོ་བ་ཡིས༔ རིམ་དགུའི་ཐེག་པའི་བར་ཆད་རྨོངས་འཛིན་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ རྩ་རླུང་ཐིག་ལེའི་གེགས་སྐྱོན་བཟློག་ཏུ་གསོལ༔ ཞབས་བརྒྱད་བརྐྱང་བསྐུམ་ཡབ་ལ་འཁྲིལ་བ་ཡིས༔ བདག་འཛིན་ཨ་འཐས་ཞེན་པ་བཟློག་ཏུ་གསོལ༔ དུར་ཁྲོད་ལ་སོགས་རྒྱན་གྱིས་མཛེས་པ་ཡིས༔
ཕྱི་ཡུལ་འཛིན་པའི་ཀུན་བརྟགས་བཟློག་ཏུ་གསོལ༔ མེ་དཔུང་དམར་ནག་ཀློང་དུ་བཞུགས་པ་ཡིས༔ ང་རྒྱལ་ཁེངས་སེམས་བག་ཆགས་བཟློག་ཏུ་གསོལ༔ བྱོལ་སོང་གཙོ་བརྒྱད་གདན་ལ་བཞུགས་པ་ཡིས༔ ཕྲག་དོག་ལས་ཀྱི་རླུང་དམར་བཟློག་ཏུ་གསོལ༔ ཧཱུྃ༔ བྷི་ཤྭ་ཀྲོ་ཏི་ཡབ་ཡུམ་གྱིས༔ རྩ་ཡི་བར་ཆད་ཐམས་ཅད་ཟློག༔ རཀྴ་ཀྲོ་ཏི་ཡབ་ཡུམ་གྱིས༔ ཀུན་དའི་བར་ཆད་ཐམས་ཅད་ཟློག༔
གྷུ་ན་ཀྲོ་ཏི་ཡབ་ཡུམ་གྱིས༔ རིག་གཞིའི་འཁྲུལ་མུན་བར་ཆད་ཟློག༔ ཡཀྴ་ཀྲོ་ཏི་ཡབ་ཡུམ་གྱིས༔ རླུང་གི་བར་ཆད་ཐམས་ཅད་ཟློག༔ ཧཱུྃ༔ ཕྱོགས་སྐྱོང་བཅུ་ཡིས་དགེ་བཅུའི་བར་ཆད་ཟློག༔ ཏ་ཀྲིཏ་རིགས་བཞིས་ལམ་བཞིའི་བར་ཆད་ཟློག༔ ལྕེ་སྤྱང་མ་བརྒྱད་ཚོགས་བརྒྱད་འཁྲུལ་བ་ཟློག༔ སྒོ་མ་རིགས་བཞིས་རྟག་ཆད་མུ་བཞི་ཟློག༔ ཧཱུྃ༔
ཞི་ཁྲོ་འདུས་པའི་ལྷ་ཚོགས་ཐུགས་དམ་ཅན༔ མར་གྱུར་འགྲོ་བ་རིགས་དྲུག་སེམས་ཅན་རྣམས༔ ངན་སོང་བདུད་ཀྱི་དབང་དུ་ཤོར་བ་ཟློག༔ བློ་ངན་འཁྲུལ་བའི་དབང་དུ་གཏོང་བ་ཟློག༔ རྫས་ནོར་ཡུལ་ལ་ཆགས་པའི་ང་བདག་ཟློག༔ དམ་ཆོས་དགེ་བཅུ་བཅོམ་པའི་གཡེང་བ་ཟློག༔ ཉམས་རྟོགས་ཏིང་འཛིན་གཅོད་པའི་བསླུ་བྲིད་ཟློག༔ ཐ་མ་རང་སྲོག་ཕུང་བའི་ཀ་ཆ་ཟློག༔ མ་དག་རིགས་དྲུག་འཁྲུལ་པའི་སེམས་ཅན་རྣམས༔ ལུགས་ལྡོག་སངས་རྒྱས་འཁོར་ལོའི་ཀློང་དུ་ཟློག༔
ལུགས་འབྱུང་སྲིད་པའི་ས་བོན་སྟོང་པར་མཛོད༔ ཧཱུྃ༔ ཀུན་བཟང་ཞི་ཁྲོའི་དཀྱིལ་འཁོར་རྒྱ་མཚོ་རྣམས༔ ཤ་ཁྲག་ཕུད་དང་གཏོར་མ་འདི་བཞེས་ལ༔ མ་དག་འཁྲུལ་བའི་བར་ཆད་བཟློག་བྱས་ནས༔ ཆོས་ཉིད་ལྷུན་གྱིས་གྲུབ་པའི་ཕྲིན་ལས་མཛོད༔ ཅེས་གཏོར་མ་དང་ཕུད་ཀྱིས་མཆོད༔ དགེ་བ་བཅུ་ལ་བར་ཆད་གང་བྱུང་ཡང་༔ བཟློག་པ་འདི་ལ་ཤིན་ཏུ་འབད་པ་གཅེས༔ ས་མ་ཡ༔
བདག་འདྲ་པདྨ་འབྱུང་གནས་ཀྱིས༔ ཕྱི་རབས་སེམས་ཅན་མཐའ་ཡས་དོན༔ ཞི་ཁྲོ་འདུས་པའི་བཟློག་པ་བཞག༔ ཐར་ལམ་ཐེམ་སྐས་ཨེ་མ་ཧོཿ སློབ་དཔོན་བི་མ་མི་ཏྲའི་ཕྱག་བཞེས་འདི༔ ཡང་གསང་ཤོག་དྲིལ་མགུལ་ཁུག་མ༔ སྤེལ་བར་ཕངས་ནས་གཏེར་དུ་སྦས༔ ལྔ་བརྒྱ་དུས་ཀྱི་ཐ་མ་ལ༔ སེམས་ཅན་ལོག་ཆོས་བློ་ཐག་ཆོད༔ ཤི་ཚད་གདུག་འདྲེ་ངན་སོང་སྐྱེ༔
དེ་རྣམས་སངས་རྒྱས་ཐོབ་ཕྱིར་བཞག༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཏད་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པས་སྦས་ཡུལ་པདྨ་རོང་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་ཞལ་བསྒྱུར་བའོ། ། མངྒ་ལཾ།། །།
ཚ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཡང་དག་ཧེ་རུ་ཀའི་བཟློག་པ་བསོད་ནམས་གཏེར་བུམ་བཞུགས་སོ༔ ཆེ་མཆོག་ཡང་དག་འདུས་པའི་ལྷ་ལ་བསྟོད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ བཟློག་པ་བསོད་ནམས་གཏེར་བུམ་བསྟན༔ མཁའ་འགྲོ་མཚོ་རྒྱལ་ལྷ་ཡི་ལྕམ༔ ཡི་གེར་ཐོབ་ལ་གཏེར་དུ་སྦོས༔ མ་འོངས་སྐལ་ལྡན་ལས་འཕྲོ་ཅན༔ ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ གཏོར་མ་དང་ལིངྒ་ཤ་དུམ་བཅས་བཤམས་ལ༔ ཧཱུྃ༔ ཤར་ཕྱོགས་ཟླ་གམ་རུ་ཏྲ་བསྣོལ་བའི་སྟེང་༔ བཅོམ་ལྡན་དཔལ་ཆེན་ཁྲོ་རྒྱལ་ཧེ་རུ་ཀཿ དབུ་དགུ་ཕྱག་ནི་རྣམ་པ་བཅོ་བརྒྱད་འབར༔ ཡུམ་ཆེན་ཀྲོ་ཏི་ཤྭ་རིས་སྐུ་ལ་འཁྲིལ༔ ཡེ་ཤེས་མེ་དཔུང་ཀློང་ཡངས་དབུས་སུ་འགྱིང་ས༔ ཐུགས་ཀྱི་ལྷ་ཚོགས་དཀྱིལ་འཁོར་རྒྱ་མཚོའི་ཚོགས༔
དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ རྒྱ་གར་ཆོས་ཀྱི་རྒྱལ་པོ་ལ༔ ལྷ་འདྲེ་ཡུལ་གྱི་ཆོ་འཕྲུལ་བྱུང་༔ ལོ་ཐོག་རྩི་བཅུད་འབྲས་བུ་སྐམ༔ ལོངས་སྤྱོད་དཀོར་ནོར་དབུལ་ཞིང་བཀྲེས༔ ཧཱུྃ་ཆེན་ཀ་ར་སྤྱན་དྲངས་ནས༔ རྟེན་འབྲེལ་དུས་རྟགས་དམོད་པའི་ཚེ༔ སློབ་དཔོན་ཆེན་པོ་ཧཱུྃ་ཀ་རས༔
ཡང་དག་ཐུགས་ཀྱི་དཀྱིལ་འཁོར་བཞེངས༔ དྲག་པོའི་གཏོར་ཆེན་ཟུར་གསུམ་དེ༔ རིན་ཆེན་དངུལ་གྱི་སྣོད་དུ་བཞག༔ ཞི་བའི་སྣོད་དབལ་རྩང་ཕུར་བཙུགས༔ རུ་ཏྲ་བསྒྲལ་ནས་གཡང་གཞི་བཀོད༔ དུག་རྫས་ཐུན་དང་ཟོར་ཆེན་བསྒྲིལ༔ ཆོས་ཉིད་དྲག་པོའི་རྔ་ཆེན་བརྡུངས༔ རིག་སྔགས་དམོད་པའི་བཟློག་པ་བྱས༔ དབང་ཕྱུག་མ་བརྒྱད་ལས་ལ་བསྐུལ༔ ལས་ཟོར་ཕོ་ཉ་རྦད་པའི་ཚེ༔
ལྷ་འདྲེ་བདུད་ཀྱི་ཆོ་འཕྲུལ་ཞི༔ ཆོས་རྒྱལ་ལོངས་སྤྱོད་ཕུན་སུམ་ཚོགས༔ སྔོན་ཚེ་བཟློག་པ་དེ་བཞིན་དུ༔ དེ་རིང་རྣལ་འབྱོར་བདག་ཅག་གི༔ བསོད་ནམས་ལོངས་སྤྱོད་མངའ་ཐང་ལ༔ སྡང་བའི་བར་ཆད་ཐམས་ཅད་ཟློག༔ ཧཱུྃ༔ སྐུ་མདོག་མཐིང་ནག་རྔམ་པར་སྟོན་པ་ཡི༔ ཡེ་ཤེས་སྐུ་ཡིས་ཉོན་མོངས་བསེ་རག་ཟློག༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔
ཡི་དམ་ལྷ་ཡི་དངོས་གྲུབ་ཡལ་བ་ཟློག༔ དབུ་སྐྲ་སྨིན་མ་མེ་ལྟར་འབར་བ་ཡིས༔ མ་མོ་མཁའ་འགྲོའི་དམ་ཚིག་ཡལ་བ་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ ལོངས་སྤྱོད་ཕྱྭ་གཡང་ཉམས་པ་བཟློག་ཏུ་གསོལ༔ སྒྲོ་གཤོག་མཁའ་ལ་རབ་ཏུ་བགྲད་པ་ཡིས༔ བསེ་རག་མི་ལ་ཆུང་སྲི་བཟློག་ཏུ་གསོལ༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ དཔལ་དང་འབྱོར་པ་ཉམས་པ་བཟློག་ཏུ་གསོལ༔ ཡུམ་ཆེན་ཀྲོ་ཏི་ཤྭ་རིས་འཁྱུད་པ་ཡིས༔
ལུས་ཀྱི་བཀྲག་མདངས་གཟི་བརྗིད་ཉམས་པ་ཟློག༔ ཞལ་གསུམ་ཕྱག་དྲུག་ཁྲོ་ཆགས་དགྱེས་པ་ཡིས༔ རྩ་རླུང་ཐིག་ལེ་ཉམས་པ་བཟློག་ཏུ་གསོལ༔ དུར་ཁྲོད་ཆས་དང་རབ་ཏུ་ལྡན་པ་ཡིས༔ སྤར་ཁ་སྨེ་བ་ཉམས་པ་བཟློག་ཏུ་གསོལ༔ ཡབ་ཀྱིས་ཞབས་བརྐྱང་ཡུམ་གྱིས་འཁྲིལ་བ་ཡིས༔ ཁ་རྗེ་དབང་ཐང་རལ་པ་བཟློག་ཏུ་གསོལ༔ མེ་རི་དམར་ནག་ཀློང་དུ་བཞུགས་པ་ཡིས༔ ལོག་འདྲེན་བདུད་ཀྱི་བར་ཆད་བཟློག་ཏུ་གསོལ༔ ཧཱུྃ༔
བུདྡྷ་ཁྲག་འཐུང་མི་གཡང་ཉམས་པ་ཟློག༔ རཏྣ་ཁྲག་འཐུང་ནོར་གཡང་ཉམས་པ་ཟློག༔ པདྨ་ཁྲག་འཐུང་རྟ་གཡང་ཉམས་པ་ཟློག༔ ཀརྨ་ཁྲག་འཐུང་ལུག་གཡང་ཉམས་པ་ཟློག༔ བུདྡྷ་ཤྭ་རིས་འབྲུ་གཡང་ཉམས་པ་ཟློག༔ རཏྣ་ཀྲོ་ཏིས་གོས་གཡང་ཉམས་པ་ཟློག༔ པདྨ་ཀྲོ་ཏིས་ཟས་གཡང་ཉམས་པ་ཟློག༔ ཀརྨ་ཀྲོ་ཏིས་ཡུལ་བཅུད་ཉམས་པ་ཟློག༔ ཧཱུྃ༔ ཀཽ་རཱིས་ཡུལ་གྱི་བཅུད་ཉམས་ཟློག༔
ཙཽ་རིས་ས་ཡི་བཅུད་ཉམས་ཟློག༔ པྲ་མོས་རྩི་ཐོག་བཅུད་ཉམས་ཟློག༔ བཻ་ཏས་ཤིང་ཐོག་བཅུད་ཉམས་ཟློག༔ པུཀྐས་འབྲུ་ཡི་བཅུད་ཉམས་ཟློག༔ གྷསྨས་ཆུ་ཡི་བཅུད་ཉམས་ཟློག༔ ཙཎྜས་མེ་ཏོག་བཅུད་ཉམས་ཟློག༔ སིཾ་ཧས་རྩ་ཡི་བཅུད་ཉམས་ཟློག༔ བྱཱ་གྲྀས་ནང་གི་བཅུད་ཉམས་ཟློག༔ སྲི་ལས་ཕྱི་ཡི་བཅུད་ཉམས་ཟློག༔ ཤྭ་ནས་བར་ཁྱམས་བཅུད་ཉམས་ཟློག༔
ཀྲི་ཏས་ཞིང་གི་བཅུད་ཉམས་ཟློག༔ ཀངྐས་ས་བོན་བཅུད་ཉམས་ཟློག༔ ཁཱ་ཁས་ལོ་བཅུད་ཉམས་པ་ཟློག༔ ཧུ་ལུས་བང་བའི་བཅུད་ཉམས་ཟློག༔ སྟག་གདོང་ཤར་ཕྱོགས་བཅུད་ཉམས་ཟློག༔ ཕག་གདོང་ལྷོ་ཕྱོགས་བཅུད་ཉམས་ཟློག༔ སེང་གདོང་ནུབ་ཕྱོགས་བཅུད་ཉམས་ཟློག༔ སྤྱང་གདོང་བྱང་ཕྱོགས་བཅུད་ཉམས་ཟློག༔ དབང་ཕྱུག་ཉི་ཤུ་རྩ་བརྒྱད་ཀྱིས༔ གཡང་ཉམས་དབུལ་སྲི་ངན་པ་ཟློག༔
གོད་སྲི་བསེ་རག་འགོང་པོ་ཟློག༔ བཀྲག་ཉམས་མི་ཁ་ངན་པ་ཟློག༔ སྟོང་གི་བྲམ་མཆུ་གཤེ་བ་ཟློག༔ ཐེའུ་རང་སྲི་ལ་རྐུ་བ་ཟློག༔ བཙན་སྲི་རྟ་ནད་མཚེར་བཅུ་ཟློག༔ གོད་སྲི་འགོང་པོ་སྤུན་དགུ་ཟློག༔ བྱིས་སྲི་ལི་ལ་ཆུང་བདུད་ཟློག༔ བཟློག་གོ་དམར་ནག་གཏོར་མས་ཟློག༔ ཧཱུྃ༔ ཡང་དག་ཐུགས་ཀྱི་ལྷ་ཚོགས་ལ༔
དགྲ་བགེགས་ཤ་ཁྲག་གཏོར་མ་འབུལ༔ བཟློག་བསྒྱུར་ཕྲིན་ལས་དུས་ལ་བབ༔ རྣལ་འབྱོར་བདག་ཅག་འཁོར་བཅས་ཀྱི༔ དབང་ཐང་གཡང་ཉམས་བཟློག་ཏུ་གསོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔ ལོངས་སྤྱོད་ཕྱྭ་གཡང་ཉམས་ཤིང་ཡུལ་དུ་ལོ་ཐོག་མི་སྐྱེ་བ་དང་༔ ཕྱུགས་ཀྱི་འོ་མ་མི་འབྱུང་བ་ལ༔ བཟློག་པ་འདི་གང་མང་བྱ༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་རིག་འཛིན་རྩ་གསུམ་གླིང་པས་པདྨ་སྦས་པའི་ཚལ་ནས་གདན་དྲངས་ཤིང་པདྨ་ཆོས་གླིང་དུ་ཤོག་སེར་ནས་ཞལ་བཤུས་སོ།། །། ཛ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འཇམ་དཔལ་སྐུའི་བཟློག་པ་མེ་ཡི་སྤུ་གྲི་དམར་པོ་བཞུགས་སོ༔ འཇམ་དཔལ་སྐུ་ཡི་ལྷ་ལ་འདུད༔
ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ ཡང་བཟློག་མེ་ཡི་སྤུ་གྲི་བསྟན༔ བྱད་ཟོར་ཕུར་ཁ་གང་ཞིག་ལ༔ དམོད་པ་བོར་ཆོག་ས་མ་ཡ༔ མ་འོངས་སྙིགས་མ་ལྔ་བདོའི་དུས༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
གཏོར་ཆུང་དང་ལིངྒ་ཤ་ཁྲག་རྣམས་བཤམས་ཤིང་ཤ་ཆེན་གྱི་གསུར་བཏང་༔ ཧཱུྃ༔ ལྷོ་ཕྱོགས་ཆུ་གླང་ཟླ་གམ་བསྣོལ་བའི་སྟེང་༔ བཅོམ་ལྡན་ཁྲོ་རྒྱལ་ཁྲག་འཐུང་གཤིན་རྗེའི་གཤེད༔ དབུ་དགུ་ཕྱག་ནི་རྣམ་པ་བཅོ་བརྒྱད་འབར༔ ཡུམ་ཆེན་བྷེ་ཏ་ཟ་བྱེད་སྐུ་ལ་འཁྲིལ༔ ཡེ་ཤེས་མེ་དཔུང་ཀློང་ཡངས་དབུས་ན་འགྱིང་༔ འཇམ་དཔལ་གཤིན་རྗེའི་དཀྱིལ་འཁོར་རྒྱ་མཚོའི་ཚོགས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔ ཧཱུྃ༔
སྔོན་ཚེ་བཟློག་པ་གང་ནས་བྱུང་༔ ནང་པ་སངས་རྒྱས་བསྟན་པ་ཉིད༔ དར་ཞིང་རྟེན་འབྲེལ་རྒྱས་པའི་ཚེ༔ ཞང་ཞུང་མུ་སྟེགས་བོན་པོ་ཡིས༔ ཕྲག་དོག་འགྲན་སེམས་སྐྱེས་ནས་ཀྱང་༔ རྐྱེན་དང་བར་ཆོད་སྡང་བ་བྱུང་༔ ནང་པ་ཐམས་ཅད་བཀའ་གྲོས་ཏེ༔ སློབ་དཔོན་འཇམ་དཔལ་གདན་ཡང་དྲངས༔ སློབ་དཔོན་ཆེན་པོ་བཤེས་གཉེན་གྱིས༔ གཤིན་རྗེ་སྐུ་ཡི་དཀྱིལ་འཁོར་བཞེངས༔
རུ་ཏྲ་བསྒྲལ་ནས་ཞིང་གཞི་བཀོད༔ དྲག་པོའི་གཏོར་ཆེན་ཟུར་གསུམ་བྱས༔ ལས་མཁན་ཤན་པ་རྩང་གིས་བསྐོར༔ དྲག་སྔགས་གཤིན་རྗེའི་ཟོར་ཆེན་བསྒྲིལ༔ རིག་སྔགས་མཐུ་ཡི་རྔ་ཆེན་བརྡུངས༔ དམོད་སྔགས་དྲག་པོས་གཤིན་རྗེ་རྦད༔ ཟོར་བཟློག་སྤུ་གྲི་བསྟན་པའི་ཚེ༔ མུ་སྟེགས་ཡུལ་དུ་དམར་ནད་ཕྱུར༔ ཕྱི་ནང་བདུད་ཀྱི་བྱད་ཁ་ཟློག༔ སྔོན་ཚེ་བཟློག་བྱུང་དེ་བཞིན་དུ༔
དེ་རིང་རྣལ་འབྱོར་བདག་ཅག་གིས༔ བྱད་ཁ་ཕུར་ཁ་དགྲ་ལ་ཟློག༔ ཧཱུྃ༔ སྐུ་མདོག་སེར་ནག་རྔམ་པར་སྟོན་པ་ཡིས༔ ཕོ་རྒྱུད་ཁྲོ་བོའི་བྱད་ཁ་དགྲ་ལ་ཟློག༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔ མོ་རྒྱུད་མ་མོའི་བྱད་ཁ་དགྲ་ལ་ཟློག༔ དབུ་སྐྲ་དམར་ནག་མེ་ལྟར་འབར་བ་ཡིས༔ སྣང་སྲིད་ཁྲོ་བཅུའི་བྱད་ཁ་དགྲ་ལ་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔
བོན་གྱི་བྱད་ཁ་ཐམས་ཅད་དགྲ་ལ་ཟློག༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ བན་གྱི་བྱད་ཁ་ཐམས་ཅད་དགྲ་ལ་ཟློག༔ དུར་ཁྲོད་ཆས་བརྒྱད་རབ་ཏུ་རྫོགས་པ་ཡིས༔ སྐྱེ་བོའི་དམོད་ཁ་ཐམས་ཅད་དགྲ་ལ་ཟློག༔ ཡུམ་མཆོག་བྷེ་ཏ་ཟ་བྱེད་འཁྲིལ་བ་ཡིས༔ སྔགས་པའི་བྱད་ཁ་ཐམས་ཅད་དགྲ་ལ་ཟློག༔ ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔ བུད་མེད་དམོད་པའི་བྱད་ཁ་དགྲ་ལ་ཟློག༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔
ཡུལ་ལྷའི་བྱད་ཁ་ཐམས་ཅད་དགྲ་ལ་ཟློག༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ ཕོ་ལྷའི་བྱད་ཁ་ཐམས་ཅད་དགྲ་ལ་ཟློག༔ མེ་རི་དམར་ནག་ཀློང་དུ་བཞུགས་པ་ཡིས༔ ཡུལ་འདྲེའི་བྱད་ཁ་ཐམས་ཅད་དགྲ་ལ་ཟློག༔ ཧཱུྃ༔ ཡ་མ་རཱ་ཛས་གཤིན་རྗེའི་བྱད་ཁྲམ་ཟློག༔ སྒྲོལ་ཡུམ་དཔལ་འབར་མ་མོའི་བྱད་ཁ་ཟློག༔ རལ་པ་གཅིག་མས་སྲིན་མོའི་བྱད་ཁ་ཟློག༔ དབང་པོ་མྱོས་བྱེད་བདུད་ཀྱི་བྱད་ཁ་ཟློག༔
གཏུམ་ཆེན་མོ་ཡིས་བདུད་མོའི་བྱད་ཁ་ཟློག༔ ཁྲག་གི་བདག་མོས་མ་ཡམས་བྱད་ཁ་ཟློག༔ མེ་རུ་རྩེ་ཡིས་བཙན་གྱི་བྱད་ཁ་ཟློག༔ འོད་ཟེར་མ་ཡིས་སྨན་མོའི་བྱད་ཁ་ཟློག༔ གླིང་བཞི་གཙུག་འབྱམས་གསོན་འདྲེ་ནག་མོ་ཟློག༔ རལ་པ་རྩལ་དགུས་གནོད་སྦྱིན་བྱད་ཁ་ཟློག༔ རེ་མ་ཏི་ཡིས་བཙན་མོའི་བྱད་ཁ་ཟློག༔ སྲིན་མོ་མགོ་འཕྱང་མོ་འདྲེའི་བྱད་ཁ་ཟློག༔ ནག་འཇོམས་མཐིང་ནག་ཀླུ་ཡི་བྱད་ཁ་ཟློག༔ ནག་མོ་རལ་གཅིག་ས་བདག་བྱད་ཁ་ཟློག༔
ཕྱྭ་གཡང་དཀར་པོས་དགྲ་ལྷའི་བྱད་ཁ་ཟློག༔ ཤེལ་གིང་གདོང་དགུས་རྒྱལ་པོའི་བྱད་ཁ་ཟློག༔ ཁྲག་འཇོམས་དཀར་སེར་ལྷ་མིན་བྱད་ཁ་ཟློག༔ ཤེལ་གྱི་མིག་དགུས་ལྷ་ཡི་བྱད་ཁ་ཟློག༔ གླང་མགོ་སྨུག་ནག་གཟའ་ཡི་བྱད་ཁ་ཟློག༔ དཀར་སྤྱང་མཆེ་གཙིགས་དམ་ཅན་བྱད་ཁ་ཟློག༔ གསོད་བྱེད་ཆེན་པོས་གནམ་ཐེལ་བྱད་ཁ་ཟློག༔ ཡ་བ་ཏི་ཡིས་དམུ་ཡི་བྱད་ཁ་ཟློག༔ དྲེད་ཀྱི་གདོང་ཅན་གནམ་སྨིན་བྱད་ཁ་ཟློག༔ བདུད་མོ་གསེར་འགྲོགས་ས་ཐེལ་བྱད་ཁ་ཟློག༔
མིག་དམར་སྨུག་ནག་མགོན་པོའི་བྱད་ཁ་ཟློག༔ ཁྲག་གི་རལ་གཅིག་བར་ཐེལ་བྱད་ཁ་ཟློག༔ ཟ་བ་དམར་ནག་མི་མིན་བྱད་ཁ་ཟློག༔ རྨིགས་པ་དུང་ཀས་རླུང་ལྷའི་བྱད་ཁ་ཟློག༔ གླུ་མོ་པུས་འགྲོས་དྲི་ཟའི་བྱད་ཁ་ཟློག༔ མེ་ཡི་ཁ་རླངས་གཤིན་རྗེའི་བྱད་ཁ་ཟློག༔ གཏེར་པ་སྔོ་ནག་ལྷ་ཡི་བྱད་ཁ་ཟློག༔ མཆེ་གཙིགས་ཆེན་མོས་སྲིན་མོའི་བྱད་ཁ་ཟློག༔ དུག་ཏི་དམར་མོས་ཀླུ་བདུད་བྱད་ཁ་ཟློག༔ བདུད་འཇོམས་སྨུག་ནག་དབང་ལྡན་བྱད་ཁ་ཟློག༔
རལ་གཅིག་མ་ཡིས་གཏད་ཁྲམ་བྱད་ཁ་ཟློག༔ བཙན་ཏྲི་ནག་པོས་མཁའ་འགྲོའི་བྱད་ཁ་ཟློག༔ ཆོས་རྒྱལ་དཀར་སེར་ལོ་ཡི་བྱད་ཁ་ཟློག༔ རྡོ་རྗེ་རལ་ཆེན་ཟླ་བའི་བྱད་ཁ་ཟློག༔ གདོང་དགུ་ནག་མོས་ཞག་གི་བྱད་ཁ་ཟློག༔ ཕྱ་སང་མཐིང་ནག་དུས་ཀྱི་བྱད་ཁ་ཟློག༔ འབར་མ་ཆེན་མོས་ཆུ་ཚོད་བྱད་ཁ་ཟློག༔ དམར་མོ་མགོ་དགུས་འགོང་པོའི་བྱད་ཁ་ཟློག༔ ཐོད་དབྱུག་མཐིང་ནག་ཤི་གཤེད་བྱད་ཁ་ཟློག༔ ཕག་མགོ་ནག་མོས་གྲི་བོའི་བྱད་ཁ་ཟློག༔
སྲིན་མོ་ཟངས་མཆུས་ལྟས་ངན་སྣ་ཚོགས་ཟློག༔ ཤར་གྱི་སྒོ་མས་ཤར་ཕྱོགས་བྱད་ཁ་ཟློག༔ ལྷོ་ཡི་སྒོ་མས་ལྷོ་ཕྱོགས་བྱད་ཁ་ཟློག༔ ནུབ་ཀྱི་སྒོ་མས་ནུབ་ཀྱི་བྱད་ཁ་ཟློག༔ བྱང་གི་སྒོ་མས་བྱང་གི་བྱད་ཁ་ཟློག༔ གིང་ཆེན་སྡེ་བཞིས་བན་བྱེད་ཕོ་ཉ་ཟློག༔ བདུད་པོ་སྡེ་བཞིས་བོན་བྱེད་ཕོ་ཉ་ཟློག༔ རྩིས་པ་སྡེ་བཞིས་ལོ་ཟླའི་རྩིས་འདེབས་ཟློག༔ ཤན་པ་སྡེ་བཞིས་མཐུ་སྒྲུབ་བྱད་ཁ་ཟློག༔ ལྷ་སྲིན་སྡེ་བརྒྱད་བྱད་ཁ་ཟློག༔
སྡེ་དཔོན་དགུ་ཡི་བྱད་ཁ་ཟློག༔ དཔལ་མགོན་བདུན་ཅུའི་བྱད་ཁ་ཟློག༔ སྔོན་ལས་འཕྲལ་རྐྱེན་ངན་པ་ཟློག༔ ལྟས་ངན་ཡེ་འདྲོག་གློ་བུར་ཟློག༔ མི་མཐུན་གནོད་པའི་བར་ཆད་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ འཇམ་དཔལ་གཤིན་རྗེའི་ལྷ་ཚོགས་རྣམས༔ དགྲ་བགེགས་ཤ་ཁྲག་གཏོར་མ་འབུལ༔ བཟློག་བསྒྱུར་ཕྲིན་ལས་དུས་ལ་བབ༔
རྣལ་འབྱཽར་བདག་ཅག་འཁོར་བཅས་ཀྱི༔ བྱད་ལྟས་ངན་པ་དགྲ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔
ཅེས་གཏོར་མ་ཕུལ་ཞིང་ཕྲིན་ལས་བཅོལ༔ ཕ་རོལ་གྱི་བྱད་ཁ་སྡང་ཞིང་མཐུ་རྟགས་དང་ལྷ་འདྲེའི་ཆོ་འཕྲུལ་བྱུང་ན་བཟློག་པ་འདི་ཅི་མང་དགོས༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ བཟློག་པ་མེ་ཡི་སྤུ་གྲི་བཞག༔ ལྔ་བརྒྱ་དུས་ཀྱི་ཐ་མ་ལ༔ བན་བོན་སྔགས་བཙུན་མཐུ་འགྲན་བྱེད༔
རྐྱེན་ཁ་བློ་བུར་བར་ཆོད་ལྡང་༔ དེ་དུས་བར་ཆོད་བསལ་བའི་ཕྱིར༔ ཡང་བཟློག་ཟབ་མོ་ས་མ་ཡ༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཉན་རྒྱ༔
གསང་རྒྱ༔ གཏད་རྒྱ༔ པདྨ་གཏེར་བདག་གླིང་པས་པདྨ་སྦས་ཚལ་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བསྒྱུར། ཡི་གེ་པ་ནི་ཆོས་ཉིད་བདུད་འདུལ་ཞེས་པའོ། ། ཤོག་སེར་གྱི་བུ་དཔེ་ལས་བཤུས་སོ།། །། ཝ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གསུང་རྟ་མགྲིན་གྱི་བཟློག་པ་ཟིལ་གནོན་སྟོབས་འདུས་བཞུགས་སོ༔ དབང་ཆེན་ཁྲོ་བོ་འདུས་པའི་ལྷ་ལ་བསྟོད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔
བཟློག་པ་ཟིལ་གནོན་སྟོབས་འདུས་བསྟན༔ ལྔ་བརྒྱ་དུས་ཀྱི་ཐ་མ་ལ༔ ང་ཡི་རྗེས་འབྲང་བུ་སློབ་ཀྱིས༔ ཡེ་ཤེས་མི་བསྒྲུབ་དྲེགས་པ་བརྟེན༔ དེ་ཡི་རྟེན་འབྲེལ་སྨོན་ལམ་གྱིས༔ རང་ཉིད་ནུས་པ་ཉམས་པ་ཡི༔ གཞན་གྱིས་རང་ཉིད་ཟིལ་མནན་ཏེ༔ རང་མགོ་མི་འོག་འཆོར་འཆར་འབྱུང་༔ ཅི་བྱེད་དེ་ལ་ཕན་པའི་ཐབས༔ ཕ་རོལ་ཟིལ་གནོན་བཟློག་པ་བསྟན༔
ཡང་བཟློག་ཟབ་མོ་འདི་ཉིད་ནི༔ དཔའ་བོའི་ལག་གི་མཚོན་དང་མཚུངས༔ ཡི་གེར་ཐོབ་ལ་གཏེར་དུ་སྦོས༔ མ་འོངས་ཉི་ཤུ་མགོ་ཚུགས་ཚེ༔ ལས་ཅན་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་གཏོར་མ་དང་ལིངྒ་ཤ་དུམ་བཅས་བཤམས་ཤིང་༔ ཧཱུྃ༔ ནུབ་ཕྱོགས་ཟླ་གམ་ཀླུ་བདུད་བསྣོལ་བའི་སྟེང་༔
དབང་ཆེན་ཁྲོ་རྒྱལ་པདྨ་ཧེ་རུ་ཀཿ དབུ་དགུ་ཕྱག་ནི་རྣམ་པ་བཅོ་བརྒྱད་འབར༔ ཡུམ་མཆོག་པདྨ་གཟི་ལྡན་སྐུ་ལ་འཁྲིལ༔ ཡེ་ཤེས་མེ་དཔུང་ཀློང་ཡངས་དབུས་ན་འགྱིང་༔ དབང་ཆེན་ཁྲོ་རྒྱལ་འདུས་པའི་དཀྱིལ་འཁོར་ཚོགས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ ནང་པ་སངས་རྒྱས་བསྟན་པ་ལ༔ མུ་སྟེགས་མ་ཧོར་ནག་པོ་ཡིས༔
དབང་ཕྱུག་ཆེན་པོ་བསྒྲུབས་ནས་ཀྱང་༔ ནང་པ་ཟིལ་མནན་སྒྲ་ཡང་ཚད༔ ནང་པ་ཕམ་ཞིང་ཆོས་ཀྱང་ནུབ༔ ཐུགས་ངལ་ཡི་མུག་སྐྱོ་བའི་ཚེ༔ སློབ་དཔོན་ནཱ་གརྫུ་ན་ཡིས༔ དབང་ཆེན་ཟིལ་མནོན་དཀྱིལ་འཁོར་བཞེངས༔ རུ་ཏྲ་བསྒྲལ་ནས་ཞིང་གཞི་བཀོད༔ དྲག་པོའི་གཏོར་ཆེན་ཟུར་གསུམ་བཤམས༔ དམར་ནག་ཤན་པ་རྩང་རིགས་བཙུགས༔ རིག་སྔགས་ལས་ཀྱི་ཟོར་ཐུན་བསྒྲིལ༔
ཟིལ་གནོན་དབང་གི་རྔ་ཆེན་བརྡུངས༔ དམོད་སྔགས་ཐོག་མདའ་ནག་པོས་བཏབ༔ ཨཱརྻ་དེ་ཝའི་ཐུགས་རྒྱུད་བསྐུལ༔ ལས་མཁན་སྡེ་བཞིའི་ཕོ་ཉ་རྦད༔ ཟིལ་གནོན་ཟོར་བཟློག་གཏབ་པའི་ཚེ༔ མུ་སྟེགས་གདུག་པའི་གཡུལ་ངོ་ཕམ༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་གིས༔ གཞན་གྱིས་ཟིལ་གནོན་དགྲ་ལ་བཟློག༔ ཧཱུྃ༔
སྐུ་མདོག་དམར་ནག་རྔམ་པར་སྟོན་པ་ཡིས༔ ཡེ་ཤེས་དབྱིངས་ཀྱིས་ཟིལ་གནོན་བཟློག་ཏུ་གསོལ༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔ འཇིག་རྟེན་ཁྲོ་བོས་ཟིལ་གནོན་བཟློག་ཏུ་གསོལ༔ དབུ་སྐྲ་དམར་ནག་མེ་ལྟར་འབར་བ་ཡིས༔ སྣོད་བཅུད་ཆུང་གིས་ཟིལ་གནོན་བཟློག་ཏུ་གསོལ༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ མུ་སྟེགས་བོན་གྱིས་ཟིལ་གནོན་བཟློག་ཏུ་གསོལ༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ སྣང་སྲིད་མ་མོས་ཟིལ་གནོན་བཟློག་ཏུ་གསོལ༔
དུར་ཁྲོད་ཆས་བརྒྱད་རབ་ཏུ་རྫོགས་པ་ཡིས༔ ཉོན་མོངས་བདུད་བཞིས་ཟིལ་གནོན་བཟློག་ཏུ་གསོལ༔ ཡུམ་མཆོག་པདྨ་གཟི་ལྡན་འཁྲིལ་བ་ཡིས༔ མ་རྒྱུད་མཁའ་འགྲོས་ཟིལ་གནོན་བཟློག་ཏུ་གསོལ༔ ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔ དཔའ་བོ་ཡོངས་ཀྱིས་ཟིལ་གནོན་བཟློག་ཏུ་གསོལ༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ སྟེང་ཕྱོགས་ལྷ་ཡིས་ཟིལ་གནོན་བཟློག་ཏུ་གསོལ༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ བར་ཕྱོགས་གཉན་གྱིས་ཟིལ་གནོན་བཟློག་ཏུ་གསོལ༔
མེ་རི་དམར་ནག་ཀློང་དུ་བཞུགས་པ་ཡིས༔ འོག་ཕྱོགས་ཀླུ་ཡིས་ཟིལ་གནོན་བཟློག་ཏུ་གསོལ༔ ཧཱུྃ༔ རྡོ་རྗེ་དབང་ཆེན་ལུས་ཀྱིས་ཟིལ་གནོན་ཟློག༔ པདྨ་དབང་ཆེན་ངག་གིས་ཟིལ་གནོན་ཟློག༔ བུདྡྷ་དབང་ཆེན་ཡིད་ཀྱིས་ཟིལ་གནོན་ཟློག༔ རཏྣ་དབང་ཆེན་མཐུ་ཡིས་ཟིལ་གནོན་ཟློག༔ ཀརྨ་དབང་ཆེན་སྟོབས་ཀྱིས་ཟིལ་གནོན་ཟློག༔ ཧཱུྃ༔ ཞི་བ་འདུལ་བྱེད་ཞི་བས་ཟིལ་གནོན་ཟློག༔
ཁྲོ་བོ་འདུལ་བྱེད་ཁྲོ་བཅུས་ཟིལ་གནོན་ཟློག༔ མ་མོ་འདུལ་བྱེད་མ་མོས་ཟིལ་གནོན་ཟློག༔ ཁྱུང་འདུལ་ཆེན་པོས་ཁྱུང་གིས་ཟིལ་གནོན་ཟློག༔ དྲེགས་པ་འདུལ་བྱེད་དྲེགས་པས་ཟིལ་གནོན་ཟློག༔ མ་བདུད་འདུལ་བྱེད་སྲིང་བཞིས་ཟིལ་གནོན་ཟློག༔ ཀླུ་འདུལ་ཆེན་པོས་ཀླུ་ཡིས་ཟིལ་གནོན་ཟློག༔ གཟའ་འདུལ་ཆེན་པོས་གཟའ་ཡིས་ཟིལ་གནོན་ཟློག༔ ཐེའུ་རང་འདུལ་བྱེད་ཐེའུ་རང་ཟིལ་གནོན་ཟློག༔ འབྱུང་པོ་འདུལ་བྱེད་འབྱུང་པོས་ཟིལ་གནོན་ཟློག༔ བཙན་རྣམས་འདུལ་བྱེད་བཙན་གྱིས་ཟིལ་གནོན་ཟློག༔
གནོད་སྦྱིན་འདུལ་བྱེད་གནོད་སྦྱིན་ཟིལ་གནོན་ཟློག༔ རྒྱལ་པོ་འདུལ་བྱེད་རྒྱལ་པོས་ཟིལ་གནོན་ཟློག༔ བདུད་འདུལ་ཆེན་པོས་བདུད་ཀྱིས་ཟིལ་གནོན་ཟློག༔ སྐུ་སྤྲུལ་མ་མོས་དྲི་ཟས་ཟིལ་གནོན་ཟློག༔ གསུང་སྤྲུལ་མ་མོས་ཀླུ་སྲིན་ཟིལ་གནོན་ཟློག༔ ཐུགས་སྤྲུལ་མ་མོས་གཤིན་རྗེས་ཟིལ་གནོན་ཟློག༔ ཡོན་ཏན་མ་མོས་མེ་ལྷས་ཟིལ་གནོན་ཟློག༔ ཕྲིན་ལས་མ་མོས་སྲིན་མོས་ཟིལ་གནོན་ཟློག༔ ཤ་ཟ་མ་མོས་རླུང་ལྷས་ཟིལ་གནོན་ཟློག༔ སྲོག་གཅོད་མ་མོས་དབང་ལྡན་ཟིལ་གནོན་ཟློག༔
ཀུན་རྒྱུ་ལོང་བས་ཚངས་པས་ཟིལ་གནོན་ཟློག༔ འདོད་ཁམས་ལོང་བས་དགྲ་ལྷས་ཟིལ་གནོན་ཟློག༔ གཟུགས་མེད་ལོང་བས་དམུ་ཡིས་ཟིལ་གནོན་ཟློག༔ ལོང་བ་བརྒྱད་བརྒྱད་བཅོ་ལྔའི་འཁོར་བཅས་ཀྱིས༔ སྣང་སྲིད་ཡོངས་ཀྱི་ཆོ་འཕྲུལ་ཟིལ་གནོན་ཟློག༔ ཆུ་ཡི་ཕོ་ཉས་དགེ་བསྙེན་ཟིལ་གནོན་ཟློག༔ མེ་ཡི་ཕོ་ཉས་གནམ་ཐེལ་ཟིལ་གནོན་ཟློག༔ རླུང་གི་ཕོ་ཉས་བར་ཐེལ་ཟིལ་གནོན་ཟློག༔ ས་ཡི་ཕོ་ཉས་ས་ཐེལ་ཟིལ་གནོན་ཟློག༔ རླུང་གི་འབྲུག་མོས་སྡེ་བརྒྱད་ཟིལ་གནོན་ཟློག༔
མེ་ཡི་འབྲུག་མོས་བརྟན་མས་ཟིལ་གནོན་ཟློག༔ ས་ཡི་འབྲུག་མོས་ཡུལ་ལྷས་ཟིལ་གནོན་ཟློག༔ ཆུ་ཡི་འབྲུག་མོས་རྒྱལ་འགོང་ཟིལ་གནོན་ཟློག༔ རྔམ་ཁྱི་བརྒྱད་ཀྱིས་ཕོ་ཉས་ཟིལ་གནོན་ཟློག༔ ལྕེ་སྤྱང་བརྒྱད་ཀྱིས་དམོད་པས་ཟིལ་གནོན་ཟློག༔ ཧཱུྃ༔ སྣང་སྲིད་ཡེ་ཤེས་འཇིག་རྟེན་གྱིས༔ ཟིལ་གྱིས་གནོན་དང་བཅིངས་པ་ཟློག༔ བསྐྲད་གཟིར་བསྲེགས་མནན་གཏད་པ་ཟློག༔ དམོད་པ་རྦད་བསྐུལ་འཕེན་པ་ཟློག༔
བན་གྱི་བྱད་ཁ་དགྲ་ལ་ཟློག༔ བོན་གྱི་བྱད་ཁ་དགྲ་ལ་ཟློག༔ སྣང་སྲིད་ཆོ་འཕྲུལ་དགྲ་ལ་ཟློག༔ དུས་ཀྱི་ཆད་པ་དགྲ་ལ་ཟློག༔ ས་གཡོ་ཐན་ལྟས་དགྲ་ལ་ཟློག༔ དམག་འཁྲུག་མུ་སྟེགས་དགྲ་ལ་ཟློག༔ ལྟས་ངན་བརྒྱད་ཅུ་དགྲ་ལ་ཟློག༔ མི་མཐུན་གནོད་པའི་རྐྱེན་རྣམས་ཀུན༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔
དབང་ཆེན་རྟ་མགྲིན་ལྷ་ཚོགས་རྣམས༔ དགྲ་བགེགས་ཤ་ཁྲག་གཏོར་མ་འབུལ༔ བཟློག་བསྒྱུར་ཕྲིན་ལས་དུས་ལ་བབ༔ རྣལ་འབྱོར་བདག་ཅག་འཁོར་བཅས་ལ༔ གཞན་གྱིས་ཟིལ་གྱིས་གནོན་པ་ཡི༔ བསམ་སྦྱོར་ངན་པ་དགྲ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔ གཞན་གྱིས་རང་ཉིད་ཟིལ་གྱིས་གནོན་པ་དང་བཅིངས་པ་སོགས་དང་༔ རྨི་ལམ་རྒྱལ་འགོང་ལ་དབང་ཞུ་བ་དང་༔
ཕ་རོལ་བརྩད་པས་རང་ཕམ་པ་དང་༔ གཞན་གྱིས་དབང་ཆེ་བྱས་པ་སོགས་རྨི་ལམ༔ དངོས་སུ་ཕ་རོལ་གྱིས་དབང་དུ་བསྡུ་བ་བཤམས་སོང་ན༔ དེའི་དུས་སུ་བཟློག་པ་འདི་ལ་འབད་པ་གཅེས༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ བཟློག་པ་སྟོབས་འདུས་ཟིལ་གནོན་བཞག༔ ཕྱི་རབས་སྐལ་ལྡན་རྗེས་འཇུག་ལ༔ མཐའ་འཁོབ་སྐྱེ་བོས་དགྲ་བརྩམ་ཞིང་༔ ཟིལ་གནོན་དབང་སྡུད་འབྱུང་བའི་ཚེ༔
བཟློག་པ་འདི་ལ་འབད་པ་མཆོག༔ སྲིད་གསུམ་སྟོབས་འདུས་གུ་ཧྱ་རྒྱ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ས་མ་ཡ༔
རྒྱ་རྒྱ་རྒྱ༔ གཏེར་བདག་གླིང་པས་པདྨ་སྦས་ཚལ་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་ཞལ་རྒྱས་སོ། ། ཡི་གེ་པ་ནི་ཆོས་ཉིད་བདུད་འདུལ་ཞེས་པས་བགྱིས། ཤོག་སེར་གྱི་བུ་དཔེ་ལས་བཤུས་སོ། ། མངྒ་ལཾ།། །། ཞ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཕྲིན་ལས་ཕུར་པའི་བཟློག་པ་རྔམ་པ་གློག་ཕྲེང་བཞུགས་སོ༔ རྡོ་རྗེ་གཞོན་ནུའི་ལྷ་ལ་ཕྱག་འཚལ་འདུད༔ ས་མ་ཡ༔ རྒྱ་རྒྱ་རྒྱ༔
བདག་འདྲ་པདྨ་ཐོད་ཕྲེང་ངས༔ བཟློག་པ་རྔམ་པ་གློག་ཕྲེང་བསྟན༔ ལྔ་བརྒྱ་དུས་ཀྱི་ཐ་མ་ལ༔ མི་རྣམས་གློ་བུར་རྐྱེན་དབང་འགྲོ༔ བར་ཆོད་སྡང་ཞིང་དུས་མིན་འཆི༔ དེ་ཡི་རྐྱེན་བཟློག་ཟབ་ཁྱད་ཅན༔ ཡང་ཟབ་སྙིང་གི་བྱང་བུ་འདི༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏོར་ཆུང་དང་ལིངྒ་ཤ་དུམ་བཅས་བཤམས་ཤིང་༔ ཧཱུྃ༔ བྱང་ཕྱོགས་ཟླ་གམ་ལྷ་ཆེན་བསྣོལ་བའི་སྟེང་༔ ཕྲིན་ལས་ཁྲོ་རྒྱལ་བཛྲ་ཀུ་མཱ་ར༔ དབུ་དགུ་ཕྱག་ནི་རྣམ་པ་བཅོ་བརྒྱད་འབར༔ ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྲིལ༔ ཡེ་ཤེས་མེ་དཔུང་ཀློང་ཡངས་དབུས་ན་འགྱིང་༔ ཕྲིན་ལས་ཁྲོ་རྒྱལ་འདུས་པའི་དཀྱིལ་འཁོར་ཚོགས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔
ཧཱུྃ༔ སྔོན་ཚེ་བཟློག་པ་གང་ནས་བྱུང་༔ རྒྱ་གར་ཆོས་ཀྱི་རྒྱལ་པོ་ལ༔ རྐྱེན་ངན་བདུད་ཀྱིས་བར་ཆད་སྡང་༔ སྐག་དང་འཆི་ལྟས་བརྡེགས་པའི་ཚེ༔ པྲ་བྷ་ཧསྟཱི་སྤྱན་དྲངས་ཏེ༔ བར་ཆོད་བསལ་བའི་ཐབས་ལགས་ཞུས༔ རིག་འཛིན་པྲ་བྷ་ཧསྟཱི་ཡིས༔ རྡོ་རྗེ་ཕུར་པའི་དཀྱིལ་འཁོར་བཞེངས༔ རུ་ཏྲ་བསྒྲལ་ནས་གཡང་གཞི་བཀོད༔
དྲག་པོའི་གཏོར་ཆེན་ཟུར་གསུམ་བཞེངས༔ དམར་ནག་ཕོ་ཉའི་རྩང་གིས་བསྐོར༔ ཕུར་བུ་ལས་མཁན་བརྒྱད་བརྒྱས་བསྐོར༔ མཐུ་སྟོབས་རྩལ་གྱིས་ཟོར་ཐུན་བསྒྲིལ༔ རྔམ་ཆེན་རྡོ་རྗེའི་གསང་རྔ་བརྡུངས༔ ཟློག་སྔགས་མེ་དཔུང་འཁོར་ལོ་བསྐོར༔ ཡེ་ཤེས་ཁྲོ་བཅུ་ལས་ལ་བསྐུལ༔ ཤྭ་ན་ས་བདག་ཕོ་ཉར་རྦད༔ རྐྱེན་བཟློག་དམོད་པ་བོར་བའི་ཚེ༔ བར་ཆད་བདུད་རིགས་དབྱིངས་སུ་བསྒྲལ༔
སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་གི༔ ཆག་ཆེན་ཉམ་ང་ཐམས་ཅད་ཀྱང་༔ བཟློག་གོ་དམར་ནག་གཏོར་མས་ཟློག༔ ཧཱུྃ༔ སྐུ་མདོག་མཐིང་ནག་རྔམ་པར་སྟོན་པ་ཡིས༔ ཡི་དམ་ལྷ་ཡི་བཀའ་ཆད་དགྲ་ལ་ཟློག༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔ མ་སྲིང་མཁའ་འགྲོས་སུན་མ་དགྲ་ལ་ཟློག༔ དབུ་སྐྲ་དམར་པོ་མེ་ལྟར་འབར་བ་ཡིས༔
སྟེང་ཕྱོགས་ལྷ་ཡི་བར་ཆད་དགྲ་ལ་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ ལྷ་མིན་བར་ཆད་ཐམས་ཅད་དགྲ་ལ་ཟློག༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ བར་ཕྱོགས་གཉན་གྱི་ཆོ་འཕྲུལ་དགྲ་ལ་ཟློག༔ དུར་ཁྲོད་ཆས་བརྒྱད་རབ་ཏུ་བརྒྱན་པ་ཡིས༔ འོག་ཕྱོགས་ཀླུ་ཡི་བར་ཆད་དགྲ་ལ་ཟློག༔ ཡུམ་མཆོག་འཁོར་ལོ་རྒྱས་འདེབས་འཁྲིལ་བ་ཡིས༔ སྣང་སྲིད་མ་མོའི་བར་ཆད་དགྲ་ལ་ཟློག༔ ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔
རྩ་རླུང་འབྱུང་འཁྲུག་བར་ཆོད་དགྲ་ལ་ཟློག༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ ཉོན་མོངས་བདུད་བཞིའི་བར་ཆོད་དགྲ་ལ་ཟློག༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ གློ་བུར་རྐྱེན་གྱི་བར་ཆོད་དགྲ་ལ་ཟློག༔ མེ་རི་དམར་ནག་ཀློང་དུ་བཞུགས་པ་ཡིས༔ རྣམ་རྟོག་ཉམས་གྲིབ་བར་ཆོད་དགྲ་ལ་ཟློག༔ ཧཱུྃ༔ བུདྡྷ་ཀཱི་ལས་སྐུ་ཡི་བར་ཆད་ཟློག༔ བཛྲ་ཀཱི་ལས་ཐུགས་ཀྱི་བར་ཆད་ཟློག༔
རཏྣ་ཀཱི་ལས་ཡོན་ཏན་བར་ཆད་ཟློག༔ པདྨ་ཀཱི་ལས་གསུང་གི་བར་ཆད་ཟློག༔ ཀརྨ་ཀཱི་ལས་ཕྲིན་ལས་བར་ཆད་ཟློག༔ ཧཱུྃ་ཆེན་ཁྲོ་བོས་ལྷ་ཡི་བར་ཆད་ཟློག༔ རྡོ་རྗེ་སྒྲ་འབྱིན་དྲི་ཟའི་བར་ཆད་ཟློག༔ ཕག་དང་རྨིགས་བུས་ཡུལ་གྱི་ཆག་ཆེན་ཟློག༔ རྣམ་རྒྱལ་ཁྲོ་བོས་རྒྱལ་པོའི་བར་ཆད་ཟློག༔ རྡོ་རྗེ་སྙེམས་མས་མེ་ལྷའི་བར་ཆད་ཟློག༔ སྟག་དང་བྱ་རྒོད་དུས་ཀྱི་ཆག་ཆེན་ཟློག༔ དབྱུག་སྔོན་ཁྲོ་བོས་གཤིན་རྗེའི་བར་ཆད་ཟློག༔
རྡོ་རྗེ་སྡེར་མོས་སྲིན་པོའི་བར་ཆད་ཟློག༔ གཡག་དང་བྱ་རོག་ལོ་ཡི་ཆག་ཆེན་ཟློག༔ གཤིན་རྗེའི་གཤེད་ཀྱིས་བཙན་གྱི་བར་ཆད་ཟློག༔ དུར་ཁྲོད་བདག་མོས་སྲིན་པོའི་བར་ཆད་ཟློག༔ ཤྭ་བ་འུག་པས་ཟླ་བའི་ཆག་ཆེན་ཟློག༔ མི་གཡོ་ཁྲོ་རྒྱལ་མ་མོའི་བར་ཆད་ཟློག༔ རྡོ་རྗེ་གཏུན་ཁུང་ཀླུ་དབང་བར་ཆད་ཟློག༔ གཟིག་དང་ཁྭ་ཏས་ཞག་དུས་ཆག་ཆེན་ཟློག༔ རྟ་མགྲིན་རྒྱལ་པོས་གནོད་སྦྱིན་བར་ཆད་ཟློག༔ རྡོ་རྗེ་གཏུམ་མོས་རླུང་ལྷའི་བར་ཆད་ཟློག༔
བྱི་ལ་ཕུ་ཤུད་གྲོང་གི་བར་ཆད་ཟློག༔ འདོད་པའི་རྒྱལ་པོས་བདུད་ཀྱི་བར་ཆད་ཟློག༔ རྡོ་རྗེ་མདའ་སྙེམས་བགེགས་ཀྱི་བར་ཆད་ཟློག༔ སྤྱང་ཀི་ཁྲ་ཡིས་སྒོ་ཡི་ཆག་ཆེན་ཟློག༔ བདུད་རྩི་འཁྱིལ་པས་ཀླུ་བདུད་བར་ཆད་ཟློག༔ རྡོ་རྗེ་སྒྲ་འབྱིན་དབང་ལྡན་བར་ཆད་ཟློག༔ སེངྒེ་ཕ་ཝཾ་ཁྱིམ་གྱི་ཆག་ཆེན་ཟློག༔ ཁམས་གསུམ་རྣམ་རྒྱལ་གཟའ་ཡི་བར་ཆད་ཟློག༔ རྡོ་རྗེ་གསོད་བྱེད་གྲུལ་བུམ་བར་ཆད་ཟློག༔ དོམ་དང་སྲེ་མོང་རྨི་ལྟས་མཚན་ངན་ཟློག༔
སྟོབས་པོ་ཆེ་ཡིས་ཐེའུ་རང་བར་ཆད་ཟློག༔ རྡོ་རྗེ་སྤྱོད་མས་མི་མིན་བར་ཆད་ཟློག༔ དྲེད་དང་བྱི་བས་རྐྱེན་དང་ཉམ་ང་ཟློག༔ པུ་ཤུད་མགོ་ཅན་དམུ་ཡི་གནོད་པ་ཟློག༔ སྐྱ་གའི་མགོ་ཅན་ས་བདག་གནོད་པ་ཟློག༔ སྲིན་བྱའི་མགོ་ཅན་འགོང་པོའི་གནོད་པ་ཟློག༔ ཁྲ་ཡི་མགོ་ཅན་མོ་འདྲེའི་གནོད་པ་ཟློག༔ ཤྭ་ན་མཐིང་ནག་ཕུང་སྲིའི་གནོད་པ་ཟློག༔ ཤྭ་ན་དམར་ནག་དྲི་ཟའི་གནོད་པ་ཟློག༔ སྲི་ལ་སེར་ནག་གོད་འདྲེའི་གནོད་པ་ཟློག༔
སྲི་ལ་སྔོ་ནག་སྒབ་འདྲེའི་གནོད་པ་ཟློག༔ མཐིང་ནག་རེ་ཏིས་ནད་ཁ་ཟུག་པ་ཟློག༔ སེར་ནག་རེ་ཏིས་དུར་ཁ་བྱེ་བ་ཟློག༔ དམར་ནག་རེ་ཏིས་སྤར་སྨེ་ཉམས་པ་ཟློག༔ ལྗང་ནག་རེ་ཛུས་གྱོད་ཁ་བྱེ་བ་ཟློག༔ ཡ་བྱིན་མ་ཡིས་དགྲ་ཁ་བྱེ་བ་ཟློག༔ དེ་བྱིན་མ་ཡིས་ཡུལ་ལྷའི་བར་ཆད་ཟློག༔

བསྭེ་བྱིན་མ་ཡིས་ས་སྒོ་བྱེ་བ་ཟློག༔ ཕག་བྱིན་མ་ཡིས་གཤེད་སྒོ་རལ་པ་ཟློག༔ སྐྱེས་བུ་ཆེན་པོ་གིང་བཞི་ཡིས༔ ཕྱི་ནང་རྐྱེན་ངན་བར་ཆད་ཟློག༔ བདུད་པོ་ཕུར་ཐོགས་སྡེ་བཞི་ཡིས༔ ཆག་ཆེ་ཉམ་ང་བཟློག་ཏུ་གསོལ༔ ལོ་སྐག་ཟླ་སྐག་ཞག་སྐག་ཟློག༔ ཟ་སྐག་ནད་སྐག་འཆི་སྐག་ཟློག༔ དབང་ཐང་ཁ་རྗེ་ཉམས་པ་ཟློག༔ ཚེ་ཟད་ཟ་འདྲེ་འཁོར་བ་ཟློག༔ བགེགས་རིགས་ཡེ་འདྲོག་གློ་བུར་ཟློག༔
བར་ཆོད་གདོན་བགེགས་བྱད་མ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ རྡོ་རྗེ་གཞོན་ནུའི་ལྷ་ཚོགས་རྣམས༔ དགྲ་བགེགས་ཤ་ཁྲག་གཏོར་མ་འབུལ༔ བཟློག་ཅིང་བསྒྱུར་བའི་དུས་ལ་བབ༔ རྣལ་འབྱོར་བདག་ཅག་འཁོར་བཅས་ཀྱིས༔ གནོད་པའི་བདུད་དང་བར་ཆད་རྣམས༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔
རྐྱེན་དང་བར་ཆད་སོགས་རྟགས་དང་མཚན་མ་ངན་པ་བྱུང་ན་བཟློག་པ་འདི་གང་མང་དགོས༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ ཡང་བཟློག་རྔམ་པ་ཟློག་ཕྲེང་བཞག༔ མ་འོངས་དུས་ཀྱི་ཐ་མ་ལ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
གསང་རྒྱ༔ ཟབ་རྒྱ༔ གཏད་རྒྱ༔ གཏེར་བདག་གླིང་པས་སྦས་ཚལ་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་ཞལ་བཤུས་སོ། ། སརྦ་མངྒ་ལཾ།། །། ཟ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཡོན་ཏན་མ་མོའི་བཟློག་པ་དྲག་སྔགས་སྤུ་གྲི་བཞུགས་སོ༔ རྦོད་གཏོང་མ་མོའི་ལྷ་ཚོགས་སྐུ་ལ་འདུད༔ ས་མ་ཡ༔ རྒྱ་རྒྱ་རྒྱ༔
བདག་འདྲ་པདྨ་འབྱུང་གནས་ཀྱིས༔ བཟློག་པ་དྲག་སྔགས་སྤུ་གྲི་བསྟན༔ མ་འོངས་ཡང་མཐའ་ལྔ་བདོའི་དུས༔ འགོ་ནད་སྣ་དགུ་རླུང་ལྟར་འཚུབས༔ བཅོས་ཐབས་མེད་པའི་ནད་རིགས་དར༔ དེ་དུས་བཟློག་ཐབས་མན་ངག་ནི༔ གདམས་པ་ཁྱད་འཕགས་ཨེ་མ་ཧོཿ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏོར་ཆུང་དང་ལིངྒ་ཤ་དུམ་བཅས་བཤམས་ཤིང་༔ ཧཱུྃ༔ ཤར་ལྷོ་ཟླ་གམ་མ་མོ་འབུམ་སྡེའི་སྟེང་༔ བཅོམ་ལྡན་དཔལ་ཆེན་བླ་མེད་ཧེ་རུ་ཀར༔ དབུ་དགུ་ཕྱག་ནི་རྣམ་པ་བཅོ་བརྒྱད་འབར༔ ཡུམ་མཆོག་ཉིད་ཞི་ཀུན་བཟང་སྐུ་ལ་འཁྲིལ༔ ཡེ་ཤེས་མེ་དཔུང་ཀློང་ཡངས་དབུས་ན་འགྱིང་༔ ཡོན་ཏན་ཁྲོ་རྒྱལ་འདུས་པའི་དཀྱིལ་འཁོར་ཚོགས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔
ཧཱུྃ༔ སྔོན་ཚེ་བཟློག་པ་གང་ནས་བྱུང་༔ རྒྱ་གར་ཀཱ་མ་ཤྲཱི་ཡིས༔ མ་མོ་ཁྲོས་པའི་ཁ་རླངས་ལས༔ དམར་ནད་རྒྱུག་འགྱེལ་འབྲུམ་བུ་བྱུང་༔ རྒྱལ་མོ་སམ་བྷོ་ཊ་ཞེས་པས༔ དྷ་ན་སཾ་སྐྲྀ་སྤྱན་ཡང་དྲངས༔ ནད་བཅོས་གདམས་པ་ཅི་ལགས་སམ༔ ཞེས་པའི་སྨྲ་བའི་གཏམ་ཞུས་སོ༔ སློབ་དཔོན་དྷ་ན་སཾ་སྐྲྀ་ཡིས༔
རྦོད་གཏོང་མ་མོའི་དཀྱིལ་འཁོར་བཞེངས༔ རུ་ཏྲ་བསྒྲལ་བའི་གཡང་གཞི་བཀོད༔ དྲག་པོའི་གཏོར་ཆེན་ཟུར་གསུམ་བཞེངས༔ དམར་ནག་ཕོ་ཉ་རྩང་གིས་བརྒྱན༔ ནད་བདག་གཞོམ་པའི་ཟོར་ཐུན་བསྒྲིལ༔ དྲག་སྔགས་ཤེས་རབ་རྔ་ཆེན་བརྡུངས༔ ཟློག་སྔགས་རླུང་གི་སྤུ་གྲི་བསྐོར༔ ཆེ་བའི་མཁའ་འགྲོ་ལས་ལ་བསྐུལ༔ འཇིག་རྟེན་མ་མོ་ཕོ་ཉར་རྦད༔ ནད་འཇོམས་དམོད་ཚིག་བོར་བའི་ཚེ༔
མ་མོ་འཁྲུགས་པའི་ནད་ཡམས་ཞི༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་གི༔ ཕྱི་ནང་ནད་གདོན་བར་ཆད་རིགས༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ སྐུ་མདོག་ལྗང་ནག་རྔམ་པར་སྟོན་པ་ཡིས༔ ཡེ་ཤེས་མ་མོའི་ནད་ཡམས་དགྲ་ལ་ཟློག༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔ འཇིག་རྟེན་མ་མོའི་ཡམས་ནད་དགྲ་ལ་ཟློག༔
དབུ་སྐྲ་དམར་སེར་མེ་ལྟར་འབར་བ་ཡིས༔ སྣང་སྲིད་མ་མོའི་ཡམས་ནད་དགྲ་ལ་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ ཤ་ཟ་མ་མོའི་ཡམས་ནད་དགྲ་ལ་ཟློག༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ ལས་ཀྱི་མ་མོའི་ཡམས་ནད་དགྲ་ལ་ཟློག༔ དུར་ཁྲོད་ཆས་བརྒྱད་རབ་ཏུ་རྫོགས་པ་ཡིས༔ གླིང་བཞི་མ་མོའི་ཡམས་ནད་དགྲ་ལ་ཟློག༔ ཡུམ་མཆོག་ཀུན་བཟང་ཉིད་ཞིས་འཁྲིལ་བ་ཡིས༔ སྣང་སྲིད་འཁྲུགས་པའི་ཡམས་ནད་དགྲ་ལ་ཟློག༔
ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔ སྲོག་གཅོད་མ་མོའི་ཡམས་ནད་དགྲ་ལ་ཟློག༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ མཁའ་ལ་འགྱུ་བའི་ཡམས་ནད་དགྲ་ལ་ཟློག༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ ཡུལ་ལ་ཆགས་པའི་ཡམས་ནད་དགྲ་ལ་ཟློག༔ མེ་རི་སྨུག་ནག་ཀློང་དུ་བཞུགས་པ་ཡིས༔ གྲོང་ཡུལ་ཁྱིམ་གྱི་ཡམས་ནད་དགྲ་ལ་ཟློག༔ ཧཱུྃ༔ གསལ་སྣང་འབར་དཀར་ལྷ་འཁྲུག་ཡམས་ནད་ཟློག༔
འོད་གསལ་འབར་སེར་གཟའ་འཁྲུག་ཡམས་ནད་ཟློག༔ ཤེལ་གསལ་འབར་དམར་ཀླུ་འཁྲུག་ཡམས་ནད་ཟློག༔ ཀློང་གསལ་འབར་ལྗང་བདུད་འཁྲུག་ཡམས་ནད་ཟློག༔ བདེ་འགྲོས་ཁྲོས་མས་བཙན་འཁྲུག་ཡམས་ནད་ཟློག༔ ཐོད་ཕྲེང་དཀར་མོས་བདུད་འཁྲུག་ཡམས་ནད་ཟློག༔ མ་མོ་ཁྲོས་མས་དམུ་འཁྲུག་ཡམས་ནད་ཟློག༔ ཁྲག་འཐུང་ཁྲོས་མས་གཉན་འཁྲུག་ཡམས་ནད་ཟློག༔ བདུད་རྩི་ཁྲོས་མས་རྒྱལ་པོའི་ཡམས་ནད་ཟློག༔ བདེ་སྦྱོར་ཁྲོས་མས་གནོད་སྦྱིན་ཡམས་ནད་ཟློག༔ སྲིད་པ་དཀར་མོས་གཤིན་རྗེའི་ཡམས་ནད་ཟློག༔
སྔོན་མོ་དབྱིངས་ཕྱུག་ས་བདག་ཡམས་ནད་ཟློག༔ བདག་ཉིད་ཆེན་མོས་ལྷ་མིན་ཡམས་ནད་ཟློག༔ གཅིག་སྤྱོད་དཀར་མོས་བརྟན་མའི་ཡམས་ནད་ཟློག༔ དཀར་མོ་དབྱིངས་མོས་དབང་མོའི་ཡམས་ནད་ཟློག༔ མཐིང་ནག་ཆེན་མོས་རེ་ཏིའི་ཡམས་ནད་ཟློག༔ དབང་སྡུད་དམར་པོས་སྲིན་མོའི་ཁ་རླངས་ཟློག༔ སེར་མོ་ལས་མཁན་ཡུལ་ལྷའི་ཡམས་ནད་ཟློག༔ སྲིད་པ་ཆགས་བྱེད་ཁྲག་སྐྱུག་དམར་བཤལ་ཟློག༔ སྲིད་པ་ཆ་སྙོམས་འབྲུམ་བུ་དཀར་ནག་ཟློག༔ འདོད་ཁམས་གཙོ་མོས་སྙིང་གཟེར་རྒྱུག་འགྱེལ་ཟློག༔
རལ་གཅིག་དཀར་མོས་མེ་དབལ་ཤ་ཁོལ་ཟློག༔ རིན་ཆེན་སྲིད་འབེབས་གཉན་གླང་ཏར་པ་ཟློག༔ གླིང་བཞི་སྐྱི་ཕུད་ནག་པོ་གསུམ་སྒྲིལ་ཟློག༔ པདྨ་གར་དབང་ལྷོག་རྒོད་ཤ་འཛིང་ཟློག༔ རྡོ་རྗེ་གར་དབང་རིམས་ནད་མེ་ལྕེ་ཟློག༔ ཧར་ཏིང་དཀར་མོས་སྟོད་འཛིན་ལྕེ་འབམ་ཟློག༔ དུན་ཏིང་ནག་མོས་སྦོས་འགས་གླང་ཐབ་ཟློག༔ ཤནྟིཾ་ནག་མོས་ཚད་པ་མགོ་གཟེར་ཟློག༔ གྲུབྟིང་ནག་མོས་ཧག་སྐྱུག་ཌ་རུ་ཟློག༔ སྲིན་མོ་དཀར་མོས་བཤལ་ནད་ལྷོག་ཡམས་ཟློག༔
སྲིན་མོ་སྔོན་མོས་རྒྱ་མཛེར་ནག་པོ་ཟློག༔ སྲིན་མོ་གཡང་བཞིས་མཛེ་དམར་པགས་ནད་ཟློག༔ སྲིན་མོ་ཟ་བས་རླུང་གི་ནད་རྣམས་ཟློག༔ སྲིན་མོ་གསོད་བྱེད་མཁྲིས་ནད་རྣམ་ལྔ་ཟློག༔ སྲིན་མོ་དམར་སེར་འདུས་པའི་ནད་རྣམས་ཟློག༔ སྲིན་མོ་སྟོབ་བྱེད་བད་ཀན་ནད་རྣམས་ཟློག༔ དཀར་མོ་མཆེ་གཙིགས་ཆུ་ཡི་ནད་རྣམས་ཟློག༔ ནག་མོ་མཆེ་གཙིགས་ཞ་གྲུམ་ནད་རྣམས་ཟློག༔ དམར་མོ་ཟངས་མཆུས་གཉན་གཟེར་རིགས་བཞི་ཟློག༔ སེར་མོ་རྐང་ལྡག་བདུན་དྲུག་ནག་པོ་ཟློག༔
སིཾ་ཧ་མ་ཡིས་ཏྲེ་ཏྲེ་ནག་པོ་ཟློག༔ ཁཱ་ཁ་མ་ཡིས་སྙིང་རླུང་མགོ་འཁོར་ཟློག༔ ཧུ་ལུ་མུ་ཁས་རྩ་གྲུམ་ནད་རྣམས་ཟློག༔ པུཀྐ་སི་ཡིས་སྨྱོ་འབོག་ནག་པོ་ཟློག༔ རྡོ་རྗེ་ཀུན་གྲགས་ཤར་གྱི་ནད་བདག་ཟློག༔ རྡོ་རྗེ་དྲག་བསྙེན་ལྷོ་ཡི་ཡམས་ནད་ཟློག༔ རྡོ་རྗེ་གཡུ་སྒྲོན་ནུབ་ཀྱི་ནད་བདག་ཟློག༔ རྡོ་རྗེ་གསལ་འགྲོགས་བྱང་གི་ནད་བདག་ཟློག༔ སྲིང་མོ་དཀར་མོས་མི་ཡི་ནད་རྣམས་ཟློག༔ གཤིན་རྗེའི་སྲིང་མོས་ནོར་གྱི་ནད་བདག་ཟློག༔
ཀླུ་ཡི་སྲིང་མོས་རྟ་ཡི་ནད་རྣམས་ཟློག༔ གནོད་སྦྱིན་སྲིང་མོས་ར་ལུག་ནད་རྣམས་ཟློག༔ སྔོན་མོ་འབུམ་གྱིས་ནད་ཁ་དར་བ་ཟློག༔ དཀར་མོ་འབུམ་གྱིས་ཡམས་ཁ་གཡོ་བ་ཟློག༔ སྨུག་ནག་འབུམ་གྱིས་དུས་ཚོད་ཆད་པ་ཟློག༔ དཀར་མོ་འབུམ་གྱིས་སྔོན་ལས་ནད་རིགས་ཟློག༔ དྲེགས་པའི་བུ་མོས་འཕྲལ་རྐྱེན་ནད་རིགས་ཟློག༔ གླིང་བཞི་དབང་ཆེན་འགྲམ་འཁྲུག་ནད་རིམས་ཟློག༔ སྨུག་ནག་ས་ཞིས་བཀའ་ཆད་ནད་རིགས་ཟློག༔ རྒྱ་མཚོའི་གླིང་དབང་འཁུ་ལྡོག་ནད་རྣམས་ཟློག༔
སྲིན་མོ་བཞི་ཡིས་ལྷ་སྲིན་དལ་ཁ་ཟློག༔ མ་མོ་བཅོ་བརྒྱད་སྣང་སྲིད་ཆོ་འཕྲུལ་ཟློག༔ ནད་བདག་རིམས་བདག་ཕོ་མོ་ཟློག༔ ཁྲམ་ཁ་རྐྱེན་ངན་གློ་བུར་ཟློག༔ ལོ་ཟླ་ཞག་གི་སྐག་རིགས་ཟློག༔ དུས་ཚོད་གཡོ་འགུལ་ཆད་པ་ཟློག༔ མི་མཐུན་བར་ཆད་ཐན་ལྟས་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ མ་མོ་རྦོད་གཏོང་ལྷ་ཚོགས་ལ༔
དགྲ་བགེགས་ཤ་ཁྲག་གཏོར་མ་འབུལ༔ བཟློག་བསྒྱུར་ཕྲིན་ལས་དུས་ལ་བབ༔ རྣལ་འབྱོར་བདག་ཅག་འཁོར་བཅས་ལ༔ ནད་དལ་ཡམས་ཁ་ཟུག་པ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔ ནད་ཁ་ཡམས་ཁ་དར་བ་དང་༔ འབྱུང་བཞི་འཁྲུག་ཅིང་གློ་བུར་བཀའ་ཆད་ཀྱི་ནད་སོགས་འབྱུང་ན་འདི་ལ་གང་མང་འབད་པར་བྱ༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔
ཕྱི་རབས་སེམས་ཅན་དོན་སླད་དུ༔ བཟློག་པ་དྲག་སྔགས་སྤུ་གྲི་བཞག༔ ཡམས་ནད་འཇོམས་པའི་གཉེན་པོ་རུ༔ ཡང་བཟློག་ཟབ་མོ་འདི་ག་ཟབ༔ རིན་ཆེན་གསང་བའི་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཨུ་རྒྱན་རྩ་གསུམ་གླིང་པས། ལྕགས་བྱི་ལོར་སྦས་ཚལ་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་ཞལ་བསྒྱུར་བའོ།། །། འ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བླ་མ་རིག་འཛིན་འདུས་པའི་བཟློག་པ་བདུད་བཞི་གཡུལ་འཇོམས་བཞུགས་སོ༔ བླ་མ་ཐོད་ཕྲེང་སྐུ་ལ་འདུད༔ ས་མ་ཡ༔ རྒྱ་རྒྱ་རྒྱ༔
བདག་འདྲ་པདྨ་འབྱུང་གནས་ཀྱིས༔ བཟློག་པ་བདུད་བཞི་གཡུལ་འཇོམས་བསྟན༔ མ་འོངས་རྗེས་འཇུག་སྐལ་ལྡན་ལ༔ དཀྱིལ་འཁོར་བསྒྲུབ་ཅིང་སྤེལ་པའི་ཚེ༔ ལས་ངན་བདུད་ཀྱིས་བར་ཆོད་སྡང་༔ དེ་ཕྱིར་བར་ཆད་ཟློག་པའི་ཐབས༔ སྙིང་བྱང་ཟབ་མོ་ཐུགས་ཀྱི་རྒྱ༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏོར་མ་ལིངྒ་ཤ་དུམ་བཅས་བཤམས་ཤིང་༔ ཧཱུྃ༔ ལྷོ་ནུབ་ཟླ་གམ་པད་ཉི་རོ་ཡི་གདན༔ བླ་མ་དྲག་པོ་རྡོ་རྗེ་ཐོད་ཕྲེང་རྩལ༔ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཡུམ་མཆོག་གསང་བ་ཡེ་ཤེས་སྐུ་ལ་འཁྲིལ༔ བསྐལ་པའི་མེ་དཔུང་ཀློང་ཡངས་དབུས་ན་འགྱིང་༔ རིག་འཛིན་འདུས་པའི་དཀྱིལ་འཁོར་རྒྱ་མཚོའི་ཚོགས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔
ཧཱུྃ༔ སྔོན་ཚེ་བཟློག་པ་གང་ནས་བྱུང་༔ མཆོད་རྟེན་བདེ་བྱེད་བརྩེགས་པའི་དྲུང་༔ རིག་འཛིན་འདུས་པ་རྒྱ་མཚོ་ཡིས༔ བཀའ་བརྒྱད་དཀྱིལ་འཁོར་སྒྲུབ་པའི་ཚེ༔ དམ་སྲི་སྤུན་དགུའི་བར་ཆད་བརྩམས༔ རིག་འཛིན་འདུས་པའི་ཚོགས་རྣམས་ཀྱིས༔ ལས་མཐའ་བསྒྲུབ་པའི་ཆ་ལག་བཅོམ༔ གསང་བ་ཟིལ་གནོན་དཀྱིལ་འཁོར་གདབ༔ རུ་ཏྲ་བསྒྲལ་བའི་ས་གཞི་བཅགས༔
དྲག་པོའི་གཏོར་ཆེན་ཟུར་གསུམ་བཞེངས༔ གཏུམ་དྲག་ཕོ་ཉ་རྩང་ཕུར་བཙུགས༔ དམ་སྲི་བསྒྲལ་བའི་ཟོར་ཐུན་བསྒྲིལ༔ མཐུ་སྟོབས་དཔལ་གྱི་ཐོད་རྔ་བརྡུངས༔ བཟློག་བསད་དྲེགས་པའི་འཁོར་ལོ་བསྐོར༔ མ་གཟའ་ཤན་པ་ཕོ་ཉར་རྦད༔ རྩལ་ཆེན་དམོད་པའི་ཟོར་འཕང་ཚེ༔ དམ་སྲི་སྤུན་དགུ་དམ་ལ་བཏགས༔ ཕྱིན་ཆད་ནམ་ཡང་མི་སྡང་བྱས༔ སྒྲུབ་པའི་རྐྱེན་ངན་བར་ཆད་ཞི༔
སྔོན་ཚེ་བཟློག་བྱུང་ཁུངས་ཡང་བཟང་༔ བར་དུ་རྟེན་འབྲེལ་གནད་ཀྱང་ཟབ༔ ཐ་མ་བཟློག་པའི་ཚིག་ཀྱང་ཚང་༔ དེ་བཞིན་དེ་རིང་རྣལ་འབྱོར་གྱིས༔ སྒྲུབ་པའི་བར་ཆད་བཟློག་ཏུ་གསོལ༔ ཧཱུྃ༔ སྐུ་མདོག་དམར་སྨུག་རྔམ་པར་སྟོན་པ་ཡིས༔ བླ་མ་སྒྲུབ་ལ་བར་དུ་གཅོད་པ་ཟློག༔ ཞལ་གདངས་ལྗག་འདྲིལ་སྤྱན་རྩ་འཁྲུག་པ་ཡིས༔ ཡི་དམ་སྒྲུབ་ལ་བར་དུ་གཅོད་པ་ཟློག༔
དབུ་སྐྲ་དམར་སེར་མེ་ལྟར་འབར་བ་ཡིས༔ ཏིང་འཛིན་སྒྲུབ་ལ་བར་དུ་གཅོད་པ་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ ཁྲོ་བོ་སྒྲུབ་ལ་བར་དུ་གཅོད་པ་ཟློག༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ དམ་ཅན་སྒྲུབ་ལ་བར་དུ་གཅོད་པ་ཟློག༔ དུར་ཁྲོད་ཆས་བརྒྱད་རབ་ཏུ་རྫོགས་པ་ཡིས༔ ཆོས་སྐྱོང་སྒྲུབ་ལ་བར་དུ་གཅོད་པ་ཟློག༔ ཡུམ་མཆོག་གསང་བ་ཡེ་ཤེས་འཁྲིལ་བ་ཡིས༔ དཀྱིལ་འཁོར་སྒྲུབ་ལ་བར་དུ་གཅོད་པ་ཟློག༔
ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔ ནོར་ལྷ་སྒྲུབ་ལ་བར་དུ་གཅོད་པ་ཟློག༔ དུར་ཁྲོད་ཆས་བརྒྱད་རབ་ཏུ་བརྒྱན་པ་ཡིས༔ གཏེར་བདག་སྒྲུབ་ལ་བར་དུ་གཅོད་པ་ཟློག༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ གཏེར་སྲུང་སྒྲུབ་ལ་བར་དུ་གཅོད་པ་ཟློག༔ མེ་རི་སྨུག་ནག་ཀློང་དུ་བཞུགས་པ་ཡིས༔ སྒྲུབ་ལ་བར་དུ་གཅོད་པའི་དམ་སྲི་ཟློག༔ ཧཱུྃ༔ ལྷུན་གྱིས་གྲུབ་པའི་རིག་འཛིན་ཆེན་པོ་ཡིས༔
ཞི་བའི་དཀྱིལ་འཁོར་སྒྲུབ་པའི་བར་ཆད་ཟློག༔ ཕྱག་རྒྱ་ཆེན་པོའི་རིག་འཛིན་ཆེན་པོ་ཡིས༔ རྒྱས་པའི་དཀྱིལ་འཁོར་སྒྲུབ་པའི་བར་ཆད་ཟློག༔ ཚེ་ལ་དབང་བའི་རིག་འཛིན་ཆེན་པོ་ཡིས༔ དབང་གི་དཀྱིལ་འཁོར་སྒྲུབ་པའི་བར་ཆད་ཟློག༔ རྣམ་པར་སྨིན་པའི་རིག་འཛིན་ཆེན་པོ་ཡིས༔ དྲག་པོའི་དཀྱིལ་འཁོར་སྒྲུབ་པའི་བར་ཆད་ཟློག༔ ཧཱུྃ༔ སློབ་དཔོན་ཆེན་པོ་མཉྫུ་ཤྲཱི་ཡིས༔ དཀྱིལ་འཁོར་སྒྲུབ་པའི་ཐང་ལྷོད་བར་ཆད་ཟློག༔
སློབ་དཔོན་ཆེན་པོ་ནཱ་གརྫུ་ན་ཡིས༔ གཞི་ལེན་མཚོན་གྱི་བར་ཆད་བཟློག་ཏུ་གསོལ༔ སློབ་དཔོན་ཆེན་པོ་ཧཱུྃ་ཆེན་ཀ་ར་ཡིས༔ མཚམས་གཅོད་སྒོ་ཡི་བར་ཆད་བཟློག་ཏུ་གསོལ༔ སློབ་དཔོན་ཆེན་པོ་བི་མ་མི་ཏྲ་ཡིས༔ མཆོད་རྫས་བཀྲམ་པའི་བར་ཆད་བཟློག་ཏུ་གསོལ༔ སློབ་དཔོན་ཆེན་པོ་པྲ་བྷ་ཧསྟཱི་ཡིས༔ གཞུང་བསྲང་སྔགས་ཀྱི་བར་ཆད་བཟློག་ཏུ་གསོལ༔ སློབ་དཔོན་ཆེན་པོ་དྷ་ན་སཾ་སྐྲྀ་ཡིས༔ གཞན་སྣང་དབང་སྡུད་བར་ཆད་བཟློག་ཏུ་གསོལ༔
སློབ་དཔོན་ཆེན་པོ་རོམྦུ་གུ་ཧྱ་ཡིས༔ དབང་བཞིའི་དངོས་གྲུབ་བར་ཆད་བཟློག་ཏུ་གསོལ༔ སློབ་དཔོན་ཆེན་པོ་ཤཱནྟིཾ་གརྦྷ་ཡིས༔ ལས་མཐའ་རྒྱས་འདེབས་བར་ཆད་བཟློག་ཏུ་གསོལ༔ དགོངས་བརྒྱུད་ཡེ་ཤེས་སློབ་དཔོན་ཆེན་པོ་ཡིས༔ དགོངས་བརྒྱུད་ཀློང་དགུའི་བར་ཆད་བཟློག་ཏུ་གསོལ༔ བརྡ་བརྒྱུད་ཡེ་ཤེས་སློབ་དཔོན་ཆེན་པོ་ཡིས༔ ཤོག་སེར་གཏེར་གྱི་བར་ཆད་བཟློག་ཏུ་གསོལ༔ སྙན་བརྒྱུད་ཡེ་ཤེས་སློབ་དཔོན་ཆེན་པོ་ཡིས༔ བཤད་སྒྲུབ་སྤེལ་བའི་བར་ཆད་བཟློག་ཏུ་གསོལ༔
དམ་ཚིག་དབང་གི་སློབ་དཔོན་ཆེན་པོ་ཡིས༔ ཆོས་བདག་ཚེ་ཡི་བར་ཆད་བཟློག་ཏུ་གསོལ༔ མན་ངག་ལུང་གི་སློབ་དཔོན་ཆེན་པོ་ཡིས༔ འགྲོ་དོན་གདུལ་བྱའི་བར་ཆད་བཟློག་ཏུ་གསོལ༔ ཤེས་རབ་རྒྱུད་ཀྱི་སློབ་དཔོན་ཆེན་པོ་ཡིས༔ ཆོས་བརྒྱུད་འཛིན་པའི་བར་ཆད་བཟློག་ཏུ་གསོལ༔ ཉམས་ཆག་བསྐང་བའི་སློབ་དཔོན་ཆེན་པོ་ཡིས༔ རྩ་རླུང་ཉམས་པའི་བར་ཆད་བཟློག་ཏུ་གསོལ༔ མེ་ལོང་རྡོ་རྗེ་རྀགས་ཀྱི་མཁའ་འགྲོ་མས༔ སྒྲུབ་པའི་ཤར་ཕྱོགས་བར་ཆད་བཟློག་ཏུ་གསོལ༔
མཉམ་ཉིད་རིན་ཆེན་རིགས་ཀྱི་མཁའ་འགྲོ་མས༔ སྒྲུབ་པའི་ལྷོ་ཕྱོགས་བར་ཆད་བཟློག་ཏུ་གསོལ༔ སོར་རྟོག་པདྨ་རིགས་ཀྱི་མཁའ་འགྲོ་མས༔ སྒྲུབ་པའི་ནུབ་ཕྱོགས་བར་ཆད་བཟློག་ཏུ་གསོལ༔ བྱ་གྲུབ་ལས་ཀྱི་རིགས་ཀྱི་མཁའ་འགྲོ་མས༔ སྒྲུབ་པའི་བྱང་ཕྱོགས་བར་ཆད་བཟློག་ཏུ་གསོལ༔ སྒོ་མ་ལས་ཀྱི་ཕོ་ཉ་རིགས་བཞི་ཡིས༔ སྒྲུབ་པའི་མཚམས་ཀྱི་བར་ཆད་བཟློག་ཏུ་གསོལ༔ བུདྡྷ་སྟོང་ཉིད་མཁའ་འགྲོ་རྣམ་གཉིས་ཀྱིས༔ སྒྲུབ་པའི་སྟེང་འོག་བར་ཆད་བཟློག་ཏུ་གསོལ༔
མ་གཟའ་ཤན་པ་རྡོར་ལེགས་བཙན་རྒོད་ཀྱིས༔ སྒྲུབ་པའི་བར་ཆད་དགྲ་སྲི་བཟློག་ཏུ་གསོལ༔ ཕྱི་ཡི་མི་ཁ་གླེང་གཞི་ཟློག༔ ནང་གི་མཆོད་རྫས་བཅུད་ཉམས་ཟློག༔ གསང་བའི་ཉོན་མོངས་དུག་ལྔ་ཟློག༔ དམ་སྲི་འབྱུང་པོས་གླགས་ལྟ་ཟློག༔ གསེར་འབྲོང་གཡུ་འབྲོང་བར་ཆད་ཟློག༔ སྲིན་མོ་སྨན་མོས་གནོད་པ་ཟློག༔ རྒྱལ་འགོང་བསེ་རག་དམ་སྲི་ཟློག༔ བགེགས་རིགས་ལན་ཆགས་འབྱུང་པོ་ཟློག༔
སྒྲུབ་པའི་བར་ཆད་རྐྱེན་ངན་ཟློག༔ ཉམས་པ་དགྲ་བོའི་སྟེང་དུ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ རྡོ་རྗེ་སློབ་དཔོན་ལྷ་ཚོགས་ཀྱིས༔ ཤ་ཁྲག་གཏོར་མ་བདུད་རྩི་བཞེས༔ རྣལ་འབྱོར་སྒྲུབ་པའི་སྐལ་ལྡན་ལ༔ བར་ཆད་རྐྱེན་ངན་གང་བྱུང་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ།
ས་མ་ཡ༔ བདག་འདྲ་པདྨ་གར་དབང་གིས༔ ཕྱི་རབས་རྗེས་འཇུག་བུ་ཡི་དོན༔ བཟློག་པ་བདུད་བཞིའི་གཡུལ་འཇོམས་བཞག༔ སྒྲུབ་ལ་བར་ཆད་འབྱུང་སྲིད་ན༔ བཟློག་པ་ཡོད་ཆོག་ཟབ་མོ་རྒྱ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བོད་ཡིག་ཏུ་ཞལ་བཤུས་པའོ།། །། ཡ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འཇིག་རྟེན་ཁྲོ་བོའི་བཟློག་པ་དགྲ་ཡུལ་དཔུང་འཇོམས་བཞུགས་སོ༔ འཇིག་རྟེན་མཆོད་བསྟོད་ལྷ་ལ་འདུད༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔
བཟློག་པ་དགྲ་ཡུལ་དཔུང་འཇོམས་བསྟན༔ ལྔ་བརྒྱ་དུས་ཀྱི་ཐ་མ་ལ༔ དམ་སྲི་འདྲེ་རྒཽད་འབྱུང་པོ་ཡིས༔ ཆོས་རྒྱལ་གདུང་བརྒྱུད་རྣམས་ལ་འཚེ༔ གཙུག་ལག་རྣམས་ཀྱང་སྤྲུལ་པ་སྡུད༔ བོད་ཁམས་མི་རྣམས་སྦས་ཡུལ་སྨོན༔ ས་སྟེང་གཏམ་ངན་གྲགས་པས་ཁྱབ༔ སྡུག་བསྔལ་བཟོད་གླགས་སྐད་ཅིག་མེད༔ ལྷ་མིན་གནས་དང་མཉམ་པ་འབྱུང་༔ དེ་དུས་དགྲ་བཟློག་གཉན་པོ་རུ༔
སྡེ་དཔོན་བཟློག་པ་རླུང་མགྱོགས་བསྟན༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ ལིངྒ་གཏོར་ཆུང་ཤ་དུམ་བཅས་བྲན་ཅིང་འདི་སྐད་དོ༔ ཧཱུྃ༔ ནུབ་བྱང་ཟླ་གམ་དྲེགས་པ་ཕོ་མོའི་སྟེང་༔ བཅོམ་ལྡན་དཔལ་ཆེན་དྲེགས་པ་ཧེ་རུ་ཀཿ དབུ་དགུ་ཕྱག་ནི་རྣམ་པ་བཅོ་བརྒྱད་པ༔
ཡུམ་མཆོག་སྲིད་གསུམ་སྤྱི་འདུལ་སྐུ་ལ་འཁྲིལ༔ བསྐལ་པའི་མེ་དཔུང་ཀློང་ཡངས་དབུས་ན་འགྱིང་༔ དྲེགས་པ་འདུལ་བའི་དཀྱིལ་འཁོར་ལྷ་ཚོགས་རྣམས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ རྒྱ་གར་རྡོ་རྗེ་གདན་དྲུང་དུ༔ མུ་སྟེགས་རུ་བཞིའི་དམག་དཔུང་གཡོས༔ ཆོས་འཁོར་བཅོམ་པར་ཤོམ་པའི་ཚེ༔ རོམྦུ་གུ་ཧྱ་གདན་དྲངས་ནས༔
དམག་བཟློག་གདམས་པ་ཞུས་པའི་ཚེ༔ སློབ་དཔོན་རོམྦུ་གུ་ཧྱ་ཡིས༔ ཕུང་ཤུལ་དགུ་ཡི་ས་སྣ་ལ༔ དུར་ཁྲོད་ཕོ་བྲང་ནག་པོ་བརྩེགས༔ རུ་ཏྲ་བསྒྲལ་ཞིང་གཟུགས་བཞི་བཀོད༔ དྲེགས་པ་འདུས་པའི་དཀྱིལ་འཁོར་བཞེངས༔ ཕུང་ཐོད་ནང་དུ་དཔལ་གཏོར་བཞག༔ རྩུབ་ཤིང་དགུ་ཡི་རྩང་ཕུར་བཙུགས༔ དྲེགས་པ་དམག་འགྱེད་འཁོར་ལོ་བསྐོར༔ རིག་སྔགས་ཐོད་རྔ་ནག་པོ་བརྡུངས༔
གཡུལ་བཟློག་ནག་པོའི་ཟོར་ཆེན་བཤམས༔ སྡེ་དཔོན་སུམ་ཅུ་ཕོ་ཉ་རྦད༔ བཟློག་བསྒྱུར་དམོད་པ་བོར་བའི་ཚེ༔ མུ་སྟེགས་ཧེ་བཞིའི་དམག་དཔུང་བཅོམ༔ ཆོས་འཁོར་གཙུག་ལག་རབ་ཏུ་བརྟན༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་ལ༔ དགྲ་ཡི་དམག་ཆེན་གཡོ་བ་ཡི༔ དཔུང་དང་འཁོར་གཡོག་ཐམས་ཅད་ཟློག༔ ཧཱུྃ༔
སྐུ་མདོག་ཁམས་ནག་རྔམ་པར་སྟོན་པ་ཡིས༔ སྲིད་པ་ལས་ཀྱི་གཡོ་འཁྲུག་བཟློག་ཏུ་གསོལ༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔ ཕ་རོལ་དགྲ་ཡི་སྲུང་མ་བན་བོན་ཟློག༔ དབུ་སྐྲ་དམར་སེར་མེ་ལྟར་འབར་བ་ཡིས༔ ཕ་རོལ་དམག་གི་རྒྱབ་རྟེན་ལྷ་སྲུང་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ ཕ་རོལ་དམག་གི་དཔོན་པོ་བསྒྲལ་ཞིང་ཟློག༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ ཕ་རོལ་དགྲ་ཡི་དམག་མི་གཏོར་ཞིང་ཟློག༔
དུར་ཁྲོད་ཆས་བརྒྱད་རབ་ཏུ་རྫོགས་པ་ཡིས༔ ཕ་རོལ་དགྲ་ཡི་གོ་ཆ་མཚོན་ཆ་ཟློག༔ ཡུམ་མཆོག་སྲིད་པ་སྤྱི་འདུལ་འཁྲིལ་བ་ཡིས༔ དགྲ་ཡི་ཡུལ་ཁང་ས་བརྟེན་བཟློག་ཏུ་གསོལ༔ ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔ དགྲ་བོའི་ཕ་སྤུན་ནང་ཚན་བཟློག་ཏུ་གསོལ༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ དགྲ་བོའི་ཕྱུགས་ཞིང་སྒོ་ནོར་བཟློག་ཏུ་གསོལ༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ དགྲ་བོའི་དཔའ་བའི་གཟི་བརྗིད་བཟློག་ཏུ་གསོལ༔
མེ་དཔུང་དམར་ནག་ཀློང་དུ་བཞུགས་པ་ཡིས༔ དགྲ་བོའི་མཐུ་སྟོབས་ནུས་པ་བཟློག་ཏུ་གསོལ༔ ཧཱུྃ༔ ཡ་མ་རཱ་ཛས་དགྲ་བོའི་ཕོ་ལྷ་ཟློག༔ ཨེ་ཀ་ཛཱ་ཊིས་དགྲ་བོའི་མ་ལྷ་ཟློག༔ སྐོས་རྗེ་དྲང་དཀར་དགྲ་བོའི་སྐྱེས་ལྷ་ཟློག༔ བདུད་མོ་རེ་ཏིས་དགྲ་ཡི་ཡུལ་ལྷ་ཟློག༔ སྲིན་པོ་གློག་ཕྲེང་དགྲ་ཡི་སྐྱེད་ལྷ་ཟློག༔ ཧ་ཤཾ་སྦལ་མགོས་དགྲ་བོའི་མགོན་ལྷ་ཟློག༔ གནོད་སྦྱིན་མེ་དབལ་དགྲ་ཡི་སྲོག་ལྷ་ཟློག༔
མོན་མོ་ཤ་ཟས་དགྲ་ཡི་ཞང་ལྷ་ཟློག༔ ལྷ་ཡི་སྡེ་དཔོན་དགྲ་བོའི་མཚོན་ཆ་ཟློག༔ ཨུ་མ་དྷེ་ཝས་དགྲ་བོའི་གོ་ཆ་ཟློག༔ སྲིད་པའི་རྒྱལ་མོས་དགྲ་ཡི་གཡུལ་ངོ་ཟློག༔ ཨེ་ཀ་ཛཱ་ཊིས་དགྲ་བོའི་འོག་རྟ་ཟློག༔ རྡོ་རྗེ་ཁྱུང་རྒྱལ་དགྲ་བོའི་བླ་སྲོག་ཟློག༔ ཚངས་པ་དཀར་པོས་དགྲ་དམག་གཡས་པ་ཟློག༔ རྡོ་རྗེ་ལེགས་པས་དགྲ་དམག་གཡོན་པ་ཟློག༔ གཟའ་བདུད་མགོ་དགུས་དགྲ་ཡི་དམག་གདོང་ཟློག༔ མ་ཧཱ་ཀཱ་ལས་དགྲ་བོའི་སྣ་འདྲེན་ཟློག༔
རྡོ་རྗེ་བདུད་འདུལ་དགྲ་ཡི་དཔུང་བསྐྱེད་ཟློག༔ དམུ་བདུད་ནག་པོས་དགྲ་བོའི་གཡུལ་ཆེན་ཟློག༔ ཀཱ་ལ་དྲག་པོས་དགྲ་ཡི་བླ་རྟེན་ཟློག༔ གང་བ་བཟང་པོས་དགྲ་ཡི་བླ་ཤིང་ཟློག༔ ཐོག་འདེབས་སྨུག་པོས་དགྲ་ཡི་བླ་འཁོར་ཟློག༔ སྤྱི་བདུད་རྒྱལ་པོས་དགྲ་ཡི་དབང་ཐང་ཟློག༔ སྲོག་ཟན་དམར་པོས་དགྲ་ཡི་རླུང་རྟ་ཟློག༔ གནམ་ཐེལ་དཀར་པོས་དགྲ་ཡི་ལུས་ལྷ་ཟློག༔ ཡམ་ཤུད་དམར་པོས་དགྲ་ཡི་སྤར་ཁ་ཟློག༔ བགེགས་ཀྱི་རྒྱལ་པོས་དགྲ་ཡི་སྨེ་བ་ཟློག༔
ནག་མོ་དུས་མཚན་དགྲ་ཡི་གཟའ་སྐར་ཟློག༔ ཀླུ་བདུད་མགོ་དགུས་དགྲ་ཡི་ལོ་ཤིང་ཟློག༔ ས་བདག་ནག་པོས་དགྲ་ཡི་བསོད་ནམས་ཟློག༔ སྒོ་མ་ཀངྐས་ཤར་གྱི་དགྲ་དཔུང་ཟློག༔ སྒོ་མ་སྲིན་བྱས་ལྷོ་ཡི་དགྲ་དཔུང་ཟློག༔ སྒོ་མ་འདྲེ་བྱས་ནུབ་ཀྱི་དགྲ་དཔུང་ཟློག༔ སྒོ་མ་དུར་བྱས་བྱང་གི་དགྲ་དཔུང་ཟློག༔ ལྷ་སྲིན་སྡེ་བརྒྱད་དགྲ་ཡི་དཔུང་ཚོགས་ཆོམས༔ དམག་དཔོན་དམག་མི་བཟློག་ཏུ་གསོལ༔ དགྲ་བགེགས་དམ་ཉམས་ལས་ངན་གྱི༔
མཐུ་དང་ནུས་པ་ཉམས་པར་གྱིས༔ སྟོབས་དང་གཟི་བརྗིད་ཉམས་པར་གྱིས༔ ཚེ་དང་བསོད་ནམས་ཉམས་པར་གྱིས༔ དཔལ་དང་དབང་ཐང་ཉམས་པར་གྱིས༔ སྔ་དགྲ་རྩད་ནས་ཆོད་ཅིང་ཟློག༔ ཕྱི་དགྲ་ཆམ་ལ་ཕོབ་ཅིང་ཟློག༔ ད་དགྲ་རྟེན་དང་ཕྲོལ་ཞིང་ཟློག༔ བཟློག་ཅིག་དགྲ་བོ་བྱད་མ་ཟློག༔ བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔
འཇིག་རྟེན་མཆོད་བསྟོད་ལྷ་ཚོགས་རྣམས༔ དགྲ་ཤ་ཁྲག་མཆོད་འདི་བཞེས་ལ༔ རྣལ་འབྱོར་བདག་ཅག་འཁོར་བཅས་ལ༔ ཕ་རོལ་བྱད་མ་གང་ཞིག་གིས༔ དགྲ་ཤོམ་དམག་འདྲེན་ངན་པའི་ཚོགས༔ གཞོམ་ཞིང་བཟློག་པའི་ཕྲིན་ལས་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔ དམག་འཁྲུག་དགྲ་ཤོམ་འཇིགས་པ་སྣང་གྱུར་ན༔ ཟློག་བྱེད་འདི་ལ་གང་མང་འབད་པ་གཅེས༔ ས་མ་ཡ༔
ཁོ་བོ་དྲག་སྔགས་པད་འབྱུང་གིས༔ བཟློག་པ་དགྲ་ཡུལ་དཔུང་འཇོམས་བཞག༔ ལྔ་བརྒྱ་དུས་ཀྱི་ཐ་མ་ལ༔ དམག་འཁྲུག་མཚོན་བསྐལ་དར་བའི་ཚེ༔ བཟློག་པ་རེག་གཅོད་འཁོར་ལོ་རྒྱ༔ ཡི་གེར་གཟུགས་ཤིང་གཏེར་ལ་སྦོས༔ བསྟན་དགྲ་སྒྲོལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་པད་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་གྲུབ་བོ།། །། ར༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམོད་པ་དྲག་སྔགས་ཀྱི་བཟློག་པ་ཀི་ཀང་འཁོར་ལོ་བཞུགས་སོ༔ དམོད་པ་དྲག་སྔགས་འདུས་པའི་ལྷ་ལ་བསྟོད༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔
བཟློག་པ་ཀི་ཀང་འཁོར་ལོ་བསྟན༔ ལྔ་བརྒྱ་དུས་ཀྱི་ཐ་མ་ལ༔ དམ་སྲི་འདྲེ་རྒོད་ཡུལ་ལ་ཆགས༔ ཕོ་མོ་ཀུན་གྱི་སྙིང་དུ་ཞུགས༔ གྲི་བཙན་ཤ་མགོ་རླུང་ལྟར་འཚུབ༔ བར་ཆད་སྣ་ཚོགས་སྡང་བའི་ཚེ༔ སྲི་བཟློག་ཟབ་མོ་ཙཎྜི་རྒྱ༔ སྲི་གཅོད་སྤུ་གྲི་རེག་ཆོད་བཞག༔ ས་མ་ཡ༔ རྒྱ་རྒྱ་རྒྱ༔
གཏོར་མ་ལིངྒ་ཤ་དུམ་བཅས་བཤམས་ཤིང་༔ ཧཱུྃ༔ བྱང་ཤར་ཟླ་གམ་རུ་ཏྲ་ཕོ་མོའི་སྟེང་༔ དཔལ་ཆེན་དྲག་སྔགས་དམོད་པ་ཧེ་རུ་ཀཿ དབུ་དགུ་ཕྱག་ནི་རྣམ་པ་བཅོ་བརྒྱད་པ༔ ཡུམ་མཆོག་འབྱུང་ལྔའི་བདག་མོ་སྐུ་ལ་འཁྲིལ༔ བསྐལ་པའི་མེ་དཔུང་ཀློང་ཡངས་དབུས་ན་འགྱིང་༔ དམོད་པ་དྲག་སྔགས་དཀྱིལ་འཁོར་ལྷ་ཡི་ཚོགས༔ དབྱིངས་ནས་སྐུར་བཞེངས་བཟློག་པའི་ཕྲིན་ལས་མཛོད༔ ཧཱུྃ༔
སྔོན་ཚེ་བཟློག་པ་གང་ནས་བྱུང་༔ ཟ་ཧོར་སིངྒའི་ཡུལ་དག་ཏུ༔ ཆོས་རྒྱལ་དྷརྨ་བྷོ་དྷིའི་གདུང་༔ སྲི་ཆེན་ལངས་ཤིང་སྐག་ཆེན་ཞུགས༔ ཡུལ་ཡང་རྐྱེན་ཁ་བློ་བུར་ཧྲག༔ ཤཱནྟིཾ་གརྦྷ་སྤྱན་དྲངས་ཏེ༔ གདུང་རྒྱུད་སྲིད་ཀྱི་རྟེན་འབྲེལ་ཞུས༔ སློབ་དཔོན་ཤཱནྟིཾ་གརྦྷ་ཡིས༔ དྲག་སྔགས་དམོད་པའི་དཀྱིལ་འཁོར་བཞེངས༔ རུ་ཏྲ་བསྒྲལ་ཞིང་གཡང་གཞི་བཀོད༔
དྲག་པོའི་གཏོར་ཆེན་ཟུར་གསུམ་བཞེངས༔ གནམ་ལྕགས་ཁྲོ་ཆུའི་སྣོད་དུ་བཞག༔ དུར་ཁྲོད་ས་ལ་བྲུབ་ཁུང་བཅོས༔ རྣོ་ངར་དྲག་པོའི་རྩང་གིས་བརྒྱན༔ དྲག་སྔགས་འདུས་པའི་ཟོར་ཆེན་བསྒྲིལ༔ ངན་སྔགས་གདུག་པའི་ཐོད་རྔ་བརྡུངས༔ བསད་པ་སྤུ་གྲིའི་འཁོར་ལོ་བསྐོར༔ སྲོག་བདག་སྡེ་ཚོགས་ཕོ་ཉར་རྦད༔ གཟིར་འབེབས་དམོད་པ་བོར་བའི་ཚེ༔ སྲི་ཆེན་སྐག་རྐྱེན་བྱེད་པ་ཟློག༔
ཡུལ་གྲུའི་གློ་བུར་བར་ཆོད་བསལ༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་གིས༔ སྐག་དང་སྲི་ཆེན་བཟློག་ཏུ་གསོལ༔ ཧཱུྃ༔ སྐུ་མདོག་དམར་ནག་རྔམ་པར་སྟོན་པ་ཡིས༔ སྣང་སྲིད་ཡོངས་ཀྱི་སྐག་ཆེན་འབེབས་པ་ཟློག༔ དབུ་སྐྲ་དམར་སེར་མེ་ལྟར་འབར་བ་ཡིས༔ སྟེང་ཕྱོགས་ལྷ་ཡི་སྐག་ཆེན་འབེབས་པ་ཟློག༔ ཞལ་གདངས་ལྗགས་འདྲིལ་སྤྱན་རྩ་འཁྲུགས་པ་ཡིས༔
བར་སྣང་ལྷ་འདྲེའི་སྐག་ཆེན་འབེབས་པ་ཟློག༔ བཅོ་བརྒྱད་ཕྱག་ན་མཚོན་ཆ་བསྣམས་པ་ཡིས༔ ཕོ་རྒྱུད་ཡོངས་ཀྱི་སྐག་ཆེན་འབེབས་པ་ཟློག༔ སྤུ་གྲིའི་སྒྲོ་གཤོག་མཁའ་ལ་བགྲད་པ་ཡིས༔ མོ་རྒྱུད་ཡོངས་ཀྱི་སྐག་ཆེན་འབེབས་པ་ཟློག༔ དུར་ཁྲོད་ཆས་བརྒྱད་རབ་ཏུ་རྫོགས་པ་ཡིས༔ སྡེ་བརྒྱད་དམོད་པའི་སྐག་རྐྱེན་དགྲ་ལ་ཟློག༔ ཡུམ་མཆོག་འབྱུང་ལྔའི་བདག་མོས་འཁྲིལ་བ་ཡིས༔ ཕྱོགས་སྐྱོང་དམོད་པའི་སྐག་ཆེན་དགྲ་ལ་ཟློག༔ ཞལ་གསུམ་ཕྱག་དྲུག་ཁྲོ་ལ་ཆགས་པ་ཡིས༔
སྡེ་དཔོན་དམོད་པའི་སྐག་ཆེན་དགྲ་ལ་ཟློག༔ དུར་ཁྲོད་ཆས་ཀྱིས་རབ་ཏུ་བརྒྱན་པ་ཡིས༔ ཡུལ་ལྷས་དམོད་པའི་སྐག་རྐྱེན་དགྲ་ལ་ཟློག༔ ཡབ་ཡུམ་ཞབས་ནི་བརྐྱང་བསྐུམ་འཁྲིལ་བ་ཡིས༔ ཕོ་ཉས་དམོད་པའི་སྐག་རྐྱེན་དགྲ་ལ་ཟློག༔ མེ་དཔུང་དམར་ནག་ཀློང་དུ་བཞུགས་པ་ཡིས༔ ལོ་ཟླ་ཞག་དུས་སྐག་རྣམས་བཟློག་ཏུ་གསོལ༔ ཧཱུྃ༔ གཤིན་རྗེ་ཚེ་བདག་ཕོ་སྲི་བཟློག་ཏུ་གསོལ༔ གསོད་བྱེད་ནག་མོས་མོ་སྲི་བཟློག་ཏུ་གསོལ༔
མེ་ཡི་ཁ་རླངས་ཆེ་སྲི་བཟློག་ཏུ་གསོལ༔ བདུད་མོ་ནག་མོས་ཆུང་སྲི་བཟློག་ཏུ་གསོལ༔ སྲིན་མོ་གནོད་བྱེད་དར་སྲི་བཟློག་ཏུ་གསོལ༔ སྲིན་མོ་སྙིང་འབྱིན་རྒན་སྲི་བཟློག་ཏུ་གསོལ༔ གང་བ་བཟང་པོས་གོད་སྲི་བཟློག་ཏུ་གསོལ༔ གནོད་སྦྱིན་ཤ་ཟས་དབུལ་སྲི་བཟློག་ཏུ་གསོལ༔ ཧཱུྃ་ཆེན་དཀར་པོས་གྲི་སྲི་བཟློག་ཏུ་གསོལ༔ ཐར་པ་ནག་པོས་དུར་སྲི་བཟློག་ཏུ་གསོལ༔ བཙན་རྗེ་ནག་པོས་རྨངས་སྲི་བཟློག་ཏུ་གསོལ༔ ཡཀྴ་ནག་པོས་བཙན་སྲི་བཟློག་ཏུ་གསོལ༔
བརྡ་མཛེས་ནག་པོས་ཐབ་སྲི་བཟློག་ཏུ་གསོལ༔ ཡམ་ཤུད་དམར་པོས་ནད་སྲི་བཟློག་ཏུ་གསོལ༔ རྡོ་རྗེ་མཛེས་པས་དགྲ་སྲི་བཟློག་ཏུ་གསོལ༔ ཁུ་ལེ་ལག་དགུས་ཕུང་སྲི་བཟློག་ཏུ་གསོལ༔ གཞོན་ནུ་གཏུམ་པོས་ནད་སྲི་བཟློག་ཏུ་གསོལ༔ གནམ་སྨན་རྒྱལ་མོས་ལྕོང་སྲི་བཟློག་ཏུ་གསོལ༔ ས་སྨན་རྒྱལ་མོས་འཆི་སྲི་བཟློག་ཏུ་གསོལ༔ ཆུ་སྨན་རྒྱལ་མོས་གསེར་སྲི་བཟློག་ཏུ་གསོལ༔ མེ་སྨན་རྒྱལ་མོས་ཡུལ་སྲི་བཟློག་ཏུ་གསོལ༔ རྐྱེན་ངན་སྐག་དང་བར་ཆད་བཟློག་ཏུ་གསོལ༔
ལོ་ཟླ་དུས་ཀྱི་སྲི་ཆེན་བཟློག་ཏུ་གསོལ༔ ཕ་མེས་ཡོངས་ཀྱི་རྐྱེན་ཁ་བཟློག་ཏུ་གསོལ༔ སྒབ་འདྲེ་རྨངས་འདྲེ་འདྲེ་མོ་བཟློག་ཏུ་གསོལ༔ གྲེ་བོ་ཐེའུ་རང་བསེ་རག་བཟློག་ཏུ་གསོལ༔ མི་འདོད་བྱུར་དང་སྐག་ཆེན་བཟློག་ཏུ་གསོལ༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ དམོད་པ་དྲག་སྔགས་ལྷ་ཚོགས་རྣམས༔ དགྲ་ཤ་ཁྲག་མཆོད་འདི་བཞེས་ལ༔ བཟློག་བསྒྱུར་ཕྲིན་འགྲུབ་པར་མཛོད༔
ཅེས་གཏོར་མ་ཕུལ་ཞིང་ཕྲིན་ལས་བཅོལ༔ སྐག་དང་སྤར་ཁ་སྡིག་པ་དང་༔ ཁྱིམ་དུ་སྲི་ཆེ་ཞུགས་ཤིང་ན་ཚ་རྒོད་པ༔ ཆུང་སྲི་ཞུགས་པ༔ དབུལ་སྲིས་ཞིང་དང་ཕྱུགས་ལ་གནོད་པ་བྱུང་ན༔ བཟློག་པ་འདི་ལ་བརྩོན་པར་བྱ་བ་གལ་ཆེའོ༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ བཟློག་པ་ཀི་ཀང་འཁོར་ལོ་བཞག༔ ལྔ་བརྒྱ་དུས་ཀྱི་ཐ་མ་ལ༔
མི་ལ་རྐྱེན་དང་སྐག་རིགས་སྡང་༔ སྲི་དང་བར་ཆད་རླུང་ལྟར་འཚུབ༔ དེ་དུས་བཟློག་པ་དྲག་སྔགས་བཅོལ༔ སྐག་སྲི་བཟློག་པར་ཐེ་ཚོམ་མེད༔ བར་ཆད་བསྒྲལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་སྦས་ཚལ་པདྨ་རོང་གི་ཆ་ནས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་ཞལ་བསྒྱུར་བའོ།། །། ལ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བྱ་ཁྱུང་དགུའི་བཟློག་པ་མེའི་འཁོར་ལོ་བཞུགས་སོ༔ དཔལ་གྱི་སྤྲུལ་པ་ཁྱུང་ཆེན་བསྟོད༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་ཐོད་ཕྲེང་གིས༔ བཟློག་པ་མེ་ཡི་འཁོར་ལོ་བསྟན༔
ཡི་གེར་ཐོབ་ལ་གཏེར་དུ་སྦོས༔ རྐྱེན་ངན་བཟློག་པའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ གཏོར་ཆུང་དང་ཤ་དུམ་ལིངྒ་བཅས་བཤམས་ནས༔ ཧཱུྃ༔ མཐིང་ནག་འབར་བ་ཆོས་ཉིད་ཨེ་ཡི་ཀློང་༔ སྲིད་པ་དབྱིངས་ཀྱི་རྫུ་འཕྲུལ་ཕོ་བྲང་ནས༔ སྤྲུལ་པའི་བྱ་ཁྱུང་དམག་ཚོགས་བྱེ་བ་འབུམ༔ དབྱིངས་ནས་སྐུར་བཞེངས་ཕྲིན་ལས་འགྲུབ་པར་མཛོད༔
ཧཱུྃ༔ སྔོན་ཚེ་བཟློག་པ་གང་ནས་བྱུང་༔ སྟོན་པ་བྱང་ཆུབ་རྡོ་རྗེ་ཡིས༔ ཆོས་ཀྱི་འཁོར་ལོ་བསྐོར་བའི་ཚེ༔ ཀླུ་བདུད་ནག་པོ་བཱ་སུ་ཏས༔ བོད་ཁམས་ཡོངས་ལ་མཛེ་ཤུ་བཏང་༔ སྟོན་པ་ཆེན་པོ་བཅོམ་ལྡན་གྱིས༔ ཡེ་ཤེས་དབྱིངས་ཀྱི་དཀྱིལ་འཁོར་བསྒོམས༔ སྐུ་གསུང་ཐུགས་ཡོན་ཕྲིན་ལས་ཀྱིས༔ བྱ་ཁྱུང་དཔག་ཡས་ཕོ་ཉར་རྦད༔
ཀྲང་ཀྲིང་སྒྲ་ཆེན་སྒྲོག་པའི་ཚེ༔ ཀླུ་བདུད་འཁོར་བཅས་བྲེད་ཅིང་འགྱེལ༔ ཁ་རླངས་ནད་ཀྱིས་མི་སྡང་བྱས༔ ཕྱི་ནང་ཆོས་ཀྱི་བར་ཆད་ཟློག༔ སྔོན་ཚེ་བཟློག་པ་དེ་བཞིན་དུ༔ དེ་རིང་རྣལ་འབྱོར་བདག་ཅག་གིས༔ འགལ་རྐྱེན་མཚན་མ་ངན་པ་དང་༔ ཀླུ་དང་ས་བདག་གནོད་པ་ཟློག༔ ཧཱུྃ༔ བུདྡྷ་བྱ་ཁྱུང་སྟེང་ཕྱོགས་གདོན་བགེགས་ཟློག༔
བཛྲ་བྱ་ཁྱུང་ཤར་ཕྱོགས་གདོན་ཚོགས་ཟློག༔ རཏྣ་བྱ་ཁྱུང་ལྷོ་ཕྱོགས་གདོན་ཚོགས་ཟློག༔ པདྨ་བྱ་ཁྱུང་ནུབ་ཕྱོགས་གདོན་ཚོགས་ཟློག༔ ཀརྨ་བྱ་ཁྱུང་བྱང་ཕྱོགས་གདོན་ཚོགས་ཟློག༔ ཧེ་རུ་བྱ་ཁྱུང་བར་སྣང་གདོན་ཚོགས་ཟློག༔ ཀཱ་ལ་བྱ་ཁྱུང་འོག་ཕྱོགས་གདོན་ཚོགས་ཟློག༔ བྷ་ཏི་བྱ་ཁྱུང་མཚམས་བཞིའི་གདོན་ཚོགས་ཟློག༔ ཛྙཱ་ན་བྱ་ཁྱུང་ཕྱོགས་བཅུའི་གདོན་ཚོགས་ཟློག༔ ཧཱུྃ༔ སྐུ་མདོག་སྣ་ཚོགས་ཅིར་ཡང་སྟོན་པ་ཡིས༔
ལྷ་སྲིན་སྡེ་བརྒྱད་གདོན་ཚོགས་དགྲ་ལ་ཟློག༔ དབུ་སྐྲ་དམར་སེར་སྤྲིན་ལྟར་གཏིབས་པ་ཡིས༔ མགོན་པོས་དམོད་པའི་དྲག་སྔགས་དགྲ་ལ་ཟློག༔ ཐབས་ཤེས་རྭ་གཉིས་གནམ་དུ་གཟེངས་པ་ཡིས༔ ཡེ་ཤེས་འཇིག་རྟེན་གདོན་ཚོགས་དགྲ་ལ་ཟློག༔ རྭ་བར་ཡིད་བཞིན་ནོར་བུས་བརྒྱན་པ་ཡིས༔ དབུལ་ཕོངས་བཀྲེས་སྐོམ་སྡུག་བསྔལ་དགྲ་ལ་ཟློག༔ སྤྱན་མིག་ཉི་ཟླ་ཚྭ་ཚྭ་ཁོལ་བ་ཡིས༔ གཟའ་བརྒྱད་དམོད་པའི་དྲག་སྔགས་དགྲ་ལ་ཟློག༔ གནམ་ལྕགས་འབར་བའི་ཞལ་གདངས་མཆེ་གཙིགས་པས༔
སྡེ་དཔོན་དམོད་པའི་དྲག་སྔགས་དགྲ་ལ་ཟློག༔ དུག་སྦྲུལ་ཕོ་ཉ་ཞལ་དུ་གསོལ་བ་ཡིས༔ མཛེ་ནད་སྣ་དགུ་སྡང་བའི་དགྲ་ལ་ཟློག༔ གཡས་པ་སྤུ་གྲིའི་སྒྲོ་གཤོག་བཅོ་བརྒྱད་ཀྱིས༔ ཕོ་རྒྱུད་དམོད་པའི་དྲག་སྔགས་དགྲ་ལ་ཟློག༔ གཡོན་པ་ཆུ་གྲིའི་སྒྲོ་གཤོག་བཅོ་བརྒྱད་ཀྱིས༔ མོ་རྒྱུད་དམོད་པའི་དྲག་སྔགས་དགྲ་ལ་ཟློག༔ རླུང་གྲིའི་སྒྲོ་གཤོག་མེ་ཟེར་འཕྲོ་བ་ཡིས༔ སྲས་རྒྱུད་དམོད་པའི་དྲག་སྔགས་དགྲ་ལ་ཟློག༔ དུར་ཁྲོད་རུས་པའི་རྒྱན་དང་ལྡན་པ་ཡིས༔
མ་རྒྱུད་མཁའ་འགྲོའི་སུན་མ་དགྲ་ལ་ཟློག༔ སྡིགས་མཛུབ་རྩེ་གཉིས་ཉི་ཟླས་བརྒྱན་པ་ཡིས༔ མ་རིག་མུན་པའི་སྨག་རུམ་དགྲ་ལ་ཟློག༔ ལྟེ་བར་ཁྲོ་ཞལ་དགྲ་བགེགས་གསོལ་བ་ཡིས༔ དམ་ཉམས་བདུད་རིགས་ལོག་འདྲེན་བཟློག་ཏུ་གསོལ༔ མཇུག་སྒྲོ་བཅུ་པོ་ཐོག་རྒོད་འགྱུ་བ་ཡིས༔ ས་བདག་གདུག་པའི་དལ་ཁ་དགྲ་ལ་ཟློག༔ སྡེར་མོས་གདོལ་པ་ཕོ་མོ་འཛིན་པ་ཡིས༔ ཀླུ་ཡི་ཁ་རླངས་དུག་རིགས་དགྲ་ལ་ཟློག༔ བསྐལ་པའི་མེ་དཔུང་ཀློང་ན་བཞུགས་པ་ཡིས༔
ཀླུ་ཆེན་བརྒྱད་ཀྱི་གདུག་རྩུབ་དགྲ་ལ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ གློ་བུར་བརྒྱད་ཅུ་གྱ་གཅིག་ཟློག༔ དུས་མིན་འཆི་བ་རྣམ་བརྒྱད་ཟློག༔ རྦད་འདྲེ་རྦོད་གཏོང་ཕུར་ཁ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ ཁྲོ་རྒྱལ་ཁྱུང་གི་ལྷ་ཚོགས་རྣམས༔ དགྲ་ཤ་ཁྲག་མཆོད་འདི་བཞེས་ལ༔ རྣལ་འབྱོར་བདག་ཅག་འཁོར་བཅས་རྣམས༔
ཀླུ་ཡི་གཏད་ཁྲམ་བྱུང་སྲིད་ཀྱི༔ བཟློག་ཅིང་བསྒྱུར་བའི་ཕྲིན་ལས་མཛོད༔
ཅེས་གཏོར་མ་ཕུལ་ཞིང་ཕྲིན་ལས་བཅོལ༔ ཀླུའི་བར་ཆད་བྱད་ལྟས་དུས་སུ་བཟློག་པ་བྱ༔ ས་མ་ཡ༔ བདག་འདྲ་དྲག་སྔགས་ཐོད་ཕྲེང་གིས༔ བཟློག་པ་མེ་ཡི་འཁོར་ལོ་བཞག༔ ཀླུ་དང་ས་བདག་གཉེན་པོར་ཤོག༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་སྦས་ཚལ་ནས་གདན་དྲངས་ཏེ་ཤོག་སེར་ནས་ཞལ་བཤུས་སོ།། །། ཤ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བཀའ་སྐྱོང་ཡོངས་རྫོགས་ཀྱི་བཟློག་པ་མཚོན་ཆ་གཟེར་འདེབས་བཞུགས་སོ༔ བཀའ་སྐྱོང་ཡོངས་རྫོགས་ཚོགས་ལ་བསྟོད༔ ས་མ་ཡ༔
བདག་འདྲ་པདྨ་ཐོད་ཕྲེང་གིས༔ བཟློག་པ་མཚོན་ཆ་གཟེར་འདེབས་བསྟན༔ ཡི་གེར་ཐོབ་ལ་གཏེར་དུ་སྦོས༔ ས་མ་ཡ༔ གཏོར་ཆུང་དང་ཤ་དུམ་ལིངྒ་བཅས་བཤམས་ལ༔ ཧཱུྃ༔ དུར་ཁྲོད་མེ་དཔུང་འབར་བའི་ཀློང་དཀྱིལ་ནས༔ བམ་རོ་སྐམ་རློན་བརྩེགས་པའི་གདན་སྟེང་དུ༔ གསང་བ་ཟིལ་གནོན་ཆོས་སྐྱོང་སྲུང་མ་རྣམས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔
ཧཱུྃ༔ སྔོན་ཚེ་བཟློག་པ་གང་ནས་བྱུང་༔ བོད་ཡུལ་བསམ་ཡས་བཞེངས་པའི་ཚེ༔ བོད་ཀྱི་ལྷ་འདྲེ་གདུག་ཅན་གྱིས༔ གནམ་ལ་ཆར་མེད་ཐན་པས་སྡང་༔ ས་ཡི་རྩི་བཅུད་རྣམས་ཀྱང་བསྐམས༔ རྩིག་པ་ཉིན་བརྩེགས་མཚན་མོར་བཤིག༔ རྟེན་འབྲེལ་མི་རུང་སྣ་ཚོགས་བྱུང་༔ རྒྱལ་པོ་ཁྲི་སྲོང་ལྡེའུ་བཙན་གྱིས༔ སློབ་དཔོན་པདྨ་སྤྱན་ཡང་དྲངས༔
ལྷ་འདྲེ་དམ་བཏགས་ཞུས་པའི་ཚེ༔ རིག་འཛིན་པདྨ་འབྱུང་གནས་ཀྱིས༔ མཆིམས་ཕུ་དབེན་པའི་སྒྲུབ་གནས་སུ༔ བཀའ་བརྒྱད་གསང་བའི་དཀྱིལ་འཁོར་བཞེངས༔ རུ་ཏྲ་བསྒྲལ་བའི་གཡང་གཞི་བཀོད༔ ཏིང་འཛིན་མཐུ་ཡི་གཏོར་ཆེན་བཤམས༔ མངོན་སྤྱོད་དྲག་པོ་རྩང་གིས་བརྒྱན༔ བདུད་འདུལ་སྔགས་ཀྱི་ཟོར་ཆེན་བསྒྲིལ༔ ཀློང་ཡངས་ཆོས་ཉིད་ཐོད་རྔ་བརྡུངས༔ ཡེ་ཤེས་དྲྭ་བའི་འཁོར་ལོ་བསྐོར༔
སྒོ་སྐྱོང་བཀའ་གཏེར་ལས་ལ་བསྐུལ༔ བདེན་གཉིས་སྙིང་རྗེའི་ཟོར་བཏབ་པས༔ ལྷ་འདྲེ་བསྔངས་ཤིང་སྲོག་སྙིང་ཕུལ༔ བོད་ཁམས་བཀྲ་ཤིས་བདེ་ཞིང་ལེགས༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་གིས༔ འཁུ་ལྡོག་རྐྱེན་ངན་བཟློག་ཏུ་གསོལ༔ ཧཱུྃ༔ ཁྲོ་བོ་ཡ་མཱནྟ་ཀྲི་ཡིས༔ ཤར་གྱི་གཡོ་འཁྲུག་བཟློག་ཏུ་གསོལ༔
ཁྲོ་བོ་པྲ་ཛྙཱ་ཏ་ཀྲི་ཡིས༔ ལྷོ་ཡི་གཡོ་འཁྲུག་བཟློག་ཏུ་གསོལ༔ ཁྲོ་བོ་པདྨ་ཏ་ཀྲི་ཡིས༔ ནུབ་ཀྱི་གཡོ་འཁྲུག་བཟློག་ཏུ་གསོལ༔ ཁྲོ་བོ་བིགྷྣཱན་ཏ་ཀྲི་ཡིས༔ བྱང་གི་གཡོ་འཁྲུག་བཟློག་ཏུ་གསོལ༔ རྟ་ཕག་སྤྲེལ་སྤྱང་གདོང་ཅན་གྱིས༔ མཚམས་བཞིའི་གཡོ་འཁྲུག་བཟློག་ཏུ་གསོལ༔ ཧཱུྃ༔ གཡག་མགོས་ལྷ་ཡི་འཁུ་བ་ཟློག༔
སྦྲུལ་མགོས་ལྷ་མིན་འཁུ་བ་ཟློག༔ གཟིག་མགོས་གཟའ་ཡི་འཁུ་བ་ཟློག༔ སྤྲེལ་མགོས་རྒྱུ་སྐར་འཁུ་བ་ཟློག༔ ཕ་ཝཾ་ས་བདག་འཁུ་བ་ཟློག༔ དྲེད་མགོས་དམུ་ཡི་འཁུ་བ་ཟློག༔ དོམ་མགོས་གཤིན་རྗེའི་འཁུ་བ་ཟློག༔ ཆུ་སྲིན་ཤེལ་གིང་འཁུ་བ་ཟློག༔ སྡིག་མགོས་ཤི་འདྲེའི་འཁུ་བ་ཟློག༔ ཁྭ་ཏས་དྲི་ཟའི་འཁུ་བ་ཟློག༔ སྟག་མགོས་གྲུལ་བུམ་འཁུ་བ་ཟློག༔
བྱ་རྒོད་མེ་ལྷའི་འཁུ་བ་ཟློག༔ ཝ་ཡིས་བཙན་གྱི་འཁུ་བ་ཟློག༔ ཆུ་སྲིན་ཅན་གྱི་འཁུ་བ་ཟློག༔ ཁུ་བྱུག་སྲིན་མོའི་འཁུ་བ་ཟློག༔ ཁྲ་མགོས་ཀླུ་ཡི་འཁུ་བ་ཟློག༔ པུ་ཤུད་མ་མོའི་འཁུ་བ་ཟློག༔ ཤྭ་མགོས་གནོད་སྦྱིན་འཁུ་བ་ཟློག༔ ཁྭ་ཏས་དབང་ལྡན་འཁུ་བ་བཟློག༔ སྐྱ་གས་རླུང་ལྷའི་འཁུ་བ་ཟློག༔ སྲིན་བྱས་དགེ་བསྙེན་འཁུ་བ་ཟློག༔
ཕག་གདོང་བགེགས་ཀྱི་འཁུ་བ་ཟློག༔ ཀངྐས་ཐེའུ་རང་འཁུ་བ་ཟློག༔ ཕ་ཝཾ་སྨན་མོས་འཁུ་བ་ཟློག༔ བྱ་རོག་ཡུལ་ལྷའི་འཁུ་བ་ཟློག༔ ཁུ་བྱུག་དགྲ་ལྷའི་འཁུ་བ་ཟློག༔ ར་མགོས་ཕུག་ལྷའི་འཁུ་བ་ཟློག༔ སྤྲེལ་གདོང་སྐྱེས་ལྷའི་འཁུ་བ་ཟློག༔ སྤྱང་གདོང་སྣང་སྲིད་ཆོ་འཕྲུལ་ཟློག༔ ཧཱུྃ༔ རྡོ་རྗེ་རིགས་ཀྱི་མཁའ་འགྲོ་མས༔
ཕྱི་ཡི་རྟེན་འབྲེལ་ཉམས་པ་ཟློག༔ རིན་ཆེན་རིགས་ཀྱི་མཁའ་འགྲོ་མས༔ ནང་གི་རྟེན་འབྲེལ་ཉམས་པ་ཟློག༔ པདྨ་རིགས་ཀྱི་མཁའ་འགྲོ་མས༔ གསང་བའི་རྟེན་འབྲེལ་ཉམས་པ་ཟློག༔ ལས་ཀྱི་རིགས་ཀྱི་མཁའ་འགྲོ་མས༔ དོན་གྱི་རྟེན་འབྲེལ་ཉམས་པ་ཟློག༔ ཁྲོ་བོ་བཛྲ་གིང་ཀ་རས༔ ལས་ཀྱི་རྟེན་འབྲེལ་ཉམས་པ་ཟློག༔ ཁྲོ་བོ་རཏྣ་གིང་ཀ་རས༔
དབང་ཐང་རྟེན་འབྲལ་ཉམས་པ་ཟློག༔ ཁྲོ་བོ་པདྨ་གིང་ཀ་རས༔ ངག་གི་རྟེན་འབྲེལ་ཉམས་པ་ཟློག༔ ཁྲོ་བོ་ཀརྨ་གིང་ཀ་རས༔ ཡིད་ཀྱི་རྟེན་འབྲེལ་ཉམས་པ་ཟློག༔ ཧཱུྃ༔ ལས་ཀྱི་མ་མོ་མཆེད་བདུན་གྱིས༔ མཆོད་རྟེན་བཞེངས་པའི་བར་ཆད་ཟློག༔ ཧཱུྃ༔ སྲིང་མོ་ཆེན་མོ་མཆེད་བཞི་ཡིས༔
གཙུག་ལག་བཞེངས་པའི་བར་ཆད་ཟློག༔ ཧཱུྃ༔ ལངྐ་ཆེན་པོ་བཅུ་དྲུག་གིས༔ མཁར་རྫོང་བརྩེགས་པའི་བར་ཆད་ཟློག༔ ཧཱུྃ༔ ཞིང་སྐྱོང་ཆེན་པོ་བརྒྱད་རྣམས་ཀྱིས༔ ཡུལ་བཟུང་བྱེད་པའི་བར་ཆད་བཟློག༔ ཧཱུྃ༔ དུར་ཁྲོད་ཀེང་རུས་མ་བརྒྱད་ཀྱིས༔ བག་མ་གཏོང་ལེན་བར་ཆད་ཟློག༔
ཧཱུྃ༔ ཀླུ་འདུལ་བྱ་ཁྱུང་མཆེད་བརྒྱད་ཀྱིས༔ སོ་ནམ་ཞིང་པའི་བར་ཆད་ཟློག༔ ཧཱུྃ༔ འབར་མ་ཆེན་མོ་དགུ་རྣམས་ཀྱིས༔ རོ་སྲེག་དུར་འདེབས་ཉེས་པ་ཟློག༔ ཧཱུྃ༔ ཕོ་ཉ་དྲུག་ཅུ་རྩ་བཞི་ཡིས༔ མགྲོན་པོ་ལམ་ཞུགས་བར་ཆད་ཟློག༔ ཧཱུྃ༔
ས་བདག་ཆེན་པོ་སོ་གཉིས་ཀྱིས༔ ས་བཅུད་ཉམས་པའི་བར་ཆད་ཟློག༔ ཧཱུྃ༔ ཀོང་བཙུན་དེ་མོས་ནམ་མཁའི་ཚད་ཐན་ཟློག༔ དཔལ་ལྡན་ཧ་རིས་བར་སྣང་ཆར་མེད་ཟློག༔ གངས་དཀར་ཤ་མེད་ས་ཡི་འབྲུ་སྐམ་ཟློག༔ འབྲོག་ཆེན་འཁོར་འདུས་ཕྱུགས་ཀྱི་དཀར་མེད་ཟློག༔ གངས་ཀྱི་ཡུམ་ཆེན་ཐོག་སེར་གཡོ་བ་ཟློག༔ ཁ་རག་ཁྱུང་བཙུན་ལོ་ཡི་བཙའ་ཐན་ཟློག༔ གསེར་ཆེན་མཁའ་ལྡིང་སད་ཀྱི་སྒར་བུ་ཟློག༔
རྨ་རི་རབ་འབྱམས་ལོ་འདྲེ་འབུ་སྲིན་ཟློག༔ བཙན་ལ་རོལ་པས་རླུང་དང་གཡེར་ཤིང་ཟློག༔ མོ་བཙུན་ཨུག་ཆོས་ལོ་ནད་སྣ་དགུ་ཟློག༔ གཡུ་ཡི་དྲིལ་བུས་ཡམས་ནད་དུས་འཁྲུག་ཟློག༔ དཔྱིད་ཀྱི་རྒྱལ་མོས་དབྱར་དགུན་གོ་ལོག་ཟློག༔ དབྱར་གྱི་རྒྱལ་མོས་འབྲུ་བཅུད་ཉམས་པ་ཟློག༔ སྟོན་གྱི་རྒྱལ་མོས་ཁ་ཆར་གོ་ལོག་ཟློག༔ དགུན་གྱི་རྒྱལ་མོས་ས་གཡོ་རི་ཉིལ་ཟློག༔ དུས་དྲུག་ལྷ་མོས་དུས་ཚོད་མི་སྙོམས་ཟློག༔ ཚེ་རིང་མཆེད་ལྔས་དུས་ཚོད་ཉམས་པ་ཟློག༔
ལོ་ཡི་བར་ཆད་ངན་པ་ཟློག༔ ནད་ཡམས་དུས་སྐག་ངན་པ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཧཱུྃ༔ ཆོས་སྐྱོང་དམ་ཅན་སྲུང་མ་རྣམས༔ དགྲ་བགེགས་ཤ་ཁྲག་གཏོར་མ་བཞེས༔ རྣལ་འབྱོར་བདག་ཅག་འཁོར་བཅས་ཀྱི༔ ཉེས་པའི་རྐྱེན་ངན་དགྲ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔
ལོ་ཉེས་གཞི་བདག་གིས་འཁུ་བ༔ རྟེན་འབྲེལ་གང་ཡང་ཉམས་པ་བྱུང་ན་བཟློག་པ་འདི་བྱའོ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཡུལ་པདྨ་བཀོད་ཀྱི་ཆ་བལ་ཕུ་ཡར་འབྲོག་མཚོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བསྒྱུར་བའོ། ། མངྒ་ལཾ།། །།
ས༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏེར་སྲུང་གི་བཟློག་པ་སྤུ་གྲིའི་འཁོར་ལོ་བཞུགས་སོ༔ དཔལ་ཆེན་འདུས་པའི་སྲུང་མར་བསྟོད༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་ཐོད་ཕྲེང་གིས༔ བཟློག་པ་སྤུ་གྲིའི་འཁོར་ལོ་བསྟན༔ ལྔ་བརྒྱ་དུས་ཀྱི་ཐ་མ་ལ༔ གསང་སྔགས་བསྟན་ལ་སྡང་ཞིང་སྡུག༔ གཏེར་གྱི་ཆོས་ལ་གཤེ་ཞིང་སྒྲོག༔
གཏེར་མིན་ཟོག་པོ་ལྷ་བཞིན་མཆོད༔ རིག་འཛིན་སྤྲུལ་སྐུ་ཁྱི་ལྟར་སྨོད༔ དམ་ཉམས་དྲེད་པོས་ཁ་ཆོས་སྟོན༔ གསུམ་ལྡན་བླ་མས་གྲོང་སྒོ་ཉུལ༔ ལྟ་ལོག་བདུད་སྤྲུལ་སེང་ལྟར་འགྱིང་༔ པད་འབྱུང་ང་ཡང་ཡི་མུག་སྐྱེ༔ དེ་དུས་བདུད་སྤྲུལ་བཟློག་པའི་ཐབས༔ སྤུ་གྲིའི་རླུང་འཁོར་འདི་ཁོ་ན༔ སྐལ་མེད་བཟློག་པའི་མཚོན་ཆར་ཤོག༔ ས་མ་ཡ༔
རྒྱ་རྒྱ་རྒྱ༔ གཏོར་མ་དང་ལིངྒ་ཤ་དུམ་བཅས་བཤམས་ཤིང་༔ ཧཱུྃ༔ ཁྲག་ཞག་རྦ་ཀློང་མི་རྟ་བམ་ཆེན་སྟེང་༔ བྱ་རོག་མིང་ཅན་བཀའ་གཏེར་སྲུང་མའི་ཚོགས༔ དབྱིངས་ནས་སྐུར་བཞེངས་བཟློག་བསྒྱུར་ཕྲིན་ལས་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ བསམ་ཡས་མཆིམས་ཕུའི་སྒྲུབ་གནས་སུ༔ སློབ་དཔོན་པདྨ་འབྱུང་གནས་ལ༔
བདུད་བློན་མང་པོས་འགྲན་ཡང་བཙལ༔ གསང་སྔགས་ཆོས་ལ་སྨད་པ་བབ༔ སྨྲས་པའི་ཆོས་ལ་ཚད་ཀྱང་བཙུགས༔ སློབ་དཔོན་དྲག་པོ་ཐོད་ཕྲེང་གིས༔ དྲག་སྔགས་འདུས་པའི་དཀྱིལ་འཁོར་བཞེངས༔ རུ་ཏྲ་བསྒྲལ་བའི་ཞིང་གཞི་བཏིང་༔ དམར་ནག་དྲག་པོའི་ཟོར་ཆེན་བསྒྲིལ༔ ཤན་པ་འཚོགས་པའི་རྩང་གིས་བརྒྱན༔ དམོད་པ་བོར་ཆོག་ཟོར་ཐུན་བསྒྲིལ༔ གཉེར་གཏད་གཏེར་བདག་བཀའ་ལ་བསྐུལ༔
བསྟན་སྲུང་ཤན་པ་ཕོ་ཉར་རྦད༔ བདུད་འདུལ་ངན་སྔགས་དམོད་བོར་ཚེ༔ མ་རུངས་བདུད་བློན་ཚར་ཡང་བཅད༔ ཕྱིན་ཆད་མི་སྡང་ཐ་ཚིག་བསྒྲགས༔ སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་ལ༔ གཞན་གྱི་བསམ་སྦྱོར་ལོག་པ་དང་༔ མི་ཁ་དམོད་ཚིག་བཟློག་ཏུ་གསོལ༔ ཧཱུྃ༔ བྱ་རོག་མགོན་པོས་གླིང་བཞིའི་མི་ཁ་ཟློག༔
ཞིང་སྐྱོང་དཔལ་འབར་ལྷ་སྲིན་མི་ཁ་ཟློག༔ ཨེ་ཀ་ཛཱ་ཊིས་སྡེ་བརྒྱད་མི་ཁ་ཟློག༔ གཟའ་བདུད་མགོ་དགུས་སྣང་སྲིད་མི་ཁ་ཟློག༔ རྡོ་རྗེ་ལེགས་པས་བསམ་ངན་མི་ཁ་ཟློག༔ ཤན་པ་དམར་པོས་སྦྱོར་རྩུབ་མི་ཁ་ཟློག༔ བཙན་རྒོད་འབར་བས་ཕུང་ཐལ་མི་ཁ་ཟློག༔ ཀླུ་རྒྱལ་སྟག་རིང་ཡུལ་ལྷའི་མི་ཁ་ཟློག༔ སྨྱོན་པ་ལག་བརྒྱད་གྲོང་གི་མི་ཁ་ཟློག༔ ཀླུ་སྨན་འོད་ལྡན་ཁྱིམ་གྱི་མི་ཁ་ཟློག༔ ལྷ་ཆེན་དཀར་པོས་ཕོ་རྒྱུད་མི་ཁ་ཟློག༔
གནོད་སྦྱིན་མི་བདུད་མོ་རྒྱུད་མི་ཁ་ཟློག༔ སྨན་བཙུན་ཤ་ཟས་བརྒྱ་ཡི་མི་ཁ་ཟློག༔ ཀླུ་བདུད་རཀྴས་སྟོང་གི་བྲམ་མཆུ་ཟློག༔ གཟའ་རྒོད་མིག་དམར་གཏེར་གྱི་བར་ཆད་ཟློག༔ ཀླུ་བཙན་བླ་འགུགས་གཏེར་ཆོས་སྨད་པ་ཟློག༔ གཉན་རྒོད་དུག་གདོང་སྔགས་ལ་སྡང་བ་ཟློག༔ ལས་མཁན་སྤུ་གྲིས་གཏེར་སྟོན་སྨད་པ་ཟློག༔ སྲིན་མོ་གདོང་དམར་གཏེར་གནས་སྨད་པ་ཟློག༔ རཀྴ་ཐོད་ཕྲེང་ཤོག་སེར་སྨད་པ་ཟློག༔ མོན་པ་གཅེར་བུས་ཐེ་ཚོམ་བདུད་རིགས་ཟློག༔
ཡོངས་རྫོགས་ཕོ་ཉས་ལོག་ལྟའི་བདུད་རིགས་ཟློག༔ བསམ་ངན་འཆང་བའི་སྐལ་ཆད་ཟློག༔ བདུད་ཀྱིས་སྣང་བ་བསླུ་བ་ཟློག༔ སྲིན་མོས་མི་རུ་བརྫུ་བ་ཟློག༔ ཟབ་གཏེར་གཉན་ལ་སྡང་བ་ཟློག༔ དུས་ཚོད་སྐར་མཚན་ངན་པ་ཟློག༔ སྣོད་ངན་དྲེད་པོ་དམ་ལོག་ཟློག༔ སློབ་མ་སྙིང་ངན་ཁ་འཇམ་ཟློག༔ གཟུངས་མ་དམ་མེད་གཡེར་མོ་ཟློག༔ སྦྱིན་བདག་གཞུང་ངན་ངོ་ལོག་ཟློག༔
ལོག་སྦྱོར་འཆང་བའི་བདུད་རིགས་ཟློག༔ བཟློག་གོ་དམར་ནག་གཏོར་མས་ཟློག༔ བསྒྱུར་རོ་ལྟས་ངན་དགྲ་ལ་སྒྱུར༔ ཧཱུྃ༔ དམ་ཅན་ཆོས་སྐྱོང་སྲུང་མ་རྣམས༔ ཤ་ཁྲག་གཏོར་མ་འདི་བཞེས་ལ༔ བཟློག་བསྒྱུར་ཕྲིན་ལས་འགྲུབ་པར་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔ གཞན་གྱི་མི་ཁ་སྡང་བ་དང་༔ ཆོས་ལ་སྒྲོ་གཤེ་གཡེང་ན་འདི་ཟབ་བོ༔
ས་མ་ཡ༔ བདག་འདྲ་པདྨ་ཐོད་ཕྲེང་གིས༔ བཟློག་པ་སྤུ་གྲིའི་འཁོར་ལོ་བཞག༔ ཡི་གེར་ཐོབ་ལ་གཏེར་དུ་སྦོས༔ དམ་ཉམས་སྒྲོལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །། ཧ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ལྟས་ངན་བརྒྱད་ཅུའི་བཟློག་བྱང་སྲིད་པའི་འཁོར་ལོ་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ བདག་འདྲ་པདྨ་ཐོད་ཕྲེང་གིས༔ བཟློག་པ་སྲིད་པའི་འཁོར་ལོ་བསྟན༔ ལྔ་བརྒྱ་དུས་ཀྱི་ཐ་མ་ལ༔ ལྷ་སྲིན་འཁྲུག་པའི་ཆོ་འཕྲུལ་ལས༔
ལྟས་ངན་བརྒྱད་ཅུ་རྩ་གཅིག་དང་༔ མི་སྲིད་སྲིད་པའི་ལྟས་ངན་འབྱུང་༔ དེ་དག་བསྒྱུར་བའི་ཆོ་ག་ནི༔ ལས་ཀྱི་རིམ་པ་ཟབ་རྒྱ་ཅན༔ ཡི་གེར་ཐོབ་ལ་གཏེར་དུ་སྦོས༔ ལྟས་ངན་བཟློག་པའི་གཉེན་པོར་ཤོག༔ ས་མ་ཡ༔ དེ་ལ་དང་པོ་བཅའ་གཞིའི་ལག་ལེན་ནི༔ ཤིང་ངམ་ས་དག་རྡོ་ལ་ནི༔ ཅི་ལྟར་འཚམས་པའི་གཞི་བཅའ་ཞིང་༔
དེ་དབུས་ས་ཡིས་རྔ་མོང་ནི༔ བོང་བུ་ཙམ་ཞིག་བཅའ་བྱ་སྟེ༔ དེ་ལ་རེ་བའི་གྷནྡྷ་བཀལ༔ ཆག་ཆེ་ཉམ་ངའི་རྫས་ཀྱིས་བཀང་༔ མི་ཁ་བསྒྱུར་བའི་བྱང་བུ་བཞག༔ དེ་སྟེང་བྱ་ཁྱུང་ཁྲོ་བོ་བཅའ༔ ཁྱུང་གི་ལྟོ་བར་བཟློག་སྔགས་བཅུག༔ ཤར་དུ་རྒྱལ་པོ་བསྭེ་ཞུ་ཅན༔ ལྷོ་རུ་གྲི་བོ་དམར་ནག་གྲི་ཁྲམ་ཅན༔ ནུབ་ཏུ་འདྲེ་མོ་བྱ་མཆུ་ཅན༔
བྱང་དུ་གོད་བདག་རེ་ཞུ་ཅན༔ དེའི་ཤར་ལྷོར་མི་དཀར་པོ་མགོ་གསུམ༔ ལྷོ་ནུབ་ཏུ་མི་སེར་པོ་མགོ་གསུམ༔ ནུབ་བྱང་དུ་མི་ནག་པོ་མགོ་གསུམ༔ བྱང་ཤར་དུ་མི་དམར་པོ་མགོ་གསུམ༔ དེའི་ཕྱི་རོལ་དུ་ཁྲམ་གྲི་ཐོགས་པའི་མི་ནག་བཅུ་གསུམ༔ མགོ་གསུམ་ལ་སོགས་གྲི་ཁྲམ་ལ༔ རྒྱལ་པོ་ལ་སོགས་རང་རང་ཆས༔ དེའི་ཕྱི་རོལ་མར་མེ་བཅུ༔ དེའི་ཕྱི་རོལ་ངར་མི་ཆངས་བུ་བཅུ༔
དེའི་ཕྱི་རོལ་མི་ཁའི་རྫས༔ དེའི་ཕྱི་རོལ་ནམ་མཁའ་བརྒྱ༔ དེའི་བར་བར་མདའ་འཕང་བརྒྱ༔ དེའི་བར་བར་ཆངས་བུ་བརྒྱ༔ དེའི་མཚམས་སྲུང་བཞི་བཞག༔ དེ་སོགས་ལག་ལེན་ཞིབ་ཏུ་བྱས༔ དེ་ནས་ཆུ་གཙང་གིས་བྲན་ལ༔ ས་མ་ཡ༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ལན་གསུམ་གྱིས་སྦྱང་༔
ཧཱུྃ༔ མདུན་དུ་གླིང་བཞིར་བཀོད་པ་ཡི༔ ལྕགས་རི་མུ་ཁྱུད་བཅས་པའི་དབུས༔ སྣོད་ཀྱི་རྔ་མོང་གྭ་པའི་སྟེང་༔ སྣང་སྲིད་བྱ་ཁྱུང་ཁྲོ་བོས་ཞོན༔ ཤར་ཕྱོགས་རྒྱལ་འགོང་བསྭེ་ཞུ་ཅན༔ ལྷོ་ཕྱོགས་གྲི་བོས་བཤའ་གྲི་ཐོགས༔ ནུབ་ཕྱོགས་འདྲེ་མོ་བྱ་མཆུ་མ༔ བྱང་ཕྱོགས་གོད་བདག་རེ་ཞུ་ཅན༔ མཚམས་བཞི་དཀར་སེར་དམར་ལྗང་གི༔
མི་རེང་མགོ་བོ་གསུམ་པ་རེ༔ ཕྱི་རོལ་ཁྲམ་ཐོགས་བདུད་བཅུ་པ༔ ལྟས་ངན་བརྒྱད་ཅུ་འཁོར་དང་བཅས༔ དྲན་རྫོགས་ཝལ་གྱིས་གསལ་བར་གྱུར༔ ཅེས་གསལ་གདབ་ཅིང་ལན་གསུམ་དུ་འགུགས་གཞུག་བྱ༔ ལྟས་ངན་སོགས་དམིགས་གསལ་བྱུང་ན་དེ་གང་བྱུང་བ་དེ་འགུགས་ཀྱང་ཆོག༔ ཧཱུྃ༔ ང་ནི་ཆེ་མཆོག་ཁྲོ་བོའི་རྒྱལ༔ ང་ནི་སྣང་སྲིད་ཡོངས་ཀྱི་བདག༔ ལྷ་སྲིན་སྡེ་བརྒྱད་ཟིལ་གྱིས་གནོན༔
ཧཱུྃ༔ ཉོན་ཅིག་སྣང་སྲིད་ཆོ་འཕྲུལ་གྱིས༔ སྲིད་པ་ཆགས་པའི་གདོན་ཚོགས་ཉོན༔ མར་མེ་ངར་གཟུགས་ཆངས་བུ་དང་༔ ཏིང་ལོ་ཡས་སྟགས་སྣ་ཚོགས་བསྔོ༔ འདོད་ཡོན་ཁྱོད་ཉིད་ཚིམས་ནས་ཀྱང་༔ བཟློག་པའི་ཕྲིན་ལས་དུས་ལ་བབ༔ རྐྱེན་ངན་དགྲ་ལ་བསྒྱུར་དུ་གསོལ༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔
ལྷ་ཡི་དབང་པོ་བརྒྱ་བྱིན་ལ༔ བདུད་བཞི་འཁྲུག་པའི་བརྡ་ཐན་བྱུང་༔ ལུས་ཀྱི་འོད་ཉམས་འཆི་ལྟས་ཕོག༔ སློབ་དཔོན་སྣང་བ་འོད་ཅན་གྱིས༔ གླིང་བཞིའི་ཐན་བཟློག་དཀྱིལ་འཁོར་བཅས༔ འདོད་ཡོན་སྣ་ལྔའི་ཡས་སྟགས་བསྔོས༔ བཟློག་བསྒྱུར་ཕྲིན་ལས་བཅོལ་བའི་ཚེ༔ ཚངས་པ་བརྒྱ་བྱིན་སྙུན་ལས་གྲོལ༔ ཆོ་འཕྲུལ་ལྟས་ངན་ཐམས་ཅད་ཟློག༔ སྔོན་བྱུང་བཟློག་པ་དེ་བཞིན་དུ༔
དེ་རིང་བཟློག་བསྒྱུར་ཕྲིན་ལས་མཛོད༔ ཧཱུྃ༔ ཐན་བྱུང་དང་པོ་སྟེང་ནས་བྱུང་༔ འདབ་ཆགས་རྭ་ཅན་ལྟས་ངན་བྱུང་༔ དེ་ཡི་ལྟས་ངན་ཁྱུང་གིས་ཟློག༔ ལྟས་ངན་གཉིས་པ་བར་ནས་བྱུང་༔ དུག་སྦྲུལ་གཤོག་པ་ཅན་གྱི་ཐན༔ དེ་ཡི་ལྟས་ངན་ཁྱུང་གིས་ཟློག༔ ལྟས་ངན་གསུམ་པ་འོག་ནས་བྱུང་༔ ས་ཡི་བྱི་ནག་སྡེར་མོ་ཅན༔
དེ་ཡི་ལྟས་ངན་ཁྱུང་གིས་ཟློག༔ ལྟས་ངན་ཚངས་པ་སྲིད་པའི་ཁྱུང་༔ མགོ་ཡི་རྭ་ལ་དུད་འགྲོའི་ཐན༔ དེ་ཡི་བརྡ་ཐན་ཁྱོད་ཀྱིས་ཟློག༔ ངོ་སྟོད་གདོང་པ་མི་ཡི་ཐན༔ དེ་ཡི་ལྟས་ངན་ཁྱུང་གིས་ཟློག༔ བྱ་ཡི་མཆུ་ཅན་འདབ་ཆགས་ཐན༔ དེ་ཡི་བརྡ་ཐན་ཁྱོད་ཀྱིས་ཟློག༔ བཟློག་གོ་བྱ་ཁྱུང་ཁྱོད་ཀྱིས་ཟློག༔ ཧཱུྃ༔
ལྟས་ངན་རྔ་མོང་ཁྱོད་ལས་བྱུང་༔ མགོ་བོ་ལུག་ཡིན་གནོད་སྦྱིན་ཐན༔ དེ་ཡི་བརྡ་ཐན་ཁྱོད་ཀྱིས་ཟློག༔ མགུལ་པ་བྱ་ཡིན་དབང་ཕྱུག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ སྒལ་པའི་ཤ་ལྷག་སྡེ་བརྒྱད་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རྨིག་བཞིའི་གློ་བ་ས་བདག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མཇུག་གུ་བོང་བུ་མ་མོས་ཐན༔
དེ་ཡི་ལྟས་ངན་ཁྱོད་ཀྱིས་ཟློག༔ ལྟས་ངན་རྒྱལ་པོའི་ལུས་ལ་བྱུང་༔ མགོ་བོའི་བསྭེ་ཞུ་ཐེའུ་རང་ཐན༔ དེ་ཡི་བརྡ་ཐན་ཁྱོད་ཀྱིས་ཟློག༔ ལུས་གཟུགས་བཙུན་པ་འགོང་པོའི་ཐན༔ དེ་ཡི་བརྡ་ཐན་ཁྱོད་ཀྱིས་ཟློག༔ སྙིང་ངན་ཁ་འཇམ་ལྷ་མིན་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཞི་ཞིང་འདྲ་བ་བདུད་བཞིའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
བཤའ་གྲི་འཛིན་པ་ཤན་པའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཁྲམ་ཤིང་ཁུར་བ་གཤིན་རྗེའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ལྟས་ངན་འདྲེ་མོ་ཁྱོད་ལ་ཚང་༔ བྱ་ཡི་མགོ་ཅན་བདུད་ཀྱི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རེ་བའི་ཐུལ་པ་ནད་བདག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ བྲང་གི་ཤ་ལྷག་མ་མོའི་ཐན༔
དེ་ཡི་ལྟས་ངན་ཁྱོད་ཀྱིས་ཟློག༔ ལྟེ་བ་དམྱལ་ཟངས་རིགས་དྲུག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ བསླུ་བྲིད་མཁས་པ་ངན་སོང་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ བརྫུ་བ་མཁས་པ་མཁའ་འགྲོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ལྟས་ངན་གོད་བདག་ཁྱོད་ལ་ཚང་༔ རེ་བ་གྱོན་པ་བདུད་ཀྱི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
གོས་ལོག་རུལ་བ་མ་མོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ལག་པ་དམར་བ་ཤ་ཟའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མི་ནག་ཁྲམ་ཐོགས་གཤིན་རྗེའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མགོ་བོ་གསུམ་པ་རིགས་བཞིའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ གླིང་བཞིའི་སྲིད་པའི་ལྟས་ངན་ཟློག༔ ཧཱུྃ༔
གཞན་ཡང་བཟློག་ཅིང་བསྒྱུར་བ་ནི༔ བྱ་ནག་སྡེར་འཛིང་ཡེ་འདྲོག་ཐན༔ བཟློག་གཽ་མདོས་གླུད་ཁྱོད་ཀྱིས་ཟློག༔ གནམ་གྱི་སྤྲིན་དམར་སྡེ་བརྒྱད་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ རླུང་དམར་འཚུབ་པ་མ་མོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཤྭ་ཕོ་རུ་འཛིང་བཙན་གྱི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཆུ་གནས་འཐབ་པ་ཀླུ་བདུད་ཐན༔
བཟློག་གོ་མདོས་གླུད་ཁྱོད་ཀྱིས་ཟློག༔ ཝ་མོ་བརྒྱལ་བ་འདྲེ་མོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ འུག་པ་དགོད་པ་སྲིན་མོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཐོ་རངས་མཛོ་ངུར་གནོད་སྦྱིན་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ སྲོད་ལ་བྱ་གྲགས་ཡུལ་འདྲེའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ནམ་ཕྱེད་རྟ་མཚེར་བཙན་གྱི་ཐན༔
བཟློག་གོ་མདོས་གླུད་ཁྱོད་ཀྱིས་ཟློག༔ ཁྱི་ནག་ངུ་ཟུག་གཤིན་རྗེའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ དུར་ཁྲོད་སྤྱང་ངུར་དུར་སྲིའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ གཅན་གཟན་འཐབ་པ་གྲི་བོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ས་གཡོ་འབྱུང་བ་དུས་འཁྲུག་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཁོལ་ཆེན་ཉིན་དག་འཕོ་འཁྱུག་ཐན༔
བཟློག་གོ་མདོས་གླུད་ཁྱོད་ཀྱིས་ཟློག༔ ལོ་ཉེས་བྱུང་བ་ས་བདག་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ གོད་ཁ་སྡང་བ་འབྱུང་པོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ རི་དྭགས་ཁྱིམ་ཞུགས་སྲིན་མོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ བྱ་ཐན་འབེབས་པ་འཆི་བདག་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ རླུང་ནག་ཁྱིམ་གཡོ་ནམ་གྲུའི་ཐན༔
བཟློག་གོ་མདོས་གླུད་ཁྱོད་ཀྱིས་ཟློག༔ གཟུགས་མེད་ལག་པ་ཕོ་ཉའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ གཟུགས་མེད་འདྲེ་འབོད་མ་ཡམས་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཐོག་སེར་གཡོ་བ་གཟའ་འཁྲུག་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ དངུལ་དཀར་འབར་བ་དུས་འཁྲུག་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཤིང་འགྱིལ་སྐམ་པ་ན་ཚའི་ཐན༔
བཟློག་གོ་མདོས་གླུད་ཁྱོད་ཀྱིས་ཟློག༔ ཁང་ཁྱིམ་འཁྱགས་པ་རྒྱལ་འགོང་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཉི་མའི་འོད་ཉམས་ལྷ་མིན་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཁྱིམ་ནང་འོད་འཁྱིལ་མ་མོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ ཆག་གྲུམ་སྡང་བ་འགོང་པོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ གཏོར་ལྷག་མང་བ་སྒབ་འདྲེའི་ཐན༔
བཟློག་གོ་མདོས་གླུད་ཁྱོད་ཀྱིས་ཟློག༔ ཆར་ཆུ་མི་སྙོམས་འབྱུང་པོའི་ཐན༔ བཟློག་གོ་མདོས་གླུད་ཁྱོད་ཀྱིས་ཟློག༔ བཟློག་གོ་མདོས་དང་གཏོར་མས་ཟློག༔ བཟློག་གོ་ལྟས་ངན་བརྒྱད་ཅུ་ཟློག༔ བསྒྱུར་རོ་དལ་ཁ་དགྲ་ལ་སྒྱུར༔ བཟློག་བསྒྱུར་ཕྲིན་ལས་འགྲུབ་པར་མཛོད༔ ཅེས་ཕྲིན་ལས་བཅོལ་ཞིང་བཟློག་པ་བྱ༔ ས་མ་ཡ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཚལ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ཨ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འདྲེ་མོ་བོང་ཞོན་གྱི་བཟློག་པ་རྨི་ལམ་བསྒྱུར་ཆོག་བཞུགས་སོ༔ བདག་འདྲ་པདྨ་ཐོད་ཕྲེང་གིས༔ རྨི་ལམ་བསྒྱུར་ཆོག་ཟབ་མོ་བསྟན༔ ཡི་གེར་ཐོབ་ལ་གཏེར་དུ་སྦོས༔
ས་མ་ཡ༔ གང་ཡང་འཚམས་པའི་སྣོད་དག་ཏུ༔ བོང་བུ་གྭ་པ་ནག་པོའི་སྟེང་༔ འདྲེ་མོ་ནག་མོའི་གཟུགས་བྱ་ཞིང་༔ ཞིང་ལྤགས་གཡང་གཞི་གཡས་རལ་གྲི༔ གཡོན་པས་ནད་རྐྱལ་སྨད་རེ་སྡེ༔ སྐེད་ལ་ཁྲམ་ཤིང་ལུས་ནི་སྡུག༔ རེ་བ་ནག་པོའི་སྣོད་ཕྱི་ཤ༔ དེ་ལ་བུད་མེད་ནག་མོ་དགུ༔ མི་དམར་གྲི་ཁྲམ་ཤིང་ཐོགས་དགུ༔
ཕྱི་རོལ་ཆངས་བུ་དགུ་དང་བརྒྱད༔ ཤིང་རིས་མདའ་འཕང་རྒྱང་བུ་དང་༔ ནམ་མཁའ་ལ་སོགས་བརྒྱད་བརྒྱད་བསྐོར༔ ཆུ་གཙང་བྲན་ཞིང་ལན་གསུམ་དུ༔ རྨི་ལྟས་ངན་པ་གང་བྱུང་བཀུག༔ ཧཱུྃ༔ ང་ནི་ཆེ་མཆོག་ཁྲོ་བོའི་རྒྱལ༔ ང་ནི་བདུད་འདུལ་འཇིགས་པའི་སྐུ༔ སྣོད་ཀྱི་སྣང་སྲིད་ལྷ་འདྲེས་ཉོན༔ འདོད་ཡོན་ཡས་སྟགས་སྣ་ཚོགས་འབུལ༔
དགའ་མགུ་སྤྲོ་བའི་སེམས་ལྡན་ན༔ རྨི་ལྟས་མཚན་ངན་བཟློག་པར་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ རྒྱལ་པོ་ཁྲི་སྲོང་ལྡེའུ་བཙན་དེས༔ རྨི་ལམ་ངན་ཞིང་འབྱུང་བཞི་འཁྲུགས༔ སློབ་དཔོན་པདྨ་སྤྱན་དྲངས་ནས༔ བོང་ཞོན་རྨི་ལམ་བསྒྱུར་ཆོག་བཅས༔ སྣང་སྲིད་མཁའ་ལ་བསྒྱུར་བའི་ཚེ༔ ཁྲི་སྲོང་ལྡེའུ་བཙན་འབྱུང་འཁྲུགས་སངས༔
སྔོན་ཚེ་བཟློག་བྱུང་དེ་བཞིན་དུ༔ དེ་རིང་རྣལ་འབྱོར་བདག་ཅག་གི༔ རྨི་ལྟས་མཚན་མ་ངན་པ་ཟློག༔ མུན་པ་ནག་པོའི་སྐུ་ལུས་ཀྱིས༔ ལྷ་འཁྲུག་རྨི་ལམ་ངན་པ་ཟློག༔ གདུག་པའི་ཁྲོ་གཉེར་ལྡན་པ་ཡིས༔ གཟའ་འཁྲུག་རྨི་ལམ་ངན་པ་ཟློག༔ མི་ལྤགས་གཡང་གཞི་གསོལ་བ་ཡིས༔ ཀླུ་འཁྲུག་རྨི་ལམ་ངན་པ་ཟློག༔ གཡས་པས་རལ་གྲི་འཛིན་པ་ཡིས༔
སྡེ་འཁྲུག་རྨི་ལམ་ངན་པ་ཟློག༔ གཡོན་པས་ནད་རྐྱལ་བསྣམས་པ་ཡིས༔ ཡུལ་འཁྲུག་རྨི་ལམ་ངན་པ་ཟློག༔ སྐེད་ལ་ཁྲམ་ཤིང་བཅུག་པ་ཡིས༔ དམག་འཁྲུག་རྨི་ལམ་ངན་པ་ཟློག༔ རེ་སྡེ་ནག་པོའི་སྨད་དཀྲིས་ཀྱིས༔ འབྱུང་འཁྲུག་རྨི་ལམ་ངན་པ་ཟློག༔ བོང་ནག་གྭ་པ་ཞོན་པ་ཡིས༔ འཆི་ལྟས་རྨི་ལམ་ངན་པ་ཟློག༔ བུད་མེད་དགུ་ཡིས་བསྐོར་བ་ཡིས༔
ཕོ་རྒྱུད་འཁྲུག་པའི་རྨི་ལྟས་ཟློག༔ མི་དམར་དགུ་ཡིས་བསྐོར་བ་ཡིས༔ མོ་རྒྱུད་འཁྲུག་པའི་རྨི་ལྟས་ཟློག༔ དམག་འཁྲུག་རྨིས་པ་ཡུལ་འཁྲུག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རི་ཉིལ་རྨིས་པ་ཡུལ་བྱད་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཐོག་སེར་རྨིས་པ་མཐུ་བྱེད་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཆར་དྲག་རྨིས་པ་མྱ་ངན་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ ཉི་མ་དགུ་ཤར་གཟའ་ཡི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ གོས་ནག་གྱོན་རྨིས་ནད་ཀྱི་ལྟས༔ དེ་ཡི་ལྟས་ངན་ངན་ཁྱོད་ཀྱིས་ཟློག༔ ཤ་ཁྲག་རྨིས་པ་ནད་ཡམས་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ འབྲུ་ནག་རྨིས་པ་མགོ་ནད་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ལ་བབ་ཐུར་ལོག་སྒལ་བའི་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ བུད་མེད་དད་རྨིས་འདྲེ་མོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ བནྡེ་རྨིས་པ་རྒྱལ་པོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ བཙུན་གཟུགས་མང་རྨིས་དམ་སྲིའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ བྱིས་པ་མང་རྨིས་འགོང་པོའྀ་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ སྤྲང་པོ་མང་རྨིས་བསེ་རག་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ རྔོན་པ་མང་རྨིས་ཕོ་ཉའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ གཅན་གཟན་མང་རྨིས་ལྷ་ཡི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཁྱི་ནག་ཁ་འཐབ་གཤིན་རྗེའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ སྤྲེའུ་མང་རྨིས་རྒྱལ་འཁྱམས་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ན་ཆུང་རྒྱན་མེད་གསོན་འདྲེའི་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ རང་ལ་མཚོན་བསྣུན་བྱད་ཁའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ རང་ཉིད་ཕམ་རྨིས་ཉམས་པའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ གཡང་ལ་ལྷུང་རྨིས་ངན་འགྲོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཆུ་ཡིས་བྱིང་རྨིས་འཁོར་བའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ མཛོ་ནག་མང་རྨིས་བདུད་ཀྱི་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ གཅེར་བུ་ངུ་རྨིས་གཤིན་པོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ལྷོ་ཕྱོགས་འགྲོ་རྨིས་གཤིན་རྗེའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ མགོ་ལ་མེ་ཤོར་ན་བའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ སོ་བུད་སྐྲ་བྱི་ནད་སློང་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཆས་ཕུང་གཏོར་བརླག་ཤོར་གོད་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ ཡུལ་དོན་མཐར་འགྲོ་འཆི་བའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ འབུ་སྲིན་མང་རྨིས་ཉམས་གྲིབ་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ སྦྲ་ནག་མང་རྨིས་ཉམས་གྲིབ་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཁང་ནག་མང་རྨིས་མྱང་ངན་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ མེ་འབར་མང་རྨིས་བོན་བྱད་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ དུར་ཁྲོད་མང་རྨིས་དྲི་ཟའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ མཚོན་ཆ་མང་རྨིས་བན་བྱད་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ སྣོད་སྟོང་མང་རྨིས་ཁ་འགོང་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ གཤིན་པོ་མང་རྨིས་སེམས་ཆགས་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ རྡོ་རྦབ་མང་རྨིས་ལྷ་མིན་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ རོ་ལངས་མང་རྨིས་འབྱུང་པོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ལོང་བ་མང་རྨིས་སྡུག་བསྔལ་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ལྐུག་པ་མང་རྨིས་ངག་མནན་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ རང་རོ་རང་ཁུར་འབྱུང་འཁྲུག་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ དུར་འདེབས་རྨིས་པ་དུར་སྲིའི་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ ཉི་ནུབ་རྨིས་པ་འཆི་བའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ མཛོ་ཕོ་མང་རྨིས་ཀླུ་བདུད་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ བུད་མེད་གཅེར་མོ་བརྟན་མའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ བཙོན་བཟུང་ལྕགས་བཅུག་མཐུ་ཡི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ སྐེ་བཅད་མིག་བྲུས་བཙན་གྱི་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ ཧྲུལ་པོ་གྱོན་རྨིས་དབུལ་པོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ དགྲ་ལ་ནོར་ཤོར་ཕོ་ལྷའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཁང་ཞིག་ཁང་རུལ་འཆི་འཕོའི་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ལོ་སྐམ་བརླག་བཅོམ་རླུང་འཁྲུག་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ ཟས་རིགས་གཏོར་བརླག་འགོང་པོའི་ལྟས༔
དེ་ཡི་ལྟས་ངན་ཁྱོད་ཀྱིས་ཟློག༔ རང་དམའ་གཞན་མཐོ་ཟིལ་གནོན་ལྟས༔ དེ་ཡི་ལྟས་ངན་ཁྱོད་ཀྱིས་ཟློག༔ རྨི་ལྟས་མཚན་ལྟས་ཐམས་ཅད་ཀུན༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཅེས་རྨི་ལམ་ངན་པ་ས་ཡ་འབུམ་སྡེ་ཡོད་ཀྱང་ངན་པ་གང་བྱུང་དེ་བཟློག་པའི་དམིགས་པ་བྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཚལ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ། ། མངྒ་ལཾ།། །། ཀི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཝ་ལ་སྤྲེལ་ཞོན་གྱི་བཟློག་པ་ལྟས་ངན་ཐན་བཟློག་བཞུགས་སོ༔ བདག་འདྲ་པདྨ་འབྱུང་གནས་ཀྱིས༔ ཐན་བཟློག་ངན་པ་བསྒྱུར་ཆོག་བསྟན༔ ཡི་གེར་ཐོབ་ལ་གཏེར་དུ་སྦོས༔ ས་མ་ཡ༔
བཅའ་གཞི་ལག་ལེན་རིམ་པ་ནི༔ ཅི་ལྟར་འཚམས་པའི་སྣོད་དག་ཏུ༔ ཝ་མོ་དམར་མོ་མགོ་བརྒྱད་ལ༔ སྤྲེའུ་སེར་པོ་མགོ་གསུམ་བསྐྱོན༔ གཡས་གསུམ་གྲི་མདའ་ནམ་མཁའ་ལ༔ གཡོན་གསུམ་ཁྲམ་གཞུ་རྒྱང་བུའོ༔ ཕྱི་རོལ་ལོ་སྐོར་བཅུ་གཉིས་ལ༔ དེ་ཡང་མགོ་གསུམ་རེ་རེ་ལ༔ ལག་ན་གྲི་ཁྲམ་དག་གིས་བརྒྱན༔ ཕྱི་རོལ་ངར་མི་ཆངས་བུ་བརྒྱད༔
མདའ་འཕང་ནམ་རྒྱང་བརྒྱད་བརྒྱད་བཀོད༔ མི་ཁའི་ཡས་སྟགས་སྣ་ཚོགས་བརྒྱན༔ ཆུ་གཙང་བྲན་ཞིང་ལན་གསུམ་འགུགས༔ ཧཱུྃ་ཧཱུྃ༔ ཉོན་ཅིག་ལན་ཆགས་ཐན་གཟུགས་ཉོན༔ དཀོན་མཆོག་བདེན་པའི་ཚིག་ལ་ཉོན༔ ཆོས་ཉིད་རྒྱུ་འབྲས་དོན་ལ་ལྟོས༔ ལན་ཆགས་གླུད་གཏོར་བཟང་པོ་དང་༔ འདོད་ཡོན་སྣ་ཚོགས་ཁྱོད་ལ་བསྔོ༔ ཆག་ཆེ་ཉམ་ང་བརྡ་ཐན་སྒྱུར༔
དགྲ་ཡི་ཡུལ་ལ་སྐྱེས་ཆོས་ཚུལ༔ ཧཱུྃ༔ དང་པོ་བཟློག་བྱུང་གང་ནས་བྱུང་༔ བསམ་ཡས་ཧས་པོའི་རྩ་བ་རུ༔ སྡེ་རིགས་གསུམ་ལ་ཐན་སྣ་ཕོག༔ རྐྱེན་ངན་རྣམ་པ་སྣ་ཚོགས་བྱུང་༔ སློབ་དཔོན་པདྨ་སྤྱན་དྲངས་ནས༔ ཐན་བཟློག་ཡུལ་གྲུ་ཞུས་པའི་ཚེ༔ སྤྲེའུ་ཝ་ཞོན་བཟློག་པ་བརྩམས༔ ཐན་བསྒྱུར་ཡུལ་གྲུ་བཀྲ་ཤིས་གྲུབ༔
སྔོན་བྱུང་བཟློག་པ་དེ་བཞིན་ནོ༔ རྣལ་འབྱོར་བདག་ཅག་འཁོར་བཅས་ཀྱིས༔ ཐན་ལྟས་ངན་པ་འབྱུང་བ་ཟློག༔ ཧཱུྃ༔ སྤྲེའུ་སེར་པོ་མགོ་གསུམ་གྱིས༔ ལྷ་ཡི་ཆོ་འཕྲུལ་དགྲ་ལ་ཟློག༔ གཡས་གསུམ་གྲི་མདའ་ནམ་མཁའ་ཡིས༔ སྣང་སྲིད་ཆོ་འཕྲུལ་དགྲ་ལ་ཟློག༔ གཡོན་གསུམ་གྲི་གཞུ་རྒྱང་བུ་ཡིས༔ འོག་ཕྱོགས་ཆོ་འཕྲུལ་དགྲ་ལ་ཟློག༔
ཝ་མོ་དམར་མོ་མགོ་བརྒྱད་ཀྱིས༔ མ་མོ་གསོན་འདྲེའི་ཆོ་འཕྲུལ་ཟློག༔ ལོ་སྐོར་བཅུ་གཉིས་འཁོར་གཡོག་གིས༔ ལོ་ཟླ་ཞག་དུས་ཐན་རིགས་ཟློག༔ མདའ་འཕང་ནམ་རྒྱང་སྣ་ཚོགས་ཀྱིས༔ ཟ་མ་ཆུ་ཚོད་ཐན་རིགས་ཟློག༔ མི་ལ་མགོ་གསུམ་རུ་ཏྲའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཤ་ལྷག་རིགས་ཅན་ལས་ངན་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
ཡན་ལག་མ་ཚང་མ་མོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ དབང་པོ་མ་ཚང་གཤིན་རྗེའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ དོན་སྣོད་མ་ཚང་ལྷ་མིན་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ དུད་འགྲོ་མགོ་གསུམ་བདུད་ཀྱི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མགོ་བོ་བཞི་པ་མ་མོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
མགོ་བོ་གཉིས་པ་དྲི་ཟའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ བྱ་ཡི་མཆུ་ཅན་འདྲེ་མོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཡས་འགེམ་མས་འགེམ་འགོང་པོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མགོ་བོ་མེད་པ་ཕོ་ལྷའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཕྲག་པ་རལ་བ་གྲི་བོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
རྒྱབ་ཏུ་ལག་འབྱར་ཤི་འདྲེའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཙིཏྟ་མེད་པ་འབྱུང་པོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ གློ་བ་མེད་པ་བཙན་གྱི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མཆིན་པ་མེད་པ་དམུ་ཡི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མཁལ་མ་མེད་པ་ཤ་ཟའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
རྒྱུ་མ་མེད་པ་འབྱུང་པོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ལག་པ་མེད་པ་འབྱུང་པོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རྐང་པ་མེད་པ་སྲིན་མོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ བུ་ག་མེད་པ་རབ་ཆད་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རྒྱུ་མ་བཤལ་བ་བཙན་འགོང་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
རྒྱབ་ཏུ་རྐང་འབྱར་སྨན་མོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཡན་ལག་མེད་པ་ས་བདག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཡན་ལག་གསུམ་པ་རེ་ཏིའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མགོ་མཇུག་ལོག་པ་བཀའ་ཆད་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མཇུག་མ་མེད་པ་མེ་ལྷའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
གཅན་གཟན་གཟུགས་ཅན་རྒྱལ་པོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཟོ་ལག་བྲང་བརྡུང་དུར་སྲིའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མི་ཡི་གཟུགས་ཅན་རྒྱལ་པོའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ལྟོ་སྦྱོར་ནག་པོ་གཤིན་རྗེའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ སྒལ་པ་སྦྱོར་བ་ཕུང་སྲིའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
ཆུ་ཡི་གཙུག་གཏོར་དམུ་བཙན་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཤ་མ་སྒལ་འབུར་དམ་སྲིའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རོ་འཛིང་དཔུང་དཀར་འཆི་བདག་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ལྟག་པར་ཁ་འབྱར་རོ་ལ་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མགོ་མེད་མཆེ་ཅན་དམུས་ལོང་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
གཅན་གཟན་མཆུ་ཅན་མགུལ་ལྷའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ དམག་གྲུ་ནག་པོ་གཟའ་ཡི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཆུ་གནས་གཟུགས་ཅན་ཀླུ་ཡི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ འདབ་ཆག་གཟུགས་ཅན་རླུང་ལྷའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རི་དྭགས་གཟུགས་ཅན་སྡེ་བརྒྱད་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
གཉིས་ལ་མགོ་གཅིག་བྱད་ཁའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ རྟ་ནག་གཉིས་སྦྲེལ་བཙན་གྱི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ མཛོ་ནག་གཉིས་སྦྲེལ་བདུད་ཀྱི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ བྱ་ནག་གཉིས་སྦྲེལ་ཤ་ཟའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔ ཆད་ལྷག་དག་ནི་ལོག་པའི་ཐན༔ དེ་ཡི་ལྟས་ངན་ཁྱོད་ཀྱིས་ཟློག༔
བཟློག་གོ་ལྟས་ངན་དགྲ་ལ་ཟློག༔ བསྒྱུར་རོ་ནམ་ཡང་མ་ལྡང་ཞིག༔ བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་གླུད་གསུམ་ཁ་ཕྱིར་བསྒྱུར་ལ་འདི་སྐད་དོ༔ ཧཱུྃ༔ ང་ནི་བཀའ་བརྒྱད་འདུས་པའི་སྐུ༔ ང་ནི་ཁྲག་འཐུང་མཐུ་སྟོབས་དབང་༔ ང་ནི་སྲིད་གསུམ་རྔམ་ཀློང་སྐུ༔ རྔ་མོང་ཁྱུང་བཞོན་སྡེ་ཚོགས་དང་༔ འདྲེ་མོ་བོང་བཞོན་སྡེ་ཚོགས་དང་༔
ཝ་ལ་སྤྲེལ་བཞོན་སྡེ་ཚོགས་ཉོན༔ མི་ཁ་ཡས་སྟགས་རྫོངས་སུ་འདེབས༔ འབྲུ་སྣ་དཀོར་ཆས་རྫོངས་སུ་འདེབས༔ ཚ་རམ་སྒོག་ཙོང་རྫོངས་སུ་འདེབས༔ ཆག་གྲུག་གྲུམ་པ་རྫོངས་སུ་འདེབས༔ གླུད་དང་ཆངས་བུ་རྫོངས་སུ་འདེབས༔ ཁྱོད་ཀྱི་ལམ་སྟོན་དགྲ་ལ་ཆོས༔ དགྲ་བོའི་མི་ལ་རབས་ཆད་ཐོངས༔ དགྲ་བོའི་ནོར་ཟས་དབུལ་པོར་ཐོངས༔ དགྲ་བོའི་ཡུལ་ཟད་སྟོང་པར་ཐོངས༔
ཁྱོད་ཀྱི་ཟ་ཁ་དེ་རུ་སྟོན༔ དེང་ནས་འདི་རུ་མ་འཚེ་ཞིག༔ གལ་ཏེ་འདི་རུ་འཚེ་བྱེད་ན༔ ཁྲོ་རྒྱལ་འབར་བའི་མཚོན་ཆར་གཡོ༔ དྲག་སྔགས་རྡོ་རྗེའི་སེར་བ་འབེབས༔ ངན་སྔགས་སྤུ་གྲིའི་སོ་ལ་བསྐྱོན༔ ཐར་མེད་དམྱལ་བའི་བཙོན་དུ་བཅུག༔ ལུས་ངག་རྡུལ་ཕྲན་བཞིན་དུ་འཇོམས༔ དེ་བས་རང་རང་གནས་སུ་དེངས༔ ཨོྃ་སུམྦྷ་ནི་སུམྦྷ་ནི་ཧཱུྃ་གྷྲིཧྣ་གྷྲིཧྣ་ཧཱུྃ་གྷྲིཧྣ་པ་ཡ་གྷྲིཧྣ་པ་ཡ་ཧཱུྃ༔
ཨཱ་ན་ཡ་ཧོ་བྷ་ག་ཝཱན་བཛྲ་བྷི་དྷོ་ར་ཎ་ཡ་ཧཱུྃ་ཕཊ྄ཿ ཨོྃ་ཧེ་ཀ་ཡ་བྱད་མ་ཁོ་རང་ལ་རང་གཤེད་རང་ལ་ཕོབ་ཅིག༔ ཨོྃ་དུ་པྲ་མ་བྱད་མ་ཁོ་རང་ལ་རང་བདུད་རང་ལ་ཕོབ་ཅིག༔ ཨོྃ་བཛྲ་ཧུ་ལུ་ར་བཾ་བྱད་མ་ཁོ་རང་ལ་རྡེགས་ཤིག༔ ཨོྃ་བཛྲ་ཛ་ཊ་རཾ་བྱད་མ་ཁོ་རང་ལ་རྦད་ཅིག༔ བྷྱོ་བྷྱོཿ བཟློག་བཟློག༔ ཅེས་ཟློག་སྔགས་རྣམས་བཟླས་ཤིང་ཟོར་སྣ་རུ་རྫོང་༔ དགྲ་བོའི་ཡུལ་དུ་ཆས་པར་བསམ༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་ཡུལ་ནས་གདན་དྲངས་ཤིང་ཤོག་སེར་ནས་བོད་ཡིག་ཏུ་བསྒྱུར་བའོ།། །། ཁི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བསྲུང་བཟློག་གུར་གྱི་དྲྭ་མིག་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔
རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ རང་སྲུང་ཕ་རོལ་རྒོལ་འཇོམས་ཀྱི༔ དྲྭ་མིག་མེ་ཡི་འཁོར་ལོ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ སྲུང་འཁོར་བསྒོམ་པའི་རིམ་པ་ནི༔ དབྱེར་མེད་སྐད་ཅིག་དྲན་རྫོགས་སུ༔ མ་བཅོས་ལྷུན་གྲུབ་འདི་ལྟར་བསྒོམ༔
ཧཱུྃ་བྷྱོཿ བཛྲ་རྃ་ཙཀྲ་ཧཱུྃ༔ ཧཱུྃ༔ སྟོང་པའི་ངང་ལས་སྐད་ཅིག་དྲན་རྫོགས་སུ༔ དཔལ་ཆེན་ཆེ་མཆོག་སྨུག་ནག་འཇིགས་བྱེད་སྐུ༔ ཉི་ཤུ་རྩ་གཅིག་ཞལ་གདངས་མཆེ་བ་གཙིགས༔ གཡས་གཡོན་བཞི་བཅུས་རྡོ་རྗེ་བྷནྡྷ་འཛིན༔ དུར་ཁྲོད་ཆས་ལྡན་སྒྲོ་གཤོག་དབྱིངས་ལ་བརྒྱངས༔ བཅོ་བརྒྱད་ཞབས་འདོར་ལྷ་སྲིན་སྡེ་བརྒྱད་བརྫིས༔ ཡུམ་མཆོག་གནམ་ཞལ་དབུ་དགུ་པང་དུ་འཁྱུད༔
ཡབ་ཡུམ་མེ་རི་དམར་ནག་ཀློང་དུ་གསལ༔ ཨོྃ་ཤྲཱྀ་ཧེ་རུ་ཀ་ཧཱུྃ་ཕཊ྄ཿ ཨོྃ་ཀྲོ་ཏི་ཤྭ་རཱི་ཧཱུྃ་ཕཊ྄ཿ རང་ཉིད་ཆེ་མཆོག་ཏུ་གསལ་བའི་ཐུགས་ཀར་ཧཱུྃ་མཐིང་ནག་འབར་བ༔ གཟི་བརྗིད་དང་ལྡན་པར་གྱུར༔ དེ་ཡི་མཐར་སྔགས་ཕྲེང་མེ་ཡི་སྤུ་གྲི་ལྟར་གཡས་སུ་འཁོར་བས༔ ལུས་ཕྱི་ནང་གི་ནད་གདོན་སྡིག་སྒྲིབ་ཐམས་ཅད་བསྲེགས༔ འོད་ཟེར་ཞལ་ནས་ཐོན་ཏེ་ཡུམ་གྱི་ལམ་ལ་བརྒྱུད༔ གསང་བའི་གནས་ནས་ཡར་དྲངས་ཏེ་མགལ་མེ་འཁོར་བ་ལྟ་བུར་གྱུར༔ ཐུགས་ཀར་ཧཱུྃ་གི་ནཱ་དའི་ནང་དུ་ཀུན་བཟང་༔
ཟླ་ཚེས་ལ་ལོངས་སྐུ་རྡོར་སེམས༔ མགོ་སྐེད་ལ་ནྲྀ་ཡིག་ལྗང་ཁུ༔ ཧ་ཁོག་ལ་བསྲུང་བྱ་ཕོ་མོ༔ གཡས་གཡོན་རྒྱབ་ཏུ་ཞིང་ཁ༔ མདུན་དུ་ནོར་རྫས༔ ཞབས་ཀྱུའི་ནང་དུ་སྲུང་བའི་ཁྲོ་བོ་དང་བཅས་པ་ཚུད་དེ༔ མེ་ཡི་ཕུང་པོ་གཅིག་ཏུ་གྱུར༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ༔ མ་ཧཱ་ཡཀྴ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ བདག་ཅག་དཔོན་སློབ་མི་ནོར་འཁོར་དང་བཅས་པ་ལ་སྲུངས་ཤིག་བཛྲ་རཀྵ༔
སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་སྟེང་ཐམས་ཅད་རྡོ་རྗེའི་གུར་ཁང་༔ འོག་ཐམས་ཅད་རྡོ་རྗེའི་ས་གཞི༔ བར་ཐམས་ཅད་རྡོ་རྗེའི་རྭ་བ་དྲྭ་མིག་རྣམས་ལ་མེ་ཡི་བྱ་ཁྱུང་༔ དཔག་ཏུ་མེད་པས་གཏམས་ཏེ་བསྐལ་པའི་རླུང་ཡང་མི་བགྲོད་པའི་རང་བཞིན་དུ་གྱུར༔

ནང་གི་ཁྲོ་བོ་དཀར་པོ་སྟོང་གི་ཞལ་བདག་ལ་གྱུ་ཞིང་༔ སྲུང་བའི་སྔགས་སྒྲ་དི་རི་རི་སྒྲོག་པར་བསྒོམ༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ༔ ཀྲོ་ཏི་ཤྭ་རི་ཨཱ་ཡུརྫྙཱ་ན་མ་མ་རཀྵ་བྷྲཱུྃ༔ བདག་ཅག་མི་ནོར་འཁོར་དང་བཅས་པ་ལ་སྲུངས་ཤིག་བཛྲ་རཀྵ༔ དེའི་ཕྱི་རོལ་དུ་མེ་ཡི་ཙཀྲ་དམར་པོ་རྩིབས་སྟོང་དང་ལྡན་པ་གཡས་སུ་འཁོར་བའི་གུར༔ དེའི་ཕྱི་རོལ་ཟློག་བྱེད་ཁྲོ་བོ་ནག་པོ་སྟོང་ཞལ་ཕྱིར་གྱུ་ཞིང་ཕ་རོལ་བྱད་མ་བཟློག་པའི་སྔགས་སྒྲ་དི་རི་རི་སྒྲོག་པར་གྱུར༔ ཨོྃ་བཛྲ་ཀྲོ་ཏ་ཀཱ་ལ་པ་ཧ་ཙན་ཧཱུྃ་ཕཊ྄ཿ བདག་ཅག་འཁོར་དང་བཅས་པ་ལ་གནོད་པར་བྱེད་པའི་དགྲ་བོ་བྱད་མ་འབྱུང་པོ་འདྲེ་རྒོད་བྱད་ཟོར་ཕུར་ཁ་ངན་པ་ཐམས་ཅད་དགྲ་བོ་ཁོ་རང་ལ་ཟློག་ཅིག༔ ཨ་མུ་ཀ་བྷནྡྷ་ཤ་མ་ཟློག་ཟློག༔ རུ་ཏྲ་མ་ཐ་མ་ཐ་ཟློག་ཟློག༔
བྷཱུ་ཏ་སརྦ་ཚིནྡྷ་ཚིནྡྷ་ཟློག་ཟློག༔ ཏྲིག་ཐུམ་དགྲ་ལ་ཟློག་ཟློག༔ གཟེར་ཐུམ་དགྲ་ལ་ཟློག་ཟློག༔ དེའི་ཕྱི་རོལ་དུ་དུག་གི་རླངས་པ་སྨྱོ་བྱེད་རྫས་ཀྱི་གུར་དུ་གྱུར་ནས༔ ཕ་རོལ་བྱད་མ་རྣམས་ཚར་བཅད་པར་གྱུར༔ ཧཱུྃ་ཧཱུྃ་ཧཱུྃ༔ རྃ་རྃ་རྃ༔ དེ་ནས་བཟློག་བསད་བྱ་བ་ནི༔ ཧཱུྃ༔ རྃ་རྃ་ཡ་ཧོཿ
མདུན་དུ་སྟོབས་ལྡན་ཁྲོ་བོ་ནག་པོའི་འོག་ཏུ༔ གནམ་ལྕགས་ཀྱི་འཁོར་ལོ་རྩིབས་སྟོང་དང་ལྡན་པ༔ རྣོ་ངར་གྱི་རང་བཞིན་གཡས་སུ་འཁོར་བ༔ འོག་སྤུ་གྲི་དམར་པོ་ཟངས་ལས་གྲུབ་པའི་འཁོར་ལོ་རྩིབས་སྟོང་དང་ལྡན་པ་གཡོན་དུ་འཁོར་བ༔ རྩིབས་བསྣོལ་བའི་བར་ཐམས་ཅད༔ དགྲ་བགེགས་བྱད་མ་མངོན་སུམ་གསལ་བར་གྱུར༔ སྟེང་འོག་གཉིས་གཡས་གཡོན་དྲག་ཏུ་འཁོར་བས༔ དགྲ་བོ་བྱད་མའི་ཤ་ཁྲག་དམར་ཉིལ་ཉིལ་དུ་གཏུབ་པ༔ དེའི་ཕྱི་རོལ་མེ་རི་དམར་ནག་འཚུབ་མས་ཐུལ་གྱིས་བསྲེག་ཅིང་གཞོམ་པ་གཅིག་ཏུ་གྱུར༔ ཨོྃ་བཛྲ་མ་ཏྲི་མ་ཏྲི་ཐུན་བྷྱོཿ
དགྲ་བོ་བྱད་མ་ནྲྀ་ཏྲི་ཛ་ཛཿ རུ་ཏྲ་མཱ་ར་ཡ་ཀ་ཝཀ་ཙི་གཏུབ་གཏུབ༔ དགྲ་བོའི་ལུས་ལ་རྦད་རྦད༔ ངག་ལ་ཆིང་ཆིང་༔ ཡིད་ལ་རྨུག་རྨུག༔ དབང་པོ་མྱོག་མྱོག༔ ཤ་ལ་རྦད་རྦད༔ རྩ་ལ་རྦད་རྦད༔ རུས་པ་ལ་རྦད་རྦད༔ སྲོག་རྩ་ཆོད་ཆོད༔
སྙིང་རྩ་འགས་འགས༔ ཡ་མ་བྷྱོ་བྷྱོཿ བཟློག་བཟློག༔ དགྲ་བོ་བྱད་མ་མི་ནོར་ལྷ་སྲུང་དང་བཅས་པ་བྷྱོ་བྷྱོ་ཟློག་ཟློག༔ དགྲ་བོ་བྱད་མའི་རང་མཐུ་རང་ལ་ཟློག་ཅིག༔ རང་སྲོག་རང་གིས་ཆོད་ཅིག༔ རང་ནུས་རང་ལ་ཟུག་ཅིག༔ དགྲ་བོ་བྱད་མའི་ལྷ་སྲུང་ཁོ་རང་ལ་ཕོབ་ཅིག༔ གཤེད་དུ་ཕོབ་ཅིག༔ བདུད་དུ་ཕོབ་ཅིག༔
ཨོྃ་ལོཀྟྲི་པཱ་ལ་ནན༔ ནཱ་ག་པ་ཤ་ནན༔ བྷནྡྷ་ཤ་ཡ་རྦད༔ ཏེ་ལོ་ཤ་ཡ་རྦད༔ ནི་ལོ་ཤ་ཡ་རྦད༔ ཤཎྚ་ཤཾ་མོ་རྦད༔ རཀྴ་མ་ཏི་རྦད༔ དགྲ་བོ་བྱད་མའི་ཟོར་ཁ་ཐམས་ཅད་བྷྱོ་བྷྱོ་ཟློག་ཟློག༔ ཅེས་ལག་རྡེབ་དང་བཅས་ནས་བཟློག་པ་བྱ༔ གཞན་ཡང་བྱད་ལྟས་གང་བྱུང་ཡང་དམོད་ལ་བཟློག་པ་བྱ༔
ཕུར་ཐོགས་སྟོང་གིས་བྲབ་ཀྱང་མཐུ་མི་འབྱུང་ངོ་༔ དེ་ཕྱིར་སྔགས་དང་བསྐྱེད་རིམ་གཙོ་བོར་བྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱི་ལོར་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །།
གི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཟུ་དཔང་གསེར་སྐྱེམས་སྣང་སྲིད་སྒོ་འབྱེད་བཞུགས་སོ༔ གསང་བ་འདུས་པའི་ལྷ་ལ་ཕྱག་འཚལ་བསྟོད༔ བདག་འདྲ་པདྨ་འབྱུང་གནས་ཀྱིས༔ གསེར་སྐྱེམས་གླིང་བཞིའི་སྒོ་འབྱེད་ཕྱིར༔ སྣང་སྲིད་ཀུན་གྱི་སྒོ་དབྱེ་བསྟན༔ ཡི་གེར་ཐོབ་ལ་གཏེར་དུ་སྦོས༔ ས་མ་ཡ༔ རྒྱ་རྒྱ་རྒྱ༔ སྣོད་གཙང་ཡིད་དུ་འོང་བའི་ནང་དུ་རིན་པོ་ཆེའི་བརྡར་ཕྱེ་འབྲས་ཆང་རྒུན་ཆང་སོགས་ཀྱི་གཏམས༔
སྒོ་དབྱེའི་འཆམ་དང་བཅས་ནས༔་་་་་ དཀར་གཏོར་འདོན་མཆན། ཧཱུྃ༔ མི་མངོན་དག་པ་ཕྱོགས་བཅུ་རབ་འབྱམས་ནས༔ བཞུགས་པའི་དཀྱིལ་འཁོར་ལྷ་ཚོགས་སྐུར་བཞེངས་ཤིག༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཤར་ཕྱོགས་རྒྱལ་པོ་ཡུལ་འཁོར་སྲུང་༔ དྲི་ཟ་འབུམ་གྱི་ཚོགས་དང་བཅས༔ གསེར་སྐྱེམས་གཉན་པོ་འདི་བཞེས་ལ༔
ཤར་ཕྱོགས་དྲག་པོའི་ཟོར་ལམ་ཕྱེས༔ མཐོ་བ་རྣམས་ཀྱི་ཞབས་ཡར་སྐུམས༔ དམའ་བ་རྣམས་ཀྱི་དབུ་མར་ཆུམ༔ བར་པ་རྣམས་ཀྱི་སྐུ་བཟུར་ལ༔ གཏོར་མའི་ཟོར་ལམ་མ་གཅོད་ཅིག༔ ཧཱུྃ༔ ལྷོ་ཕྱོགས་རྒྱལ་པོ་འཕགས་སྐྱེས་པོ༔ གཤིན་རྗེ་འབུམ་གྱི་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔ ལྷོ་ཕྱོགས་དྲག་པོའི་ཟོར་ལམ་ཕྱེས༔
མཐོ་བ་རྣམས་ཀྱི་ཞབས་ཡར་སྐུམས༔ དམའ་བ་རྣམས་ཀྱི་དབུ་མར་ཆུམ༔ བར་པ་རྣམས་ཀྱི་སྐུ་བཟུར་ཅིག༔ གཏོར་མའྀ་ཟོར་ལམ་མ་གཅོད་ཅིག༔ ཧཱུྃ༔ ནུབ་ཕྱོགས་རྒྱལ་པོ་སྤྱན་མི་བཟང་༔ ཀླུ་དབང་འབུམ་གྱི་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔ ནུབ་ཕྱོགས་དྲག་པོའི་ཟོར་ལམ་ཕྱེས༔ མཐོ་བ་རྣམས་ཀྱི་ཞབས་ཡར་སྐུམས༔
དམའ་བ་རྣམས་ཀྱི་དབུ་མར་ཆུམ༔ བར་པ་རྣམས་ཀྱི་སྐུ་བཟུར་ཅིག༔ གཏོར་མའི་ཟོར་ལམ་མ་གཅོད་ཅིག༔ ཧཱུྃ༔ བྱང་ཕྱོགས་རྒྱལ་པོ་རྣམ་ཐོས་སྲས༔ གནོད་སྦྱིན་འབུམ་གྱི་ཚོགས་དང་བཅས༔ གསེར་སྐྱེམས་གཉན་པོ་འདི་བཞེས་ལ༔ བྱང་ཕྱོགས་དྲག་པོའི་ཟོར་ལམ་ཕྱེས༔ མཐོ་བ་རྣམས་ཀྱི་ཞབས་ཡར་སྐུམས༔ དམའ་བ་རྣམས་ཀྱི་དབུ་མར་ཆུམ༔
བར་པ་རྣམས་ཀྱི་སྐུ་བཟུར་ཅིག༔ གཏོར་མའི་ཟོར་ལམ་མ་གཅོད་ཅིག༔ ཧཱུྃ༔ མཚམས་བཞི་དག་ལ་གནས་པ་ཡི༔ མེ་ལྷ་སྲིན་མོ་རླུང་ལྷ་དབང་༔ སྤྲུལ་པ་ཡང་སྤྲུལ་བྱེ་བ་འབུམ༔ གསེར་སྐྱེམས་གཉན་པོ་འདི་བཞེས་ལ༔ མཚམས་བཞི་དྲག་པོའི་ཟོར་ལམ་ཕྱེས༔ མཐོ་བ་རྣམས་ཀྱི་ཞབས་ཡར་སྐུམས༔ དམའ་བ་རྣམས་ཀྱི་དབུ་མར་ཆུམ༔
བར་པ་རྣམས་ཀྱི་སྐུ་བཟུར་ཅིག༔ གཏོར་མའི་ཟོར་ལམ་མ་གཅོད་ཅིག༔ ཧཱུྃ༔ སྟེང་འོག་གཉིས་སུ་གནས་པ་ཡི༔ ལྷ་དང་ས་བདག་གཞི་བདག་བཅས༔ གསེར་སྐྱེམས་གཉན་པོ་འདི་བཞེས་ལ༔ སྟེང་འོག་དྲག་པོའི་ཟོར་ལམ་ཕྱེས༔ མཐོ་བ་རྣམས་ཀྱི་ཞབས་ཡར་སྐུམས༔ དམའ་བ་རྣམས་ཀྱི་དབུ་མར་ཆུམ༔ བར་པ་རྣམས་ཀྱི་སྐུ་བཟུར་ཅིག༔
གཏོར་མའི་ཟོར་ལམ་མ་གཅོད་ཅིག༔ ཧཱུྃ༔ ལྷ་ཀླུ་གནོད་སྦྱིན་གཟའ་བརྒྱད་དང་༔ རྒྱུན་སྐར་དབང་ཕྱུག་ཉེར་བརྒྱད་དེ༔ གདོང་ལ་གནས་ཤིང་འགྱུ་བ་ཡི༔ སྒྲ་གཅན་ཟིན་ཕུང་ཧལ་ཁྱི་སོགས༔ དུས་ཚོད་མཁའ་ལ་དབང་བ་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དྲག་པོའི་ཟོར་ལམ་ཕྱེས༔ དབུ་ཆུམ་ཞབས་སྐུམས་ཕྱོགས་སུ་བྱོལ༔
དགྲ་བགེགས་མ་གཏོགས་སྐུ་བཟུར་ཅིག༔ མཐུ་ལྡན་རྣམས་ཀྱིས་ཕྲིན་ལས་མཛོད༔ ཅེས་གསེར་སྐྱེམས་འབུལ་ཞིང་གཡས་གཡོན་དུ་བཞུགས་པར་བསམ༔ དེ་ནས་ནང་གི་སྒོ་དབྱེ་བ་ནི༔ དང་པོ་ཤར་ཕྱོགས་སུ་གསེར་སྐྱེམས་བཏང་ཞིང་འདི་སྐད་དོ༔ ཧཱུྃ༔ ཤར་ཕྱོགས་སྒོ་མ་ལྕགས་ཀྱུ་མ༔ རྡོ་རྗེས་མཚན་པའི་ལྡེ་མིག་བསྣམས༔ མཐུ་རྩལ་སྒོ་འབྱེད་ཤ་ར་ར༔ ནུས་སྟོབས་དམག་དཔུང་ཉི་ལི་ལི༔
གསེར་སྐྱེམས་གཉན་པོ་འདི་བཞེས་ལ༔ ཤར་ཕྱོགས་དུང་སྒོ་དཀར་པོ་ཕྱེས༔ དམག་དཔུང་དྲག་པོ་མྱུར་དུ་སྐྱེད༔ བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ལྷོ་ཕྱོགས་སུ་མཆོད་ཅིང་༔ ཧཱུྃ༔ ལྷོ་ཕྱོགས་སྒོ་མ་ཞགས་པ་མ༔ རིན་ཆེན་མཚན་པའི་ལྡེ་མིག་བསྣམས༔ མཐུ་རྩལ་སྒོ་འབྱེད་ཤ་ར་ར༔ ནུས་སྟོབས་དམག་དཔུང་ཉི་ལི་ལི༔
གསེར་སྐྱེམས་གཉན་པོ་འདི་བཞེས་ལ༔ ལྷོ་ཕྱོགས་གསེར་སྒོ་སེར་པོ་ཕྱེས༔ དམག་དཔུང་དྲག་པོ་མྱུར་དུ་སྐྱེད༔ བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ནུབ་ཏུ་མཆོད་ཅིང་༔ ཧཱུྃ༔ ནུབ་ཕྱོགས་སྒོ་མ་ལྕགས་སྒྲོག་མ༔ པདྨས་མཚན་པའི་ལྡེ་མིག་བསྣམས༔ མཐུ་རྩལ་སྒོ་འབྱེད་ཤ་ར་ར༔ ནུས་སྟོབས་དམག་དཔུང་ཉི་ལི་ལི༔
གསེར་སྐྱེམས་གཉན་པོ་འདི་བཞེས་ལ༔ ནུབ་ཕྱོགས་ཟངས་སྒོ་དམར་པོ་ཕྱེས༔ དམག་དཔུང་དྲག་པོ་མྱུར་དུ་སྐྱེད༔ བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བྱང་དུ་མཆོད་ཅིང་༔ ཧཱུྃ༔ བྱང་ཕྱོགས་སྒོ་མ་དྲིལ་བུ་མ༔ རྒྱ་གྲམ་མཚན་པའི་ལྡེ་མིག་བསྣམས༔ མཐུ་རྩལ་སྒོ་འབྱེད་ཤ་ར་ར༔ ནུས་སྟོབས་དམག་དཔུང་ཉི་ལི་ལི༔
གསེར་སྐྱེམས་མཆོད་པ་འདི་བཞེས་ལ༔ བྱང་ཕྱོགས་ལྕགས་སྒོ་ནག་པོ་ཕྱེས༔ དམག་དཔུང་དྲག་པོ་མྱུར་དུ་སྐྱེད༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ སྒོ་མ་རྣམས་ཀྱིས་སྒོ་ཕྱེས་ལ༔ འཕྲང་པ་རྣམས་ཀྱིས་འཕྲང་སྒྲོལ་ཅིག༔ ཕོ་བྲང་ལྷ་ཚོགས་བཞེངས་སུ་གསལ༔ མཐུ་རྩལ་དམག་གི་དཔུང་ནི་བསྐྱེད༔ གཟི་བྱིན་དཔའ་བའི་རྫུ་འཕྲུལ་སྟོབས༔
མྱུར་དུ་བཞེངས་བསྐུལ་ཕྲིན་ལས་མཛོད༔ ཅེས་སྒོ་ཕྱེ་ཞིང་གཏོར་མ་དཔག་ཤིང་༔ མདོས་རྣམས་མདུན་དང་གཡས་གཡོན་དུ་བཞག་སྟེ༔ དམག་ཚོགས་བསྐྱོད་ཅིང་དགྲ་བོའི་ཡུལ་དུ་ཆས་པར་བསམ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
གཏེར་བདག་གླིང་པས་སྦས་ཚལ་ནས་གདན་དྲངས་ཤིང་ཆོས་འཁོར་གླིང་དུ་ཤོག་སེར་ནས་ཞལ་བཤུས་སོ།། །། ངི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྲིན་མོ་ཟ་ལམ་མགྱོགས་པའི་ཤུགས་འཆང་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ བདག་འདྲ་ཁོ་བོ་པདྨ་འབྱུང་གནས་ངས༔ སྲིན་མོ་ཟ་ལམ་བཟློག་པ་བསྟན༔ ལྔ་བརྒྱ་དུས་ཀྱི་ཐ་མ་ལ༔ ཤ་ཟ་ཌཱཀྐིས་སུན་ཁ་སྡང་༔
དེ་དག་བཟློག་པར་ཟོར་ལམ་ཕྱེ༔ གདམས་པ་ཡང་ཟབ་ས་མ་ཡ༔ དེ་ནས་སྲིན་མོ་ཟ་ལམ་གྱི་བཟློག་པ་ལྷ་གྲངས་ལྟར་དང་༔ ཟོར་ལམ་ཕྱེ་བའི་མོ་གཟུགས་ལོ་བརྒྱད་བྱིས་པ་ཙམ་ལས་མི་ཆུང་བར་བྱ༔ རྒྱུན་དུ་བཟློག་པ་འདོན་ཞིང་གསོ༔ ཤ་ཁྲག་དང་གཏོར་མ་ལིངྒ་བཅས་པ་བཤམ༔ རཀྟས་བྲན་ཞིང་༔ ཧཱུྃ༔ བྷྱོ་བྷྱོ་བྷྱོཿ བྷྱོ་བྷྱོ་བྷྱོཿ
བྷྱོ་བྷྱོ་བྷྱོཿ སྲིན་མོ་ཟ་ལམ་དཔག་ཚད་བདུན་ཅུ་འདས་པའི་ཕ་རོལ་ན༔ ཟངས་རི་དམར་མོའི་རྔམ་ཐང་ཀྱ་མ་ཀྱུ༔ ཟངས་ལམ་དམར་མོའི་གྱུ་ཁུག་ལྡམ་མ་ལྡེམ༔ ཁྲག་མཚོ་དམར་པོའི་རྒྱུ་མ་ལང་མ་ལིང་༔ ཤ་ཟ་མང་པོས་འདུར་རྒྱུག་ཆམ་མ་ཆེམས༔ མི་མིན་འབྱུང་པོའི་སྒྲ་སྐད་ལྷང་མ་ལྷོང་༔ སྲིན་བྱ་མཆུ་དམར་གཤོག་འགྱུར་འར་མ་འུར༔ ཟངས་མཁར་དམར་པོ་རྩེ་དགུ་ཟིང་ངེ་བ༔ གཡང་གཞིའི་རྒྱལ་མཚན་རླུང་གིས་ལྷབ་ལྷུབ་བསྐྱོད༔
ཤིན་ཏུ་འཇིགས་པའི་ཕོ་བྲང་དེ་ཉིད་དུ༔ ལས་ཀྱི་མ་མོ་དམར་ནག་བཞུགས་པའི་ཡུལ༔ ཆོས་སྐུའི་བདག་ཉིད་འདོད་ཁམས་གཙོ་མོའི་གཟུགས༔ སྐུ་མདོག་དམར་ནག་ཆར་སྤྲིན་གཏིབས་པ་འདྲ༔ ཕྱག་གཡས་ཟངས་གྲི་གཡོན་པས་ནད་རྐྱལ་བསྣམས༔ སྐུ་སྟོད་དུར་ཁྲོད་མི་ལྤགས་གཡང་གཞི་གསོལ༔ སྐུ་སྨད་རེ་སྡེ་ནག་པོའི་ཤམ་ཐབས་དཀྲིས༔ ལྟེ་བར་ཉི་ཤར་གཙུག་ནས་སྒྲོ་གདུགས་བརྒྱན༔ འཁོར་དུ་ལས་ཀྱི་མ་མོ་བརྒྱད་ཀྱིས་བསྐོར༔ བཟློག་བསྒྱུར་བཅོལ་ཕྱིར་གནས་འདིར་གཤེགས་སུ་གསོལ༔
དུར་ཁྲོད་ཐོད་མཁར་འབར་བའི་དབུས་ན་བཞུགས༔ ཤ་ཁྲག་དགྲ་ལིང་དབང་པོའི་འདོད་ཡོན་བཞེས༔ བཟློག་བསྒྱུར་ཕྲིན་ལས་གཉན་པོའི་དུས་ལ་བབ༔ ཧཱུྃ༔ དོན་དམ་ཆོས་ཉིད་གཟུགས་སྐུ་སྲིན་མོའི་ཚུལ༔ ས་ལམ་རྫོགས་ཀྱང་ལས་ཀྱི་མ་མོར་བརྫུ༔ སྐུ་མདོག་དམར་ནག་ཟངས་ཀྱི་མགོ་བོ་ཅན༔ དགྲ་ལ་དམག་འདྲེན་རང་ལ་བཟློག་མི་ཤེས༔ སྟོབས་ཀྱིས་སྟོང་ཁམས་སྣང་སྲིད་བྲན་དུ་བསྐོལ༔ སྲིད་པའི་རྒྱལ་མོ་དམར་ནག་རེ་མ་ཏི༔
དགྲ་ལ་དམག་འདྲེན་གཡུལ་ངོ་བཟློག་པའི་ཚེ༔ དམག་གི་རྒྱལ་མོ་ནག་མོ་སྲིད་རྒྱལ་མ༔ ཁྲག་མཆོད་བདུད་རྩི་འབར་བ་འདི་བཞེས་ལ༔ མ་རུངས་གདུག་པའི་གཡུལ་ངོ་བཟློག་ཏུ་གསོལ༔ ཧཱུྃ༔ སྲིད་པའི་རྒྱལ་མོ་དཀར་མོ་དུང་སྐྱོང་མས༔ ཤར་ཕྱོགས་མདོས་ཟོར་དྲག་པོ་འཕེན་པའི་ཚེ༔ ཟོར་གྱི་སྣ་དྲོངས་ཤར་ཕྱོགས་དགྲ་བགེགས་སྒྲོལ༔ ལྷ་ཡི་རྒྱལ་མོ་དཀར་གསལ་རེ་མ་ཏི༔ ཟོར་གྱི་སྣ་འདྲེན་དཀར་མོ་སྲིད་རྒྱལ་མས༔
ཁྲག་མཆོད་བདུད་རྩི་འབར་བ་འདི་བཞེས་ལ༔ ཤར་ཕྱོགས་སུན་མ་དགྲ་ལ་བཟློག་ཏུ་གསོལ༔ ཧཱུྃ༔ སྲིད་པའི་རྒྱལ་མོ་མ་མོ་གློག་མ་སྤྲིན༔ ལྷོ་ཕྱོགས་མདོས་ཟོར་དྲག་པོ་འཕེན་པའི་ཚེ༔ ཟོར་གྱི་སྣ་དྲོངས་ལྷོ་ཕྱོགས་དགྲ་བགེགས་སྒྲོལ༔ སྲིན་མོའི་སྲས་མོ་མ་མོ་དྲིལ་ནག་མ༔ ཟོར་གྱི་སྣ་འདྲེན་དམར་ནག་སྲིད་རྒྱལ་མས༔ ཁྲག་མཆོད་བདུད་རྩི་འབར་བ་འདི་བཞེས་ལ༔ ལྷོ་ཕྱོགས་མདོས་ཟོར་དམག་གི་སྣ་དྲོངས་ཤིག༔
ལྷོ་ཕྱོགས་སུན་མ་དགྲ་ལ་བཟློག་ཏུ་གསོལ༔ ཧཱུྃ༔ སྲིད་པའི་རྒྱལ་མོ་ནག་མོ་ཁྲི་སྡེ་མས༔ ནུབ་ཕྱོགས་མདོས་ཟོར་དྲག་པོ་འཕེན་པའི་ཚེ༔ ཟོར་གྱི་སྣ་དྲོངས་ནུབ་ཕྱོགས་དགྲ་བགེགས་སྒྲོལ༔ བདུད་ཀྱི་སྲས་མོ་ནག་མོ་དྲིལ་དམར་མ༔ ཟོར་གྱི་སྣ་འདྲེན་དམར་མོ་སྲིད་རྒྱལ་མས༔ ཁྲག་མཆོད་བདུད་རྩི་འབར་བ་འདི་བཞེས་ལ༔ ནུབ་ཕྱོགས་མདོས་ཟོར་དམག་གི་སྣ་དྲོངས་ཤིག༔ ནུབ་ཕྱོགས་སུན་མ་དགྲ་ལ་བཟློག་ཏུ་གསོལ༔
ཧཱུྃ༔ སྲིད་པའི་རྒྱལ་མོ་སྔོན་མོ་ནོར་འཛིན་མས༔ བྱང་ཕྱོགས་མདོས་ཟོར་དྲག་པོ་འཕེན་པའི་ཚེ༔ ཟོར་གྱི་སྣ་དྲོངས་བྱང་ཕྱོགས་དགྲ་བགེགས་སྒྲོལ༔ ཀླུ་ཡི་སྲས་མོ་སྔོན་མོ་འབྲུག་ཞོན་མ༔ ཟོར་གྱི་སྣ་འདྲེན་མ་མོ་སྲིད་རྒྱལ་མས༔ ཁྲག་མཆོད་བདུད་རྩི་འབར་བ་འདི་བཞེས་ལ༔ བྱང་ཕྱོགས་མདོས་ཟོར་དམག་གི་སྣ་དྲོངས་ཤིག༔ ཧཱུྃ༔ མཚམས་བཞི་མ་མོ་ཁྲག་རལ་སྲིད་པའི་རྒྱལ༔
མཚམས་བཞི་མདོས་ཟོར་དྲག་པོ་འཕེན་པའི་ཚེ༔ བཟློག་པའི་སྣ་དྲོངས་མཚམས་བཞིའི་དགྲ་བགེགས་སྒྲོལ༔ སྲིན་པོའི་མ་གཅིག་མེ་ཡི་གདོང་པ་ཅན༔ ཟོར་གྱི་སྣ་དྲོངས་མཚམས་བཞིའི་དགྲ་བགེགས་སྒྲོལ༔ སྲིན་པོའི་མ་གཅིག་མི་ཡི་གདོང་པ་ཅན༔ ཟོར་གྱི་སྣ་འདྲེན་སྲིན་མོ་ཁྲག་མདོག་བཞིས༔ ཁྲག་མཆོད་བདུད་རྩི་འབར་བ་འདི་བཞེས་ལ༔ མཚམས་བཞི་མདོས་ཟོར་དམག་གི་སྣ་དྲོངས་ཤིག༔ མཚམས་བཞིའི་སུན་མ་སྡང་བའི་དགྲ་ལ་ཟློག༔ ཧཱུྃ༔
རྡོ་རྗེ་མཁའ་འགྲོའི་སུན་མ་ཟློག༔ མིང་པོ་དྲི་ཟའི་སྐག་རྣམས་སྒྱུར༔ རིན་ཆེན་མཁའ་འགྲོའི་སུན་མ་ཟློག༔ མིང་པོ་གཤིན་རྗེའི་སྐག་རྣམས་སྒྱུར༔ པདྨ་མཁའ་འགྲོའི་སུན་མ་ཟློག༔ མིང་པོ་ཀླུ་ཡི་སྐག་རྣམས་སྒྱུར༔ ལས་ཀྱི་མཁའ་འགྲོའི་སུན་མ་ཟློག༔ མིང་པོ་གནོད་སྦྱིན་སྐག་རྣམས་སྒྱུར༔ རྡོ་རྗེ་ཤུགས་འགྲོའི་སུན་མ་ཟློག༔ མིང་པོ་མེ་ལྷའི་སྐག་རྣམས་སྒྱུར༔
རིན་ཆེན་ཤུགས་འགྲོའི་སུན་མ་ཟློག༔ མིང་པོ་སྲིན་པོའི་སྐག་རྣམས་སྒྱུར༔ པདྨ་ཤུགས་འགྲོའི་སུན་མ་ཟློག༔ མིང་པོ་རླུང་ལྷའི་སྐག་རྣམས་སྒྱུར༔ ལས་ཀྱི་ཤུགས་འགྲོའི་སུན་མ་ཟློག༔ མིང་པོ་བགེགས་ཀྱི་སྐག་རྣམས་ཟློག༔ ཧཱུྃ༔ ལས་ཀྱི་མཁའ་འགྲོ་བྱེ་བ་འབུམ༔ ཟས་སུ་ཤ་དང་ཁྲག་ལ་དགྱེས༔ ལས་སུ་གསོད་དང་གཅོད་ལ་བརྩོན༔
གོས་སུ་མི་ལྤགས་རློན་པ་གྱོན༔ གཅེར་མོ་སྐྲ་དམར་ཐུར་དུ་འཕྱངས༔ བ་སྤུའི་བུ་ག་རེ་རེ་ནས༔ ཁྲག་གི་ཆར་པ་སི་ལི་ལི༔ བྷྱོ་བྷྱོ་མ་མོ་དགྲ་ལ་ཆོས༔ བྷྱོ་བྷྱོ་མ་མོ་བགེགས་ལ་ཆོས༔ ཟོར་སྣ་དགྲ་བོའི་སྟེང་དུ་དྲོངས༔ ཟོར་དཔུང་ལས་ཀྱི་མ་མོས་སྐྱེད༔ དམར་གྱི་གཏོར་མ་འདི་བཞེས་ལ༔ དགྲ་བོའི་བདུན་རྒྱུད་རྩད་ནས་ཆོད༔
མཱ་ར་ཡ་ཡི་ལས་མཛོད་ཅིག༔ བྷྱོ་མ་མོ་རཀྨོ་ཐུན་བྷྱོ་ཡ༔ རཀྨོ་ཨ་བྱ་ཐུན་བྷྱོ་ཡ༔ རུ་ལུ་ཏ་བྱ་ཐུན་བྷྱོ་ཡ༔ ཛཱ་ཊི་མ་ཐུན་ཐུན་བྷྱོ་བྷྱོཿ བྷྱོ་ཐུན་རྦད་དོ་ཡ་ཁྱིང་དགྲ་ལ་བྷྱོཿ མ་དུན་བྷྱོ་ཡ་ཏྲི་བྷྱོ་བྷྱོཿ དགྲ་ལ་རྦད་རྦད༔ ཐུན་ཤག་དུ་བྲེང་ལེ་ཧ་ཏ་ཡ་དགྲ་ལ་ཟློག༔
ཅེས་གཏོར་མ་དཔག་ཚད་བདུན་ཅུའམ༔
གོམ་པ་བདུན་ཅུར་བསྐྱལ་ལ་འཕང་༔ དགྲ་བོའི་ཡུལ་དུ་ཆས་ཤིང་མ་མོའི་ནད་ཀྱིས་མྱོས་པར་བསམ༔ ས་མ་ཡ༔ བདག་འདྲ་པདྨ་ཐོད་ཕྲེང་ངས༔ ལས་ཀྱི་མ་མོ་རྦད་པའི་ཐབས༔ ཟ་ལམ་སྲིན་མོའི་བཟློག་པ་བཞག༔ དགྲ་བོ་སྒྲོལ་བའི་མཚོན་ཆར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་པདྨ་གཏེར་བདག་གླིང་པས་སྦས་ཡུལ་པདྨའི་ཚལ་ནས་གདན་དྲངས་ཤིང༌། གསང་སྔགས་ཆོས་འཁོར་གླིང་དུ་ཤོག་སེར་ནས་དག་པར་ཞལ་བཤུས་སོ། ། སརྦ་མངྒ་ལཾ།། །། ཅི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གླུད་རབས་ལྷ་མིའི་སྣང་རྒྱན་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔
ཧྲི྅རྒྱ༔ བདག་འདྲ་པདྨ་འབྱུང་གནས་ཀྱིས༔ གླུད་རབས་ལྷ་མིའི་ཡིད་འཕྲོག་བསྟན༔ ཡི་གེར་ཐོབ་ལ་གཏེར་དུ་སྦོས༔ ས་མ་ཡ༔ གང་རུང་འཚམས་པའི་སྣོད་མཆོག་ཏུ༔ སྐུ་གླུད་རྒྱན་ཅན་བཞག་བྱས་ནས༔ མར་མེ་བཅུ་དང་ཏིང་ལོ་བཅུ༔ འབྲང་རྒྱས་བཅུ་དང་གཏོར་ཆུང་བཅུ༔ ཆངས་བུ་བརྒྱ་ལས་མི་ཉུང་བར༔
ཡས་སྟགས་སྣ་ཚོགས་དག་གིས་བསྐོར༔ གོས་ལག་དྲི་མ་ཅན་ཡང་བསྐོན༔ ཨོྃ་ཨཱ་ཧཱུྃ༔ གསུམ་དང་༔ རྃ་ཡྃ་ཁྃ་ གིས་བག་ཆགས་སྦྱང་༔ རང་ཉིད་རིགས་འདུས་ལྷར་གསལ་ནས༔ ཧོཿ རང་ཉིད་ཆེ་མཆོག་ཡི་དམ་དུ་གསལ་བའི་མདུན༔ བྷྲཱུྃ་ལས་དབང་ཆེན་ས་བཞི་གྲུ་ཆད་ལྡན་པ་དེའི་དབུས་སུ༔ ཡི་གེ་ཀྵ་སྔོ་ནག་ཡོངས་སུ་གྱུར་པ་བགེགས་ཀྱི་རྒྱལ་པོ་བཱི་ན་ཡ་ཀ་སྐུ་མདོག་ཁམ་ནག་གཡས་ཆངས་བུ་དང་གཡོན་དཀར་མེ་འཛིན་པ༔
དེ་ལ་བགེགས་ཆེན་བཅུ་དང་ལན་ཆགས་ཕོ་གདོན་མོ་གདོན་གྱི་ཚོགས་ཀྱིས་བསྐོར་བར་གྱུར༔ ཨོྃ་ཊཱཀྐི་རཱ་ཛ་ཧཱུྃ་ཕཊ྄༔ བྷཱུ་ཏ་རཱ་ཛ་ཨངྐུ་ཤ་ཛ་ཛཿ ཞེས་ལན་གསུམ་གྱིས་བཀུག་ཅིང་བསྟིམ༔ ཧཱུྃ༔ ང་ནི་ཆེ་མཆོག་ཀུན་འདུས་སྐུ༔ ང་ནི་དུས་གསུམ་གསང་བའི་མཛོད༔ ང་ནི་སྣང་སྲིད་ཡོངས་ཀྱི་གཙོ༔ ང་ཡི་བཀའ་ལས་འདའ་མ་བྱེད༔ ཧཱུྃ༔
ཉོན་ཅིག་བགེགས་རིགས་ལན་ཆགས་མགྲོན༔ སྐྱེ་བ་ཚེ་རབས་སྔ་ཕྱི་ནས༔ ཤ་འཁོན་བུ་ལོན་འཁོར་བའི་རིགས༔ དེ་རིང་སྦྱང་ཕྱིར་ཡས་སྟགས་འབུལ༔ སྐུ་ཡི་གླུད་དུ་འབྲང་རྒྱས་བསྔོ༔ གསུང་གིས་གླུད་དུ་ཏིང་ལོས་བསྔོ༔ ཐུགས་ཀྱི་གླུད་དུ་དཀར་མེས་བསྔོ༔ ཡོན་ཏན་གླུད་དུ་ཆངས་བུས་བསྔོ༔ ཕྲིན་ལས་གླུད་དུ་ཡས་སྟགས་བསྔོ༔ ཚ་རམ་སྒོག་ཙོང་ལ་ཕུག་འདི༔
དེ་རིང་བགེགས་རིགས་ཁྱོད་ལ་བསྔོ༔ རྣལ་འབྱོར་བདག་ཅག་འཁོར་བཅས་ལ༔ གནོད་འཚེ་སྡང་བར་མ་སྟོན་ཅིག༔ ཧཱུྃ༔ དང་པོ་གླུད་བྱུང་གང་ནས་བྱུང་༔ ལྷ་ཡི་དབང་པོ་བརྒྱ་བྱིན་ལ༔ འབྱུང་བཞི་ཉམས་པའི་ནད་ཀྱིས་ཐེབས༔ ལྷ་བུ་སྣང་བ་འོད་ལྡན་གྱིས༔ རིན་ཆེན་ངར་གྱི་མི་ཕོ་བཅོས༔ སྐུ་གླུད་རྒྱན་ལྡན་ཡས་སྟགས་བསྔོས༔
ལྷ་དབང་བརྒྱ་བྱིན་སྙུན་ལས་གྲོལ༔ དེ་ནས་ངར་གླུད་གང་ནས་བྱུང་༔ བཙན་པོ་ཁྲི་སྲོང་ལྡེའུ་བཙན་ལ༔ འབྱུང་འཁྲུགས་སྙུན་གྱིས་ཟིན་པའི་ཚེ༔ སློབ་དཔོན་པདྨ་འབྱུང་གནས་ཀྱིས༔ སྐུ་གླུད་རིན་ཆེན་རྒྱན་ཅན་བཅོས༔ ཡས་སྟགས་སྣ་ཚོགས་བསྔོས་པའི་ཚེ༔ ཁྲི་སྲོང་ལྡེའུ་བཙན་སྙུན་ལས་གྲོལ༔ དེ་ནས་ངར་གླུད་གང་ནས་བྱུང་༔ དེ་རིང་སྒྱུ་སྦྱོར་སྦྱིན་བདག་གི༔
ཚེ་རབས་སྔ་ཕྱིའི་ལན་ཆགས་རྣམས༔ སྦྱང་ཕྱིར་སྐུ་གླུད་རྒྱན་ཅན་བསྔོ༔ ཧཱུྃ༔ བགེགས་ཀྱི་ཚོགས་རྣམས་ཚུར་ཉོན་དང་༔ མི་བས་གླུད་བཟང་ཡ་མཚན་ལྡན༔ མཐིང་གི་སྐྲ་ལོ་ཉི་ལི་ལི༔ འཇམ་འབོལ་མཛེས་ལྡན་ཤིགས་སེ་ཤིག༔ མུ་ཏིག་བསིལ་མའི་ཀླད་པ་འདིར༔ དབུ་མ་ཐར་ལམ་ཤ་ར་ར༔ གཟི་ཡི་སྤྱན་མིག་འོད་ལྡན་འདི༔
ལྟ་སྟངས་འཛུམ་མདངས་ཡ་ལ་ལ༔ དུང་གི་ཚེམས་ཕྲེང་དཀར་པོ་འདི༔ བཞད་གད་སྐར་ཚོགས་སྤུངས་སེ་སྤུང་༔ བྱི་རུའི་ལྗགས་དམར་ལེབ་ཆེན་འདི༔ སྨྲ་བརྗོད་གླུ་དབྱངས་ཤ་ར་ར༔ གསེར་དངུལ་ཐབས་ཤེས་རྣ་བ་འདི༔ སྒྲ་སྙན་གྲགས་སྟོང་ལྷངས་སེ་ལྷང་༔ ལག་གཉིས་མུ་མེན་མ་ན་ཧོཿ ཕྱག་རྒྱ་པད་ཀོར་ཀྱི་ལི་ལི༔ དོན་སྙིང་ཞོ་ཤ་རྣམ་ལྔ་འདི༔
ཚོགས་བརྒྱད་མ་འགགས་སངས་སེ་སང་༔ གསང་བ་བཻཌཱུར་གྲུབ་པ་འདི༔ བདེ་སྟོང་དགའ་བཞི་ལམས་སེ་ལམ༔ རྐང་པ་བདེན་གཉིས་ཟངས་ལྕགས་འདི༔ ཞབས་བྲོ་གར་སྒྱུར་ཁྲིགས་སེ་ཁྲིག༔ ན་བཟའ་དར་ཚོན་སྣ་ལྔ་འདི༔ རླུང་གིས་བསྐྱོད་ཅིང་པུ་རུ་རུ༔ སྤྱི་བོའི་ནམ་མཁའ་སྣ་ཚོགས་འདིས༔ འཇའ་གུར་ཡིད་འཕྲོག་སྤུངས་སེ་སྤུང་༔ སྐུ་རྟེན་འབྲང་རྒྱས་རི་ལྟར་ཉིལ༔
གསུང་རྟེན་ཏིང་ལོ་འབྲས་ལྟར་སྤུངས༔ ཐུགས་རྟེན་སྒྲོན་མེ་ཉི་ལྟར་གསལ༔ ཡོན་ཏན་ཆངས་བུས་ཁྱོན་ཡངས་ཁེངས༔ ཕྲིན་ལས་ཡས་སྟགས་ཕུན་སུམ་ཚོགས༔ དེ་ཕྱིར་སྐུ་གླུད་རྒྱན་དང་ལྡན༔ སྦྱིན་བདག་འདི་ཡི་གླུད་དུ་བསྔོ༔ ཧཱུྃ༔ ཤར་ཕྱོགས་བགེགས་ཀྱི་རྒྱལ་པོ་ནི༔ སྤྲིན་གྱི་ཤུགས་འཆང་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔
ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ ཤར་ཕྱོགས་དགྲ་ལ་ཟ་ཁ་སྟོན༔ ཧཱུྃ༔ ལྷོ་ཕྱོགས་བགེགས་ཀྱི་རྒྱལ་པོ་ནི༔ རླུང་གི་མྱུར་ཅན་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔
དེང་ཕྱིན་གནོད་པ་མ་བྱེད་ཅིག༔ ལྷོ་ཕྱོགས་དགྲ་ལ་ཟ་ཁ་སྟོན༔ ཧཱུྃ༔ ནུབ་ཕྱོགས་བགེགས་ཀྱི་རྒྱལ་པོ་ནི༔ མེ་ཡི་ཟིན་ཕུང་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ ནུབ་ཕྱོགས་དགྲ་ལ་ཟ་ཁ་སྟོན༔
ཧཱུྃ༔ བྱང་ཕྱོགས་བགེགས་ཀྱི་རྒྱལ་པོ་ནི༔ གློག་གི་མྱུར་འགྲོས་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ བྱང་ཕྱོགས་དགྲ་ལ་ཟ་ཁ་སྟོན༔ ཧཱུྃ༔ ཤར་ལྷོའི་བགེགས་ཀྱི་རྒྱལ་པོ་ནི༔
ལོ་ཡི་ཕོ་ཉ་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ ཤར་ལྷོའི་དགྲ་ལ་ཟ་ཁ་སྟོན༔ ཧཱུྃ༔ ལྷོ་ནུབ་བགེགས་ཀྱི་རྒྱལ་པོ་ནི༔ ཟླ་བའི་ཕོ་ཉ་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔
ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ ལྷོ་ནུབ་དགྲ་ལ་ཟ་ཁ་སྟོན༔ ཧཱུྃ༔ ནུབ་བྱང་བགེགས་ཀྱི་རྒྱལ་པོ་ནི༔ ཞག་གི་ཕོ་ཉ་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔
དེང་ཕྱིན་གནོད་པ་མ་བྱེད་ཅིག༔ ནུབ་བྱང་དགྲ་ལ་ཟ་ཁ་སྟོན༔ ཧཱུྃ༔ བྱང་ཤར་བགེགས་ཀྱི་རྒྱལ་པོ་ནི༔ དུས་ཀྱི་ཕོ་ཉ་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ བྱང་ཤར་དགྲ་ལ་ཟ་ཁ་སྟོན༔
ཧཱུྃ༔ དབུས་ཕྱོགས་བགེགས་ཀྱི་རྒྱལ་པོ་ནི༔ བཱི་ན་ཡ་ཀ་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ དབུས་ཕྱོགས་དགྲ་ལ་ཟ་ཁ་སྟོན༔ ཧཱུྃ༔ སྟེང་ཕྱོགས་བགེགས་ཀྱི་རྒྱལ་པོ་ནི༔
འབྲུག་གི་མགོ་ཅན་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔ ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ སྟེང་ཕྱོགས་དགྲ་ལ་ཟ་ཁ་སྟོན༔ ཧཱུྃ༔ འོག་ཕྱོགས་བགེགས་ཀྱི་རྒྱལ་པོ་ནི༔ དུར་ཕག་མགོ་ཅན་འཁོར་དང་བཅས༔ བྲན་དུ་བགེགས་ཆེན་བཅུ་ཡིས་བསྐོར༔
ཡང་འཁོར་བགེགས་རིགས་བྱེ་བ་འབུམ༔ སྐུ་གླུད་རྒྱན་ཅན་འདི་ལོངས་ལ༔ དེང་ཕྱིན་གནོད་པ་མ་བྱེད་ཅིག༔ འོག་ཕྱོགས་དགྲ་ལ་ཟ་ཁ་སྟོན༔ ཧཱུྃ༔ ཕྱི་ནང་བགེགས་རིགས་ལན་ཆགས་རྣམས༔ བསྔོས་པ་བཞིན་དུ་ཚིམ་གྱུར་ཅིག༔ རེ་བ་བཞིན་དུ་སྐོང་གྱུར་ཅིག༔ བསམ་པ་ཙམ་གྱིས་འགྲུབ་གྱུར་ཅིག༔ ཁྱོད་ཀྱི་ལན་ཆགས་བྱང་བྱས་ནས༔
ད་ནི་ཁྱོད་ལ་ལམ་བསྟན་ནོ༔ ཆས་ལ་མྱུར་དུ་འགྲོ་བར་གྱིས༔ དེ་ནས་ཁ་ཕྱིར་བསྟན་ནས་རྫོང་འདེབས་བྱས་ཤིང་༔ ཧཱུྃ༔ ཤར་ཕྱོགས་ལྷ་ཡི་ཡུལ་དུ་བསྔོ༔ དྲི་ཟའི་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ ལྷོ་ཕྱོགས་གཤིན་རྗེའི་ཡུལ་དུ་བསྔོ༔
གྲུལ་བུམ་གནོད་པ་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ ནུབ་ཕྱོགས་མ་མོའི་ཡུལ་དུ་བསྔོ༔ ཀླུ་དབང་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ བྱང་ཕྱོགས་བདུད་ཀྱི་ཡུལ་དུ་བསྔོ༔
གནོད་སྦྱིན་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ ཤར་ལྷོའི་ཤེལ་གིང་ཡུལ་དུ་བསྔོ༔ མེ་ལྷའི་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ ལྷོ་ནུབ་བཙན་གྱི་ཡུལ་དུ་བསྔོ༔
སྲིན་མོའི་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ ནུབ་བྱང་གནོད་སྦྱིན་ཡུལ་དུ་བསྔོ༔ རླུང་ལྷའི་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ བྱང་ཤར་ཀླུ་བདུད་ཡུལ་དུ་བསྔོ༔
དབང་ལྡན་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ སྟེང་ཕྱོགས་ཚངས་པའི་ཡུལ་དུ་བསྔོ༔ ལྷ་མིན་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ འོག་ཕྱོགས་ས་བདག་ཡུལ་དུ་བསྔོ༔
དམུ་ཡི་སྐག་རྐྱེན་ཁྱོད་ཀྱིས་ཟློག༔ མི་ཁ་ཡས་སྟགས་རྫོངས་སུ་འདེབས༔ ནམ་ཡང་སྡང་བར་མ་གྱུར་ཅིག༔ ཧཱུྃ༔ ད་ནི་ཁྱོད་ལ་ལམ་བསྟན་པ༔ སྣང་སྲིད་ལྷ་འདྲེའི་ཕྱག་ཏུ་འབུལ༔ དགེ་བཤེས་གླུད་དུ་ཆས་པའི་ཚེ༔ འདྲེན་སྟོན་ཆོས་བཤད་སྒར་ཆེན་འདྲ༔ ཕོ་གླུད་རྒྱན་ཅན་ཆས་པའི་ཚེ༔ དཔའ་བོ་རྒྱན་གྱིས་ཕྱུག་པ་འདྲ༔
མོ་གླུད་རྒྱན་ཅན་ཆས་པའི་ཚེ༔ མོ་བཙུན་བག་མར་བརྫངས་པ་འདྲ༔ རྒས་པའི་གླུད་དུ་ཆས་པའི་ཚེ༔ སྡེ་དཔོན་ཡུལ་ལ་ཕྱོགས་པ་འདྲ༔ བྱིས་པའི་གླུད་དུ་ཆས་པའི་ཚེ༔ ལྷ་ཕྲུག་རྩེ་ར་མཐུད་པ་འདྲ༔ དེ་བས་གླུད་བཟང་ཡ་མཚན་ལྡན༔ བསྔོའོ་འབུལ་ལོ་ཚིམ་གྱུར་ཅིག༔ ཚིམས་ཤིང་རང་རང་གནས་སུ་དེངས༔ དེ་ནས་ཐུན་གྱིས་བྲབ་ཅིང་༔
ཧཱུྃ༔ ང་ནི་ཆེ་མཆོག་ཧེ་རུ་ཀཿ ང་ནི་ཁྲག་འཐུང་ཁྲོ་བོའི་རྒྱལ༔ ང་ཡི་བཀའ་ལས་འདའ་མ་བྱེད༔ སོ་སོ་རང་རང་གནས་སུ་དེངས༔ ཅི་སྟེ་མི་འགྲོ་འཚེ་བྱེད་ན༔ རྡོ་རྗེའི་མེ་ཡི་ཆར་ཆེན་འབེབས༔ མཚོན་ཆ་དུམ་བུ་སྐར་ལྟར་འཁྲུག༔ ལུས་ངག་རྡུལ་ཕྲན་བཞིན་དུ་བརླག༔ དེ་བས་མ་འདུག་གཞན་དུ་དེངས༔
ཨོྃ་བཛྲ་ཧེ་རུ་ཀ་ཀྲོ་ཏ་ཧཱུྃ་ཕཊ྄ཿ གནོད་བྱེད་འབྱུང་པོ་མཱ་ར་ཡ་ཨུ་ཙ་ཏ་ཡ་ཕཊ྄ཿ ཨོྃ་སུམྦྷ་ནི་སུམྦྷ་ནི་ཧཱུྃ་ སོགས་ཧཱུྃ་བཞིའི་སྔགས་བརྗོད་ཅིང་ཐུན་གྱིས་བྲབ༔ དམིགས་མེད་ཆོས་ཉིད་སྟོང་གསལ་འཕྲུལ་གྱི་གདེང་དང་མི་འབྲལ་བར་བསྔོ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
གཏེར་བདག་གླིང་པས་སྦས་ཡུལ་ནས་གདན་དྲངས་ཤིང་༔ ཤོག་སེར་ནས་ཞལ་བཤུས་སོ། ། ཡི་གེ་པ་ནི་ཆོས་ཉིད་བདུད་འདུལ་ལོ།། །། ཆི༽ ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཟུ་དཔང་དང་ཟོར་མདའ་དུག་གི་སྤུ་གྲི་དགྲ་བོའི་སྙིང་གཟེར་བཞུགས་སོ༔ གསང་བ་ཟིལ་གནོན་ལྷ་ཡི་ཚོགས་ལ་བསྟོད༔ བདག་འདྲ་པདྨ་ཐོད་ཕྲེང་གིས༔ ཟོར་ལམ་དུག་གི་སྤུ་གྲི་བསྟན༔ མ་འོངས་སྙིགས་མ་ལྔ་བརྒྱ་ལ༔
འདྲེ་རྒོད་མུ་སྟེགས་མཐའ་བཞི་འཁོར༔ སྔགས་པ་ནང་རྒྱལ་མཐུ་རྩལ་རྩོད༔ དམ་ཉམས་བདུད་ཀྱིས་བསྟན་ལ་སྡང་༔ དེ་དུས་གདབ་ཆོག་དགེ་ཆོད་བསྟན༔ ཡི་གེར་ཐོབ་ལ་གཏེར་དུ་སྦོས༔ དགྲ་བགེགས་སྒྲོལ་བའི་མཚོན་ཆར་ཤོག༔ གསེར་སྐྱེམས་སྦྲེང་ཞིང་བླ་མ་ཡི་དམ་མཁའ་འགྲོ་རྣམས་བདག་གི་དཔུང་གྲོགས་སུ་ཆས་པར་བསམས་ཤིང་༔ ཧཱུྃ༔ ཆོས་དབྱིངས་ལྷུན་གྲུབ་ཀ་དག་ཀློང་ཡངས་ནས༔ ཀུན་བཟང་ཞི་ཁྲོའི་དཀྱིལ་འཁོར་རྒྱ་མཚོའི་ཚོགས༔
མི་མངོན་དག་པ་རྫུ་འཕྲུལ་དབྱིངས་ནས་བཞེངས༔ རིག་འཛིན་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔ ལྷ་སྲིན་སྡེ་བརྒྱད་གཞི་བདག་གཉན་པོ་དང་༔ ཕྱོགས་སྐྱོང་ཞིང་སྐྱོང་བཀའ་སྡོད་ཕོ་ཉ་རྣམས༔ དམ་ལ་གནས་པའི་དྲེགས་ཅན་མ་ལུས་ཀུན༔ གསེར་སྐྱེམས་ཕུད་དང་དཀར་གཏོར་འདི་བཞེས་ལ༔ དེ་རིང་རྣལ་འབྱོར་བདག་གི་རོགས་དན་སྒྲུབས༔ དམ་ལས་མ་འདའ་སྔོན་གྱི་དམ་ཚིག་དགོངས༔ དམ་བཅའ་བཞིན་དུ་བཅོལ་བའི་ཕྲིན་ལས་མཛོད༔
ཅེས་གསེར་སྐྱེམས་བཏང་ལིངྒ་གང་རུང་འགུགས་ལ་དང་པོ་གཟུ་དཔང་མཁྱེན་གསོལ་བྱ་བ་ནི༔ ཕྱོགས་སྐྱོང་བཅུའི་ཟོར་ཐོགས་ནས༔ ཧཱུྃ༔ བླ་མ་རིག་འཛིན་དཀྱིལ་འཁོར་རྒྱ་མཚོའི་ཚོགས༔ མ་ཉེས་དཔུང་དུ་བཞུགས་མཛོད་ཐུགས་དམ་ཅན༔ ཞི་ཁྲོ་ཆེ་མཆོག་ལྷ་ཚོགས་གཟུ་དང་དཔང་༔ འཇམ་དཔལ་སྐུ་ཡི་ལྷ་ཚོགས་གཟུ་དང་དཔང་༔ པདྨ་གསུང་གི་ལྷ་ཚོགས་གཟུ་དང་དཔང་༔ ཡང་དག་ཐུགས་ཀྱི་ལྷ་ཚོགས་གཟུ་དང་དཔང་༔ མ་མོ་རྦོད་གཏོང་ལྷ་ཚོགས་གཟུ་དང་དཔང་༔
ཕུར་པ་ཕྲིན་ལས་ལྷ་ཚོགས་གཟུ་དང་དཔང་༔ བླ་མ་རིག་འཛིན་ལྷ་ཚོགས་གཟུ་དང་དཔང་༔ འཇིག་རྟེན་མཆོད་བསྟོད་ལྷ་ཚོགས་གཟུ་དང་དཔང་༔ དམོད་པ་དྲག་སྔགས་ལྷ་ཚོགས་གཟུ་དང་དཔང་༔ བཀའ་སྲུང་དམ་ཅན་ལྷ་ཚོགས་གཟུ་དང་དཔང་༔ མ་ཉེས་རིག་འཛིན་བདག་གི་དཔང་པོ་མཛོད༔ མ་ནོངས་ཡེ་ཤེས་ལྷ་ལ་མཁྱེན་པར་གསོལ༔ ཉེས་མེད་རིག་འཛིན་རྣལ་འབྱོར་སྔགས་འཆང་ལ༔ དམ་ཉམས་དགྲ་བོ་བྱད་མ་ལས་ངན་གྱིས༔ བྱས་པ་མེད་ཀྱང་རིན་ཆེན་སྲོག་ལ་རྒོལ༔
ཆགས་པ་མེད་ཀྱང་བུ་ལོན་རྒྱུན་དུ་དེད༔ རྣལ་འབྱོར་བདག་ལ་ཡེ་ཤེས་ལྷ་མེད་ཟེར༔ ཆོས་སྐྱོང་དམ་ཅན་ཁྱེད་ལ་མཐུ་མེད་ཟེར༔ ཡིད་ལ་དམིགས་པའི་དགྲ་བོ་བྱད་མ་འདི༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ ཧཱུྃ༔ ང་ནི་ཆེ་མཆོག་ཐོད་ཕྲེང་རྩལ༔ ང་ནི་ཁྲག་འཐུང་ཧེ་རུ་ཀཿ ང་ནི་ཁྲོ་བོ་ཀུན་གྱི་རྗེ༔ ང་ནི་མ་མོ་ཀུན་གྱི་ཡབ༔
ང་ནི་དགྲ་བགེགས་ཁྱོད་ཀྱི་གཤེད༔ ཆོས་དབྱིངས་ཀློང་ནས་བཞེངས་པའི་ཚེ༔ སྟོང་ཉིད་འབྲུག་སྒྲ་འུ་རུ་རུ༔ བར་སྣང་དབྱིངས་ནས་བཞེངས་པའི་ཚེ༔ སྟོང་གསུམ་ཚྭ་ཚྭ་སི་ལི་ལི༔ དྲག་པོའི་ཕྲིན་ལས་བསྐུལ་བའི་ཚེ༔ སྣོད་བཅུད་བསྐལ་མེ་ཝ་ལ་ལ༔ ཟོར་ཐུན་ཕོ་ཉ་རྦད་པའི་ཚེ༔ ཤན་པ་སྲོག་ལེན་ཁྱུགས་སེ་ཁྱུག༔ ཧཱུྃ༔
བསྒྲུབས་པའི་གཏོར་ཟོར་དྲག་པོ་འདི༔ དེ་རིང་སྟེང་དུ་མི་འཕེན་ན༔ གལ་ཏེ་སྟེང་དུ་འཕྲོས་སྲིད་ན༔ ཚངས་པས་བདག་གི་གྲོགས་མཛོད་ཅིག༔ སྟེང་ཕྱོགས་དགྲ་བགེགས་རྡུལ་དུ་རློག༔ ཧཱུྃ༔ བསྒྲུབས་པའི་གཏོར་ཟོར་གཉན་པོ་འདི༔ དེ་རིང་ཤར་དུ་མི་འཕེན་ན༔ གལ་ཏེ་ཤར་དུ་འཕྲོས་སྲིད་ན༔ དྲི་ཟས་བདག་གི་གྲོགས་མཛོད་ཅིག༔
ཤར་ཕྱོགས་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་ལྷོ་རུ་མི་འཕེན་ན༔ གལ་ཏེ་ལྷོ་རུ་འཕྲོས་སྲིད་ན༔ གཤིན་རྗེས་བདག་གི་གྲོགས་མཛོད་ཅིག༔ ལྷོ་ཕྱོགས་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་ནུབ་ཏུ་མི་འཕེན་ན༔
གལ་ཏེ་ནུབ་ཏུ་འཕྲོས་སྲིད་ན༔ ཀླུ་དབང་བདག་གི་གྲོགས་མཛོད་ཅིག༔ ནུབ་ཕྱོགས་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་བྱང་དུ་མི་འཕེན་ན༔ གལ་ཏེ་བྱང་དུ་འཕྲོས་སྲིད་ན༔ གནོད་སྦྱིན་བདག་གི་གྲོགས་མཛོད་ཅིག༔ བྱང་ཕྱོགས་དགྲ་བགེགས་རྡུལ་དུ་རློག༔ ཧཱུྃ༔
བདག་གིས་བསྒྲུབས་པའི་གཏོར་ཟོར་འདི༔ དེ་རིང་ཤར་ལྷོར་མི་འཕེན་ན༔ གལ་ཏེ་ཤར་ལྷོར་འཕྲོས་སྲིད་ན༔ མེ་ལྷས་བདག་གི་གྲོགས་མཛོད་གཅིག༔ ཤར་ལྷོའི་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་ལྷོ་ནུབ་མི་འཕེན་ན༔ གལ་ཏེ་ལྷོ་ནུབ་འཕྲོས་སྲིད་ན༔ སྲིན་པོས་བདག་གི་གྲོགས་མཛོད་ཅིག༔
ལྷོ་ནུབ་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་ནུབ་བྱང་མི་འཕེན་ན༔ གལ་ཏེ་ནུབ་བྱང་འཕྲོས་སྲིད་ན༔ རླུང་ལྷས་བདག་གི་གྲོགས་མཛོད་ཅིག༔ ནུབ་བྱང་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་བྱང་ཤར་མི་འཕེན་ན༔
གལ་ཏེ་བྱང་ཤར་འཕྲོས་སྲིད་ན༔ དབང་ལྡན་བདག་གི་གྲོགས་མཛོད་ཅིག༔ བྱང་ཤར་དགྲ་བགེགས་རྡུལ་དུ་རློག༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་འོག་ཏུ་མི་འཕེན་ན༔ གལ་ཏེ་འོག་ཏུ་འཕྲོས་སྲིད་ན༔ ས་བདག་བདག་གི་གྲོགས་མཛོད་ཅིག༔ འོག་ཕྱོགས་དགྲ་བགེགས་རྡུལ་དུ་རློག༔ དེ་རིང་ཟོར་འདི་དགྲ་ལ་འཕེན༔
བགེགས་དཔུང་ཕྱེ་མ་དུམ་བུར་ཤིགས༔ མྱུར་དུ་བསྒྲལ་བའི་ཕྲིན་ལས་མཛོད༔
ཅེས་འཕངས་ཤིང་དགྲ་བོ་རྡུལ་དུ་བརླགས་པར་བསམ༔ དེ་ནས་བཀའ་བརྒྱད་སྲུང་མ་ཀུན་འདུས་ལྟར་ཟོར་འཕེན་པ་ནི༔ ཟོར་རྫས་རིམ་པ་བཞིན་ཐོགས་ཏེ༔ ཧཱུྃ༔ ང་ནི་ཁྲག་འཐུང་ཧེ་རུ་ཀཿ ལྕེ་སྤྱང་མ་མོ་ཕོ་ཉར་འགྱེད༔ ཕྱག་ན་ཀོང་ཟོར་ཉུངས་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔
ཨོྃ་མ་མོ་ཁ་ཐུན་ནག་པོ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་ཡང་དག་ཧེ་རུ་ཀཿ དབང་ཕྱུག་ཉེར་བརྒྱད་ཕོ་ཉར་འགྱེད༔ ཕྱག་ན་ཀོང་ཟོར་དུག་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་ཤྭ་རི་ནག་མོ་ཁ་ཐུན་ནག་པོ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་འཇམ་དཔལ་གཤིན་རྗེ་གཤེད༔ གིང་བདུད་ཤན་པ་ཕོ་ཉར་འགྱེད༔
ཕྱག་ན་ཀོང་ཟོར་མེ་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་ཙ་ཏི་གྷྲྀ་ཝ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་དབང་ཆེན་ཁྲོ་བོའི་རྒྱལ༔ སྲོག་བདག་ཁམས་བརྒྱད་ཕོ་ཉར་འགྱེད༔ ཕྱག་ན་ཀོང་ཟུར་ཕུར་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་རཀྨོ་དུ་ན་ཏི་རུ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔
ང་ནི་རྡོ་རྗེ་གཞོན་ནུའི་སྐུ༔ ཤྭ་ན་ས་བདག་ཕོ་ཉར་འགྱེད༔ ཕྱག་ན་ཀོང་ཟོར་ཁྲག་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་ཤྭ་ན་བྷུ་མི་ཊི་རུ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་མ་མོ་རྦོད་གཏོང་སྐུ༔ མ་སྲིང་སྲིན་མོ་ཕོ་ཉར་འགྱེད༔ ཕྱག་ན་ཀོང་ཟོར་མཚོན་ཆ་བསྣམས༔ མཚོན་ཟོར་དགྲ་བོའི་སྙིང་དུ་ཡ༔
ཨོྃ་མ་མོ་ར་དུན་ཁ་ལ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་དྲག་པོ་མེ་ཕྲེང་ཅན༔ ཤན་པ་དམར་ནག་ཕོ་ཉར་འགྱེད༔ ཕྱག་ན་ཀོང་ཟོར་མཚོན་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་ཤུ་ལ་ཏྲི་ཏ་ར་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་འཇིག་རྟེན་ཁྲོ་བོའི་རྒྱལ༔ དྲེགས་པའི་སྡེ་དཔོན་ཕོ་ཉར་འགྱེད༔
ཕྱག་ན་ཀོང་ཟོར་རྡོ་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་མ་ཧཱ་ཁྱིང་ཏྲ་ན་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔ ང་ནི་དམོད་པ་དྲག་སྔགས་སྐུ༔ བཙན་འགོང་གནོད་སྦྱིན་ཕོ་ཉར་འགྱེད༔ ཕྱག་ན་ཀོང་ཟོར་ཚེ་ཐུན་བསྣམས༔ མཚོན་ཟོར་དགྲ་བོའི་སྙིང་དུ་ཡ༔ ཨོྃ་ཙ་ཏི་ནཱ་ཐ་དགྲ་བོའི་སྲོག་རྩ་ཆོད་ཆོད་རྦད་རྦད་བྷྱོ་བྷྱོ་ཟློག་ཟློག༔ ཧཱུྃ༔
ང་ནི་སྟོབས་འདུས་ཧེ་རུ་ཀཿ ལས་མཁན་ཤན་པ་ཐབས་ཤེས་ཚུལ༔ གཞུ་ནི་སྲིན་མོ་ཁྲག་རལ་མ༔ མདའ་ནི་ཤན་པ་སྲོག་གི་བདག༔ མྱུར་མགྱོགས་ལས་ལ་རྦད་པའི་ཚེ༔ གཟའ་རྒོད་དབྱིངས་ལས་འགྱུ་བ་ལྟར༔ དགྲ་བོའི་སྲོག་ལ་མཱ་ར་ཡ༔ ཕཊ྄་ཊ་ཀ་ལ་མ་དུན་རྦད་དུ་ན་བསྭོ་ཐུན་ཤང་ཚ་ཁ་ལ་དགྲ་བོའི་སྲོག་ལ་རྦད་རྦད༔ ཅེས་ཟོར་མདའ་བརྒྱབ་ཅིང་གཏུབ་པར་བྱས༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གཏེར་བདག་གླིང་པས་སྦས་ཚལ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ། ཤོག་སེར་གྱི་བུ་དཔེ་ལས་བཤུས་སོ། ། མངྒ་ལཾ།། །། ཇི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམོད་པ་དགུའི་བཟློག་ཟོར་བཞུགས་སོ༔
བཀའ་བརྒྱད་གསང་བའི་ལྷ་ལ་ཕྱག་འཚལ་ལོ༔ ས་མ་ཡ༔ དམོད་པ་དགུ་ཡི་བཟློག་ཟོར་ནི༔ སྔགས་པ་ཕུར་པ་ཐོགས་པ་དགུ༔ དགེ་སློང་གསེག་ཤང་ཐོགས་པ་དགུ༔ བོན་པོ་ཕྱིང་རྔ་ཐོགས་པ་དགུ༔ སྐྱེས་པ་གོ་མཚོན་ཐོགས་པ་དགུ༔ མོ་མཚུན་ཆུང་ངུ་མ་མདའ་དར་དང་གསེར་སྐྱེམས་ཐོགས་པ་དགུ༔ བྱིས་པ་འུར་རྡོ་ཐོགས་པ་དགུ༔ གཅོད་པ་རྐང་གླིང་ཐོགས་པ་དགུ༔
ཤན་པ་སྤུ་གྲི་ཐོགས་པ་དགུ༔ ཡུགས་ས་ཐལ་ཟོར་ཐོགས་པ་དགུ༔ དེ་རྣམས་ཀྱིས་ཟོར་བཟློག་དང་སྦྲགས་ནས་ཐལ་མོ་བརྡབ་ཅིང་༔ ཐལ་བ་དང་སྲན་མ་ཐུན་དུ་བཤུར༔ མཚོན་ཐོགས་རྣམས་ཀྱིས་བསྭོ་སྒྲ་ལྡིར༔ གསེར་སྐྱེམས་ཐོགས་པ་དགུ་ཡིས་གསེར་སྐྱེམས་མཆོད་ཅིང་༔ ཧཱུྃ༔ ལྷ་ཀླུ་གཞི་བདག་གཉན་པོ་དང་༔ གདོང་ལ་གནས་པའི་དྲེགས་ཅན་རྣམས༔ གསེར་སྐྱེམས་གཉན་པོ་འདི་བཞེས་ལ༔
མདོས་ཞལ་དམ་ཉམས་དགྲ་ལ་སྒྱུར༔ གཏོར་ཟོར་དགྲ་བོའི་སྟེང་དུ་འཕེན༔ སྒོ་ཕྱེས་འཕྲང་སྒྲོལ་སྡོང་གྲོགས་མཛོད༔ དེ་ནས་སྔགས་པ་ཕུར་ཐོགས་དགུའི་སྲན་མ་བཤུར་ཞིང་༔ ཧཱུྃ༔ ང་ནི་ཆེ་མཆོག་ཧེ་རུ་ཀཿ དྲག་སྔགས་དམོད་པའི་ཕོ་ཉ་རྦད༔ བཟློག་གོ་ཆག་ཆེན་ཉམས་ང་ཟློག༔ དགྲ་དཔུང་ཐལ་བ་རྡུལ་དུ་རློག༔ དེ་ནས་དགེ་སློང་དགུའི་ཤེར་སྙིང་དང་བཅས་ནས༔
ཧཱུྃ༔ བསྟན་གཉིས་གཙོ་བོ་བཅོམ་ལྡན་འདས༔ མུ་སྟེགས་ལོག་ལྟ་ཚར་གཅོད་པ༔ བཟློག་གོ་གདུག་པའི་གཡུལ་ངོ་བཟློག༔ ཐན་ལྟས་ཆག་ཆེན་བསྒྱུར་དུ་གསོལ༔ དེ་ནས་བོན་པོ་དགུ་ཡིས་ཐུན་བརྡེག་ཅིང་༔ བསྭོ༔ བོན་ཉིད་གཡུང་དྲུང་སྣང་གཤིན་བདག༔ བྱད་ཁ་བཟློག་ཕྱིར་དབལ་ཆེན་རྦད༔ བཟློག་གོ་བྱད་ལྟས་དགྲ་ལ་ཟློག༔
རྨི་ལྟས་མཚན་ངན་དགྲ་ལ་སྒྱུར༔ དེ་ནས་སྐྱེས་པ་གོ་མཚོན་ཐོགས་པ་དགུས༔ ཧཱུྃ༔ ཕོ་རྒྱུད་འདུས་པའི་དྲག་སྔགས་པ༔ དཔའ་རྩལ་སྐྱེས་བུ་དགྲ་ལ་ཆོས༔ བཟློག་གོ་དམག་དཔུང་གཡུལ་ངོ་ཟློག༔ སྐྱེས་པའི་མཚོན་དལ་དགྲ་ལ་སྒྱུར༔ དེ་ནས་བྱིས་པ་དགུའི་འུར་རྡོ་བརྒྱང་ཞིང་༔ ཧཱུྃ༔ དཔལ་གྱི་ལས་མཁན་བྱིས་པའི་གཟུགས༔
ཆུང་སྲི་བཟློག་ཅིང་གནམ་རྡོ་འཕེན༔ ཡུལ་འདྲེ་འགོང་པོ་བཟློག་ཏུ་གསོལ༔ རྐྱེན་ཁ་བར་ཆོད་དགྲ་ལ་སྒྱུར༔ དེ་ནས་རྐང་གླིང་ཐོགས་པ་དགུའི་རྐང་གླིང་གཙེར་ཞིང་༔ ཕཊ྄ཿ གདོད་ནས་དག་པ་ཆོས་དབྱིངས་ཀློང་༔ སྐྱེ་མེད་མཁའ་འགྲོའི་དམག་ཚོགས་སྒྱུར༔ སྣང་སྲིད་ཆོ་འཕྲུལ་དགྲ་ལ་ཟློག༔ རྐྱེན་ཁ་བློ་བུར་བསྒྱུར་དུ་གསོལ༔ ཤན་པ་སྤུན་དགུའི་གྲི་རྩེར་བསྐྱོན་ནས༔
ཧཱུྃ༔ རྦད་པའི་ཤན་པ་དཔུང་དམར་ཚོགས༔ དམ་ཉམས་དགྲ་བོའི་སྲོག་སྙིང་ཕྲོལ༔ བཟློག་གོ་འཆི་ལྟས་དགྲ་ལ་ཟློག༔ དེ་ནས་ཡུགས་ས་དགུ་ཡིས་ཐལ་བ་གཏོར་ཞིང་༔ བྷྱོཿ མྱ་ངན་རྐྱེན་ཁ་དགྲ་ལ་སྒྱུར༔ སྣང་སྲིད་མོ་རྒྱུད་ཆོ་འཕྲུལ་ཟློག༔ མིང་རུས་སྐག་རྐྱེན་དགྲ་ལ་ཕོབ༔ ཨོྃ་དུ་ཙ་ཡ་ཉེ་ལོ་ཤག་མ་རཱ་ཡ་དགྲ་ལ་བྷྱོ་བྷྱོ་ཟློག་ཟློག༔
ཅེས་བཟློག་པ་བྱ༔ སྣང་སྲིད་ཆོ་འཕྲུལ་བཤིག་པའི་ཕྱིར༔ བཟློག་པ་ཆ་དགུ་འདི་དག་ཟབ༔ ཐན་མདོས་གཉིས་ལ་བཟློག་པར་བྱ༔ རྐྱེན་ངན་ཞི་བར་ཐེ་ཚོམ་མེད༔ ཟབ་ཁྱད་བཟློག་པ་ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ གཏེར་བདག་གླིང་པས་སྦས་ཚལ་ནས་གདན་དྲངས་ཤིང་ཤོག་སེར་ནས་བསྒྱུར༔ ཡི་གེ་པ་ནི་ཆོས་ཉིད་བདུད་འདུལ་ཞེས།། །། ཉི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དགོངས་གསོལ་རྔམ་ཡངས་ཁྱབ་བརྡལ་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ དགོངས་གསོལ་རྔམ་ཡངས་ཀློང་ཆེན་བསྟན༔ ཡི་གེར་ཐོབ་ལ་གཏེར་དུ་སྦོས༔
ས་མ་ཡ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ ཧོཿ དགོངས་སུ་གསོལ་ལོ༔ ཧོཿ གཟིགས་སུ་གསོལ་ལོ༔ སྤྲོས་པ་མེད་པའི་དབྱིངས༔ ཡངས་པ་ཆེན་པོའི་གནས༔ འདོད་རྒུ་སྤྲུལ་པའི་དུར་ཁྲོད་ཆེན་པོ་ནས༔
སྒྲུབ་ཆེན་གསང་བ་ཟིལ་གནོན་ལྷ་ཚོགས་དགོངས་སུ་གསོལ༔ ཆེ་མཆོག་འདུས་པའི་ལྷ་ཚོགས་སངས་རྒྱས་བསྟན་པའི་སྲོག་འཛིན་རིག་འཛིན་ཡོངས་ཀྱི་དཀྱིལ་འཁོར༔ ཐུགས་རྗེ་མངའ་བའི་གཏེར་མཛོད༔ བྱིན་རླབས་ནུས་རྩལ་གྱི་སྡོང་པོ༔ མཐུ་སྟོབས་སྨོན་ལམ་གྱི་ཤུགས་ཅན༔ ཁྲོ་བོ་འདུས་པའི་དཀྱིལ་འཁོར་ཁྲོ་མོ་འདུས་པའི་གནས་མཆོག༔ ཆོས་སྐྱོང་འདུས་པའི་སྐུ་མཁར༔ ལས་མཁན་ཚོགས་པའི་དམག་དཔུང་༔ གཟི་བྱིན་མེ་ལས་ངར་ཚ་བ༔ མཐུ་སྟོབས་ཐོག་ལས་ཤུགས་ཆེ་བ༔
མྱུར་མགྱོགས་གློག་ལས་འགྱུ་རྐྱེན་པ༔ སྣང་སྲིད་རླུང་ལས་ཁྱབ་ཆེ་བ་ཁྱེད་རྣམས་ཀྱི་ཐུགས་དམ་གྱི་རྒྱུད་བསྐུལ་ནས༔ དམ་ཉམས་པའི་དགྲ་བོ་འཁོར་དང་བཅས་པ་སྒྲོལ་བའི་ལས་མཛོད་ཅིག༔ སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་བདག་གི་སྒོས་དགྲ༔ མི་མིན་མི་རུ་བརྫུ་བ༔ ལྷ་མིན་ལྷ་རུ་བརྫུ་བ༔ མི་ང་ལ་ལྷ་མེད་ཟེར་བ༔ ལྷ་ཁྱོད་ལ་མཐུ་མེད་ཟེར་བ༔ ངོས་ལ་བསྟོད་ཅིང་ལྐོག་ནས་སྨད་པ༔
དགྲ་ཡ་དང་གྱོད་ཡ་བྱེད་པ༔ འཛིང་ཡ་དང་འཁོན་ཡ་བྱེད་པ༔ འཐབ་ཡ་དང་རྩོད་ཡ་བྱེད་པ༔ དམག་སྣ་དང་ཇག་སྣ་སྟོན་པ༔ རྐུ་སྣ་དང་བཅོམ་སྣ་གཏད་པ༔ ཁ་འོ་མ་བས་འཇམ་ཞིང་༔ སྙིང་ཚེར་མ་བས་རྩུབ་པ༔ བསམ་ངན་ལོག་སྦྱོར་ཤོམ་པ༔ དམ་ཉམས་བྱད་མ་ཡུལ་དང་བཅས་པ༔ ཕ་ཚན་དང་བཅས་པ༔
སྡེ་ཚན་དང་བཅས་པ༔ ནང་ཚན་དང་བཅས་པ༔ དེ་རྣམས་མྱུར་དུ་བསྒྲལ་བའི་ཕྲིན་ལས་མཛོད་ཅིག༔ སྐྱེས་པ་ཕོ་རྒྱུད་ལ་བབ་ན༔ ཤིང་སྐམ་ལ་མེ་བཏང་བ་ལྟ་བུར་ཐོངས་ཤིག༔ ཟ་མ་མོ་རྒྱུད་ལ་བབ་ན་ལོ་ཐོག་སེར་བས་བཏབ་པ་ལྟ་བུར་ཐོངས་ཤིག༔ སྐྱེས་པ་དར་མ་ལ་བབ་ན་རྒྱ་ཟམ་སྐེད་པ་ནས་ཆག་པ་ལྟ་བུར་ཐོངས་ཤིག༔ ཆུང་རྒྱུད་བྱིས་པ་ལ་བབ་ན་ས་བོན་མེ་ལ་བསྲེགས་པ་ལྟ་བུར་ཐོངས་ཤིག༔ ཕྱི་ཡི་ཕྱུགས་ནོར་ལ་ཕོག་ན་སྲན་ཕུང་དབྱུག་པས་གཏོར་བ་ལྟ་བུར་ཐོངས་ཤིག༔ ནང་གི་སྲིད་པ་གཡང་ལ་ཕོག་ན༔
ཐལ་སྐྱ་རླུང་གིས་གཡོས་པ་ལྟ་བུར་ཐོངས་ཤིག༔ མཁར་ཁང་ཡུལ་ཞིང་ལ་ཕོག་ན་ཐོག་རྒོད་བྲག་ལ་བརྒྱབ་པ་ལྟ་བུར་ཐོངས་ཤིག༔ དམ་ཉམས་པའི་དགྲ་བོ་འདི༔ གནམ་ས་གླིང་བཞི་རི་རབ་ཀྱི་ཟོམ༔ བན་བོན་གྱི་སྐྱབས་འོག༔ ཉི་ཟླའི་གོ་བར་སྤྲིན་གྱི་ཐེམ་སྐས༔ ས་འོག་ས་སྟེང་གང་དུ་གནས་ཀྱང་༔ རང་དབང་མེད་པར་ཁུག་ལ༔ ཡེ་ཤེས་ཀྱི་ཁྲོ་བོ་ལས་བྱེད་ཀྱི་སྲུང་མ་ཁྱེད་རྣམས་ཀྱིས༔ གནམ་ས་ཙམ་གྱི་ཞལ་གདོངས་ཤིག༔
གློག་དམར་ཙམ་གྱི་ལྗགས་རྐྱོངས་ཤིག༔ གངས་རི་ཙམ་གྱི་མཆེ་བ་གཙིགས་ཤིག༔ ད་ལྟ་ཉིད་དུ་བཀའ་ཡི་གཏོར་མ་འདི་དང་མཉམ་དུ་བཞེས་ཤིག༔ ཅེས་གཏོར་ཆེན་རྫོང་ཞིང་བཟློག་པ་ལན་གསུམ་བྱ༔ དར་ནག་གཡབ་ཅིང་དམོད་པ་བོར༔ གཏོར་མ་ཆུའམ་མེར་བསྲེག༔ བཞེངས་བསྐུལ་གཏོར་མ་ཟུར་དུ་བྱ་ན་གཏོར་ཆེན་ལས་བྱང་ནང་གི་བསྐུལ་བཏང་ཤིང་འཕངས་ཀྱང་ཆོག༔ དེ་ནས་གཏོར་སྣོད་རྣམས་ཁྱེར་གོམ་པ་དགུའི་མཚམས་སུ་ལོག་ནས༔ སྒབ་འདྲེ་དམ་སྲི་རྣམས་ལན་གསུམ་དུ་བཀུག་ཅིང་༔ ས་རིམ་པ་དགུའི་འོག་ཏུ་ལས་ཀྱི་གཤིན་རྗེ་ཁ་ཐམ་ནག་པོ་ཆུ་སྲིན་གྱི་གཟུགས་ཅན་ཁ་ཡར་གདངས་པའི་ཁར་གཏོད༔
ནམ་ཡང་མི་ལྡང་བའི་དམིགས་པ་བྱས་ཏེ༔ རྟ་བྲོ་ལས་གཞུང་ལྟར་བརྡུང་ངོ་༔ ས་མ་ཡ༔ དེ་ནས་གཏོར་གཞོང་ཁ་ཡར་སློང་ལ་མེ་ཏོག་འཐོར་ཞིང་༔ ཧཱུྃ༔ གསང་བ་ཟིལ་གནོན་དཀྱིལ་འཁོར་རྒྱ་མཚོའི་ཚོགས༔ ཀུན་བཟང་མཆོད་པའི་སྤྲིན་ཕུང་སྣ་ཚོགས་འབུལ༔ རྟེན་འབྲེལ་ཟབ་མོའི་སྦྱིན་བདག་བཀྲ་ཤིས་ཤིང་༔ འཛམ་གླིང་ཕྱོགས་བདེ་ཡར་ཟླ་ལྟར་འཕེལ་ཤོག༔ ཨོྃ་ས་མ་ཡ་མ་ཧཱ་སིདྡྷི་ཕ་ལ་ཧོཿ
དེ་ནས་ཤུལ་མེད་ཐོ་ཞིག་བསླངས་ནས༔ ཐམས་ཅད་ཞལ་ཕྱིར་གྱུ་ཞིང་༔ འདི་ལྟར་བརྗོད༔ ཧཱུྃ༔ ཐོ་ནི་ཁྱུང་ནག་དྲག་པོའི་གནམ་ལྕགས་མཆུ༔ མེ་གཤོག་བརྒྱངས་ཤིང་སྒབ་འདྲེ་དམ་སྲི་ཆོད༔ འབྱུང་པོ་དམ་སྲི་བྱ་ཁྱུང་ཁྱོད་ལ་བཅོལ༔ ནམ་ཡང་ཕྱི་རུ་འབྱུང་བར་མ་གྱུར་ཅིག༔ ཨོྃ་ཨཱ་ཏྲི་ཤ་ཁྲོམ་ཏྲིག་ཤ་གྲི་ཁྲམ་ཉེ་ལོ་ཡ་དམ་སྲི་བྷནྡྷ་བྷནྡྷ་རྦད་རྦད༔ དེ་ནས་ཕྱི་མིག་མི་ལྟ་ཞིང་གོམ་པ་བཅུ་གསུམ་ལོག་ནས་ཕྱེ་མར་དང་བཀྲ་ཤིས་པའི་འབྲས་ཀྱང་རོལ་ཏེ༔
ལྷ་རྒྱལ་ལོ་ཞེས་བརྗོད༔ གཏང་རག་གཏོང་ཞིང་དངོས་གྲུབ་ལེན་ཆོག་དང་༔ ཚེ་འགུགས་སོགས་རྒྱས་པར་བྱའོ༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྐལ་ལྡན་རྗེས་འཇུག་ཕྱིར༔ ཟབ་པའི་མཐར་ཐུག་ཡང་སྙིང་ཆོས༔ བཀའ་བརྒྱད་གསང་བ་ཟིལ་གནོན་བཞག༔ བཀའ་བརྒྱད་ཆོས་སྐོར་བརྒྱ་རྩ་སྦས༔ ཡང་ཟབ་འདི་འདྲ་སྦས་པ་མེད༔
འདི་ཡི་ཕན་ཡོན་བསམ་མི་ཁྱབ༔ སྒྲུབ་པའི་མཆོག་ཐུན་དངོས་གྲུབ་མྱུར༔ ལས་མཐའ་བཟློག་པས་བར་ཆད་ཞི༔ གང་ལ་གང་འདུལ་ཟབ་པའི་ཁྱད༔ བཟློག་པ་འདི་ལ་ཚང་བར་ངེས༔ ལྔ་བརྒྱ་དུས་ཀྱི་ཐ་མ་ལ༔ བན་བོན་ཤི་ཚད་གདུག་འདྲེར་སྐྱེས༔ དེ་ཕྱིར་དམ་སྲི་ཚ་ངར་ལྷགས༔ འདྲེ་རྒོད་འབྱུང་པོ་ས་སྟེང་ཁེང་༔ གཙུག་ལག་ཆོས་འཁོར་རྣམས་ཀྱང་འཇིག༔
དེ་དུས་བཀའ་བརྒྱད་མ་གཏོགས་པའི༔ བཟློག་ཡན་ཙམ་གྱིས་རྐྱེན་མི་བཟློག༔ དེ་ཕྱིར་སྦས་ཡུལ་གངས་ཅན་རོང་༔ སངས་རྒྱས་སྲོག་འཛིན་གང་བཞུགས་པས༔ བཟློག་པ་འདི་ཉིད་ཤིན་ཏུ་གཅེས༔ ཆོས་རྒྱལ་གདུང་བརྒྱུད་ཐུགས་ཀྱི་སྲས༔ སྐལ་ལྡན་སྐྱེས་བུ་རྣམས་ལ་སྤེལ༔ འདི་ཉིད་འདོན་པའི་སྐྱེས་བུ་ནི༔ བནྡེ་སངས་རྒྱས་ཡེ་ཤེས་པ༔ གཏེར་སྟོན་བདུན་ནས་རིམ་བརྒྱུད་དེ༔
ཨོ་རྒྱན་གཏེར་བདག་གླིང་པ་འབྱུང་༔ དེ་དུས་ཟབ་ཆོས་འདི་འཕྲད་ཤོག༔ ལེགས་ལྡན་མགོན་པོ་བྱ་རོག་གདོང་༔ བཀའ་སྲུང་དམ་ཅན་རྒྱ་མཚོ་རྣམས༔ ཆོས་འདི་ཐུགས་ཀྱི་སྲས་ལ་སྤྲོད༔ སྐལ་ངན་ལོག་རྟོག་བདུད་ཀྱི་རིགས༔ ཆོས་འདིར་མི་དད་ཐ་མལ་ཚོགས༔ གཟུགས་ཀྱི་དབང་པོ་རྣམ་ཤེས་སྣུབས༔ ས་མ་ཡ༔ ཤེས་རབ་བློ་ལྡན་ལས་འཕྲོ་ཅན་དང་འཕྲད་པར་ཤོག༔
བདག་འདྲ་ཨོ་རྒྱན་གཏེར་བདག་གླིང་པས་རབ་བྱུང་བཅུ་པའི་ལྕགས་བྱི་ལོར་སྦས་ཡུལ་བལ་ཕུ་ལུང་གི་གནས་མཆོག་མཚོ་འབྲོག་གནམ་ཞལ་དབང་ཕྱུག་མའི་གནས༔ བཀའ་བརྒྱད་འདུས་པའི་ཕོ་བྲང་གི་མདུན་ཕ་བོང་བྱ་རོག་འདྲ་བའི་སྐེ་འོག་ནས་རྒྱ་མཚོ་རྦ་རླབས་དྲག་ཏུ་འཕྱོ་བའི་ཀློང་ནས་ཁྲོམ་མང་དང་བཅས་ནས་གདན་དྲངས་ཚེ༔ ཀླུ་བདུད་ནཱ་ག་རཀྴས་གཏེར་སྒྲོམ་དངོས་སུ་ཀུན་གྱིས་མཐོང་བར་ཕུལ་ཞིང་༔ གླང་ལོ་ཚེས་བཅུའི་ཉིན་ནས་དབུ་བཟུང་སྟེ་ཤོག་སེར་ནས་ཞལ་བསྒྱུར་བས་ཤར་བའི་ཚེས་ལྔ་ལ་གྲུབ་བོ། ཡི་གེ་པ་ནི་ཆོས་ཉིད་བདུད་འདུལ་ཞེས་པས་བགྱིས་པའོ། ཤོག་སེར་གྱི་ཚ་བོ་ལས་བཤུས་སོ།། །། ཏི༽ ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཟོར་ཆེན་ཐོག་མདའ་རེག་ཆོད་བཞུགས་སོ༔ གསང་བ་ཟིལ་གནོན་ལྷ་ལ་འདུད༔
ས་མ་ཡ༔ བདག་འདྲ་པདྨ་ཐོད་ཕྲེང་གིས༔ ཟོར་མདའ་ཐོག་གི་སྤུ་གྲི་བསྟན༔ ཡི་གེར་ཐོབ་ལ་གཏེར་དུ་སྦོས༔ ལྔ་བརྒྱ་དུས་ཀྱི་ཐ་མ་ལ༔ འདྲེ་རྒོད་འབྱུང་པོ་རླུང་ལྟར་འབྱུང་༔ བདུད་རིགས་བར་ཆད་སྡང་བའི་ཚེ༔ བཟློག་བསད་ཙ་ཏྲི་ནག་པོ་ཡི༔ རེག་ཆོད་རླུང་གི་སྤུ་གྲི་བསྟན༔ ས་མ་ཡ༔
དྲག་པོའི་ལྕགས་སྣོད་དམ༔ ཐོད་ངན་ནང་དུ་རུ་ཏྲའི་སྙིང་གཟུགས་ཟུར་བརྒྱད་པ་གདན་ཆོས་འབྱུང་དང་བཅས་ཤིང་༔ དེའི་ནང་དུ་དམག་འགྱེད་རྦད་པའི་འཁོར་ལོ་བཅུག༔ དྲག་པོའི་ཤིང་ལ་རྩང་ཕུར་བརྒྱ་དང་བརྒྱད་གཟུགས༔ དེ་ཡང་ཆེ་ཆུང་ཚད་ནི་ཁྲུ་གང་ལས་མ་ཆུང་བར་བྱ༔ ཐ་མར་ཐུན་རྫས་དགུ་ཡིས་བསྐོར་ཏེ༔ ཉིན་རེ་བཞིན་བྱིན་གྱིས་བརླབས་ལ་བཞག༔ སྤུ་གྲི་དང་ཟོར་རྫས་རྣམས་བཏོན་རིམ་བཞིན་བྱིན་གྱིས་བརླབ་དགོས་ཕྱིར་མ་ཏྲཾ་གི་ས་གཞིའི་ཁར་ཟོར་ཆེན་ལ་བསྐོར་ཏེ་བ་སུ་ཏས་དཀྲིས་ཤིང་བཞག༔ རྒྱུན་དུ་རཀྟས་བྲན༔ དང་པོ་ཟོར་ཆེན་བྱིན་གྱིས་བརླབ་པ་ནི༔
ཧཱུྃ༔ འོག་མིན་དག་པ་ཁྱབ་བརྡལ་ཀློང་ཡངས་ནས༔ གསང་བ་ཡོངས་རྫོགས་དཀྱིལ་འཁོར་ལྷ་ཡི་ཚོགས༔ སྒྲོལ་མཚོན་བྱིན་གྱིས་བརླབ་ཕྱིར་གཤེགས་སུ་གསོལ༔ རཀྟ་དམར་གྱི་མཆོད་པ་འདི་བཞེས་ལ༔ ཟོར་རྫས་མཚོན་གྱི་འཁོར་ལོར་བྱིན་གྱིས་རློབས༔ བཀའ་ཡི་སྲུང་མ་ཕོ་ཉ་དམ་ཅན་རྣམས༔ རུ་ཏྲ་བསྒྲལ་བའི་སྙིང་ཁར་དུར་ཁྲོད་དབུས༔ སྟོབས་ལྡན་དྲེགས་པའི་ཟོར་ལ་བཞུགས་སུ་གསོལ༔ དགྲ་བགེགས་སྒྲོལ་བའི་ཕོ་ཉར་མངའ་གསོལ་ལོ༔
རཀྟ་དམར་གྱི་མཆོད་པ་འདི་བཞེས་ལ༔ ཕྱི་ནི་མཚོན་ཆ་ནང་ནི་ཕོ་ཉའི་དམག༔ གང་ལ་བཏབ་ཀྱང་བཟློག་མེད་དྲག་པོའི་ཟོར༔ སྐམ་ཟོར་ཚོགས་ནི་མེ་ལྕེ་ཡ་ལ་ལ༔ རློན་ཟོར་ཚོགས་ནི་ནད་ཡམས་ཆི་ལི་ལི༔ ཟོར་འགྱེད་ཕོ་ཉ་མཚོན་ཐོགས་རོངས་སེ་རོང་༔ སྤུ་གྲི་རླུང་གཤོག་མྱུར་མགྱོགས་ཁྱུགས་སེ་ཁྱུག༔ གང་ལ་བཏབ་ཀྱང་ཐོགས་མེད་གཤིན་རྗེའི་རྫས༔ དགྲ་བགེགས་བསྒྲལ་བའི་མཚོན་ཆ་ཆེན་པོར་གྱུར༔ ཨོྃ་ཐུན་ཛ་རཾ་ཛ་ནག་པོ་ཁ་ཐུན་ཡ༔
རུ་ཏྲ་ཧ་ལ་ཤིག་རྦད་མཱ་ར་ཡ་ཐུཾ་ཐུཾ༔
ཞེས་བརྒྱ་ཕྲག་གིས་ཐུན་སྔགས༔ དེ་ནས་གསེར་སྐྱེམས་སོང་ནས་གཏེར་སྲུང་སོགས་མཚོན་ཆའི་འཁོར་ལོའི་ཟོར་ཆེན་འཕེན་པ་ནི༔ རྔ་བརྡུང་དུང་བུས་རཀྟ་སྦྲེང་ཞིང་དྲག་ཏུ་རྦད་པ་ནི༔ ཟོར་ཆེན་ལག་ཏུ་ཐོགས་ལ་འདི་སྐད་དོ༔ ཧཱུྃ༔ རྒྱ་གར་དུར་ཁྲོད་ཨུ་ཙ་ལར༔ གདུག་པའི་ཙནྡན་རྐང་གཅིག་དྲུང་༔ ཉིན་མོ་ཁྲག་གི་ཆར་པ་འབེབས༔ མཚན་མོ་ནད་ཀྱི་ན་བུན་འཁྲིགས༔
དུས་དྲུག་རྣམ་ཤེས་བུ་ཡུག་འཚུབས༔ དུག་གི་སེར་རྒོད་དམར་ནག་འདྲིལ༔ བམ་རོ་གསར་རྙིང་རི་ལྟར་ཉིལ༔ འབྱུང་པོ་ཤ་ཟ་རླུང་ལྟར་འཚུབས༔ དུར་བྱ་ཀངྐ་སྤྲིན་ལྟར་གཏིབས༔ ལས་ཀྱི་ཞིང་སྐྱོང་གད་མོ་སྒྲོགས༔ གདུག་པའི་ཐོད་མཁར་དབྱིངས་དང་མཉམ༔ ཕྱི་ན་ཞེ་སྡང་རླུང་དམར་འཚུབས༔ ནང་ནི་ཟུར་གསུམ་མེ་རི་འབར༔ དེ་དབུས་བམ་གྱི་གདན་སྟེང་དུ༔
སྲོག་བདག་མགོན་པོ་བྱ་རོག་གདོང་༔ བདུད་རྒྱལ་ཐོད་པའི་ཕྲེང་བ་ཅན༔ བ་སྤུའི་བུ་ག་རེ་རེ་ནས༔ ཁྲག་གི་ཞག་ཆུ་མཚོ་ལྟར་འཁྱིལ༔ འཁོར་དུ་སྲོག་བདག་འབུམ་གྱིས་བསྐོར༔ སྐད་ཅིག་ཙམ་གྱིས་སྟོང་ཁམས་ཉུལ༔ མ་ཐོགས་མྱུར་དུ་ད་ཚུར་བྱོན༔ བྱ་རོག་གདོང་ཅན་དབྱིངས་ནས་བཞེངས༔ གཏེར་སྲུང་ཤན་པ་ཕོ་ཉ་འབུམ༔ རྫུ་འཕྲུལ་མྱུར་མགྱོགས་ཀློང་ནས་བཞེངས༔
གྲི་རྐང་གླིང་བུའི་གདངས་ཀྱིས་འབོད༔ སྔོན་ཚེ་སློབ་དཔོན་པདྨ་ཡིས༔ བཀའ་དང་དམ་བཅའ་ཅི་བཞིན་དུ༔ དེ་རིང་དྲག་པོའི་ཟོར་དཔུང་སྐྱེད༔ ཁྲག་མཆོད་དམར་པོ་འདི་བཞེས་ལ༔ ཟོར་སྣ་ཆོས་སྐྱོང་ཕོ་ཉས་དྲོངས༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ ལེགས་ལྡན་ནག་པོའི་དུས་ལ་བབ༔ སྲོག་བདག་ནག་པོའི་དུས་ལ་བབ༔
བྱ་རོག་གདོང་ཅན་དུས་ལ་བབ༔ ཞིང་སྐྱོང་དཔལ་འབར་དུས་ལ་བབ༔ གཏེར་སྲུང་ཕོ་ཉའི་དུས་ལ་བབ༔ དགྲ་ལ་ཟོར་སྣ་ད་དྲོངས་ཤིག༔ སྒྲོལ་བའི་མཚོན་ཆ་ད་ཐོབ་ཅིག༔ བཟློག་པའི་རུ་མཚོན་ད་གཡོབས་ཤིག༔ རླུང་གི་སྤུ་གྲི་ད་སྐོར་ཅིག༔ ཟོར་ཐུན་ཆར་པ་ད་ཕོབ་ཅིག༔ རྦད་པའི་ཕོ་ཉ་རྩལ་མ་ཞན༔ བྷྱོ་བྷྱོ་དགྲ་བོའི་སྟེང་དུ་བྷྱོཿ
བྱ་རོག་གདོང་ཅན་དགྲ་ལ་བྷྱོཿ ཞིང་སྐྱོང་སྟོབས་ལྡན་དགྲ་ལ་བྷྱོཿ སྔགས་བདག་མ་མོ་དགྲ་ལ་བྷྱོཿ གཟའ་མཆོག་དུག་གདོང་དགྲ་ལ་བྷྱོཿ འབར་བ་རྡོར་ལེགས་དགྲ་ལ་བྷྱོཿ མུན་པ་སྟག་རིང་དགྲ་ལ་བྷྱོཿ སྨྱོན་པ་ལག་བརྒྱད་དགྲ་ལ་བྷྱོཿ གསང་བ་འོད་ལྡན་དགྲ་ལ་བྷྱོཿ རྒྱལ་བ་ཐོད་དཀར་དགྲ་ལ་བྷྱོཿ མི་བདུད་སེང་མགོ་དགྲ་ལ་བྷྱོཿ
སྨན་བཙུན་ཆེན་མོ་དགྲ་ལ་བྷྱོཿ ནཱ་ག་རཀྴ་དགྲ་ལ་བྷྱོཿ དགེ་བསྙེན་གིང་དམར་དགྲ་ལ་བྷྱོཿ ཤན་པ་མིག་དམར་དགྲ་ལ་བྷྱོཿ ཀླུ་བཙན་བླ་འགུགས་དགྲ་ལ་བྷྱོཿ གཉན་རྒོད་དུག་གདོང་དགྲ་ལ་བྷྱོཿ ལས་མཁན་རླུང་གཤོག་དགྲ་ལ་བྷྱོཿ སྲིན་མོ་མགོ་གསུམ་དགྲ་ལ་བྷྱོཿ རཀྴ་ཐོད་ཕྲེང་དགྲ་ལ་བྷྱོཿ མོན་པ་གཅེར་བུ་དགྲ་ལ་བྷྱོཿ
བྱ་གཅན་ཤ་ཟ་དགྲ་ལ་བྷྱོཿ སྤྲུལ་པ་ཡང་སྤྲུལ་དགྲ་ལ་བྷྱོཿ དགྲ་སྲོག་དམར་པོ་ཆོད་ལ་ཤོག༔ སངས་རྒྱས་བསྟན་ལ་སྡང་བའི་དགྲ༔ སྒོས་སུ་བདག་ལ་འཚེ་བ་འདི༔ ད་ལྟ་ཉིད་དུ་སྒྲོལ་ལ་ཤོག༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔ ཆུང་རྒྱུད་རིགས་རྒྱུད་སྙིང་ནས་དྲོངས༔ དགྲ་ལ་ཐོག་གྲི་སྣ་ཚོགས་ཕོབ༔
དགྲ་ལ་དྲི་གྲི་སྣ་ཚོགས་ཕོབ༔ དགྲ་ལ་བམ་གྲི་སྣ་ཚོགས་ཕོབ༔ དགྲ་ལ་མེ་གྲི་སྣ་ཚོགས་ཕོབ༔ དགྲ་ལ་མུ་གྲི་སྣ་ཚོགས་ཕོབ༔ དགྲ་ལ་དབྱངས་གྲི་སྣ་ཚོགས་ཕོབ༔ དགྲ་ལ་ལྕེབ་དྲི་སྣ་ཚོགས་ཕོབ༔ ལྷོག་རྒོད་མཛེ་ནད་དགྲ་ལ་ཕོབ༔ གཉན་རྒོད་ཏྲེ་ཏྲེ་དགྲ་ལ་ཕོབ༔ དམུ་ཆུ་ཞ་གྲུམ་དགྲ་ལ་ཕོབ༔ ཁོང་ལྷོག་རྒྱུག་འགྱེལ་དགྲ་ལ་ཕོབ༔
སྦོས་འགས་གླང་ཐབ་དགྲ་ལ་ཕོབ༔ རིམས་ཡམས་མེ་ལྕེ་དགྲ་ལ་ཕོབ༔ ཁྲག་སྐྱུག་དམར་བཤལ་དགྲ་ལ་ཕོབ༔ འགོ་ནད་གཟེར་ཐུམ་དགྲ་ལ་ཕོབ༔ སྟེང་གྲིབ་ཁས་ཐམས་དགྲ་ལ་ཕོབ༔ རྒྱ་འཛེར་འབྲུམ་ནག་དགྲ་ལ་ཕོབ༔ དགྲ་བོའི་ཡུལ་ཞིང་ཐོག་གིས་ཁོངས༔ དགྲ་བོའི་མགོ་སྙིང་ནང་རོལ་སྐྱུགས༔ རྦད་དོ་ཕོ་ཉ་མཐུ་མ་ཆུང་༔ ད་ལྟ་སྐད་ཅིག་ཆུ་ཚོད་འདིར༔
དགྲ་བོའི་དོན་སྙིང་དཀྲུགས་ལ་ཤོག༔ གནམ་ས་གླིང་བཞིར་གར་གནས་ཀྱང་༔ བླ་ཚེ་རྣམ་ཤེས་རྟེན་དང་བཅས༔ ལས་ཀྱི་ཕོ་ཉ་ཟོར་ཆེན་ཁྱོད༔ རྦད་ཅིང་དགྲ་ལ་འགྱུ་བའི་ཚེ༔ སྟོང་ཁམས་ཚྭ་ཚྭ་མེ་ཡིས་ཁོངས༔ ཟུར་བརྒྱད་དབལ་ཁ་སྟོན་པའི་ཚེ༔ སྡེ་བརྒྱད་ཤན་པ་ལས་ལ་བསྐུལ༔ ཕྱག་རྩང་མཚོན་ཆ་འདེབས་པའི་ཚེ༔ ཤན་པ་འབུམ་གྱིས་དགྲ་ཡུལ་ཁོངས༔
དུག་ཐུན་སྣ་དགུ་འདེབས་པའི་ཚེ༔ དགྲ་བོའི་ཡུལ་རྗེས་ཐལ་བར་རློག༔ ཕུང་ཐོད་སྣ་ཚོགས་སྦུབ་པའི་ཚེ༔ དགྲ་ཡུལ་རི་རབ་མགོ་མཇུག་ལྡོག༔ ཕོ་ཉ་ལས་ལ་འགྱུ་བའི་ཚེ༔ ལུག་དང་གཅན་སྤྱང་འཕྲད་བཞིན་ཐོངས༔ ཤན་པས་དགྲ་དབུགས་བསྡུ་བའི་ཚེ༔ དུར་བྱས་ཤ་ལ་རོལ་བཞིན་ཐོངས༔ དུས་ལ་བབ་བོ་ད་རྦད་དོ༔ བྷྱོ་བྷྱོ་དགྲ་ལ་ད་བྷྱོའོཿ
མྱུར་དུ་སྒྲོལ་བའི་ཕྲིན་ལས་མཛོད༔ བྷྱོ་བྷྱོ་མ་ཧཱ་ཀཱ་ལ་ཧེ་ཀ་ཐུན་བྷྱོཿ ཀཱ་ལ་ཁཱ་ཁ་མུ་ཁ་དགྲ་བོའི་སྲོག་ལ་རྦད་རྦད༔ བྷྱོ་དུན་ཙ་ཁ་ལ་ཡ་དུན་རྦད་ཆོད་བྷྱོཿ དུན་དེ་ཡ་དགྲ་བོའི་སྲོག་ལ་རྦད་རྦད༔ མ་རུ་ཀཱི་ལི་ཧེ་ན་དགྲ་བོའི་སྙིང་ལ་བྷྱོ་བྷྱོཿ སྲོག་ལ་རྦད་རྦད༔ དབུགས་ལ་སྡུད་སྡུད༔ མཱ་ར་ཡ་རྦད་རྦད༔ ཤག་ཏུ་ཚལ་པ་ཕྱེ་མ་ཡེ་ཕཊ྄ཿ
ཅེས་ཟོར་འཕང་ངོ་༔ གཏོར་ཟོར་ཕོ་ཉ་དང་ཤན་པའི་རང་བཞིན༔ དུག་མཚོན་དང་ནད་རླངས་ཁོལ་བ་དེ༔ ནམ་མཁའི་མཐོངས་ནས་གནམ་ལྕགས་ཐོག་བབས་པ་ལྟར༔ དགྲ་བོ་བརླག་ཅིང་ས་རིམ་དགུ་པའི་འོག་ཏུ་གོ་ལྡོག་དྲག་པོས་གཤེགས་པར་བསམ༔ གཞན་ཡང་དཀྱིལ་འཁོར་དམག་རྣམས་ཟོར་ཆེན་འཕེན་པའི་ཚེ༔ དཔུང་དང་རོགས་དན་བསྐྱེད་ཅིང་ཞལ་ནས་ཧཱུྃ་ཕཊ྄་ཀྱིས་སྒྲ་སྒྲོགས་དྲག་པོར་བསྐུལ་ཞིང་ཕྱག་གིས་མཚོན་ཆའི་སྒྱོགས་ཆེན་དགྲ་ལ་ཕབ་པར་བསམས་ཏེ༔ གཏོར་ཟོར་རྣམས་རིམ་པ་བཞིན་དུ་དམིགས་པ་རང་གལ་ཆེ༔ དེ་ཡང་ཟོར་འཕེན་ཐབས་རྣམ་པ་མང་དུ་འབྱུང་སྟེ༔ སྲེག་པ་མེ་ཐབ་ཏུ་འཕེན་པ༔
འགུགས་པ་ཕོ་ཉ་རུ་འཕེན་པ༔ བཟློག་པ་དམག་ཐབས་སུ་འཕེན་པ༔ བསྒྲལ་བ་མཚོན་ཆ་རུ་འཕེན་པ༔ གཏོར་ཆེན་ཐུན་རྫས་སུ་འཕེན་པ༔ བསྐོ་བ་དུག་རླངས་སུ་འཕེན་པ༔ ཆོས་ཉིད་བདེ་སྟོང་དུ་བསྒྱུར་བ་སོགས་གང་ལ་དམིགས་པ་གཞུང་བཞིན་ལས༔ ཕོ་ཉ་རུ་འཕེན་ན༔ རང་ཉིད་ཡི་དམ་དུས་ཀྱི་སྒོམ་པའི་ཚུལ་གྱིས་འཕང་༔ མཚོན་ཆ་རུ་བསྐྱེད་ན༔ ལྷ་གང་ཡིན་གྱི་ཕྱག་མཚན་དུ་མོས༔
གཞན་རྣམས་ཡང་དེ་བཞིན་ལ༔ སྟོང་ཉིད་འཕེན་ན༔ བདག་གཞན་བྲལ་བའི་བསྒྲལ་བ་དུག་ལྔ་རང་བསྒྲལ་ནས༔ འདྲེན་པ་ཆོས་དབྱིངས་ཀློང་དུ་བསྟིམ་པའོ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
གཏེར་བདག་གླིང་པས་སྦས་ཚལ་ནས་གདན་དྲངས་ཤིང་ཤོག་སེར་ནས་བསྒྱུར་བ་ཡི་གེ་པ་ནི་ཆོས་ཉིད་བདུད་འདུལ་རྩལ།། །། ཐི༽ ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞུན་མར་སྨོན་ལམ་བཞུགས་པའི་དབུ་ཕྱོགས་ལགས་སོ༔ གསང་བ་ཟིལ་གནོན་ལྷ་ལ་འདུད༔ བདག་འདྲ་པདྨ་འབྱུང་གནས་ཀྱིས༔ དཀྱིལ་འཁོར་བྱ་བ་རྫོགས་ནས་ནི༔ སྨོན་ལམ་དགའ་སྟོན་རིམ་པ་སྟོན༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔
དཀྱིལ་འཁོར་བྱ་བ་མཐར་ཕྱིན་ནས༔ དགའ་སྟོན་ཚོགས་ཀྱི་འཁོར་ལོ་དང་༔ དཀྱིལ་འཁོར་མདུན་དུ་དཀར་མེ་བརྒྱ༔ གཏམས་ཤིང་མཆེད་ལྕམ་འདུས་བྱས་ཏེ༔ རྡོ་རྗེ་སློབ་དཔོན་གཟུངས་མ་དང་༔ དཀྱིལ་འཁོར་གཉན་གྱི་དམ་ཚིག་ཉམས༔ ཕྱི་ནང་སྒྲིབ་པ་བཤགས་པ་དང་༔ ནམ་ཡང་གཅིག་ཏུ་ཚོགས་པའི་ཕྱིར༔ བཤགས་པ་སྨོན་ལམ་བདི་ལྟར་བརྗོད༔ ཐམས་ཅད་པུས་བཙུགས་ཐལ་སྦྱར་ནས༔
ཨོྃ་ཨཱཿཧཱུྃ༔ ཨོྃ༔ ཀོང་བུ་རིན་པོ་ཆེ་སྣོད་ཆོས་ཀྱི་དབྱིངས་དང་མཉམ་པར་གྱུར༔ ཨཱཿམར་ཁུ་འདོད་ཡོན་ལྔའི་རང་བཞིན་རྒྱ་མཚོའི་ཀློང་དང་མཉམ་པར་གྱུར༔ ཧཱུྃ༔ སྡོང་བུ་ཡེ་ཤེས་ལྔའི་མེ་ཉི་ཟླ་ཆོས་ཉིད་ཀྱི་རང་བཞིན་ལྟར་གསལ་བར་གྱུར༔ ཧྲཱིཿ དེ་ལས་མཆོད་པའི་ཨཱ་ལོ་ཀེ་དཔག་ཏུ་མེད་པ་འཕྲོས་པས་སངས་རྒྱས་ཀྱི་ཞིང་དུ་རྡོ་རྗེ་སློབ་དཔོན་གསང་བའི་དཀྱིལ་འཁོར་ལ་འབུལ་བར་བགྱི༔ ཨོྃ་དྷརྨ་ཛྙཱ་ན་ཨཱ་ལོ་ཀེ་ཨཱཿཧཱུྃ༔ དེ་ནས་མགྲིན་གཅིག་ཏུ༔
ཨེ་མ་ཧོཿ ཆོས་རྣམས་རང་བཞིན་སྐྱེ་མེད་རྣམ་དག་ཀྱང་༔ མ་རིག་དབང་གིས་བདག་འཛིན་སོ་སོར་ཕྱེས༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔ ཐུགས་དང་འགལ་བ་མཐོལ་བཤགས་བཟོད་པར་གསོལ༔ ལོངས་སྐུ་ཡེ་ཤེས་འགགས་མེད་འཆར་བ་ལ༔ ངར་འཛིན་དབང་གིས་སྣ་ཚོགས་རྟག་ཆད་འཛིན༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔ གསུང་དང་འགལ་བ་མཐོལ་བཤགས་བཟོད་པར་གསོལ༔ སྣ་ཚོགས་སྤྲུལ་སྐུ་རང་བྱུང་རྩོལ་བྲལ་བ༔
ཡིད་སྤྱོད་བློ་ཡིས་འཁོར་འདས་རིས་སུ་ཕྱེས༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གིས༔ སྐུ་དང་འགལ་བ་མཐོལ་བཤགས་བཟོད་པར་གསོལ༔ དཀྱིལ་འཁོར་གཅིག་ཏུ་དམ་ཚིག་བཀའ་ནོད་པའི༔ རྡོ་རྗེ་མཆེད་དང་ལྕམ་དྲལ་གྲོགས་རྣམས་ལ༔ ལོག་ལྟ་རྐྱེན་གྱུར་མ་དག་ཅི་མཆིས་པ༔ དེང་ནས་བཟུང་སྟེ་མཐོལ་བཤགས་བཟོད་པར་གསོལ༔ ཕྱི་ནང་རྩ་བ་ཡན་ལག་དམ་ཚིག་གི༔ སྡོམ་པ་ཉམས་དང་འགལ་བར་གྱུ་པ་དང་༔ མཆོད་རྫས་མ་ཚང་འབྱོར་རྫས་ཆུང་བ་སོགས༔
བག་མེད་ཅི་མཆིས་མཐོལ་བཤགས་བཟོད་པར་གསོལ༔ ཨོྃ་བཛྲ་ས་ཏྭ་ཧཱུྃ༔ ཨེ་མ་ཧོཿ བླ་མེད་གསང་བ་མཆོག་གི་དཀྱིལ་འཁོར་ལ༔ བདག་ལུས་ལོངས་སྤྱོད་དགེ་རྩའི་ཕྱི་ནང་བཅུད༔ རང་བྱུང་གསལ་བའི་སྒྲོན་མེ་སྦར་ཏེ་འབུལ༔ ཀུན་གཞི་རྣམ་དག་སྐྱེ་མེད་ཀོང་བུ་རུ༔ ཀ་དག་ཁྲེགས་ཆོད་གཤིས་ཀྱི་མར་ཁུས་བཀང་༔ ལྟ་བ་ཟང་ཐལ་འོད་གསལ་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔
སྣ་ཚོགས་རང་ཤར་མ་འགགས་ཀོང་བུ་རུ༔ ཡེ་ཤེས་ལྔ་ལྡན་དྲན་རིག་མར་ཁུས་བཀང་༔ སྣ་ཚོགས་འཛིན་མེད་རང་བྱུང་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ རྩ་ཁམས་རྣམ་དག་འཁོར་ལོའི་ཀོང་བུ་རུ༔ བྱང་སེམས་བདེ་ཆེན་རྒྱས་པའི་མར་ཁུས་བཀང་༔ རླུང་སེམས་ཙིཏྟ་གསལ་བའི་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ ཧོཿ རྡོ་རྗེ་སློབ་དཔོན་གཉན་གྱིས་དབུ་བཟུང་ནས༔
རང་བྱུང་ཡེ་ཤེས་སྒྲོན་མེ་སྦར་བའི་ཚེ༔ མ་རིག་མུན་པའི་སྟོང་ཁམས་གསལ་བ་ན༔ དམྱལ་བའི་ཟངས་ཁའི་ནང་དུ་མི་གཏོང་ཞིང་༔ ཉོན་མོངས་ལས་ཀྱི་དབང་དུ་མི་གཏོང་ཞིང་༔ སྨོན་ལམ་རྟེན་འབྲེལ་ཞུན་མེ་འདི་སྦར་བས༔ བདག་འཛིན་གཅོང་རོང་ཟབ་མོར་མི་གཏོང་ཞིང་༔ རིགས་དྲུག་འཁོར་བའི་སྡུག་བསྔལ་མི་མྱོང་ཤོག༔ བསོད་ནམས་ཚོགས་ཆེན་ཞུན་མེ་འདི་སྦར་བས༔ དཀྱིལ་འཁོར་གཉན་གྱི་མཆོད་པ་མི་ཉམས་ཤིང་༔ ཟད་མེད་ནམ་མཁའ་མཛོད་ལ་སྤྱོད་པར་ཤོག༔
ཧོཿ རྡོ་རྗེ་སློབ་དཔོན་དཀྱིལ་འཁོར་རིགས་ཀྱི་བདག༔ ཤེས་རབ་གཉན་གྱིས་འབྲེལ་བའི་གཟུངས་མ་རྣམས༔ ཚེ་རབས་མི་འབྲལ་འགྲོགས་པའི་ཏིང་འཛིན་གྱིས༔ ས་གསུམ་དཀྱིལ་འཁོར་རྟེན་ལ་འཚོགས་པར་ཤོག༔ རྡོ་རྗེ་མཆེད་དང་ལྕམ་དྲལ་དམ་ཚིག་ཅན༔ སྐྱེ་བ་འདི་དང་ཚེ་རབས་ཐམས་ཅད་དུ༔ དཀྱིལ་འཁོར་འདི་བཟུང་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ འདའ་ཀ་རྡོ་རྗེ་དམ་ཚིག་གཉན་པོ་ཡི༔
རྒྱུད་དང་ལུང་གིས་འབྲེལ་བའི་སྐལ་ལྡན་རྣམས༔ ས་བཅུ་རྡོ་རྗེ་འཛིན་པའི་ས་ཐོབ་ཤོག༔ ཡི་དམ་བཀའ་བརྒྱད་དཀྱིལ་འཁོར་ལྷ་ཡི་ཚོགས༔ ཚེ་རབས་རྟག་ཏུ་བདག་གིས་ཡི་དམ་ལྷར༔ འཛིན་ཅིང་ཆོས་ཀྱི་སྒྲ་ཆེན་སྒྲོག་པར་ཤོག༔ སྨོན་ལམ་བཟང་པོའི་རྟེན་འབྲེལ་བསླུ་མེད་ཀྱིས༔ བདེན་ཚིག་སྐད་ཅིག་དེང་འདིར་འགྲུབ་པར་ཤོག༔ ཅེས་བསྔོ་བ་སྨོན་ལམ་བྱ་ཞིང་རྡོ་རྗེ་སློབ་དཔོན་ལ་ཕྱག་དང་བསྐོར་བ་བྱ༔ དགའ་སྟོན་གྱི་རྟེན་འབྲེལ་བཟང་པོ་བསྒྲིག༔ ས་མ་ཡ༔
ཨེ་མ་བདག་འདྲ་པདྨ་འབྱུང་གནས་ཀྱིས༔ ཕྱི་རབས་རྗེས་འཇུག་བུ་ཡི་དོན༔ རྗེས་ཀྱི་རྟེན་འབྲེལ་བྱ་བ་བཞག༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ རྒྱ༔
གཏད་རྒྱ༔ སརྦ་མངྒ་ལཾ།། །། དི༽ ༈ ཝ་ལ་སྤྲེལ་ཞོན་གྱི་བཅའ་ཐབས་ཟིན་བྲིས་བཞུགས་སོ། ཅི་ལྟར་འཚམས་པའི་སྣོད་དག་ཏུ། ཝ་མོ་དམར་མོ་མགོ་བརྒྱད་ལ། སྤྲེའུ་སེར་པོ་མགོ་གསུམ་ཡོད་པ་བསྐྱོན། ལག་གཡས་གསུམ་གྲི་མདའ་ནམ་མཁའ་བཟུང་བ། གཡོན་གསུམ་ཁྲམ་གཞུ་རྒྱང་བུ་བཟུང་བ་ཞིག་གོ ། ཕྱི་རོལ་ལོ་སྐོར་བཅུ་གཉིས་ལ་དེ་ཡང་མགོ་གསུམ་རེ་རེའོ།
ལག་ན་གྲི་ཁྲམ་བཟུང་བ། ཕྱི་རོལ་ཡས་སྟགས་དང་ངར་མི་དང་ཆངས་བུ་བརྒྱད་དགོས། མི་ཁའི་ཡས་སྟགས་སྣ་ཚོགས་བཏབ། ལྕགས་རི་ཁར་མདའ་འཕང་ནམ་རྒྱང་བརྒྱས་བསྐོར་མདོས་ཆིངས་བྱ། མཐེབ་སྐྱུ་འབྲུ་སྣ་དཀར་གསུམ་ཤ་དུམ་གང་མང་ཤེལ་ཚིག་ཆངས་བུ་བཅས་བཤམ། བོང་ཞོན་བཅའ་ཐབས་ནི། སྣོད་གང་རུང་ནང་དུ་བོང་བུ་གྭ་པ་ནག་པོའི་སྟེང་འདྲེ་མོ་ནག་མོ་གཟུགས་ཀྱི་སྟོད་ལ་གཡང་གཞི་གཡས་རལ་གྲི་གཡོན་ནད་རྐྱལ་སྨད་རེ་སྡེ་སྐེད་ལ་ཁྲམ་ཤིང་རེ་བ་ནག་པོའི་སྣོད་ཕྱི་ཤ་བྱས་པ་གཅིག་བཅའ་དགོས་སོ། དེ་ཡི་འཁོར་བུད་མེད་ནག་མོ་དགུ། མི་དམར་གྲི་དང་ཁྲམ་ཤིང་ཐོགས་པ་དགུ། ཕྱི་རོལ་ཡས་སྟགས་དང་ཆངས་བུ་བརྒྱ་དང་བརྒྱད་དགོས།
དེའི་ཕྱི་ལྕགས་རི་ཁར་ནམ་མཁའ་རྒྱང་བུ་མདའ་འཕང་ཤིང་རིས་བཅས་རེ་རེ་ལ་བརྒྱད་རེ་འཛུགས། མདོས་ཆིངས་བྱ། དེ་ནས་རྔ་མོང་ཁྱུང་ཞོན་གི་བཅའ་ཐབས་ནི། ཤིང་ངམ་གང་རུང་སྟེང༌། ས་ཡི་རྔ་མོང་བོང་བུ་ཙམ་རེ་བའི་གནྡྷ་ལྷ་བཀལ་ཆག་ཆེ་བའི་རྫས་ཀྱིས་བཀང༌། མི་ཁ་བསྒྱུར་བའི་བྱང་བུ་སོགས་བཞག ། དེ་སྟེང་བྱ་ཁྱུང་ཁྲོ་བོ་བཅའ། ཁྱུང་གི་ལྟོ་བར་ཟློག་སྔགས་བཅུག་འཁོར་ཤར་དུ་རྒྱལ་པོ་བསྭེ་ཞུ་ཅན་ལྷོ་གྲི་བོ་དམར་ནག་གྲི་ཁྲམ་ཅན། ནུབ་ཏུ་འདྲེ་མོ་བྱ་མཆུ་ཅན། བྱང་དུ་གོད་བདག་རེ་ཞུ་ཅན།
བར་མཚམས་ཤར་ལྷོ་མི་དཀར་པོ་མགོ་གསུམ། ལྷོ་ནུབ་མི་སེར་པོ་མགོ་གསུམ། ནུབ་བྱང་མི་དམར་པོ་མགོ་གསུམ། བྱང་ཤར་མི་ནག་པོ་མགོ་གསུམ། དེ་ཡི་ཕྱི་རོལ་མི་ནག་བཅུ་གསུམ་མགོ་གསུམ་རེ་ཡོད་པ་དེ་སྐབས་དང་བསྟུན་ཀྱང་རུང༌། ཐམས་ཅད་གྲི་ཁྲམ་ཐོགས་པ་ཡོད། དེ་ཡི་ཕྱི་རོལ་ངར་མི་ཏིང་ལོ་བཅུ་ཡས་སྟགས་འབྲང་རྒྱས་བཅུ། གཏོར་ཆུང་བཅུ་ཕྱི་རོལ་མར་མེ་བཅུ་བར་མཚམས་བཞིར་སྲུང་བཞི་ཤར་རྒྱ་སྟག་ལྷོ་གཡུ་འབྲུག་ནུབ་བྱ་དམར་མོ་བྱང་དུ་རུས་སྦལ་རྒྱ་བོ། ཆངས་བུ་བརྒྱད་མི་ཁའི་རྫས་ཆེན་བཅོ་བརྒྱད་འདེབས་དགོས་མཐར་ལྕགས་རི་ཁར་ནམ་མཁའ་བརྒྱ། མདའ་བཀྲ་བརྒྱ།
འཕང་བཀྲ་བརྒྱ། རྒྱང་བུ་བརྒྱ་དགོས། བསྡུ་ན་བརྒྱད་རེ་འཛུགས་ཀྱང་རུང་ལ། ༈ འདི་གསུམ་ལ་གཙོག་གླུད་འབུལ་མི་རུང༌། རྫོང་འདེབས་གཙང་མ་སྣ་ཚོགས་ལ་གང་མང་བསགས་དགོས། བློ་རྟེན་གསལ་ཆ་གཞུང་ནས་ཤེས ་་་་་མཆན ། ༈ ཁྱུང་གི་ལྟོ་འཁོར། ཁྱུང་གཤོག་རྣམས་དཔེ་བྲིས་ལྟར་འཛུགས། ༈ རྔ་མོང་གི་ཡན་ལག་རྣམས་ལ་ཙཀླི་དཔེ་རིའུ་བྲིས་དམོད་དགུའི་ཙཀླི་སོ་སོར་འཛུགས་དགོས།། །། ནི༽
༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏེར་བདག་གཏེར་སྲུང་ཀྱི་ལས་བྱང་དྲེགས་དཔུང་ནག་པོ་དགྲ་སྙིང་དམར་འབྱིན་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ ཆོས་སྐྱོང་གཏེར་སྲུང་སྒྲུབ་པའི་ཐབས༔ དྲེགས་དཔུང་དགྲ་སྙིང་དམར་འབྱིན་བསྟན༔ མཁའ་འགྲོ་མཚོ་རྒྱལ་ལྷ་ཡི་ལྕམ༔ ཡི་གེར་ཐོབ་ལ་གཏེར་དུ་སྦོས༔ ལྔ་བརྒྱ་དུས་ཀྱི་ཐ་མ་ལ༔
བན་བོན་ངན་པ་བདུད་ཀྱི་རིགས༔ འདྲེ་རྒོད་འབྱུང་པོ་བསྟན་པའི་དགྲ༔ དེ་སོགས་སྐལ་ངན་བསྒྲལ་བ་དང་༔ སངས་རྒྱས་བསྟན་པའི་སྲོག་ཤིང་ཕྱིར༔ ཡང་གསང་སྙིང་གི་བྱང་བུ་ཉིད༔ དབང་ཐོབ་དམ་ལྡན་སྔགས་པ་ཡིས༔ ཡིད་ལ་བསྐུལ་བ་ཙམ་གྱིས་ཆོག༔ སྒྲུབ་པར་བརྩོན་ན་ལྟ་ཅི་སྨོས༔ དེ་ཕྱིར་ཟབ་རྒྱ་ཁྱད་པར་འཕགས༔ ལུས་དང་གྲིབ་མ་བཞིན་དུ་འཁོར༔
མཆོད་ཁང་ཀ་ཆ་རྟེན་རྣམས་བསྲུང་༔ གཏེར་ཆོས་ཀ་གཅིག་ཕྱི་ན་འབྲང་༔ སྤྱད་ན་ནས་བྲེ་ཙམ་ལ་མྱུར༔ ཕོར་ཁའི་མཆོད་པ་ཙམ་གྱིས་དགྱེས༔ ལོག་ལྟ་ཡིད་འགྱུ་ཙམ་གྱིས་འཁུ༔ མཆོད་བསྟོད་བསམ་པ་ཙམ་གྱིས་འགྲུབ༔ རྦད་བསྐུལ་རྩ་སྔགས་ཙམ་གྱིས་ཆོག༔ བླ་རྟེན་སྲོག་ཡིག་ཙམ་ལ་འཁོར༔ རྗེས་འཇུག་དབང་ཐོབ་ཙམ་ཡང་སྐྱོང་༔ དེ་ཕྱིར་དྲེགས་པ་སྤུ་གྲིའི་རྩེ༔
བསྟན་པ་སྲུང་བའི་མེལ་ཚེ་འདི༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ དབང་ཐོབ་ལུང་ལྡན་སྔགས་པ་ཡིས༔ ཆོས་སྐྱོང་སྒྲུབ་པ་བྱ་བའི་ཐབས༔ དུར་ཁྲོད་དམ་ནི་ཤིང་གཅིག་དྲུང་༔ སྟེགས་བུ་དབུས་ཉིད་མཐོ་བ་ལ༔ དུག་ཁྲག་གྲི་ཁྲག་ཆག་ཆག་གདབ༔ མ་ཏྲཾ་གཡང་གཞི་དཀྱིལ་འཁོར་བཀོད༔ དབུས་དང་ཕྱོགས་བཞི་དཀྱིལ་འཁོར་མདོག༔
དེ་ཡི་ཕྱི་རོལ་རྩིབས་བརྒྱད་ལ༔ དེ་ཡི་ཕྱི་རོལ་རྩིབས་དགུ་པ༔ ཕྱི་རོལ་དཀྱིལ་འཁོར་གཞན་དང་མཚུངས༔ དབུས་སུ་ཐོད་པ་མཚན་ལྡན་ནང་༔ བླ་འཁོར་བླ་རྡོ་དར་སྣས་དྲིལ༔ སྟེང་དུ་དར་ནག་གུར་ཡང་ཕུབ༔ གཡས་སུ་མདུང་རིང་ནག་པོ་ལ༔ བླ་དར་གཟུགས་དང་བསྐང་རྫས་བརྒྱན༔ གཡོན་དུ་མདུང་རིང་ནག་པོ་ལ༔ རུ་མཚོན་ཟློག་སྔགས་རྦད་སྔགས་བྲི༔
རྒྱབ་ཏུ་མདའ་མོ་སྒྲོ་གསུམ་ལ༔ གྲི་རྒོད་སྙིང་དང་ཤྭ་རྡེའུ༔ མེ་ལོང་ཕུར་པ་རྡོ་རྗེ་དང་༔ དར་མཚོན་སྣ་ལྔ་བ་དན་སྟེ༔ རྒྱན་གསུམ་ལ་སོགས་རྒྱས་པར་བཏགས༔ མདུན་དུ་སྨན་གཏོར་རཀྟ་བཤམ༔ གཏོར་མ་སྟོད་ནི་སྤྱི་མཐུན་ལྟར༔ སྨད་ནི་པད་འདབ་ཐོད་སྐམ་སྟེ༔ ཉི་ཤུ་རྩ་གཅིག་དག་གི་ཕྲེང་༔ སྐུ་འབག་ཙ་ཀ་ལི་ཡང་གཟུགས༔
རྩེ་མོར་མེ་རི་རྒྱལ་མཚན་བརྒྱན༔ ལྟེ་བ་སྲོག་ཡིག་རྩ་སྔགས་བཞག༔ ལྷོ་རུ་ཚོགས་ཀྱི་འཁོར་ལོ་དང་༔ རྟག་གཏོར་སྟོད་ཟུར་སྨད་ཟླུམ་ལ༔ ཉི་ཤུ་རྩ་གསུམ་དག་གིས་བསྐོར༔ ཤ་སྣ་སྙིང་སྣ་ལིངྒས་བརྒྱན༔ རཀྟ་སྐྱེམས་བཅས་ཚང་བར་བཤམ༔ ནུབ་ཏུ་བུམ་པ་རིལ་བུའམ༔ བུམ་རྫས་ཚང་བར་ཆུ་ཡིས་བཀང་༔ ཁ་རྒྱན་མགུལ་ཆིངས་ཚང་བར་བྱས༔
མེ་ལོང་སིནྡྷུ་ར་ཡིས་བྱུགས༔ ཧ་རི་ནི་ས་ཧཱུྃ་སྲོག་བཅས༔ ཧྲིང་ཛ་ཞེས་པའི་ཡི་གེ་བྲི༔ དེ་དག་བུམ་པའི་ཁ་ཡང་བརྒྱན༔ བྱང་ཕྱོགས་རྒྱུན་གཏོར་ལྷ་གྲངས་ནི༔ དམར་གཏོར་ཤ་དང་ཉུངས་སྒོག་བརྒྱན༔ རྦད་པའི་ཟོར་བཟློག་ཆུང་ངུར་བཞག༔ དེ་ལ་དུག་ཐུན་ནག་པོ་གཟུགས༔ རྡོ་རྗེ་ཕུར་པ་དག་ཀྱང་བཞག༔ ཕྱི་རོལ་མི་ལྤགས་གཡང་གཞི་ཡིས༔
འཁོར་ཡུག་དག་ཏུ་བསྐོར་བར་བྱ༔ མ་འཛོམ་ཤོག་བུ་འཁོར་ཡུག་ལ༔ མི་ལྤགས་དུར་ཁྲོད་ཆས་ཀྱང་བྲི༔ ཟུར་བཞིར་མི་ལྤགས་རྒྱལ་མཚན་རྩེར༔ བྷནྡྷ་སྐམ་པོའི་ཏོག་ཀྱང་བསྐྱོན༔ རྒྱུ་མའི་རྡ་རྡི་དྲྭ་བ་བྲི༔ གྲི་བཞི་མདའ་བཞི་ཕུར་པ་བཞི༔ མདུང་བཞི་མེ་ལོང་བཞི་དང་ནི༔ སྦལ་སྦྲུལ་རྒྱན་འཕྱངས་རྣམས་ཀྱང་བྲི༔ སྤྱི་བོར་མི་ལྤགས་བླ་བྲེ་ནི༔
གྲུ་གསུམ་བསྲུང་བཟློག་སྔགས་ཀྱང་བྲི༔ མདུན་དུ་བྲུབ་ཁུང་ནག་པོ་ནི༔ ཕུང་ཤུལ་དགུ་ཡི་ས་ལ་བཅོལ༔ དེ་ཡང་རུ་ཏྲའི་སྙིང་གར་བརྩེགས༔ ལོགས་གསུམ་ཤན་པ་ཀླུ་དང་གཉན༔ སྐུ་འབག་བྲིས་སམ་འབུར་དོད་བཞེངས༔ བང་རིམ་དགུ་ཡི་རི་མོ་བྲི༔ རྒྱུན་ལམ་དྲེགས་པའི་ཙཀླི་བཙུགས༔ དེ་སྟེང་རི་རབ་ཕུར་པ་ལ༔ ལིངྒ་རྒྱ་ཆིངས་ཐག་པས་བཏགས༔
ཕྱི་རོལ་རྩང་དང་མཚོན་ཆས་བསྐོར༔ ཐུན་རྫས་ལ་སོགས་བཤམས་པ་དང་༔ ཐུན་གཏོར་རྣམས་ཀྱང་རིམ་བཞིན་ཕུལ༔ མཆོད་གཞུང་དག་ནི་གཞན་དང་མཚུངས༔ རང་ཉིད་ཁྲག་འཐུང་ཧེ་རུ་ཀཿ དཔའ་གཅིག་ཡབ་ཡུམ་བསྐྱེད་ཀྱང་རུང་༔ མདུན་ཏུ་བཀའ་སྲུང་ཕོ་བྲང་བསྒོམ༔ ཡང་ན་རང་ཉིད་བྱ་རོག་གདོང་༔ སྡེ་བརྒྱད་དཔུང་དང་བཅས་པ་བསྒོམ༔ སྒྲུབ་པའི་བསྙེན་པ་རྟགས་རྫོགས་ནས༔
ལིངྒ་འགུགས་སྔགས་བསད་སྔགས་བཟླས༔ དགྲ་བོ་སོད་རྟགས་བྱུང་ནས་སུ༔ སྦྱིན་སྲེག་བྱའམ་གཏད་པར་བྱས༔ དགྲ་བོ་དཔུང་ཆེན་གོང་ནོན་གཙོ༔ དེ་ཉུང་དག་ནི་གང་བྱས་རུང་༔ ཅུང་ཟད་འགྱང་ན་མི་རྒྱུད་ཆད༔ རང་ལ་ལྡོག་ཅིང་འཁུ་བ་དང་༔ དགྲ་ལ་རྦད་ཀྱང་མི་འགྲོ་ན༔ སྐུ་འབག་མགོ་མཇུག་ལྡོག་ནས་སུ༔ ཐུན་གྱིས་བྲབ་ཅིང་ཐ་ཚིག་བསྒྲག༔
དགྲ་བོ་རྩད་བརླག་བྱུང་ནས་སུ༔ བྱད་བཀྲོལ་གཏད་བཀྲོལ་འཁོར་ལོ་བསྐོར༔ དེ་ཡང་བཀའ་བརྒྱད་གཞུང་བཞིན་བྱས༔ ཕ་རོལ་མཐུ་ཆེ་མི་ཐུབ་ན༔ ཁོ་ཡི་ལོ་ཤིང་དེ་ཡི་དགྲ༔ གཟའ་དང་རྒྱུ་སྐར་ཐམས་ཅད་ནི༔ གཟུགས་འགྲོས་ལོ་ཤིང་དེ་ལ་བསྐྱོན༔ དམོད་པ་བོར་ལ་ཟོར་ཡང་འཕང་༔ དེ་ཡང་ཁོ་རང་ཡུལ་དུ་བསྐྱལ༔ དེ་ནས་ཅིས་ཀྱང་མ་ཐུབ་ན༔
དྲེགས་པ་རྦད་པའི་འཁོར་ལོ་བསྐོར༔ དེ་ནས་དགྲ་བོ་རྩད་ནས་བརླག༔ དགྲ་བོ་རྗེས་ས་ཤིན་ཏུ་གཅེས༔ རི་བཤིག་བྱ་ན་གཏེར་དུ་སྦས༔ རྒྱུན་བསྙེན་མཐུ་སྒྲུབ་མི་དགོས་ན༔ ལས་མཐའ་ཙམ་གྱིས་བསྒྲལ་ལས་བྱ༔ འགྲུབ་ན་དབང་བཞི་རྣམས་ཀྱང་བླང་༔ རྗེས་སུ་བླ་འཁོར་འཆང་བར་བྱ༔ བཀའ་བརྒྱད་བཟློག་པའི་སྐབས་སུ་ནི༔ དཀྱིལ་འཁོར་གཞུང་ལས་ཚང་ཕྱིར་དུ༔
ཟུར་དུ་སྒྲུབ་གཏོར་མ་ལགས་པའི༔ གཞན་གྱི་མཆོད་པ་བྱ་མི་དགོས༔ ལས་བྱང་སྔགས་ལ་བསྐྱལ་ནས་བཞག༔ དགོང་མོ་གཏོར་འབུལ་རིམ་ལྟར་བྱ༔ དཀྱིལ་འཁོར་ལག་ལེན་བཅའ་གཞི་ཚང་༔ ས་མ་ཡ༔ དེ་ནས་དཀྱིལ་འཁོར་སྐད་ཅིག་དྲན་རྫོགས་སུ༔ དམིགས་པ་ཝལ་གྱིས་འདི་ལྟར་བསྒོམ༔ རོལ་མོ་དབྱངས་ཆེན་གཞུང་ལྟར་ལ༔ རྐང་གླིང་གཙེར་ཞིང་དྲི་གསུར་བཏང་༔
ཧཱུྃ༔ རང་ཉིད་སྐད་ཅིག་དཔལ་ཆེན་ཧེ་རུ་ཀཿ ཆེ་མཆོག་ཁྲོ་རྒྱལ་ཁྲག་འཐུང་སྨུག་ནག་སྐུ༔ ཞལ་གཅིག་ཕྱག་གཉིས་ཞལ་གདངས་སྤྱན་རྩ་འཁྲུགས༔ སྨིན་མ་དབུ་སྐྲ་དུས་མཐའི་མེ་ལྟར་འབར༔ ཐོད་སྐམ་བརྒྱན་ཅིང་དར་ནག་ཅོད་པན་བསྐྱོད༔ ཕྱག་གཡས་རྡོ་རྗེ་གཡོན་པས་དུང་དམར་སྟོབ༔ དུར་ཁྲོད་ཆས་བརྒྱད་དཔལ་གྱི་ཆས་བཅུས་བརྒྱན༔ ཡུམ་མཆོག་རྣམ་ཞལ་མཐིང་ནག་གྲི་ཐོད་འཁྱུད༔ བསྐལ་པའི་མེ་དཔུང་བམ་ཆེན་གདན་ལ་འགྱིངས༔
ཨོྃ་ཤྲཱི་ཧེ་རུ་ཀ་ཀྲོ་ཏི་ཤྭ་རི་ཧཱུྃ་ཕཊ྄ཿ ཅེས་རྩ་སྔགས་གཙོ་གཅིག་ལྟར་ན་དེ་བཞིན་བྱས་ཀྱང་ཆོག༔ དེ་ནས་དཔལ་ཆེན་བསྐྱེད་ཅིང་དྲག་སྔགས་ཀྱི་སྒྲུབ་པ་ལྟར་ན༔ ཧཱུྃ༔ སྣང་སྲིད་ཀློང་ཡངས་སྣོད་བཅུད་དྲག་པོའི་ཞིང་༔ ཕྱི་ནང་དཀྱིལ་འཁོར་དུར་ཁྲོད་ཨེ་ཡི་ཀློང་༔ ལྷ་སྲིན་སྡེ་བརྒྱད་བསྣོལ་བའི་ཁྲི་སྟེང་དུ༔ དཔལ་ཆེན་ཆེ་མཆོག་ཁྲག་འཐུང་ཧེ་རུ་ཀཿ སྐུ་མདོག་སྨུག་ནག་སྟོང་ཁམས་གླིང་བཞི་འཇིགས༔ ཉི་ཤུ་རྩ་གཅིག་རྔམ་ཞལ་སྲིད་རྩེར་གནོན༔
ཞལ་གདང་དྲག་སྔགས་ཧཱུྃ་སྒྲ་འབྲུག་ལྟར་ལྡིར༔ སྤྱན་དམར་ཐམས་ཅད་ཚྭ་ཚྭ་སྐར་ལྟར་འཁྲུགས༔ ཤངས་ནས་དྲག་པོ་རླུང་འགྱུ་འུ་རུ་རུ༔ སྙན་ནས་གྲགས་སྟོང་སྒྲ་སྐད་དི་རི་རི༔ དབུ་སྐྲ་ཐོད་ཕྲེང་མེ་དཔུང་ལྷབས་སེ་ལྷབ༔ གཡས་པ་ཉེར་གཅིག་ལྕགས་རྡོར་རྩེ་དགུ་བསྣམས༔ གཡོན་པ་ཉེར་གཅིག་ལྷ་སྲིན་ཀླད་ཁྲག་དཀྲུགས༔ དུར་ཁྲོད་ཆས་བརྒྱད་དྲེགས་པ་ཕོ་ཉར་འགྱེད༔ བཅོ་བརྒྱད་ཞབས་ནི་གླིང་བཞིར་དོར་སྟབས་བགྲད༔ ཡུམ་མཆོག་རྣམ་ཞལ་མཐིང་ནག་པང་དུ་འཁྱུད༔
ཞལ་དགུ་ཁྲོ་ཞིང་གཡས་གཡོན་བཅོ་བརྒྱད་ལ༔ གྲི་ཐོད་འཛིན་ཅིང་དུར་ཁྲོད་ཆས་དང་ལྡན༔ ཞབས་འཁྲིལ་ཡབ་ཡུམ་བསྐལ་མེའི་ཀློང་དུ་གསལ༔ སྣང་སྲིད་སྣོད་བཅུད་རང་མདངས་རོལ་རྩལ་ཤར༔ ཨོྃ་ཤྲཱི་ཧེ་རུ་ཀ་མ་ཧཱ་ཀྲོ་ཏི་ཤྭ་རི་ཧཱུྃ་ཕཊ྄ཿ ཅེས་རང་ཉིད་ཆེ་མཆོག་ཏུ་གསལ་བའི་མདུན་དུ་དུར་ཁྲོད་དང་དཀྱིལ་འཁོར་ལྷ་བསྐྱེད་པ་ནི༔ ཧཱུྃ༔ རང་ཉིད་ཆེ་མཆོག་སྟོབས་ལྡན་གསལ་བའི་མདུན༔ དུར་ཁྲོད་ཆེན་པོ་མེ་རླུང་འཚུབ་རྒྱས་ནི༔ སྣང་སྲིད་ཁྲོ་བཅུ་བགྲོད་ཚེ་ཡ་ང་བའི༔
ཤིན་ཏུ་འཇིགས་པའི་གནས་མཆོག་ཕོ་བྲང་དབུས༔ ཁྲག་ཞག་རྦ་རླབས་མཚོ་ལྟར་འཁྱིལ་བའི་ཀློང་༔ མི་རོ་རྟ་རོ་རི་ལྟར་བརྩེགས་པའི་གནས༔ པདྨ་ཉི་ཟླ་བརྩེགས་པའི་གདན་གྱི་སྟེང་༔ སྲོག་བདག་མགོན་པོ་དཔལ་ལྡན་བྱ་རོག་གདོང་༔

ཞལ་གཅིག་ཕྱག་གཉིས་སྐུ་ཆེ་ཡན་ལག་རགས༔ དྲག་པོ་སྤྱན་མིག་ཚྭ་ཚྭ་ཐོ་རོ་རོ༔ ཤངས་ནས་རླུང་གཡོས་ཞལ་ནས་རྔམ་མཆེ་གཙིགས༔ དབུ་སྐྲ་དམར་ནག་སྟོང་ཁམས་སྤྲིན་ལྟར་གཏིབས༔ ཐོད་སྐམ་བརྒྱན་ཅིང་དུག་སྦྲུལ་ཅོད་པན་འཕུར༔ ཕྱག་གཡས་གྲི་གུག་ནམ་མཁའི་མཐོངས་ནས་ཕྱར༔ གཡོན་པས་བྷན་དམར་རཀྟ་ཞལ་དུ་འདྲེན༔ དུར་ཁྲོད་ཆས་བརྒྱད་དཔའ་ཆས་རྒྱན་དང་ལྡན༔ ཞབས་གཉིས་འགྱིང་བག་ཁྲག་འཐུང་རོལ་པའི་སྟབས༔ ཡུམ་མཆོག་ཙཎྜི་དམར་མོ་སྲིན་གཟུགས་མ༔ ཟངས་མཆུ་ལྡན་ཞིང་མཆེ་གཙིགས་དགྲ་ཤ་ཟ༔
གྲི་ཐོད་འཛིན་ཅིང་ཡབ་ཀྱི་མགུལ་ནས་འཁྱུད༔ དུར་ཁྲོད་ཆས་བརྒྱད་དཔའ་ཆས་རྒྱན་དང་ལྡན༔ ཞབས་གཉིས་འགྱིང་བག་ཁྲག་འཐུང་རོལ་པའི་སྟབས༔ ཡུམ་མཆོག་ཙཎྜི་དམར་མོ་སྲིན་གཟུགས་མ༔ ཟངས་མཆུ་ལྡན་ཞིང་མཆེ་གཙིགས་དགྲ་ཤ་ཟ༔ གྲི་ཐོད་འཛིན་ཅིང་ཡབ་ཀྱི་མགུལ་ནས་འཁྱུད༔ དུར་ཁྲོད་ཆས་རྫོགས་གཡས་བརྐྱང་གཡོན་པ་འཁྲིལ༔ མེ་རི་དམར་ནག་ཀློང་དུ་གསལ་བར་བསྐྱེད༔ ཡབ་ཡུམ་སྤྲུལ་པའི་བྱ་རོག་དམར་ནག་བརྒྱད༔ རྔམ་མཆུ་བརྡར་ཞིང་མཁའ་ལ་ལམ་ལམ་འཇུམས༔
སྣང་ལ་རང་བཞིན་ཟང་ཐལ་ངང་དུ་བསྐྱེད༔ ཨོྃ་མ་ཧཱ་ཀཱ་ལ་ཁཱ་ཁ་མུ་ཁ་ཡ༔ ཀྲོ་ཏི་ནི་ཙ་ཏི་བཾ་ཧཱུྃ་ཕཊ྄ཿ ཧཱུྃ༔ ཤར་ཕྱོགས་མེ་རླུང་དུར་ཁྲོད་བམ་གྱི་སྟེང་༔ ལྷོ་བཙན་ནག་པོ་དཔལ་ལྡན་སེངྒེའི་གདོང་༔ ཞལ་གདངས་ལྗགས་འདྲིལ་རྣོ་དབལ་མཆེ་བ་གཙིགས༔ ཐོད་སྐམ་བརྒྱན་ཅིང་དར་ནག་ཅོད་པན་འཕུར༔ ཕྱག་གཡས་བཙན་མདུང་གཡོན་པས་དགྲ་སྙིང་བསྣམས༔ དུར་ཁྲོད་ཆས་ལྡན་ཞབས་གཉིས་དོར་སྟབས་ཀྱིས༔
སྟག་མོ་རི་བཀྲ་མྱུར་མགྱོགས་ཤུགས་འཆང་བརྫིས༔ ཡུམ་མཆོག་བདུད་མོ་ཤ་ཟ་སེང་གདོང་འཁྲིལ༔ ཁ་ཊྭཱཾ་དགྲ་སྙིང་འཛིན་ཅིང་མགུལ་ནས་འཁྱུད༔ དུར་ཁྲོད་ཆས་ལྡན་ཡབ་ཡུམ་མེ་ཀློང་གསལ༔ ཨོྃ་མ་ཧཱ་དཀྵི་ཎ་ཤུ་ལ་སིཾ་ཧ་དུ་ལི་ཎི་ཧཱུྃ་ཕཊ྄ཿ ཧཱུྃ༔ ལྷོ་ཕྱོགས་མེ་རླུང་དུར་ཁྲོད་བམ་གྱི་སྟེང་༔ མ་མོ་སྲོག་བདག་ཨེ་ཀ་ཛཱ་ཊི་ལ༔ དམར་ནག་ཁྲོ་ཞལ་དབུ་སྐྲ་ཐོད་སྐམ་བརྒྱན༔ ཞལ་གདངས་ལྗགས་འདྲིལ་སྤྱན་གསུམ་གློག་ལྟར་འགྱུ༔
ཕྱག་གཡས་རལ་གྲི་གཡོན་པས་ནད་རྐྱལ་བསྣམས༔ དུར་ཁྲོད་ཆས་ལྡན་འབྲུག་མོ་མགོ་དགུ་ཆིབས༔ བསྐལ་པའི་མེ་འབར་སྨུག་ནག་ཀློང་དུ་གསལ༔ ཨོྃ་ཀྲོ་ཏི་ཨེ་ཀ་ཛཱ་ཊི་རཀྨོ་རུ་ལུ་ཧཱུྃ་བྷྱོཿ ཧཱུྃ༔ ནུབ་ཕྱོགས་དུར་ཁྲོད་མེ་རི་དམར་ནག་ཀློང་༔ གཟའ་བདུད་ནག་པོ་ཁྱབ་འཇུག་རཱ་ཧུ་ལ༔ ལྗང་སྔོན་དབུ་དགུ་བྱ་རོག་མགོ་དང་བཅུ༔ ཐམས་ཅད་ཁྲོ་ཞིང་དབུ་སྐྲ་ཐོད་སྐམ་འབར༔ གཡས་གཡོན་དང་པོ་རལ་གྲི་ཆུ་སྲིན་གདུགས༔
མཐའ་གཉིས་མདའ་གཞུ་སྦྲུལ་གྱི་ཞགས་པ་འཁྱུགས༔ ལྟེ་བར་ཁྲོ་ཞལ་གདངས་ཤིང་དམ་ཉམས་ཟ༔ སྦྲུལ་མཇུག་འཁྱིལ་ཞིང་གློག་ཞགས་དམར་མོར་ཆིབས༔ སྤྲིན་ནག་སྔོ་མར་དུག་རླངས་དབུས་སུ་གསལ༔ ཨོྃ་ཧྲི་རཱ་ཧུ་ལ་ཀི་ཀང་དུ་པྲ་མ་ཡ་ཛ་ཧཱུྃ་བྷྱོཿ ཧཱུྃ༔ བྱང་ཕྱོགས་མེ་རླུང་དམར་ནག་འབར་བའི་ཀློང་༔ བཙན་རྒོད་ཆེན་པོ་དམ་ཅན་རྡོ་རྗེ་ལེགས༔ སྐུ་མདོག་དམར་ནག་དབུ་ལ་བསྭེ་ཞུ་གསོལ༔ ཁྲོ་གཏུམ་སྤྱན་འཁྲུགས་མཆེ་བས་མ་མཆུ་མནན༔
ཕྱག་གཡས་རྡོ་རྗེ་གཡོན་པས་ཙིཏྟ་བསྣམས༔ འཇོལ་བེར་སྔོ་ཁྲ་གསོལ་ཞིང་སེངྒེ་ཆིབས༔ བསྐལ་པའི་མེ་རི་དམར་ནག་ཀློང་དུ་གསལ༔ ཨོྃ་བཛྲ་ས་དྷཱུ་ཙ་ན་ཧཱུྃ་ཕཊ྄ཿ ཧཱུྃ༔ ཕྱི་རིམ་གནམ་ལྕགས་འཁོར་ལོ་རྩིབས་བརྒྱད་སྟེང་༔ ཁྲག་མཚོ་པདྨ་རུ་ཏྲའི་གདན་སྟེང་དུ༔ གནོད་སྦྱིན་བཙན་རྒོད་ཁྲག་འཐུང་འབར་བ་ནི༔ སྐུ་མདོག་དམར་ནག་བསྭེ་ཁྲབ་རྨོག་ཞུ་གསོལ༔ དར་དམར་རྩི་བེར་གསོལ་ཞིང་རུ་དར་བརྒྱན༔
སྤྱན་རྩ་རབ་འཁྲུགས་མཆེ་བས་མ་མཆུ་གནན༔ ཕྱག་གཡས་ཙན་དན་བེང་ཆེན་དམག་གི་གཏེར༔ གཡོན་པས་བཙན་མདུང་ཞགས་པ་སྤྲིང་སྤྲིང་འཁྱུགས༔ སྟག་རལ་གཟིག་ཤུབས་རལ་གྲི་འོད་ལྡན་བརྒྱན༔ སྭག་ལྷམ་གསོལ་ཞིང་རག་པ་རྟིང་དཀར་ཆིབས༔ མེ་རླུང་དམར་ནག་འཚུབ་མའི་ཀློང་དུ་གསལ༔ ཨོྃ་ཡཀྴ་མ་ཧཱ་ཤུ་ལ་ཙ་ཏྲི་ཛ་ཧཱུྃ་བྷྱོཿ ཧཱུྃ༔ དུར་ཁྲོད་འབར་བ་བཾ་གྱི་གདན་སྟེང་དུ༔ ཀླུ་རྒྱལ་ཆེན་པོ་མུན་པ་སྟག་རིང་ནི༔
སྔོ་ནག་དབུ་དགུ་སྦྲུལ་གདེངས་རལ་པ་བསིགས༔ ཞལ་རྣམས་ཁྲོ་ལ་གཡས་གཡོན་རལ་གྲི་སྦྲུལ༔ མཐའ་གཉིས་དགྲ་སཏྭ་ནད་ཀྱི་རྐྱལ་པ་ཐོགས༔ རྔམ་པའི་གཟུགས་ཅན་དུར་ཁྲོད་ཆས་དང་ལྡན༔ ཆུ་སྲིན་ལ་ཆིབས་མེ་དཔུང་ཀློང་དུ་གསལ༔ ཨོྃ་ནཱ་ག་ཁ་དུན་རཱ་ཛ་ཛ་བྷྱོ་བྷྱོཿ ཧཱུྃ༔ དུར་ཁྲོད་དམར་ནག་རྔམ་ཡངས་བམ་གྱི་གདན༔ གནོད་སྦྱིན་ཆེན་པོ་མི་བདུད་སེང་མགོ་ནི༔ དམར་ནག་ཞལ་གདང་ཐོད་སྐམ་དབུ་ལ་བརྒྱན༔
ཕྱག་གཡས་གྲི་གུག་གཡོན་པས་ཐོད་ཁྲག་ཐོགས༔ དུར་ཁྲོད་ཆས་ལྡན་དྲེད་མོང་མི་ཟན་ཆིབས༔ སྲབ་མདའ་སྦྲུལ་ནག་ཐོད་རློན་ཕྲེང་བས་བརྒྱན༔ མེ་རི་འབར་ཞིང་རླུང་ནག་གཡོ་ནང་གསལ༔ ཨོྃ་ཡཀྴ་སིཾ་ཧ་དུ་མ་ར་རཀྴ་ཡ་ཛ་ཧཱུྃ་ཛཿ ཧཱུྃ༔ དུར་ཁྲོད་ཆེན་པོ་བམ་ཆེན་བསྣོལ་བའི་སྟེང་༔ དགེ་བསྙེན་ཆེན་པོ་ཡཀྴ་གིང་དམར་ནི༔ ཞལ་གདངས་ལྗགས་འདྲིལ་དབུ་སྐྲ་མེ་ལྟར་འབར༔ ཕྱག་གཡས་རྡོ་རྗེ་གཡོན་པས་ཕུར་བུ་བསྒྲིལ༔
དུར་ཁྲོད་ཆས་ལྡན་བཙན་རྟ་དམར་ཞུར་ཆིབས༔ རབ་འཇིགས་འབར་བ་སྲོག་བདག་ཚུལ་དུ་གསལ༔ ཨོྃ་ཏི་པ་ར་ཙ་ཡཀྴ་གྷྲྀ་ཝ་ཧཱུྃ་ཕཊ྄ཿ ཧཱུྃ༔ འཇིགས་རུང་འབར་བ་བམ་གྱི་གདན་སྟེང་དུ༔ ལྷ་ཆེན་གཉན་པོ་རྒྱལ་བ་ཐོད་དཀར་ནི༔ ཞི་བའི་ཆ་ལུགས་དུང་ཁྲབ་རྨོག་ཞུ་གསོལ༔ ཕྱག་གཉིས་དགྲ་སཏྭ་དར་མདུང་ཞགས་པ་འཁྱུགས༔ སྟག་རལ་གཟིག་ཤུབས་རལ་གྲི་འོད་ལྡན་བསྣམས༔ ལྕང་ཤེས་རླུང་ཤུགས་ཆིབས་ཤིང་རྫུ་འཕྲུལ་ཚུལ༔
ཁ་ཆར་བུ་ཡུག་འཚུབ་འཁྱིལ་ཀློང་དུ་གསལ༔ ཨོྃ་ཨ་མི་དྷེ་ཝ་སི་ཏ་རཱ་ཛ་ཧཱུྃ་ཛཿ ཧཱུྃ༔ དུག་རླུང་འབར་བ་བམ་གྱི་གདན་སྟེང་དུ༔ གཟའ་རྒོད་སྤེན་པ་སྤུ་གྲི་མི་དམར་ནི༔ དབུ་དགུ་རྔམ་ཅིང་ཞལ་གདངས་ཁྲོ་ཞིང་འཁྲུགས༔ དབུ་སྐྲ་རབ་འབར་ཐོད་སྐམ་དར་དམར་བརྒྱན༔ དམར་པོ་མེ་ཟེར་མདོག་ཅན་ཕྱག་དྲུག་པ༔ གཡས་གསུམ་སྤུ་གྲི་གཡོན་གསུམ་དགྲ་སྙིང་འཛིན༔ དུར་ཁྲོད་ཆས་ལྡན་སྣང་སྲིད་རླུང་ལ་ཆིབས༔
མྱུར་ཞིང་ཚ་ངར་འཁྲིགས་པའི་ཀློང་དུ་གསལ༔ ཨོྃ་ཀི་ཀང་ཙཀྵུ་རཀྟ་ཏྲི་ཧཱུྃ་ཛ་ཛཿ ཧཱུྃ༔ མེ་རླུང་འབར་བ་ཀློང་ཡངས་བམ་གྱི་གདན༔ དམ་ཅན་ཆེན་པོ་རཀྴ་ཐོད་ཕྲེང་ནི༔ སྨུག་ནག་མདོག་ཅན་འོབ་ཞུ་བསྭེ་ཁྲབ་གསོལ༔ ཕྱག་གཡས་ཐོད་ཕྲེང་གཡོན་པས་སྙིང་ཕྲེང་འཛིན༔ ར་རྒོད་ཆིབས་ཤིང་མྱུར་མགྱོགས་ཕོ་ཉར་གསལ༔ ཨོྃ་བཛྲ་རཀྴ་བྷནྡྷ་ཁ་ལ་ཡ་ཧཱུྃ་ཛ་ཛཿ ཧཱུྃ༔
དུར་ཁྲོད་སྨུག་ནག་བམ་གྱི་གདན་སྟེང་དུ༔ སྲིན་མོ་ཁྲག་རལ་གདོང་དམར་ཆེན་མོ་ནི༔ ཞལ་གསུམ་ཕྱག་དྲུག་ཁྲོ་ལ་དུར་ཁྲོད་ཆས༔ གཡས་གསུམ་སྤུ་གྲི་རལ་གྲི་ཆུ་སྲིན་བསྣམས༔ གཡོན་གསུམ་བྷནྡྷ་ཁ་ཊྭཱཾ་ཙིཏྟ་འབར༔ ཆིབས་སུ་ཕུང་སྟག་ནག་པོ་མགོ་དགུ་ཆིབས༔ ཁྲག་ཞགས་རྒྱ་མཚོ་མེར་བའི་ཀློང་དུ་གསལ༔ ཨོྃ་བཛྲ་རཀྴ་ཀྲོ་ཏི་ལི་རཀྴ་དུ་བྷྱོ་ཛ་ཛཿ ཧཱུྃ༔ དེ་ཡི་ཕྱི་རོལ་རྩིབས་དགུ་རུ༔
རྒྱ་མཚོ་མེར་པའི་ཀློང་ཡངས་དབུས༔ ཀླུ་སྨན་གསང་བ་འོད་ལྡན་ནི༔ སྔོན་མོ་ཞལ་གཅིག་ཕྱག་གཉིས་མ༔ སྦྲུལ་གྱི་གདེངས་ཀ་བདུན་དང་ལྡན༔ ནོར་བུ་འབར་བས་ཡན་ལག་བརྒྱན༔ ཕྱག་གཡས་ལྕགས་ཀྱུ་འབར་བ་དང་༔ གཡོན་པས་སྦྲུལ་གྱི་ཞགས་པ་འཛིན༔ ས་བདག་རུས་སྦལ་མགོ་དགུ་ཆིབས༔ སྔོ་ནག་རླུང་གི་སྒོང་བུར་གསལ༔ ཨོྃ་ནཱ་ག་པྲ་བྷ་ཎི་པཾ་ཛ་ཧཱུྃ་ཛཿ
ཧཱུྃ༔ དགེ་བསྙེན་སྨྱོན་པ་ལག་བརྒྱད་པ༔ མི་ནག་མགོ་དགུ་ལག་པ་བརྒྱད༔ ཤིན་ཏུ་ཁྲོ་ལ་མི་བདུད་གཟུགས༔ གཡས་བཞི་ལྕགས་ཀྱུ་རྒྱུ་ཞགས་བསྣམས༔ གཡོན་བཞི་སྙིང་དང་མི་ལྤགས་བསྣམས༔ དུར་ཁྲོད་ཆས་ལྡན་ཞབས་གཉིས་མྱུར༔ ཨོྃ་ཤེ་ལ་དུ་གིང་རཱ་ཛ་ཧཱུྃ་ཛ་ཛཿ ཧཱུྃ༔ ཀླུ་བཙན་བླ་འགུགས་ལག་རིང་ནི༔
དམར་ནག་སྲིན་ལུས་འདབ་ཆགས་སྡེར༔ ལག་གཉིས་ལུས་ཚད་བཅུ་གསུམ་རིང་༔ ལྕགས་ཀྱུ་མི་སྙིང་དམར་པོ་བསྣམས༔ ལུས་ལ་སྦྲུལ་ནག་སྟོང་གིས་བརྒྱན༔ ཞབས་གཉིས་དོར་སྟབས་གཅེར་བུ་འཇིགས༔ ཨོྃ་ནཱ་ག་ཤུ་ལ་ཙ་ཏྲི་རྦད་བྷྱོ་ཛཿ ཧཱུྃ༔ ཤན་པ་བཙན་རྒོད་མི་དམར་ནི༔ གཅེར་བུ་འཇིགས་པའི་ཆ་བྱད་ཅན༔ ཕྱག་གཉིས་སྤུ་གྲི་ངར་མ་འཛིན༔
གཡོན་པས་མི་ལྤགས་གཡང་གཞི་རྡེབ༔ སྟག་ཤམ་ཞབས་གཉིས་གར་སྒྱུར་ཚུལ༔ དགྲ་སྲོག་རྔམ་པའི་ཚུལ་དུ་གསལ༔ ཨོྃ་ཙ་ཏྲི་ཡ་ཤུ་ལ་ཧ་ཏྲི་ཛ་ཛཿ ཧཱུྃ༔ སྨན་བཙུན་ཆེན་མོ་སྔོ་ནག་མ༔ རལ་བསིག་ཕྱག་གཡས་མདའ་དར་ལ༔ གཡོན་པས་གཡུ་ཡི་ནེའུ་ལེ་འཛིན༔ གཅེར་མོ་འཇིགས་པའི་ཉམས་གྱུར་བསྒོམ༔ ཨོྃ་བྷེ་རུ་ཧི་མ་མོ་རཀྴ་ཛ་ཛཿཧཱུྃ༔
ཀླུ་བདུད་ནཱ་ག་རཀྴ་ནི༔ སྐུ་མདོག་སྔོ་ནག་སྲིན་གཟུགས་པ༔ སྦྲུལ་ནག་རལ་པ་ཁྲག་གིས་བརྒྱན༔ གཡས་གཡོན་སྦལ་སྦྲུལ་གཅེར་བུ་ལུས༔ ཞབས་དོར་ཁྲག་རླུང་དབུས་སུ་གསལ༔ ཨོྃ་ནཱ་ག་ཁ་དུན་རཀྴ་ཛ་ཛཿ ཧཱུྃ༔ གཉན་རྒོད་དུག་གདོང་མགོ་དགུ་ནི༔ ནག་པོ་ལྕགས་སྡིག་དགུ་ཡིས་བརྒྱན༔ ཕྱག་དྲུག་གཡས་གཡོན་རིམ་པ་བཞིན༔
འཁོར་ལོ་གཏུན་ཤིང་བེ་ཅོན་དང་༔ རྒྱུ་ཞགས་སྙིང་དང་ཁྲག་བཀང་བསྣམས༔ སྐུ་སྨད་སྦྲུལ་མཇུག་དུག་རླངས་གསལ༔ ཨོྃ་ཕེ་ཤ་པཱ་པཾ་ཡ་དུ་ཛ་ཛཿ ཧཱུྃ༔ ལས་མཁན་སྤུ་གྲི་རླུང་གཤོག་ནི༔ དམར་པོ་མི་ལུས་ཟངས་སྤྲེལ་གདོང་༔ སྤུ་གྲི་གཤོག་པ་གཅེར་བུ་པ༔ ཕྱག་གཉིས་རླུང་གྲི་འཁོར་ལོ་འཛིན༔ ཞབས་གཉིས་བྱ་སྡེར་དགྲ་སྙིང་བསྣུན༔
མེ་རླུང་འཚུབ་མའི་དབུས་སུ་གསལ༔ ཨོྃ་ཡམ་ཤུ་གྷྲྀ་ཝ་ཛ་ཛཿ ཧཱུྃ༔ མོན་པ་ནག་པོ་འཇིགས་པའི་གཟུགས༔ ཞལ་གསུམ་ཁྲོ་ཞིང་རལ་ནག་བསིགས༔ གཡས་གཡོན་བམ་རོ་ཕོ་མོ་དྲུད༔ གར་བསྒྱུར་དགྲ་ཤ་དགྱེས་པར་བསྐྱེད༔ ཨོྃ་ཡ་མ་དུ་ར་ཀཱ་ལ་ཛ་ཛཿ ཧཱུྃ༔ གཞན་ཡང་སྤྲུལ་པ་ཡང་སྤྲུལ་པ༔
ཤ་ཟ་གཅན་སྤྱང་ཉི་ཁྲི་སྟོང་༔ བྱ་ནག་རྔམ་འགྱུར་ཉི་ཁྲི་སྟོང་༔ རང་འདྲ་ལས་མཁན་བྱེ་བ་འབུམ༔ དགྲ་སྲོག་གཅོད་པའི་ཕོ་ཉ་རྣམས༔ སྣང་སྟོང་འཛིན་མེད་ཅི་བཞིན་དུ༔ བདག་མདུན་ཐུགས་ཀའི་ས་བོན་གྱིས༔ རང་བཞིན་གནས་ནས་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿ
དེ་ནས་སྤྱན་འདྲེན་པ་ནི་རྐང་གླིང་རོལ་མོ་དྲག་ཏུ་བསྒྲག༔ ཧཱུྃ༔
དུར་ཁྲོད་རྔམ་བརྗིད་རོལ་པའི་ཀློང་དཀྱིལ་ནས༔ མགོན་པོ་བྱ་རོག་གདོང་ཅན་གཤེགས་སུ་གསོལ༔ སྤྲུལ་པ་དུར་ཁྲོད་རང་རང་གནས་མཆོག་ནས༔ ཞིང་སྐྱོང་ལྷ་བཙན་ནག་པོ་གཤེགས་སུ་གསོལ༔ སྲོག་བདག་ཨེ་ཀ་ཛཱ་ཊི་གཤེགས་སུ་གསོལ༔ གཟའ་བདུད་ཁྱབ་འཇུག་མགོ་དགུ་གཤེགས་སུ་གསོལ༔ བཙན་རྒོད་རྡོ་རྗེ་ལེགས་པ་གཤེགས་སུ་གསོལ༔ འབར་བ་ཁྲག་འཐུང་ཆེན་པོ་གཤེགས་སུ་གསོལ༔ ཀླུ་རྒྱལ་མུན་པ་སྟག་རིང་གཤེགས་སུ་གསོལ༔ གནོད་སྦྱིན་མི་བདུད་སེང་མགོ་གཤེགས་སུ་གསོལ༔
དགེ་བསྙེན་ཡཀྴ་གིང་མར་གཤེགས་སུ་གསོལ༔ ལྷ་ཆེན་རྒྱལ་བ་ཐོད་དཀར་གཤེགས་སུ་གསོལ༔ གཟའ་རྒོད་སྤེན་པ་སྤུ་གྲི་གཤེགས་སུ་གསོལ༔ དམ་ཅན་རཀྴ་ཐོད་ཕྲེང་གཤེགས་སུ་གསོལ༔ སྲིན་མོ་ཁྲག་རལ་མ་མོ་གཤེགས་སུ་གསོལ༔ ཀླུ་སྨན་གསང་བ་འོད་ལྡན་གཤེགས་སུ་གསོལ༔ དགེ་བསྙེན་སྨྱོན་པ་ལག་བརྒྱད་གཤེགས་སུ་གསོལ༔ ཀླུ་བཙན་བླ་འགུགས་ལག་རིང་གཤེགས་སུ་གསོལ༔ ཤན་པ་བཙན་རྒོད་མི་དམར་གཤེགས་སུ་གསོལ༔ ཀླུ་བཙན་བླ་འགུགས་ལག་རིང་གཤེགས་སུ་གསོལ༔
ཤན་པ་བཙན་རྒོད་མི་དམར་གཤེགས་སུ་གསོལ༔ སྨན་བཙུན་སྔོ་ནག་ཆེན་མོ་གཤེགས་སུ་གསོལ༔ ཀླུ་བདུད་ནཱ་ག་རཀྵ་གཤེགས་སུ་གསོལ༔ གཉན་རྒོད་དུག་གདོང་མགོ་དགུ་གཤེགས་སུ་གསོལ༔ ལས་མཁན་སྤུ་གྲི་རླུང་གཤོག་གཤེགས་སུ་གསོལ༔ ལས་བྱེད་མོན་པ་ནག་པོ་གཤེགས་སུ་གསོལ༔ ཕྱི་ནང་སྤྲུལ་པ་ཡང་སྤྲུལ་གཤེགས་སུ་གསོལ༔ དམ་ཉམས་བྱད་མ་བསྒྲལ་ཕྱིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་དྷརྨ་པཱ་ལ་ཛཿཛཿ དེ་ནས་བཞུགས་སུ་གསོལ་བ་ནི༔
ཧཱུྃ༔ དུར་ཁྲོད་ཕོ་བྲང་འབར་བའི་གནས་མཆོག་འདིར༔ དམ་ཉམས་རུ་ཏྲ་བསྒྲལ་བའི་ཞིང་གདན་དབུས༔ ཁྲག་འཐུང་དགྱེས་པའི་ཚུལ་གྱིས་བཞུགས་སུ་གསོལ༔ བསྟན་པ་སྲུང་བའི་ཆོས་སྐྱོང་ནུས་རྩལ་ཤུགས༔ སྐྱེད་མཛད་རིན་ཆེན་གཏེར་གྱི་སྲུང་མ་རྣམས༔ སྔོན་གྱི་པད་འབྱུང་ཐ་ཚིག་དྲན་ལ་བསྟོད༔ དེ་ནས་མཆོད་པ་འབུལ་བ་ནི༔ ཧཱུྃ༔ རཀྟའི་ཡོན་ཆབ་ལྦུ་བ་ཕྱོགས་བཅུར་གཡོ༔
དབང་པོའི་མེ་ཏོག་རི་རབ་བརྗིད་ལྟར་སྤུངས༔ ཤ་རུས་བསྲེགས་པའི་དྲི་མཆོག་ངར་དང་ལྡན༔ རྐང་མར་ལྷ་བ་ཞག་གི་སྒྲོན་མེ་སྦར༔ གསེར་ཞུན་མདངས་ལྡན་མཁྲིས་པའི་དྲི་ཆབ་གཏམས༔ རུ་ཏྲའི་སྙིང་བཤོས་དམར་ནག་ནང་རོལ་བརྒྱན༔ རྐང་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ ཕྱི་ཡི་མཆོད་སྤྲིན་དཔག་ཡས་ཞིང་བཀོད་འདི༔ ཆོས་སྐྱོང་གཏེར་བདག་སྲུང་མའི་ཚོགས་རྣམས་ལ༔ འབུལ་ལོ་དམ་ཉམས་དགྲ་བོ་ཆམ་ལ་ཕོབ༔ སངས་རྒྱས་བསྟན་པ་རྟག་ཏུ་རྒྱས་པར་མཛོད༔
ཨོྃ་སརྦ་དྷརྨ་པཱ་ལ་ཡ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་ལ་ཁ་རཾ་ཁཱ་ཧི༔ སོགས་ནས་ རཀྟ་ལ? མ་ཧཱ་ཙིཏྟ་ལ? གོ་རོ་ཙ་ན་ལ? བ་སུ་ཏ་ལ? ཨི་དཾ་བྷ་ལིངྟ་ཁཱ་ཧི༔ དེ་ནས་སྨན་གཏོར་རཀྟ་ནི༔ ཧཱུྃ༔ བྷནྡྷའི་སྣོད་དུ་བདུད་རྩི་མཚོ་ལྟར་བསྐྱིལ༔ ག་ཎའི་ཚོགས་ཀྱི་འཁོར་ལོ་དབྱིངས་དང་མཉམ༔ དམར་ཆེན་བདུད་རྩི་ཞག་གཡོ་བཅུད་དང་ལྡན༔ རྟག་གཏོར་དཔལ་ཆེན་བཤོས་བུ་ཁྱོན་གྱིས་བརྒྱན༔ རྒྱུན་གཏོར་ནར་མ་སྤྱན་གཟིགས་མཐུན་པའི་རྫས༔
དཀྱིལ་འཁོར་རྒྱ་མཚོ་མཉེས་པའི་མཆོད་པ་འདི༔ འབུལ་ལོ་སངས་རྒྱས་བསྟན་པ་གཉན་པོ་སྲུངས༔ དམ་ཉམས་དགྲ་ལ་ཆད་པ་དྲག་པོ་ཕོབ༔ ཨོྃ་སརྦ་དྷརྨ་པཱ་ལ་ཡ༔ པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་མེ་གྷ་ས་མུ་དྲ་ཨོྃ་ཨཱཿཧཱུྃ༔ ཁ་ཁ་ཁཱ་ཧི༔ དེ་ནས་སྤྱན་གཟིགས་སྣ་ཚོགས་ཀྱིས་བསྐང་བ་ནི༔ ཧཱུྃ༔ དཔལ་ལྡན་ཡེ་ཤེས་མགོན་པོ་བྱ་རོག་གདོང་༔ བཀའ་ཡི་ཆོས་སྐྱོང་དམ་ཅན་སྲུང་མའི་ཚོགས༔
ཐུགས་དམ་གཉན་པོ་བསྐང་བའི་དམ་རྫས་ནི༔ ཕྱི་མཆོད་རྣམ་ལྔའི་དམ་རྫས་བྷ་ལིངྟ༔ གསང་མཆོད་སྦྱོར་སྒྲོལ་གཉིས་མེད་མཆོད་པའི་མཆོག༔ མི་ལྤགས་གཡང་གཞི་བླ་བྲེ་མཁའ་ལ་བཀྲམ༔ རུ་ཏྲའི་ཤ་རུས་དུར་ཁྲོད་རྫ་ལྟར་ཉིལ༔ རྟ་ནག་གཡག་ནག་ཁྱི་ནག་ལུག་ནག་དང་༔ བྱ་ནག་སྦྲུལ་ནག་དར་ནག་རུ་མཚོན་དང་༔ མདའ་མདུང་རལ་གྲི་རྩེ་གསུམ་ཐུག་དང་བརྒྱན༔ དར་ཚོན་མེ་ལོང་ཤྭ་རྒྱན་རྩིས་ཀྱི་བཀྲ༔ བླ་འཁོར་སྲོག་འཁོར་སྐུ་འཁོར་རྦད་འཁོར་དང་༔
བཟློག་འཁོར་ལས་མཚོན་བཟློག་གཏོར་ཐུན་གྱི་རྫས༔ རྟེན་གཏོར་རྟག་གཏོར་རྒྱུན་གཏོར་ཐུན་གཏོར་དང་༔ ཕོ་བྲང་དུར་ཁྲོད་རྒྱན་བཀོད་མཛེས་པའི་ཏོག༔ ཕྱི་ནང་མཉེས་པའི་མཆོད་ཚོགས་རྒྱ་མཚོ་འདིས༔ ལས་མགོན་བྱ་རོག་གདོང་ཅན་ཐུགས་དམ་བསྐང་༔ དཔལ་འབར་ཞིང་སྐྱོང་ལྷོ་བཙན་ཐུགས་དམ་བསྐང་༔ མ་མོ་སྔགས་ཀྱི་བདག་མོའི་ཐུགས་དམ་བསྐང་༔ གཟའ་བདུད་ཁྱབ་འཇུག་མགོ་དགུའི་ཐུགས་དམ་བསྐང་༔ དམ་ཅན་རྡོ་རྗེ་ལེགས་པའི་ཐུགས་དམ་བསྐང་༔ བཙན་རྒོད་འབར་བ་ཁྲག་འཐུང་ཐུགས་དམ་བསྐང་༔
ཀླུ་རྒྱལ་མུན་པ་སྟག་རིང་ཐུགས་དམ་བསྐང་༔ གནོད་སྦྱིན་མི་བདུད་སེང་མགོའི་ཐུགས་དམ་བསྐང་༔ དགེ་བསྙེན་ཡཀྴ་གིང་དམར་ཐུགས་དམ་བསྐང་༔ ལྷ་ཆེན་རྒྱལ་བ་ཐོད་དཀར་ཐུགས་དམ་བསྐང་༔ གཟའ་རྒོད་ཤན་པ་སྤུ་གྲིའི་ཐུགས་དམ་བསྐང་༔ དམ་ཅན་རཀྴ་ཐོད་ཕྲེང་ཐུགས་དམ་བསྐང་༔ སྲིན་མོ་ཁྲག་རལ་མ་མོའི་ཐུགས་དམ་བསྐང་༔ ཀླུ་སྨན་གསང་བ་འོད་ལྡན་ཐུགས་དམ་བསྐང་༔ དགེ་བསྙེན་སྨྱོན་པ་ལག་བརྒྱད་ཐུགས་དམ་བསྐང་༔ ཀླུ་བཙན་བླ་འགུགས་ལག་རིང་ཐུགས་དམ་བསྐང་༔
ཤན་པ་བཙན་རྒོད་མི་དམར་ཐུགས་དམ་བསྐང་༔ སྨན་བཙུན་ཆེན་མོ་སྔོ་ནག་ཐུགས་དམ་བསྐང་༔ ཀླུ་བདུད་ནཱ་ག་རཀྴའི་ཐུགས་དམ་བསྐང་༔ གཉན་རྒོད་དུག་གདོང་མགོ་དགུའི་ཐུགས་དམ་བསྐང་༔ ལས་མཁན་སྤུ་གྲི་རླུང་གཤོག་ཐུགས་དམ་བསྐང་༔ ལས་བྱེད་མོན་པ་ནག་པོའི་ཐུགས་དམ་བསྐང་༔ ཕྱི་ནང་སྤྲུལ་པ་ཡང་སྤྲུལ་ཐུགས་དམ་བསྐང་༔ དམ་ཅན་རྒྱ་མཚོའི་ཐུགས་དམ་བསྐངས་གྱུར་ནས༔ བར་ཆད་བསལ་ཞིང་དངོས་གྲུབ་སྩོལ་བ་དང་༔ ཕྱི་ནང་བསྟན་དགྲ་དམ་ཉམས་རྩད་ནས་ཆོད༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་བྱ་བ་ནི༔ ཧོཿ དཀྱིལ་འཁོར་རྒྱ་མཚོ་གསང་བའི་ལྷ་ཚོགས་ཀྱི༔ མཆོད་རྫས་མ་ཚང་བསྙེན་སྒྲུབ་གཡེལ་བ་དང་༔ བསྐྱེད་རྫོགས་མ་གསལ་ནོར་འཁྲུལ་ཆད་པ་དང་༔ ལེ་ལོ་བཏང་སྙོམས་འཁྲུལ་ཚོགས་ཅི་མཆིས་པ༔ དམ་ཅན་རྒྱ་མཚོའི་ཚོགས་ལ་བཟོད་པར་གསོལ༔ ཅེས་ཡིག་བརྒྱ་བཟླས༔ ཆོས་སྐྱོང་འཁུ་བ་སོགས་བྱུང་ན་བསྐང་བ་གཙོ་ཆེ༔
དེ་ནས་བསྟོད་པ་བྱ་བ་ནི༔ ཧཱུྃ༔ བསྐལ་པ་མེ་ལྟར་འབར་བའི་ཀློང་དཀྱིལ་ནས༔ འཇིགས་བྱེད་ཆེ་མཆོག་ལེགས་ལྡན་བྱ་རོག་གདོང་༔ དུར་ཁྲོད་ཆས་རྫོགས་སྲིད་གསུམ་སྟོབས་འདུས་པ༔ མཐུ་སྟོབས་དབང་ཕྱུག་ཁྱེད་ལ་བདག་བསྟོད་དོ༔ ཧཱུྃ༔ དཔལ་འབར་ཆེན་པོ་ཞིང་སྐྱོང་སེངྒེའི་གདོང་༔ དུར་ཁྲོད་ཆས་རྫོགས་རོལ་སྟབས་སྟག་སྟེང་བཞུགས༔ དགྲ་སྲོག་གཅོད་ཚེ་ལྷོ་བཙན་ལུས་བཟུང་བ༔
མ་ཧཱ་ཀཱ་ལ་ཁྱོད་ལ་བདག་བསྟོད་དོ༔ ཧཱུྃ༔ སྔགས་སྲུང་ཆེན་མོ་མ་མོ་རལ་གཅིག་མ༔ ཡེ་ཤེས་དབྱིངས་ཀྱི་གཙོ་མོ་དམར་ནག་གཟུགས༔ རལ་གྲིས་དགྲ་སྲོག་གཅོད་ཅིང་ནད་རྐྱལ་འཕྱོ༔ སྔགས་སྲུང་ཆེན་མོ་ཁྱོད་ལ་བདག་བསྟོད་དོ༔ ཧཱུྃ༔ ནམ་མཁའི་དབྱིངས་ཀྱི་དབང་སྒྱུར་ལྗང་སྔོན་ཞལ༔ མཁའ་ལ་རྒྱུ་ཞིང་དགྲ་ལ་ཐོག་སེར་འབེབ༔ རྭ་ཡི་མདའ་གཞུ་འཛིན་ཅིང་དགྲ་སྙིང་འཛེར༔
ཁྱབ་འཇུག་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ སངས་རྒྱས་བསྟན་པའི་བྱ་ར་དམ་ཅན་གྱིས༔ པདྨའི་བཀའ་ཉན་སེངྒེ་དཀར་མོ་ཞོན༔ དམ་ཉམས་བསྒྲལ་ནས་ཙིཏྟ་ཞལ་དུ་གསོལ༔ རྡོ་རྗེ་ལེགས་པ་ཁྱོད་ལ་བདག་བསྟོད་དོ༔ ཧཱུྃ༔ སྲོག་བདག་གནོད་སྦྱིན་ཁྲག་འཐུང་ཆེན་པོ་ནི༔ མེ་འོད་མདོག་ཅན་བཙན་ཞགས་དགྲ་ལ་འདེབས༔ དམག་དཔུང་བསྐྱེད་ཅིང་སངས་རྒྱས་བསྟན་པ་སྲུང་༔
ཆོས་སྐྱོང་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ ཀླུ་རྒྱལ་ཆེན་པོ་མུན་པ་སྟག་རིང་ནི༔ སྔོ་ནག་སྦྲུལ་རལ་རལ་གྲི་དགྲ་ལ་འདེབས༔ བསྟན་དགྲ་བདུན་རྒྱུད་རྩད་ནས་གཅོད་མཛད་པ༔ ཀླུ་བདུད་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ གནོད་སྦྱིན་ཆེན་པོ་མི་བདུད་སེང་མགོ་ནི༔ སྐུ་མདོག་དམར་ནག་དྲེད་མོང་སྨྱོན་པ་ཆིབས༔ བདག་ལ་སྡང་བའི་བྱད་མའི་སྲོག་སྙིང་ཕྲོལ༔
གནོད་སྦྱིན་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ དགེ་བསྙེན་ཆེན་པོ་ཡཀྴ་གིང་དམར་ནི༔ རྡོ་རྗེ་ཕྱར་ཞིང་ཕུར་བུ་བགེགས་ལ་འདེབས༔ རྟ་དམར་ཞོན་ཅིང་སྟོང་གསུམ་ཡུད་ཀྱིས་བསྐོར༔ དགེ་བསྙེན་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ ལྷ་ཡི་རྒྱལ་པོ་མི་དཀར་ཞི་ཚུལ་འཆང་༔ ལྷ་རྟ་ཞོན་ཅིང་རུ་དར་དཀར་པོ་བསྣམས༔ རིན་ཆེན་གཏེར་སྲུང་ཕྱི་ནང་བར་ཆད་བསལ༔
རྒྱལ་བ་ཐོད་དཀར་ཁྱོད་ལ་བདག་བསྟོད་དོ༔ ཧཱུྃ༔ གཟའ་རྒོད་སྤུ་གྲི་མི་དམར་མཁའ་ལ་རྒྱུ༔ དམ་ཉམས་དགྲ་ལ་ཐོག་སེར་མྱུར་དུ་འབེབས༔ དུར་ཁྲོད་ཆས་ལྡན་རླུང་རྟ་ཆིབས་མཛད་པ༔ ཀི་ཀང་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ དམ་ཅན་ཆེན་པོ་རཀྴ་ཐོད་ཕྲེང་ནི༔ ར་རྒོད་ལ་ཆིབས་དགྲ་བོའི་སྙིང་རྩ་ལེན༔ སྨུག་ནག་འོབ་ཞུ་གསོལ་མཛད་དྲེགས་པ་ཆེ༔
གཏེར་སྲུང་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ སྲིན་མོ་ཁྲག་མདོག་ཤ་ཟ་མེ་འོད་གདོང་༔ ཕུང་སྟག་ལ་ཆིབས་དགྲ་བོའི་ཙིཏྟ་ལེན༔ མཚོན་ཆ་དྲག་པོ་ཆར་ཆེན་དགྲ་ལ་འབེབ༔ ཁྲག་རལ་མ་མོ་ཁྱོད་ལ་བདག་བསྟོད་དོ༔ ཧཱུྃ༔ ཀླུ་མོ་ཆེན་མོ་གསང་བ་འོད་ལྡན་ནི༔ རོལ་མཚོ་ས་ཡ་སྟོང་གི་གཉེར་འཛིན་མ༔ ནོར་བུ་རྒྱན་ཅིང་སྒྲུབ་ལ་དངོས་གྲུབ་སྟེར༔
ཀླུ་ཡི་དབང་མོ་ཁྱོད་ལ་བདག་བསྟོད་དོ༔ ཧཱུྃ༔ བདུད་ཀྱི་དགེ་བསྙེན་ཆེན་པོ་ལག་བརྒྱད་པ༔ ལྕགས་ཀྱུ་གདེང་མཛད་དགྲ་བོའི་སྙིང་ནས་བཟུང་༔ མི་ལག་ཙིཏྟ་འཛིན་བྱེད་བདུད་གིང་ཆེ༔ ནག་པོ་དགྲ་འཇོམས་ཁྱོད་ལ་བསྟོད་དོ༔ ཧཱུྃ༔ ཀླུ་བཙན་མི་ཟན་བླ་འགུགས་ཕོ་ཉ་ནི༔ བརྐྱང་བསྐུམ་ལག་པས་སྟོང་གསུམ་དགྲ་སྙིང་སྙོབ༔ སྲིན་ལུས་དམར་ནག་སྡེར་མོས་ལྕགས་ཀྱུ་འཛིན༔
ཤན་པ་ལག་རིང་ཁྱོད་ལ་བདག་བསྟོད་དོ༔ ཧཱུྃ༔ བཙན་གྱི་ཤན་པ་གཅེར་བུ་དམར་ནག་པ༔ གཡང་གཞི་དམར་པོ་དགྲ་ཡུལ་ཞིང་ལ་རྡེབ༔ མཆོང་རྒྱུག་ཚུལ་གྱིས་དགྲ་ལ་ལྟས་ངན་འབེབས༔ བཙན་རྗེ་དམར་པོ་ཁྱོད་ལ་བདག་བསྟོད་དོ༔ ཧཱུྃ༔ སྨན་མོ་ཆེན་མོ་འབྱུང་ལྔའི་མངའ་བདག་མོ༔ མདའ་དར་ནེའུ་ལེ་འཛིན་མཛད་བསྟན་སྲུང་མ༔ མི་སྙིང་སྟོང་ལ་རང་སྙིང་ཁེངས་མཛད་མ༔
གཡའ་གངས་ནགས་ཆུའི་སྨན་མོ་ཆེ་ལ་བསྟོད་དོ༔ ཧཱུྃ༔ ནཱ་ག་རཀྴ་ཀླུ་བདུད་སྔོ་ནག་གཟུགས༔ སྦྲུལ་གྱི་ཞགས་འདྲེན་གླིང་བཞིའི་དགྲ་བོ་འཆིང་༔ གར་སྒྱུར་ཆོ་འཕྲུལ་སྟོབས་དབང་ཆོས་འཁོར་སྐྱོང་༔ ནཱ་ག་རཀྴ་ཁྱོད་ལ་བདག་བསྟོད་དོ༔ ཧཱུྃ༔ གཉན་རྒོད་ནག་པོ་དབྱིངས་ལ་འགྱུ་བྱེད་པ༔ མི་ལུས་ལྕགས་སྡིག་མགོ་དགུས་དགྲ་ཤ་ཟ༔ བྱད་མ་བརྣག་པའི་སྙིང་ཁྲག་ཧུབ་ཀྱིས་འདེབས༔
གཉན་རྒོད་དུག་གདོང་ཁྱོད་ལ་བདག་བསྟོད་དོ༔ ཧཱུྃ༔ ལས་མཁན་དམར་པོ་སྤུ་གྲིའི་གཤོག་པ་ཅན༔ མགོ་བོ་ཟངས་སྤྲེལ་སྡེར་མོ་བྱ་ཡི་གཟུགས༔ དགྲ་ལ་རྦད་ཚེ་སྲོག་རྩ་སྙིང་ཁྲག་གཏུབ༔ སྤུ་གྲི་རླུང་གཤོག་ཁྱོད་ལ་བདག་བསྟོད་དོ༔ ཧཱུྃ༔ མོན་པ་གཅེར་བུ་ཤན་པ་ནག་པོ་ནི༔ རལ་ནག་བསིགས་ཤིང་དགྲ་བོ་ཕོ་མོ་དྲུད༔ ནང་རོལ་འདྲེན་ཅིང་གར་སྟབས་རྫུ་འཕྲུལ་བསྒྱུར༔
མོན་པ་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ ཕྱི་ནང་སྤྲུལ་པ་དམ་ཅན་སྲུང་མའི་ཚོགས༔ ཐུགས་དམ་བསྐུལ་མཛད་དམིགས་པའི་དགྲ་བོ་སྒྲོལ༔ བསྟན་པའི་སྲོག་སྐྱོང་སྒྲུབ་པའི་ཕྲིན་ལས་མཛོད༔ དམ་ཅན་རྒྱ་མཚོའི་ཚོགས་ལ་བདག་བསྟོད་དོ༔ ཞེས་བསྟོད་ཅིང་ཕྲིན་ལས་རྣམས་ངག་གིས་བརྗོད༔ དེ་ནས་སྒྲུབ་པའི་ཐུགས་དམ་འཛབ་བསྐུལ་ནི༔ ཧཱུྃ༔ དམ་ཅན་རྒྱ་མཚོ་འདུས་པའི་ཚོགས༔
འཛབ་ཀྱི་ཐུགས་དམ་ཕྲིན་ལས་རྣམས༔ སྒྲུབ་པའི་དམ་བཅའ་བརྟན་པོ་བཟུང་༔ དེང་སང་ཐུགས་དམ་གནད་ནས་བསྐུལ༔ ཞེས་སྔགས་རྣམས་མདུན་བསྐྱེད་དམ༔ མཇུག་ཏུ་ཡོད་པ་ལྟར་བཟླས་སྒྲུབ་པའི་སྔགས༔ དེ་ནས་སྔགས་རྫོགས་ཅིང་ཐུན་གཏོར་འབུལ་བ་ནི༔ ལྕགས་སྣོད་དུ་ལིངྒ་དང་གཏོར་མ་བཤམས་ཤིང་༔ ཧཱུྃ༔ མདུན་དུ་དྲག་པོ་ལྕགས་ཀྱི་ཧོྃ༔ རྔམ་ཡངས་ཤོར་མེད་བཙོན་ཁང་དུ༔
དམ་ཉམས་དགྲ་བོའི་གཟུགས་ལིང་ནི༔ ཆཻག་ ཁོ་རང་མངོན་སུམ་གསལ༔ དེ་ནས་ལན་གསུམ་དགྲ་བོའི་ལུས་ངག་གསལ་ཏེ་དགུུག༔ ཧཱུྃ༔ དམ་ཅན་ཆོས་སྐྱོང་བཀའ་སྡོད་བདེན་པའི་མཐུས༔ གཟུགས་ལིང་འདི་ལ་དགྲ་བོ་མྱུར་དུ་ཁུག༔ ལས་མཁན་ཕོ་ཉས་མ་ཤོར་དམ་དུ་ཟུངས༔ ཨོྃ་བཛྲ་ཨངྐུ་ཤ་དགྲ་བོ་ཛ་ཛཿ དེ་ནས་བསྒྲལ་བ་དང་བསྟབ་པ་ཆ་ལ་བྱ་རུང་ངོ་༔ ཧཱུྃ༔
དམ་ཅན་ཕོ་ཉ་ཆོས་སྐྱོང་གིས༔ དམ་ཉམས་དགྲ་བོ་བསྒྲལ་ཞིང་གཏུབ༔ དཀྱིལ་འཁོར་ལྷ་ཚོགས་ཞལ་ཕྱེས་ཤིག༔ ལྷག་མ་མེད་པར་བཞེས་སུ་གསོལ༔ ཅེས་རྩ་སྔགས་ཀྱིས་འབུལ༔ ཡང་ན་ཁཱ་ཧི་གཅིག་པུས་དབང་པོ་རྣམ་བརྒྱད་འབུལ་ཀྱང་ཆོག༔ ས་མ་ཡ༔ དེ་ནས་དགྲ་བོ་བཀུག་ཅིང་ཐུན་གྱིས་བརྡེག་པ་ནི༔ སྒྲུབ་པ་ལས་གཞུང་སྔགས་འཆང་གིས༔ རང་ཉིད་ཆེ་མཆོག་གསལ་བའི་ངང་༔
སྔགས་ཀྱིས་ཕོ་ཉའི་རྒྱུད་ལ་བསྐུལ༔ དགྲ་བོའི་རྣམ་ཤེས་བླ་འཁྱམས་ནི༔ ཉིན་མཚན་དུས་དྲུག་བཀུག་བྱ་ཞིང་༔ རྒྱུན་དུ་སྨྲ་བ་མི་བྱ་སྟེ༔ དགྲ་བོའི་མིང་བྱང་ཤམ་བུ་བཅས༔ འགུགས་པའི་ལས་སྔགས་ཁ་བསྒྱུར་བྱ༔ ཨོྃ་མ་ཧཱ་ཀཱ་ལ་ཁཱ་ཁ་མུ་ཁ་ཀྲོ་ཏི་ཎི་ཙ་ཏི་བཾ་ཧཱུྃ་ཕཊ྄ཿ ཨོྃ་མ་ཧཱ་ཌཱཀྐི་ཎི་ཤུ་ལ་སིཾ་ཧ་དུ་ལི་ནི་ཧཱུྃ་ཕཊ྄ཿ ཨོྃ་ཀྲོ་ཏི་ཨེ་ཀ་ཛཱ་ཊི་རཀྨོ་རུ་ལུ་ཧཱུྃ་བྷྱོཿ ཨོྃ་ཧྲཱི་རཱ་ཧུ་ལ་ཀི་ཀང་དུ་པྲ་མ་ཡ་ཛ་ཧཱུྃ་བྷྱོཿ
ཨོྃ་བཛྲ་ས་དྷཱུ་ཙ་ན་ཧཱུྃ་ཕཊ྄ཿ ཨོྃ་ཡཀྴ་མ་ཧཱ་ཤུ་ལ་ཙ་ཏྲི་ཛ་ཧཱུྃ་ཕཊ྄ཿ ཨོྃ་ནཱ་ག་ཁ་དུན་རཱ་ཛ་ཛ་ཛཿ ཨོྃ་ཡཀྴ་སིཾ་ཧ་དུ་མ་ར་རཀྴ་ཡ་ཛ་ཧཱུྃ་ཛཿ ཨོྃ་ཏི་པ་ར་ཙ་ཡཀྴ་གྷྲྀ་ཝ་ཧཱུྃ་ཕཊ྄ཿ ཨོྃ་ཨ་དྷེ་ཝ་སི་ཏ་ར་ཙ་ཛ་ཧཱུྃ་ཛཿ ཨོྃ་ཀི་ཀང་ཙཀྵུ་རཀྟ་ཏྲི་ཧཱུྃ་ཛ་ཛཿ ཨོྃ་བཛྲ་རཀྴ་བྷནྡྷ་ཁ་ལ་ཡ་ཧཱུྃ་ཛ་ཛཿ ཨོྃ་རཀྴ་ཀྲོ་ཏི་ལི་རཀྴ་དུ་བྷྱོ་ཛ་ཛཿ ཨོྃ་ནཱ་ག་པྲ་བྷ་ཎི་པཾ་ཛ་ཧཱུྃ་ཛཿ
ཨོྃ་ཤེ་ལ་དུ་གིང་རཱ་ཛ་ཧཱུྃ་ཛ་ཛཿ ཨོྃ་ནཱ་ག་ཤུ་ལ་ཏྲི་རྦད་བྷྱོ་ཛཿ ཨོྃ་ཙ་ཏྲི་ཡ་ཤུ་ལ་ཧ་ཏྲི་ཛ་ཛཿ ཨོྃ་བྷེ་རུ་ཧི་མ་མོ་རཀྴ་ཛ་ཛཿ ཨོྃ་ནཱ་ག་ཁ་ན་རཀྴ་ཛ་ཛཿ ཨོྃ་ཕེ་ཤ་པཱ་པཾ་ཡ་དུ་ཛ་ཛཿ ཨོྃ་ཡམ་ཤུ་གྷྲྀ་ཝ་ཛ་ཛཿ ཨོྃ་ཡ་མ་དུ་ར་ཀཱ་ལ་ཛ་ཛཿ ཞེས་རྩ་སྔགས་བཟླ་ཞིང་འགྲུབ་རྟགས་མ་བྱུང་གི་བར་དུ་བསྒྲུབ༔ དེ་ནས་དགྲ་བོ་འགུགས་པའི་རྩ་སྔགས་ཀྱི་ཤམ་བུར༔
བྱད་མ་ ཆཻག་ ཛ་ཛཿ ནཱ་ག་ཤུ་ལ་ཏྲི་ཀིང་ཀཱ་ལ་ཤག་དུན་ཏུ་ཏྲ་ཛ་ཛཿ ཡ་ཤག་རཱུ་པ་ཀཱ་ཝ་ཙི་ཛ་ཛཿ མ་ར་དུ་ཆིངས་ཡ་རྦད་ཐུན་དགྲ་བོ་ཛ་ཛཿ དེ་ནས་བསྒྲལ་ཐུན་སྦྲགས་པ་ནི༔ རྩ་སྔགས་ཤམ་བུར༔ ཧ་ལ་དུ་ན་ཏྲག་རཀྴ་ཏྲི་ཧུར་ཐུམ་ཁ་ལ་རུ་ཏྲ་རཱུ་པ་མཱ་ར་ཡ་རྨྱོག་ཐུམ་རྦད་རྦད༔ སྲོག་རྩ་ཆོད་ཆོད༔ སྙིང་རྩ་འགས་འགས༔ མཱ་ར་ཡ་ཁུག་བམ་རིལ་ཤག་དགྲ་བོའི་ལུས་ངག་མ་ར་དུ་ན་ཤིག་ཤིག༔
ཅེས་ཐུན་བརྡེག་ཅིང་བསྒྲལ་བར་བྱ༔ དེ་ནས་སྲེག་པ་ལ་ཤམ་བུར་ཁ་བསྒྱུར་སྔགས་ནི༔ ཡ་མ་དུ་རུ་ཏྲ་རུ་ཏྲ་རི་ཧ་ན་ལ་ཤག་ཚལ་པ་དགྲ་བོའི་ལུས་ངག་ཡིད་ལ་རྃ་རྃ༔ རུ་ཏྲ་ཁ་ལ་དུན་བྷནྡྷ་མཱ་ར་ཡ་ཀཱ་ཝ་ཙི་ཛྭ་ལ་རྃ་རྃ་ཤིག་ཤིག་ཚལ་པ་དུན་བྷྱོ་བྷྱོཿ དེ་ནས་མནན་པ་ཁ་བསྒྱུར་ཤམ་བུ་ནི༔ ཡ་མ་དམ་སྲི་མཱ་ར་ཡ༔ སཏྭཾ་བྷ་ཡ་ནན༔ རུ་ཏྲ་མཱ་ར་ཡ་དགྲ་སྲི་སཏྭཾ་བྷ་ཡ་ནན༔ ཆཻག་ ཏྲིག་ཁ་དུན་རྦད་བྷྱོ་ཀཱ་ཝ་ཙི་ནན་ནན༔ ཞེས་མནན་པས་ནམ་ཡང་མི་ལྡང་མྱུར་དུ་སྒྲོལ་བར་ངེས་སོ༔
ས་མ་ཡ༔ དེ་ནས་ཐ་ཚིག་བསྒྲག་ཅིང་གཏོར་མ་འབུལ་བ་ནི༔ ཐུན་གཏོར་བཤམས་ནས༔ ཧཱུྃ༔ སྟོན་པ་ཤཱཀྱ་ཐུབ་པ་དང་༔ བར་དུ་རིག་འཛིན་ཐོད་ཕྲེང་དང་༔ ཆེ་མཆོག་ཁྲག་འཐུང་ཆེན་པོ་ཡིས༔ ཅི་ལྟར་བཀའ་བསྒོས་གཉེར་གཏད་པའི༔ དམ་ལ་གནས་པའི་སྲུང་མ་རྣམས༔ དམར་གྱི་གཏོར་མ་འདི་བཞེས་ལ༔
སྔོན་གྱི་ཐ་ཚིག་དྲན་མཛོད་ཅིག༔ ཉེས་པའི་དམ་ཉམས་དགྲ་བོ་འདི༔ སྟེང་འོག་ཕྱོགས་མཚམས་གར་གནས་ཀྱང་༔ བླ་ཚེ་རྣམ་ཤེས་རྟེན་དང་ཕྲོལ༔ ནམ་གྱི་ཕར་ཕྱེད་ཚུར་ཕྱེད་ལ༔ དགྲ་བོའི་བླ་འཁྱམས་ཁུག་ལ་ཤོག༔ བླ་རྐུན་ཇག་པའི་དུས་ལ་བབ༔ ལས་མཁན་ཕོ་ཉའི་དུས་ལ་བབ༔ དུས་ལ་བབ་བོ་དམ་མ་གཡེལ༔ བཅོལ་བའི་ཕྲིན་ལས་མ་བྱས་ན༔
དུས་གསུམ་སངས་རྒྱས་བཀའ་ཡང་བཅག༔ རྡོ་རྗེ་འཛིན་གྱི་དམ་ཡང་ཉམས༔ ན་རག་རྡོ་རྗེའི་དམྱལ་བར་ལྟུང་༔ དེ་བས་དམ་ལས་མ་འདའ་བར༔ དམིགས་པའི་དགྲ་བོའི་ཁུག་ལ་ཤོག༔ ཉེས་ཅན་དམ་ཉམས་ཤོར་ར་རེ༔ ད་ལྟ་ཉིད་དུ་སྒྲོལ་བར་མཛོད༔ ཨོྃ་དྷརྨ་པཱ་ལ་ཡ་ཛ་ཧ་ལ་རུ་ཏྲའི་སྙིང་ཙ་ཆོད་ཡ་རྦད་ཡ་བྷྱོཿ
ཞེས་རྒྱུན་གཏོར་ལྟར་ན་ཁཱ་ཧིས་འབུལ༔ དགྲ་ཆོས་ཡིན་ན་གཞུང་བཞིན་བྱ༔
ཟོར་ནི་ཟུར་དུ་གསལ་ལྟར་འཕང་༔ དམིགས་པ་རྒྱས་བསྡུས་བློ་ཡིས་དཔག༔ སྒྲུབ་པའི་དབང་བཞི་ཟུར་དུ་གསལ༔ སྤྲོས་མེད་དབང་བཞི་བླངས་ཀྱང་ཆོག༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ དྲེགས་པ་སྤུ་གྲི་དམར་པོའི་སྐོར༔ གཏེར་སྲུང་དགྲ་ལ་རྦད་པའི་ཐབས༔ གཅིག་དྲིལ་སྒྲུབ་པ་ཟབ་ཁྱད་ཅན༔ རྟགས་ཐོན་མྱུར་མགྱོགས་ས་མ་ཡ༔
བཀའ་བརྒྱད་སྒྲུབ་གཞུང་མེད་པ་ལ༔ འདི་ཉིད་སྤེལ་དུ་མི་རུང་ཕྱིར༔ གསང་རྒྱ་མྱུར་དུ་སྦ་བར་གྱིས༔ དམ་ཉམས་བསྒྲལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔
གཏད་རྒྱ༔ ཁོ་བོ་ཨུ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་པདྨ་སྦས་པའི་ཚལ་ནས་གདན་དྲངས་ཤིང་ཤོག་སེར་ནས་བསྒྱུར་བས། ཐེག་ཆེན་ཨ་ཏི་ཡོ་གའི་བསྟན་པ་འགྲིབ་པ་མེད་ཅིང༌། མཁའ་ཁྱབ་འགྲོ་བའི་དོན་གཉིས་འགྲུབ་པར་བྱ་བའི་སླད་ཕྱོགས་བཅུར་དུས་ཀུན་དར་རྒྱས་བསྟན་པའི་དགེ་ལེགས་འཕེལ་བར་སྩོལ།། །། སརྦ་མངྒ་ལཾ།། །། པི༽ ༄༅། སྒྲུབ་ཆེན་བཀའ་བརྒྱད་གསང་བ་ཟིལ་གནོན་ལས། བདུད་རྩི་སྨན་སྒྲུབ་ཀྱི་ཆོ་ག་ཁྲིགས་སུ་བསྡེབས་པ་གསང་ཆེན་ནོར་བུའི་དགའ་སྟོན་ཞེས་བྱ་བ་བཞུགས་སོ། ན་མོ་གུ་རུ་པདྨ་ཀཱ་ར་ཡེ། སྣང་སྟོང་སྐུ་ནི་མཚན་དཔེའི་རང་བཞིན་མི་ཤིགས་མཁའ་ཡི་རྡོ་རྗེ་སྟེ། །
གྲགས་སྟོང་གསུང་ནི་ན་དའི་རང་སྒྲ་བརྗོད་པ་ཀུན་གྱི་རྗེས་སུ་འཇུག ། རིག་སྟོང་ཐུགས་མཆོག་འདུས་མ་བྱས་གང་ནམ་མཁའི་ཁྱབ་བདག་འཕོ་འགྱུར་སྤངས། ། རིགས་རྣམས་ཀུན་གྱིས་ཁྱབ་པའི་བདག་ཉིད་མཚོ་སྐྱེས་བླ་མར་གུས་པས་འདུད། ། ཉི་ཟླའི་རྒྱུ་བ་རབ་ཏུ་ཟ་བས་དབུ་མའི་ཞལ་རས་དྲག་ཏུ་གཏུམ། ། སྙིང་རྗེའི་ཐུགས་ལ་བྱམས་པའི་རང་བཞིན་རྣོ་དཀར་ཚེམས་ཀྱི་མྱུ་གུ་རྔམ། ། བྱང་ཆུབ་འགལ་ཟླའི་སྲོག་དབུགས་ལེན་ཕྱིར་སྣ་ཚོགས་སྤྲུལ་པའི་མཚོན་ཆ་ཐོགས། ། ཧེ་རུ་ཀ་དཔལ་བཙུན་མོར་བཅས་པས་སྐྱེ་བ་ཀུན་ཏུ་རྗེས་འཛིན་མཛོད། ། གཙང་སྨེར་འཛིན་པའི་གཉིས་སྣང་མ་རིག་ལས་དང་ཉོན་མོངས་ལྕགས་ཀྱི་ཁམས། ། རྟོག་བྲལ་ཡེ་ཤེས་གསེར་འགྱུར་རྩི་ཡིས་མི་ཤིགས་གཙོ་སྦྱངས་གསར་དུ་བསྐྲུན། ། འདི་ཀོ་གསང་སྔགས་ཐབས་མང་ལ་སོགས་ཡོན་ཏན་བརྒྱ་ཕྲག་དུ་མ་ལས། །
གཙོ་བོར་སྣང་ཕྱིར་འདི་ཡང་སྔོན་གྱི་དམ་པ་དག་གི་རྗེས་སུ་འབྲང༌། དེའང་རྒྱལ་བ་ཐམས་ཅད་ཀྱིས་གདུལ་བྱ་སེམས་ཅན་གྱི་བློ་དང་མཐུན་པར་ཆོས་ཀྱི་ཕུང་པོ་བགྲང་དུ་མེད་པ་ཞིག་གསུངས་པ་ཐམས་ཅད་ཀྱང་བསྡུ་ན་ཐེག་པ་གསུམ་དུ་འདུ་བ་ཡིན་ཞིང༌། དེ་ཐམས་ཅད་ཀྱང་ཐར་ཐུག་གསང་སྔགས་རྡོ་རྗེ་ཐེག་པ་ཁོ་ན་ལ་གཞོལ་ཞིང༌། དེ་ཁོ་ན་ཉིད་འབྲས་བུ་ངེས་པའི་ཕྱིར། ཐེག་པ་ཆེན་པོ་དེ་ལའང་རྒྱུ་འབྲས་གཉིས་སུ་ཡོད་པ་ཡིན་ཏེ། བརྟག་པ་གཉིས་པ་ལས། རྒྱུ་ལམ་མོས་པར་རྒྱུ་ཆོས་ཀྱིས། ། འཁོར་ལོ་རབ་ཏུ་བསྐོར་བྱས་ཏེ། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་ཡོད་པ་ཡིན།
ཞེས་གསུངས་པ་ལྟར་ལ། དེའང་དོན་ཀྱི་གནད་མཐར་ཐུག་གི་འབྲས་བུ་རྡོ་རྗེ་ཐེག་པ་ཁོ་ནར་འདུ་བ་ཡིན་ཏེ། འཇམ་དཔལ་སྒྱུ་འཕྲུལ་དྲྭ་བ་ལས། ཐེག་པ་སྣ་ཚོགས་ཐབས་ཚུལ་གྱིས། ། འགྲོ་བའི་དོན་ལ་རྟོག་པ་པོ། ། ཐེག་པ་གསུམ་གྱིས་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ཞེས་གསུངས་པས། ཐེག་པ་འདི་ནི་སངས་རྒྱས་ཐམས་ཅད་ཀྱི་བགྲོད་པ་ཅིག་པུའི་ལམ་གྱི་མཐུར་ཐུག་པ་ཡིན་པས་ན། ཟབ་མོའི་ལམ་འདིར་སྨིན་བྱེད་དབང་གི་སྒོ་ནས་ཞུགས་པའི་གང་ཟག་དག་གིས་འབྲས་བུའི་ཆོས་ཡང་དག་པ་རྒྱུད་ལ་བརྟན་པར་བྱ་བའི་ཉེ་རྒྱུའི་གནད་ནི།
རྩ་བ་དང་ཡན་ལག་གིས་བསྡུས་པའི་དམ་ཚིག་དམ་ཚིག་གཉིས་ལས། དེ་ལས་འདི་ནི་ཡན་ལག་གི་དམ་ཚིག་རྣམས་ཀྱི་སྙིང་པོ་བདུད་རྩིར་གྲགས་པ་ཉིད་ཡིན་ཏེ། རྒྱུ་འཕྲུལ་རྩ་རྒྱུད་ལས། དཀར་རྩི་དམར་རྩི་དྲི་ཤ་ཆེན། ། དག་པའི་སྣོད་ཆུ་མི་འདོར་རོ། ། ཞེས་གསུངས་པ་ལྟར། འདི་ཉིད་དུ་ཆོ་ག་བཞིན་ཉམས་སུ་བླངས་པས་དམ་ཚིག་རང་གི་ངོ་བོ་ལ་གནས་ཤིང༌། ཉེས་ལྟུང་གཞན་ཡང་འཇོམས་པར་འགྱུར་བ་དང༌། འབྲས་བུའི་ཆོས་རྒྱུད་ལ་འཇོག་པ་སོགས་ཡོན་ཏན་དུ་མ་ལྷན་སྐྱེས་སུ་འབྱུང་བར་འགྱུར་རོ། ། འདིར་ཉམས་སུ་བླང་བའི་རིམ་པ་གོ་བདེ་བར་གཙོ་བོར་དམིགས་ཏེ་བཤད་པ་ལ་བདུན།
བདུད་རྩིའི་ངོ་བོ་བཞག་པ། ངེས་ཚིག་བསྟན་པ། བསྟེན་པར་གསུང་ཚུལ། རྣམ་གྲངས་ཀྱི་དབྱེ་བ། དམ་རྫས་བསགས་ཚུལ། སྒྲུབ་པ་ཉམས་སུ་བླང་བ། དེའི་ཕན་ཡོན་བརྗོད་པའོ། ། དང་པོ་ནི། བདུད་རྩི་བམ་བརྒྱད་ལས། སྲིད་གསུམ་ཡེ་ནས་བདུད་རྩི་ལྔ། །
མ་བཅོས་ལྷུན་གྲུབ་རྫོགས་སངས་རྒྱས། ། དུག་གསུམ་སྲིད་གསུམ་སྐུ་གསུང་ཐུགས། ། ཡེ་ནས་བདུད་རྩི་ཡིན་པའི་ཕྱིར། ། ངེས་པའི་ཀློང་ནས་བཀའ་སྩལ་ཏོ། ། ཞེས་གསུངས་པ་ལྟར་འཁོར་འདས་ཐམས་ཅད་ཡེ་ནས་བདུད་རྩི་ལྔའི་ངོ་བོར་གནས་པ་ཡིན་ནོ། ། གཉིས་པ་ངེས་ཚིག་ནི། ཨ་མྲྀ་འཆི་བ་མེད་པ་སྟེ་བདུད་རྩིའི་སྒྲ་ལ་འཇུག་པ་ཡིན་ཏེ། ཇི་སྐད་དུ། གཙང་སྨེར་འཛིན་བདུད་དམ་རྫས་རྩིས། ། ཡེ་ཤེས་ངང་དུ་རོ་གཅིག་པ།
ཞེས་གསུངས་པ་ལྟར་རོ། ། གསུམ་པ་ནི། སྒྱུ་འཕྲུལ་ལེ་ལག་ལས། བདུད་རྩི་ཡེ་ནས་དག་པའི་ཆོས། ། བླང་དོར་མེད་པ་ཀུན་ལས་འདས། ཡེ་བསྲུངས་ཆེན་པོའི་དམ་ཚིག་ཏུ། ། མཁས་པས་དྭང་དུ་བླང་བར་བྱ། ཞེས་གསུངས་པ་ལྟར། ཡེ་ནས་བླང་དོར་མེད་པའི་ཆོས་ཉིད་དུ་རྒྱན་གྱི་རོལ་པ་ཡིན་པ་དང༌། རིགས་ལྔའི་རང་བཞིན་དངོས་གྲུབ་ཀྱི་རྫས་སྤྱོད་པའི་གྲོགས་སུ་འགྱུར་བ་ལགས་སོ། །
བཞི་པ་ནི། བདུད་རྩི་ཡོན་ཏན་གྱི་རྒྱུད་ལས། གཙོ་བོ་དམ་རྫས་བདུད་རྩི་ལྔ། ། རྩ་བ་བརྒྱད་ལ་ཡན་ལག་སྟོང༌། ། དམ་རྫས་བདུད་རྩི་སྨན་དུ་སྦྱར། ར་སཱ་ཡ་ན་སྨན་ཆེན་པོ། ། ཟོས་པས་མཆོག་ཐུན་དངོས་གྲུབ་ཐོབ། ཅེས་གསུངས་པ་ལྟར། རྩ་བ་བརྒྱད་ལ་རྣམ་པ་ལྔར་འབྱུང་སྟེ། སྔོན་བྱུང་དང༌།
ཕྱིའི་དང༌། ནང་གི་དང༌། གསང་བའི་དང༌། སྒྲུབ་པ་ལག་ལེན་གྱི་རྩ་བ་བརྒྱད་དང་ལྔའོ། ། དང་པོ་ནི། སྔོན་དཔལ་ཆེན་པོས་རུ་ཏྲ་བསྒྲལ་བའི་སྐབས་ཟག་པ་རྒྱ་མཚོར་འཕངས་པའི་རྒྱུ་ལས་བདུད་རྩི་ཀུན་གྱི་ཕྱི་མོ་ཙན་དན་སྦྲུལ་གྱི་སྙིང་པོའི་སྡོང་པོར་གྲུབ་སྟེ། དེ་ཡང་སྡོང་པོ་ཙནྡན་སྨུག་པོ། རྩ་བ་མཱུ་ལ་པ་ཏྲ། ཡལ་ག་ལི་ཤི ། ལོ་མ་གྷནྡྷ་པ་ཏྲ།
མེ་ཏོག་གུར་གུམ། འབྲས་བུ་ཛ་ཏི། ཐང་ཆུ་ག་པུར། ཤུན་པ་ཤིང་ཚར་སྣང་བའོ། ། གཉིས་པ་ནི། གོང་གི་སྨན་སྣ་བརྒྱད་པོ་དེང་སང་ཡོངས་གྲགས་ལྟར་རོ། ། གསུམ་པ་ནི། མཆོག་ཆེན་མི་ལ་ཚང་བར་གསུངས་ཏེ། ལྟེ་བ། ཤ་རུས།
ཡན་ལག ། སྐྲ་སེན། དོན་སྙིང༌། དབང་པོ་ལྔ། རྐང་མར། ལྤགས་པ་སོགས་རྩ་བ་དང་སྡོང་པོ་ལ་སོགས་པའི་ཚུལ་དུ་གནས་པའོ། ། བཞི་པ་ནི། ཡབ་ཀྱི་རྒྱུ་བཞི་དང་ཡུམ་གྱི་རྐྱེན་བཞིར་སྣང་བའོ། ། ལྔ་པ་སྒྲུབ་པ་ལག་ལེན་གྱི་རྩ་བ་བརྒྱད་ལ་ལྔ་ཚན་བརྒྱད་དེ། གཙོ་བོ་ལྔ།
སྙིང་པོ་ལྔ། འབྲས་བུ་ལྔ། ཡོན་ཏན་ལྔ། སྡུད་པ་ལྔ། དུལ་བ་ལྔ། དགོད་དོན་ལྔ། དགོས་ཆས་ལྔའོ། ། དང་པོ་ནི། དྲི་ཆེན། དྲི་ཆུ།
བྱང་སེམས། རཀྟ། ཤ་ཆེན་ནོ། ། གཉིས་པ་ནི། བམ་གཙང་མའི་དབང་པོ་ལྔ། གསུམ་པ་ནི། དུད་འགྲོ་རྨིག་ཟླུམ། རྨིག་ལེབ། རྨིག་པ་ཁ་བྲག ། འདབ་ཆགས།
ཕྱི་བ་རྣམས་ཀྱི་ཤའོ། ། བཞི་པ་ནི། ཅུ་གང༌། སིནྡྷུ་ར། ཨ་རུ་ར། སྤོས་ཆེན། ལྷང་ཚིལ་རྣམས་སོ། ། ལྔ་པ་ནི། ཨ་མྲྀ་ཏའི་ཕབས་རྒྱུན། ག་པུར།
གུར་གུམ། ཛཱ་ཏི། ཙན་དན་ནོ། ། དྲུག་པ་ནི། ཨ་ག་རུ་ནག་པོ། དུ་རུ་ཀ ། ལི་ག་དུར། དབང་ལག ། སུག་སྨེལ་དང་ལྔའོ། ། བདུན་པ་ནི།
རྡོ་རྗེ་སློབ་དཔོན། རྡོ་རྒྱལ་ཐེབས། ཀརྨ་གིང་ཆེན། ལས་བྱེད། གཟུངས་མ་དང་ལྔའོ། ། བརྒྱད་པ་ནི། དཀྱིལ་འཁོར། མཆོད་པ། རྫས། ཡོ་བྱད།
ཀཱ་པ་ལ་མཚན་ལྡན་དང་ལྔའོ། ། དེ་ལྟར་རྩ་བ་བརྒྱད་པོ་དེ་རྣམས་ལ་ཡན་ལག་སྟོང་སྦྱར་བ་ནི། ལྔ་ཚན་ཕྱི་མ་གཉིས་མ་གཏོགས་པའི་གོང་མ་དྲུག་པོ་དེ་རྣམས་རེ་རེར་རྩི་བཅུད་ཀྱི་སྨན་དུ་གྱུར་ཚད་སྦྱར་བས་ཡན་ལག་སྟོང་ངོ༌། ། ལྔ་པ་དམ་རྫས་ཀྱི་རྒྱུ་བསགས་པ་ནི། དེའང་རྫས་ཀྱི་གཙོ་བོ་བདུད་རྩི་ལྔ་ལས། དྲི་ཆེན་དང་དྲི་ཆུ་ནི་བླ་མ་དམ་པའམ་རིམ་གཉིས་ཀྱི་ལམ་ལ་སློབ་པའི་རྣལ་འབྱོར་ཕོ་མོ་དམ་ཚིག་དང་ལྡན་པ་ལས་བླངས་ཏེ་དེ་ཉིད་ཀྱང་ལུས་རྔུལ་བ་དང༌། བྱང་སེམས་ཉམས་པ་དང༌། ན་བ་དང༌། ངལ་ཞིང་དུབ་པའི་དུས་མ་ཡིན་པར་བྱུང་བའི་དྲི་ཆེ་ཆུང་ངོ༌། བྱང་སེམས་ནི་ཁྱེའུ་གཙང་མའམ།
རང་ངམ། རང་ཉིད་དང་ཤེས་རབ་མ་རྡུལ་འཛག་པའི་དུས་སྙོམས་པར་ཞུགས་པའི་བྱང་སེམས་དཀར་དམར་ལ་བཤད་ཀྱང༌། གཏེར་བྱོན་འཁྲུལ་མེད་ཀྱི་གུ་རུ་ཡབ་ཡུམ་གྱི་བྱང་སེམས་ལ་གཙོ་བོར་བྱའོ། ། ཤ་ཆེན་གྱི་ཀླད་པ་རྐང་དམར། ཚིལ་བུ་གསུམ་ལ་གང་ཡང་རུང་བའོ། ། འདི་ལྔ་ནི་དངོས་གྲུབ་མྱུར་དུ་འགུགས་པའི་རྫས་སུ་གྱུར་པའི་ཕྱིར་ལྕགས་ཀྱུ་ལྔ་ཞེས་གྲགས་པའོ། ། ཤ་ལྔ་ལས་མི་ཤ་ནི། རབ་སྐྱེ་བ་བདུན་པའི་ཤའོ། ། མ་རྙེད་ན་མཚམས་མེད་ཀྱི་ལས་དང་མི་བསད་པ་མ་ཡིན་པའི་སྐྱེས་པ་དར་མ་ནད་མེད་གཡུལ་དུ་བསད་པའི་ཤའོ། ། བ་གླང་གི་ཤ་ནི་ཡུན་རིང་པོར་ནད་ཀྱིས་གདུང་བ་མ་ཡིན་པར་ཤི་བའི་ཤའོ། །
གླང་པོའི་ཤ་ནི་དངོས་སམ། ཡང་ན་བ་གླང་དཀར་པོའི་ཤའོ། ། རྟ་དང་ཁྱི་ནི་ཁ་དོག་དཀར་པོ་ཅན་ནད་ངན་པས་ཤི་བ་མ་ཡིན་པའི་ཤའོ། ། འདི་དག་ནི་དངོས་གྲུབ་ཐམས་ཅད་གསལ་བར་བྱེད་པའི་སྒྲོན་མ་ལྔར་གྲགས་པའོ། ། གོང་གི་བདུད་རྩི་ལྔ་ལ་བརྡའམ་སྐྱོབས་ལྔར་གྲགས་པའང་སྦྱར་ཏེ། དྲི་ཆུའི་གླ་རྩི། དྲི་ཆེན་གྱི་ཨ་རུ་ར། རཀྟའི་དུ་རུ་ཀ ། བྱང་སེམས་ཀྱི་ག་པུར། ཤ་ཆེན་གྱི་ཙན་དན་དམར་པོའོ། །
གཞན་ཡང་འབྲས་བུ་གསུམ་ལ་སོགས་པའི་སྨན་རྣམས། རྙིང་ཞིང་རོ་ནུས་ཡལ་བ་དང་དྲི་མས་སྦགས་པ་སོགས་སྤངས་ཤིང༌། གཙང་ཞིང་གསར་པ་དྲི་རོ་དང་ལྡན་པ་དག་བསགས། བོད་སྨན་གྱི་རིགས་རྣམས་འཚོལ་བའི་དུས་ནི་རྩེ་མོ་རྣམས་དཔྱིད། རྩ་བ་རྣམས་སྟོན་དུས་སོགས་སུ་བཙལ་དགོས་ཏེ། དེའང་སྟོན་ཟླ་ཐ་ཆུང་ལ་སྨན་གྱི་བཅུད་རྫོགས་ལ། དཔྱིད་ཟླ་འབྲིང་པོར་སྨན་གྱི་ལྷ་མོ་དྲོད་གཡོ་བས་ན་ཟླ་བ་དེ་གཉིས་ཀྱི་ཉ་དང་བཅོ་ལྔ་ལ་སྨན་གྱི་སྲུང་མ་རྣམས་ཀྱིས་ཉུལ་བས་དངོས་གྲུབ་མྱུར་བར་གསུངས་ཤིང༌། དུས་དེར་རིགས་བཟང་ཁྱེའུ་གཙང་མ་ཁྲུས་བྱས་གོས་བཟང་པོ་དང་ལྡན་པས། ལྷ་དང་སྨན་གྱི་སྲུང་མར་ཕྱག་དང་བཅས་པས་འཐུ་བར་བྱའོ། ། དྲུག་པ་སྒྲུབ་པ་ཉམས་སུ་ལེན་པ་ལ་སྤྱི་དང་བྱེ་བྲག་གཉིས་ལས།
དང་པོ་ནི། བསྙེན་པ་སྔོན་དུ་འགྲོ་བས། ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ་ནས་བརྩམ། རྟེན་གྱི་དཀྱིལ་འཁོར་བྱ་བའི་བར་སྒྲུབ་ཁོག་བཞིན་ཚང་བར་སོང་ནས། ཁྱད་པར་ཁྲོལ་སྒྲུབ་ཀྱི་དཀྱིལ་འཁོར་ཞི་བ་ཞེ་གཉིས་དང༌། རིགས་བརྒྱ་གང་རིགས་ཀྱི་དཀྱིལ་འཁོར་ལེགས་པར་འདུ་བྱའོ། ། དཀྱིལ་འཁོར་འགོད་པ་ལ། དབུས་དང་ཕྱོགས་མཚམས་ལྔར་ཕོ་མོའི་ཐོད་པར་རིགས་ལྔ་ཡབ་ཡུམ་གྱི་སྙིང་པོ་བྲིས་པ་འདུ་བྱས་ལ། དབུས་སུ་བྱང་སེམས་དཀར་དམར་དང་མིའི་ཤ་གཙོ་བོར་གྱུར་བའི་ཁ་དོག་དཀར་བའི་སྨན་གྱི་རིགས་དང༌། རིན་པོ་ཆེ་མུ་ཏིག་དཀར་པོ།
འབྲས་སོགས་འབྲུ་དཀར་གྱི་རིགས། སྲོག་ཆགས་དཀར་པོའི་ཤ་སྣ་སྙིང་སྣ་ལ་སོགས་པ་དང༌། དེ་བཞིན་ཤར་གྱི་ཐོད་པར་དྲི་ཆེན་དང་བ་གླང་གི་ཤ་གཙོ་བོར་གྱུར་པའི་ཁ་དོག་དམར་སེར་དུ་གྱུར་པའི་སྨན་དང༌། རིན་པོ་ཆེ་འབྲུའི་སྡེ་ཚན་རྣམས་བཀོད་ཅིང༌། ལྷོའི་ཐོད་པར་ཤ་ཆེན་གྱི་དྭངས་མ་དང་ཁྱིའི་ཤ་གཙོ་བོར་གྱུར་པའི་ཁ་དོག་སྔོ་བའི་སྡེ་ཚན་གྱི་སྨན་དང༌། འབྲུ་དང༌། རིན་པོ་ཆེ་ལ་སོགས་པ་དང༌། ནུབ་ཏུ་པདྨའི་རཀྟ་དང༌། རྟའི་ཤ་གཙོ་བོར་གྱུར་པའི་ཁ་དོག་དམར་པོའི་སྡེ་ཚན་གྱི་སྨན་དང༌། འབྲུ་དང༌།
རིན་པོ་ཆེ་ལ་སོགས་པ་དང༌། བྱང་དུ་དྲི་ཆུ་དང་གླང་པོ་ཆེའི་ཤ་གཙོ་བོར་གྱུར་པའི་ཁ་དོག་ལྗང་ཁུའི་སྡེ་ཚན་གྱི། སྨན་དང༌། འབྲུ་དང༌། རིན་པོ་ཆེན་ལ་སོགས་པ་རྣམས་བཀོད་པར་བྱའོ། ། གཞན་ཤེས་པར་བྱ་བའི་སྨན་གྱི་ཁ་དོག་དང་དྲི་རོར་གནོད་པའི་སྤྱང་ཀི་སྤང་བར་གསུངས་ཏེ། དེའང་དྲིའི་སྤྱང་ཀི་སྒོག་པ། ཤིང་ཀུན་ལ་སོགས་དྲི་ང་བ་རྣམས་དང༌། ཤའི་སྤྱང་ཀི་པུ་ཤུད་ཟེར་མོ། མཛོ་དྲིལ་རྣམས་ཀྱི་ཤའོ། །
མེ་ཏོག་གི་སྤྱང་ཀི་ནི། སྤྲུ་མ། རི་ཤོ ། སྲན་མ་རྣམས་ཀྱི་མེ་ཏོག་གོ ། རོའི་སྤྱང་ཀི་གཞོབ་ཀྱི་རིགས། ཐལ་ཚྭ། བ་ཚྭ། བོང་ང་དཀར་དམར། ཧོང་ལེན་རྣམས་སོ། ། མདོག་གི་སྤྱང་ཀི་ལྔ་དང་སྤང་རྒྱན་སྔོན་པོའི་མེ་ཏོག་གོ །
སྨན་རྣམས་ཀྱི་མང་ཉུང་གི་ཚད་ནི། ལ་སྨན་སུམ་གཉིས། བོད་སྨན་སུམ་ཆ་ལ། ནང་གི་སྨན་དང་ཤ་རྣམས་དེའི་ཕྱེད། སྔོ་དང་སྤོད་ཀྱིས་སུམ་ཆ་ཐུབ་པར་སྦྱར། ཞེས་པ་ལྟར་བྱ་དགོས་སོ། ། དེ་ལྟར་འདུ་བྱས་པའི་ཐོད་པ་དེ་དག་དཀྱིལ་འཁོར་གྱི་ལྡིང་ཁྲི་བར་མའི་སྟེང་དུ་ཤར་ལྷོ་ནུབ་བྱང་སོགས་མ་ནོར་བར་སྦྱང་ཁྲུས་མདོར་བསྡུས་དང་བཅས་རིགས་བརྒྱའི་ལྷ་སྔགས་བཟླ་བཞིན་པས་བཀོད། དར་སྣ་ཚོགས་ཀྱིས་བཀབ་ཅིང༌། ཚོན་རྐུད་སྣ་ལྔས་རྒྱ་གྲམ་དུ་བཏབ་པའི་སྣེ་མོར་རྡོ་རྗེ་བཏགས་པ། ཐོད་པ་དབུས་མའི་ཁར་བཞག །
སྣེ་མོ་གཅིག་ཤོས་ལས་སྟེང་དུ་རྨུ་ཐག་གིས་སྦྲེལ་ཅིང༌། མཐྀང་དཀར་དམར་བའི་གདུགས་ཕུབ་པར་ཚངས་པ་དང་བརྒྱ་བྱིན་སོགས་ཀྱི་སྐུའང་འདོགས། གཞན་ཡང་མཆོད་རྫས་ཀྱི་རིམ་པ་གྱ་ནོམ་བཤམ་བཀོད་ལེགས་པར་བྱའོ། ། སྤྱི་དོན་གཉིས་པ་དངོས་གཞི་ལ་གསུམ། སྒྲུབ་པའི་དཀྱིལ་འཁོར་གཞུང་འསྲང་ལ། སྨན་ཁྲོལ་བུའི་དགོངས་པ་དང༌། ཕྱེ་མའི་དགོངས་རྒྱུད་དང་གསུམ་མོ། ། དང་པོ་ནི་སྐྱབས་སེམས་སོགས་སྔོན་འགྲོ་སོང་ནས་དངོས་གཞི་ཏིང་འཛིན་རྣམ་གསུམ་ནས་བསྟོད་པའི་བར་སོང་སྟེ། བདག་མདུན་སྒྲུབ་རྫས་དབྱེར་མེད་པར་བལྟས་ལ། ཛཔ྄་ཁང་དབྱེ་བ་ལྟར་མདུན་དུ་སྨན་གྱི་དཀྱིལ་འཁོར་སྒྲུབ་པར་བྱ་བའི་སྐབས།
འདིར་འཇུག་གོ ། གཉིས་པ་སྨན་ཁྲོལ་བུའི་དགོངས་པ་དང་སྦྱར་བའི་ལས་རིམ་ལ་བཞི་ལས། དང་པོ་དམ་པ་རིགས་བརྒྱས་སྦྱང་བ་ནི། རྣམ་དག་ཆོས་དབྱིངས་ངང་ཉིད་ལས། ། རང་བྱུང་མཆོད་པའི་ཕུང་པོ་ནི། ། ཀུན་བཟང་མཆོད་པའི་སྤྲིན་ལྟ་བུར། ། དཔག་ཡས་ནམ་མཁའ་གང་བར་གྱུར། ཞེས་པའི་མཐར། ན་མཿས་མནྟ་བུདྡྷ་ཧཾ་ག་ག་ན་ཁཾ་ས་མ་ཡེ་སྭཱ་ཧཱ། ཨོཾ་ཤྲཱི་བཛྲ་རཱ་ག་དྷཱུ་པེ་དྷུ།
ཨོཾ་ཤྲཱི་བཛྲ་རཱ་ག་པུཥྤེ་པུ། ཨོཾ་ཤྲཱི་བཛྲ་རཱ་ག་ཨ་ལོ་ཀ་ཧྲཱིཿ ཨོཾ་ཤྲཱི་བཛྲ་རཱ་ག་གནྡྷེ་ཧོཿ ཞེས་མཆོད་རྫས་བྱས་ལ་མདུན་བསྐྱེད་ཀྱི་སྡོམ་ནི། ལྷ་བསྐྱེད་དབང་བསྐུར་གནས་སུ་ཛཔ། ྄ སྤྱན་འདྲེན་མེ་ཏོག་འཐོར་མཆོད་བསྟོད། སྨན་སྲུང་སྤྱན་འདྲེན་རྟོག་བསལ་ཛཔ། ྄ ཅེས་པ་ལྟར་དགུ་ལས། དང་པོ་དམ་ཚིག་བསྐྱེད་པ་ནི། ཧཱུྃ།
ཆོས་རྣམས་ཐམས་ཅད་སྟོང་ཞིང་བདག་མེད་དབྱིངས། ། རང་བཞིན་སྤྲོས་བྲལ་ཀུན་ཁྱབ་སྙིང་རྗེའི་མདངས། ། འགྱུར་མེད་ཨ་དཀར་རྒྱུ་ཡི་ཐིག་ལེར་ཤར། ། དེ་ལས་ཨེ་ཡྃ་བྃ་སུྃ་རྃ་བྷྲཱུྃ་ཆད། ། ནམ་མཁའ་རླུང་ཆུ་ས་མེའི་དཀྱིལ་འཁོར་སྟེང༌། ། བྷྲཱུྃ་ཡིག་ཡོངས་གྱུར་ཀུན་བཟང་གཞལ་མེད་ཁང༌། ། གྲུ་བཞི་སྒོ་བཞི་རྟ་བབས་བརྒྱད་ཀྱིས་བརྒྱན། ། རྩིག་པ་ལྔ་ལྡན་འདོད་སྣམ་ཕ་གུ་དང༌། དྲྭ་བ་དྲྭ་ཕྱེད་མདའ་ཡབ་པུ་ཤུས་རྗེས། ། རྩིབས་བཞི་མུ་ཁྱུད་གྲུ་ཆད་བར་ཁྱམས་ལྡན། །
ཡེ་ཤེད་འོད་ཕུང་འཁྲིགས་པའི་དཀྱིལ་འཁོར་དབུས། ། སེང་གླང་རྟ་མཆོག་རྨ་བྱ་མཁའ་ལྡིང་ཁྲི། ། པདྨ་ཉི་ཟླའི་གདན་ལ་དྭངས་མའི་སྲོག ། དེ་ལས་སོ་སོའི་ཕྱག་མཚན་ཡིག་འབྲུས་མཚན། ། འོད་ཟེར་འཕྲོ་འདུས་དོན་བྱས་ཡོངས་གྱུར་པ། ། བཞི་བཅུ་རྩ་གཉིས་རྒྱལ་བའི་འཁོར་ལོར་ཤར། ། དབུས་སུ་རྡོ་རྗེ་སེམས་དཔའ་དབྱིངས་ཕྱུག་ཡུམ། ། མཐིང་གསལ་རྡོ་རྗེ་དྲིལ་འཛིན་མཉམ་པར་སྦྱོར། ། ཤར་རྩིབས་རྣམ་པར་སྣང་མཛད་སངས་རྒྱས་སྤྱན། ། དཀར་པོ་འཁོར་ལོ་དྲིལ་འཛིན་མཉམ་པར་སྦྱོར། །
ལྷོ་རྩིབས་རིན་ཆེན་འབྱུང་ལྡན་མཱ་མ་ཀཱི། ། སེར་པོ་རིན་ཆེན་དྲིལ་འཛིན་མཉམ་པར་སྦྱོར། ། ནུབ་རྩིབས་སྣང་བ་མཐའ་ཡས་གོས་དཀར་མོ། ། དམར་པོ་པདྨ་དྲིལ་འཛིན་མཉམ་པར་སྦྱོར། ། བྱང་རྩིབས་དོན་ཡོད་གྲུབ་པ་དམ་ཚིག་སྒྲོལ། ། ལྗང་གུ་རལ་གྲི་དྲིལ་འཛིན་མཉམ་པར་སྦྱོར། ། རྩིབས་མཆན་ཤར་ལྷོར་ས་སྙིང་ལཱ་སྱེ་དཀར། ། མཉམ་སྦྱོར་རིན་ཆེན་མྱུ་གུ་མེ་ལོང་འཛིན། ། ལྷོ་ནུབ་ནམ་སྙིང་མཱ་ལྱེ་སྐུ་མདོག་སེར། ། མཉམ་སྦྱོར་རིན་པོ་ཆེ་དང་ཕྲེང་བ་འཛིན། །
ནུབ་བྱང་སྤྱན་རས་གཟིགས་དང་གླུ་མ་དམར། ། མཉམ་སྦྱོར་པདྨ་དཀར་པོ་པི་ཝཾ་འཛིན། ། བྱང་ཤར་ཕྱག་ན་རྡོ་རྗེ་གར་མ་ལྗང༌། ། མཉམ་སྦྱོར་རྡོ་རྗེ་རྩེ་ལྔ་གར་རྒྱ་འཆིང༌། ། དེ་ཡི་ཕྱི་རོལ་གྲུ་ཆད་གྲྭ་བཞི་ལ། ། ཤར་ལྷོ་བྱམས་པ་མཻ་ཏྲི་དྷཱུ་པེ་མ། ། དཀར་སེར་ཀླུ་ཡི་ཤིང་དང་སྤོས་ཁང་འཛིན། ། ལྷོ་ནུབ་སྒྲིབ་པ་རྣམ་སེལ་མོ་ཏོག་མ། ། དམར་སེར་གླེགས་བམ་མེ་ཏོག་ཕྲེང་བ་འཛིན། ། ནུབ་བྱང་ཀུན་ཏུ་བཟང་དང་མར་མེ་མ། །
དམར་ལྗང་རིན་ཆེན་སྙེ་མ་སྒྲོན་མེ་འཛིན། ། བྱང་ཤར་འཇམ་དཔལ་དབྱངས་དང་དྲི་ཆབ་མ། ། དཀར་ལྗང་ཨུཏྤལ་ལ་དང་དུང་ཕུར་འཛིན། ། ཐམས་ཅད་གཡོན་པའི་ཕྱག་ན་དྲིལ་བུ་བསྣམས། ། ཡབ་རྣམས་མཉམ་སྐྱིལ་ཡུམ་རྣམས་བརྟུལ་ཞུགས་ཚུལ། ། ཤར་ཁྱམས་དབུས་སུ་ཀུན་ཏུ་བཟང་པོ་མཐིང༌། ། མཉམ་བཞག་ཕྱག་རྒྱ་རྡོ་རྗེ་སྐྱིལ་ཀྲུང་བཞུགས། ། ནུབ་ཁྱམས་དབུས་སུ་བཟང་མོ་དབང་སྔོན་མདོག ། ཏིང་འཛིན་ཕྱག་རྒྱ་མཉམ་པའི་སྐྱིལ་མོ་ཀྲུང༌། ། ཀུན་ཀྱང་མཉེན་ལྕུག་འཁྲིལ་ལྡེམ་གཞོན་ཚུལ་ཅན། །
གསལ་འཚེར་ལྷུན་སྡུག་གཟི་བྱིན་མཆོག་ཏུ་འབར། ། ཞི་ཚུལ་དགུས་མཛེས་མཚན་དང་དཔེ་བྱད་ལྡན། ། ལྷ་རྫས་དར་གྱི་སྟོད་གཡོགས་སྨད་དཀྲིས་དང༌། ། ཟི་ལྡར་གར་གྱི་ཕུ་དུང་རིན་པོ་ཆེའི། ། དབུ་རྒྱན་སྙན་ཆ་མགུལ་རྒྱན་སེ་མོ་དོ། ། དོ་ཤལ་དཔུང་རྒྱན་ཕྱག་ཞབས་གདུ་བུ་དང༌། ། གསེར་སྐེད་ལ་སོགས་བཅུ་གསུམ་ཆས་ཀྱིས་སྤྲས། ། ཤར་ལྷོར་ལྷ་ཐུབ་དཀར་པོ་པི་ཝང་འཛིན། ། ལྷོ་རུ་མི་ཡི་ཐུབ་སེར་གསེག་པར་འཛིན། ། ལྷོ་ནུབ་ཡི་དྭགས་ཐུབ་དམར་རིན་ཆེན་སྒྲོམ། །
ནུབ་བྱང་བྱོལ་སོང་ཐུབ་མཐིང་པུ་ཏི་འཛིན། ། བྱང་དུ་ལྷ་མིན་ཐུབ་ལྗང་གོ་ཆ་འཛིན། ། བྱང་ཤར་དམྱལ་བའི་ཐུབ་ནག་མེ་དང་ཆུ། ། ཀུན་ཀྱང་ཚངས་སྤྱོད་མཆོག་གི་སྤྲུལ་སྐུའི་ཚུལ། ། འགྲོ་བའི་དོན་དུ་བཞེངས་པའི་སྟབས་ཀྱིས་བཞུགས། ། ཤར་སྒོར་གཤིན་རྗེའི་གཤེད་དང་ལྕགས་ཀྱུ་མ། ། སྨུག་ནག་མཉམ་སྦྱོར་མི་མགོ་ལྕགས་ཀྱུ་འཛིན། ། ལྷོ་སྒོར་སྟོབས་པོ་ཆེ་དང་ཞགས་པ་མ། ། སེར་ནག་རྡོ་རྗེ་ཐོད་སྣོད་ཞགས་པ་འཛིན། ། ནུབ་སྒོར་རྟ་མཆོག་དཔལ་དང་ལྕགས་སྒྲོག་མ། །
དམར་ནག་ཐོད་སྦྲུལ་འཆང་ཞིང་ལྕགས་སྒྲོག་འཛིན། ། བྱང་སྒོར་བདུད་རྩི་འཁྱིལ་དང་དྲིལ་བུ་མ། ། ལྗང་ནག་རྡོ་རྗེ་རྒྱ་གྲམ་དྲིལ་བུ་འཛིན། ། ཀུན་ཀྱང་གར་དགུའི་རོས་སྒེག་དུར་ཁྲོད་ཀྱི། ། ཆས་ཅན་འབར་བའི་མེ་ཕྲེང་དབུས་ན་བཞུགས།
གཉིས་པ་དབང་བསྐུར་བ་ནི། རིགས་ལྔ་སོ་སོའི་ཕྱག་རྒྱ་བཅིངས་ཏེ། ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅་ཧཾ། དེ་བཞིན་དུ་ཐོག་མཐའ་འདྲ་བ་ལས། ཨཱ་དརྴ།
སཱ་མ་ཏཱ། པྲ་ཏྱ་བེཀྵ་ཎ། ཀྲྀ་ཏྱཱ་ནུཥྛ་ན། རྣམས་བརྗོད་ནས། ལྷ་ཚོགས་རྣམས་ཀྱི་སྤྱི་བོའི་གནས་ལྔར་དེ་བཞིན་གཤེགས་པ་ལྔ་རྗེས་ཆགས་ཀྱིས་ཞུ་བའི་ཡེ་ཤེས་ལྔའི་ཆུ་རྒྱུན་གྱིས་དབང་བསྐུར། ། ཉོན་མོངས་པ་ལྔ་སྦྱངས། ། ཕུང་པོ་ལྔ་སངས་རྒྱས་ལྔར་གནས་གྱུར་ནས་དབང་རྟགས་སུ་དེ་བཞིན་གཤེགས་པ་རིགས་ལྔས་དབུ་བརྒྱན་པར་གྱུར། གསུམ་པ་བྱིན་གྱིས་བརླབ་པ་ནི། རྡོ་རྗེའི་ཕྱག་རྒྱ་གནས་གསུམ་དུ་འཆིང་ཞིང༌། ཨོཾ་སརྦ་ཏ་ཐཱ་ག་ཏ་མ་ཧཱ་ཀཱ་ཡ་བཛྲ་སྭ་བྷཱ་ཝ་ཨཏྨ་ཀོ྅་ཧཾ།
དེ་བཞིན་དུ། ཝཱཀྐ་ དང༌། ཙིཏྟ་ ལ་སྦྱར་ཞིང༌། ལྷ་རྣམས་ཀྱི་སྤྱི་མགྲིན་སྙིང་གར་ཟླ་བ་པདྨ་ཉི་མ་ལ་གནས་པའི་ཨོཾ་ཨཱཿཧཱུྃ། དེའི་འོད་ཟེར་གྱིས་དེ་བཞིན་གཤེགས་པ་རྣམས་ཀྱི་སྐུ་གསུང་ཐུགས་རྒྱུད་བསྐུལ། རྡོ་རྗེ་གསུམ་གྱི་ལྷ་ཚོགས་ནམ་མཁའ་གང་བར་བྱོན་ནས་ཡི་གེ་གསུམ་ལ་ཐིམ། ཡོངས་སུ་གྱུར་པ་ལས་རྣམ་སྣང་འོད་དཔག་མེད་མི་བསྐྱོད་པ་དང་བཅས་པའི་སྐུར་གྱུར་ པར་བསམ་མོ། ། བཞི་པ་སྤྱན་འདྲེན་པ་ནི། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཡེ་ཤེས་ཀྱི་འཁོར་ལོ་བསམ་གྱིས་མི་ཁྱབ་པའི་ཚོགས་རྣམས་བཛྲ་ས་མཱ་ཛཿ ས་སད་པར་བྱས།
ཧཱུྃ། ཕྱོགས་དུས་དཀྱིལ་འཁོར་བདག་ཉིད་ཆེ། ། མི་དམིགས་ཐུགས་ཀྱི་དཀྱིལ་འཁོར་ལས། ། དཀྱིལ་འཁོར་ཐམས་ཅད་སྤྱན་དྲང་ངོ༌། ། རང་སྣང་དབྱེར་མེད་དཀྱིལ་འཁོར་ལ། ། འཇུག་པའི་མཚན་ཉིད་མཉམ་སྦྱོར་བའི། ། ཕྱོགས་དུས་ཀུན་ནས་གཤེགས་པར་གྱིས། ། བསྙེན་པའི་དཀྱིལ་འཁོར་རབ་ཏུ་རྫོགས། ། ཉེ་བར་གྱུར་པའི་དམ་ཚིག་མཆོག ། ཨོཾ་ཨེ་ཧྱ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀཱ་དྲྀ་ཤྱ་ཧོཿ
ས་མ་ཡ་སཏྭཾ། ཛཿཧཱུྃ་བཾ་ཧོཿ ཞེས་སྤྱན་དྲངས་ལ་གཉིས་མེད་དུ་བསྟིམ་མོ། ། ལྔ་པ་རིག་པའི་མེ་ཏོག་དོར་བ་ནི། ཨོཾ་བཛྲ་ས་མ་ཡ་ཨོཾ། ཨཱ་བཛྲ་ས་མ་ཡ་ཨཱ། ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་རིག་པའི་མེ་ཏོག་དོར་བས།
སྐུ་གསུང་ཐུགས་ཡོན་ཏན་ཕྲིན་ལས་དང་གཉིས་སུ་མེད་པར་གྱུར་ པར་བསམ་མོ། ། དྲུག་པ་མཆོད་བསྟོད་ནི། ཀུན་བཟང་ཞབས་བསིལ། བཞི་བསྣོལ། སྨན་གཏོར་རཀྟ་ལ་སོགས་པ་ཞི་ཁྲོ་ཕྲིན་ལས་གཞུང་བཞིན་མཆོད་ཅིང༌། བསྡུ་ན། བླ་མེད་མཆོག་གི་མཆོད་པ་དམ་པ་ནི། སོགས་ཀྱི་མཐར་སྔགས་མཆོད་ཀྱེིས་ཀྱང་ཆོག་གོ ། བསྟོད་པ་རྩ་རྒྱུད་ལས་གསུངས་པའི་གཞི་བསྟོད་ཡོངས་རྫོགས་སམ། མི་ནུས་ན།
བརྗོད་མེད་ཤེས་རབ་མི་གཡོ་ཆོས་ཀྱི་སྐུ། ། བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། ། ཐུགས་རྗེ་ཐབས་མཁས་རྒྱ་མཚོ་རོལ་པའི་ལྷ། ། ཞི་ཁྲོ་སྤྲུལ་པའི་སྐུ་ལ་ཕྱག་འཚལ་བསྟོད། ཅེས་བསྟོད་པར་བྱའོ། ། བདུན་པ་སྨན་སྲུང་སྤྱན་འདྲེན་ནི། སློབ་དཔོན་གྱིས་ཁ་དོག་སྣ་ཚོགས་པའི་དར་གཡབ། སྤོས་དཀར་བསྲེག་ཅིང་རོལ་མོ་དང་བཅས་པས། ཧཱུྃ། ཚངས་དང་དྲང་སྲོང་ཀླུ་རྣམས་དང༌། །
ཤིང་དང་སྨན་གྱི་ལྷ་མོ་དང༌། ། ར་སཱ་ཡ་ནའི་སྲུང་མའི་ཚོགས། ། སྔོན་ཚེ་འདས་དུས་དང་པོ་ལ། ། ཀུན་བཟང་ལྷ་ཡི་སྤྱན་སྔ་རུ། ཁས་བླངས་དམ་བཅས་དབང་མནོས་ཤིང༌། ། སྡོམ་ལ་གནས་པའི་རིག་འཛིན་བདག ། དུས་གསུམ་བདེ་གཤེགས་མཆོད་པ་དང༌། ། སྨན་གྱི་རིག་འཛིན་བསྒྲུབ་པའི་ཕྱིར། ། འཁོར་དང་བཅས་ལ་སྤྱན་འདྲེན་ན། ། འདིར་གཤེགས་དམ་ཚིག་ཚུལ་བཞིན་དགོངས། །
ར་སཱ་ཡ་ནའི་དངོས་གྲུབ་སྩོལ། ཞེས་སྤྱན་དྲངས་པས། སྔོན་སྨན་གྱི་དམ་ཚིག་གི་དངོས་གྲུབ་ཐོབ་ཅིང༌། སྒྲུབ་པ་པོའི་སྡོང་གྲོགས་མཛད་པར་དམ་མནོས་པའི་སྨན་གྱི་རིག་འཛིན་ལྷ་དང་དྲང་སྲོང་སྲུང་མ་རྒྱ་མཚོའི་ཚོགས་དང་བཅས་པ་ཐམས་ཅད་བྱོན་ནས། སྨན་གྱི་ཕོ་བྲང་སྟེང་གི་ནམ་མཁར་སྤྲིན་ཕུང་གཏིབ་པ་བཞིན་བཞུགས་པར་ བསམ་མོ། ། བརྒྱད་པ་རྟོག་པ་བསལ་བ་ནི། བྱིན་གྱིས་བརླབས་པའི་བདུད་རྩི་འཐོར་ཞིང༌། ཧཱུྃ། ཚངས་དང་དྲང་སྲོང་གཙང་མ་ཟ། ། དེ་དག་གྲོལ་བར་ངས་མ་བཤད། །
ཀླུ་དང་དྲང་སྲོང་གཙང་མ་ཟ། ། དེ་དག་གྲོལ་བར་ངས་མ་བཤད། ། བྱོལ་སོང་རྩྭ་མཆོག་ཟ་བ་ཡང༌། ། ཇི་སྲིད་འཚོ་ཡི་བར་དུ་ཟ། ། དེ་དག་གྲོལ་བར་ངས་མ་བཤད། ། ཡང་དག་དོན་གྱི་ལུང་འདི་ཉོན། ། རྣལ་འབྱོར་ཐབས་ལྡན་རྣམས་ཀྱིས་ནི། ། ཆོས་སྐུ་གཅིག་ལ་ཐ་དད་པའི། ། རིགས་ལྔའི་མཚན་ཉིད་འདིར་བཤད་དོ། ། དེ་ལྟར་རྟོགས་ན་གྲོལ་ཞེས་བཤད། །
རང་བཞིན་ཡོངས་སུ་དག་པའི་རྫས། ། མཉམ་པའི་དབྱིངས་སུ་རབ་རྟོགས་ན། ། གཉིས་མེད་དོན་གྱིས་ཟིན་པ་ཡིན། ། ཇི་ལྟར་དམིགས་པ་བཞིན་དུ་འགྲུབ། ། དངོས་དང་དངོས་མེད་རྟོག་པའི་མཚན། ། མཁས་པས་དབུས་ལའང་གནས་མི་འགྱུར། ། ཡེ་ཤེས་སྐུ་ལྔར་བསྟན་པའི་ཕྱིར། ། བྱང་ཆུབ་སེམས་ནི་དཀར་བས་ན། ། དྲི་མེད་དཀར་བའི་ཡེ་ཤེས་སྐུ། ། རཀྟ་ཆགས་མེད་དམར་བས་ན། །
ཆགས་མེད་རྣམ་དག་དག་ཆོས་ཀྱི་སྐུ། ། མཱཾ་ས་ཡིད་བཞིན་རིན་ཆེན་ལྔ། ། དྲི་ཆེན་གསེར་མདོག་སྣང་མཛད་དེ། ། མངོན་བྱུང་སྤྲུལ་པ་ཆོས་ཀྱི་སྐུ། ། དྲི་ཆུ་དག་བྱེད་ལྗང་གུའི་མདོག ། ཀུན་ཏུ་དོན་གྲུབ་ཆོས་ཀྱི་སྐུ། ། སྐུ་ལྔ་ལྷུན་གྲུབ་བདུད་རྩི་འདི། ། སོ་སོའི་ལུས་ལ་གནས་པ་ཡིན། ། དྲི་ཆེན་དྲི་ཆུ་རཀྟ་དང༌། ། མཱཾ་ས་སེམས་ཆུ་འདི་དག་ཀུན། །
སེམས་ཅན་རྟོག་པ་ལྡོག་བྱའི་ཕྱིར། ། གཙོ་རུ་དྭང་དུ་བླང་བར་བྱ། ། གཙང་དམེ་མེད་པར་ཀུན་གྱིས་སྤྱོད། ། དེ་དག་གྲོལ་བར་ངས་བཤད་དོ། ། ཞེས་བརྗོད་པས་སྨན་གྱི་དྲང་སྲོང་རིག་འཛིན་ཐམས་ཅད་གཙང་དམེའི་གཉིས་འཛིན་དག་ནས་འདོད་པའི་དངོས་གྲུབ་སྩོལ་བ་ལ་དགྱེས་བཞིན་བཞུགས་པར་བསམ་མོ། ། དགུ་པ་ཛཔ྄་ལ་གཉིས་ལས། དང་པོ་ལྷའི་ཛཔ྄་ནི། ལྷ་ཚོགས་ཐུགས་ཀར་རང་འདྲའི་ཡེ་ཤེས་སེམས། ། གསལ་བརྟན་འགྱུར་མེད་ཐུགས་ཀྱི་དཔལ་བེའུར། ། ཟླ་སྟེང་ཏིང་འཛིན་སེམས་དཔའ་ཡིག་འབྲུའི་གཟུགས། །
དྭངས་གསལ་འོད་འཕྲོ་སྔགས་ཀྱི་ཕྲེང་བས་བསྐོར། ། རང་སྲོག་ཡིག་འབྲུ་ཟེར་གྱིས་ཐུགས་རྒྱུད་བསྐུལ། ། ལྷ་ཚོགས་ཐུགས་ལས་འོད་འཕྲོས་རྒྱལ་བ་མཆོད། ། སྐུ་གསུང་ཐུགས་ཀྱི་བྱིན་རླབས་དངོས་གྲུབ་བསྡུས། ། མདུན་བསྐྱེད་ལྷར་ཐིམ་གཟི་བྱིན་མཆོག་ཏུ་འབར། ། དྭངས་མའི་འོད་ཟེར་འཁོར་འདས་ཁྱབ་པར་གསལ། ། མ་དག་དངོས་འཛིན་ཡེ་ཤེས་འཁོར་ལོར་བསྒྱུར། ཞེས་དམིགས་པའི་འཕྲོ་འདུ་དང་སྦྱར་ཏེ་ཞི་བ་བཞི་བཅུའི་སྒོས་ཛཔ྄་དང༌། སྤྱི་ཛཔ། ྄ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ
ཞེས་བརྒྱ་རྩ་སོགས་བཟླ། མི་ནུས་ན་ཞི་དཀྱིལ་ཁོ་ནས་ཀྱང་རུང༌། སྤྲོ་ཞིང་ནུས་ན་ཁྲག་འཐུང་ང་བརྒྱད་ཀྱི་བསྐྱེད་སྔགས་ལེན་གཅིག་བརྗོད་ལ་དེའི་རྐྱེན་གྱིས་ཁྲོ་བོར་བསྒྱུར་བ་སྟེ། ཧཱུྃ། ཞི་བའི་ལྷ་ཚོགས་ཡོངས་གྱུར་ཁྲག་འཐུང་ལྔ། ། གནས་ཡུལ་མ་མོ་དབང་ཕྱུག་སྒོ་སྐྱོང་སོགས། ། ལྔ་བཅུ་རྩ་བརྒྱད་ཁྲོ་བོའི་དཀྱིལ་འཁོར་ལྷ། ། གར་དགུའི་ཉམས་ལྡན་དུར་ཁྲོད་ཆས་ཀྱིས་བརྒྱན། ། བསྐལ་པའི་མེ་བཞིན་བཟོད་དཀའི་གཟི་བརྗིད་འབར། ཁྲག་འཐུང་དཀྱིལ་འཁོར་ཆེ་པོར་ལྷུན་གྱིས་གྲུབ།
ཅེས་གསལ་བཏབ་ནས་མཆོད་ཅིང་བསྟོད། དམིགས་པའི་འཕྲོ་འདུ་སྔར་བཞིན་གྱི་སྒོས་ཛཔ྄་དང༌། སྤྱི་ཛཔ། ྄ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཞེས་བརྒྱ་རྩ་བཟླའོ། ། གཉིས་པ་སྨན་ཛཔ྄་ནི། རང་སྲོག་སྔགས་ཀྱི་འོད་ཟེར་གཟུང་ཐག་ལ། ། འཁྲིལ་ཏེ་སྨན་གྱི་ལྷ་ཚོགས་ཐུགས་ཀར་ཞུགས། ། དེ་དག་སྐུ་ལས་འོད་འཕྲོས་འཁོར་འདས་ཀྱི། ། རྩི་བཅུད་ཀུན་འདུས་བྱང་སེམས་ངོ་བོར་ཞུ། །
ཕོ་བྲང་སྟེང་གི་སྨན་སྲུང་རིག་འཛིན་ཀུན། ། དམ་ཚིག་རྗེས་དྲན་བརྟན་གཡོ་སྣོད་བཅུད་ཀྱི། ། དྭངས་མའི་ཡོན་ཏན་འཆི་མེད་བདུད་རྩིའི་རྒྱུན། ། དཀྱིལ་འཁོར་ཆེན་པོར་ཆར་བཞིན་འབེབས་པར་གྱུར། ཞེས་པའི་དམིགས་པ་དང་ལྡན་པས། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ར་སཱ་ཡ་ན་ཏ་ན་ཛ་ཡ་གུ་ཧྱ་སིདྡྷི་ཧཱུྃ་ཧྲཱི་ཋཿ ཞེས་སྟོང་དུ་གྲངས་ཚང་བར་བཟླས་པའི་མཚམས་སུ་སྟོང་ཚིག་ཀྱི་མཆོད་པའང་བྱའོ། ། ཐུན་མཇུག་ཏུ། རིགས་བརྒྱའི་ལྷ་ཚོགས་འོད་ཀྱི་གོང་བུར་ཞུ། ། གཙོ་བོ་རིགས་ལྔའི་ཐུགས་ཀྱི་ཐིག་ལེར་ཐིམ། །
རིགས་ལྔ་ཡབ་ཡུམ་སྙོམས་འཇུག་བྱང་སེམས་ཀྱི། ། ངོ་བོར་འོད་ཞུ་སྨན་དང་རོ་གཅིག་གྱུར། ཞེས་བརྗོད་ལ་ཐུན་བསྡུའོ། ། གཉིས་པ་རིགས་ལྔ་སྦྱང་བ་ནི། ཕྲིན་ལས་ཀྱི་སྡོམ་ནི་སྔར་བཤད་པ་བཞིན་དགུ་ལས། དང་པོ་དམ་ཚིག་པ་བསྐྱེད་པ་ནི། ཧཱུྃ། ཆོས་རྣམས་ཐམས་ཅད་སྟོང་ཞིང་བདག་མེད་དབྱིངས། ། རང་བཞིན་སྤྲོས་བྲལ་ཀུན་ཁྱབ་སྙིང་རྗེའི་གདངས། ། འགྱུར་མེད་ཨཱཿདཀར་རྒྱུ་ཡྀ་ཐིག་ལེར་ཤར། །
དེ་ལས་ཨེ་ཡྃ་བྃ་སུྃ་རྃ་བྷྲཱུྃ་ཆད། ། ནམ་མཁའ་རླུང་ཆུ་ས་མེའི་དཀྱིལ་འཁོར་སྟེང༌། ། བྷྲཱུྃ་ཡིག་ཡོངས་གྱུར་ཀུན་བཟང་གཞལ་མེད་ཁང༌། ། སྒོ་བཞི་གྲུ་བཞི་རྟ་བབས་བརྒྱད་ཀྱིས་བརྒྱན། ། རྩིག་པ་ལྔ་ལྡན་འདོད་རྣམས་ཕ་གུ་དང༌། ། དྲྭ་བ་དྲྭ་ཕྱེད་མདའ་ཡབ་པུ་ཤུས་མཛེས། ། རྩིབས་བཞི་མུ་ཁྱུད་གྲུ་ཆད་བར་ཁྱམས་ལྡན། ། ཡེ་ཤེས་འོད་ཕུང་འཁྲིགས་པའི་དཀྱིལ་འཁོར་དབུས། ། དབུས་དང་རྩིབས་བཞིར་ཡྃ་ལས་རླུང་གཞུའི་དབྱིབས། ། དེ་སྟེང་རྃ་ལས་དམར་ནག་གྲུ་གསུམ་སྟེང༌། །
གནས་པའི་ཨཱ་ཡིག་ཡོངས་གྱུར་ཀ་པཱ་ལ། ། ཕྱི་དཀར་ནང་དམར་ཡངས་ཤིང་རྒྱ་ཆེ་ལྔའི། ། སོ་སོའི་ནང་དུ་པྃ་ལས་པདྨ་དང༌། ། ཨཱཿལས་ཟླ་བ་མཱཾ་ལས་ཉི་དཀྱིལ་སྟེང༌། ། བྱང་སེམས་དྲི་ཆེན་ཤ་དང་རཀྟའི་ཆུར། ། རིམ་བཞིན་ཧཱུྃ་ཨོཾ་སྭཱ་ཨཾཿཧཱ་ཡིག་ལྔ། ། མཐིང་དཀར་སེར་དམར་ལྗང་གུའི་མདོག་དུ་འཚེར། ། དེ་ལས་འོད་འཕྲོས་མཁའ་མཉམ་འགྲོ་དོན་བྱས། ། ཡེ་ཤེས་ལྔ་ཡི་བཅུད་བསྡུས་ཡོངས་གྱུར་ལས། ། རྡོ་རྗེ་འཁོར་ལོ་རིན་ཆེན་པདྨ་དང༌། །
རལ་གྲིའི་ཕྱག་མཚན་རྣམ་ལྔར་ཡིག་འབྲུས་མཚན། ། འོད་འཕྲོས་སེམས་ཅན་དོན་བྱས་འཁོར་འདས་ཀྱི། ། བཅུད་བསྡུས་བདེ་གཤེགས་ལྔ་ཡི་སྐུར་གྱུར་པ། ། དབུས་སུ་རྡོར་སེམས་ཨིནྡྲ་ནཱི་ལའི་མདོག ། རྡོ་རྗེ་དྲིལ་འཛིན་དབྱིངས་ཕྱུག་ཡུམ་དང་སྦྱོར། ། ཤར་དུ་རྣམ་པར་སྣང་མཛད་ཟླ་བའི་མདོག ། འཁོར་ལོ་དྲིལ་འཛིན་སྤྱན་མ་ཡུམ་དང་སྦྱོར། ། ལྷོ་རུ་རིན་ཆེན་འབྱུང་ལྡན་གསེར་གྱི་མདོག ། རིན་ཆེན་དྲིལ་འཛིན་མཱ་མ་ཀཱི་དང་སྦྱོར། ། ནུབ་ཏུ་སྣང་བ་མཐའ་ཡས་རཱ་གའི་མདོག །
པདྨ་དྲིལ་འཛིན་གོས་དཀར་ཡུམ་དང་སྦྱོར། ། བྱང་དུ་དོན་ཡོད་གྲུབ་པ་མརྒད་མདོག ། རལ་གྲི་དྲིལ་འཛིན་སྒྲོལ་མ་ཡུམ་དང་སྦྱོར། ། ཡབ་རྣམས་མཉམ་སྐྱིལ་ཡུམ་རྣམས་བརྟུལ་ཞུགས་ཀྱི། ། སྐྱིལ་ཀྲུང་གིས་འཁྲིལ་ཞི་བའི་ཚུལ་དགུས་བརྗིད། ། བཅུ་གསུམ་ཆས་ཀྱིས་རབ་མཛེས་མཚན་དཔེར་ལྡན། ། མཐའ་ཡས་འོད་ཟེར་སྤྲོ་བའི་བདག་ཉིད་ཅན། ། བདེ་སྟོང་གཉིས་སུ་མེད་པའི་ངོ་བོར་བཞུགས། ཞེས་པས་གསལ་གདབ་བོ། ། གཉིས་པ་དབང་བསྐུར་བ་ནས་དྲུག་པ་མཆོད་པའི་མཐར་ཐུག་གི་བར་སྔར་བཞིན་ལས་བསྟོད་པ་ནི།
ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་ལྟ་བུར་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་བསྟོད། བདུན་པ་སྨན་སྲུང་སྤྱན་འདྲེན་དང༌། བརྒྱད་པ་རྟོག་བསལ་སྔར་བཞིན། དགུ་པ་ཛཔ྄་ལ་གཉིས་ཀྱི། དང་པོ་ལྷའི་ཛཔ྄་ནི། ལྷ་ཚོགས་ཐུགས་ཀར་རང་འདྲའི་ཡེ་ཤེས་སེམས། སོགས་ནས།
མ་དག་དངོས་འཛིན་ཡེ་ཤེས་འཁོར་ལོ་བསྒྱུར། ཞེས་དམིགས་པའི་འཕྲོ་འདུ་དང་བཅས། སྔགས་ཚིག་ནི། ཧཱུྃ་བཛྲ་དྷྲྀཀ྄། མཱུྃ་དྷཱ་ཏྭཱི་ཤྭ་རཱི། ཨོཾ་ཛི་ན་ཛིཀ྄། ལཱྃ་ཏེ་ཤྭ་ར་སཏྭཾ། སྭཱ་རཏྣ་དྷྲྀཀ྄། མཱཾ་མོ་ཧ་ར་ཏི། ཨཱཾ་ཨ་རོ་ལྀཀ྄ །
པཱྃ་རཱ་ག་ར་ཏི་སཏྭཾ། ཧཱ་པྲཛྙཱ་དྷྲྀཀ྄ ། ཏཱཾ་བཛྲ་ར་ཏི་སཏྭཾ། ཞེས་བརྒྱ་རྩ་སོགས་བཟླ། གཉིས་པ་སྨན་ཛཔ྄་ནི། དྭངས་མའི་སྲོག་ཡིག་འོད་ཀྱིས་ཐུགས་རྒྱུད་བསྐུལ། ། རིགས་ལྔ་ཡབ་ཡུམ་རྗེས་སུ་ཆགས་པའི་རོས། ། སྙོམས་པར་ཞུགས་པའི་དགའ་བའི་འོད་དང་སྒྲས། ། འཕགས་མཆོག་སེམས་ཅན་དོན་བྱས་དངོས་གྲུབ་དབྱིག ། ཚུར་བསྡུས་བྱང་ཆུབ་སེམས་རྒྱུན་མཁའ་གསང་ལས། །
བབས་པས་བྷཉྫར་བདུད་རྩིའི་རྒྱ་མཚོར་བསྐྱིལ། ། ཕོ་བྲང་སྟེང་གི་སྨན་སྲུང་རིག་འཛིན་གྱི། ། བརྟན་གཡོའི་རྩི་བཅུད་བདུད་རྩི་འབེབས་པར་གྱུར། ཞེས་བསྒོམས་ཤིང༌། ཨོཾ་ཨཱཿཧཱུྃ་སྭཱ་ཧཱ། ཛྙཱ་ན་པཉྩ་སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ། ཞེས་བཟླ་ཞིང་སྟོང་ཚིག་གི་མཆོད་པ་སོགས་སྔར་བཞིན་ནོ། ། ཐུན་གྱི་མཇུག་ཏུ། ལྷ་རྣམས་དགའ་བའི་མཉམ་སྦྱོར་ཡེ་ཤེས་ལྔའི། །
བདུད་རྩིའི་ངོ་བོར་ཞུ་སྟེ་དམ་རྫས་དང༌། ། དབྱེར་མེད་ཁ་དོག་དྲི་རོ་ནུས་ལྡན་པའི། ། དངོས་གྲུབ་ཀུན་གྱི་སྙིང་པོར་འཁྱིལ་བར་གྱུར། ཞེས་དང༌། མཚམས་ཀྱི་ཆང་དང༌། འོ་མ། རིན་པོ་ཆེ། ཆུ་རྣམས་ཀྱང་དེ་དང་དེའི་རང་བཞིན་གྱི་བདུད་རྩི་ངོ་བོར་ཞུ་བར་བསམས་ལ། ཆང་ལ། ཨོཾ་བཛྲ་ཨ་མྲྀ་ཏ་ཛ་གད་པྲ་ཝཱ་ཡ་སྭཱ་ཧཱ།
ལན་གསུམ། འོ་མར། ཨོཾ་བི་ཏང་སཾ་ཤྭ་དྷཱ་ཡ་ཀྲོ་དྷཱ་ཀྲོ་དྷཱི་ཤྭ་རི་སྭཱ་ཧཱ། རིན་པོ་ཆེར། ཨོཾ་སརྦ་པཉྩ་ཨ་མྲྀ་ཏ་རཏྣ་ཙིཏྟ་ཧཱུྃ་ཧྲཱིཿཋཿ ཆུར། ཨོཾ་ཨ་མྲྀ་ཏ་བི་ཤུདྡྷ་ཀུཎྜ་ལཱི་སྭཱ་ཧཱ། ཞེས་སོ་སོར་ལན་གསུམ་རེ་དང༌། ཨོཾ་ཀྲོ་དྷཱི་ཤྭ་རཱི་ཤོ་དྷཱ་ཡ་སྭཱ་ཧཱ། ཞེས་པས་ཐུན་མོང་དུ་རོའི་མཆོག་ཏུ་བྱིན་གྱིས་བརླབ་པར་བྱའོ། །
གསུམ་པ་གསང་ཆེན་རིགས་གཅིག་གིས་སྦྱང་བ་ནི། ཕྲིན་ལས་ཀྱི་སྡོམ་སྔར་བཤད་པ་ལྟར་དགུ་ལས། དང་པོ་དམ་ཚིག་པ་བསྐྱེད་པ་ནི། ཧཱུྃ། ཆོས་རྣམས་ཐམས་ཅད་སྟོང་ཞིང་བདག་མེད་དབྱིངས། ། རང་བཞིན་སྤྲོས་བྲལ་ཀུན་ཁྱབ་སྙིང་རྗེའི་གདངས། ། འགྱུར་མེད་ཧཱུྃ་ཡིག་རྒྱུ་ཡི་ཐིག་ལེར་ཤར། ། དེ་ལས་ཐུགས་མཆོག་རྡོ་རྗེ་ཧཱུྃ་གིས་མཚན། ། འོད་འཕྲོས་འཕགས་མཆོད་བྱིན་རླབས་དངོས་གྲུབ་བསྡུས། ། འགྲོ་རྣམས་བྱང་ཆུབ་ཞིང་བསྒྲལ་ཚུར་འདུས་ཧཱུྃ། །
ཡོངས་གྱུར་ཁྱབ་བདག་དཔལ་ལྡན་རྡོ་རྗེ་སེམས། ། མཐིང་གསལ་དྲི་མེད་ཨྀནྡྲ་ནཱི་ལའི་མདོག ། ཞལ་གཅིག་ཕྱག་གཉིས་རྡོ་རྗེ་དྲིལ་བུ་འཛིན། ། དབྱིངས་ཕྱུག་ཡུམ་འཁྱུད་ཞི་བའི་ཚུལ་དགུས་འརྗིད། ། བཅུ་གསུམ་ཆས་ཀྱིས་རབ་བརྒྱན་མཚན་དཔེར་ལྡན། ། མཐའ་ཡས་འོད་ཟེར་འཕྲོ་བ་བདག་ཉིད་ཅན། ། བདེ་སྟོང་གཉིས་སུ་མེད་པའི་ངོ་བོར་བཞུགས། ཞེས་པས་གསལ་གདབ། གཉིས་པ་དབང་བསྐུར་བ་ནས། དྲུག་པ་མཆོད་པའི་བར་སྔར་བཞིན་བྱའོ། །
བསྟོད་པ་ནི། མི་རྟོག་རྡོ་རྗེ་ཐབས་ཀྱི་ཡེ་ཤེས་ནི། ། དམིགས་མེད་ཤེས་རབ་ཡུམ་གྱི་ངང་དུ་རྟོགས། ། ཐུགས་རྗེས་བྱེ་བྲག་སྣ་ཚོགས་ཅིར་ཡང་སྟོན། ། རྡོ་རྗེ་སེམས་དཔའ་ཆེ་ལ་ཕྱག་འཚལ་བསྟོད། ཅེས་བསྟོད། བདུན་པ་སྨན་སྲུང་སྤྱན་འདྲེན་དང༌། བརྒྱད་པ་རྟོག་བསལ་ཀྱང་སྔར་བཞིན། དགུ་པ་ཛཔ྄་ལ་གཉིས་ལས། དང་པོ་ལྷའི་ཛཔ྄་ནི།
རྡོར་སེམས་སྤྱི་མགྲིན་སྙིང་གར་འཁོར་ལོ་དང༌། ། པདྨ་རྒྱ་གྲམ་ལྟེ་བར་ཨོཾ་དཀར་པོ། ། ཨཱ་དམར་ཧཱུྃ་མཐིང་མཐའ་མར་སྔགས་ཀྱིས་བསྐོར། ། བདག་ལྕེ་རྡོ་རྗེའི་ཧཱུྃ་དང་སྔགས་ཕྲེང་ལས། ། འོད་འཕྲོས་རྒྱུད་བསྐུལ་འཕགས་མཆོད་འགྲོ་དོན་བྱས། ། ཚུར་འདུས་ཡབ་ཡུམ་གཉམ་སྦྱོར་བྱང་ཆུབ་སེམས། ། མུ་ཏིག་ལྟར་དཀར་དངོས་གྲུབ་ཀུན་གྱི་དབྱིག ། རང་སྲོག་དྭངས་མའི་ཧཱུྃ་ལ་ཐིམ་པར་གྱུར། ཞེས་མོས་ལ། ཧཱུྃ་བཛྲ་དྷྲྀཀ྄།
མུ་དྷཱ་ཏྭཱི་ཤྭ་རཱི་ཧཱུྃ་ཕཊ྄ཿ ཅེས་བརྒྱ་རྩ་ཙམ་བཟླ། གཉིས་པ་སྨན་ཛཔ྄་ནི། དྭངས་མའི་སྲོག་ཡིག་འོད་ཀྱིས་ཐུགས་རྒྱུད་བསྐུལ། ། རྡོར་སེམས་ཡབ་ཡུམ་རྗེས་སུ་ཆགས་པའི་རོས། ། སྙོམས་པར་ཞུགས་པའི་དགའ་བའི་འོད་དང་སྒྲས། ། འཕགས་མཆོད་སེམས་ཅན་དོན་བྱས་དངོས་གྲུབ་དབྱིག ། ཚུར་བསྡུས་བྱང་ཆུབ་སེམས་རྒྱུན་མཁའ་གསང་ལས། ། བབས་པས་བྷཉྫར་བདུད་རྩིའི་རྒྱ་མཚོར་བསྐྱིལ། ། ཕོ་བྲང་སྟེང་གི་སྨན་སྲུང་རིག་འཛིན་གྱིས། །
བརྟན་གཡོའི་རྩི་བཅུད་བདུད་རྩིར་འབེབས་པར་གྱུར།
ཞེས་པའི་དམིགས་གནད་དང་བཅས། ཨོཾ་སརྦ་པཉྩ་ཨ་མྲྀ་ཏ་བཛྲ་ཙིཏྟ་ས་མ་ཡ་ཧཱུྃ། ཞེས་བཟླ་ཞིང་སྟོང་ཚིག་གི་མཆོད་པ་སོགས་སོ། ། ཐུན་མཇུག་ཏུ། ཡེ་ཤེས་སྙིང་པོ་ཅན་རྣམས་ཀྱིས། ། སངས་རྒྱས་ཀུན་གྱི་ཆོས་འདི་ནི། ། སྙིང་པོ་ཆོས་ཀྱི་དོན་ལ་བསྡུ། ། བྱང་ཆུབ་སྤྱོད་པའི་གནས་ཆེན་ཡིན། ། སྨད་པར་བྱས་པའི་རྫས་ལྔ་པོ། །
གཅིག་ལ་ཡོན་ཏན་ལྔ་ལྔའམ། ། གཅིག་ལའང་ཡོན་ཏན་གསུམ་དུ་དབྱེ། ། དམ་ཚིག་རྩ་བ་བཅོ་ལྔ་ཡིན། ། ཡང་ན་ཉི་ཤུ་རྩ་བརྒྱད་དོ། ། སྣོད་བཅུད་དབུས་སུ་བསྡུས་ནས་ནི། ། ཐབས་དང་ཤེས་རབ་རབ་ལྡན་པས། ། རྟོག་པའི་མཚན་མ་བརྟག་པར་བྱ། ཞེས་བརྗོད་ཅིང་རྡོར་སེམས་ཡབ་ཡུམ་ཡང་བྱང་ཆུབ་ཀྱི་སེམས་བདེ་བ་ཆེན་པོ་ཆོས་ཀྱི་སྐུའི་རང་བཞིན་དུ་ཞུ་ཞིང་དམ་ཚིག་གི་རྫས་དང་དབྱེར་མེད་པར་བསམ་མོ། ། བཞི་པ་ཁྲོལ་བུའི་མཇུག་དོན་ལ་གསུམ་ལས། དང་པོ་སྨན་ཆེ་བའི་ཡོན་ཏན་བརྗོད་དེ་འབུལ་བ་ནི།
ཧཱུྃ། རང་བྱུང་གདོད་ནས་རྣམ་པར་དག ། རྩ་བརྒྱད་སྟོང་ལ་སྦྱར་བའི་སྨན། ། རྩ་བ་འབུམ་ཕྲག་ཡངས་པའི་བཅུད། ། ར་སཱ་ཡ་ན་ལ་སོགས་སྨན། ། རིགས་ལྔ་དམ་ཚིག་ལྔ་ཡི་དངོས། ། ཡེ་ཤེས་ལྔ་རྫོགས་གྲུབ་པའི་རྫས། ། རྒྱུད་དྲུག་སེམས་ཅན་ཀུན་སྒྲོལ་བའི། ། དུག་ལྔ་སེལ་བའི་སྨན་གྱི་མཆོག ། དཔའ་བོའི་རོ་དང་མཉམ་སྦྱར་ནས། །
རྒྱལ་བའི་དཀྱིལ་འཁོར་ཡོངས་ལ་འབུལ། ། བླ་མེད་འཕྲུལ་གྱི་དངོས་གྲུབ་སྩོལ། ཞེས་དང༌། རྩ་བ་གསུམ་གྱི་ལྷ་ཚོགས་རྣམས་ཀྱི་མཚན་དོན་སྦྱར་བས་ཀྱང་རྒྱ་ཆེར་མཆོད་དོ། ། གཉིས་པ་བསྟོད་པ་ནི། ཨེ་མ་ཧོ་སངས་རྒྱས་ཀུན་ཏུ་བཟང༌། ། གསང་ཆེན་ཐིག་ལེ་ཉིད་ལ་རྫོགས། ། མ་རིག་མུན་སེལ་ཡེ་ཤེས་སྒྲོན། ། དཔའ་བོ་ཁྱེད་ལ་སྐྱབས་སུ་མཆི། ། རང་བྱུང་དྲི་མེད་བདུད་རྩི་ཆེ། །
སངས་རྒྱས་ཀུན་གྱིས་བསྔགས་པའི་མཆོག ། མི་ཤེས་སྒྲིབ་སྦྱོང་དབྱིངས་བཀོད་མཛད། ། གཉིས་མེད་གུས་པས་ཕྱག་འཚལ་བསྟོད། ཞེས་པས་སྟོན་པ། ཆོས་བདུད་རྩི། དཀྱིལ་འཁོར་གྱི་ལྷ་རྣམས་ལ་བསྟོད་པ་དང༌། གཞན་འོས་སུ་གྱུར་པའི་བསྟོད་པ་ཇི་ལྟར་རིགས་པར་བྱའོ། ། གསུམ་པ་དངོས་གྲུབ་བསྡུ་བ་ནི། ཕྱག་རྒྱའམ་དེར་བཏགས་པའི་ལས་ཀྱི་རྡོ་རྗེས་ཁྲོལ་བུའི་སྨན་གཞོང་དར་གྱིས་ལྕིབས་པས་བླངས་ཏེ། ངོ་མཚར་རྨད་དུ་བྱུང་བའི་ཆོས། །
ནམ་མཁའ་དང་ནི་མཉམ་པའི་གནས། ། རྣམ་པར་མི་རྟོག་རྟོག་ལས་འདས། ། ཀུན་རྫོབ་ཙམ་དུ་བསྟན་པ་མཚར། ཞེས་བརྗོད་དེ་སློབ་དཔོན་གྱི་ཕྱག་ཏུ་ཕུལ། དེས་ཀྱང༌། ཨ་ཧོ་སུ་ཁ་དྷརྨ་ཀཱ་ཡ་ནི་ཨ་མྲྀ་ཏ་སིདྡྷི་ཧྲཱིཿ ཞེས་དངོས་གྲུབ་ཀྱི་སྙིང་པོ་འོད་ཀྱི་གོང་བུའི་རྣམ་པར་ཐུགས་ཀྱི་ཐིག་ལེར་བསྡུའོ། ། གསུམ་པ་བདུད་རྩི་ཕྱེ་མར་བསྒྲུབ་པ་ལ་གཉིས། བཏགས་བཙག་སོགས་ཀྱི་དགོངས་པ་དང༌། ཕྱེ་མ་དངོས་ཀྱི་དགོངས་རྒྱུད་དོ། །
དང་པོ་ལ་ལྔའོ། ། དང་པོ་འཐགས་པ་ལ་སྦྱོར་དངོས་གཉིས་ལས། དང་པོ་ནི། ཐམས་ཅད་ལ་དཔལ་གྱི་ཆས་བཅུས་རྟགས་གདབ། རུ་ལུའི་ཛཔ྄་དང་བཅས་པའི་དཀྱིལ་འཁོར་ལ་གཡས་སུ་ལན་གསུམ་བསྐོར། ཧཱུྃ། མི་མངོན་དབྱིངས་ན་བཞུགས་པ་རྒྱལ་བ་ཞི་ཁྲོའི་ཚོགས། སོགས་དང༌། ཧཱུྃ། དགོངས་ཤིག་མཁའ་འགྲོ་དམ་ཅན་རྣམས། །
སྔོན་ཚེ་ཞལ་བཞེས་མ་གཡེལ་ཅིག ། ཚོགས་ཀྱི་དཀྱིལ་འཁོར་ཆེན་པོ་འདི། ། མིང་ཙམ་འཛིན་པར་བྱེད་པ་ཡང༌། ། གཡོ་སྒྱུ་མེད་ཅིང་གུས་ལྡན་པར། ། སེམས་ཀྱིས་བླངས་ཏེ་སྤྱི་བོ་ཡི། ། གཙུག་ཏུ་བཞག་སྟེ་བཀུར་བར་བགྱི། ། དེ་སྐད་ཁྱོད་ཀྱིས་དམ་བཅས་ཏེ། ། དཔལ་གྱི་བཀའ་བཞིན་བདག་མཆིས་ན། ། མ་ཐོགས་མྱུར་དུ་སྟོངས་ལ་བྱོན། ། བཅོལ་བའི་ཕྲིན་ལས་སྒྲུབས་པར་མཛོད།
ཨོཾ་ཤྲཱི་ཧེ་རུ་ཀ་ས་མ་ཡ་སཏྭཾ། མ་ནུ་རཀྴ་སཱི་བྷྱོཿ བྲཧྨ་ཎཱི་བྷྱོཿ རོའུ་ཏྲི་མ་བྷྱོཿ བྷ་ན་བྷེ་བྷྱོཿ ཀུ་མཱ་རཱི་བྷྱོཿ ཨིནྡྲ་ཡ་ནི་བྷྱོཿ སིཾ་ཧ་ཀ་ལ་ནི་བྷྱོཿ ཨ་མྲྀ་ཏཾ་བྷྱོཿ སོའུ་མ་བྷྱོཿ
ཏ་ན་ཧཾ་བྷྱོཿ རཀྴ་སཱི་བྷྱོཿ བཀྴ་སཱི་བྷྱོཿ ར་ཏྲི་མ་བྷྱོཿ ར་ཏྲི་རེ་མ་ཏི་བྷྱོ༔ ཨེ་ཀ་ཙ་ར་མ་བྷྱོཿ མ་ནུ་ཧ་ར་མ་བྷྱོཿ སི་ཏི་ཀཾ་བྷྱོཿ བྷཱ་ཡ་བྷེ་བྷྱོཿ མ་ཧཱ་མ་ར་ཎ་བྷྱོཿ
ཨགྣེ་ཡེ་བྷྱོཿ བྷ་ར་ཧཱི་བྷྱོཿ ཙ་མུནྟྲི་བྷྱོཿ བྷུ་ཏ་ན་བྷྱོཿ པཱ་ཎི་བཛྲ་བྷྱོཿ མ་ཧཱ་ཀཱ་ལཱི་བྷྱོཿ ཙ་ཀཱ་ལ་བཛྲ་བྷྱོཿ བཛྲ་བུམྤ་ཀ་ར་ཎ་བྷྱོཿ བཛྲ་ལམྦོ་དྷཱ་ར་བྷྱོཿ ༼བཛྲ་ནི་བར་བྷྱོཿ
བཛྲ་ལ་བར་བྷྱོཿ བཛྲ་པ་ཏྲི་ཧར་བྷྱོཿ བཛྲ་བ་ཡེར་བྷྱོཿ བཛྲ་དཾ་ཤིང་བྷྱོཿ དྷུར་པཾ་བྷྱོཿ བཛྲ་ལན་ཏེ་བྷྱོཿ བཛྲ་མ་ཧཱ་ཏེ་བྷྱོཿ བཛྲ་པུ་ཙར་བྷྱོཿ བཛྲ་ར་ལི་བྷྱོཿ བཛྲ་ར་མི་བྷྱོཿ༽ མ་མ་ཧྲིཾ་ཧྲིཾ་ཛ་ཛཿ
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ དགྲ་བགེགས་གནོད་བྱེད་འབྱུང་པོ་མཱ་ར་ཡ་ཧཱུྃ་ཕཊ྄ཿ ཅེས་བསྐུལ་ཞིང་ལས་ལ་བཙུད་པ་སོགས་བྱ། གཉིས་པ་ནི། དཀྱིལ་འཁོར་གྱི་ཤར་དུ་སློབ་དཔོན་ཡབ་ཡུམ་གྱིས། ཨོཾ་བཛྲ་ཨ་མྲྀ་ཏ་ཀུཎྜ་ལཱི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ་བཞིན་དུ་སྨན་རྣམས་ཞིབ་པར་བརྡུང༌། གཉིས་པ་བཙག་པ་ནི། དཀྱིལ་འཁོར་གྱི་ལྷོ་ཕྱོགས་སུ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧོ་ས་ཡ་བི་ཤུདྡྷེ་ཧཱུྃ་ཧྲཱིཿཋཿ
ཞེས་དར་ཚགས་ལ་བཙག ། གསུམ་པ་བསྲེ་ཞིང་སྦྱར་བ་ནི། དཀྱིལ་འཁོར་གྱི་ནུབ་ཏུ་སློབ་དཔོན་གྱིས་སྔར་བྱིན་གྱིས་བརླབས་པའི་ཆང་གི་ཁ་ཕྲུ་སྦྲེང་ཞིང༌། ཨོཾ་བཛྲ་ཨ་མྲྀ་ཏ་ཛ་གད་པྲ་ཝཱ་ཡ་སྭཱ་ཧཱ། དེ་བཞིན་དུ་འོ་མ་སྦྲེང་ཞིང༌། ཨོཾ་བི་ཏང་སཾ་ཤོ་དྷ་ཡ་ཀྲོ་དྷཱི་ཤྭ་རཱི་སྭཱ་ཧཱ། རིན་པོ་ཆེ་སྦྲེང་ཞིང༌། ཨོཾ་སརྦ་པཉྩ་ཨ་མྲྀ་ཏ་རཏྣ་ཙིཏྟ་ཧཱུྃ་ཧྲཱིཿཋཿ ཆུ་སྦྲེང་ཞིང༌། ཨོཾ་ཨ་མྲྀ་ཏ་བི་ཤུདྡྷེ་ཀུཎྜ་ལཱི་སྭཱ་ཧཱ།
ཞེས་བཟླ་བཞིན་འདྲེས་པར་འཕུར་ནས། དམ་རྫས་ཕབས་རྒྱུན་དང་དབང་ལག་གི་ཕྱེ་མའང་བཏབ་ལ། ཨོཾ་བཛྲ་ཨ་མྲྀ་ཏ་མུ་ས་ལ་མུ་ས་ལ་ཧཱུྃ་ཕཊ྄ཿ ཅེས་བཟླ། བཞི་པ་སྦོལ་ཞིང་གཞལ་བ་ནི། དཀྱིལ་འཁོར་གི་བྱང་དུ་སླར་ཡང་འདྲེས་པར་སྦྲུས་ལ་ནམ་ཟླ་དང་བསྟུན་པའི་ཕབས་རྩི་ཞིམ་པོ་ནོན་ཙམ་བླུག ། དེ་ནས་འཕེལ་བ་བརྟག་ཕྱིར་དྲིལ་བུས་གཞལ་ཏེ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཧྲཱིཿཋཿ ཨོཾ་བཛྲ་པདྨ་དྷཱ་ར་ཧྲྀ་དྷ་ཡ་དྷརྨ་པཉྩ་ཨཱཿཧཱུྃ༔ ཞེས་བཟླ་ཞིང་སྨན་ཐོད་དུ་བླུག །
ཚོན་སྐུད་སྣ་ལྔས་རྒྱ་གྲམ་དུ་བཅིངས་པ་ལ་སློབ་དཔོན་གྱིས་རྒྱས་བཏབ་ཅིང༌། ཧཱུྃ༔ དང་པོ་སྐུ་གསུང་ཐུགས་ཀྱི་རྒྱ། ། གཉིས་པ་རྡོ་རྗེ་རྒྱ་གྲམ་རྒྱ། ། གསུམ་པ་དབང་མཆོག་རྟགས་ཀྱི་རྒྱ། ། བཞི་པ་ཀརྨ་ལས་ཀྱི་རྒྱ། ། ལྔ་པ་ཚེ་ཡི་རི་བོའི་རྒྱ། ། དྲུག་པ་ཟླ་གམ་དབང་གི་རྒྱ། ། བདུན་པ་ཆོས་ཀྱི་ཕྱག་རྒྱའི་རྒྱ། ། ཆོས་ཀྱི་དབྱིངས་སུ་རྒྱས་གདབ་བོ། །
ཞེས་ཡས་གདབ་བོ། ། ལྔ་པ་དཀྱིལ་འཁོར་གྱི་དབུས་སུ་བཞུགས་སུ་གསོལ་བ་ནི། སློབ་དཔོན་མདུན་དུ་སྨན་བཀོད་ལ། དྲི་ལྔ་དང༌། གུ་གུལ། ཚིལ་ཆེན་བདུག ། དྲག་སྔགས་ཡུངས་ཐུན་དང་བཅས་པས་བགེགས་བསྐྲད། ཆེ་མཆོག་གི་ཛཔ྄དབྱངས་བཅས། ཧཱུྃ། དུར་ཁྲོད་གསང་བ་མཆོག་གི་དཀྱིལ་འཁོར་དུ། །
དམ་རྫས་རྩ་བ་བརྒྱད་དང་ཡན་ལག་སྟོང༌། ། འབྲས་བུ་སྐུ་གསུང་ཐུགས་སུ་རབ་སྦྱར་ནས། ། དུག་ལྔ་མ་སྤངས་སྐུ་གསུམ་ལྷུན་གྱིས་གྲུབ། ། དབྱིངས་ནས་སྤྱན་དྲངས་སངས་རྒྱས་སྐུར་བསྐྱེད་དོ། ། ཕྱོགས་བཅུ་དུས་གསུམ་འཕགས་པ་མཆོད་པ་དང༌། ། རྣལ་འབྱོར་དབང་ཕྱུག་ཐུགས་དམ་བསྐང་བའི་ཕྱིར། ། གསང་བ་མཆོག་གི་དབུས་སུ་བཞུགས་སུ་གསོལ། ། ཨོཾ་སརྦ་པཉྩ་ཨ་མྲྀ་ཏ་ས་མ་ཡ་ཏིཥྛ་ལྷན། ཞེས་སྨན་གྱི་ཕོ་བྲང་དཀྱིལ་འཁོར་གྱི་དབུས་སུ་བཞུགས་སུ་གསོལ་ལ། རང་བྱུང་གདོད་ནས་ སོགས་ཀྱི་ཆེ་བའི་ཡོན་ཏན་བརྗོད་པ་སྔོན་དུ་འགྲོ་བས།
ཧཱུྃ། རབ་ཡངས་བདུད་རྩིའི་སྣོད་དུ་དམ་རྫས་ལྔའི། ། ས་བོན་ལྔ་ལས་ཕྱག་མཚན་ས་བོན་གྱིས། ། ཡོངས་མཚན་འཕྲོ་འདུས་བདེ་གཤེགས་རིགས་ལྔར་གྱུར། ། བདག་ཐུགས་སྔགས་ཀྱིས་རྒྱུད་བསྐུལ་འཁོར་འདས་ཀྱི། ། དངོས་གྲུབ་བཅུད་བསྡུས་མཉམ་སྦྱོར་བྱང་ཆུབ་སེམས། ། བདུད་རྩིར་རབ་འདྲེས་ཡབ་ཡུམ་འོད་དུ་ཞུ། ། འཆི་མེད་དམ་རྫས་རྒྱ་མཚོར་འཁྱིལ་པའི་ཞག ། རབ་འབར་དཔའ་བོ་འབྲུ་ལྔས་མཚན་པར་གྱུར། ། ཧཱུྃ་ཨོཾ་སྭཱ་ཨཱཾ་ཧཱ༔
ཨོཾ་ཨཱཿཧཱུྃ་བཛྲ་ཨ་མྲྀ་ཏ་ཧཱུྃ་ཧྲཱིཿཋཿ ཞེས་བརྒྱ་རྩ་བཟླ་བར་བྱའོ། ། གཉིས་པ་ཕྱེ་མ་དངོས་ཀྱི་སྒྲུབ་པ་ལ་ལྔ་ལས། དང་པོ་འཇུ་འདུལ་གྱི་དགོངས་པ་ལ་གསུམ་ལས། དང་པོ་ནི། སྤྱི་དཀྱིལ་འཁོར་སུམ་ལྡན་དབྱེར་མེད་དུ་བསྒོམ་ཚུལ་ནི། གཞུང་དུ་ཤེས། གཉིས་པ་བྱེ་བྲག་དཀྱིལ་འཁོར་གསུམ་ཐ་དད་དུ་སྒྲུབ་པ་ལ་བཞི་ལས། དང་པོ་དཀྱིལ་འཁོར་དབྱེ་བའི་ཚུལ་ནི། བཀའ་བརྒྱད་ལས་བྱང་བཟླས་པའི་བར་སོང་ནས།
བྷྲཱུྃ་བི་ཤྭ་བི་ཤུདྡྷེ་ཕཊ྄་ཛཿཧཱུྃ། ཞེས་དང༌། ཕཊ྄་ཛཿ ས་མདུན་བསྐྱེད་ཕྱེ། གཉིས་པ་རང་བཞིན་གྱི་དཀྱིལ་འཁོར་ནི། ཧཱུྃ། མཚན་ཉིད་ཡོངས་རྫོགས་ཁྲག་འཐུང་དཀྱིལ་འཁོར་དབུས། ། བདེ་གཤེགས་སྤྱི་གཟུགས་ཆེ་མཆོག་ཧེ་རུ་ཀ ། སྒེག་པ་དཔའ་བ་མི་སྡུག་ཚུལ་སྟོན་ཅིང༌། ། དགོད་དང་གཤེ་དང་འཇིགས་སུ་རུང་བ་དང༌། །
སྙིང་རྗེ་རྔམ་དང་ཞི་བ་ལ་སོགས་པ། ། གར་དགུས་རྣམ་རོལ་ཆེ་མཆོག་ཧེ་རུ་ཀ ། གནམ་ཞལ་ཡུམ་འཁྱུད་སྤྲུལ་འཁོར་བསམ་མི་ཁྱབ། ། རང་བཞིན་དཀྱིལ་འཁོར་ཆེན་པོར་ལྷུན་གྱིས་གྲུབ། ། ཞེས་གསལ་གདབ། གསུམ་པ་བདུད་རྩི་སྨན་གྱི་དཀྱིལ་འཁོར་ནི། ཕོ་བྲང་ལྟེ་བར་ཡཾ་ལས་རླུང་གཞུའི་དབྱིབས། ། དེ་སྟེང་རྃ་ལས་མེ་དཀྱིལ་གྲུ་གསུམ་འབར། ཨཱཿལས་བྷནྫའི་གཞལ་ཡས་རྒྱ་ཆེའི་ནང༌། ། པད་ཟླའི་གདན་ལ་ཤ་ལྔ་བདུད་རྩི་ལྔ། །
ཧཱུྃ་ཨོཾ་སྭཱ་ཨཱཾ་ཧཱ་ལས་ཕྱག་མཚན་ལྔ། ། ས་བོན་གྱིས་མཚན་ཡོངས་གྱུར་བདེ་གཤེགས་ལྔ། ། ཡབ་ཡུམ་མཉམ་སྦྱོར་བྱང་སེམས་བདུད་རྩིར་ཞུ། ། དེ་སྟེང་དཔའ་བོ་འབྲུ་ལྔས་མཚན་པར་གྱུར། ཧཱུྃ་ཨོཾ་སྭཱ་ཨཱ་ཧཱ། བཞི་པ་རྩ་བའི་དཀྱིལ་འཁོར་ལ་ལྔ་ལས། དང་པོ་འགྲོ་བ་འདུལ་བའི་དཀྱིལ་འཁོར་ནི། ཧཱུྃ། བདག་ཉིད་རང་བཞིན་དཀྱིལ་འཁོར་དཔལ་ཆེན་པོ། ། ཡབ་ཡུམ་མཉམ་སྦྱོར་བྱང་ཆུབ་སེམས་སྤྲིན་ལས།
ཁྲོ་བོ་བཅུ་འཕྲོས་ཕྱག་བཅུའི་གདོན་བགེགས་བཏུལ། ། ཚུར་འདུས་བདུད་རྩིའི་དཀྱིལ་འཁོར་ཕྱོགས་མཚམས་འཁོད། ། ཧཱུྃ་མཛད་རྣམ་རྒྱལ་དབྱུག་སྔོན་གཤིན་རྗེའི་གཤེད། ། མི་གཡོ་རྟ་མགྲིན་འདོད་རྒྱལ་བདུད་རྩི་འཁྱིལ། ། རྣམ་རྒྱལ་སྟོབས་པོ་ཆེ་རྣམས་རྔམ་བརྗིད་འབར། ། རང་རྟགས་མཚོན་ཆ་ཐོགས་ནས་ཕྱོགས་བཅུར་འཁོད། ། ཨོཾ་བཛྲ་ཀྲོ་དྷ་ཧཱུྃ་ཀཱ་ར་ཧཱུྃ། དེ་བཞིན་དུ། བི་ཛ་ཡ། ནཱི་ལ་དཎྜ།
ཡ་མཱནྟ་ཀ ། ཨཱརྻ་ཨ་ཙ་ལེ། ཧ་ཡ་གྷྲྀ་ཝ། ཨ་པ་ར་ཛཱི་ཏ། ཨ་མྲྀ་ཏ་ཀུཎྜ་ལཱི། ཏྲཻ་ལོཀྱ་བི་ཛ་ཡ། མ་ཧཱ་བ་ལ་ སོགས་སྦྱར། གཉིས་པ་རྟ་མགྲིན་དབང་གི་དཀྱིལ་འཁོར་ནི། ཧཱུྃ།

རང་བྱུང་བདུད་རྩི་རིགས་ལྔའི་དཀྱིལ་འཁོར་སྟེང༌། ། འགྲོ་འདུལ་ཏ་ཀྲྀཏ་ཁྲོ་བོ་བརྒྱད་ཀྱི་དབུས། ། པདྨའི་ལྟེ་བར་ཧྲཱིཿལས་རྟ་མཆོག་དཔལ། ། དམར་པོ་ཞལ་གཅིག་ཕྱག་གཉིས་གཡས་པདྨ། ། གཡོན་པ་རྒྱ་གྲམ་བདུད་རྩིའི་སྟེང་ནས་གནོན། ། ཕྱོགས་ཀྱི་འདབ་བཞིར་བདེ་ཆེན་གསང་བའི་ཡུམ། ། མི་ཕམ་དཀར་མོ་ཁྲོ་གཉེར་ཅན་མ་སེར། ། རོ་ལངས་མ་དམར་རལ་གཅིག་ལྗང་གུ་སྟེ། ། གྲི་གུག་ཐོད་འཛིན་གཅེར་བུ་བདེ་ཉམས་རྒྱས། ། གསང་བའི་མཁའ་ལ་དཔའ་བོ་རྟ་མགྲིན་སྐུ། ། ཕྱེད་ནུབ་ཙམ་གྱི་སྦྱོར་བ་དུས་གཅིག་མཛད། །
བདེ་སྟོང་དབྱེར་མེད་མཉམ་རྒྱས་རྣམ་པར་བརྗིད། གསུམ་པ་སྐུ་གདུང་འབར་བའི་དཀྱིལ་འཁོར་ནི། ཧཱུྃ། ཕྱོགས་མཚམས་མཐར་བྱེད་བརྒྱད་སྟེང་ཕྱོགས་བཞི་རུ། ། ཤར་ནས་རིམ་བཞིན་ཁྲག་འཐུང་ཆེན་པོ་བཞི། ། བུདྡྷ་ཁྲག་འཐུང་སྨུག་ལྗང་སེར་བའི་ཞལ། ། གཡས་གསུམ་རྡོ་རྗེ་འཁོར་ལོ་ཏི་ར་དང༌། ། གཡོན་གསུམ་དྲིལ་བུ་བྷན་དམར་ཁ་ཊྭཱཾ་འཛིན། ། རཏྣ་ཁྲག་འཐུང་སེར་སྨུག་དམར་བའི་ཞལ། ། གཡས་གསུམ་རིན་ཆེན་རྡོ་རྗེ་ཏི་ར་དང༌། །
གཡོན་གསུམ་དྲིལ་བུ་བྷན་དམར་དགྲ་སཏྭ་འཛིན། ། པདྨ་ཁྲག་འཐུང་དམར་སེར་ལྗང་བའི་ཞལ། ། གཡས་གསུམ་པདྨ་རྡོ་རྗེ་ཏི་ར་དང༌། ། གཡོན་གསུམ་དྲིལ་བུ་བྷན་དམར་རྔེའུ་ཆུང་འཛིན། ། ཀརྨ་ཁྲག་འཐུང་ལྗང་དམར་སྨུག་པའི་ཞལ། ། གཡས་གསུམ་རྒྱ་གྲམ་རྡོ་རྗེ་ཏི་ར་དང༌། ། གཡོན་གསུམ་དྲིལ་བུ་བྷན་དམར་ཐོང་གཤོལ་འཛིན། ཁྲོ་བོ་བཞི་སྟེང་བཛྲ་ཧེ་རུ་ཀ ། མཐིང་དཀར་དམར་བའི་ཞལ་གསུམ་ཕྱག་དྲུག་པ། ། གཡས་གསུམ་རྩེ་དགུ་རྩེ་ལྔ་ཏི་ར་དང༌། །
གཡོན་གསུམ་དྲིལ་བྷན་འཇིག་རྟེན་གཡོ་བའི་ཚུལ། ། ཞབས་བཞིས་ཁྲག་འཐུང་རིགས་བཞིའི་དབུ་ནས་བརྫིས། ། ཐམས་ཅད་རང་རང་ཡུམ་འཁྱུད་གར་དགུ་ལྡན། ། དཔལ་ཆེན་ཆས་རྫོགས་འབར་བའི་ཀློང་ན་བརྗིད། བཞི་པ་མཁའ་མཉམ་ཀློང་གི་དཀྱིལ་འཁོར་ནི། རྡོ་རྗེ་ཁྲག་འཐུང་དབུའི་སྟེང་གནམ་ཞལ་ཡུམ། ། སྔོ་སྐྱ་དབུ་དགུ་བཅོ་བརྒྱད་ཕྱག་དང་ལྡན། ། དང་པོའི་ཕྱག་གཉིས་རྡོ་རྗེ་དྲིལ་བུ་དང༌། ། ལྷག་མ་གཡས་བརྒྱད་གནས་ཀྱི་མ་མོ་བརྒྱད། ། གཡོན་བརྒྱད་ཡུལ་གྱི་ཕྲ་མེན་བརྒྱད་པོ་བསྣམས། །
གེལ་པའི་འདུག་སྟངས་ཚུལ་ལྡན་ཞབས་བརྒྱད་ཀྱིས། བཛྲ་ཁྲག་འཐུང་གཡས་གཡོན་དབུ་གཉིས་བརྫིས། ། དབུས་ཞལ་ཡུམ་མཁར་སྤྱན་ཕྱེད་ནུབ་པར་ཚུད། ཁྲོ་འཛུམ་བདེ་བའི་ཉམས་རྒྱས་འཁྲིལ་བག་ཆགས། ཁྲོ་བོའི་ཆས་ཅན་འབར་བའི་ཀློང་ན་བརྗིད། ལྔ་པ་འཆི་མེད་རྡོ་རྗེའི་དཀྱིལ་འཁོར་ནི། གནམ་ཞལ་ཡུམ་སྟེང་ཆེ་མཆོག་ཧེ་རུ་ཀ ། སྐུ་མདོག་སྨུག་ནག་དབུ་ནི་ཉི་ཤུ་གཅིག ། བཞི་བཅུ་རྩ་གཉིས་ཕྱག་གི་དཀྱིལ་འཁོར་ན། ། ཞི་བ་ཡབ་རྣམས་གཡས་ལ་ཡུམ་རྣམས་གཡོན། །
ཐུབ་པ་དྲུག་ནི་གཡས་གཡོན་གསུམ་གསུམ་བཞུགས། ། ཞབས་བརྒྱད་རོལ་པས་ཡུམ་གྱི་དབུ་བརྒྱད་བརྫིས། ། གསང་བའི་རྡོ་རྗེ་ཡུམ་ཞལ་དབུས་མ་ཡི། ། སྨིན་མཚམས་མཁར་བཅུག་དཔལ་ཆེན་རྩ་ཞལ་གྱི། ། ལྗགས་སྟེང་ཉི་དཀྱིལ་ས་ནུ་ཧེ་རུ་ཀ ། ཡབ་ཡུམ་མཉམ་སྦྱོར་དཀར་གསལ་ཚོན་གང་བའི། ། ཐུགས་ཀར་ཉི་སྟེང་རྡོ་རྗེ་ཨ་ཡིག་ལ། ། གསང་སྔགས་འབྲུ་དགུ་གཡས་སུ་བསྐོར་བས་མཚན། ། གར་དགུའི་ཉམས་རྒྱས་དཔལ་ཆེན་ཆས་རྣམས་རྫོགས། ། དྲི་མེད་འོད་ཟེར་འཕྲོ་བའི་ཀློང་ན་བཞུགས།
སྐབས་འདིར་སྦྱོར་བ་བརྒྱད་ཀྱི་རིམ་པའང་དེ་ལྟར་ཤེས་པར་བྱ་སྟེ། གཙོ་བོའི་ལྗགས་སྟེང་ས་ནུ་ཧེ་རུ་ཀ ། ཡབ་ཡུམ་མཉམ་སྦྱོར་ཡེ་ཤེས་སྦྱོར་བ་དང༌། ། ཕྱག་རྣམས་ཞེ་གཉིས་ལྷར་སྦྱོར་ཕྱག་མཚན་སྦྱོར། ། རྡོ་རྗེ་སྨིན་མཚམས་མཁར་རོལ་ཞལ་གྱི་སྦྱོར། ། ཡུམ་མཁར་ཁྲག་འཐུང་དབུ་ཚུད་དབུ་ཡི་སྦྱོར། ། གཙོ་ཞབས་ཡུམ་གྱི་དབུར་སྦྱོར་ཞབས་ཀྱི་སྦྱོར། ། རྟ་མགྲིན་ཡུམ་བཞིར་རོལ་པ་དབང་གི་སྦྱོར། ། བདུད་རྩི་ཡེ་ཤེས་སྨན་སྦྱོར་རྫས་ཀྱི་སྦྱོར། ། རྫས་དཀྱིལ་བྷནྫ་ལ་སྦྱོར་ཐབས་ཤེས་སྦྱོར། །
སྦྱོར་བ་བརྒྱད་ལྡན་བདེ་ཆེན་ཉམས་བརྒྱར་འབར། ། དཀྱིལ་འཁོར་འཁོར་ལོའི་གཙོ་བོར་ལྷུན་གྱིས་གྲུབ། ། ཕྱི་རོལ་ཕྱོགས་མཚམས་སྒྲུབ་སྡེ་བརྒྱད་ཀྱི་ལྷ། ། རང་རང་འཁོར་བཅས་ཉི་མའི་དཀྱིལ་འཁོར་ལས། ། འོད་ཟེར་བཞིན་དུ་གསལ་བརྟན་འབར་བར་གྱུར། ཞེས་པ་རྣམས་ཀྱིས་གསལ་གདབ་ལ། ཡེ་ཤེས་ལྔས་དབང་བསྐུར་གནས་གསུམ་བྱིན་རླབས། ཡེ་ཤེས་པ་སྤྱན་དྲངས་ཞིང་བསྟིམ་པ་རྣམས་སྔར་ལྟར་བྱ་ཞིང༌། འོག་མིན་ཆོས་དབྱིངས་མཐའ་བྲལ་ཞིང་ཁམས་སུ། སོགས་ཀྱིས་མཆོད།
བདག་མེད་ཕྱོགས་བྲལ་དོན་དམ་ཟུང་ཆུད་ཅིང༌། ། བྱམས་དང་སྙིང་རྗེས་དགྲ་ཟིན་མི་མངའ་ཡང༌། ། གདུག་པ་འདུལ་ཕྱིར་དུས་ལས་མི་འདའ་བའི། ། འཇིགས་བྱེད་ཧེ་རུ་ཀ་ལ་ཕྱག་འཚལ་ལོ། ། ཡང་དག་འཇམ་དཔལ་གཤིན་རྗེ་པདྨ་དབང༌། ། རྡོ་རྗེ་གཞོན་ནུ་བླ་མེད་ཧེ་རུ་ཀ ། ཆེ་མཆོག་རིག་འཛིན་དྲེགས་འདུལ་དྲག་སྔགས་སོགས། ། བཀའ་བརྒྱད་ལྷ་ཚོགས་རྣམས་ལ་ཕྱག་འཚལ་བསྟོད། ཞེས་པས་བསྟོད། ཡང་ན་དབང་བསྐུར་སྤྱན་དྲང་བསྟིམ་པ་མཆོད་བསྟོད་རྣམས་མ་བྱས་ཀྱང་ཆད་པའི་སྐྱོན་ཏུ་མི་འགྱུར།
གསུམ་པ་ཛཔ྄་ལ་གསུམ་ལས། དང་པོ་སྨན་སྲུང་སྤྱན་འདྲེན། གཉིས་པ་རྟོག་པ་བསལ་བ་སྔར་བཞིན་བྱ། གསུམ་པ་ཛཔ྄་དངོས་ལ། གཟུང་ཐག་ལ་འཇུས་ཏེ།
ཤེས་རབ་སྒྲོག་གིས་སྦྲེལ་བའི་གཟུང་ཐག་ལ། ། རིག་པ་སྲོག་གིས་འབྲེལ་བའི་ལུ་གུ་རྒྱུད། ། སྐུ་གསུང་ཐུགས་ཀྱི་དངོས་གྲུབ་མ་ཐོབ་བར། ། སྐྱེ་བ་ཇི་སྲིད་བར་དུ་མི་བཏང་ངོ༌། ཞེས་དང༌།
ལྔ་ལས། དང་པོ་འགྲོ་བ་འདུལ་བའི་དཀྱིལ་འཁོར་ནི། བསྐྱེད་རྫོགས་རྒྱས་པའི་སྐབས། སྦྱོར་བ་བརྒྱད་ལྡན་གྱི་སྒྲུབ་པ་དང༌། བསྡུས་པའི་སྐབས་སུ། གཙོ་བོ་ཡབ་ཡུམ་གྱི་བྱང་ཆུབ་སེམས་ཀྱིས་སྒྲུབ་པའོ། ། དང་པོ་ནི། ཧཱུྃ། བདག་ཉིད་རང་བཞིན་དཀྱིལ་འཁོར་དཔལ་ཆེན་པོའི། ། ཐུགས་ཀར་ཉི་དཀྱིལ་རྡོ་རྗེ་ཨ་ཡིག་ལ། །
འབྲུ་དགུའི་སྔགས་ཕྲེང་ཕྲ་ཞིང་གསལ་བས་བསྐོར། ། དེ་ལས་འོད་འཕྲོས་བདུད་རྩིའི་རླུང་དཀྱིལ་བསྐུལ། ། མེ་སྦར་བདུད་རྩི་ཁོལ་བའི་ཟེར་རླངས་ལས། ། དཔའ་བོ་འབྲུ་ལྔའི་འོད་ཟེར་མཆོད་པའི་སྤྲིན། ། འགྲོ་འདུལ་དབང་ཆེན་སྐུ་གདུང་མཁའ་ཀློང་དཀྱིལ། ། འཆི་མེད་རྡོ་རྗེའི་དཀྱིལ་འཁོར་ཐུག་གི་བར། ། རིམ་པར་སྤྲོས་པས་སྐུ་གསུང་ཐུགས་ཀྱི་རྒྱུད། ། མཉེས་པར་བྱས་ཤིང་ཐུགས་ཀྱི་དམ་ཚིག་བསྐུལ། ཞེས་པ་ནི་མཆོད་པ་མས་འབུལ་ཞེས་བྱ་བའི་དོན་ནོ། ། ཡེ་ཤེས་ལྔ་ཡི་འོད་ཟེར་བདུད་རྩིའི་རྒྱུན། །
འཆི་མེད་རྡོ་རྗེ་ནས་བཟུང་རིམ་པ་བཞིན། ། སྐུ་ཡི་དབྱིབས་རྒྱུད་མཁའ་གསང་སྦྱོར་མཚམས་ནས། ། བདུད་རྩིར་བབས་པས་དབང་བསྐུར་བྱིན་གྱིས་བརླབས། ཞེས་པ་ནི་དབང་ཡས་བསྐུར་ཞེས་བྱ་བའི་དོན་ནོ། ། སླར་ཡང་སྦྱོར་བ་བརྒྱད་ཀྱི་སྦྱོར་མཚམས་ནས། ། བྱང་ཆུབ་སེམས་སྤྲིན་འོད་ཟེར་ཕྱོགས་བཅུར་འཕྲོས། ། འཕགས་པ་ཀུན་མཆོད་མཁའ་མཉམ་འགྲོ་དོན་བྱས། ། སྐུ་གསུང་ཐུགས་ཀྱི་བྱིན་རླབས་དངོས་གྲུབ་དང༌། ། འཁོར་འདས་དྭངས་མའི་བཅུད་བསྡུས་བདག་ལ་ཐིམ། ། གུ་ཧྱ་ལག་གི་ཕྱག་རྒྱ་མཐེབ་སྲིན་གྱི། །
རྟ་མགྲིན་ཡབ་ཡུམ་ལ་ཐིམ་མཉམ་སྦྱོར་བའི། ། བྱང་ཆུབ་སེམས་དང་གཅིག་འདྲེས་འོད་ཟེར་རྣམས། གཟུང་རང་བཞིན་གྱི་དཀྱིལ་འཁོར། ། གཟུང་ཐག་རྡོ་རྗེའི་ཁོང་གསེང་ནས་བརྒྱུད་དེ། ། བདུད་རྩིའི་ཕོ་བྲང་ལ་ཐིམ་དམ་རྫས་ཉིད། ། ཡེ་ཤེས་བདུད་རྩི་རང་བཞིན་མུ་ཏིག་ལྟར། ། དྲི་མེད་དཀར་གསལ་དྭངས་མར་འཁྱིལ་བར་གྱུར། ཞེས་པའི་དོན་ནན་ཏན་དུ་བསྒོམས་ནས། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཞེས་དགུ་པའི་ཛཔ྄་ཉིད་དུ་ཁོ་ན་ཆིག་དྲིལ་དུ་བཟླ་ཞིང༌།
སྟོང་ཕྲག་རེའི་མཚམས་སུ་སྟོང་ཚིག་གིས་མཆོད་པ་བྱ་བ་སོགས་ནི་སྔར་བཞིན་ནོ། ། ཐུན་བསྡུ་བའི་ཚེ། འཆི་མེད་རྡོ་རྗེའི་དཀྱིལ་འཁོར་ནས་བཟུང་སྟེ་རིམ་བཞིན་འོད་ཞུ་བདུད་རྩིར་ཐིམ་པར་གྱུར། ཞེས་བསྡུའོ། ། གཉིས་པ་ལ་བདུད་རྩི་བསྐྱིལ་བ་དང་དབབ་པ་གཉིས་ལས། དང་པོ་ནི། ཧཱུྃ། བྷནྫ་གཞལ་ཡས་ཁང་ནང་བདུད་རྩི་ཡི། ། རྒྱ་མཚོར་བསྐྱིལ་སྟེང་དཀྱིལ་འཁོར་ལྷ་ཚོགས་རྣམས། ། བདེ་ཆེན་དགྱེས་རོལ་སྦྱོར་མཚམས་བརྒྱད་ཀྱི་མཁར། །
དཀར་དམར་བྱང་སེམས་ཡེ་ཤེས་བདུད་རྩིའི་བཅུད། ། དངུལ་ཆུ་བཞིན་དུ་གསལ་འཚེར་འཛག་ལ་ཁད། ། འཕོ་ཞིང་གཡོ་བ་ཙམ་དུ་འཁྱིལ་བར་གྱུར། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཀུཎྜ་ལཱི་ཧཱུྃ་ཧྲཱིཿཋཿ ཞེས་བརྒྱ་རྩ་ཙམ་བཟླས་པའི་མཐར་ཕྲིན་ལས་བསྐུལ་བ་ནི། བདག་ཅག་སྐལ་ལྡན་སྒྲུབ་པ་པོའི། ། ལོངས་སྤྱོད་བདུད་རྩི་རྫས་མཆོག་གིས། ། རྒྱལ་བ་ཞི་ཁྲོའི་ཐུགས་དམ་བསྐང༌། ། དམ་བཅའ་མ་གཡེལ་དམ་ལ་འདུ། ། སྨན་གྱི་སྲུང་མ་དམ་ཚིག་ཅན། །
བདུད་རྩི་སྨན་གྱི་གཡབ་དོར་ན། ། རྟགས་དང་མཚན་མ་བསྟན་པ་དང༌། ། སྒྲུབ་པ་པོ་ཡི་ཕྲིན་ལས་མཛོད། ཅེས་འདི་འཐོར་ཞིང་བསྐུལ་ལོ། ། གཉིས་པ་ནི། དཀྱིལ་འཁོར་ལྷ་ཚོགས་མཁའ་ལ་བྱང་ཆུབ་སེམས། ། དཀར་དམར་བདུད་རྩི་སྨན་གྱི་རྒྱ་མཚོར་ཕབ། ། སྨན་གྱི་སྲུང་མ་རིག་འཛིན་རྣམས་ཀྱིས་ཀྱང༌། ། འཁོར་འདས་རྩི་བཅུད་མཚོ་ལ་སྦྲང་ཆར་བཞིན། ། བབས་པས་དངོས་གྲུབ་གསོལ་བཏབ་དམ་ཚིག་རྫས།
ཁ་དོག་དྲི་རོ་ནུས་ལྡན་རྒྱ་མཚོར་གྱུར། ཞེས་བསྒོམ་ཞིང༌། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་མེ་པྲ་ཝེ་ཤ་ཡ་ཕེཾ་ཕེཾ་ཧཱུྃ་ཧྲཱིཿཋཿ ཞེས་སྟོང་དུ་བཟླ་ཞིང་དབབ་པའི་ཕྱག་རྒྱས་སྨན་ལ་གཏུག་གོ ། མ་མོ་བརྒྱད་བསྐུལ་བ་ནི། ཧཱུྃ། འདས་པའི་དུས་ན་མངོན་ཕྱུང་བ། ། སངས་རྒྱས་ཀུན་གྱི་ཡེ་ཤེས་སྐུ། ། ཡེ་ཤེས་ཐུགས་ཀྱི་སྤྲུལ་པ་ལས། ། འབར་བའི་ཁྲོ་བོའི་ཚོགས་བྱུང་སྟེ། །
འཇིག་རྟེན་དྲེགས་པ་བསྒྲལ་བ་ལས། ། ཡུལ་ཆེན་བརྒྱད་དུ་དུར་ཁྲོད་བརྒྱད། ། མ་མོ་ཆེན་མོ་རྣམ་བརྒྱད་བྱུང༌། ། ཐབས་མཁས་ཐུགས་རྗེ་རྨད་པོ་ཆེ། ། དམ་ཚིག་དབང་གིས་གཤེགས་སུ་གསོལ། ། བདུད་རྩི་འདི་ལ་བྱིན་ཅིག་ཕོབ། ། མཆོག་དང་ཐུན་མོང་དངོས་གྲུབ་སྩོལ། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཞེས་ཉེར་གཅིག་ཙམ་བརྗོད་ཅིང་དབབ་བར་བྱའོ། ། གསུམ་པ་ལ་དབང་དུ་བྱ་བ་དང་གནད་ལ་དབབ་པ་གཉིས་ལས།
དང་པོ་ནི། སྨན་གྱི་ཕོ་བྲང་ནང་དུ་རྟ་མཆོག་དཔལ། ། ཡབ་ཡུམ་མཉམ་སྦྱོར་བྱང་ཆུབ་སེམས་ཀྱི་རྒྱུན། ། འཆི་མེད་བདུད་རྩིའི་སྨན་དང་རབ་འདྲེས་ནས། ། གཟུང་ཐག་རྡོ་རྗེའི་ཁོང་གསེང་ལམ་བརྒྱུད་པ། ། བདག་ལ་རབ་ཐིམ་གཉིས་སུ་མེད་པར་གྱུར། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧ་ཡ་གྷྲྀ་ཝ་ཧུ་ལུ་ཧུ་ལུ་བྷནྡྷ་བྷནྡྷ་ཧཱུྃ་ཧྲཱིཿཋཿ ཞེས་དང༌། གཉིས་པ་ནི། ཧཱུྃ།
ང་ནི་དཔལ་ལྡན་རྡོ་རྗེ་འཆང༌། ། གསང་གསུམ་འཁོར་ལོས་རབ་བསྒྱུར་ཞིང༌། ། རིགས་ལྔའི་ཁྲག་འཐུང་འཁོར་དང་བཅས། ། ཐུགས་དམ་དབང་གིས་སྤྱན་འདྲེན་ན། ། དམ་ཚིག་ཚུལ་བཞིན་གཤེགས་སུ་གསོལ། ། དམ་ཚིག་ཚུལ་བཞིན་མ་གཤེགས་ཤིང༌། ། གྲུབ་པའི་མཆོག་དག་མ་སྩལ་ན། ། སྐུ་གསུང་ཐུགས་དང་འགལ་བར་འགྱུར། ། ས་མ་ཡ་ལ་དགོངས་ནས་ཀྱང༌། ། སྐུ་གསུང་ཐུགས་དང་ཡོན་ཏན་དང༌། །
ཕྲིན་ལས་དངོས་གྲུབ་སྩལ་དུ་གསོལ། ཞེས་ཐ་ཚིག་བསྒྲག། གཉིས་པ་དཔའ་བོ་གཅིག་སྒྲུབ་ལྟ་བུ་ཤིན་ཏུ་སྤྲོས་མེད་ཀྱི་སྐབས་སུ་གསང་ཟིལ་གཞུང་གི་བདུད་རྩི་སྨན་གྱི་སྒྲུབ་ཐབས་འཆི་མེད་བཅུད་ལྡན་ལྟར། ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར༔ སྟོང་པའི་ང་ལས་བྷྲཱུྃ་སྨུག་ནག་ཡོངས་སུ་གྱུར་པ་ལས༔ བྷནྫ་མོའི་དབྱིངས་ཡངས་པའི་ཀློང་༔ ཕྱི་ནང་སྒྲིབ་གཡོགས་དང་བྲལ་བའི་གཞལ་ཡས༔ གྲུ་ཆད་ཟླུམ་བསྐོར་ལྷུན་གྱིས་གྲུབ་པ༔ དེའི་དབུས་སུ་པདྨ་ཉི་ཟླ་བཾ་གྱི་གདན་ལ༔
ཆེ་མཆོག་ཧེ་རུ་ཀ་སྨུག་ནག་སྣུམ་ཞིང་སྒེག་པ༔ ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས་ཤིང་༔ ཕྱག་གཡས་ཐབས་ཀྱི་རྡོ་རྗེ༔ གཡོན་ཤེས་རབ་ཀྱི་བྷནྡྷ་བསྣམས་ཤིང་ཁྲོ་འཛུམ་རྒྱན་དང་ལྡན་པ༔ ཡུམ་གནམ་ཞལ་དབྱིངས་ཕྱུག་མཐིང་ནག་ཞི་མ་ཁྲོ༔ གཡས་གྲི་གུག་དང་གཡོན་བྷནྡྷ་འཛིན་ཅིང་༔ ཡབ་ལ་བདེ་སྟོང་འཁྲིལ་ཞིང་བསྐུལ་བ༔ ཡབ་ཡུམ་མེ་རི་འབར་བའི་ཀློང་དུ་གསལ་བའོ༔ སྤྱི་བོར་ཧཱུྃ་ལས་ཀུན་བཟང་༔ དཔྲལ་བར་དྷཱི་ལས་འཇམ་དཔལ༔
མགྲིན་པར་ཧྲཱི་ལས་རྟ་མགྲིན༔ ཐུགས་ཀར་ཧཱུྃ་ལས་ཡང་དག༔ ལྟེ་བར་བྷྱོ་ལས་བླ་མེད༔ གསང་བར་ཧཱུྃ་ལས་ཕུར་པ༔ དཔུང་གཡས་ཧཱུྃ་ལས་དྲག་པོ༔ དཔུང་གཡོན་ཧཱུྃ་ལས་སྟོབས་ལྡན༔ བླ་གཡས་ཧཱུྃ་ལས་དམོད་པ༔ བླ་གཡོན་ཁྲོཾ་ལས་སྤྲུལ་པ་ཁྱུང་༔ མདུན་དུ་ཧཱུྃ་ལས་བདུད་རྩི་འཁྱིལ་བ༔ རྒྱབ་ཏུ་ཧྲཱིཿལས་རྟ་མགྲིན༔
ཕྱོགས་བཞིར་དམ་ཚིག་མཁའ་འགྲོ་བཞི༔ གོ་ཆའི་ལྷ་ལྔ་ཡབ་ཡུམ་ཐམས་ཅད་མེ་རི་མེ་དཔུང་རབ་དུ་འབར་བ༔ དེ་ལྟར་གསལ་བའི་དཔྲལ་བར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་ཏེ་དམ་ཚིག་པ་བྷནྫའི་ལྷ་ལ་ཐིམ་པར་གྱུར༔ ཨོཾ་བཛྲ་ས་མ་ཡ་ཛ་ཛཿ ཛཿཧཱུྃ་བཾ་ཧོ དམ་ཚིག་པ་དང་གཉིས་སུ་མེད་པར་གྱུར༔ ཞེས་གསོལ་བ་བཏབ་པས་དབང་བསྐུར་དྲི་མ་དག་ཆུའི་ལྷག་མ་ཡར་ལུད་པས་གཙོ་བོ་ཀུན་བཟང་གིས་དབུ་བརྒྱན་པར་གྱུར༔ ཨོཾ་ཧཱུྃ་ཏྲྃ་ཧྲཱི་ཨཱཿ
མཱུྃ་ལཱཾ་མཱཾ་པཾའ་ཏཱཾ༔ ཨ་ཝེ་ཤ་ཡ་ཨ་ཨཱཿ ཞེས་བྷནྫའི་ལྷ་རྣམ་དང་གཉིས་སུ་མེད་པར་གྱུར་ནས་སྐུ་གཟི་བརྗིད་འོད་དང་ལྡན་པར་བསམ། དེ་ནས་དམ་ཚིག་དང་ཡེ་ཤེས་དབྱེར་མེད་པའི་ལྷ་ཡབ་ཡུམ་གྱི་མཁའ་ནས་འཆི་མེད་བདུད་རྩི་འབབ་པ་ནི། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པ་ཡི་དམ་གྱི་ལྷ་རྣམས་ལ་ཕོག༔ ཡི་དམ་ཡབ་ཡུམ་གྱི་ཏིང་འཛིན་གྱི་རྒྱུད་བསྐུལ༔ ཡི་གེ་ཡཾ་སྔོན་པོ་འཕྲོས༔ ཡུམ་གྱི་མཁར་ཕོག་རླུང་གཡོས་པས་ཨཱ་འབར་མུ་ཁ་ཟུར་གསུམ་དུ་བདུད་རྩི་དམར་པོ་བབས་པས་ཡུམ་གྱི་བརྡ་སྐད་ལ༔ ས་མ་ཡ་ཧོཿ བདེ་བར་སྤྱོད་ཅིག་ཅེས་པའི་སྒྲས་བསྐུལ༔
ཡང་རང་གི་ཐུགས་ཀ་ནས་ཡི་གེ་རྃ་དམར་པོ་འཕྲོས་ཡབ་ཀྱི་རྣམ་སྣང་ལམ་ལ་ཕོག་པས༔ ཟླ་བའི་བདུད་རྩྀ་ནོར་བུའི་རྩེར་བབས༔ བདེ་བ་གཡོས་པས་ཡབ་ཀྱི་རང་སྒྲ་ལ༔ ས་མ་ཡ་སཏྭཾ༔ སྤྱོད་པ་རྗེས་སུ་གནང་ངོ་༔ ཞེས་པའི་སྒྲས་བསྐུལ༔ ཡུམ་གྱིས་རཱ་ག་ཡ་ཧོཿ ཞེས་པའི་བརྡ་སྒྲོགས༔ ཡབ་ཀྱིས་རཱ་ག་ཡ་མི༔ ཞེས་པས་བདེ་བར་སྤྱོད་ཅིང༔
རེ་བ་བསྐང་བར་བྱ་ཞེས་པའི་བརྡའོ༔ དེ་ནས་དམ་ཚིག་གི་མཁའ་འགྲོ་བཞིས༔ ཛཿཞེས་པས་ཡབ་ཡུམ་མཁའ་གསང་སྦྱོར་ཞིང་ཕྱག་རྒྱ་དམ་དུ་བསྡམ༔ བྃ་ཞེས་པས་བསྲུབ་ཅིང་སྤྱོད༔ ཧོཿཞེས་པས་བདེ་བ་ཚོགས་གཡོས་ནས༔ ས་མ་ཡ་མུ་ཌ་པྲ་ཝེ་ཤ་ཡ་ཕཊ྄ཿ ཞེས་པས་གོ་ཆའི་ལྷ་ཐམས་ཅད་ཀྱིས་བདེ་བར་སྤྱོད༔ ཨོཾ་ཞེས་པས་ཡབ་ཀྱི་བྱང་སེམས་ཡུམ་གྱི་པདྨར་འབབ༔ ཕཊ྄ཿཅེས་པས་བདེ་བ་རབ་ཏུ་གཡོས༔ པྲ་མོ་ཏི་སྥ་ར་ཎ་ཕཊ྄ཿ
ཞེས་པས་ཡུམ་གྱི་མཁའ་ནས་བྱང་སེམས་དཀར་དམར་རྣམས་འཆི་མེད་རྫས་སུ་གྱུར༔ སླར་ཡང་སྐུ་ལས་འོད་ཟེར་གོང་བུ་ཅན་དཔག་ཏུ་མེད་པ་བབས་སྟེ་བྷནྫའི་རྫས་རྣམས་དང་དབྱེར་མེད་དུ་འདྲེས་པས་བདུད་རྩིའི་རང་བཞིན་བཅུད་ཕུན་སུམ་ཚོགས་པར་ བསམ༔ ཡང་ལྷ་ཡབ་ཡུམ་སྦྱོར་མཚམས་ནས་མཁའ་འགྲོ་མ་ཕྱག་མཚན་ལྡན་པ་དཔག་ཏུ་མེད་པ་འཕྲོས་ཏེ༔ ལྷ་འདྲེ་མི་གསུམ་གྱི་བཅུད་ཐམས་ཅད་བསྡུས་ནས་སྒྲུབ་རྫས་རྣམས་ལ་ཐིམ་པར་ བསམ༔ ཡང་རང་གི་ཐུགས་ཀ་ནས་མཆོད་པའི་ལྷ་མོ་དཔག་ཏུ་མེད་པ་འཕྲོས་ནས་དཀྱིལ་འཁོར་གྱི་ལྷ་ལ་མཆོད་ཅིང་བསྟོད་པར་ བསམ༔ ཡང་རང་གི་ཐུགས་ཀ་ནས་སྔགས་ཕྲེང་འོད་ལྔ་དང་ལྡན་པ་བར་མ་ཆད་པར་འཕྲོས་ནས་ལྷ་རྣམས་ལ་ཕོག་པས། ལྷ་ཡབ་ཡུམ་གཙོ་འཁོར་བཅས་ཀྱི་ཐུགས་ཀར་སྔགས་ཕྲེང་འཁོར་ཏེ་སྔགས་ཀྱི་རང་སྒྲ་སྟོང་གསུམ་ལ་སྒྲོགས་པས་ཕྱོགས་བཅུའི་སངས་རྒྱས་བྱང་སེམས་རྣམས་ཀྱི་ཐུགས་དམ་རྒྱུད་བསྐུལ་ཞིང་མཆོད་པས་བརྙེས༔ ཚུར་འདུས་བྱིན་རླབས་ནུས་མཐུ་ཐམས་ཅད་བདག་མདུན་དཀྱིལ་འཁོར་ལ་ཐིམ་པར་གྱུར༔ དེ་བཞིན་དུ་སྤྱན་འདྲེན་མཆོད་པ་སོག་གཞུང་བཞིན༔ སྔགས་གཙོ་བོ་ཇི་ནུས་དང་དེ་ལས་ཆ་བགོས་ནས་གོ་ཆའི་སྔགས་བཟླས༔
གཤམ་དུ་སྡིག་སྒྲིབ་སྦྱོང་བ་ལ༔ ཨོཾ་སརྦ་པ་པཱ་ཤནྟིཾ་ཀུ་རུ་ཡེ་སྭཱ་ཧཱ༔ ཚེ་བསོད་རྒྱས་པ་ལ༔ ཨོཾ་པུཥྚིཾ་ཀུ་རུ་ཡེ་སྭཱ་ཧཱ། ཐམས་ཅད་དབང་དུ་སྡུད་པ་ལ། ཨོཾ་ཏེ་ཛྭ་ཌཱཀྐི་བྷ་ཧ་ཡ་པཱ་ཤཾ་ཀུ་རུ་ཡེ་སྭཱ་ཧཱ༔ དགྲ་བགེགས་ཚར་གཅོད་པ་ལ༔ ཨོཾ་བྷཱུ་ཏ་ཚིནྡྷ་མ་རཱ་ཡ་ཕཊ྄ཿ བདུད་རྩི་སྨན་སྒྲུབ་པའི་སྔགས་ནི༔ ཨ་མྲྀ་ཏ་པཉྩ་ཧྲཱི་ཋ་བཻ་བཛྲཻ་ཨ་ཡུ་ཛྙཱ་ན་པཎྱཻ་དཱ་ཧི་ཀུ་རུ་ཡེ་སྭཱ་ཧཱ༔
ཞེས་བཟླ། དེའང་སྒྲུབ་རྟགས་མ་བྱུང་བར་དུ་བསྒྲུབ་བོ། ། བཞི་པ་དངོས་གྲུབ་ལེན་པ་ལ་དྲུག་ལས། དང་པོ་མཆོད་པ་ནི་ལག་ལེན་ཟིན་བྲིས་ལྟར་དང༌། གཉིས་པ་ཛཔ྄་ནི། དཀྱིལ་འཁོར་ལྷ་ཚོགས་སྐུ་གསུང་ཐུགས་ཡོན་ཏན། ། ཕྲིན་ལས་འདུས་པའི་དངོས་གྲུབ་ཀུན་གྱི་དབྱིག ། འཆི་མེད་བདུད་རྩི་འོད་ཀྱི་རྣམ་པར་ནི། ། བདག་ལ་ཐིམ་ནས་གཉིས་སུ་མེད་པར་གྱུར། ཞེས་བསྒོམ་ཞིང༌།
ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་མཉྫུ་ཤྲཱི་བྱཱ་བ་ལོ་ཀི་ཏེ་ཧཱུྃ་ཧྲཱིཿཋཿ ཞེས་སྟོང་དུ་ཚང་བར་བཟླའོ། ། གསུམ་པ་གསོལ་གདབ་པ་ནི། ཧཱུྃ༔ ནམ་མཁའི་མཐའ་ཀླས་ཆོས་ཀྱི་དབྱིངས་ལ་མཁས། ། མ་ཆགས་སྤྱན་མངའ་མ་བསྒྲིབས་ཡེ་ཤེས་གསལ། ། ཐམས་ཅད་འདུས་པ་ཀུན་ནས་དགོངས་སུ་གསོལ། ། དུས་ལས་མི་འདའ་རྡོ་རྗེའི་དམ་ཚིག་ཅན། ། སྐྱོབ་ལས་མི་གཡེལ་ཡལ་གམ་གཅིག་པའི་ལྷ། ། དཔལ་ཆེན་དཔལ་འབར་ཆེ་མཆོག་ཧེ་རུ་ཀའི། །
སྐུ་གསུང་ཐུགས་ཀྱི་དམ་ཚིག་རབ་བསྐུལ་ནས། ། བླ་མེད་བྱང་ཆུབ་འབྲས་བུ་བདག་གིས་བསྒྲུབ། ། འགྲོ་བ་མ་ལུས་ཐུགས་རྗེ་ཆེན་པོས་བསྒྲལ། ། སྒྲུབ་མཆོག་བདག་ལ་སྒྲུབ་པ་ཆེན་པོ་མཛོད། ། བསྙེན་པ་པོ་ལ་ཉེ་བའི་བསྙེན་པ་མཛོད། ། དབང་ཆེན་དབང་སྩོལ་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། ། ཐུགས་དམ་དུས་ལ་བབ་ལགས་ན། ། བཏང་སྙོམས་ཡལ་ཡོལ་མི་མཛད་ཅིང༌། ། དངོས་གྲུབ་སྩོལ་བའི་དུས་འདི་ལགས། །
རེ་བ་ཐམས་ཅད་བསྐང་བའི་ཕྱིར། ཁྱེད་ཀྱི་ཕྲིན་ལས་དུས་ལ་བབ། ། བསམ་པ་ཡིད་བཞིན་འགྲུབ་པ་དང༌། ། གཉིས་མེད་བདུད་རྩིའི་དངོས་གྲུབ་སྩོལ། ། ཞེས་བརྗོད་དཀྱིལ་འཁོར་ལ་བསྐོར་རོ། ། བཞི་པ་དངོས་གྲུབ་ལེན་པ་དངོས་ནི། ལག་གཡོན་མཐེབ་སྲིན་རྩེ་སྤྲད་ལྷག་མ་གསུམ་བརྐྱངས་པས་བདུད་རྩིའི་སྟེང་ནས་མནན་ཅིང༌། ལས་གཞུང་གི་དངོས་གྲུབ་བསྐུལ་བ་སྦྱར་བའི་མཐར། ཨ་ཧོ་སུ་ཁ་དྷརྨ་ཀཱ་ཡ་ནི་ཨ་མྲྀ་ཏ་སིདྡྷི་ཧཱུྃ་ཧྲཱིཿཋཿ ཞེས་བརྒྱ་རྩ་བརྒྱད་བཟླ།
ཧཱུྃ། བདུད་རྩི་སྒྲུབ་པའི་ཞག་གྲངས་ད་ནངས་ཚང༌། ། བདུད་རྩི་སྒྲུབ་པའི་རྫས་ནི་དེ་རིང་རྫོགས། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། ནམ་མཁའི་མཐའ་དང་མཉམ་པའི་སྐུ་མངའ་བ། ། མི་འགྱུར་སྐུ་ཡི་དངོས་གྲུབ་སྩལ་དུ་གསོལ། ། འགྲོ་དྲུག་ཐུགས་རྗེས་སྒྲོལ་བའི་གསུང་མངའ་བ། ། མ་འགགས་གསུང་གི་དངོས་གྲུབ་སྩལ་དུ་གསོལ། ། ཡེ་ཤེས་ཐུགས་རྗེས་ཁྱབ་པའི་ཐུགས་མངའ་བ། ། འཆི་མེད་ཐུགས་ཀྱི་དངོས་གྲུབ་སྩལ་དུ་གསོལ། །
ས་གཞིའི་གཏོས་དང་མཉམ་པའི་སྐུ་མངའ་བ། ། ཡོན་ཏན་ལྷུན་གྲུབ་དངོས་གྲུབ་སྩལ་དུ་གསོལ། ། ཆོ་འཕྲུལ་མཐར་ཕྱིན་མཛད་པའི་སྐུ་མངའ་བ། ། ཕྲིན་ལས་རྣམ་བཞིའི་དངོས་གྲུབ་སྩལ་དུ་གསོལ། ཞེས་བརྗོད་ཅིང་དངོས་གྲུབ་བླང་ངོ༌། ལྔ་པ་མེ་ཏོག་དོར་བ་ནི། ཧཱུྃ། འཆི་མེད་བདུད་རྩིའི་དཀྱིལ་འཁོར་ལ། ། ཇི་ལྟར་མཆོད་ཅིང་བསྟོད་པ་ལྟར། ། བདག་ཀྱང་རབ་ཏུ་བསྒྲལ་བའི་ཕྱིར། །
མཆོད་སྤྲིན་མེ་ཏོག་འབུལ་ལགས་ན། ། སྐུ་གསུང་ཐུགས་ཀྱི་དངོས་གྲུབ་སྩོལ། ཨོཾ་བོ་དྷི་ཙིཏྟ་ཀཱ་ཡ་ཝཱཀྐ་ཙིཏྟ་མ་ཧཱ་ས་མ་ཡ་ཨཱཿ ཞེས་མེ་ཏོག་དོར། དྲུག་པ་དབང་ནོད་ཅིང་བསྐུར་བ་ནི། སྨན་སློབ་དཔོན་གྱི་སྤྱི་བོར་བཞག་ལ། ཧཱུྃ། བདུད་རྩིའི་ལྷ་ཚོགས་རང་བཞིན་དཀྱིལ་འཁོར་དང༌། ། གཉིས་སུ་མེད་པར་ལྷུན་གྱིས་གྲུབ་ནས་ཀྱང༌། ། བདག་ཉིད་སྒོ་གསུམ་དཔལ་ཆེན་འཁོར་བཅས་ཀྱི། །
སྐུ་གསུང་ཐུགས་དང་དབྱེར་མེད་བྱིན་དབང་བསྐུར། ཨ་མྲྀ་ཏ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་སིདྡྷི་ཕ་ལ་ཧོཿ ཞེས་དབང་ནོད། སློབ་མ་རྣམས་ཀྱིས་རུ་ལུའི་ཛཔ྄་བཟླ་ཞིང་མེ་ཏོག་ཕུལ་ཏེ། ཧཱུྃ། དུར་ཁྲོད་གསང་བ་མཆོག་གི་དཀྱིལ་འཁོར་དུ། ། ཀུན་ཏུ་བཟང་པོའི་ངང་དུ་ལྟོས་བཅའ་ན། ། སྐུ་གསུང་ཐུགས་ཀྱི་དངོས་གྲུབ་དམ་པ་དེ། ། རྡོ་རྗེ་རྒྱལ་པོས་དབང་བསྐུར་བྱིན་གྱིས་རློབས། ཞེས་གསོལ་བ་གདབ་སློབ་མ་རྣམས་ལ་སྨན་གྱི་ཕོ་བྲང་གི་དབང་བསྐུར་བ་ནི།
གདོད་ནས་མ་སྐྱེས་རྣམ་དག་ཆོས་ཀྱི་དབྱིངས། ། དག་དང་མ་དག་མི་རྟོག་རྟོག་ལས་འདས། ། དུས་གསུམ་གཅིག་ལས་སྐུར་བསྟན་ཕྱི་བཤོལ་མེད། ། དངོས་གྲུབ་སྣ་ཚོགས་རླབས་ཆེན་འབར་བ་ཅན། ། སུ་འདོད་སྦྱིན་གྱིས་ད་ལྟ་ང་ལས་ལོངས། ། བསྐལ་པར་བསྒྲིབས་པའི་གཏི་མུག་མུན་པ་ལ། ། སྤྲིན་མཐོངས་ཉི་ཤར་ཁུད་པར་དྲོ་བ་བཞིན། ། བདུད་རྩི་རྒྱལ་པོའི་དབང་ཆེན་འདི་བྱིན་པས། ། རིག་འཛིན་རྒྱལ་བའི་གོ་འཕང་ཐོབ་པར་ཤོག ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་མ་ཧཱ་ཤྲཱི་ཧེ་རུ་ཀ་མ་ཧཱ་ཀྲོ་དྷི་ཤྭ་རཱི་སཏྭཾ་ས་མ་ཡ་ཨ་ཝེ་ཤ་ཡ་ཨཱཿ
ཞེས་དབང་བསྐུར་ནས་ཕན་ཡོན་བརྗོད་པ་ནི། ཚེ་དང་སྐོང་དང་ཡིད་དུ་འོང༌། ། བགེགས་རྣམས་ཞི་བ་ལ་སོགས་ཏེ། ། ནད་དང་བྲལ་ནས་ཅི་འདོད་པའི། ། ཡོན་ཏན་རྩ་བརྒྱད་འདིས་ཐོབ་བོ། ། ཞེས་བརྗོད། ལྔ་པ་རྒྱ་བཀྲོལ་ཏེ་མཆོད་ཅིང་བགོ་བ་ནི། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཀུནྡ་ལི་སྭཱ་ཧཱ། མ་ཧཱ་གུ་ཧྱ་མཉྫུ་ཤྲཱི་སིདྡྷི་ཧཱུྃ་ཧྲཱིཿཋཿ ཞེས་བརྒྱ་རྩ་བརྒྱད་བཟླས་ནས་ལས་ཀྱི་རྡོ་རྗེ་ཡུམ་དུ་བཏགས་པས་སྨན་སློབ་དཔོན་ལ་འབུལ་ཞིང༌།
ཨེ་མ་ཧོ། ངོ་མཚར་རྨད་དུ་བྱུང་བའི་ཆོས། ། ནམ་མཁའ་དང་ནི་མཉམ་པའི་གནས། ། རྣམ་པར་མི་རྟོག་རྟོག་ལས་འདས། ། ཀུན་རྫོབ་ཙམ་དུ་བསྟན་པ་མཚར། ཞེས་བརྗོད་ཅིང༌། སློབ་དཔོན་གྱིས། ཨ་ཧོ་སུ་ཁ་དྷརྨ་ཀཱ་ཡ་ནི་ཨ་མྲྀ་ཏ་སིདྡྷི་ཧྲཱིཿ ཞེས་པས་བླངས་ནས་སྨན་ཐོད་ལ་དཀྲིས་པའི་སྲད་བུ་སོགས། བཛྲ་པྲ་ཝེ་ཤ་ཡ་ཕཊ྄ཿ
ཅེས་རིམ་པར་དཀྲོལ་ནས་སྨན་ཁ་ཕྱེ་ལ་སྨན་གྱི་བདུད་རྩིའི་དྭངས་མ་དཀར་དམར་སྔོ་བའི་འོད་ཀྱི་རྣམ་པར་བདག་གི་གནས་གསུམ་དུ་ཐིམ་པར་བསམ་ཞིང༌། ཨ་མྲྀ་ཏ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ། ཞེས་བརྗོད། དེ་ནས་སྨན་དྲིལ་བུ་ལ་གཞལ་ཏེ་ཇི་ཙམ་འཕེལ་བ་བརྟགས་ནས་སྔར་གྱི་སྟེགས་ལ་བཀོད། ཐོད་ཆང་ལ་བདུད་རྩི་ཅུང་ཟད་བཏབ་ནས། ཧཱུྃ། རང་བྱུང་གདོད་ནས་རྣམ་པར་དག ། ཅེས་སོགས་ཀྱིས་སོ་སོའི་མཚན་དོན་སྦྱར་བས་རྒྱས་པར་མཆོད། གཡོན་པས་མཐེབ་སྲིན་གྱིས་བདུད་རྩི་ལྕེ་ཐོག་ཏུ་བཞག་ལ། ཨོཾ་ཨཱཿཧཱུྃ༔
རྡོ་རྗེ་ལྕེ་ཡི་དམ་ཚིག་ལ། ། རྡོ་རྗེ་ཅན་གྱི་འབྲུ་གསུམ་བསྒོམ། ། བདུད་རྩི་ལྔ་དང་སྦྱར་བའི་སྨན། ། མྱངས་ན་དངོས་གྲུབ་ཐོབ་པར་འགྱུར། ཨོཾ་སརྦ་ཏ་ཐཱ་ག་ཏ་ཀཱ་ཡ་སིདྡྷི་ཨོཾ། ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ། ཞེས་རིམ་པར་བླངས་ཏེ་ལྕེ་ལ་བཞག་པས་སྐུ་གསུང་ཐུགས་ཀྱི་དངོས་གྲུབ་ཐོབ་ནས་ལུས་ཀྱི་རྩ་ཁམས་ཐམས་ཅད་བདུད་རྩིས་ཡོངས་སུ་གང་བའི་བདེ་སྟོང་གི་ངང་ལ་མཉམ་པར་བཞག་ཀྱང༌། ལུས་ཀྱི་གནས་རྣམས་སུ་ཐིག་ལེའང་བྱའོ། ། རྗེས་ཀྱི་བྱ་བ།
དཀྱིལ་འཁོར་བསྡུ་བ། མཚམས་གྲོལ་བ་ནས་བརྩམ། དགའ་སྟོན་ཤེས་བརྗོད་ཀྱི་བར་སྒྲུབ་ཆོག་ལྷར་ཆ་ཚང་བར་བྱའོ། ། བདུན་པ་ཕན་ཡོན་ནི། བམ་བརྒྱད་ལས། དེ་དག་ཀུན་གྱི་ཡོན་ཏན་ཡང༌། ། བཞི་བརྒྱ་རྩ་བཞིའི་ནད་རྣམས་སེལ། ཞེས་དང༌། ལོ་ནི་ལྔ་བརྒྱ་ལོན་བར་དུ། ། མདོག་ནི་བཅུ་དྲུག་གཞོན་ནུ་འདྲ། །
ནད་མེད་རྟག་ཏུ་དར་ལ་འབབ། ། སྟོབས་ཀྱང་གླང་པོ་ཆེ་དང་འདྲ། ། མངོན་ཤེས་ལྔ་དང་ལྡན་པར་འགྱུར། ཞེས་གསུངས་པ་ལྟར་ཚེ་དང་ལུས་ཀྱི་བཅུད་ལེན་མཆོག་ཏུ་འགྱུར་བ་ཡིན་ནོ། ། ཡང་བམ་བརྒྱད་ལས། བདུད་བཞི་ངེས་པར་འཇོམས་པར་བྱེད། ཅེས་གསུངས་པ་ལྟར། བདུད་བཞིའི་འཇིགས་པ་མ་ལུས་པ་འཇོམས་པར་བྱེད་ཅིང༌། དུག་ལྔ་ཡེ་ཤེས་ལྔར་སྦྱང་བས་ལམ་ལྔའི་སྤང་རྟོགས་རྒྱུད་དུ་སྐྱེ་བ་སོགས་མཐའ་ཡས་ཏེ། སྙིང་པོར་དྲིལ་བའི་གཞུང་ལས།
བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྐལ་ལྡན་དོན་སླད་དུ༔ འཆི་མེད་བདུད་རྩིའི་སྨན་སྒྲུབ་བཞག༔ འདི་ཡི་ཡོན་ཏན་བསམ་མི་ཁྱབ། བསྒྲུབས་པས་ཚེ་གཅིག་འཇའ་ལུས་འགྲུབ། ། དཀྱིལ་འཁོར་མཇལ་དང་ལྷ་དང་མཉམ། ། རིལ་བུ་ཁ་ལ་སྤྱོད་གྱུར་ན། ། འཆི་མེད་རིག་འཛིན་ཀུན་ཐོབ་ཅིང་༔ ཕྱི་མ་མཁའ་སྤྱོད་དབྱིངས་ལ་གཤེགས༔ འཆི་ཚེ་འཇའ་འོད་མེ་ཏོག་འཆར༔
ཕྱི་མ་དྲན་པ་མི་ཉམས་ཞིང་༔ གཞན་དོན་སྤྲུལ་སྐུས་འགྲོ་དོན་འགྲུབ༔ སྡིག་ཆེན་རྣམས་ཀྱང་རྐྱེན་ངན་ཆོད༔ རྩ་རླུང་དབང་པོ་སྒྲིབ་མེད་གསལ༔ ཕ་རོལ་བྱད་དང་རྐྱེན་ངན་ཞི༔ སྙོན་མོངས་བརྒྱད་ཅུའི་རྟོག་པ་འགག༔ རིག་པ་ཡེ་ཤེས་རང་ངོ་མཐོང་༔ གཞན་ཡང་ནད་རིགས་ཐམས་ཅད་ཞི༔ དུག་དང་སྦྱོར་བ་འགོ་ནད་བཅོམ༔ ཡུལ་དུ་བསྒྲུབས་ན་ལོ་ཕྱུགས་ལེགས༔
གཞན་ཡང་ཡོན་ཏན་ཕུན་སུམ་ཚོགས༔ དེ་ཕྱིར་སྙིང་བྱང་བླ་ན་མེད༔ གཅིག་བརྒྱུད་མ་གཏོགས་སྤེལ་མི་བྱ༔ ཟབ་རྒྱ་ཤོག་དྲིལ་མགུལ་ཁུག་མ༔ དབྱངས་ཅན་མཚོ་རྒྱལ་གཟུགས་ཀྱིས་ཟུངས༔ སྤེལ་བར་ཕངས་ནས་གཏེར་དུ་སྦས༔ ལྔ་བརྒྱ་ཉི་ཤུའི་མགོ་ཚུགས་ཚེ༔ ལས་འཕྲོ་ཅན་དང་འཕྲད་པར་ཤོག༔ ཞེས་བསླུ་མེད་རྡོ་རྗེའི་གསུངས་གིས་ཆེད་དུ་བསྔགས་པ་ལྟར་སྐལ་བ་དང་ལྡན་པ་དག་གིས་འདི་ཁོ་ན་གཡར་དམ་དུ་འཆང་བས་བྱ་བ་གནད་དམ་པའོ། ། ཞར་བྱུང་གོང་དུ་ཇི་ལྟར་བསྟན་པ་ལྟར་སྦྱོར་བ་བརྒྱད་ལྡན་གྱི་སྐབས་དཔའ་བོ་གཅིག་སྒྲུབ་ཉིད་དུ་འདོན་མི་དགོས་ཤིང༌།
དཔའ་བོ་གཅིག་སྒྲུབ་ཀྱི་སྐབས་སྦྱོར་བ་བརྒྱད་ལྡན་མི་དགོས་པ་བཅས་རིག་པས་འཕྲུལ་ཤེས་པར་བྱའོ། ། ཨེ་མ། ཚུལ་འདིར་འབད་པའི་ལེགས་བྱས་ཟླ་བ་གངས་རི་ལྟར་དཀར་ཡོན་ཏན་ཟེགས་མ་འབུམ་འཕྲོ་བས། ། བསྟན་འགྲོའི་ཀུ་མུད་རྣམ་པར་རྒྱས་ཤིང་ཉོན་མོངས་ཚ་བའི་གདུང་བ་དག་ཀྱང་རབ་ཏུ་སེལ། ། ས་གསུམ་ཀུན་ཏུ་ཕན་བདེའི་བདུད་རྩི་རྟག་པར་ཕབ་པས་རྫོགས་ལྡན་དགའ་སྟོན་གསར་དུ་ཚེས། ། འགྲོ་བ་འདི་ཀུན་རྒྱལ་བའི་དབང་པོ་པདྨ་ཀཱ་ར་ཉིད་དང་མཉམ་པའི་རྒྱུར་གྱུར་ཅིག ། ཅེས་པའང༌། ལུང་རྟོགས་དམ་པའི་ཆོས་ཀྱི་སྤྱན་མཆོག་ཏུ་ཡངས་པ་བླ་མ་ཚེ་དབང་བསྟན་འཛིན་ནས་ཆེད་དུ་བསྐུལ་བ་བཞིན། ཕྲིན་ལས་བྱམས་པ་འབྱུང་གནས་སམ་བློ་གྲོས་དྲི་མེད་ཟླ་བར་འབོད་པས། རྣམ་སྣང་ལོ་ཙཱ་བ་ཆེན་པོ་གཏེར་ཆེན་འགྱུར་མེད་རྡོ་རྗེའི་གསུང་ཁོ་ན་སྲོག་ཏུ་བཟུང༌།
གསང་བ་ཟིལ་གནོན་གཞུང་གི་སྨན་སྒྲུབ་ཀྱི་ཁ་འགེང་ཅུང་ཟད་དང་བཅས་ཏེ་ལེགས་པར་བསྡེབས་པ་བྱིས་བློས་འགལ་འཁྲུལ་དུ་གྱུར་ན་སྙིང་ནས་བཤགས་ཤིང༌། དགེ་བས་ཡང་གསང་སྙིང་པོའི་བསྟན་པ་དར་ཞིང་རྒྱས་པ་དང༌། དེར་འཛིན་གྱི་སྐྱེས་བུ་དམ་པ་རྣམས་ཞབས་པད་རྡོ་རྗེའི་ཁམས་ལྟར་རྟག་ཏུ་བརྟན་པ་དང༌། འགྲོ་བ་ཐམས་ཅད་ཀྱང་གདོད་མའི་རྒྱལ་སར་མྱར་བར་འགོད་པའི་རྒྱུར་གྱུར་ཅིག ། སརྦ་དཱ་ཀ་ལྱཱ་ཎཾ་བྷ་ཝནྟུ།། །། ཧཱུྃ། བླ་མེད་མཆོག་གི་མཆོད་པ་དམ་པ་འདི། ། ཡེ་ཤེས་ལྔ་ཡི་འོད་ཟེར་རྣམ་པར་སྤྲོ། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། ཐུགས་དམ་བཞིན་ལ་ཅི་བདེར་བཞེས་སུ་གསོལ།
ཨོཾ་ས་པཱ་རི་ཝ་ར་ཨརྒྷཾ་པཱ་དྱཾ་ ནས་ ཤབྡ་པཱུ་ཛཿཧོཿ སརྦ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི། ཡང་གཅིག་ནི། ཧཱུྃ། ཡེ་ཤེས་ལྷ་ཚོགས་སྤྱན་འདྲེན་གཤེགས། ། ཕྱི་ནང་གསང་བའི་མཆོད་པ་འབུལ། ། སྐུ་གསུང་ཐུགས་ཡོན་ཕྲིན་ལས་བསྟོད། ། བག་མེད་འགལ་འཁྲུལ་ཉམས་ཆག་བཤགས། མ་ཧཱ་ཨ་མྲྀ་ཏ་བྷ་ལིངྟ་རཀྟ་ཁཱ་ཧི། ཡང་ན།
ཧཱུྃ། འོག་མིན་ཆོས་དབྱིངས་མཐའ་བྲལ་ཞིང་ཁམས་སུ། ། བདེ་གཤེགས་ཞི་བ་དཔལ་ཆེན་ཧེ་རུ་ཀ ། སྒྲུབ་པ་བཀའ་བརྒྱད་དཀྱིལ་འཁོར་ལྷ་ཚོགས་ལ། ། ཕྱག་རྒྱ་གར་དང་ཕྱི་ནང་མཆོད་པ་དང༌། ། སྦྱོར་སྒྲོལ་གཏོར་མ་རཀྟའི་མཆོད་པ་དང༌། ། དམ་རྫས་བདུད་རྩི་རྫས་ཀྱི་མཆོད་པ་དང༌། ། ཆོས་ཉིད་རོལ་པའི་མཆོད་པ་འབུལ་ལགས་ན། ། གཉིས་མེད་བླང་དོར་མེད་པར་བཞེས་ནས་ཀྱང༌། ། ཐུན་མཆོག་རིགས་ཀྱི་དངོས་གྲུབ་སྩལ་དུ་གསོལ།
ཨོཾ་ཤྲཱི་བཛྲ་ཧེ་རུ་ཀ་ས་པཱ་རི་ཝ་ར་ཨ་རྒྷཾ་ སོགས་ ཤབྡ་པཱུ་ཙ་ཧོཿ མ་ཧཱ་ཨ་མྲྀ་ཏ་བྷ་ལིངྟ་རཀྟ་ཁཱ་ཧི། ཁྲོ་བོའི་སྒྲུབ་པའི་སྐབས་འགྲེའོ། ། ཐུགས་དམ་བསྐུལ་བ་ནི། ཧཱུྃ། མི་མངོན་དབྱིངས་བཞུགས་རྒྱལ་བ་ཞི་ཁྲོའི་ཚོགས། ། བཞེངས་ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། ། བསྐུལ་ལོ་བསྐུལ་ལོ་སེམས་ཅན་དོན་ལ་བསྐུལ། ། མཛོད་ཅིག་མཛོད་ཅིག་དྲག་པོའི་ཕྲིན་ལས་མཛོད། ། ཆོས་སྐུ་ཞི་བའི་ངང་ལས་མ་གཡོས་ཀྱང༌། །
གཟུགས་སྐུ་འཇིགས་པའི་ཆ་ལུགས་རྫོགས་མཛད་ཅིང༌། ། ཕྱོགས་བཅུ་དུས་གསུམ་བདེ་གཤེགས་ཞི་ཁྲོ་དང༌། ། སྒྲུབ་པ་བཀའ་བརྒྱད་ལྷ་ཚོགས་ཐུགས་དམ་ཅན། ། མི་མངོན་དབྱིངས་ནས་འདིར་བྱོན་ཐུགས་དམ་བསྐུལ། ། དྲག་པོའི་ཕྲིན་ལས་མཛད་པའི་དུས་ལ་བབ། ། ཐུགས་དམ་ཐུགས་རྗེས་དགྲ་བགེགས་མྱུར་དུ་སྒྲོལ། ཞེས་བསྐུལ་ལོ། ། བསྙེན་རྒྱུན་ཛཔ྄་རྒྱུན་བཟླ་བ་ལ། ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ར་སཱ་ཡ་ན་ཏ་ན་ཛ་ཡ་གུ་ཧྱ་སིདྡྷི་ཧཱུྃ་ཧྲཱིཿཋཿ
ཞི་བའི་སྐབས་ལ་བཟླ་དགོས། ཁྲོ་བོའི་སྐབས་ལ། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་ སོགས་དྲག་པོ་ལྔའི་མཐར། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧ་ཡ་གྷྲྀ་ཝ་ཧུ་ལུ་ཧུ་ལུ་བྷནྡྷ་བྷནྡྷ་ཧཱུྃ་ཧྲཱིཿཋཿ ཨོཾ་ཨ་མྲྀ་ཏ་པཉྩ་ཧྲཱི་ཋ་བྷཻ་ཥ་ཛྱཻ་ཨཱ་ཡུ་ཛྙཱ་ན་པུཎྱཻ་དཱ་ཧི་ཀུ་རུ་ཡེ་སྭཱ་ཧཱ༔
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
