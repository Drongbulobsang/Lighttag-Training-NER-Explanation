གཏེར་ཆོས། རྩ་གསུམ་གླིང་པ།
པོད ༡
ཆོས་སྤྱོད་ངག་འདོན་ཉེར་མཁོ་འདོད་འབྱུང་ས་བརྟོལ་ལྗོན་བཟང་།
༢༠༠༨ལོར་ཞུས། ཆོས་སྤྱོད་ངག་འདོན་ཉེར་མཁོ་འདོད་འབྱུང་ས་བརྟོལ་ལྗོན་བཟང་ཞེས་བྱ་བ་བཞུགས་སོ།། །། ན་མོ་གུ་རུ། སྐུ་གསུམ་སྟོན་པ་ཨོ་རྒྱན་རྡོ་རྗེ་འཆང༌། ། རིགས་གསུམ་རྣམ་རོལ་ཆོས་རྒྱལ་མེས་དབོན་སོགས། ། བརྒྱུད་གསུམ་བླ་མའི་ཞལ་སྐྱིན་འཁོར་ལོའི་མགོན། ། རྩ་གསུམ་གླིང་པ་བརྒྱུད་བཅས་གཙུག་ན་རྒྱལ། ། ཐོག་མེད་དུས་ནས་བར་མེད་སྲིད་པ་རུ། ། རྣམ་གསུམ་དུཿཁས་གདུངས་པའི་འགྲོ་བ་རྣམས། ། རིན་ཆེན་གསུམ་གྱི་ཐུགས་རྗེའི་གདུགས་དཀར་པོས། །
རྣམ་གྲོལ་གཏན་བདེའི་གྲིབ་བསིལ་སྦྱིན་གྱུར་ཅིག ། དེའང་ཆོས་སྤྱོད་ཀྱི་རིམ་པ་ལའང༌། མདོ་སྔགས་གསར་རྙིང་གི་ཕྱག་སྲོལ་མི་འདྲ་བ་དུ་མར་བཞུགས་ཀྱང་ད་ལམ་འདིར་འབྲས་བུ་ལམ་བྱེད་རྡོ་རྗེ་ཐེག་པའི་སྤྱི་སྲོལ་ལྟར་ཉིན་མཚན་བར་མེད་སྒྲུབ་པ་ཁོ་ནར་ལྷུར་ལེན་ཞིང༌། རྟག་ཏུ་ཐུན་བཞིའི་ཉམས་ལེན་ལ་གནས་པའི་གང་ཟག་ཞིག་གིས། ཐུན་མཚམས་སོགས་རྩ་བའི་ཉིན་ཞག་ཕྲུགས་གཅིག་གི་ཉམས་ལེན་དང་སྦྱར་ཚུལ་གྱི་དབང་དུ་བྱས་ན། ཐོག་མར་ཐོ་རངས་མལ་ནས་གཉིད་སད་པ་དང་མཉམ་དུ་དྲན་ཤེས་དང་ལྡན་པའི་ངང་ནས་མདང་གཉིད་དུ་སོང་ནས་ད་ནངས་སད་ཀྱི་བར། རྨི་ལམ་ཚུན་དུ་སྡིག་པ་མཐོང་ན་འཕྲལ་དུ་བཤགས་པ་དང༌། དགེ་བ་ལ་ཡི་རང་བྱ་ཞིང་སྨོན་ལམ་གདབ། དེ་ནས་གཉིད་རྨུགས་དང་ལེ་ལོས་དབང་དུ་མི་གཏོང་བར་ལུས་གནད་ལེགས་པར་བསྲང༌། དམིགས་རྣམ་དང་མ་བྲལ་བར་ཐོ་རངས་ལྡང་བའི་རྣལ་འབྱོར་བྱ།
དེ་ནས་རླུང་རོ་གསུམ་མམ་དགུ་ཕྲུགས་སུ་བསལ་བའང་སྣོད་བཀྲུ་བཤལ་བྱས་པ་དང་མཚུངས། དེ་མ་ཐག་ངག་བྱིན་གྱིས་བརླབ་པའང་ངག་སྒྲིབ་དག་ཅིང་ངག་ནུས་ལྡན་དུ་བྱ་བའི་དགོས་པ་ཡོད། དེ་ནས་སེམས་ཀྱི་ཀུན་སློང་ལེགས་པར་བཅོས་ཤིང་ཁྱད་པར་དུ་བླ་མ་རྒྱང་འབོད་ཀྱི་རིགས་རྣམས་ངག་དལ་བུས་སྙན་པའི་དབྱངས་ལ་སྦྱར་ནས་མོས་གུས་ཀྱིས་ལུས་བ་སྤུ་གཡོ། མིག་མཆི་མ་འཁྲུགས། ། རྣམ་རྟོག་རང་འགགས་སུ་འགྲོ་ནུས་པའི་གསོལ་འདེབས་རྩལ་དུ་འདོན། དེ་ནས་དལ་འབྱོར་རྙེད་དཀའ། ཚེ་མི་རྟག ། ལས་རྒྱུ་འབྲས། འཁོར་བའི་ཉེས་དམིགས་སོགས་བློ་ལྡོག་རྣམ་བཞི་རེ་རེ་བཞིན་བསྒོམས་པའི་ཕན་ཡོན། དགོས་པ།
མ་བསྒོམ་པའི་ཉེས་དམིགས་སོགས་དྲན་པར་བྱས་ལ་སེམས་རྣལ་དུ་དབབ། ལམ་ཐམས་ཅད་ཀྱི་རྨང་གཞི་སྐྱབས་འགྲོ། ཐེག་ཆེན་ལམ་གྱི་རྩ་བ་སེམས་བསྐྱེད། འགལ་རྐྱེན་སྡིག་སྒྲིབ་སྟོབས་བཞིས་སྦྱོང་བ་རྡོ་རྗེ་སེམས་དཔའི་སྒོམ་བཟླས། མཐུན་རྐྱེན་ཚོགས་གཉིས་བསགས་པ་སྐུ་གསུམ་ཞིང་ཁམས་འབུལ་བ། རྟོགས་པའི་ཡེ་ཤེས་རྒྱུད་ལ་བཙན་ཐབས་སུ་བསྐྱེད་པར་བྱེད་པ་བླ་མའི་རྣལ་འབྱོར་སོགས་སྔོན་དུ་སོང་ནས། དངོས་གཞིའི་བསྐྱེད་རིམ་པ་ཡིན་ན་དག་རྫོགས་སྨིན་གསུམ་ལྡན་པའི་ལུས་བསྐྱེད་པ་ལྷའི་རྣལ་འབྱོར། ངག་བཟླས་པ་སྔགས་ཀྱི་རྣལ་འབྱོར། ཡིད་སྒོམ་པ་ཏིང་འཛིན་ཟབ་མོའི་རྣལ་འབྱོར་དང་མ་བྲལ་བར་ཉམས་སུ་ལེན། རྫོགས་རིམ་ཐུན་མོང་བ་ཡིན་ན།
གཙོ་བོ་བུམ་པ་ཅན་ལ་གནད་དུ་བསྣུན་ཞིང༌། ཐུན་མཇུག་ཏུ་འཁྲུལ་འཁོར་ལ་བསླབ། ཐུན་མིན་གྱི་མན་ངག་ཐོབ་ན་བསམ་གཏན་སྒོམ་པ་དང་ཁྲེགས་ཆོད་ཐོད་རྒལ་སོགས་དངོས་གཞི་གང་ཡིན་པ་ལ་གཙོ་བོ་བྱ། དེ་བཞིན་ཐོར་ཐུན་སོང་ནས། སྔ་ཐུན། ཕྱི་ཐུན། སྲོད་ཐུན་རྣམས་ལ་དངོས་གཞི་ཕལ་ཆེར་གོང་དང་མཚུངས་ལ། ཐུན་མཚམས་ཀྱང་སྔ་དྲོར་ཡན་ལག་བདུན་པ་རྒྱས་པར་སོང་ནས། ཉིན་མཚན་གྱི་ཆར་བྱང་སེམས་སྡོམ་པའི་ཡན་ལག་ཅུང་ཟད་ཉམས་པ་གསོ་བ་དང༌། མ་ཉམས་ཀྱང་སྤེལ་བའི་སླད་དུ་འབད་དགོས་པ་སྤྱོད་འཇུག་སོགས་ལས་གསུངས་པ་བཞིན།
རྒྱལ་སྲས་ཞི་བ་ལྷ་མིའི་ཟོལ་དུ་བྱོན་པ་ཨོ་རྒྱན་འཇིགས་མེད་ཆོས་ཀྱི་དབང་པོའི་སྡོམ་ཆོག་བཞིན་བྱ། སྤྱིར་ཐུན་མཚམས་ཀྱི་ལས་བཞི་ཞེས་པ། སྔ་དྲོ་བསང་མཆོད་མདོར་བསྡུས། ཉིན་གུང་ཆབ་གཏོར། དེ་རྗེས་བརྗོད་མེད་དོན་བཤགས་ལྟུང་བཤགས། སྤྱི་བཤགས་རྗེས་ཕྱག་བརྒྱ་རེ་འཚལ་སྲོལ་མཆིས། ཕྱི་ཐུན་མཚམས་གསོལ་ཁ་དང་གསུར་མཆོད། སྲོད་ཐུན་མཇུག་ལུས་སྦྱིན་མདོར་བསྡུས་ཙམ་བྱ་བ་རྣམས་ཡིན། གཞན་ཡང་གསོལ་འདེབས་ལེའུ་བདུན་མ་ཉིན་རེར་དུས་དྲུག་ཏུ་བགོས་ནས་འདོན་པ་དང༌། བར་གསེང་དུ་གསོལ་འདེབས་བསམ་ལྷུན་བར་ཆད་ལམ་སེལ།
སྒྲོལ་མ་རྣམས་དང་ཟས་ཀྱི་སྐབས་སུ་དཀོན་མཆོག་རྗེས་དྲན་གྱི་མདོ་འདོན་པ་དང་ཡོན་སྦྱོང་བསྔོ་བ་སོགས་རང་གི་དཀོར་དང་གཞན་དོན་སྒྲིབ་སྦྱོང་ལ་གལ་ཆེ། དེ་བཞིན་ཕྱི་ཐུན་གྱི་རྗེས་སུ་གདུགས་ཤེར་སེང་གསུམ་ཚེ་མདོའི་གཟུངས། ཙཀྲ་བཅུ་གསུམ་སོགས་མ་ཆད་པར་བྱེད་ན་རང་གཞན་བར་ཆད་སེལ་བའི་དགོས་པ་ཡོད། ཐུན་སོ་སོའི་མཐར་སྨོན་ལམ་རྣམ་གསུམ་དང༌། ཀུན་བཟང་སྨོན་ལམ་སོགས་སྔ་འགྱུར་རང་ལུགས་ཐུན་མིན་རྣམས་རེས་མོས་དང༌། སྲོད་ཐུན་མཐར་སྐུ་གསུམ་ཞིང་སྦྱོང་གི་སྨོན་ལམ་རྗེས་སྲོད་ཉལ་བའི་རྣལ་འབྱོར་སོགས་སྐབས་ཐོབ་ཀྱི་ཉམས་ལེན་རིམ་པ་དང་སྦྱར་ཚུལ་ས་བཅད་ཙམ་འདིར་བསྟན་ནས་ཕྲ་ཞིབ་གཤམ་དུ་འགོད་པར་བྱ་བ་ཡིན་ལ། ཞར་བྱུང་རྒྱུན་སྤྱོད་ཞལ་འདོན་ཁག་གཅིག་དང༌། ཆོ་གའི་ཡན་ལག་ཉེར་མཁོའི་ཁ་སྐོང་བཅས་ཕྱོགས་གཅིག་ཏུ་བཀོད་པ་ལ། དང་པོ་ཆོས་སྤྱོད་དངོས་ལ་འཇུག་པར། ཐོར་ཐུན་གྱི་ཆ་ལག་སྔོན་འགྲོ་དངོས་དང་དེའི་ཐུན་མཚམས་དང་འབྲེལ་བའི་ལེ་ཚན་གཞན་བསྟན་པ་ལས།
དང་པོ་སྔོན་འགྲོ་ནི། ཐོག་མར་ཐོ་རངས་ལྡང་བའི་རྣལ་འབྱོར་ནི། གཉིད་ལས་ལྡང་མ་ཐག་ཏུ་སྙིང་དབུས་ཀྱི༔ གུ་རུ་མཁའ་འགྲོའི་ཚོགས་བཅས་ནམ་མཁར་བྱོན༔ སྔགས་དང་རོལ་མོ་ཌཱ་མ་རུའི་སྒྲས༔ འགྲོ་ཀུན་གཏི་མུག་གཉིད་ལས་བསླངས་པར་བསམ༔ བླ་མ་མཁྱེན་ནོ༔ བླ་མ་མཁྱེན་ནོ༔ བླ་མ་མཁྱེན་ནོ༔ ཀྱེ་མ་ཀྱི་ཧུད་གུ་རུ་རིན་པོ་ཆེ༔
བདག་འདྲ་བླུན་རྨོངས་འཁོར་བར་འཁྱམས་པའི་འགྲོར༔ མཁྱེན་རབ་ཐུགས་རྗེའི་འོད་སྟོང་རབ་བཀྱེས་ནས༔ སྨག་འཐུག་འཁོར་བའི་བཙོན་ལས་བསྒྲལ་དུ་གསོལ༔ ཞེས་པས་གསོལ་བཏབ་པས་གུ་རུའི་ཞལ་དངོས་ནས༔ ལེགས་པར་སོམས་དང་སྐལ་ལྡན་རིགས་ཀྱི་བུ༔ སངས་རྒྱས་སེམས་ཅན་དབྱིངས་སུ་མཉམ་མོད་ཀྱང་༔ ད་ལྟ་རྨོངས་པའི་དུས་འདིར་གཉིད་མ་ལོག༔ ཐོ་རངས་དུས་སུ་བླ་མ་སྤྱི་བོར་སྒོམས༔ དཀོན་མཆོག་གསུམ་ལ་སྙིང་ནས་གསོལ་བ་ཐོབ༔ སེམས་ཅན་ཐམས་ཅད་མགྲོན་གྱི་མཆོག་ཏུ་གཉེར༔
ཕྱི་ནང་གསང་བའི་སྡོམ་དང་དམ་ཚིག་ཟུངས༔ བསགས་སྦྱང་སྤེལ་བའི་གནད་རྣམས་ཡང་དག་བསྣུན༔ དེ་ཕྱིར་སྐལ་ལྡན་བརྩོན་འགྲུས་མ་ཞན་ཨང་༔ ཞེས་གསུངས་ཤིང་དབུགས་དབྱུང་སྩལ་ལ་སྤྲོ་བ་བསྐྱེད༔ དེ་ནས་རང་གི་སྨྲ་བྱེད་བྱིན་བརླབ་ནི༔ དུག་གསུམ་རླུང་བུས་རྡོ་རྗེའི་བཟླས་པ་བྱ༔ དེ་ནི་སྒོ་གསུམ་སྤྱིའི་བྱིན་རླབས་མཆོག༔ རང་གི་ལྕེ་དབང་རཾ་ལས་ཡེ་ཤེས་ཀྱི༔ གཏུམ་མོའི་མེ་ཡིས་བསྲེགས་ཏེ་སྟོང་པར་སྦྱངས༔ སྟོང་པའི་ངང་ལས་གསེར་གྱི་རྡོ་རྗེ་ནི༔
ཕྱེད་པའི་མཚན་པ་རྩེ་ལྔའི་ལྟེ་བ་རུ༔ ཟླ་སྟེང་དྷཱི་ལས་འཇམ་དབྱངས་དམར་པོ་ནི༔ ལོངས་སྤྱོད་རྫོགས་སྐུ་རལ་པོད་དབྱངས་ཅན་མ༔ དམར་སྐྱ་བདེ་སྟོང་གཉིས་སུ་མེད་པར་སྦྱོར༔ གནས་གསུམ་རྡོ་རྗེའི་ཡི་གེ་འབྲུ་གསུམ་མཚན༔ ཐུགས་ཀར་ཉ་གང་ཟླ་བའི་དཀྱིལ་འཁོར་ལ༔ གནས་པའི་ཐུགས་སྲོག་དྷིའ༔ ཡིག་དམར་པོའི་མཐར༔ ཤེས་རབ་རང་བྱུང་དཔའ་བོ་འབྲུ་བརྒྱད་དམར༔ ཤེས་རབ་རང་བཞིན་ཡི་གེ་ཨཱ་ལི་དམར༔
རཱ་གའི་མདངས་ལྡན་སྒྲ་བཅས་གཡོན་དུ་འཁོར༔ ཨོྃ་ཨ་ར་པ་ཙ་ན་དྷཱི་ཧྲཱིཿ ཨོྃ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཨཱཿ ལན་གྲངས་གསུམ་མམ་བདུན་གྱི་བར་དུ་བརྗོད༔ དེ་མཐར་སྣང་བ་ཐབས་ཀྱི་ཡི་གེ་ནི༔ ཀཱ་ལི་དཀར་པོ་ཤེལ་དཀར་ཕྲེང་བ་བཞིན༔ རང་སྒྲ་དང་བཅས་གཡས་སུ་འཁོར་བར་བསམ༔ ཨོྃ་ཀ་ཁ་ག་གྷ་ང་༔ ཙ་ཚ་ཛ་ཛྷ་ཉ༔ ཊ་ཋ་ཌ་ཌྷ་ཎ༔
ཏ་ཐ་ད་དྷ་ན༔ པ་ཕ་བ་བྷ་མ༔ ཡ་ར་ལ་ཝ༔ ཤ་ཥ་ས་ཧ་ཀྵཿ ལན་བདུན་བརྗོད༔ དེ་མཐར་མི་འགྱུར་གནས་བྱའི་ཡི་གེ་མཆོག༔ རྟེན་སྙིང་དཀར་པོ་མུ་ཏིག་ཕྲེང་བ་ལྟར༔ འོད་ལྡན་རང་སྒྲ་དང་བཅས་གཡས་སུ་འཁོར༔ ཨོྃ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ༔ ཏེཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲཱ་མ་ཎཿསྭཱ་ཧཱ༔
ལན་བདུན་བརྗོད༔ སླར་ཡང་གསང་སྔགས་ཡིག་འབྲུ་འདི་དག་ལས༔ སྣ་ཚོགས་འོད་ཟེར་ནམ་མཁའ་གང་བར་འཕྲོས༔ ཕྱོགས་དུས་རྒྱལ་བ་ཀུན་གྱི་གསུང་རྡོ་རྗེ༔ འཇམ་དབྱངས་དམར་པོའི་ཡེ་ཤེས་སྐུ་དང་ནི༔ གསང་སྔགས་ཡིག་འབྲུ་ཕྱག་མཚན་རལ་གྲི་དང་༔ པོ་ཏིའི་རྣམ་པར་ལྕེ་སྟེང་དམ་ཚིག་པར༔ བསྟིམས་པས་གསུང་གི་རྡོ་རྗེ་འགྲུབ་པར་བསམ༔ གསང་སྔགས་ཡི་གེ་བརྒྱད་པ་བརྒྱ་རྩ་བཟླ༔ དེ་ཉིད་འོད་དུ་ཞུ་བའི་ཡེ་ཤེས་ཀྱི༔
རྡོ་རྗེའི་ལྗགས་མཆོག་ཤེས་བྱའི་ཆོས་སྨྲ་བར༔ ཆགས་ཐོགས་མེད་པར་གཟུངས་སྤོབས་དབང་བསྒྱུར་ཞིང་༔ གསང་སྔགས་ཟབ་མོའི་བཟླས་བརྗོད་འགྲུབ་པར་ཤོག༔ ༈ ཕྲེང་བ་ལག་གཡོན་དུ་བཟུང་ལ། རང་གི་ལག་གཡོན་ཙནྡྲ་ཟླ་བ་ལ༔ གནས་པའི་ཕྲེང་བ་སྦྲུལ་འཁྱིལ་མདོ་འཛིན་ནི༔ གསུང་རིགས་རྡོ་རྗེ་སེམས་དཔའ་སྐུ་མདོག་དམར༔ རྡོ་རྗེ་དྲིལ་བུ་འཛིན་པ་ལོངས་སྤྱོད་རྫོགས༔ རང་འོད་བདེ་སྟོང་སྙེམས་མ་དམར་སྐྱས་འཁྱུད༔ བརྒྱ་དང་རྩ་བརྒྱད་ཕྲེང་རྡོག་རེ་རེ་བཞིན༔
ངོ་བོ་དམ་པ་རིགས་བརྒྱའི་རང་བཞིན་ལ༔ རྣམ་པ་ཡི་གེ་འབྲུ་བརྒྱ་རང་སྒྲ་བཅས༔ གཙོ་བོ་ཉིད་ལ་གཡས་སུ་བསྐོར་བར་བསམ༔ ཨོཾ་པདྨ་ས་ཏྭ་ས་མ་ཡ༔ སོགས་ནས། ས་ཏྭ་ཨཱཿ ཨོཾ་རུ་ཙི་ར་མ་ཎི་པྲ་བརྡྷ་ནཱ་ཡེ་སྭཱ་ཧཱ༔ ལན་གསུམ་བརྗོད། སླར་ཡང་དེ་ལས་འོད་འཕྲོས་རྒྱལ་ཀུན་གྱི༔ གསུང་རིགས་པདྨ་རྡོ་རྗེ་སེམས་དཔའི་སྐུ༔
ཡིག་འབྲུ་ཕྱག་མཚན་རྡོ་རྗེ་དྲིལ་བུ་དང་༔ ཕྱག་མཚན་པདྨའི་རྣམ་པར་སྤྱན་དྲངས་ཐིམ༔ འོད་ཞུ་ཡོན་ཏན་ལྡན་པའི་ཕྲེང་བར་གྱུར༔ དཀྱིལ་འཁོར་ལྷ་རྣམས་ཐུགས་དམ་བསྐུལ་བ་དང་༔ གསང་སྔགས་བཟླས་བརྗོད་མྱུར་དུ་འགྲུབ་པར་ཤོག༔ ཅེས་སྐུ་དགོངས་ལས་སོ། ༈ ཨོཾ་སམྦྷ་ར་སམྦྷ་ར་བི་མཱ་ན་སཱ་ར་མ་ཧཱ་ཛམྦྷ་ཧཱུྃ། ཨོཾ་སྨ་ར་བི་མཱ་ན་སྐ་ར་མ་ཧཱ་ཛ་བ་ཧཱུྃ། ཞེས་སྦྲེལ་མར་ལན་བདུན་བཟླས་པས་དེ་ཉིན་བཟླས་བརྗོད་བྱས་ཚད་གྲངས་མེད་དུ་འགྱུར་རོ། ། གཞན་ཡང༌།
ཨོཾ་རུ་ཙི་ར་མ་ཎི་པྲ་བརྡྷ་ནཱ་ཡེ་སྭཱ་ཧཱ། ཧྲཱིཿབཛྲ་ཛི་ཧྭཱ་མནྟྲ་དྷ་ར་བརྡྷ་ནི་ཨོཾ། ཞེས་པའང་བདུན་ནམ་གསུམ་བཟླས་པས་སྔགས་ཀྱི་ནུས་པ་འབུམ་དུ་བསྐྱེད་པར་གསུངས། ཡི་དམ་གྱི་བཟླས་པའི་ཐོག་མར་འདི་དང་དབྱངས་གསལ་རྟེན་སྙིང་བཅས་བཟླས་པས་ཕྲེང་བ་བྱིན་གྱིས་བརླབ་པ་དང༌། སྐབས་སུ་ཁ་ཟས་ལའང་བཏབ་ན་ནུས་པའི་མཐུ་བསྐྱེད་པར་གསུངས་སོ། དྲི་མེད་རྡོ་རྗེའི་གཏེར་མ་དུང་འགྱུར་ཟ་ཡིག་བསྟེན་ན་སྔགས་དམིགས་ཁྱད་པར་བ་དང་བཅས་སྐབས་འདིར་བསྟེན། ༈ སྔགས་འགྲུབ་པའི་མན་ངག་ཁྱད་པར་ཅན་ནི། སྔགས་སྒྲུབ་པའི་ཐུན་མགོར་རང་གི་སྤྱི་བོར་སེང་ཁྲི་པད་ཟླའི་སྟེང་དུ་བཅོམ་ལྡན་འདས་ཤཱཀྱའི་རྒྱལ་པོ་ལ་འཁོར་ཉེ་སྲས་བརྒྱད་དང་གནས་བརྟན་བཅུ་དྲུག་སོགས་འཕགས་ཚོགས་རྒྱ་མཚོས་བསྐོར་བ་གསལ་བཏབ་ལ། བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། ། ཞེས་ཐུབ་དབང་གི་མཚན་ནས་བརྗོད་ཅིང༌།
ཨོཾ་མུ་ནེ་མ་ཧཱ་མུ་ནེ་ཤཱཀྱ་མུ་ནེ་ཡེ་སྭཱ་ཧཱ། ཅི་རིགས་རེ་བཟླས་མཐར། བཅོམ་ལྡན་འདས་ཐུབ་པའི་དབང་པོ་འཁོར་དང་བཅས་པས་བདག་གི་རྒྱུད་བྱིན་གྱིས་བརླབས་པས་གང་བཟླས་པའི་སྔགས་རྣམས་གེགས་མེད་མྱུར་དུ་གྲུབ་པའི་མཆོག་དང་ཐུན་མོང་གི་དངོས་གྲུབ་སྩལ་དུ་གསོལ། ཞེས་གསོལ་བ་བཏབ་པས། ཐུབ་དབང་འཁོར་བཅས་འོད་དམར་སེར་བདེ་བ་ཆེན་པོའི་རྣམ་པར་ཞུ་སྟེ་རང་གི་སྤྱི་གཙུག་ནས་སྙིང་དབུས་སུ་ཐིམ་པས་རྒྱུད་བྱིན་གྱིས་བརླབས་པར་བསམས་ལ། ཡེ་དྷརྨཱ་ཚར་གསུམ་མམ་གཅིག་བཟླའོ། ། དེས་སྔགས་འགྲུབ་པར་འགྱུར་ཏེ་ཤེར་ཕྱིན་ཡི་གེ་ཉུང་ངུ་ཞེས་པ་ལས་ཐུབ་དབང་གི་སྔགས་ཁྱད་པར་ཅན་མུ་ནེ་འདི་བཟླས་ན་སྔགས་བསྒྲུབ་པ་ལ་གེགས་མེད་ཅིང་མྱུར་དུ་འགྲུབ་པར་གསུངས་པའི་དགོངས་པ་བཞིན་རང་གི་ཉམས་སུ་བླང་བའི་དོན་ལྕགས་ཁྱིའི་ཟླ་བ་བཅུ་གཉིས་པའི་ཚེས་ཉི་ཤུ་ལ་མི་ཕམ་པས་ཡི་གེར་བཀོད་པ་དགེ། །། ༈ དེ་ནས་སྔོན་འགྲོ་དངོས་ལ་ཐུན་མོང་དང་དང་ཐུན་མིན་གཉིས་ལས༔ ཐོག་མར་ཐུན་མོང་སྔོན་འགྲོ་གཏེར་ཁ་འོག་མ་ལྟར་བློ་ལྡོག་རྣམ་བཞི་ནི༔ བླ་མ་མཁྱེན་ནོ༔
ལན་གསུམ༔ ཐར་པའི་གྲུ་གཟིངས་དལ་འབྱོར་རིན་ཆེན་འདི༔ ད་རེས་ཙམ་ལས་ཕྱིས་ནས་རྙེད་དཀའ་བས༔ གྲུ་འདི་ལ་ཞོན་སྡུག་བསྔལ་མཚོ་བསྒྲལ་ནས༔ ཡང་དག་ཐར་པའི་གླིང་མཆོག་ཉམས་དགའ་བར༔ ཀུན་ཏུ་བཟང་པོའི་རྒྱལ་སྲིད་ཐོབ་པ་ཞིག༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ མི་ལུས་དོན་ལྡན་འགྲུབ་པར་ཐུགས་རྗེས་ཟུངས༔ བླ་མ་མཁྱེན་ནོ༔
ལན་གསུམ༔ སྐྱེ་འཆིའི་རང་བཞིན་འཇིག་རྟེན་ཁམས་འདི་ན༔ མ་ཤི་གཉུག་མར་གནས་པ་སུ་ཞིག་ཡོད༔ དེ་བས་བདག་ཉིད་ཆོས་མེད་ཤི་བའི་འོག༔ གཤིན་རྗེའི་ཡུལ་ན་སྡུག་བསྔལ་སུ་ཡིས་བཟོད༔ དཀོན་མཆོག་ཐུགས་རྗེའི་དཔྱངས་ཐག་ཟིན་པ་ཞིག༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ འཆི་བ་སྙིང་ནས་དྲན་པར་ཐུགས་རྗེས་ཟུངས༔ བླ་མ་མཁྱེན་ནོ༔
ལན་གསུམ༔ བསླུ་བ་མེད་པ་ཀུན་རྫོབ་རྒྱུ་འབྲས་ཆོས༔ ཐོག་མེད་ནས་བསགས་དཀར་ནག་ལས་ཀྱི་འབྲས༔ དུས་མིན་རྒྱལ་བས་ཀྱང་ནི་བཅོས་སུ་མེད༔ རང་གིས་རང་ཉིད་བསླུ་བ་ག་ལ་འགྱུར༔ བསླུ་མེད་རྒྱུ་འབྲས་སྤང་བླང་མཁས་པ་ཞིག༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ བླང་དོར་ཚུལ་བཞིན་ནུས་པར་ཐུགས་རྗེས་ཟུངས༔ བླ་མ་མཁྱེན་ནོ༔
ལན་གསུམ༔ འཁོར་བའི་རང་བཞིན་སྡུག་བསྔལ་འཁོར་མོ་ཡུག༔ ངན་སོང་གསུམ་གྱི་སྡུག་བསྔལ་བརྗོད་ལས་འདས༔ མཐོ་རིས་ཅུང་ཟད་བདེ་ཡང་འགྱུར་བའི་ཆོས༔ བདེ་བའི་མཐར་སོན་བདེ་ཆེན་ཐར་པའི་གླིང་༔ འགྲོ་ཀུན་འདྲེན་པའི་དེད་དཔོན་བདག་འགྱུར་བར༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ ཁམས་གསུམ་འཁོར་བ་སྟོངས་པར་ཐུགས་རྗེས་ཟུངས༔ དེ་ལྟར་རྒྱུན་དུ་ཉམས་ལེན་འདོར་མེད་གཅེས༔
གཉིས་པ་གཏེར་ཁ་གོང་མ་ལྟར་ཐུན་མོང་མ་ཡིན་པའི་སྔོན་འགྲོ་ལ་ལྔ༔ དང་པོ་ཆོས་ཐམས་ཅད་ཀྱི་གཞི་རྟེན་སྐྱབས་སུ་འགྲོ་བ་ལ༔ ཐོག་མར་ཚོགས་ཞིང་གསལ་གདབ་པ་ནི༔ རྣམ་དག་མདུན་གྱི་ནམ་མཁར་འཇའ་འོད་ཀློང་༔ བདེ་གཤེགས་ཀུན་འདུས་རྩ་བའི་བླ་མ་རྗེ༔ རྡོ་རྗེ་ཐོད་ཕྲེང་མཐིང་གསལ་རྡོར་དྲིལ་བསྣོལ༔ ལྷ་ལྕམ་དམར་མོ་རྡོ་རྗེ་ཚཻ་བུམ་བསྣམས༔ གཉིས་མེད་འཁྱུད་སྦྱོར་བདེ་ཆེན་ལོངས་སྤྱོད་རྫོགས༔ རྩ་གསུམ་ལྷ་ཚོགས་རབ་འབྱམས་རྒྱལ་ཀུན་གཏིབས༔ ནམ་མཁས་གར་ཁྱབ་ཐུགས་རྗེའི་འོད་ཟེར་འབར༔
བདག་དང་འགྲོ་ཀུན་བྱང་ཆུབ་མ་ཐོབ་བར༔ རྩེ་གཅིག་མོས་གུས་གདུང་བས་སྐྱབས་སུ་འགྲོ༔ སྐྱབས་འགྲོ་དངོས་ནི༔ ན་མོ༔ དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུར༔ འབད་རྩོལ་བྲལ་བར་སྐྱབས་སུ་མཆི༔ ཞེས་སྐྱབས་འགྲོ་ཅི་འགྲུབ་བྱ་ཞིང་མཐར་ཚོགས་ཞིང་འོད་ཞུ་རང་ལ་བསྟིམས་ཏེ་མི་དམིགས་པའི་ངང་དུ་མཉམ་པར་འཇོག༔ གཉིས་པ་ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་པ་ནི༔
སྨོན་འཇུག་དོན་དམ་ཟུང་དུ་འཇུག་པས། ཧོཿ གདོད་ནས་དག་པ་ཆོས་དབྱིངས་ཀློང་༔ མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔ ཞེས་ཅི་ནུས་བརྗོད་ཅིང་གཏོང་ལེན་གྱི་དམིགས་པའང་བྱ་ཞིང་མཐར་དམིགས་མེད་ངང་དུ་མཉམ་པར་འཇོག༔ གསུམ་པ་སྒྲིབ་སྦྱོང་རྡོར་སེམས་སྒོམ་བཟླས་ནི༔ ཨཱཿ བདག་ལུས་སྣང་སྟོང་རྡོ་རྗེ་སེམས་དཔའི་སྐུ༔
དཀར་གསལ་འོད་ཕུང་རྡོ་རྗེ་དྲིལ་བུ་འཛིན༔ ལོངས་སྤྱོད་རྫོགས་སྐུ་པད་ཟླར་སྐྱིལ་ཀྲུང་བཞུགས༔ ཐུགས་མཆོག་དྭངས་མ་ལྔ་ལྡན་འོད་དཔུང་ཀློང་༔ རྩ་བའི་བླ་མ་ཨོ་རྒྱན་རིན་པོ་ཆེ༔ གཅེར་བུ་རུས་རྒྱན་ཟླ་ཞུན་འབུམ་གྱི་ལྷུན༔ སྐྱིལ་ཀྲུང་མཉམ་བཞག་ཐུགས་ཀར་ཟླ་བའི་སྟེང་༔ སྐྱེ་མེད་ཨཱཿཡིག་མཐའ་མར་ཡིག་བརྒྱས་བསྐོར༔ དེ་ལས་འོད་འཕྲོས་ཕྱོགས་བཅུའི་ཞིང་ཀུན་མཆོད༔ ཐུགས་རྗེའི་བྱིན་བསྡུས་ནུས་སྟོབས་ཚད་མེད་བསྐྱེད༔ ནད་གདོན་སྡིག་སྒྲིབ་བག་ཆགས་བཅས་པ་སྦྱངས༔
འོད་ཟེར་མར་འཕྲོས་ཁམས་གསུམ་རིགས་དྲུག་གི༔ དུཿཁ་ཀུན་བསལ་ཕན་བདེའི་སྟོབས་བསྐྱེད་དེ༔ དྲན་སྣང་རང་རིག་རྒྱལ་བའི་དགོངས་པ་རྟོགས༔ སྣོད་ཀྱི་འཇིག་རྟེན་མངོན་པར་དགའ་བའི་ཞིང་༔ བཅུད་ཀྱི་གཟུགས་སྣང་རྡོ་རྗེ་སེམས་དཔའི་སྐུ༔ སྒྲ་གྲགས་ཐམས་ཅད་རང་བྱུང་སྙིང་པོའི་གདངས༔ དྲན་རྟོག་ཐམས་ཅད་ཆོས་དབྱིངས་སྐྱེ་འགག་བྲལ༔ རྒྱལ་བའི་སྐུ་གསུང་ཐུགས་སུ་ལྷུན་གྲུབ་གྱུར༔ ཅེས་ཡིག་བརྒྱ་དང་ཡང་སྙིང་འབྲུ་ལྔ་ཅི་ནུས་བཟླས་མཐར་སྣོད་བཅུད་དཀྱིལ་འཁོར་གྱི་འཁོར་ལོ་རང་གི་ཐུགས་སྲོག་ཨཱཿཡིག་ལ་བསྡུ་ཞིང་དྲན་རིག་མི་རྟོག་པའི་ངང་ལ་བཞག་གོ ། བཞི་པ་མཐུན་རྐྱེན་ཚོགས་གཉིས་རྫོགས་བྱེད་མཎྜལ་ནི།
ཚོགས་ཞིང་སྔར་བཞིན་ལ། ཨོཾ་ཨཱཿཧཱུྃ༔ སྤྲུལ་སྐུའི་ཞིང་ཁམས་སྟོང་གསུམ་བྱེ་བ་བརྒྱ༔ ལོངས་སྐུའི་བཀོད་པ་ཕུང་ཁམས་དབང་པོ་བཅས༔ ཆོས་སྐུའི་ཁྱབ་བརྡལ་རིག་སྟོང་འཛིན་མེད་འདི༔ སྐྱབས་གནས་ཀུན་འདུས་བླ་མ་རྗེ་ལ་འབུལ༔ ཚོགས་གཉིས་རྫོགས་ནས་ཡོན་ཏན་མཐར་ཕྱིན་ཤོག༔ བརྒྱ་སྟོང་གྲངས་མ་རྫོགས་བར་འབུལ་ཞིང་མཐར་ཆོས་དབྱིངས་མཉམ་པ་ཆེན་པོར་བཞག་གོ ། ལྔ་པ་བྱིན་རླབས་བླ་མའི་རྣལ་འབྱོར་ནི། སྐད་ཅིག་ལ་གཞི་ལུས་ཞིང་ཁམས་ཀྱི་བཀོད་པ་ཝལ་གྱིས་གསལ་གདབ་ལ།
རང་ལུས་སྣང་སྟོང་ཡི་དམ་ལྷ་ཡི་སྐུ༔ སྤྱི་བོར་པདྨ་སྟོང་ལྡན་ཉི་ཟླའི་སྟེང་༔ སངས་རྒྱས་ཀུན་འདུས་བླ་མ་རྡོ་རྗེ་འཆང་༔ མཚན་དཔེ་དཔལ་འབར་ཐུགས་རྗེའི་བྱིན་འོད་གཏིབས༔ མོས་གུས་གདུང་ཤུགས་དྲག་པོས་རྩེ་གཅིག་གསལ༔ ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔
འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གུ་རུ་པདྨ་སིདྡྷི་ཧཱུྃ༔ དེ་ནས་སྒོ་གསུམ་གཅིག་ཏུ་བསྒྲིལ་ནས་གསོལ་བ་ཕུར་ཚུགས་སུ་གདབ་ལ། ཨོཾ་ཨཱཿཧཱུྃ༔ ངོ་བོ་རང་བཞིན་ཐུགས་རྗེ་མངོན་དུ་གྱུར༔ སྐུ་གསུམ་དབྱེར་མེད་བླ་མ་རིན་པོ་ཆེ༔ གསོལ་བ་འདེབས་སོ་ཐུགས་རྒྱུད་བྱིན་རླབས་སྩོལ༔ སྐུ་གསུང་ཐུགས་ལྡན་དཀོན་མཆོག་གསུམ་གྱི་ངང་༔
རྒྱལ་བ་ཀུན་འདུས་བླ་མ་རིན་པོ་ཆེ༔ གསོལ་བ་འདེབས་སོ་དགོངས་པ་རྟོགས་གྲོལ་སྩོལ༔ རྩ་གསུམ་དབྱེར་མེད་ཡིད་བཞིན་ནོར་བུའི་སྐུ༔ མཁྱེན་བརྩེ་ནུས་ལྡན་བླ་མ་རིན་པོ་ཆེ༔ གསོལ་བ་འདེབས་སོ་རྟོགས་པ་མཐར་ཕྱིན་སྩོལ༔ རྗེ་བཙུན་ཁྱེད་རང་ལྟ་བུར་བྱིན་གྱིས་རློབས༔ ཞེས་ཁ་ཞེ་མེད་པར་སྙིང་ཁུང་རུས་པའི་གཏིང་ནས་མཆི་མ་འཁྲུགས་ནུས་པའི་གསོལ་འདེབས་བརྒྱ་སྟོང་གྲངས་མེད་བྱ། སྙིང་པོ། ཨོྃ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཁོ་ན་ལ་འབད།
སྤྲོ་ན་རྫོགས་ཆེན་འཁོར་འདས་རང་གྲོལ་གྱི༔ བླ་མ་བརྒྱུད་པའི་གསོལ་འདེབས་ནི༔ ཆོས་དབྱིངས་འདུས་མ་བྱས་པ་ཀུན་ཏུ་བཟང་༔ རང་དབྱིངས་གསལ་དག་རིགས་ལྔ་རྡོ་རྗེ་འཆང་༔ ཐུགས་རྗེའི་སྒྱུ་འཕྲུལ་ཐུབ་ཆེན་རྡོ་རྗེ་སེམས༔ སྐུ་གསུམ་སྟོན་པ་མཆོག་ལ་གསོལ་བ་འདེབས༔ དོན་བརྒྱུད་ཡོངས་རྫོགས་འཕགས་པ་རིགས་གསུམ་མགོན༔ བརྡ་ཚིག་མངོན་གྱུར་དགའ་རབ་རྡོ་རྗེ་རྩལ༔ རིག་རྩལ་དབང་ཐོབ་འཆི་མེད་པདྨ་འབྱུང་༔ འགྲོ་འདྲེན་མཆོག་གི་སྤྲུལ་སྐུར་གསོལ་བ་འདེབས༔
རྒྱུད་སྡེ་རྒྱ་མཚོའི་གསང་མཛོད་མཚོ་རྒྱལ་ལྕམ༔ ཐེག་མཆོག་བསྟན་པའི་སྲོལ་འཛིན་རྗེ་འབངས་གྲོགས༔ སྐུ་གསུམ་རྒྱལ་ཚབ་གཏེར་སྟོན་སྤྲུལ་པའི་སྐུ༔ གང་འདུལ་ཕྲིན་ལས་མཛད་ལ་གསོལ་བ་འདེབས། བཀའ་གཏེར་སྙན་བརྒྱུད་ཟབ་དོན་གདམས་པའི་མཛོད༔ རྒྱལ་ཀུན་དགོངས་གསང་ཡེ་ཤེས་གདོད་མའི་སྲོག༔ མངོན་སུམ་རྗེན་པར་སྟོན་མཛད་བཀའ་དྲིན་ཅན༔ ཀུན་འདུས་རྩ་བའི་བླ་མར་གསོལ་བ་འདེབས༔ སྣང་སྲིད་རྣམ་དག་འཇའ་འོད་ཐིག་ལེའི་ཀློང་༔ ཕུང་ཁམས་རྣམ་དག་ཞི་ཁྲོ་རབ་འབྱམས་ལྷ༔
རང་སེམས་རྣམ་དག་རིག་པ་རང་གྲོལ་སྐུ༔ གཞི་གྲོལ་རྫོགས་པ་ཆེ་ལ་གསོལ་བ་འདེབས༔ རྗེ་བཙུན་ཆེན་པོ་ཨོ་རྒྱན་རིན་པོ་ཆེ༔ བདག་དང་མཐའ་ཡས་སེམས་ཅན་མ་ལུས་པ༔ ཡེ་ནས་སངས་རྒྱས་ཡིན་ཀྱང་ངོ་མ་ཤེས༔ འཁྲུལ་པའི་ཕུ་ཐག་ཆོད་པར་བྱིན་གྱིས་རློབས༔ དོན་མེད་སྲིད་པའི་བག་ཆགས་ལས་ལྡོག་སྟེ༔ ཉིན་མཚན་བར་མེད་ཆོས་ཀྱིས་འདའ་བ་དང་༔ ཆོས་བརྒྱད་བག་ཆགས་ཀུན་གཞི་བཅས་པ་ཀུན༔ འོད་གསལ་ཆོས་ཀྱི་དབྱིངས་སུ་དག་པར་ཤོག༔
ཡིན་ལུགས་ཅིག་ཅར་རྟོགས་པས་བདག་གྲོལ་ནས༔ ཏིང་འཛིན་མངོན་ཤེས་རྫུ་འཕྲུལ་གྲུབ་རྟགས་ལྡན༔ རྩོལ་མེད་མཁྱེན་བརྩེའི་ཐུགས་རྗེས་གཞན་རྒྱུད་གྲོལ༔ ཕྱམ་གཅིག་འོད་གསལ་སྙིང་པོ་གྲོལ་བར་ཤོག༔ དག་སྣང་ཕྱོགས་མེད་ཉིན་མཚན་འོད་གསལ་ངང་༔ བསྐྱེད་རྫོགས་མཐར་ཕྱིན་དངོས་གྲུབ་རྣམ་གཉིས་ཐོབ༔ བྱམས་དང་སྙིང་རྗེ་རྒྱུན་ཆད་མེད་པ་ཡིས༔ གང་འདུལ་ཕྲིན་ལས་རྣམ་བཞི་འགྲུབ་པར་ཤོག༔ རྩེ་གཅིག་བསྒྲུབས་པས་བླ་མ་མཉེས་པ་དང་༔ དམ་ཚིག་ཉམས་ཆག་ཉེས་ལྟུང་ཀུན་བྲལ་ཞིང་༔
འཁྲུུལ་གཟུགས་གདོས་བཅས་ལུས་ངག་སེམས་རྣམས་ཀུན༔ ཚེ་གཅིག་རང་མདངས་འོད་སྐུར་དག་པར་ཤོག༔ ཨོྃ་ཨཱཿཧཱུྃ༔ བཛྲ་མ་ཧཱ་ཛྙཱ་ན་དྷརྨ་བུདྡྷ་ཡོ་གི་ནི་སིདྡྷི་ས་མཱ་ཡ་ཛ་ཛཿ དེ་ནས་དབང་བཞི་བླང་ཞིང་དབྱེར་མེད་བསྲེ་བ་ནི། དེ་ལྟར་གསོལ་བ་བཏབ་པས་བླ་མ་རྒྱལ་ཀུན་འདུས་པའི་བདག་ཉིད་ཅན་གྱི་སྐུ་ལས་ཡེ་ཤེས་ལྔ་ཡི་བདུད་རྩིའི་རྒྱུན་བབས་པས། རང་གི་སྤྱི་བོ་བདེ་ཆེན་གྱི་འཁོར་ལོ་གང༌། བུམ་དབང་ཐོབ། ལུས་སྒྲིབ་དག ། ལམ་བསྐྱེད་རིམ་བསྒོམ་པ་ལ་དབང༌།
འབྲས་བུ་སྤྲུལ་སྐུ་ཐོབ་པའི་སྐལ་བ་རྒྱུད་ལ་བཞག ། སླར་མགྲིན་པ་ལོངས་སྤྱོད་ཀྱི་འཁོར་ལོ་གང༌། གསང་བའི་དབང་ཐོབ། ངག་སྒྲིབ་དག ། ལམ་རྫོགས་རིམ་བསྒོམ་པ་ལ་དབང༌། འབྲས་བུ་ལོངས་སྐུ་ཐོབ་པའི་སྐལ་བ་རྒྱུད་ལ་བཞག ། སླར་སྙིང་ཁ་ཆོས་ཀྱི་འཁོར་ལོ་གང༌། ཤེར་དབང་ཐོབ། ཡིད་སྒྲིབ་དག ། ལམ་ཟུང་འཇུག་བསྒོམ་པ་ལ་དབང༌།
འབྲས་བུ་ཆོས་སྐུ་ཐོབ་པའི་སྐལ་བ་རྒྱུད་ལ་བཞག ། སླར་ལྟེ་བ་སྤྲུལ་པའི་འཁོར་ལོ་གང༌། དབང་བཞི་ཐོབ། སྒྲིབ་བཞི་དག ། ལམ་ཨ་ཏི་རྫོགས་པ་ཆེན་པོ་བསྒོམ་པ་ལ་དབང༌། འབྲས་བུ་སྐུ་བཞི་ཡེ་ཤེས་ཐོབ། མཐར་བླ་མ་ཡང་འོད་དུ་ཞུ་ནས་རང་ལ་ཐིམ་པས། རང་གི་ལུས་ངག་ཡིད་གསུམ་དང༌། བླ་མའི་སྐུ་གསུང་ཐུགས་ཆུ་དང་འོ་མ་འདྲེས་པ་བཞིན་དབྱེར་མེད་རོ་གཅིག་ཏུ་གྱུར། ཐུགས་ཡིད་བསྲེས་ལ་ཅི་ནུས་སུ་མཉམ་པར་བཞག །
མཐར་སྨོན་ལམ་ནི། ཧོཿ ཀུན་གཞི་མཁའ་ལྟར་ཡངས་པའི་ཀློང་༔ ཀ་དག་རང་བྱུང་ཡེ་ཤེས་དེ༔ རང་ལ་ཡོད་ཀྱང་ངོ་མ་ཤེས༔ འཁོར་བའི་སེམས་ཅན་སྙིང་རེ་རྗེ༔ བྱམས་མགོན་རྒྱལ་བ་སྲས་དང་བཅས༔ འོད་གསལ་ཆེན་པོའི་དགོངས་པ་ཡིས༔ བདག་ལ་སངས་རྒྱས་ཡོན་ཏན་ཀུན༔ རྫོགས་ནས་ཐུགས་རྗེས་སྟོབས་བསྐྱེད་དེ༔
རྩོལ་མེད་འགྲོ་དོན་མཐར་ཕྱིན་ཤོག༔ ཇི་སྲིད་ནམ་མཁའ་མ་ཞིག་བར༔ མཁྱེན་བརྩེ་ཡེ་ཤེས་རྒྱས་པ་ཡི༔ གང་འདུལ་ཐོགས་མེད་ཕྲིན་ལས་ཀྱིས༔ འགྲོ་བ་སངས་རྒྱས་ས་ཐོབ་ཤོག༔ ཅེས་སྨོན་ལམ་བྱའོ། ། དེ་ལྟར་ཆོས་སྒོ་ཞུགས་སོ་ཅོག་དང༌། ཁྱད་པར་ངེས་དོན་སྒོམ་གྱི་ཉམས་ལེན་ལ་ཞུགས་ཕྱིན་ཆད་འཇིག་རྟེན་བློས་བཏང༌། ནམ་འཆི་ཆ་མེད་རྡོག་གཏད་བྱ། ཚེ་འདིའི་སྐྱིད་འདོད་དང་ཆོས་བརྒྱད་ཁེ་གྲགས་ལོ་འདོད་ཀྱི་བསམ་པ་གཏན་ནས་སྤང༌།
དམན་པའི་ས་བཟུང་ཞིང༌། མ་ལྟོགས་མ་འཁྱགས་ཙམ་ལ་ཆོག་ཤེས་བྱ། བླ་མ་ལ་མོས་གུས། མཆེད་གྲོགས་ལ་དག་སྣང༌། སེམས་ཅན་ལ་སྙིང་རྗེ། རྒྱུ་འབྲས་ལ་ཞིབ་ཚགས། སློབ་སྡོམ་ལ་མིག་འབྲས། དམ་ཚིག་ལ་སྲོག་བསྡོས་ཀྱིས་གཞན་སྐྱོན་ལ་མི་བལྟ་བར། རང་སྐྱོན་ཁོ་ན་ལ་བརྟག་ཅིང་རང་རྒྱུད་འདུལ་བ་ལ་ནན་ཏན་ཆེན་པོས་བླ་མའི་ཞབས་ཏོག་ཆོས་ཀྱིས་འགྲུབ་པར་བྱའོ།། །། ༈ རིག་འཛིན་གནམ་ལྕགས་རྡོ་རྗེ་ལ་བསྟེན་པའི་བླ་མའི་རྣལ་འབྱོར་བཅོས་མེད་གདུང་དབྱངས་བཞུགས་སོ།
བླ་མ་དང་རང་རིག་གཉིས་སུ་མེད་པ་ལ་ཕྱག་འཚལ་ལོ། གང་ཞིག་བླ་མའི་རྣལ་འབྱོར་ཉམས་སུ་ལེན་པ་ལ། བླ་མ་སངས་རྒྱས་སུ་ལྟ་བའི་མོས་གུས་མེད་ན་རང་སེམས་སངས་རྒྱས་སུ་མཇལ་བའི་སྐལ་བ་དང་མི་ལྡན་པས་ན། སྐྱབས་གནས་མ་ལུས་པ་ཐམས་ཅད་བླ་མའི་སྐུ་གསུང་ཐུགས་སུ་ཤེས་པའི་ཡིད་ཆེས་དང་མོས་གུས་ཁ་ཙམ་ཚིག་ཙམ་མིན་པར་སྒོ་གསུམ་འཇུག་པ་གཅིག་པའི་ངང༌། དང་པོ་སྐྱབས་སེམས་ནི། ངོ་བོ་རང་བཞིན་ཐུགས་རྗེ་སྐུ་གསུམ་ལྷ། ། དབྱེར་མེད་རང་རིག་བླ་མར་སྐྱབས་སུ་མཆི། ། གཟུང་འཛིན་འཁོར་བར་འཁྱམས་པའི་མ་གྱུར་འགྲོ། ། གདོད་མའི་གཞི་ལ་སད་པར་དམ་བཅའོ། གཉིས་པ་ཡན་ལག་བདུན་པ་ནི།
ཨཱཿ རང་རིག་ཀ་དག་བླ་མ་ལ། ། རང་ངོ་ཤེས་པས་ཕྱག་འཚལ་ལོ། ། སྣང་བཞི་འོད་གསལ་རྒྱན་གྱིས་མཆོད། ། རེ་དོགས་སྤང་བླང་དབྱིངས་སུ་བཤགས། ། བློ་འདས་རྫོགས་ཆེན་ཆོས་འཁོར་བསྐོར། ། མཉམ་ཉིད་ཆེན་པོར་རྗེས་ཡི་རངས། ། འཇའ་ལུས་རྡོ་རྗེར་རྟག་བཞུགས་གསོལ། ། འཁོར་གསུམ་ཡོངས་གྲོལ་ཀློང་དུ་བསྔོ། ། གཞོན་ནུ་བུམ་སྐུར་སངས་རྒྱས་ཤོག །
དངོས་གཞི་ནི། ཨཱཿ གཞི་དབྱིངས་ཆོས་ཉིད་མངོན་སུམ་ཀློང༌། ། ཉམས་སྣང་འཇའ་ཚོན་འོད་ཕུང་དབུས། ། རིག་པ་ཚད་ཕེབས་ཡེ་ཤེས་སྐུ། ། རྩ་གསུམ་གླིང་པ་ཆོས་ཀྱི་རྒྱལ། ། མ་བཅོས་བཞི་ལྡན་རྣལ་འབྱོར་ཆས། ། བློ་ཟད་བརྟུལ་ཞུགས་མཐར་ཕྱིན་ཕྱིར། ། རྡོ་རྗེ་ཕྱར་ཞིང་ཕུར་བུ་གཟིར། ། གཞོན་ནུ་བུུམ་པའི་སྐུར་སྨིན་པའི། །
དབང་རྟགས་བྱ་རོག་པྲོག་ཞུ་གསོལ། ། འཁོར་འདས་མཉམ་ཉིད་ཕྱེད་སྐྱིལ་བརྗིད། ། རྒྱལ་བ་ཀུན་གྱི་མཁྱེན་བརྩེ་ནུས། ། རྫོགས་མཚོན་འོད་ཟེར་འཇའ་ཚོན་དང༌། ། ལུ་གུའི་རྒྱུད་དང་རྡོ་རྗེ་ཡི། ། མེ་དཔུང་ཚྭ་ཚྭ་འཕྲོ་བ་ཡིས། ། འཁྲུལ་བའི་སྣང་བ་གཏན་ནས་བརླག ། སྲིད་གསུམ་བག་ཆགས་རྒྱ་མཚོ་སྐེམ། ། འཁོར་འདས་མྱ་ངན་འདས་པའི་ཆོས། ། ཡེ་གྲོལ་རྫོགས་པ་ཆེན་པོའི་གཞིར། །
མ་བཅོས་ཟང་ཐལ་ཆེན་པོར་གདལ། གསོལ་བ་འདེབས་པ་ནི། ཨཱཿ བློ་འདས་རྫོགས་པ་ཆེན་པོ། ། བསྒོམ་བྱ་སྒོམ་བྱེད་བྲལ་བའི། ། བསྒོམས་མེད་ནམ་མཁའི་རྣལ་འབྱོར། ། གནམ་ལྕགས་རྡོ་རྗེ་མཁྱེན་ནོ། ། སྣང་བཞི་དགོངས་པའི་རྩལ་ཆེན། ། སྟན་ཐོག་འདི་རུ་རྫོགས་ཏེ། ། གཞི་མེད་རྩ་བྲལ་ཆོས་སྐུའི། །
བསྟན་སྲིད་མྱུར་དུ་ཟིན་ནས། ། དོན་གཉིས་ལྷུན་གྲུབ་མཛོད་ཅིག ། ཅེས་གསོལ་བ་བཏབ་ཅིང་ཐུགས་ཡིད་བསྲེས་ལ་རང་ངོ་བསྐྱང༌། སྤྲོ་ན། ཨོཾ། སྐུ་གསུམ་བླ་མ་རྣམས་ལ་གསོལ་འདེབས་སོ། ། གནད་གསུམ་དགོངས་པ་རྟོགས་པར་བྱིན་གྱིས་རློབས་ཤིག ། རྗེ་བཙུན་འཇམ་དཔལ་དབྱངས་ལ་གསོལ་བ་འདེབས་སོ། ། མཁྱེན་གཉིས་ཡེ་ཤེས་རྒྱས་པར་བྱིན་གྱིས་རློབས་ཤིག ། འཇམ་དཔལ་གཤེས་གཉེན་ཞབས་ལ་གསོལ་བ་འདེབས་སོ། །
རྒྱལ་ཐབས་སྤྱི་བླུགས་དབང་བསྐུར་བྱིན་རླབས་སྩོལ་ཅིག ། སངས་རྒྱས་ཡེ་ཤེས་ཞབས་ལ་གསོལ་བ་འདེབས་སོ། ། ཕྲིན་ལས་ནུས་མཐུ་ཐོགས་མེད་བྱིན་གྱིས་རློབས་ཤིག ། རྩ་གསུམ་གླིང་པའི་ཞབས་ལ་གསོལ་བ་འདེབས་སོ། ། བརྟུལ་ཞུགས་སྤྱོད་པ་ལམ་ལྷོངས་བྱིན་རླབས་སྩོལ་ཅིག ། འབར་བ་གསུམ་གྱི་ཉམས་རྟོགས་རྒྱས་པར་མཛོད་ཅིག ། འདུ་བ་གསུམ་གྱི་ཕྲིན་ལས་འཕེལ་བར་མཛོད་ཅིག ། སྐུ་བཞིའི་གོ་འཕང་ཚེ་འདིར་འགྲུབ་པར་གྱུར་ཅིག ཨོཾ་ཨཱཿམ་ཧཱ་གུ་རུ་ཨེ་ཧཾ་ལོ་ཧ་བཛྲ་སརྦ་སིདྡྷི་ཧཱུྃ། ཞེས་མཚན་སྔགས་ཅི་ནུས་བཟླས།
རྗེས་ཀྱི་བྱ་བ་ནི། ཀུན་རྫོབ་བརྡ་ཡི་བླ་མ་ཉིད། ། འོད་དུ་ཞུ་ནས་རང་ལ་ཐིམ། ། དོན་དམ་ཆོས་སྐུའི་བླ་མ་ནི། ། རིག་སྟོང་རྗེན་པའི་ངོ་བོར་ཤར། ཨཱཿཕཊ྄ཿ སྣང་གྲགས་རིག་གསུམ་བླ་མ་ཡི། ། རྡོ་རྗེ་གསུམ་དང་འདུ་འབྲལ་མེད། རྗེས་ཐོབ་ཀྱི་སྤྱོད་ལམ་བྱའོ། དགེ་བའི་རྩ་བ་འགྲོ་ལ་བསྔོ། །
འཁྲུལ་སྣང་འཁོར་བ་མ་སྟོངས་བར། ། དོན་གཉིས་ཕུན་ཚོགས་དཔལ་ཐོབ་ཤོག ། གང་དྲན་མ་བཅོས་གློག་བཞིན་དུ། ། གནམ་ལྕགས་གུ་ཧྱས་སུག་བྲིས་བྱས། ། དེས་ཀྱང་བྱིན་རླབས་འཇུག་གྱུར་ཅིག ། ཅེས་པ་འདིའང་སྔར་བྲིས་པ་ལ་སླར་ཡང་རང་ཡུལ་གནམ་ལྕགས་རྩ་གསུམ་གླིང་པའི་ཐུགས་སྤྲུལ་སྐུ་ཕྲེང་དྲུག་པ་འཕགས་པ་རྒྱ་མཚོ་རིན་པོ་ཆེ་མཆོག་ནས་རྩ་གསུམ་གླིང་པའི་བླ་སྒྲུབ་ཅིག་དགོས་ཞེས་འབྲོང་བླ་ཀརྨ་ལོངས་སྤྱོད་རྒྱུད་གསུང་བསྐུལ་མཛད་པ་བཞིན་གསོལ་འདེབས་དང་མཚན་སྔགས་ཙམ་གསར་དུ་བསྣན་ཞིང་ཕུལ་བ་འདིས་ཀྱང་དམ་པའི་ཐུགས་བཞེད་སྐོང་ནུས་པའི་རྒྱུར་གྱུར་ཅིག། །། ༈ བྱིན་རླབས་སྦྲང་ཆར་བསྐུལ་བའི་རྒྱངས་འབོད་དཔྱིད་ཀྱི་རྒྱལ་མོའི་གདུང་དབྱངས་ཞེས་བྱ་བ་བཞུགས་སོ། བླ་མ་མཁྱེན་ནོ། བླ་མ་མཁྱེན་ནོ། བླ་མ་མཁྱེན་ནོ།
ཆོས་སྐུའི་སྟོན་པ་ཀུན་ཏུ་བཟང་པོ། ། དགོངས་བརྒྱུད་གསལ་བའི་སྟོན་པ་བཅུ་གཉིས། ། རྒྱལ་བ་དགོངས་བརྒྱུད་བླ་མ་མཁྱེན་ནོ། ། ཀ་དག་གནས་ལུགས་རྟོགས་པར་མཛོད་ཅིག ། ལོངས་སྐུུའི་སྟོན་པ་རྡོ་རྗེ་སེམས་དཔའ། ། བརྡ་བརྒྱུད་དག་པའྀ་སློབ་དཔོན་རྣམ་གསུམ། ། རིག་འཛིན་བརྡ་བརྒྱུད་བླ་མ་མཁྱེན་ནོ། ། ལྷུན་གྲུབ་སྣང་བཞི་མཐར་ཕྱིན་མཛོད་ཅིག ། སྤྲུལ་སྐུའི་སྟོན་པ་པདྨ་འབྱུང་གནས། ། སྙན་བརྒྱུད་གྲུབ་བརྙེས་རྗེ་འབངས་ཉེར་ལྔ། །
གང་ཟག་སྙན་བརྒྱུད་བླ་མ་མཁྱེན་ནོ། ། རྟོགས་པས་བདག་རྒྱུད་གྲོལ་བར་མཛོད་ཅིག ། མཁའ་འགྲོའི་གཙོ་མོ་ཡེ་ཤེས་མཚོ་རྒྱལ། ། ཟབ་ལམ་སྟོན་པའི་མ་དང་མཁའ་འགྲོ། ། མཁའ་འགྲོ་གཏེར་བརྒྱུད་བླ་མ་མཁྱེན་ནོ། ། གཟུང་འཛིན་རང་སར་གྲོལ་བར་མཛོད་ཅིག ། སྔགས་པའི་རྒྱལ་པོ་གནུབས་སྟོན་མཐུ་ཆེན། ། སོ་ཟུར་རྨ་གཉགས་སྐ་ཅོག་ཞང་གསུམ། ། དབང་བསྐུར་བྱིན་བརྒྱུད་བླ་མ་མཁྱེན་ནོ། ། ཐུགས་རྗེས་གཞན་རྒྱུད་སྨིན་པར་མཛོད་ཅིག །
སྤྲུལ་པའི་གཏེར་ཆེན་རྩ་གསུམ་གླིང་པ། ། གཏེར་ཆེན་བརྒྱ་དང་གཏེར་ཕྲན་སྟོང་རྩ། ། ཚིག་བརྒྱུད་ཤོག་སེར་བརྒྱུད་པ་མཁྱེན་ནོ། ། བརྟུལ་ཞུགས་སྤྱོད་པ་ལམ་ལྷོངས་མཛོད་ཅིག ། རིག་འཛིན་ཆེན་པོ་ཧཱུྃ་ཆེན་འགྲོ་འདུལ། ། རིག་འཛིན་བཞི་སོགས་ལུང་བསྟན་ཆོས་བདག ། བཀའ་བབ་དོན་བརྒྱུད་བླ་མ་མཁྱེན་ནོ། ། འགྲོ་དོན་མཁའ་དང་མཉམ་པར་གྱུར་ཅིག ། ཨོ་རྒྱན་རིག་འཛིན་འགྲོ་འདུལ་གླིང་པ། ། ངེས་དོན་བསྟན་འཛིན་ཆོས་དབྱིངས་རང་གྲོལ། །
སྐུ་སྤྲུལ་བརྒྱུད་པའི་བླ་མ་མཁྱེན་ནོ། ། ལུས་ལ་བདེ་བ་འབར་བར་མཛོད་ཅིག ། རིག་འཛིན་ཆེན་པོ་འཆི་མེད་ནོར་བུ། ། ངེས་མེད་ཕྲིན་ལས་འགྲོ་བ་འདུལ་མཛད། ། གསུང་སྤྲུལ་བརྒྱུད་པའི་བླ་མ་མཁྱེན་ནོ། ། ངག་ལ་ནུས་པ་ཐོབ་པར་མཛོད་ཅིག ། མི་འཇིགས་རྡོ་རྗེ་སྙན་གྲགས་རྒྱ་མཚོ། ། བསྟན་པའི་རྒྱལ་མཚན་བཟོད་པ་རབ་བརྟན། ། ཐུགས་སྤྲུལ་བརྒྱུད་པའི་བླ་མ་མཁྱེན་ནོ། ། ཡིད་ལ་ཏིང་འཛིན་བརྟན་པར་མཛོད་ཅིག །
རྒྱལ་བ་རྒྱ་མཚོ་ཨརྻ་དྷྭ་ཛ། ། ཚེ་དབང་བསྟན་འཛིན་ནམ་མཁའ་ཚེ་དབང༌། ། འགྲོ་འདུལ་བརྒྱུད་པའི་བླ་མ་མཁྱེན་ནོ། ། དག་སྣང་ཕྱོགས་མེད་འཆར་བར་མཛོད་ཅིག ། གྲུབ་བརྙེས་ཀརྨ་ཨཽ་ཌཱི་ཡ་སོགས། ། གྭ་གྲྭ་བརྒྱུད་པའི་བླ་མ་མཁྱེན་ནོ། ། རི་པའི་མཆོག་སྤྲུལ་ཉི་ཟླ་ཟུང་མཚོན། ། རི་སྨད་བརྒྱུད་པའི་བླ་མ་མཁྱེན་ནོ། ། དཀོན་མཆོག་སེངྒེ་བླ་རབས་བླ་མ། ། སྔོན་ནེ་བརྒྱུད་པའི་བླ་མ་མཁྱེན་ནོ། །
ཧཱུྃ་ཀར་རྣམ་རོལ་རིག་འཛིན་རྡོ་རྗེ། ། འཕེན་རབས་བརྒྱུད་པའི་བླ་མ་མཁྱེན་ནོ། ཁྱད་པར་སྐྱབས་ཀུན་འདུས་པའི་བདག་ཉིད། ། བརྒྱུད་སྲོལ་ཀུན་འདུས་རིགས་དང་དཀྱིལ་འཁོར། ། མ་ལུས་སྤྲོ་ཞིང་བསྡུ་བའི་བྱེད་པོ། གུ་རུ་ཉི་མ་འོད་ཟེར་མཁྱེན་ནོ། ། བསྟན་པའི་ཉིན་བྱེད་ཆུ་ལྷའི་ཕག་ཏུ། ། ཡིབ་ཚེ་ཐུགས་བསྐྱེད་སྐྱ་རེངས་གསར་པའི། ། ཕྲིན་ལས་འོད་སྟོང་ཕྱོགས་མེད་སྤྲོ་བའི། ། བཀའ་དྲིན་སུམ་ལྡན་བླ་མ་མཁྱེན་ནོ། །
མ་རིག་མུན་སེལ་བླ་མ་མཁྱེན་ནོ། ། ཐར་པའི་ལམ་སྟོན་བླ་མ་མཁྱེན་ནོ། ། ཕན་བདེའི་དཔལ་སྦྱིན་བླ་མ་མཁྱེན་ནོ། ། སྨིན་གྲོལ་སྒོ་འབྱེད་བླ་མ་མཁྱེན་ནོ། ། རང་རིག་ངོ་སྤྲོད་བླ་མ་མཁྱེན་ནོ། ། དཔལ་ལྡན་རྩ་བའི་བླ་མ་མཁྱེན་ནོ། བླ་མ་མཁྱེན་ནོ། བླ་མ་མཁྱེན་ནོ། བླ་མ་མཁྱེན་ནོ། ཚེ་འདིར་དལ་འབྱོར་སྙིང་པོ་ལོན་པར། །
དཔལ་ལྡན་བླ་མས་བྱིན་གྱིས་རློབས་ཤིག ། མི་རྟག་འཆི་བ་སྙིང་ནས་དྲན་པར། ། དཔལ་ལྡན་བླ་མས་བྱིན་གྱིས་རློབས་ཤིག ། ལས་འབྲས་བླང་དོར་ཚུལ་བཞིན་ནུས་པར། ། དཔལ་ལྡན་བླ་མས་བྱིན་གྱིས་རློབས་ཤིག ། འཁོར་བ་སྡུག་བསྔལ་རང་བཞིན་ཤེས་པར། ། དཔལ་ལྡན་བླ་མས་བྱིན་གྱིས་རློབས་ཤིག ། ཐར་པའི་ལམ་ལ་སྤྲོ་བས་འཇུག་པར། ། དཔལ་ལྡན་བླ་མས་བྱིན་གྱིས་རློབས་ཤིག ། མོས་གུས་དག་སྣང་བཅོས་མིན་ཤར་བར། །
དཔལ་ལྡན་བླ་མས་བྱིན་གྱིས་རློབས་ཤིག ། བླ་མ་སངས་རྒྱས་དངོས་སུ་མཐོང་བར། ། དཔལ་ལྡན་བླ་མས་བྱིན་གྱིས་རློབས་ཤིག ། གདམས་ངག་བདུད་རྩིར་ངེས་པ་རྙེད་པར། ། དཔལ་ལྡན་བླ་མས་བྱིན་གྱིས་རློབས་ཤིག ། བླ་མའི་ཐུགས་དང་རང་སེམས་འདྲེས་པར། ། དཔལ་ལྡན་བླ་མས་བྱིན་གྱིས་རློབས་ཤིག ། སྣང་སྲིད་ལྷ་ཡི་ཕྱག་རྒྱར་རྫོགས་པར། ། དཔལ་ལྡན་བླ་མས་བྱིན་གྱིས་རློབས་ཤིག ། སྒྲ་གྲགས་རྡོ་རྗེའི་སྔགས་སུ་དག་པར། །
དཔལ་ལྡན་བླ་མས་བྱིན་གྱིས་རློབས་ཤིག ། དྲན་རྟོག་འོད་གསལ་ཆོས་སྐུར་སྨིན་པར། ། དཔལ་ལྡན་བླ་མས་བྱིན་གྱིས་རློབས་ཤིག ། རྩ་ཐིག་རླུང་སེམས་ལས་སུ་རུང་བར། ། དཔལ་ལྡན་བླ་མས་བྱིན་གྱིས་རློབས་ཤིག ། གཟུང་འཛིན་དབུ་མའི་དབྱིངས་སུ་ཐིམ་པར། ། དཔལ་ལྡན་བླ་མས་བྱིན་གྱིས་རློབས་ཤིག ། བདེ་སྟོང་ཕྱག་རྒྱའི་གྲུབ་མཐའ་སྙོགས་པར། ། དཔལ་ལྡན་བླ་མས་བྱིན་གྱིས་རློབས་ཤིག ། ཀ་དག་ཁྲེགས་ཆོད་གནས་ལུགས་རྟོགས་པར། །
དཔལ་ལྡན་བླ་མས་བྱིན་གྱིས་རློབས་ཤིག ། ལྷུན་གྲུབ་སྣང་བཞིའི་ལམ་རྩལ་རྫོགས་པར། ། དཔལ་ལྡན་བླ་མས་བྱིན་གྱིས་རློབས་ཤིག ། འབྲས་བུ་སྐུ་བཞིའི་བསྟན་སྲིད་ཟིན་པར། ། དཔལ་ལྡན་བླ་མས་བྱིན་གྱིས་རློབས་ཤིག ། ཚེ་གཅིག་འཇའ་ལུས་ཆོས་སྐུར་འགྲུབ་པར། ། དཔལ་ལྡན་བླ་མས་བྱིན་གྱིས་རློབས་ཤིག ། ད་ལྟ་ཉིད་དུ་བྱིན་གྱིས་རློབས་ཤིག ། མྱུར་བ་ཉིད་དུ་བྱིན་གྱིས་རློབས་ཤིག ། སྟན་ཐོག་འདི་རུ་བྱིན་གྱིས་རློབས་ཤིག །
ཐུན་མཚམས་འདི་རུ་བྱིན་གྱིས་རློབས་ཤིག བླ་མ་མཁྱེན་ནོ། བླ་མ་མཁྱེན་ནོ། བླ་མ་མཁྱེན་ནོ། ཞེས་མོས་གུས་རྩལ་དུ་འདོན་ལ་གདུང་བའི་དབྱངས་སྙན་པོས་བརྗོད་པར་བྱ་བ་ཡིན་ནོ། ཞེས་བྱིན་རླབས་སྦྲང་ཆར་བསྐུལ་བའི་རྒྱངས་འབོད་དཔྱིད་ཀྱི་རྒྱལ་མོའི་གདུང་དབྱངས་ཞེས་བྱ་བ་འདིའང་རང་སློབ་བླ་མ་མགོན་པོའམ་དོན་འགྲུབ་ཚེ་འཕེལ་གྱིས། རང་ལུགས་གཙོར་གྱུར་བླ་མ་རྒྱངས་འབོད་ཅིག་འབྲི་རོགས་ཞེས། དུས་རིང་མོ་ཞིག་ནས་བསྐུལ་བ་རིམ་ལུས་སུ་གྱུར་བའི་ཁར་སླར་ཡང་རྩ་གསུམ་བཀའ་འདུས་སྒྲུབ་ཆེན་སྐབས་ཅི་ནས་གྲུབ་པ་ཞུ་ཞེས་བསྐུལ་ངོ་མ་ལྡོག་པར་མཆོག་གསུམ་ལ་མོས་པའི་གསོལ་བ་བཏབ་ནས་གང་དྲན་བྲིས་པས་བྱིན་རླབས་མྱུར་དུ་འཇུག་པའི་རྒྱུར་གྱུར་ཅིག རབ་བྱུང་༡༧ ཤིང་བྱའི་ཟླ་བ་དང་པོའི་ཚེས་༡༨་ལ་སྒོ་ཆེན་སྤྲུལ་མིང་གསང་སྔགས་པས་བལ་ཡུལ་ཡང་ལེ་ཤོད་ཨ་ཏི་སྒོམ་གྲྭ་སྣ་ཚོགས་རང་གྲོལ་གླིང་དུ་སྦྱར་བའོ།། །། ༈ ཨོཾ་ཨཱཿཧཱུྃ།
གཞི་ཀ་དག་འོད་ལྔ་འཁྲིགས་པའི་ཀློང༌། ། ལམ་གསལ་སྟོང་གུ་རུ་པདྨ་འབྱུང༌། ། དོན་བརྒྱུད་འཛིན་ཡེ་ཤེས་མཚོ་རྒྱལ་མར། ། བདག་གསོལ་འདེབས་བུ་ལ་བྱིན་གྱིས་རློབས། ། རྐྱེན་ཕྱི་ནང་གི་བར་ཆད་མི་འབྱུང་ཞིང༌། ། མཆོག་ཐུན་མོང་གི་དངོས་གྲུབ་སྩལ་དུ་གསོལ། བླ་མ་མཁྱེན་ནོ། བླ་མ་མཁྱེན་ནོ། བླ་མ་མཁྱེན་ནོ། རྗེ་བཙུན་འགྲན་ཟླ་དང་བྲལ་བ། །
ཕ་མཆོག་པདྨ་ཡི་འབྱུང་གནས། ། རོལ་རྩལ་ཡེ་ཤེས་ཀྱི་ཐུགས་ཉིད། ། ཅིར་སྣང་ཆོས་སྐུ་རུ་གྲོལ་མཛད། ། སྐྱབས་གཅིག་ཡེ་ཤེས་ཀྱི་མཚོ་རྒྱལ། ། བདེ་སྟོང་ཟབ་ལམ་གྱི་བདག་མོ། ། དགོངས་བརྡ་ཟབ་རྒྱ་ཡི་གཏེར་མཛོད། ། རྟེན་འབྲེལ་འཁོར་ལོ་ཡི་ཁྱབ་བདག ། དྲིན་ཅན་ཡབ་ཡུམ་ཁྱེད་མ་གཏོགས། ། རེ་ལྟོས་གཞན་དུ་ནི་མི་འཚོལ། ། ཡབ་ཡུམ་ཁྱེད་ཉིད་རང་ཤེས་སོ། །
ཐུགས་རྗེས་ད་ལྟ་རང་གཟིགས་ཤིག ། སྒོ་གསུམ་བག་མེད་དུ་ཤོར་ཚེ། ། འཁོར་བ་མཐའ་མེད་ཀྱི་མེ་འོབས། ། གང་བཏབ་བཟོད་གླགས་རང་མེད་པའི། ། ཐར་མེད་ངན་སོང་ལས་སྐྱོབས་དང༌། ། མནར་མེད་ངན་སོང་དུ་འཁྱམས་པའི། ། ཕ་མ་རིགས་དྲུག་གི་སེམས་ཅན། ། ལས་ངན་སྡིག་སྟོབས་ཅན་རྣམས་ལ། ། ཐུགས་རྗེས་ད་ལྟ་རང་གཟིགས་ཤིག ། མཐའ་མེད་འཁོར་བ་ལས་སྐྱོབས་དང༌། །
མཆོག་ཐུན་དངོས་གྲུབ་ཅིག་སྩོལ་དང༌། ། སྐུ་བཞིས་སྐྱེ་བ་དང་ཚེ་རབས། ། འབྲལ་མེད་རྗེས་འཛིན་གྱི་དབང་བཞི། ། བསྐུར་མཛད་བླ་མ་ཁྱེད་མཁྱེན་ནོ། ཞེས་པ་པདྨ་འབྱུང་གནས་ཀྱི་རྗེ་འཇུག་དམ་པ་སྔགས་བླ་ཕུན་ཚོགས་གིས་བསྐུལ་ངོར་ཧཱུྃ་ཀཱ་ལ་ཀརྨ་ལས་འབྲེལ་རྩལ་གྱིས་བྲིས།། །། ༈ མ་མ་སིདྡྷི་ས་མ་ཡེ་ཧཱུྃ། ། གནས་སེམས་ཉིད་ཀྱི་ནམ་མཁའ་ཡངས་པ་རུ། ། ཕས་བྱིན་རླབས་ཉི་ཟླ་ཡི་ཟེར་ལྟར་འགྱེད། ། མ་མཚོ་རྒྱལ་གནས་ལུགས་ཀྱི་སྐར་འཚོགས་བཀྲ། ། རྒྱུད་སྤྲིན་ཚོགས་དེངས་པར་བྱིན་གྱིས་རློབས། །
ཕྱི་འབྱུང་ལྔ་རང་བྱུང་གི་གནས་མཆོག་ཏུ། ། ཕ་ཨོ་རྒྱན་རྩི་བཅུད་འབྲས་བུ་རྒྱས། ། མ་མཚོ་རྒྱལ་པདྨའི་ཚོམ་བུ་བཀྲ། ། རྐྱེན་སད་སེར་ཞི་བར་བྱིན་གྱིས་རློབས། ། གནས་རྫོགས་ཆེན་གསང་སྔགས་ཀྱི་ཕོ་བྲང་ནས། ། ཕ་པད་འབྱུང་གསལ་སྟོང་གི་ཆོས་དབྱིངས་ཁྱབ། ། མ་མཚོ་རྒྱལ་ཟུང་འཇུག་གི་བདེ་སྟོང་འཁྱུད། ། བུས་བདག་འཛིན་ཆོད་པར་བྱིན་གྱིས་རློབས། ། སྔོན་ལས་འབྲེལ་ཟབ་གཏེར་གྱི་ཕོ་བྲང་ནས། ། ཕ་ཐབས་མཆོག་སྣ་ཚོགས་རང་སར་གྲོལ། །
མ་ཤེས་རབ་རྟེན་འབྲེལ་མྱུར་ལམ་མཁན། ། བུས་བསམ་དོན་འབད་མེད་ལྷུན་གྱིས་གྲུབ། ། བདག་དེ་ལྟར་གསོལ་བ་རྩེ་གཅིག་འདེབས། ། མཆོག་ཐུན་མོང་གི་དངོས་གྲུབ་སྩལ་དུ་གསོལ། ། ཕྱི་སྤྲུལ་སྐུའི་བསྐྱེད་རིམ་ལ་མི་ཞེན་པར། ། ལམ་སྣང་སྟོང་གི་ངང་ལ་མཉམ་པར་ཞོག ། བར་བཟླས་བརྗོད་ཀྱི་སྔགས་ལ་མི་ཞེན་པར། ། སྒྲ་གྲགས་སྟོང་གི་ངོ་བོ་སོ་མར་ཞོག ། ནང་འོད་གསལ་གྱི་ཉམས་ལ་མི་ཞེན་པར། ། སེམས་ཅི་ཤར་དེ་ཆོས་ཉིད་རོལ་པར་ཞོག །
ལམ་ཕྱི་ནང་དབྱེར་མེད་མ་བུ་འདྲེས། ། དོན་དེ་མཐོང་རིག་པའི་བཙན་ས་ཟིན། ། བུ་སྙིང་གཏམ་གྱི་ཞལ་གདམས་དེ་ལྟར་རོ། ཞེས་པ་གསོལ་འདེབས་ཞལ་གདམས་སྙིང་ནས་གདམས་པ་འདིའང་ཁོ་བོ་པདྨ་གཏེར་བདག་གླིང་པས་སློབ་མ་པདྨ་བཛྲ་གྱིས་བསྐུལ་ངོར་ཐུན་མཚམས་སུ་སྦྱར་བ་དགེ།། །། ༈ གཏེར་ཆེན་རྩ་གསུམ་གླིང་པའི་རྒྱངས་འབོད་ནི། ཨེ་མ་ཧོ། རྒྱལ་ཀུན་ངོ་བོ་པད་འབྱུང༌། ། གསང་སྔགས་མཛོད་འཛིན་མཚོ་རྒྱལ། ། གནུབས་སྟོན་སངས་རྒྱས་ཡེ་ཤེས། ། གསོལ་འདེབས་ཐུགས་རྗེས་གཟིགས་ཤིག །
གཡུང་སྟོན་ངན་སྔགས་ཀྱི་རྒྱལ་པོ། ། རྒྱལ་སྲས་པདྨ་དབང་ཆེན། ། མཐུ་ཆེན་དུམ་རྒྱ་ཡི་ཞང་ཁྲོམ། ། ཐུགས་རྗེའི་སྤྱན་གྱིས་གཟིགས་མཛོད། ། སྤྲུལ་སྐུ་ནམ་མཁའི་ནོར་བུ། ། ཀརྨ་ལས་འབྲེལ་གླིང་པ། ། ཆོས་རྗེ་འགྲོ་བ་ཀུན་གྲོལ། ། པདྨ་གཏེར་བདག་གླིང་པའི། ། ཐུགས་རྗེའི་ལྕགས་ཀྱུས་དྲོངས་ཤིག ། གུ་རུ་དྲི་མེད་འོད་ཟེར། །
གར་དབང་གྲུབ་པའི་དབང་ཕྱུག ། སྔགས་ནག་ཞྭ་གོས་རྒྱན་ཅན། ། ཀཱ་ལ་ཧཱུྃ་གི་ངོ་བོ། ། ཐུགས་རྗེས་གཟིགས་པར་ཞུ་དང༌། ། བསྟན་དགྲ་ཐང་མའི་གཉེན་པོ། ། ཕུང་བྱེད་ཤཱནྟིཾ་གརྦྷ། ། བྱ་རོག་པྲོག་གི་ཞུ་གསོལ། ། བེར་ཕོད་གཟའ་བདུད་ཀྱི་ཆས་མཛད། ། གནམ་ལྕགས་ཐོག་རྒོད་ཀྱི་རྡོ་རྗེར། ། གསོལ་འདེབས་བར་ཆད་ཀུན་ཟློག་ཅིག །
རྡོ་རྗེ་ཁྲག་འཐུང་གི་སྐུར་བཞེངས། ། དམོད་པ་ཕྱུང་རྡེག་གི་སྤུ་གྲི། ། ཕ་རོལ་རྒོལ་བའི་སྒྱོགས་ཆེན། ། ཧཱུྃ་ནག་དྲག་རྩལ་ཁྱེད་མཁྱེན་ནོ། ། མ་རུངས་བྱད་མ་འདུལ་མཛད། ། དྲག་རྫས་ཐུན་དང་ཟོར་འཕེན། ། གནམ་ལྕགས་ཕུར་པའི་མཚོན་ཐོགས། ། ཨརྩིག་ཁྲོ་རྒྱལ་གྱི་སྔགས་བདག ། ལོག་འདྲེན་ཆམ་ལ་ཕོབ་ཅིག ། ཆེ་མཆོག་དཔལ་དགུ་དང་དབྱེར་མེད། །
རྡོ་རྗེ་གཞོན་ནུ་དང་སྐུ་མཉམ། ། རྩ་གསུམ་དཀྱིལ་འཁོར་གྱི་གླིང་པ། ། ཆོས་ཀྱི་རྒྱལ་པོ་ཁྱེད་མཁྱེན་ནོ། ། གང་བསམ་ཐོགས་མེད་དུ་སྒྲུབ་མཛད། ། མཚུངས་བྲལ་མགོན་པོ་ཁྱེད་མཁྱེན་ནོ། ། ཀུན་འདུས་སྤྲུལ་སྐུ་ཁྱེད་མཁྱེན་ནོ། ། གདམས་པའི་མཛོད་འཛིན་ཁྱེད་མཁྱེན་ནོ། ། གཏེར་སྟོན་ཀློང་ཡངས་ཁྱེད་མཁྱེན་ནོ། ། འཕོ་བ་ཀུན་འགྲུབ་ཁྱེད་མཁྱེན་ནོ། ། འཇའ་ལུས་ཟག་མེད་ཁྱེད་མཁྱེན་ནོ། །
པད་འབྱུང་དངོས་འདྲ་ཁྱེད་མཁྱེན་ནོ། ། བདག་གིས་དུས་རྣམས་ཀུན་ཏུ། ། གསོལ་བ་རྩེ་གཅིག་འདེབས་སོ། ། བར་ཆད་རྐྱེན་ངན་ཟློགས་ཤིག ། ཚེ་འདིར་དངོས་གྲུབ་སྩོལ་ཅིག ། དབང་བཞི་ལུས་ལ་བསྐུར་ཅིག ། སྐུ་བཞི་ཡོངས་རྫོགས་སུ་གྱུར་ཅིག ། སྣང་སེམས་ཆོས་སྐུར་རྟོགས་ནས། ། སྣང་བཞི་རོ་གཅིག་འཆར་ཞིང༌། ། མཐར་ཐུག་སངས་རྒྱས་ཐོབ་མཛོད།
རྒྱངས་འབོད་རིག་འཛིན་མིང་གིས་སྦྱར་བའོ།། །། ༈ དེ་ནས་ཚོགས་ཞིང་སྨོན་ལམ་བྱ་བ་ནི། ཨོྃ་ཨཱཿཧཱུྃ། གནས་འོག་མིན་ཆོས་དབྱིངས་ཕོ་བྲང་ནས། ། དཔལ་ཐོག་མའི་མགོན་པོ་ཀུན་ཏུ་བཟང༌། ། ཡིད་རྩེ་གཅིག་གདུང་བས་གསོལ་བ་འདེབས། ། གཞི་གནས་ལུགས་ཀྱི་རང་རྒྱུད་མཐོང་བ་དང༌། ། ལམ་རྒྱ་ཡན་ལ་འཁྲུལ་རྟོག་མི་འབྱུང་ཞིང༌། ། དོན་སྐུ་གསུམ་གྱི་ལྟ་བ་གདེང་ཐོབ་ནས། ། ཕ་ཁྱེད་རང་ལྟ་བུར་བྱིན་གྱིས་རློབས། །
གནས་མེ་རི་འབར་བའི་ཕོ་བྲང་ནས། ། རིགས་དྲུག་པའི་བདག་ཉིད་རྡོ་རྗེ་སེམས། ། ཡིད་རྩེ་གཅིག་གདུང་བས? གཞི་གནས་ལུགས་ཀྱི་རང་རྒྱུད? ལམ་རྒྱ་ཡན་ལ་འཁྲུལ་རྟོག? དོན་སྐུ་གསུམ་གྱི་ལྟ་བ? ཕ་ཁྱེད་རང་ལྟ་བུར? གནས་མ་ལ་བམ་རིའི་ཕོ་བྲང་ནས། ། དབྱིངས་རབ་འབྱམས་དགའ་རབ་རྡོ་རྗེ་ལ། ། ཡིད་རྩེ་གཅིག? གཞི་གནས་ལུགས? ལམ་རྒྱ་ཡན? དོན་སྐུ་གསུམ? ཕ་ཁྱེད་རང? གནས་རི་བོ་རྩེ་ལྔའི་ཕོ་བྲང་ནས། ། མཁས་གྲུབ་པའི་དབང་ཕྱུག་ཤྲཱི་སིང༌། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་བསིལ་བ་ཚལ་གྱི་དུར་ཁྲོད་ནས། ། སློབ་དཔོན་ཉིད་འཇམ་དཔལ་བཤེས་གཉེན་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་མཆོད་རྟེན་བདེ་བྱེད་བརྩེགས་པ་ནས། ། རྗེ་གྲུབ་ཐོབ་རིག་འཛིན་རྣམ་བརྒྱད་ལ། །
ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་ནགས་ཚལ་དྲྭ་བའི་ཕོ་བྲང་ནས། ། མ་ཌཱཀྐི་ལས་ཀྱི་དབང་མོ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་བསམ་ཡས་དགེ་གོང་གི་ཕོ་བྲང་ནས། ། ཡབ་རྗེ་བཙུན་པདྨ་འབྱུང་གནས་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་ཀེའུ་རི་གསང་བ་ཡང་རྫོང་ནས། ། ཡུམ་ཡེ་ཤེས་མཁའ་འགྲོ་མཚོ་རྒྱལ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་ཡང་རྫོང་ཤེལ་གྱི་བྲག་ཕུག་ནས། ། གནུབས་སྟོན་པ་སངས་རྒྱས་ཡེ་ཤེས་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་བརྡ་བཞི་གསལ་རྫོགས་ཀྱི་ཕོ་བྲང་ནས། ། དྲིན་འཁོར་མེད་བདུད་འདུལ་རྡོ་རྗེ་ལ།་་་་་
རྩ་གསུམ་གླིང་པའི་མཚན་གཞན་ཡིན་་་་་མཆན། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་དག་པ་རབ་འབྱམས་ཀྱི་ཕོ་བྲང་ནས། ། རྗེ་གྲུབ་དབང་ཐུགས་མཆོག་རྡོ་རྗེ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་དག་སྣང་མོས་གུས་ཀྱི་ཕོ་བྲང་ནས། ། རྗེ་གྲུབ་ཐོབ་མི་འཇིགས་རྡོ་རྗེ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་བསླབ་གསུམ་རྣམ་དག་གི་ཕོ་བྲང་ནས། ། རྗེ་རིག་འཛིན་སྙན་གྲགས་རྒྱ་མཚོ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་གང་ལ་གང་འདུལ་ཕོ་བྲང་ནས། ། རླངས་དཔལ་སེང་གདུང་རབས་རིམ་བྱོན་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་རྫོགས་ཆེན་ཟང་ཐལ་ཕོ་བྲང་ནས། །
མགོན་ཁྱབ་བདག་ངག་དབང་ཕྲིན་ལས་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་ཆོས་ཉིད་མངོན་གྱུར་ཕོ་བྲང་ནས། ། རྗེ་ངག་དབང་བསྟན་པ་དར་རྒྱས་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་ལུང་རྟོགས་མཁྱེན་བརྩེའི་ཕོ་བྲང་ནས། ། མཁས་གྲུབ་བརྙེས་དཀོན་མཆོག་སེངྒེ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་བསྐྱེད་རྫོགས་ཟུང་འཇུག་གི་ཕོ་བྲང་ནས། ། འགྲན་ཟླ་བྲལ་ཡེ་ཤེས་རྒྱལ་མཚན་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་གསལ་བ་གསུམ་ལྡན་གྱི་ཕོ་བྲང་ནས། ། ངག་བཟླས་པ་མངོན་གྱུར་སེངྒེའི་མཚན། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་སྤྲོས་བྲལ་གཉུག་མའི་ཕོ་བྲང་ནས། །
སྒྲུབ་གནད་སྨིན་ཕུན་ཚོགས་དར་རྒྱས་ལ། ། ཡིད་རྩེ་གཅིག་གདུང་བས་གསོལ་བ་འདེབས། ། གཞི་གནས་ལུགས་ཀྱི་རང་རྒྱུད་མཐོང་བ་དང༌། ། ལམ་རྒྱ་ཡན་ལ་འཁྲུལ་རྟོགས་མི་འབྱུང་ཞིང༌། ། དོན་སྐུ་གསུམ་གྱི་ལྟ་བ་གདེང་ཐོབ་ནས། ། ཕ་ཁྱེད་རང་ལྟ་བུར་བྱིན་གྱིས་རློབས། འདི་ལྟར་དད་ཅིང་གུས་པའི་བློས། ། བརྒྱུད་པའི་བླ་མ་རིམ་བྱོན་གྱི། ། གསོལ་འདེབས་ཅུང་ཟད་མཚམས་སྦྱར་བ། ། འདི་ཡང་ཨཽ་ཌི་མིང་གིས་སོ།
གནས་གཟེ་རྒྱལ་བདུད་འདུལ་སྔགས་གླིང་ནས། ། རིགས་ཀུན་ཁྱབ་ཨཱརྻ་དྷྭ་ཛ་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? གནས་ཡེ་ཤེས་ལྔ་ཡི་ཕོ་བྲང་ནས། ། ནང་རྩ་གསུམ་དཀྱིལ་འཁོར་ལྷ་ཚོགས་ལ། ། ཡིད་རྩེ? གཞི་གནས? ལམ་རྒྱ? དོན་སྐུ? ཕ་ཁྱེད? རྩལ་རྨད་བྱུང་ཤུགས་འཆང་གི་ཕོ་བྲང་ནས། ། བཀའ་སྐྱོང་བའི་དམ་ཅན་གཏེར་བདག་ལ། ། ཡིད་རྩེ་གཅིག་གདུང་བས་གསོལ་བ་འདེབས། ། གཞི་གནས་ལུགས་ཀྱི་རང་རྒྱུད་མཐོང་བ་དང༌། ། ལམ་རྒྱ་ཡན་ལ་འཁྲུལ་རྟོག་མི་འབྱུང་ཞིང༌། ། དོན་སྐུ་གསུམ་གྱི་ལྟ་བ་གདེང་ཐོབ་ནས། །
ཕ་ཁྱེད་རང་ལྟ་བུར་བྱིན་གྱིས་རློབས། ། སྐུ་གསུམ་གྱི་དབང་བཞི་མཆོག་ཐོབ་ནས། ། དྲན་རིག་གི་རྒྱལ་ས་ཟིན་པ་དང༌། ། ཚོགས་གཉིས་ཀྱི་འབྲས་བུ་ཡོངས་སྨིན་ཏེ། ། དཔལ་ཡང་དག་རྡོ་རྗེའི་དོན་རྟོགས་ཤོག ། ཅེས་གདུང་བའི་གསོལ་འདེབས་ནི། ཚོགས་ཞིང་སྨོན་ལམ་མཚམས་སྦྱར་ཤིན་ཏུ་རག་ལས་པ་ཡིན་པས་འབད་འབུང་གཙོ་ཆེ། རྩ་གསུམ་གླིང་པས་སྦྱར་བའོ།། །། ༈ ཨོ་རྒྱན་རྩ་གསུམ་གླིང་པའི་གསོལ་འདེབས་འབྲལ་མེད་རྗེས་འཛིན་གི་སྨོན་ལམ་བྱིན་རླབས་མྱུར་འགྲུབ་ནི། གུ་རུ་ན་མོ།
རྒྱལ་ཀུན་གཅིག་འདུས་ཨོ་རྒྱན་ཐུགས་ཀྱི་སྲས། ། རྩ་གསུམ་གྲུབ་བརྙེས་བུདྡྷ་ཛྙཱ་ནའི་འཕྲུལ། ། འཛམ་གླིང་ཕན་བདེའི་ཟབ་གཏེར་སྒོ་འབྱེད་པ། ། ཆོས་ཀྱི་གཏེར་མཛོད་རྒྱ་མཚོའི་རིག་ཀློང་བརྡོལ། ། འགྲོ་དོན་བསམ་བཞིན་སྐྱེ་བ་བཞེས་མཛད་ལ། ། གསོལ་བ་འདེབས་སོ་འབྲལ་མེད་རྗེས་འཛིན་ཤོག ཁྱུང་ཆེན་ལྟ་བུའི་བླ་མ་རིན་པོ་ཆེ། ། ལས་ཀྱི་འཕྲོ་སད་མཁྱེན་གཉིས་འདབ་གཤོག་རྒྱས། ། དཔལ་རིར་པད་འབྱུང་ཡབ་ཡུམ་དངོས་ཞལ་མཇལ། ། སྨིན་གྲོལ་མཆོག་བརྙེས་ཨོ་རྒྱན་གཏེར་བདག་གླིང༌། །
གསོལ་བ་འདེབས་སོ? གཡུ་འབྲུག་ལྟ་བུའི་བླ་མ་རིན་པོ་ཆེ། ། ཟབ་གསང་མཁའ་འགྲོའི་སྙན་བརྒྱུད་ང་རོ་ཡིས། ། ཕྱི་རྒོལ་མུ་སྟེགས་ཀླ་ཀློའི་བསྟན་པ་བསྣུབ། ། མཐུ་རྩལ་ཤུགས་ལྡན་གནམ་ལྕགས་རྡོ་རྗེ་ལ། གསོལ་བ་འདེབས་སོ? སེང་ཆེན་ལྟ་བུའི་བླ་མ་རིན་པོ་ཆེ། ། ལུང་རྟོགས་མཁྱེན་རྩེའི་ཐེག་ཆེན་གཡུ་རལ་རྒྱས། ། ལོག་རྟོག་བདུད་སྡེ་རི་དྭགས་ཀླད་པ་འགེམས། ། རྣལ་འབྱོར་སྔགས་འཆང་ཧཱུྃ་ནག་དྲག་རྩལ་ལ། ། གསོལ་བ་འདེབས་སོ? ། སྨན་མཆོག་ལྟ་བུའི་བླ་མ་རིན་པོ་ཆེ། །
ཉོན་མོངས་དུག་ལྔ་འཁྲུལ་པའི་ཟུག་རྔུའི་ནད། ། གདམས་ཟབ་ཐུགས་རྗེའི་སྨན་གྱིས་སེལ་མཛད་པ། ། འབྲེལ་ཚད་དོན་ལྡན་པདྨ་ལས་འབྲེལ་ལ། ། གསོལ་བ་འདེབས་སོ? ། ནོར་བུ་ལྟ་བུའི་བླ་མ་རིན་པོ་ཆེ། ། ཟབ་ཆོས་མཁའ་འགྲོའི་གསང་མཛོད་ལྡེ་མིག་འཆང༌། ། སྨིན་གྲོལ་ཆར་འབེབས་དགོས་འདོད་རེ་བ་སྐོང༌། ། གྲུབ་གཉིས་སྩོལ་མཛད་ལོ་ཧ་བཛྲ་ལ། ། གསོལ་བ་འདེབས་སོ? ། ཉི་ཟླ་ལྟ་བུའི་བླ་མ་རིན་པོ་ཆེ། །
ཐེག་མཆོག་སྒྲོན་མེས་འཛམ་གླིང་མུན་པ་སེལ། ། སྐལ་ལྡན་དོན་མཛད་ཀཱ་ལ་ཧཱུྃ་གི་མཚན། ། གསོལ་བ་འདེབས་སོ? རྒྱལ་བའི་རྒྱལ་ཚབ་བླ་མ་རིན་པོ་ཆེ། ། འགྲན་གྱིས་ཟླ་བྲལ་མཚན་དཔེའི་ཡོན་ཏན་རྫོགས། ། མཐོང་ཐོས་འབྲེལ་ཐོགས་ཐར་པའི་ལམ་ལ་བཀོད། ། བཀའ་དྲིན་རྨད་བྱུང་རྩ་གསུམ་གླིང་པ་ལ། ། གསོལ་བ་འདེབས་སོ? ། རང་སེམས་དབྱེར་མེད་བླ་མ་རིན་པོ་ཆེ། ། སྐྱོན་གྱིས་མ་གོས་བླ་མ་སྤྲུལ་བའི་སྐུ། ། ཡེ་ཤེས་ལྔ་ལྡན་བླ་མ་ལོངས་སྤྱོད་རྫོགས། །
མ་བཅོས་ལྷུན་གྲུབ་བླ་མ་ཆོས་ཀྱི་སྐུ། ། སྐུ་གསུམ་ཡོངས་རྫོགས་བླ་མ་རྡོ་རྗེ་འཆང༌། ། གསོལ་བ་འདེབས་སོ་འབྲལ་མེད་རྗེས་འཛིན་ཤོག ། དེ་ལྟར་གསོལ་བཏབ་མོས་གུས་གདུང་བའི་མཐུས། ། བླ་མ་མཆོག་གིས་འབྲལ་མེད་རྗེས་བཟུང་ཞིང༌། ། བསྟན་དང་བསྟན་འགྲོའི་ལེགས་ཚོགས་ཁུར་ཆེན་པོ། ། ཡང་ནས་ཡང་དུ་ངལ་མེད་ཁུར་སྟོབས་ལྡན། མི་མཐུན་མི་འབྱུང་མཐུན་རྐྱེན་ཀུན་འགྲུབ་སྟེ། ། བླ་མེད་བླ་མའི་བཞེད་དོན་ཀུན་བསྒྲུབ་ཅིང༌། ། སྨིན་གྲོལ་དགའ་སྟོན་དཔལ་ལ་ལོངས་སྤྱོད་དེ།
བསྐྱེད་རྫོགས་སྙིང་པོ་འོད་གསལ་མངོན་གྱུར་ནས། ། སངས་རྒྱས་ཀུན་འདུས་དཔལ་ལྡན་བླ་མ་ཡི། ། གོ་འཕང་ལ་འགོད་འཁོར་བ་དོངས་སྤྲུག་ཤོག ། ཅེས་པའང་གུས་པ་ཉལ་བའི་རྨི་ལམ་འོད་གསལ་ཉམས་ཀྱི་སྣང་ངོར། ཨོ་རྒྱན་རྩ་གསུམ་གླིང་པ་དབུ་ལ་སྔགས་ཞྭ་བྱ་རོག་གིས་མཚན་པ། སྐུ་མདོག་དམར་སྨུག་ཕོད་ཀ་མཐིང་གོས་བཀླུབས་པ། ཕྱག་གཡས་རྡོ་རྗེ་ནམ་མཁར་ཕྱར་ཞིང་གཡོན་སྡིགས་མཛུབ་སྐེད་པར་གཏད་དེ། རྗེ་གང་གི་རིང་ལུགས་ཀྱི་ཆོས་ཀ་ཡོངས་རྫོགས་ཀྱི་གཏད་རྒྱ་དང་བཅས་ཞལ་གཟིགས་བྱུང་ཚེ། བཀའ་དྲིན་ངོམས་མེད་ཀྱི་ཡིད་ལ་དད་གདུང་ཆེར་སྐྱེས་ཤིང་ཉམས་དབྱངས་འདི་གང་ཤར་བཟོ་མེད་དུ། ངག་དབང་ཨོ་རྒྱན་བསྟན་འཛིན་གྱིས་སྔོན་བྲག་ཀེའུ་ཚང་གི་ཡང་དབེན་བདེ་ཆེན་ཆོས་གླིང་དུ་སྦྱར་བའོ།། །།
༈ བླ་མ་མཁྱེན་ནོ། ། བླ་མ་མཁྱེན་ནོ། ། བླ་མ་མཁྱེན་ནོ། ། མཚུངས་མེད་པདྨ་འབྱུང་གནས། ། དབྱེར་མེད་རྩ་བའི་བླ་མ། ། གར་དབང་གནམ་ལྕགས་རྡོ་རྗེ། ། ཨོ་རྒྱན་རྩ་གསུམ་གླིང་པ། ། རིག་འཛིན་བདུད་འདུལ་རྡོ་རྗེ། ། པདྨ་གཏེར་བདག་གླིང་པ། ། སྔགས་འཆང་ཧཱུྃ་ནག་དྲག་རྩལ། །
ཀརྨ་ལས་འབྲེལ་གླིང་པ། འདི་ཡན་རྩ་གསུམ་གླིང་པའི་མཚན་གྱི་རྣམ་གྲངས་ཡིན། ཐུགས་སྲས་ཐུགས་མཆོག་རྡོ་རྗེ། ། རྭ་སྟོན་སྟོབས་ལྡན་རྡོ་རྗེ། ། ཟུར་མཁར་ཐེག་ཆེན་གླིང་པ། ། ཀུན་མཁྱེན་འཇིགས་མེད་གླིང་པ། ། ཀུན་བཟང་བདེ་ཆེན་རྒྱལ་པོ། ། མཐུ་ཆེན་ཀྲ་ཏི་སྔགས་འཆང༌། ། སྐུ་སྤྲུལ་ཨོ་རྒྱན་རིག་འཛིན། ། ཨོ་རྒྱན་འགྲོ་འདུལ་གླིང་པ། །
པདྨ་ངེས་དོན་བསྟན་འཛིན། ། ངེས་དོན་ཆོས་དབྱིངས་རང་གྲོལ། ། གསུང་སྤྲུལ་འཆི་མེད་ནོར་བུ། ། ཐུགས་སྤྲུལ་མི་འཇིགས་རྡོ་རྗེ། ། ངག་དབང་སྙན་གྲགས་རྒྱ་མཚོ། ། གསང་སྔགས་བསྟན་པའི་རྒྱལ་མཚན། ། མཚུངས་མེད་བཟོད་པ་རབ་བརྟན། ། དྲིན་ཅན་རྩ་བའི་བླ་མ། ། རྗེ་བཙུན་བླ་མ་མཁྱེན་ནོ། ། ཐུགས་རྗེས་ད་ལྟ་རང་གཟིགས་ཤིག །
ན་མོ་བཀའ་དྲིན་ཅན་གྱི་བླ་མ། ། སྐུ་དྲིན་ཅན་གྱི་བླ་མ། ། གསུང་དྲིན་ཅན་གྱི་བླ་མ། ཐུགས་དྲིན་ཅན་གྱི་བླ་མ། ། གུ་རུ་པདྨ་ཁྱེད་རང་ལྟ་བུར་བྱིན་གྱིས་རློབས་ཤིག ། ད་ལྟ་ཉིད་དུ་བྱིན་གྱིས་རློབས་ཤིག ། མྱུར་བ་ཉིད་དུ་བྱིན་གྱིས་རློབས་ཤིག ། འདུག་ས་འདི་རུ་བྱིན་གྱིས་རློབས་ཤིག ། གནས་ཁང་འདི་རུ་བྱིན་གྱིས་རློབས་ཤིག ། མལ་ས་འདི་ཉིད་དུ་བྱིན་གྱིས་རློབས་ཤིག །
ཐུན་མཚམས་འདི་ཉིད་དུ? ། འབྲལ་བ་མེད་པར? ། བརྩེ་བ་ཆེན་པོས? སྐུ་མཉམ་པ་ཉིད་དུ? གསུང་མཉམ་པ་ཉིད་དུ? ། ཐུགས་མཉམ་པ་ཉིད་དུ? ། མཛད་པ་མཉམ་པ་ཉིད་དུ? ། ནུས་མཐུ་མཉམ་པ? ། གདུལ་བྱ་མཉམ? ། སྨོན་ལམ་མཉམ་པ་ཉིད་དུ་བྱིན་གྱིས་རློབས་ཤིག ། བླ་མ་མཁྱེན་ནོ། ། ལན་གསུམ།
རིག་འཛིན་མི་འཇིགས་རྡོ་རྗེས་མཛད་པའོ། ། སྤྲོས་ཤིང་ལྕོགས་ན། བཀའ་བརྒྱད་ཆེན་མོ་གསང་བ་ཟིལ་གནོན་ལས། སྔོན་འགྲོ་ཐེག་ཆེན་དགུ་ལྡན་བྱ་ལ་གལ་ཏེ་མ་ལྕོགས་ན་བརྒྱུད་གསུམ་གསོལ་འདེབས་ཁོལ་ཕྱུང་ནི། རྒྱལ་བ་དགོངས་བརྒྱུད་རྫོགས་ཆེན་སྟོན་པ་བཅུ་གཉིས་སོགས་ཀྱི་གསོལ་འདེབས་ནི། ན་མོ་ཧཱུྃ༔ བསྐལ་པ་དཔག་མེད་བཀོད་པ་ནམ་མཁའི་ཁྱོན༔ ཡེ་ཤེས་རྡོ་རྗེ་རིག་པའི་ཁྱེའུ་ཆུང་༔ མངོན་རྫོགས་སྟོན་པ་དེ་ལ་གསོལ་བ་འདེབས༔ ཚེ་ལོ་བྱེ་བ་མི་མཇེད་འཇིག་རྟེན་ཁམས༔
སྟོན་པ་མི་འཁྲུགས་པ་ལ་གསོལ་བ་འདེབས༔ ཚེ་ལོ་འབུམ་ཕྲག་དྲོད་གཤེར་འཇིག་རྟེན་དུ༔ སྟོན་པ་འཇིགས་པ་སྐྱོབ་ལ་གསོལ་བ་འདེབས༔ ཚེ་ལོ་བརྒྱད་ཁྲི་མངལ་སྐྱེས་གནས་མཆོག་ཏུ༔ གཞོན་ནུ་རྣམ་པར་རོལ་ལ་གསོལ་བ་འདེབས༔ ཚེ་ལོ་བདུན་ཁྲི་སུམ་ཅུ་རྩ་གསུམ་ན༔ སྟོན་པ་རྡོར་འཆང་སྐུ་ལ་གསོལ་བ་འདེབས༔ ཚེ་ལོ་དྲུག་ཁྲི་གསང་ཆེན་མེ་རི་འབར༔ གཞོན་ནུ་སྟོབས་ལྡན་སྟོན་པར་གསོལ་བ་འདེབས༔ ཚེ་ལོ་ཁྲི་ཕྲག་སྲིན་ཡུལ་རུ་ལུའི་གླིང་༔
དྲང་སྲོང་ཁྲོ་རྒྱལ་སྟོན་པར་གསོལ་བ་འདེབས༔ ཚེ་ལོ་ལྔ་སྟོང་རྡོ་རྗེ་ཡངས་པ་ཅན༔ སྟོན་པ་གསེར་འོད་དམ་པར་གསོལ་བ་འདེབས༔ ཚེ་ལོ་སྟོང་ཕྲག་སོག་པོ་གཡུ་སྨིན་ཡུལ༔ སྟོན་པ་བློ་གྲོས་རྒྱལ་བར་གསོལ་བ་འདེབས༔ ཚེ་ལོ་ལྔ་བརྒྱ་བྱ་རྒོད་ཕུང་རི་རུ༔ སྟོན་པ་འོད་སྲུང་དེ་ལ་གསོལ་བ་འདེབས༔ ཚེ་ལོ་སུམ་བརྒྱ་རྡོ་རྗེ་གདན་དྲུང་དུ༔ མངོན་རྫོགས་སངས་རྒྱས་དེ་ལ་གསོལ་བ་འདེབས༔ ཚེ་ལོ་བརྒྱ་ཕྲག་ཝཱ་རཱ་ཎ་སཱི་རུ༔
སྟོན་པ་ཤཱཀྱ་ཐུབ་པར་གསོལ་བ་འདེབས༔ མ་ལ་རི་བོ་གསང་བའི་གནས་མཆོག་ཏུ༔ སྟོན་པ་རྡོ་རྗེ་ཆོས་ལ་གསོལ་བ་འདེབས༔ དཀར་མེ་གཅིག་ལ་གཉིས་མཆེད་སྣང་ཚུལ་བཞིན༔ སྒྲོལ་མ་བརྒྱ་རྩ་བརྒྱད་ལ་གསོལ་བ་འདེབས༔ བྱང་ཆུབ་སེམས་དཔའ་འགྲོ་བའི་བླ་མ་མཆོག༔ ཉེ་བའི་སྲས་ཆེན་བརྒྱད་ལ་གསོལ་བ་འདེབས༔ དགོངས་པ་ཟབ་མོ་ཀློང་ཡངས་ནམ་མཁའི་ཐུགས༔ ས་བཅུ་ལམ་ལྔ་ཐོགས་མེད་བགྲོད་པར་ཤོག༔ དེ་ནས་རིག་འཛིན་བརྡའི་བརྒྱུད་པ་རྒྱ་གར་གྱི་གྲུབ་པའི་རིག་འཛིན་རྣམ་བརྒྱད་སོགས་ལ་གསོལ་བ་འདེབས་པ་ནི།
ན་མོ་ཧཱུྃ༔ ཀུན་གཞི་མ་བཅོས་རང་གསལ་སྐྱེ་མེད་ཀློང་༔ སྣ་ཚོགས་གར་མཁན་བྱེད་ལས་རྣམ་སྤྲུལ་པ༔ ལས་ཀྱི་དབང་མོའི་སྐུ་ལ་གསོལ་བ་འདེབས༔ དུར་ཁྲོད་བསིལ་བ་ཚལ་གྱི་གནས་མཆོག་ཏུ༔ སློབ་དཔོན་ཧཱུྃ་ཆེན་སྐུ་ལ་གསོལ་བ་འདེབས༔ སྐུ་ལ་རྫོགས་པའི་དུར་ཁྲོད་ཆེན་པོ་རུ༔ མཉྫུ་ཤྲཱིའི་སྐུ་ལ་གསོལ་བ་འདེབས༔ དུར་ཁྲོད་ལངྐ་བརྩེགས་པའི་གནས་མཆོག་ཏུ༔ ནཱ་གརྫུ་ནི་སྐུ་ལ་གསོལ་བ་འདེབས༔
པདྨ་བརྩེགས་པའི་དུར་ཁྲོད་ཆེན་པོ་རུ༔ པྲ་བྷ་ཧསྟཱིའི་སྐུ་ལ་གསོལ་བ་འདེབས༔ ལྷུན་གྲུབ་གཏེར་གྱི་དུར་ཁྲོད་གནས་མཆོག་ཏུ༔ བི་མ་མི་ཏྲའི་སྐུ་ལ་གསོལ་བ་འདེབས༔ གསང་ཆེན་རོལ་པའི་དུར་ཁྲོད་གནས་མཆོག་ཏུ༔ དྷ་ན་སཾ་སྐྲྀའི་སྐུ་ལ་གསོལ་བ་འདེབས༔ ཧེ་ཆེན་བརྡལ་བའི་དུར་ཁྲོད་གནས་མཆོག་ཏུ༔ རོམྦུ་གུ་ཧྱའི་སྐུ་ལ་གསོལ་བ་འདེབས༔ དུར་ཁྲོད་འཇིག་རྟེན་བརྩེགས་པའི་གནས་མཆོག་ཏུ༔ ཤཱནྟིཾ་གརྦྷའི་སྐུ་ལ་གསོལ་བ་འདེབས༔
སྣང་སྲིད་ཀློང་ཡངས་ཡེ་ཤེས་གཅིག་ཏུ་ཤར༔ དགོངས་བརྒྱུད་རྡོ་རྗེ་སེམས་དཔར་གསོལ་བ་འདེབས༔ མཚོན་བྱེད་རི་མོ་སྣང་བའི་གྲྭ་ཟུར་ཙམ༔ བརྡ་བརྒྱུད་དགའ་རབ་རྡོ་རྗེར་གསོལ་བ་འདེབས༔ ཉི་མ་གཅིག་ལ་མཆེད་པའི་འབུམ་ཕྲག་དབྱིབས༔ སྙན་བརྒྱུད་མཉྫུ་ཤྲཱིར་གསོལ་བ་འདེབས༔ བརྡ་བཞི་དགོངས་པ་བཀའ་བབ་རྟེན་འབྲེལ་སྣོད༔ ཚིག་བརྒྱུད་ཤྲཱི་སིངྷར་གསོལ་བ་འདེབས༔ སྨིན་གྲོལ་དབང་བཞི་གསང་བ་ཤོག་སེར་མཛོད༔ གོ་བྱི་དེ་མའི་སྐུ་ལ་གསོལ་བ་འདེབས༔
རྒྱུད་ལུང་དགོངས་པ་གཅིག་ཤེས་ཀུན་དུ་གྲོལ༔ ལས་ཀྱི་སློབ་དཔོན་སྐུ་ལ་གསོལ་བ་འདེབས༔ བྱིན་རླབས་ནུས་པའི་སྤྲིན་ཕུང་ཆེར་གཡོས་ནས༔ དབང་བཞི་གྲོལ་ལམ་ཐོབ་པར་བྱིན་གྱིས་རློབས༔ དེ་ནས་གང་ཟག་སྙན་བརྒྱུད་བོད་ཀྱི་གྲུབ་ཆེན་རྗེ་འབངས་ཉེར་ལྔ་སོགས་ལ་གསོལ་བ་འདེབས་པ་ནི། ན་མོ་ཧཱུྃ༔ ཀུན་ཚང་ལྷུན་གྲུབ་སྣང་སྲིད་བདེན་གཉིས་དབྱིངས༔ རྒྱལ་སྲས་ཚུལ་བྱོན་རིག་འཛིན་པདྨ་འབྱུང་༔ བརྡ་ཡི་གསང་མཛོད་ཡེ་ཤེས་མཚོ་རྒྱལ་ལྕམ༔ ཐུན་མོང་མ་ཡིན་སྙིང་ནས་གསོལ་བ་འདེབས༔
སངས་རྒྱས་ཡེ་ཤེས་བྲག་ལ་ཕུར་པ་བཏབ༔ ནམ་མཁའི་སྙིང་པོ་ཉི་མའི་ཟེར་ལ་ཆིབས༔ རྒྱལ་བ་མཆོག་དབྱངས་རྟ་སྐད་ཕྱོགས་བཅུར་སྒྲོགས༔ བླ་མེད་རྣལ་འབྱོར་གསུམ་ལ་གསོལ་བ་འདེབས༔ དཔལ་གྱི་ཡེ་ཤེས་མ་མོ་བྲན་དུ་ཁོལ༔ དཔལ་གྱི་སེངྒེས་ལྷ་སྲིན་དམ་ལ་བཏགས༔ བཻ་རོ་ཙ་ན་སྒྲ་ཚད་མཐའ་རུ་ཕྱིན༔ ལྟ་བ་མཐར་ཕྱིན་གསུམ་ལ་གསོལ་བ་འདེབས༔ ཁྲི་སྲོང་ལྡེའུ་བཙན་མི་གཡོ་ཏིང་འཛིན་རྙེད༔ གཡུ་སྒྲ་སྙིང་པོའི་རྟོགས་པ་མངོན་དུ་གྱུར༔
ཛྙཱ་ན་ཀུ་མཱས་བྲག་ལ་བདུད་རྩི་འབྱིན༔ སྒོམ་པ་མཐར་ཕྱིན་གསུམ་ལ་གསོལ་བ་འདེབས༔ རྡོ་རྗེ་བདུད་འཇོམས་དྲག་སྔགས་མཐའ་རུ་ཕྱིན༔ ཡེ་ཤེས་དབྱིངས་ནི་མཁའ་སྤྱོད་གནས་སུ་འཕུར༔ སོག་པོ་ལྷ་དཔལ་གདུག་པའི་གཅན་གཟན་འཛིན༔ སྤྱོད་པ་མཐར་ཕྱིན་གསུམ་ལ་གསོལ་བ་འདེབས༔ སྣ་ནམ་ཡེ་ཤེས་བྱ་ལྟར་ཐོགས་མེད་ལྡིང་༔ དཔལ་གྱི་དབང་ཕྱུག་ཕུར་པ་གདེང་ཚད་གུམ༔ ལྡན་མ་རྩེ་མང་མི་བརྗེད་གཟུངས་རྣམས་ཐོབ༔ འབྲས་བུ་ཀློང་གྱུར་གསུམ་ལ་གསོལ་བ་འདེབས༔
སྐ་བ་དཔལ་བརྩེགས་གཞན་གྱི་ཤེས་རྒྱུད་མཐོང་༔ ཤུད་བུ་དཔལ་སེང་ཆུ་བོ་གྱེན་དུ་བཟློག༔ རྒྱལ་བའི་བློ་གྲོས་རོ་ལངས་གསེར་དུ་བསྒྱུར༔ གཞི་ཡི་ཀློང་གྱུར་གསུམ་ལ་གསོལ་བ་འདེབས༔ ཁྱེའུ་ཆུང་ལོ་ཙཱས་ནམ་མཁའི་བྱ་རྣམས་འཛིན༔ དྲན་པ་ནམ་མཁས་བྱང་གཡག་དབུས་སུ་འགུགས༔ འོ་བྲན་དབང་ཕྱུག་ཆུ་ལ་ཉ་ལྟར་འཛུལ༔ ལམ་མཆོག་མཐར་ཕྱིན་གསུམ་ལ་གསོལ་བ་འདེབས༔ རྨ་ཐོག་རིན་ཆེན་ཕ་ཝང་ཟན་ལྟར་རོལ༔ དཔལ་གྱི་རྡོ་རྗེ་རི་བྲག་ཐོགས་མེད་བགྲོད༔
རྒྱལ་བ་བྱང་ཆུབ་ནམ་མཁར་སྐྱིལ་ཀྲུང་བཞུགས༔ ལང་འགྲོ་དཀོན་མཆོག་ནམ་མཁའི་ཐོག་རྒོད་འཕེན༔ རྟོགས་པ་མངོན་གྱུར་བཞི་ལ་གསོལ་བ་འདེབས༔ རིག་འཛིན་འདུས་པ་དཀྱིལ་འཁོར་གསང་བའི་མཛོད༔ སྙན་བརྒྱུད་འབྲས་བུ་མི་བརྗེད་དྲན་པ་ཐོབ༔ ཐུགས་རྗེ་ནུས་རྩལ་ཕྲིན་ལས་སྟོབས་ཀྱིས་ཕྱུག༔ སྙན་བརྒྱུད་རྗེ་འབངས་རྣམས་ལ་གསོལ་བ་འདེབས༔ བརྡ་བཞི་ཀློང་དུ་འགྱུར་བར་བྱིན་གྱིས་རློབས༔ སྐབས་འདིར་གསོལ་འདེབས་ཅི་རིགས་པ་དང༌། དངོས་གཞི་ཐོར་ཐུན་ལ་འཇུག །
བསྔོ་སྨོན་དང་བཅས་ཐུན་གྲོལ་མ་ཐག་རྒྱུན་བསང་མདོར་བསྡུས་རེ་བྱེད་སྲོལ་ཡོད་པའི་རང་ལུགས་ནི། ༈ བཀའ་བརྒྱད་ཆེན་མོ་གསང་བ་ཟིལ་གནོན་གྱི་རྒྱུན་བསང་སྲིད་ཞི་དགྱེས་སྐོང་བཞུགས་སོ། གསང་བ་ཟིལ་གནོན་ལྷ་ལ་འདུད༔ ས་མ་ཡ༔ སྦྱིན་སྲེག་མེ་མཆོད་མཆོད་པ་ནི༔ དྲི་སྤོས་སྨན་དང་ལོངས་སྤྱོད་ཟས༔ སྲེག་རྫས་འོས་པ་ཐམས་ཅད་བསྡུས༔ ཞིབ་པར་བཏགས་ཏེ་རྒྱུན་མར་སྐྱོང་༔ མེ་གསུར་བཏང་བའི་དུས་སྐབས་ནི༔ ཐོ་རངས་སྔ་གོང་དག་ཏུ་བྱ༔
མེ་ཧོམ་ཆུང་ངུའི་ནང་དུ་བསྲེག༔ ཆུ་གཙང་བྲན་ཞིང་འབྲུ་གསུམ་བརྗོད༔ སྐུ་གསུང་ཐུགས་ཡིག་གསུམ་གྱིས་སྤེལ༔ བྱང་སེམས་སྙིང་རྗེ་ཚད་མེད་བསྒོམ༔ མགྲོན་རྣམས་བྱ་རྐང་གླིང་བུས་འབོད༔ འཇིག་རྟེན་འདས་དང་མ་འདས་ཀྱི༔ མགྲོན་རྣམས་ཚིམ་ཕྱིར་སྦྱིན་པ་བྱ༔ ས་མ་ཡ༔ ཞེས་པ་བཞིན་བསང་མཆོད་རྣམས་འདུ་བྱས་ལ། དང་པོ་སྐྱབས་འགྲོ་ནི།
ཧཱུྃ༔ སྐུ་གསུམ་དཀོན་མཆོག་རྣམ་གསུམ་རྩ་བ་གསུམ༔ གཞི་ལམ་འབྲས་བུ་ངོ་བོ་རང་བཞིན་མཆོག༔ བདེ་གསལ་མི་རྟོག་ཐུགས་ལ་སྐྱབས་སུ་མཆི༔ གཉིས་པ་སེམས་བསྐྱེད་ནི། ཧཱུྃ༔ སེམས་ཅན་བདེ་ལྡན་སྡུག་བསྔལ་ཀུན་གྲོལ་ཞིང་༔ ཚད་མེད་རྣམ་བཞིའི་བྱང་ཆུབ་ལམ་འབྱོངས་ཏེ༔ མ་གྱུར་འགྲོ་བ་སྨོན་ལམ་དཔལ་ཞིང་རྣམས༔ ཀུན་ཀྱང་བླ་མེད་འབྲས་བུ་ཐོབ་པར་བགྱི༔
གསུམ་པ་བདག་བསྐྱེད་ནི། ཧཱུྃ༔ རང་ཉིད་སྣང་སྟོང་ཀུན་ཏུ་བཟང་པོའི་སྐུ༔ མཐིང་ཁ་མཉམ་བཞག་ཆོས་སྐུ་འགྱུར་བ་མེད༔ བཟང་མོ་ཡུམ་འཁྱུད་ཐབས་ཤེས་བདེ་ཆེན་ངང་༔ སྙིང་རྗེའི་ཟེར་འགྱེད་འགྲོ་བའི་དཔལ་དུ་ཤར༔ ཨོཾ་ས་མནྟ་བྷ་དྲ་མཱུྃ་ཧྲཱིཿསྭཱ་ཧཱ༔ ཅི་ནུས་དང༌། བཞི་པ་བྱིན་གྱིས་བརླབ་པ་ནི། རྃ་ཡྃ་ཁྃ༔
ཨོཾ་ཨཱཿཧཱུྃ༔ ལན་གསུམ༔ ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨཱ་ཝརྟཱ་ཡ་ཨཱ་ཝརྟཱ་ཡ་ཧོ་སྥ་ར་ཎ་ཁཾ་སྭཱ་ཧཱ༔ ཧཱུྃ༔ སྟོང་པའི་ངང་ལས་རང་བྱུང་མེ་ཐབ་ནི༔ ཁ་ཁྱེར་མུ་རན་དང་བཅས་གསལ་བའི་དབུས༔ སྲེག་རྫས་འདོད་ཡོན་ཟག་མེད་མཆོད་པ་ཡིས༔ ཀུན་བཟང་ལྷ་ཡི་ལོངས་སྤྱོད་ལྟ་བུར་གྱུར༔ ཨོཾ་ཨཱཿཧཱུྃ༔ ཨོཾ་ཧཱ་ས་བྷ་དྲ་སུ་རུ་བྷུ་པ་ཡེ་སྭཱ་ཧཱ༔
ལྔ་པ་སྤྱན་འདྲེན་པ་ནི། རང་ཉིད་ཀུན་བཟང་ཐུགས་ཀའི་འོད་ཟེར་གྱིས༔ ཡེ་ཤེས་འཇིག་རྟེན་མགྲོན་རྣམས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཛ་ཛཿཔདྨ་ཀ་མ་ལ་ཡེ་སཏྭཾ༔ དྲུག་པ་བསང་མཆོད་འབུལ་བ་ནི། ཧཱུྃ༔ ཡེ་ཤེས་ལྔ་ཡིས་བྱིན་གྱིས་བརླབས་པ་ཡིས༔ ཀུན་བཟང་ཐུགས་ཀྱི་སྤྲིན་ལས་སྤྲོས་པ་འདི༔ ཆོས་ལོངས་སྤྲུལ་སྐུ་སངས་རྒྱས་བྱང་སེམས་དང་༔ བླ་མ་ཡི་དམ་མཁའ་འགྲོ་ཆོས་སྐྱོང་དང་༔
དམ་ཅན་ནོར་ལྷ་གཏེར་བདག་འཁོར་བཅས་ལ༔ འབུལ་ལོ་མཆོག་ཐུན་དངོས་གྲུབ་སྩལ་དུ་གསོལ༔ སྤྲོ་ན་འཆི་མེད་བདུད་རྩི་སོགས་བསང་གཞུང་ལྟར་དང༌། ཧཱུྃ་ཧྲཱིཿའཆི་མེད་བདུད་རྩི་ཡིད་འོང་ལྷ་ཡི་བསང་༔ དྲི་ཞིམ་ངད་པ་མདངས་ལྡན་ཀྱི་ལི་ལི༔ འདོད་ཡོན་རོ་མཆོག་གསུར་དུད་ཐུ་ལུ་ལུ༔ གཡུ་དུད་སྔོན་པོ་སྤྲིན་ལྟར་ཐིབས་སེ་ཐིབ༔ ཉོན་མོངས་བསྲེགས་པའི་མེ་ཞགས་འུ་རུ་རུ༔ མེ་དུད་མདངས་ལྡན་འོད་ཟེར་རེ་རེ་ལ༔ མཆོད་སྤྲིན་ལྷ་མོ་གྲངས་མེད་ཟློས་གར་རྩེ༔
མཆོད་བྱེད་སྒེག་མོ་ལང་ལིང་བར་སྣང་གང་༔ སྟེང་ན་ཕྱོགས་བཅུའི་སངས་རྒྱས་སྤུངས་སེ་སྤུང་༔ བར་སྣང་བླ་མ་རིག་འཛིན་ཐིབས་སེ་ཐིབ༔ ཡི་དམ་རྒྱུད་སྡེའི་ལྷ་ཚོགས་ཡ་ལ་ལ༔ མ་སྲིང་མཁའ་འགྲོས་གར་བྱེད་ཤིགས་སེ་ཤིག༔ ཆོས་སྐྱོང་དམ་ཅན་ཕོ་ཉ་ཤ་ར་ར༔ ནོར་ལྷ་གཏེར་བདག་ལོངས་སྤྱོད་ཀྱི་ལི་ལི༔ ཡུལ་ལྷ་གཞི་བདག་བཞད་གད་ལྷངས་སེ་ལྷང་༔ རིགས་དྲུག་བགེགས་རིགས་དགའ་བྲོ་ཡ་ལ་ལ༔ ཕྱི་ནང་མགྲོན་ཀུན་མཉེས་ཚིམ་དགྱེས་པའི་རྫས༔
འདོད་རྒུ་ཕུན་ཚོགས་སྤྲིན་ཕུང་བསང་མཆོད་ཀྱིས༔ ཡེ་ཤེས་འཇིག་རྟེན་མགྲོན་རྣམས་བསང་བར་བགྱི༔ དགེ་ལེགས་བཀྲ་ཤིས་ཕུན་ཚོགས་སྩལ་དུ་གསོལ༔ ཧཱུྃ༔ ཆོས་སྐུ་ཀུན་ཏུ་བཟང་པོ་བསངས༔ སྣང་མཐའ་འོད་མི་འགྱུར་བ་བསངས༔ ཐོག་མའི་སངས་རྒྱས་རིགས་ལྔ་བསངས༔ དྲུག་པ་རྡོ་རྗེ་འཆང་ཆེན་བསངས༔ སྟོན་པ་རྡོ་རྗེ་སེམས་དཔའ་བསངས༔ བསྐལ་བཟང་སངས་རྒྱས་སྟོང་རྩ་བསངས༔
སྟོན་པ་ཕྱག་ན་རྡོ་རྗེ་བསངས༔ བྱང་ཆུབ་སེམས་དཔའ་ཐམས་ཅད་བསངས༔ དགོངས་བརྒྱུད་རིག་འཛིན་རྣམ་གསུམ་བསངས༔ བརྡ་བརྒྱུད་ཐེག་པ་རིམ་དགུ་བསངས༔ ཡུམ་ཆེན་ཤེས་རབ་ཕར་ཕྱིན་བསངས༔ བྱ་སྤྱོད་རྣལ་འབྱོར་བླ་མེད་བསངས༔ རིག་འཛིན་པདྨ་འབྱུང་གནས་བསངས༔ བཀའ་བརྒྱད་རིག་འཛིན་བརྒྱད་རྣམས་བསངས༔ རྗེ་འབངས་ཉི་ཤུ་རྩ་ལྔ་བསངས༔ ཚིག་བརྒྱུད་ཤོག་སེར་གཏེར་བརྒྱུད་བསངས༔
རྩ་བརྒྱུད་བླ་མ་ཐམས་ཅད་བསངས༔ ཧཱུྃ༔ ཆེ་མཆོག་ཧེ་རུ་ཀ་པ་བསངས༔ ཞི་བ་བཞི་བཅུ་རྩ་གཉིས་བསངས༔ འབར་བ་ཁྲག་འཐུང་ལྔ་བཅུ་བསངས༔ བཛྲ་ཧེ་རུ་ཀ་པ་བསངས༔ ཡང་དག་ཐུགས་ཀྱི་ལྷ་ཚོགས་བསངས༔ བཅོམ་ལྡན་ཁྲོ་རྒྱལ་གཤིན་རྗེ་བསངས༔ འཇམ་དཔལ་སྐུ་ཡི་ལྷ་ཚོགས་བསངས༔ དབང་ཆེན་ཁྲོ་རྒྱལ་རྟ་མགྲིན་བསངས༔
པདྨ་གསུང་གི་ལྷ་ཚོགས་བསངས༔ སྲས་མཆོག་རྡོ་རྗེ་གཞོན་ནུ་བསངས༔ ཕྲིན་ལས་ཕུར་པའི་ལྷ་ཚོགས་བསངས༔ བླ་མེད་ཧེ་རུ་ཀ་པ་བསངས༔ མ་མོ་རྦོད་གཏོང་ལྷ་ཚོགས་བསངས༔ ཡི་དམ་གུ་རུ་དྲག་པོ་བསངས༔ གོ་ཆ་ཁྲོ་བཅུའི་ལྷ་ཚོགས་བསངས༔ བཅོམ་ལྡན་དྲེགས་པ་ཀུན་འདུལ་བསངས༔ འཇིག་རྟེན་མཆོད་བསྟོད་ལྷ་ཚོགས་བསངས༔ ཁྲག་འཐུང་སྟོབས་ལྡན་ནག་པོ་བསངས༔
དམོད་པ་དྲག་སྔགས་ལྷ་ཚོགས་བསངས༔ ལེགས་ལྡན་མ་ཧཱ་ཀཱ་ལ་བསངས༔ ཆོས་སྐྱོང་ཕོ་རྒྱུད་ཐམས་ཅད་བསངས༔ མཁའ་འགྲོ་སེངྒེའི་གདོང་ཅན་བསངས༔ མ་སྲིང་བྱེ་བ་འབུམ་ཕྲག་བསངས༔ སྔགས་སྲུང་ཨེ་ཀ་ཛཱ་ཊི་བསངས༔ ཆོས་སྐྱོང་མོ་རྒྱུད་ཐམས་ཅད་བསངས༔ དབང་སྡུད་ཛམ་ལྷ་དམར་པོ་བསངས༔ ལོངས་སྤྱོད་ནོར་ལྷ་ཐམས་ཅད་བསངས༔ ཞིང་སྐྱོང་དཔལ་འབར་སྟོབས་ལྡན་བསངས༔
ལས་མགོན་བྱ་རོག་གདོང་ཅན་བསངས༔ ཁྱབ་མཇུག་གཟའ་མཆོག་མགོ་དགུ་བསངས༔ བཙན་རྒོད་རྡོ་རྗེ་ལེགས་པ་བསངས༔ སྙིང་སྲུང་མཁའ་འགྲོ་སྡེ་ལྔ་བསངས༔ གཏེར་སྲུང་མྱུར་མགྱོགས་ཐམས་ཅད་བསངས༔ སྡེ་བརྒྱད་དམ་ལ་གནས་པ་བསངས༔ སྔགས་བདག་དྲེགས་ཆེན་བཅོ་བརྒྱད་བསངས༔ དྲེགས་པའི་སྡེ་དཔོན་སུམ་ཅུ་བསངས༔ བཀའ་གཏེར་སྲུང་མ་ཡོངས་རྫོགས་བསངས༔ ཧཱུྃ༔
ཆོས་དབྱིངས་ཀློང་གིས་ཁྱབ་པ་བསངས༔ ལོངས་སྐུ་རྩལ་ལས་འགྱུ་བ་བསངས༔ སྤྲུལ་སྐུ་སྣ་ཚོགས་ཆོ་འཕྲུལ་བསངས༔ ཞིང་སྐྱེས་དཔའ་བོ་མཁའ་འགྲོ་བསངས༔ སྔགས་སྐྱེས་དཔའ་བོ་མཁའ་འགྲོ་བསངས༔ མངལ་སྐྱེས་དཔའ་བོ་མཁའ་འགྲོ་བསངས༔ ལྷན་སྐྱེས་དཔའ་བོ་མཁའ་འགྲོ་བསངས༔ ཉེ་ཞིང་དཔའ་བོ་མཁའ་འགྲོ་བསངས༔ གནས་ཆེན་དཔའ་བོ་མཁའ་འགྲོ་བསངས༔ ཉེ་གནས་དཔའ་བོ་མཁའ་འགྲོ་བསངས༔
ཡུལ་ཆེན་དཔའ་བོ་མཁའ་འགྲོ་བསངས༔ ཉེ་ཡུལ་དཔའ་བོ་མཁའ་འགྲོ་བསངས༔ འཐུང་སྤྱོད་དཔའ་བོ་མཁའ་འགྲོ་བསངས༔ འདུ་བའི་དཔའ་བོ་མཁའ་འགྲོ་བསངས༔ ཚནྡྷོའི་དཔའ་བོ་མཁའ་འགྲོ་བསངས༔ ཉེ་ཚན་དཔའ་བོ་མཁའ་འགྲོ་བསངས༔ ར་ལའི་དཔའ་བོ་མཁའ་འགྲོ་བསངས༔ ཉེ་བའི་དཔའ་བོ་མཁའ་འགྲོ་བསངས༔ གནས་ཡུལ་ཞིང་སྐྱོང་མཁའ་འགྲོ་བསངས༔ མ་གཅིག་རྡོ་རྗེ་ཕག་མོ་བསངས༔
ཁྲག་འཐུང་མཁའ་འགྲོ་སྡེ་ལྔ་བསངས༔ ཤ་ཟ་ཌཱཀྐི་འབུམ་ཕྲག་བསངས༔ ལས་བྱེད་སྨན་མོ་འབུམ་ཕྲག་བསངས༔ ཧཱུྃ༔ ལྷ་ཆེན་བརྒྱད་པོ་འཁོར་བཅས་བསངས༔ ཀླུ་ཆེན་བརྒྱད་པོ་འཁོར་བཅས་བསངས༔ གཟའ་ཆེན་བརྒྱད་པོ་འཁོར་བཅས་བསངས༔ རྒྱུ་སྐར་ཉི་ཤུ་རྩ་བརྒྱད་བསངས༔ གདོང་མོ་བརྒྱད་པོ་འཁོར་བཅས་བསངས༔ འགྱུ་བ་བཅུ་གཉིས་འཁོར་བཅས་བསངས༔
ཕྱོགས་སྐྱོང་བཅུ་པོ་འཁོར་བཅས་བསངས༔ རྒྱལ་ཆེན་སྡེ་བཞི་འཁོར་བཅས་བསངས༔ སྡེ་དཔོན་བརྒྱད་པོ་འཁོར་བཅས་བསངས༔ ས་བདག་རྩ་གཉིས་འཁོར་བཅས་བསངས༔ ལོ་ཟླ་ཞག་དུས་འཁོར་བཅས་བསངས༔ ཕྱི་ནང་ལྷ་སྲིན་སྡེ་བརྒྱད་བསངས༔ རྟག་ཆགས་ཡུལ་སྐྱོང་སྡེ་བརྒྱད་བསངས༔ ཡང་གསང་དྲག་སྔགས་སྡེ་བརྒྱད་བསངས༔ བོད་ཁམས་བརྟན་མ་བཅུ་གཉིས་བསངས༔ སྐྱོང་མ་ཡ་མ་བཅུ་གཉིས་བསངས༔
སྲིད་པ་ཆགས་པའི་ལྷ་དགུ་བསངས༔ རྗེ་ཡི་མགུལ་ལྷ་བཅུ་གསུམ་བསངས༔ འབངས་ཀྱི་སྲོག་ལྷ་བཅུ་གསུམ་བསངས༔ སྐྱེས་ལྷ་ཆེ་བཙན་བཅུ་གསུམ་བསངས༔ ཡུལ་ལྷ་ཟོ་དོར་ཐམས་ཅད་བསངས༔ གངས་གཉན་ཉི་ཤུ་རྩ་གཅིག་བསངས༔ སྦས་པའི་གཡུ་མཚོ་རྩ་བདུན་བསངས༔ སྒྲུབ་གནས་ཆེན་པོ་བརྒྱ་རྩ་བསངས༔ དབེན་རི་སྦས་གནས་གཞི་བདག་བསངས༔ གཏེར་གནས་སྒྲུབ་གནས་གཞི་བདག་བསངས༔
གཞི་ལམ་བྱེས་གསུམ་གཞི་བདག་བསངས༔ གཡའ་གངས་ཚལ་གྱི་གཞི་བདག་བསངས༔ ཆུ་བྲག་ཤིང་སྤང་གཞི་བདག་བསངས༔ ཡུལ་འདིའི་གཞི་བདག་ཟོ་དོར་བསངས༔ མདུན་རྒྱབ་གཡས་གཡོན་གཞི་བདག་བསངས༔ སྟོང་གསུམ་སྣོད་ཀྱི་གཞི་བདག་བསངས༔ འཛམ་བུ་གླིང་གི་ཟོ་དོར་བསངས༔ ཀྱཻཿ རྒྱ་གར་གླིང་བཞིའི་གཞི་བདག་བསངས༔ ལི་བལ་ཁ་ཆེའི་གཞི་བདག་བསངས༔
ཐོ་གར་ཞང་ཞུང་གཞི་བདག་བསངས༔ དུར་ཁྲོད་བརྒྱད་ཀྱི་གཞི་བདག་བསངས༔ དབུས་གཙང་རུ་བཞིའི་གཞི་བདག་བསངས༔ མདོ་ཁམས་སྒང་དྲུག་གཞི་བདག་བསངས༔ རྒྱ་ནག་ཡུལ་བཅུའི་གཞི་བདག་བསངས༔ ལྷོ་རྒྱལ་བོད་ཀྱི་གཞི་བདག་བསངས༔ ཆུང་ངུ་མིང་ནས་མ་སྨོས་པའི༔ ཁས་ཞན་དབང་ཆུང་གཞི་བདག་བསངས༔ རིགས་དྲུག་ལན་ཆགས་བགེགས་རིགས་བསངས༔ སྲིད་རྩེ་མནར་མེད་ཡན་ཆད་རྣམས༔
ཐམས་ཅད་ཆོས་ཉིད་ངང་དུ་བསངས༔ རྣམ་རྟོག་ཆོས་སྐུའི་ངང་དུ་བསངས༔ འཁོར་བ་མྱ་ངན་འདས་པར་བསངས༔ སེམས་ཅན་སངས་རྒྱས་ངང་དུ་བསངས༔ དུག་ལྔ་ཡེ་ཤེས་ལྔ་རུ་བསངས༔ གང་ཤར་འཛིན་མེད་ཀློང་དུ་བསངས༔ ལྷ་འདྲེ་སེམས་ཀྱི་ཆོ་འཕྲུལ་བསངས༔ རེ་དོགས་སྣང་བའི་བག་ཆགས་བསངས༔ རྒྱུ་འབྲས་བློ་ཡི་བྱེ་བྲག་བསངས༔ ཧཱུྃ༔
རང་རིག་སངས་རྒྱས་སྟོང་རྩ་བསངས༔ གྲགས་སྟོང་ཆོས་ཀྱི་རང་མདངས་བསངས༔ མ་ཡེངས་དྲན་པའི་དགེ་འདུན་བསངས༔ ལྟ་བ་གཏད་མེད་ཡེ་གྲོལ་བསངས༔ སྒོམ་པ་རང་ཤར་བཟོ་མེད་བསངས༔ སྤྱོད་པ་རྒྱ་ཡན་ལྷུག་བཞག་བསངས༔ ཀུན་གཞི་འཁོར་འདས་རོ་གཅིག་བསངས༔ ལམ་མཆོག་མ་འགགས་ཟང་ཐལ་བསངས༔ འབྲས་བུ་ཁྲེགས་ཆོད་ཀ་དག་བསངས༔ དབུ་མ་རྩ་ཡི་སྒྲོན་མེ་བསངས༔
སྒྲ་གཅན་རླུང་གི་འཁོར་ལོ་བསངས༔ སྲོག་འཛིན་སེམས་ཀྱི་ཐིག་ལེ་བསངས༔ ཀུན་གཞི་མ་བཅོས་ལྷུན་གྲུབ་བསངས༔ སྟོང་པ་ཡེ་ནས་སངས་རྒྱས་བསངས༔ རྒྱུ་འབྲས་བདེན་མེད་ཤེས་པ་བསངས༔ ངོ་བོ་གསལ་ལ་འཛིན་མེད་བསངས༔ རང་བཞིན་སྟོང་ལ་མ་འགགས་བསངས༔ ཐུགས་རྗེ་འཛིན་མེད་སྤྲུལ་སྐུ་བསངས༔ གང་འདུལ་དེར་སྟོན་ངང་ལ་བསངས༔ བླ་མེད་བསང་མཆོད་འདི་བཞེས་པས༔
ཐམས་ཅད་ཆོས་ཉིད་ཀློང་དུ་གྲོལ༔ ཀུན་ཀྱང་ཡེ་ཤེས་རེག་གྱུར་ཅིག༔ རིག་འཛིན་སྲོག་སྒྲུབ་ལས། རི་བོ་བསང་མཆོད་བཞུགས་སོ། འབྲུ་གསུམ་དང་ནམ་མཁའ་མཛོད་སྔགས་ལན་གསུམ་སོགས་ཀྱིས་བྱིན་བརླབས་ལ། བྷྲཱུྃ༔ རིན་ཆེན་སྣ་ཚོགས་དྭངས་མའི་སྣོད་ཡངས་སུ༔ འཇིག་རྟེན་སྲིད་པའི་འདོད་རྒུ་དམ་ཚིག་རྫས༔ འབྲུ་གསུམ་ཡེ་ཤེས་བདུད་རྩིར་བྱིན་བརླབས་པས༔ སྣང་སྲིད་མཆོད་པའི་འདོད་རྒུར་འཁྲུགས་པ་འདི༔
བླ་མ་ཡི་དམ་ཌཱཀྐི་ཆོས་སྲུང་དང་༔ ཕྱོགས་བཅུ་རྒྱལ་བའི་དཀྱིལ་འཁོར་ཇི་སྙེད་དང་༔ འཛམ་གླིང་གཞི་བདག་རིགས་དྲུག་ལན་ཆགས་མགྲོན༔ ཁྱད་པར་བདག་གི་ཚེ་འཕྲོག་སྲོག་རྐུ་ཞིང་༔ ནད་གཏོང་བར་ཆད་རྩོམ་པའི་འབྱུང་པོ་དང་༔ རྨི་ལམ་རྟགས་མཚན་ངན་དང་ལྟས་ངན་རིགས༔ སྡེ་བརྒྱད་མ་རུངས་ཆོ་འཕྲུལ་བདག་པོ་དང་༔ ཟས་དང་གནས་དང་ནོར་གྱི་ལན་ཆགས་ཅན༔ གྲིབ་དང་སྨྱོ་འདྲེ་ཕོ་གཤིན་མོ་གཤིན་དང་༔ གྲི་བོ་ཐེའུ་རང་གྲོང་སྲིན་འདྲེ་མོ་བཅས༔
ལན་ཆགས་དམར་པོའི་མེ་ལ་བསྲེགས་ཏེ་འཇལ༔ རང་རང་ཡིད་ལ་གང་འདོད་འདོད་རྒུའི་ཆར༔ ཇི་སྲིད་ནམ་མཁའ་གནས་ཀྱི་བར་ཉིད་དུ༔ འདོད་པའི་ཡོན་ཏན་ཟད་པ་མེད་པར་བསྔོ༔ བདག་གིས་དུས་གསུམ་བསགས་པའི་སྡིག་སྒྲིབ་དང་༔ དཀོན་མཆོག་དད་གཤིན་དཀོར་ལ་སྤྱད་པ་རྣམས༔ སྦྱིན་སྲེག་མེ་མཆོད་འདི་ཡིས་དག་གྱུར་ཅིག༔ མེ་ལྕེ་སྣང་སྲིད་གང་བའི་རྡུལ་ཕྲན་རེས༔ ཀུན་བཟང་མཆོད་པའི་སྤྲིན་ཕུང་མི་ཟད་པ༔ རྒྱལ་བའི་ཞིང་ཁམས་ཡོངས་ལ་ཁྱབ་གྱུར་ཅིག༔
མེ་ལྕེ་ཡེ་ཤེས་འོད་ལྔའི་མཆོད་སྦྱིན་ཟེར༔ རིགས་དྲུག་མནར་མེད་གནས་སུ་ཁྱབ་གྱུར་པས༔ ཁམས་གསུམ་འཁོར་བ་འཇའ་ལུས་འོད་སྐུར་གྲོལ༔ འགྲོ་ཀུན་བྱང་ཆུབ་སྙིང་པོར་སངས་རྒྱ་ཤོག༔ ཨོྃ་ཨཱཿཧཱུྃ༔ ཞེས་འབྲུ་གསུམ་བརྒྱ་སྟོང་སོགས་གང་འགྲུབ་མཐར། སྐུ་གསུམ་དག་པ་སྣོད་ཀྱི་གཞལ་ཡས་སུ༔ ཆོས་ལོངས་སྤྲུལ་གསུམ་སྣང་སྲིད་གཟུགས་ཕུང་རྣམས༔ བདུད་རྩིར་ཞུ་བས་འཇའ་འོད་བར་སྣང་གང་༔ འཁོར་བ་མྱང་འདས་ཟག་མེད་བདུད་རྩིའི་བཅུད༔
ཐོག་མེད་དུས་ནས་ད་ལྟ་ཡན་ཆད་དུ༔ སྣང་སྲིད་མགྲོན་དུ་གྱུར་པ་ཡོངས་ལ་བསྔོ༔ ས་ལམ་འབྲས་བུའི་ཡོན་ཏན་མཐར་ཕྱིན་ཞིང་༔ ལྟ་སྒོམ་སྤྱོད་པའི་བར་ཆད་ཀུན་བསལ་ནས༔ རྨད་བྱུང་ཀུན་བཟང་ཐུགས་ཀྱི་མཁའ་དབྱིངས་སུ༔ གཞོན་ནུ་བུམ་སྐུར་གཏན་སྲིད་ཟིན་པར་ཤོག༔ འཁོར་བའི་རྒྱ་མཚོ་ཆེན་པོ་སྟོངས་པའི་མཐར༔ འོག་མིན་པདྨ་དྲྭ་བར་སངས་རྒྱས་ཤོག༔ ཕུང་ཁམས་བསྲེག་རྫས་བཀྲག་མདངས་གཟི་བརྗིད་འབར༔ དཀར་དམར་བྱང་སེམས་བསྲེག་རྫས་བདེ་སྟོང་འབར༔
སྟོང་ཉིད་སྙིང་རྗེའི་བསྲེག་རྫས་ཆོས་དབྱིངས་གང་༔ སྣང་སྲིད་འཁོར་འདས་རྡོ་རྗེའི་འོད་ལྔའི་གཞིར༔ ལྷུན་གྲུབ་རྫོགས་སངས་རྒྱས་པའི་བསྲེག་རྫས་འབུལ༔ སྔོན་གྱི་ལན་ཆགས་ཐམས་ཅད་བྱང་གྱུར་ཅིག༔ ད་ལྟ་རྒྱུད་ལ་མི་གནས་མཐོལ་ལོ་བཤགས༔ མ་འོངས་སྒྲིབ་པའི་འཁོར་ལོར་མ་གྱུར་ཅིག༔ སོ་ཐར་བྱང་སེམས་རིག་པ་འཛིན་པ་ཡི༔

སྡོམ་བཅས་བསླབ་པ་གསང་སྔགས་དམ་ཚིག་རིགས༔ ཚོར་དང་མ་ཚོར་ཉམས་པ་མཐོལ་ལོ་བཤགས༔ ནད་གདོན་གྲིབ་དང་མི་གཙང་དག་གྱུར་ཅིག༔ ནད་མུག་མཚོན་གྱི་བསྐལ་པ་ཞི་གྱུར་ཅིག༔ མཐའ་མི་དབུས་སུ་འོང་བའི་སུན་མ་ཟློག༔ ཆོས་མཛད་བླ་མ་གདན་འདྲེན་བར་ཆད་ཟློག༔ བོད་ཡུལ་བཀྲ་མི་ཤིས་པའི་ལྟས་ངན་ཟློག༔ གཟའ་ཀླུ་རྒྱལ་པོས་སྲོག་དབུགས་སྡུད་པ་ཟློག༔ འཇིགས་པ་ཆེན་པོ་བརྒྱད་དང་བཅུ་དྲུག་ཟློག༔ བདག་ཅག་འཁོར་བཅས་བཀྲ་མི་ཤིས་པ་ཟློག༔ དམ་སྲི་འགོང་པོའི་མཐུ་སྟོབས་ནུས་པ་ཟློག༔
ཅེས་རྩི་ཤིང་སྣ་ཚོགས་པའི་བསང་ཁག་བརྒྱ་དང་བརྒྱད་སྦྱིན་སྲེག་གི་ཆོ་ག་ལས་བྱུང་བ་ལྟར་རི་བོ་བསང་མཆོད་འདིས་འཆི་བ་བསླུ་བ་དང༌། དཀོར་སྦྱོང་བར་ཆད་ཀྱི་རིགས་སེལ་བ་རྡོ་རྗེ་ཕ་ལམ་ལྟ་བུ་འདི་ནི། སྦས་ཡུལ་འབྲས་མོ་གཤོང་གི་གནས་སྒོ་འབྱེད་པའི་ཆ་ལས་མཁའ་འགྲོའི་ཌཱ་མ་རུའི་སྒྲ་ལས་བྱུང་བ་བཞིན་ནོར་འཁྲུལ་མེད་པ་ལྷ་བཙུན་ནམ་མཁའ་འཇིགས་མེད་ཀྱིས་སྦྱར་བའོ།། །། ༈ འདི་ཡི་སྐབས་འཛམ་གླིང་སྤྱི་བསང་དང༌། གཞན་ཡང་ཅི་རིགས་པར་འཛུད། ཧཱུྃ། རིག་འཛིན་ཨོ་རྒྱན་པདྨ་འབྱུང་གནས་དང༌། ། མཁའ་འགྲོའི་གཙོ་མོ་ལྷ་ལྕམ་མནྡ་ར། ། ཡེ་ཤེས་མཚོ་རྒྱལ་གནུབས་བན་ལོ་ཙཱ་བ། ། རྩ་གསུམ་གླིང་དང་རིག་འཛིན་མི་འཇིགས་རྡོར། །
རྩ་བརྒྱུད་བླ་མའི་ཚོགས་བཅས་ཐམས་ཅད་ལ། ། དམ་རྫས་བདུད་རྩིའི་བསང་མཆོད་འདི་ཕུལ་བས། ། བདག་སོགས་བྱང་ཆུབ་ཐོབ་པའི་ཕྲིན་ལས་མཛོད། ཅེས་རིག་འཛིན་མི་འཇིག་རྡོ་རྗེའི་སྦྱར་བའོ།། །། མགོན་པོ་ཕྱག་བཞི་པའི་བསང་ནི། ཧཱུྃ། བདེ་གཤེགས་ཐུགས་ཀྱི་སྐུ་སྤྲུལ་པ། ། སེམས་ཅན་ཀུན་ལ་མགོན་སྐྱབས་མཛད། ། འོག་མིན་གནས་ན་བཞུགས་པ་ལ། ། རབ་ཏུ་གུས་པས་ཕྱག་འཚལ་བསྟོད། །
བཅོམ་ལྡན་འདས་ཀྱི་སྐུར་བསྟན་པ། ། འདྲེན་མཛད་འཇིག་རྟེན་མཁའ་འགྲོའི་གཙོ། ། དྲེགས་པ་མ་ལུས་འདུལ་མཛད་པ། ། མ་ཧཱ་ཀཱ་ལར་ཕྱག་འཚལ་བསྟོད། ། བརྒྱན་པའི་བསང་མཆོད་འདི་བཞེས་ལ། ། བཅོལ་བའི་ཕྲིན་ལས་འགྲུབ་པར་མཛོད། ཅེས་རླངས་སྨྱོན་གྱིས་སྦྱར་བའོ། ༈ ལྷ་མོའི་གཏོར་འབུལ་བསྡུས་པ་ནི། བྷྱོཿ འདོད་ཁམས་དབང་ཕྱུག་དཔལ་ལྡན་རེ་མ་ཏི༔
འདོད་རྒུ་བསྒྱུར་བའི་དབྱིངས་ཕྱུག་དཔལ་འབར་མ༔ འདོད་ཡོན་རྣམ་ལྔའི་གསེར་སྐྱེམས་འདི་བཞེས་ལ༔ འདོད་དོན་ལྷུན་གྱིས་འགྲུབ་པའི་ཕྲིན་ལས་མཛོད༔ རྩ་གསུམ་གླིང་པས་སོ།། །། ༈ དུད་སོལ་མའི་བསང་བསྡུས་ནི། བྷྱོ། བྱང་ཤར་ཐོད་པ་འཕྲུལ་གྱི་གཞལ་ཡས་ནས། ། སངས་རྒྱས་སྟོང་གི་བསྟན་སྲུང་མཐུ་མོ་ཆེ། ། ཟབ་མོ་རྒྱུད་ཀྱི་བསྟན་འཛིན་དུད་སོལ་མ། ། ལས་རྣམས་ཀུན་འགྲུབ་ཁྱོད་ལ་ཕྱག་འཚལ་ལོ། །
དམ་རྫས་བརྒྱན་པའི་གཏོར་མ་བསང་མཆོད་ཞེས་ཁ་བསྒྱུར་ འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། རླངས་སྨྱོན་ནས་སོ།། །། ༈ ཞིང་སྐྱོང་ནི། ཧཱུྃ། ཉི་ཤུ་རྩ་བཞིའི་ཡུལ་རྣམས་ཀུན་གྱི་བདག ། ཉེ་བའི་འཐུང་སྤྱོད་དཔལ་གྱི་ཙཱ་རི་ཊ། ། རབ་འཇིགས་དུར་ཁྲོད་ཆེན་པོའི་གནས་མཆོག་ནས། ། གཱ་ཡ་དྷ་རའི་ཞབས་ལ་བསང་མཆོད་འབུལ། རྩ་གསུམ་གླིང་པས་སོ།། །།
༈ བཙན་གྱི་བསང་བསྡུས་ནི། ཀྱཻ། དབང་ཆེན་ཧྱ་གྷྲྀ་ཝའི་རོལ་རྩལ་གྱིས། ། གཏུམ་ཆེན་ཤུགས་དྲག་རྡོ་རྗེའི་མེ་ཆར་ཅན། ། མངོན་སྤྱོད་དམ་ཚིག་གཉན་གྱི་ལས་བྱེད་པ། ། རོལ་པ་བཅོ་བརྒྱད་འཁོར་ཚོགས་དཔུང་བཅས་བསངས། ། ལས་བཞིའི་ཕྲིན་ལས་ཐོགས་མེད་འགྲུབ་པར་མཛོད།། །། ༈ གཟེ་རྒྱལ་བསང་མཆོད་ནི། ཀྱཻ། ཙཱ་རི་ཊ་དང་གཟེ་རྒྱལ་ཕོ་བྲང་ནས། །
ཞིང་སྐྱོང་མ་ཡོ་སྐུ་འཁོར་ད་ཚུར་བྱོན། ། གནམ་སར་ཁྱབ་པའི་འདོད་ཡོན་བསང་གསོལ་བཞེས། ། བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། ཅེས་པའང་རྩ་གསུམ་གླིང་པས་སོ།། །། ༈ ཧཱུྃ༔ ཕྱོགས་སྐྱོང་ཞིང་སྐྱོང་རྒྱལ་ཆེན་སྡེ་བཞི་དང་༔ དྲེགས་པ་སྡེ་བརྒྱད་དཔལ་མགོན་བདུན་ཅུ་ལྔ༔ མགུལ་ལྷ་བརྟན་མ་སྟོང་གསུམ་གཞི་བདག་དང་༔ ཁྱད་པར་ཡུལ་རིར་གནས་པའི་སྲུང་མ་ལ༔ སྲེག་རྫས་འབུལ་ལོ་གྲོགས་དང་རོགས་དན་མཛོད༔
ཧཱུྃ༔ དྲི་ཟའི་རྒྱལ་པོ་རབ་དགའ་ཟུར་ཕུད་ལྔ༔ ལོ་ཟླ་ཞག་དུས་རྒྱུ་བའི་ས་བདག་དང་༔ བགེགས་རིགས་ལེན་ཆགས་འབྱུང་པོ་རིགས་དྲུག་མགྲོན༔ སྔ་ལུས་བོར་ནས་ཕྱི་ལུས་མ་ཐོབ་པའི༔ རིག་པ་གཏད་མེད་བར་དོའི་སེམས་ཅན་ལ༔ སྦྱིན་ནོ་བསྔོའོ་ཚོགས་གཉིས་རབ་རྫོགས་ཤོག༔ ༈ རླུང་རྟ་སྤེལ་ཐབས་སྐོར། ཧྲཱིཿ དགེ་མཚན་ཀླུང་རྟ་སྙན་བ་དན་ཆེ། །
འདོད་རྒུ་ཀུན་འབྱུང་མཆོད་པའི་སྤྲིན་ཕུང་འདི། ། གེ་སར་སྐྱེས་བུ་འཁོར་དང་བཅས་ལ་འབུལ། ། བསམ་འདོད་ཀུན་འགྲུབ་ཕྱོགས་ལས་རྣམ་རྒྱལ་མཛོད། ཅེས་པ་འདིའང་ཤིང་སྦྲུལ་ཟླ་བ་ལྔ་པའི་ཚེས་ལྔ་ལ་མི་ཕམ་པས་བཀོད་པ་སརྦ་མངྒ་ལཾ། ༈ རྒྱལ་མཚན་རྩེ་མོའི་དཔུང་རྒྱན་བསྡུས་པ་ནི། ཨོཾ། གུ་རུ་ཡི་དམ་རྒྱལ་མཚན་རྩེ་མོའི་ཏོག ། དཔུང་རྒྱན་ལྷ་ཚོགས་རྣམས་ལ་སྐྱབས་སུ་མཆི། བདག་ཅག་སྙིང་ནས་གསོལ་བ་བཏབ་པའི་མཐུས། རྒུད་པ་ཀུན་ལས་མྱུར་དུ་བསྐྱབ་ཏུ་གསོལ།
ཨོཾ་ཧཱུྃ་སྭཱ་ཧཱ༔ དཔུང་རྒྱན་ལྷ་ཚོགས་ཁྱོད་ཀྱི་རྫུ་འཕྲུལ་མཐུས། བདག་དང་རྒྱུ་སྦྱོར་ཡོན་བདག་འཁོར་བཅས་ལ། རྨི་ལམ་ངན་དང་བསམ་ངན་སྦྱོར་རྩུབ་ཟློག ། བྱད་ཁ་ཕུར་ཁ་འཐབ་རྩོད་འཁྲུགས་སློང་ཟློག ། སྲོག་ལུས་དབང་ཐང་རླུང་རྟ་རྒུད་པ་ཟློག ། མི་ལ་ན་ཚ་ཕྱུགས་ལ་གོད་ཁ་ཟློག ། ཚེ་དང་བསོད་ནམས་དཔལ་དང་གྲགས་པ་སོགས། ཉིན་མཚན་ཀུན་ཏུ་བདེ་ལེགས་མཛད་དུ་གསོལ། ཞེས་མཉྫུ་གྷོ་ཥས་སོ།། །།
༈ རྒྱལ་མཚན་རྩེ་མོའི་དཔུང་རྒྱན་བསྡུས་པ་ནི། ཨོཾ༔ ཐུབ་པའི་དབང་པོས་སུམ་ཅུ་རྩ་གསུམ་ན། ལྷ་དབང་ལྷ་མིན་གཡུལ་རྒྱལ་གཟུངས་གསུངས་པ། ལྷ་མོ་རྒྱལ་མཚན་རྩེ་མོའི་དཔུང་རྒྱན་ལ༔ བདག་ཅག་གུས་པས་ཕྱག་འཚལ་སྐྱབས་སུ་མཆི། རྒྱལ་བས་གང་གསུངས་བདེན་ཚིག་བསླུ་མེད་བཞིན༔ ཕ་རོལ་གཡུལ་སོགས་ཉེས་པ་ཀུན་ཟད་ཅིང༌། བདག་གི་ཚེ་དཔལ་རླུང་རྟ་གོང་དུ་བསྐྱེད༔ བཀྲ་ཤིས་བདེ་ལེགས་རྟག་ཏུ་རྒྱས་པར་མཛོད༔
ཅེས་པའང་གཏེར་ཆེན་དཔའ་བོ་ཆོས་དབྱིངས་རྡོ་རྗེའི་གསུང་བྱིན་རླབས་ཅན་ནོ།། །། ༈ འཕགས་པ་ཕྱོགས་བཅུའི་མུན་སེལ་བསྡུས་པ་ནི། ཕྱོགས་མཚམས་སྟེང་འོག་བཞུགས་པའི་སངས་རྒྱས་ལ། ཕྱག་འཚལ་སྐྱབས་མཆིས་བདག་ཅག་གར་འགྲོ་ཡང༌། དགྲ་ཇག་ཆོམ་རྐུན་མེ་ཆུ་གཅན་གཟན་སོགས། འཇིགས་པ་ཀུན་སྐྱོབས་བསམ་དོན་ལྷུན་འགྲུབ་མཛོད། ཅེས་རྡོ་གྲུབ་གསུངས་སུ་གྲགས་པའི་ཕྱོགས་བཅུའི་མུན་སེལ་བསྡུས་པའོ།། །། ༈ བཀྲ་ཤིས་བརྩེགས་པ་ནི། ཨོཾ༔ ངོ་མཚར་བཀྲ་ཤིས་ཞིང་གི་ལྷ་རྣམས་ལ༔
གུས་པས་ཕྱག་འཚལ་བརྩེ་བས་རྗེས་བཟུང་སྟེ། དོན་གཉིས་ལྷུན་གྲུབ་བཀྲ་ཤིས་རྨད་བྱུང་ཞིང༌། བདེ་ལེགས་ཕན་བདེ་དཔལ་གྱི་ཕུན་སུམ་ཚོགས༔ རྟག་ཏུ་མི་འགྱུར་བྱང་ཆུབ་ལྗོན་ཤིང་རྒྱས༔ ཆོས་མཐུན་བསམ་པ་མ་ལུས་འགྲུབ་པ་རུ། བླ་མ་ཡི་དམ་མཁའ་འགྲོས་བྱིན་རློབས་ལ། དཀར་ཕྱོགས་སྐྱོང་བས་རྟག་ཏུ་བསྲུང་བར་མཛོད། བཀྲ་ཤིས་བརྩེགས་པ་བསྡུས་པ་འདི་སྤྲུལ་སྐུ་མི་འགྱུར་རྡོ་རྗེའམ་གཏེར་སྲས་རྡོར་དགྲའི་དགོངས་གཏེར་ལས་སོ།། །། ༈ ཨོཾ༔ བཀྲ་ཤིས་ཕྱོགས་བཅུ་དག་ན་ལེགས་བཞུགས་པའི༔
བཀྲ་ཤིས་དཀོན་མཆོག་གསུམ་དང་རྩ་བ་གསུམ། བཀྲ་ཤིས་ལྷ་ཚོགས་རྣམས་ལ་སྐྱབས་སུ་མཆི། བཀྲ་ཤིས་དོན་ཀུན་འགྲུབ་པར་བྱིན་གྱིས་རློབས། སྐུ་དགོངས་ལས་སོ།། །། ༈ ས་བདག་བཤགས་འབུམ་བསྡུས་པ་ནི། ཀྱཻ། བདག་དང་རྒྱུ་སྦྱོར་ཡོན་བདག་གིས། གར་འགྲོ་གར་འདུག་གནས་པའི་ཚོགས། ཡུལ་ཕྱོགས་འདི་ལ་བརྟེན་གནས་པའི། ལྷ་ཀླུ་གཉན་གསུམ་ཁྱེད་རྣམས་ལ།
ཕ་མ་སྔ་རབས་འདས་པ་དང༌། བུ་ཚ་ཕྱི་རབས་ཡན་ཆད་ཀྱི། ས་གཉན་བརྐོས་དང་རྡོ་གཉན་བསླངས། ། ཆུ་གཉན་དཀྲུགས་དང་ཤིང་གཉན་བཅད། ། རོ་བག་ཐབ་གཞོབ་ཟོར་ལམ་སོགས་་་་་་ཀ་མ་ར་ཛཱས་སོ་མཆན། མ་རིག་མ་ཤེས་ཅི་འགལ་བ། ། མཐོལ་ལོ་བཤགས་སོ་དག་གྱུར་ཅིག ཨོཾ་ཨ་ཀ་ནི་ནི་ཀ་ནི་ཨ་བྷི་ལ་མན་དྷ་ལ་མཎྜ་ལེ་མ་ཡེ་སྭཱ་ཧཱ། ས་བདག་བཤགས་འབུམ་བསྡུས་པ་རཱ་ག་ཨ་སྱས་མཛད་པའོ།། །། གསོལ་ཁ་འདིར་འཛུད།
ཡུལ་ལྷ་མཆོད་ཐབས་ནི༔ ཀྱཻ། ས་ཡུལ་འདི་ལ་གནས་པ་ཡི༔ ལྷ་གཉན་ཀླུ་གཉན་བཙན་གཉན་དང་༔ ཡུལ་ལྷ་གཉན་དང་ནགས་ཚལ་གཉན༔ ཡུལ་ལྷ་མཐུ་ཆེན་བཞུགས་པ་ཀུན༔ རིན་ཆེན་གསེར་སྐྱེམས་འདི་བཞེས་ལ༔ འཁོར་འདིར་གནོད་པ་མ་བྱེད་ཅིག༔ སྔ་མ་ལེགས་པའི་གཏང་རག་ཡིན༔ ཕྱི་མ་ལེགས་པའི་ཞུ་སྐྱེམས་འབུལ༔
ད་ཡང་ལས་ཀྱི་ཞུ་འབུལ་ནི༔ བཞེས་ནས་འདོད་དོན་སྒྲུབ་ཏུ་གསོལ༔ ༈ དགྲ་ལྷའི་དཔངས་བསྟོད་ནི། རླུང་རྟ་ཡར་སྐྱེད་ཀྱི་བ་དན་ཕྱར་ལ། གྲི་མཚོན་ཕྱེ་མར་ཆང་ཕུད་བཤམ། བསང་ཁ་གསོ་ཞིང་འདི་སྐད་དོ། ། ཀྱཻ། ལྷ་ཀི་ཀི་ཀི་ལ་བསྭོ་བསྭོ་བསྭོ། ། མཆོག་གསུམ་རྩ་གསུམ་ཆོས་སྐྱོང་སོགས། ། སྐྱབས་ཀྱི་མཆོག་གྱུར་མ་ལུས་བསངས། །
བདེ་ཆེན་སྐྱེད་ལ་ནུས་རྟོགས་སྤོར། ། བྱིན་རླབས་དབང་དང་དངོས་གྲུབ་སྩོལ། ། གེ་སར་དགྲ་ལྷའི་རྒྱལ་པོ་སོགས། ། ཛམྦུ་གླིང་གི་དགྲ་ལྷ་བསངས། ། གསོལ་མཆོད་མི་དང་མི་འབྲལ་ཞིང༌། ། དགྲ་དཔུང་འཇོམས་པའི་སྡོང་གྲོགས་མཛོད། ། འགོ་བའི་ལྷ་དང་སྐྱོབ་པའི་ལྷ། ། སྲུང་ཞིང་སྐྱོབ་པའི་ལྷ་རྣམས་བསངས། ། བསམ་པ་སྒྲུབས་ལ་རེ་བ་སྐོངས། ། སྡོང་གྲོགས་ཕྲིན་ལས་མ་གཡེལ་ཅིག །
བརྟན་མ་བཅུ་གཉིས་ཟོ་དོར་སོགས། ། གངས་ལྗོངས་ཡུལ་སྐྱོང་འཁོར་བཅས་བསངས། ། དཀར་པོ་དགེ་བའི་དབུ་འཕང་བསྟོད། ། ཡུལ་ཁམས་བདེ་བའི་ཕྲིན་ལས་མཛོད། ། ཕྱོགས་བཞིའི་འབྱུང་བཞི་སྤར་སྨེ་སོགས། ། ལོ་ཟླ་ཞག་གི་ལྷ་རྣམས་བསངས། ། རླུང་རྟ་སྐྱེད་ལ་རྒུད་པ་ཞི། ། བདག་ཅག་ལྷ་ངོ་རྒྱལ་གྱུར་ཅིག ། ཛམ་ལྷ་ཕོ་དགུ་མོ་དགུ་སོགས། ། ནོར་ལྷ་གཏེར་བདག་མ་ལུས་བསངས། །
ཕྱྭ་ཁུག་གཡང་སྡུད་མངའ་ཐང་སྤེལ། ། འབྱོར་ཞིང་བརྟན་པའི་རྒྱས་ཐོབ་ཅིག ། རྒྱལ་ལོ་རྒྱལ་ལོ་ལྷ་རྒྱལ་ལོ། ། ཀི་ཀི་བསྭོ་བསྭོ་ལྷ་རྒྱལ་ལོ། ། ཀུན་འདུས་སརྦ་འདུ་འདུ་ཧོ། ། སྟག་སེང་ཁྱུང་འབྲུག་རླུང་རྟ་ཡར་སྐྱེད་ཅིག ། ཅེས་ཀི་བསྭོ་འབྲུག་སྒྲ་ལྟར་ལྡིར་ཞིང་ཕྱེ་མར་གཏོར། བསང་ལ་བསྐོར་ཞིང་སྐྱེམས་དྲངས། ། གླུ་བྲོ་རྟ་རྒྱུགས་སོགས་རང་སེམས་གཟེངས་བསྟོད་ཅིང་རླུང་རྟ་བསྐྱེད་པའི་ཐབས་ལ་འབད་དོ། ། བོད་ཀྱི་གནའ་སྲོལ་བཞིན་རླུང་རྟ་ཡར་བསྐྱེད་མདོར་བསྡུས་འདིའང་སྒོ་ཆེན་སྤྲུལ་མིང་པས་སོ།། །།
༈ མཐར་གཡང་འགུགས་པ་ནི་མདའ་དར་གཡབ་ལ། ཧཱུྃ༔ ཆོས་དབྱིངས་བདེ་ཆེན་ཕོ་བྲང་ནས༔ ཀུན་བཟང་ཆེ་མཆོག་ཡབ་ཡུམ་གྱི༔ ཐུགས་རྗེ་རང་རྒྱུད་སྨིན་མཛད་པ༔ དེ་རིང་འོད་གསལ་གཡང་འགུག་གོ༔ བདེ་ཆེན་ལྷུན་གྲུབ་ཞིང་ཁམས་ནས༔ ཡི་དམ་རྩ་གསུམ་འདུས་པ་ཡི༔ བྱིན་རླབས་དངོས་གྲུབ་སྟེར་མཛད་པ༔ བསྐྱེད་རྫོགས་རྟེན་འབྲེལ་གཡང་འགུག་གོ༔
ཀློང་ལྔ་ཟེར་ཕྲེང་ཕོ་བྲང་ནས༔ པད་འབྱུང་རིག་འཛིན་འདུས་པའི་ཚོགས༔ ཟབ་ཆོས་གཏེར་གྱི་མཛོད་གླིང་རྣམས༔ མྱུར་དུ་འགྱེད་པའི་གཡང་འགུག་གོ༔ མཐའ་ཡས་གང་འདུལ་ཕོ་བྲང་ནས༔ གྲུབ་ཐོབ་རྗེས་འབྲང་འཚོགས་པའི་མཆོག༔ བཀའ་བབ་གཏེར་ལ་སྤྱོད་མཛད་པའི༔ ཀུན་འབྱུང་ནོར་བུའི་གཡང་འགུག་གོ༔ གཟི་ལྡན་མེ་ཡི་ཕོ་བྲང་ནས༔ ཆོས་སྐྱོང་དམ་ཅན་གཏེར་གྱི་བདག༔
མཐུ་སྟོབས་ཆེ་བཙན་མྱུར་མགྱོགས་པ༔ དྲག་རྩལ་མཐུ་སྟོབས་གཡང་འགུག་གོ༔ ཡིད་འོང་འདོད་རྒུའི་ཕོ་བྲང་ནས༔ ཛམ་ལྷ་དབང་སྡུད་ནོར་བདག་འབུམ༔ སྙན་གྲགས་ཚེ་ཆོས་བཀྲག་དང་མདངས༔ ལོངས་སྤྱོད་སྲིད་ཀྱི་གཡང་འགུག་གོ༔ ཕྱི་རྒྱུད་རང་རང་གནས་མཆོག་ནས༔ སྲིད་པའི་ལྷ་འདྲེ་མགྲོན་གྱི་ཚོགས༔ ལོ་ལེགས་བཀྲ་ཤིས་འབྲུ་སྤེལ་བ༔ འདོད་རྒུ་ཐུན་མོང་གཡང་འགུག་གོ༔
ཧཱུྃ༔ ཡེ་ཤེས་འཇིག་རྟེན་ལ་སོགས་པའི༔ སྲིད་པ་ཆགས་པའི་ལྷ་འདྲེ་ཀུན༔ གསེར་སྐྱེམས་ཕུད་མཆོད་འདི་བཞེས་ལ༔ ཕྱྭ་གཡང་འགུགས་པའི་ཕོ་ཉར་རྦད༔ འཛམ་གླིང་སྲིད་པའི་གཡང་སྡུད་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྔོན་གྱི་ཐ་ཚིག་མ་ནོར་བར༔ ཕྱྭ་གཡང་འགུགས་པའི་ཕྲིན་ལས་མཛོད༔ ཧཱུྃ༔
གཡང་སྐོར་དེ་ནི་ཀྱི་ལི་ལི༔ ཕྱྭ་སྐོར་དེ་ནི་མེ་རེ་རེ༔ སྲིད་སྐོར་དེ་ནི་སྤུངས་སེ་སྤུང་༔ ཕྱྭ་གཡང་ཆར་ཆེན་ཚུབས་སེ་ཚུབ༔ གནས་འདིར་གཡང་རྟེན་འཛུགས་སུ་གསོལ༔ བརྟན་པར་བཞུགས་ཤིག་ཏིཥྛ་ལྷན༔ དེ་ནས་ཕྱེ་མར་གྱི་སྲུང་འཛུགས་ཤིང་བཀྲ་ཤིས་པའི་ཚིག་ཀྱང་བརྗོད། བདུན་པ་བསྡུ་རིམ་བྱ་བ་ནི། ཧོཿ ཡེ་ཤེས་འཇིག་རྟེན་མགྲོན་གྱི་ཚོགས༔
མི་དམིགས་ཀློང་ཡངས་ཤུགས་འབྱུང་གིས༔ དགོངས་པ་ཟང་ཐལ་ངང་དུ་གཤེགས༔ བཛྲ་མུཿ བརྒྱད་པ་བསྔོ་བ་ནི། ཧོཿ བདག་གིས་བླ་མེད་བསང་མཆོད་བགྱིས་པའི་མཐུས༔ མགྲོན་རྣམས་ནམ་མཁའི་མཛོད་ལ་ལོངས་སྤྱོད་ནས༔ ཟད་མི་ཤེས་པས་འདོད་ཡོན་ཀུན་ལྡན་ཤོག༔ དགུ་པ་བཀྲ་ཤིས་ནི། ཧོཿ
ཆོས་དབྱིངས་ཐུགས་མཆོག་རིན་པོ་ཆེ༔ མ་གྱུར་འགྲོ་བ་སེམས་ཅན་རྣམས༔ བྱང་ཆུབ་ལམ་མཆོག་རབ་འབྱོངས་ཏེ༔ རྟག་ཏུ་བདེ་ལེགས་བཀྲ་ཤིས་ཤོག༔ ཞེས་བསྔོ་སྨོན་གྱིས་རྒྱས་གདབ་བྱས་ཀྱང་རུང་༔ རྗེས་ཤེས་མི་དམིགས་ཀ་དག་ངང་ལ་བཞག༔ ཞེས་ཨོ་རྒྱན་རྩ་གསུམ་གླིང་པའི་ཟབ་གཏེར་བཀའ་བརྒྱད་གསང་བ་ཟིལ་གནོན་གྱི་ཆ་ལག་དཀར་གསུར་ཚིག་དོན་སོར་བཞག་གི་རྒྱུན་བསང་འདིའང་གནམ་སྤྲུལ་གསུམ་པ་བསྟན་པའི་རྒྱལ་མཚན་གྱིས་ཆོག་ཁྲིགས་རྫ་སྤང་གནམ་ལྕགས་རི་ཁྲོད་ཀྱི་འདོན་སྲོལ་ལྟར་བཀོད་པའོ།། །། རྒྱལ་བ་མཆོད་པས་མཉེས་གྱུར་ཅིག ། དམ་ཅན་ཐུགས་དམ་སྐོང་གྱུར་ཅིག ། རིགས་དྲུག་འདོད་པ་ཚིམས་གྱུར་ཅིག །
ལན་ཆགས་ཤ་འཁོན་སྦྱང་གྱུར་ཅིག ། ཚོགས་གཉིས་ཡོངས་སུ་རྫོགས་གྱུར་ཅིག ། སྒྲིབ་གཉིས་བག་ཆགས་དག་གྱུར་ཅིག ། དམ་པ་སྐུ་གཉིས་ཐོབ་གྱུར་ཅིག ། སྦྱིན་པ་རྒྱ་ཆེན་གྱུར་པ་འདི་ཡི་མཐུས། ། འགྲོ་བའི་དོན་དུ་རང་བྱུང་སངས་རྒྱས་ཤོག ། སྔོན་གྱི་རྒྱལ་བ་རྣམས་ཀྱིས་མ་གྲོལ་བའི། ། སྐྱེ་བོའི་ཚོགས་རྣམས་སྦྱིན་པས་གྲོལ་གྱུར་ཅིག ། འབྱུང་པོ་གང་དག་འདིར་ནི་ལྷགས་གྱུར་ཏམ། ། ས་འམ་འོན་ཏེ་བར་སྣང་འཁོད་ཀྱང་རུང༌། །
སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག ། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་རྫོགས་ཤིང༌། ། བསོད་ནམས་ཡེ་ཤེས་ལས་བྱུང་བའི། ། དམ་པ་སྐུ་ཉིད་ཐོབ་པར་ཤོག ། འབད་དང་རྩོལ་བས་མ་གོས་པ། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པ། ། བསམ་པ་འགྲུབ་པའི་བཀྲ་ཤིས་ཤོག། །།
༈ སྡེ་བརྒྱད་གསེར་སྐྱེམས་བཞུགས་སོ། བླ་མ་དམ་པ་རྣམས་ལ་ཕྱག་འཚལ་ལོ། ། གནུབས་སྟོན་སངས་རྒྱས་ཡེ་ཤེས་ཀྱིས་མཛད་པའི་གསེར་སྐྱེམས་སྡེ་བརྒྱད་ཆ་སྙོམས་ལས། ཐོག་མར་ལྷ་བཤོས་རི་རབ་མར་ཆང་འོ་ཕུད་མེ་ཏོག་རྩི་སྨན་མངར་གསུམ་ཤ་སྣ་ཁྲག་སྣ་འབྲུ་སྣ་དར་ཟབ་གང་འབྱོར་བཤམས་ལ། ། སྐྱབས་འགྲོ་སེམས་བསྐྱེད་དང་ལྡན་པས་རང་ཉིད་ཡི་དམ་གང་བྱེད་བསྒོམས་ལ་རྫས་རྣམས་སྔགས་དྲུག་ཕྱག་དྲུག་གིས་བྱིན་གྱིས་བརླབས་ལ་ཏིང་ངེ་འཛིན་ངང་ནས་འདི་སྐད་དོ། ། ཧཱུྃ། སྐུ་གསུམ་བརྒྱུད་གསུམ་བླ་མ་དང༌། ། ཡི་དམ་ཞི་ཁྲོའི་ལྷ་ཚོགས་དང༌། ། སྐྱབས་གནས་དཀོན་མཆོག་གསུམ་པོ་དང༌། ། མཁའ་འགྲོ་ནོར་ལྷ་གཏེར་སྲུང་ཚོགས། །
མཆོད་ཡུལ་གོང་མ་ཐམས་ཅད་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། ལྷ་ཡི་དབང་པོ་བརྒྱ་བྱིན་དང༌། ། ལྷ་མིན་དབང་པོ་ཐག་བཟང་རིས། ། ཀླུ་ཡི་རྒྱལ་པོ་དགའ་བོ་དང༌། ། མིའམ་ཅི་ལྗོན་རྟ་མགོ་དང༌། ། གནོད་སྦྱིན་གང་བ་བཟང་པོ་དང༌། ། མཁའ་ལྡིང་གསེར་མིག་འཁྱིལ་བ་དང༌། །
ཆོས་སྐྱོང་མ་ཧཱ་ཀཱ་ལ་དང༌། སྲིན་པོ་ལངྐ་མགྲིན་བཅུ་དང༌། ། དྲི་ཟ་ཟུར་ཕུད་ལྔ་པ་སོགས། ། ཕྱི་ཡི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། ཡབ་གཅིག་བདུད་རྗེ་ནག་པོ་དང༌། ། བཙན་རྒྱལ་ཡམ་ཤུད་དམར་པོ་དང༌། ། ཡུལ་ལྷ་ཕྱྭ་བསངས་ཀླུ་སྲས་དང༌། །
སྲོག་བདག་རྒྱལ་པོ་སྙིང་སྦྱིན་དང༌། ། ཆོས་སྐྱོང་གནོད་སྦྱིན་དམར་པོ་དང༌། ། མ་མོ་འཇིགས་པའི་གློག་འབྱིན་དང༌། ། དགེ་བསྙེན་རྡོ་རྗེ་ལེགས་པ་དང༌། ། དཀར་མོ་ཉི་ཟླའི་ཐོད་ཕྲེང་དང༌། ། ནང་གི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། བདུད་པོ་ཁ་ཐུན་ཡཀྵ་དང༌། །
གཤིན་རྗེ་གཤེད་པོ་དམར་པོ་དང༌། ། ཀླུ་བདུད་ནཱ་ག་རཱ་ཛ་དང༌། ། གནོད་སྦྱིན་ཤན་པ་གྲི་ཐོགས་དང༌། ། མ་མོ་སྲིད་པའི་ཁྲམ་འདེབས་དང༌། ། བཙན་པོ་ཡམ་ཤུད་སྲོག་ལེན་དང༌། ། བདུད་པོ་རི་ཏི་མགོ་ཡག་དང༌། ། སྲོག་བདག་དུང་གི་ཐོར་ཚུགས་སོགས། ། གསང་བའི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ།
བདག་གི་འདོད་དོན་སྒྲུབ་ཏུ་གསོལ། ། གཟའ་མཆོག་རྒྱལ་པོ་རཱ་ཧུ་ལ། ། སྐར་མཆོག་ཁྲམ་ཤིང་ཁ་ཐོར་དང༌། ། བདུད་མཆོག་མ་ནུ་ཡཀྵ་དང༌། ། བཙན་མཆོག་གྲི་བཙན་འཐུ་བོ་དང༌། ། མ་མཆོག་ལྕེ་སྤྱང་མདུང་འཛིན་དང༌། ། ཀླུ་མཆོག་ཀླུ་རྒྱལ་དུང་སྐྱོང་དང༌། ། མགོན་མཆོག་ནག་པོ་ལྟེར་དཀར་དང༌། ། རྒྱལ་མཆོག་ལི་བྱིན་ཧ་ར་སོགས། ། མཆོག་གི་སྡེ་བརྒྱད་འཁོར་བཅས་ལ། །
མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། དཔུང་གཡས་དགྲ་ལྷར་སྤྲུལ་པ་དང༌། ། དཔུང་གཡོན་མ་མོར་སྤྲུལ་པ་དང༌། ། ཆུ་སོ་བདུད་དུ་སྤྲུལ་པ་དང༌། ། མགོ་བོ་སྲིན་པོར་སྤྲུལ་པ་དང༌། ། མཇུག་མ་རྨུ་རུ་སྤྲུལ་པ་དང༌། ། ལག་གཡས་གཤིན་རྗེར་སྤྲུལ་པ་དང༌། ། ལག་གཡོན་ཀླུ་བཙན་སྤྲུལ་པ་དང༌། །
མིག་དང་སྙིང་དང་མཆིན་པ་གསུམ། གཟའ་བདུད་ཉིད་དུ་སྤྲུལ་པ་དང༌། ། སྤྲུལ་པའི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། ས་བདག་ཧལ་ཁྱི་ནག་པོ་དང༌། ། ཀླུ་བདུད་སྒོ་ར་ནག་པོ་དང༌། ། ས་ཡི་ལྷ་མོ་བརྟན་མ་དང༌། ། ཕྱོགས་སྐྱོང་རྒྱལ་ཆེན་སྡེ་བཞི་དང༌། །
མགོན་པོ་བདུན་ཅུ་རྩ་ལྔ་དང༌། ། ཡུལ་འདིའི་གཞི་བདག་ཐམས་ཅད་དང༌། ། ཕོ་ལྷ་དགྲ་ལྷ་སྲོག་ལྷ་དང༌། ། མོ་ལྷ་མོ་སྨན་ལ་སོགས་པ། ། སྣང་སྲིད་སྡེ་བརྒྱད་ཐམས་ཅད་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ཞེས་གནུབས་བན་སངས་རྒྱས་ཡེ་ཤེས་ཀྱིས་མཛད་པའི་གསེར་སྐྱེམས་འདི་ནི། སེར་བ་སྲུང་བ།
སྲེའུ་གསོ་བ། གཏོར་མ་འཕེན་པ། མདོས་གླུད་བཏོང་བ་ཟོར་འཕེན་པ་སོགས་ལས་གང་བྱེད་ཀྱང་སྔོན་དུ་འགྲོ་བའི་སྡེ་བརྒྱད་མཆོད་པ་འདི་མེད་ན་བྱིས་པས་མཁར་ལས་བྱེད་པ་དང་འདྲ་བས་གལ་ཆེ་གསུངས་སོ། ལས་གང་གི་སྔོན་དུ་འགྲོ་བའི་སྡེ་བརྒྱད་མཆོད་ཐབས་གནུབས་སངས་རྒྱས་ཡེ་ཤེས་ཀྱིས་མཛད་པ་རྫོགས་སོ། སརྦ་མངྒ་ལཾ།། །། ཀྱཻ། ཕྱོགས་བཅུར་བཞུགས་པའི་བླ་མ་དང༌། ། སྐྱབས་གནས་དཀོན་མཆོག་གསུམ་པོ་དང༌། ། ཡི་དམ་ཌཱཀྐི་ཆོས་སྐྱོང་དང༌། ། དཔལ་མགོན་བདུན་ཅུ་རྩ་ལྔ་དང༌། །
དྲེགས་པའི་ལྷ་སྲིན་སྡེ་བརྒྱད་དང༌། ། སྲིད་པའི་གཟའ་མཆོག་ཀི་ཀང་དང༌། ། ལོ་ཟླ་ཞག་དུས་ཟ་མའི་ལྷ། ། ཡུལ་ལྷ་གཏེར་སྲུང་མ་ལུས་པ། ། འཁོར་བཅས་གསེར་སྐྱེམས་འདི་བཞེས་ལ། ། ཀོ་ལོང་ཕྲག་དོག་མ་མཛད་པར། ། བདག་སོགས་གྲོགས་དང་ཕྲིན་ལས་མཛོད།། །། ཀྱཻ། སྡེ་བརྒྱད་སྤྱི་དང་ཕྱོགས་འདི་རུ། ། གནས་པའི་ཡུལ་ལྷ་གཞི་བདག་རྣམས། །
འདིར་གཤེགས་གསེར་སྐྱེམས་མཆོད་པ་བཞེས། ། གེགས་ཞི་བསམ་དོན་མྱུར་གྲུབ་མཛོད། ། ༈ གནམ་ས་སྣང་བརྒྱད་ལས། གང་ཞིག་གཟའ་སྐར་དང་ཞག་དུས་ངན་པ་དང༌། ཉི་ནག་དང་ས་བདག་སྟོབས་ཆེན་རྒྱུ་དུས་ལྟ་བུར་དབང་མེད་དུ་ཕྱོགས་བསྐྱོད་དང་རོ་བག་ཟོར་ལས་སོགས་བགྱིད་དགོས་བྱུང་ཚེ་བསང་དང་སྡེ་བརྒྱད་མཆོད་པ་སྔོན་དུ་བཏང་ནས་ལོ་ཟླའི་ཕྱོགས་གཙང་གི་གཏོར་འབུལ་ནི། ཧཱུྃ༔ ཕྱོགས་བཞི་མཚམས་བརྒྱད་དབུས་གནས་པའི༔ ལོ་ཟླར་འཁོར་བའི་ས་བདག་དང་༔ གཟའ་དང་རྒྱུ་སྐར་འགྱུ་བ་སོགས༔ སྣང་སྲིད་ལྷ་སྲིན་སྡེ་བརྒྱད་དང་༔
ཉུ་ལེ་བཅུ་གཉིས་འཁོར་བཅས་ཀྱིས༔ མཐུན་པའི་གསེར་སྐྱེམས་འདི་བཞེས་ལ༔ དགྲ་དང་གཤེད་དུ་མ་འབེབ་ཅིག༔ ལྷ་དང་དཔལ་དུ་བསྐྱེད་པར་གྱིས༔ ཀོ་ལོང་རུ་ང་ཞི་བ་དང་༔ ཕྲག་དོག་གདུག་སེམས་མ་འཆིང་ཞིག༔ ཨོཾ་མ་མ་ཀུན་ཏ་ཤྲ་བཱ་ཎ་ཡེ་སྭཱ་ཧཱ༔ ཕུལ་ལོ༔ དེ་ནས་སྤར་ཁ་ཧོ་ཡི་ཕྱག་རྒྱ་ཕྱོགས་སུ་བསྟན་ཅིང་༔ ས་བདག་གི་སྒྲིབ་ཤིང་གཏོང་བ་ནི༔
ཧཱུྃ༔ སྔོན་ཚེ་སངས་རྒྱས་བཅོམ་ལྡན་འདས༔ བྱང་ཆུབ་ཤིང་དྲུང་བཞུགས་པའི་ཚེ༔ འཁོར་འདས་གཉིས་ཀྱི་ས་མཚམས་གཟིགས༔ སྲིད་སྣང་ཚོགས་དྲུག་ཟིལ་གྱིས་མནན༔ སྣོད་ཀྱི་འགྱུ་བ་ཕྲ་རགས་གཞོམ༔ འབྱུང་ལྔའི་འཕྲོ་འདུ་དབང་དུ་བསྡུས༔ ཡེ་ཤེས་འབར་བའི་ཕྱག་རྒྱ་ཡིས༔ ལོ་ཟླ་སྙོམས་ཤིང་དགྲ་གཤེད་ཞི༔ དེ་བཞིན་དེ་རིང་རྒྱུ་སྦྱོར་གྱིས༔
ཡེ་ཤེས་ཧོ་ཡི་ཕྱག་རྒྱས་བསྡམས༔ དེ་འོག་བསམ་ཡས་མཆིམས་ཕུ་རུ༔ གཙུག་ལག་ས་འདུལ་བགྱིས་པའི་ཚེ༔ དྲེགས་འདུལ་པདྨ་འབྱུང་གནས་ཀྱིས༔ རྡོ་རྗེ་མི་ཤིགས་ཕྱག་རྒྱ་ཡིས༔ འཁོར་འདས་སྣོད་བཅུད་ཤུགས་ལས་མནན༔ སྲིད་པ་གསུམ་གྱི་སྒྲིབ་ཤིང་གདབ༔ ལྷ་འདྲེ་འཁྲུགས་གྲོལ་གདུག་རྩུབ་ཞི༔ དེ་བཞིན་དེ་རིང་རྒྱུ་སྦྱོར་གྱིས༔ སྤར་ཁ་ཧོ་ཡི་ཕྱག་རྒྱས་བསྡམས༔
འབྱུང་བ་ཀུན་གྱི་ཕྲག་དོག་རྣམས༔ སྲུང་བ་འདི་ཡིས་ཞི་གྱུར་ཅིག༔ ལོ་ཡི་དགྲ་གཤེད་བསལ་དུ་གསོལ༔ ཨོཾ་ཤང་ཤང་ཤིང་ཤིང་དྷ་རོད་དྷ་ལ་མ་རུ་པ་ཡེ་ཨཱརྻ་པ་ར་ཡང་གྱང་ཏ་ཤྲཱི་སརྦ་ཨེ་ཧཾ་ཡ་ཏི་ཏྭ་ཤུདྡྷེ་ཧོ་ཛྙཱ་ན་བཛྲ་པཉྩ་ཡེ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་དང་གཤེད་ཁ་དུར་ཁ་བྱེ་བ་ཐམས་ཅད་ཞི་བར་གྱུར་ཅིག་སྭཱ་ཧཱ༔ ཞེས་གང་དགོས་ཕྱོགས་སུ་འཛུགས༔ ལོ་རྒྱལ་པོ་ཟླ་བ་བློན་པོ་ཞག་དམག་མི་དུས་ཚོད་མཚོན་ཆ་རྣམས་ལ་དབང་བའི་ལོ་རྒན་དྲུག་ཅུ་སྤར་ཁ་བརྒྱད་སྨེ་བ་དགུ་ཕྱི་ནང་གསང་བའི་ས་བདག་གཟའ་གྱོང་པོ་སྐར་མ་གུང་རྒྱུ་སྒྲ་གཅན་གདོང་འཇུག་སྒྱུ་སྐར་ཉེར་བརྒྱད་ཐེ་སེ་རྒྱལ་པོ་ལ་སོགས་པ་ས་བདག་རྒྱལ་པོ་རྗེ་བློན་ཧལ་ཁྱི་ནག་པོ་པི་ལིང་རྒྱུ་བ་སོགས་སྣང་སྲིད་ལྷ་འདྲེ་ཐམས་ཅད་སྲིད་པ་ཧོ་ཡི་ཕྱག་རྒྱ་འདི་ལ་ལྟོས་ཤིག ། རུ་ང་ཕྲག་དོག་མ་བྱེད་ཅིག དགྲ་དང་གཤེད་དུ་མ་འཛིན་པར་དཔལ་དང་མགོན་སྐྱབས་མཛོད། སྣང་བརྒྱད་སྙིང་པོ་ནི༔
ཨོཾ་ཨ་ཀ་ནི་ནི་ཀ་ནི་ཨ་བྷི་ལ་མན་དྷ་ལ་མཎྜ་ལེ་མ་ཡེ་སྭཱ་ཧཱ༔ ཞེས་ཅི་ནུས་བཟླས་སོ༔ མཐར་བཀྲ་ཤིས་བརྗོད་ཅིང་ཕྲིན་ལས་ཀྱི་བྱ་བ་གང་དགོས་ལ་འཇུག་གོ༔ ༧ ཞེས་པ་འདིའང་རྩ་གསུམ་གླིང་པའི་ཟབ་གཏེར་བཀའ་བརྒྱད་གསང་བ་ཟིལ་གནོན་གྱི་ཆ་ལག་སྣང་བརྒྱད་ནས་གུ་ཧྱས་ཁོལ་དུ་ཕྱུང་བའོ།། །། ༈ དག་སྣང་ལས༔ གུ་རུའི་གསོལ་འདེབས་རྟེན་འབྲེལ་ཉེས་སེལ་ཞེས་བྱ་བ་བཞུགས་སོ༔ གང་ཞིག་ལས་དང་རྐྱེན་དབང་གིས༔ གང་བསམ་ཐོག་ཏུ་མི་ཁེལ་ཞིང་༔ བྱ་བ་མཐའ་རུ་མི་འཁྱོལ་བར༔ བར་ཆད་མང་ཞིང་མི་ཁས་སྡང་༔
དེ་ཚེ་གུ་རུ་འབྱུང་བ་བཞིར༔ དབང་བསྒྱུར་འབྱུང་བཞིའི་ཕྱག་མཚན་ཅན༔ འབྱུང་བཞིའི་ལྷ་མོ་གྲངས་མེད་ཀྱིས༔ བསྐོར་བ་མདུན་མཁར་བསྒོམ་བྱས་ལ༔ ཐེ་ཚོམ་མེད་པར་གསོལ་འདེབས་གནད༔ ས་མ་ཡ༔ ཨེ་མ་ཧོཿ ཕྱོགས་བཅུའི་ཞིང་ཁམས་རབ་འབྱམས་ན་བཞུགས་པའི༔ མ་ལུས་སྐྱབས་གནས་རྒྱ་མཚོའི་སྤྱི་དཔལ་མཆོག༔ བློ་གཏད་གཅིག་ཆོག་གུ་རུ་པདྨ་ལ༔
གུས་པས་ཕྱག་འཚལ་སྙིང་ནས་སྐྱབས་སུ་མཆི༔ ཕྱི་ནང་མཆོད་འབུལ་ཉམས་ཆག་སྡིང་ལྟུང་བཤགས༔ ཡི་རང་བསྐུལ་ཞིང་དགེ་བ་བྱང་ཆུབ་བསྔོ༔ རྒྱུ་རྐྱེན་དབང་གིས་ཕྱི་ནང་འབྱུང་བའི་ཁམས༔ རྟེན་འབྲེལ་ཉེས་ཚོགས་དབྱིངས་སུ་ཞི་བ་དང་༔ ལེགས་ཚོགས་དཔལ་སྤེལ་ཡིད་བཞིན་ནོར་བུ་ལྟར༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཧ་རི་ནི་ས་སིདྡྷི་ཧཱུྃ༔ རྟེན་འབྲེལ་སྙིང་པོ་དང༌། ཕྱི་ནང་འབྱུང་བའི་རྟེན་འབྲེལ་ཉེས་ཚོགས་ཐམས་ཅད་མྱུར་དུ་ཞི་བར་གྱུར་ཅིག༔
ཨོཾ་སརྦ་ཤནྟིཾ་ཀུ་རུ་ཡེ་སྭཱ་ཧཱ༔ ཕྱི་ནང་འབྱུང་བའི་རྟེན་འབྲེལ་ལེགས་ཚོགས་ཐམས་ཅད་རབ་ཏུ་རྒྱས་པར་གྱུར་ཅིག༔ བྷྲཱུྃ་སརྦ་པུཥྚིཾ་ཀུ་རུ་ཡེ་སྭཱ་ཧཱ༔ ཕྱི་ནང་འབྱུང་བའི་རྟེན་འབྲེལ་ལེགས་པའི་སྣང་བ་ཐམས་ཅད་བདག་གིས་དབང་དུ་འདུ་བར་གྱུར་ཅིག༔ ཧྲཱིཿསརྦ་ཝ་ཤཾ་ཀུ་རུ་ཡེ་སྭཱ་ཧཱ༔ ཕྱི་ནང་འབྱུང་བའི་རྟེན་འབྲེལ་ཉམས་པའི་འབྱུང་བ་དགྲ་གཤེད་འཁྲུགས་པའི་བར་ཆད་ཐམས་ཅད་དམིགས་མེད་ཀྱི་དབྱིངས་སུ་བརླག་པར་གྱུར་ཅིག༔ ཧཱུྃ་སརྦ་མཱ་ར་ཡ་ཕཊ྄ཿ བརྒྱ་སྟོང་ཁྲི་འབུམ་གསོལ་བཏབ་ན༔ བསམ་རྒུ་འགྲུབ་པར་ཐེ་ཚོམ་མེད༔ རྒྱུན་ཏུ་ཁ་ཏོན་བྱེད་པའི་མིའི༔
ཉེས་ཚོགས་ཞི་ཞིང་ལེགས་ཚོགས་འཕེལ༔ ཇི་ལྟར་འདོད་འབྱུང་བུམ་བཟང་བཞིན༔ བྱ་བ་གང་བསམ་ཐོགས་པ་མེད༔ གནས་སྐབས་དང་ནི་མཐར་ཐུག་ལ༔ ཅི་བསམ་གེགས་མེད་འགྲུབ་པར་ངེས༔ ཉམས་སུ་ལོངས་དང་བདེན་འབྲས་མངོན༔ ས་མ་ཡ༔ ཞེས་པའང་རྟེན་འབྲེལ་རབ་ཏུ་འགྲིགས་པའི་སྐབས་ཤིག་ཏུ་ངེས་གསང་བསྟན་པའི་སྲོག་ཤིང༌། མཁན་ཆེན་འཇམ་དབྱངས་རྡོ་རྗེས་བཀྲ་ཤིས་པའི་རྫས་བཅས་བསྐུལ་ངོར། ཀ་མ་ལ་རཱ་ཛ་དཱི་པས་ཤར་མར་བྲིས་པ་དོན་དང་ལྡན་པར་གྱུར་ཅིག །
སརྦ་མངྒ་ལཾ།། །། ༈ ཁྲུས་ཀྱི་རྣལ་འབྱོར་ལ་འཇུག་པ་ལ། ཐོག་མར་བྱ་བའི་རྒྱུད་དུ་གཏོགས་པའི་རྡོ་རྗེ་རྣམ་པར་འཇོམས་པའི་གཟུངས་ནི། ཧཱུྃ། དེ་བཞིན་གཤེགས་པ་ཐམས་ཅད་ཀྱི། ། མཐུ་སྟོབས་གཅིག་ཏུ་བསྡུས་པ་ཡི། ། རྡོ་རྗེ་ཁྲོ་བོ་སྐུར་སྟོན་པ། ། རྣམ་པར་འཇོམས་ལ་ཕྱག་འཚལ་བསྟོད། ། རྒྱ་གར་སྐད་དུ། བཛྲ་བི་དཱ་ར་ཎ་ན་མ་དྷཱ་ར་ཎཱི།
བོད་སྐད་དུ། རྡོ་རྗེ་རྣམ་པར་འཇོམས་པ་ཞེས་བྱ་བའི་གཟུངས། ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྡོ་རྗེ་ལ་བཞུགས་ཏེ། སངས་རྒྱས་ཀྱི་མཐུས་ལག་ན་རྡོ་རྗེའི་ལུས་ཐམས་ཅད་རྡོ་རྗེར་བྱིན་གྱིས་བརླབས་ནས། རྡོ་རྗེ་ཏིང་ངེ་འཛིན་ལ་སྙོམས་པར་ཞུགས་སོ། དེ་ནས་ལག་ན་རྡོ་རྗེས་སངས་རྒྱས་ཀྱི་མཐུ་དང༌། སངས་རྒྱས་ཀྱི་བྱིན་གྱིས་བརླབས་དང༌། བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་ཀྱིས།
རྡོ་རྗེ་ཁྲོ་བོ་ལས་བྱུང་བ། རྡོ་རྗེའི་སྙིང་པོ་རབ་ཏུ་སྨྲས་ཏེ། མི་ཆོད་པ། མི་ཤིགས་པ། བདེན་པ། སྲ་བ། བརྟན་པ། ཐམས་ཅད་དུ་ཐོགས་པ་མེད་པ། ཐམས་ཅད་དུ་མ་ཕམ་པ། སེམས་ཅན་ཐམས་ཅད་སྐྲག་པར་བྱེད་པ།
སེམས་ཅན་ཐམས་ཅད་འཇིག་བར་བྱེད་པ། རིགས་སྔགས་ཐམས་ཅད་གཅོད་པར་བྱེད་པ། རིགས་སྔགས་ཐམས་ཅད་གནོན་པར་བྱེད་པ། ལས་ཐམས་ཅད་འཇོམས་པར་བྱེད་པ། གཞན་གྱི་ལས་ཐམས་ཅད་འཇིགས་པར་བྱེད་པ། གདོན་ཐམས་ཅད་རླག་པར་བྱེད་པ། གདོན་ཐམས་ཅད་ལས་ཐར་བར་བྱེད་པ། འབྱུང་པོ་ཐམས་ཅད་འགུགས་པར་བྱེད་པ། རིགས་སྔགས་ཀྱི་ལས་ཐམས་ཅད་བྱེད་དུ་འཇུག་པ། མ་གྲུབ་པ་རྣམས་གྲུབ་པར་བྱེད་པ།
གྲུབ་པ་རྣམས་ཆུད་མི་ཟ་བར་བྱེད་པ། འདོད་པ་ཐམས་ཅད་རབ་ཏུ་སྦྱིན་པ། སེམས་ཅན་ཐམས་ཅད་བསྲུང་བ། ཞི་བ། རྒྱས་པ། སེམས་ཅན་ཐམས་ཅད་རེངས་པར་བྱེད་པ། རྨུགས་པར་བྱེད་པའི་གསང་སྔགས་ཀྱི་མཐུ་ཆེན་པོ་འདི། སངས་རྒྱས་ཀྱི་མཐུས་ལག་ན་རྡོ་རྗེས་རབ་ཏུ་སྨྲས་སོ། ན་མོ་རཏྣ་ཏྲ་ཡཱ་ཡ། ན་མཿཤྩཎྜ་བཛྲ་པཱ་ཎ་ཡེ།
མ་ཧཱ་ཡཀྵ་སེ་ནཱ་པ་ཏ་ཡེ། ཏདྱཐཱ། ཨོྃ་ཏྲུ་ཊ་ཏྲུ་ཊ། ཏྲོ་ཊ་ཡ་ཏྲོ་ཊ་ཡ། སྥུ་ཊ་སྥུ་ཊ། སྥོ་ཊཱ་ཡ་སྥོ་ཊཱ་ཡ། གྷཱུརྞ་གྷཱུརྞ། གྷཱུརྞཱ་པ་ཡ་གྷཱུརྞཱ་པ་ཡ། སརྦ་ས་ཏྭ་ནི། བོ་དྷ་ཡ་བོ་དྷ་ཡ།
སཾ་བོ་དྷ་ཡ། སཾ་བོ་དྷ་ཡ། བྷྲ་མ་བྷྲ་མ། སཾ་བྷྲཱ་མ་ཡ། སཾ་བྷྲཱ་མ་ཡ། སརྦ་བྷཱུ་ཏཱ་ནི། ཀུཊྚ་ཀུཊྚ། སཾ་ཀུཊྚ་ཡ། སཾ་ཀུཊྚ་ཡ། སརྦ་ཤ་ཏྲཱུན་ན།
གྷ་ཊ་གྷ་ཊ། སཾ་གྷ་ཊ་ཡ། སཾ་གྷ་ཊ་ཡ། སརྦ་བིངྱཱ་བཛྲ་བཛྲ། སྥོ་ཊ་ཡ་བཛྲ་བཛྲ། ཀ་ཊ་བཛྲ་བཛྲ། མ་ཊ་བཛྲ་བཛྲ། མ་ཐ་བཛྲ། ཨཊྚ་ཧཱ་ས་ནཱི་ལ་བཛྲ་སུ་བཛྲཱ་ཡ་སྭཱ་ཧཱ། ཧེ་ཕུ་ལུ་ནི་རུ་ཕུལླུ།
གྲྀ་ཧ་ན་ཀུལླུ། མི་ལི་ཙུལླུ། ཀུ་རུ་ཀུལླུ། བཛྲ་བི་ཛཱ་ཡཱ་ཡ་སྭཱ་ཧཱ། ཀཱི་ལི་ཀཱི་ལཱ་ཡ་སྭཱ་ཧཱ། ཀ་ཊ་ཀ་ཊ། མ་ཊ་མ་ཊ། ར་ཊ་ར་ཊ། མོ་ཊ་ན་པྲ་མོ་ཊ་ནཱ་ཡ་སྭཱ་ཧཱ། ཙ་ར་ནི་ཙ་ར།
ཧ་ར་ཧ་ར། ས་ར་ས་ར། མཱ་ར་ཡ། བཛྲ་བི་དཱ་ད་ར་ཎཱ་ཡ་སྭཱ་ཧཱ། ཙྪིནྡ་ཙྪིནྡ། བྷིནྡྷ་བྷིནྡྷ་མ་ཧཱ་ཀཱི་ལི་ཀཱི་ལཱ་ཡ་སྭཱ་ཧཱ། བནྡྷ་བནྡྷ། ཀྲོ་དྷ་བཛྲ་ཀཱི་ལི་ཀཱི་ལཱ་ཡ་སྭཱ་ཧཱ། ཙུ་རུ་ཙུ་རུ་ཙཎྜ་ཀཱི་ལི་ཀཱི་ལཱ་ཡ་སྭཱ་ཧཱ། ཏྲ་ས་ཡ་ཏྲ་ས་ཡ།
བཛྲ་ཀཱི་ལི་ཀཱི་ལཱ་ཡ་སྭཱ་ཧཱ། ཧ་ར་ཧ་ར། བཛྲ་དྷ་རཱ་ཡ་སྭཱ་ཧཱ། པྲ་ཧ་ར་པྲ་ཧ་ར། བཛྲ་པྲ་བྷཉྫ་ནཱ་ཡ་སྭཱ་ཧཱ། མ་ཏིསྡྱི་ར་བཛྲ། ཤྲུ་ཏིསྡྱི་ར་བཛྲ། པྲ་ཏིསྡྱི་ར་བཛྲ། མ་ཧཱ་བཛྲ། ཨ་པྲ་ཏི་ཧ་ཏ་བཛྲ།
ཨ་མོ་གྷ་བཛྲ། ཨེ་ཧྱེ་ཧི་བཛྲ། ཤྲཱི་གྷྲཾ་བཛྲ་དྷ་ར་ཡ་སྭཱ་ཧཱ། དྷ་ར་དྷ་ར། དྷི་རི་དྷི་རི། དྷུ་རུ་དྷུ་རུ། སརྦ་བཛྲ་ཀུ་ལ་མཱ་ཝརྟ་ཡ་སྭཱ་ཧཱ། གནོད་བྱེད་འབྱུང་པོ་མཱ་ར་ཡ་ཕཊ྄ཿ ན་མཿས་མནྟ་བཛྲ་ཎཱཾ། སརྦ་བཛྲ་ཀུ་ལ་མཱ་ཝརྟ་ཡ།
མ་ཧཱ་བ་ལེ། ཀ་ཏ་བེ། ཏ་ཏ་ལེ། ཨ་ཙ་ལེ། མཎྜལ་མཱ་ཡེ། ཨ་ཏི་བཛྲ་མ་ཧཱ་བ་ལེ། བེ་ག་ར་ཎ་ར་ཎ། ཨ་ཛི་ཏེ། ཛྭ་ལ་ཛྭ་ལ། ཏི་ཊི་ཏི་ཊི།
ཏིང་ག་ལེ། ད་ཧ་ད་ཧ། ཏེ་ཛྭ་བ་ཏི། ཏི་ལི་ཏི་ལི། བནྡྷ་བནྡྷ། མ་ཧཱ་བ་ལེ། བཛྲ་ཨཾ་ཀུ་ཤ་ཛྭ་ལ་སྭཱ་ཧཱ། ན་མོ་རཏྣ་ཏྲཱ་ཡཱ་ཡ། ན་མཤྩཎྜ་བཛྲ་པཱ་ན་ཡེ། མ་ཧཱ་ཡཀྵ་སེ་ནཱ་པ་ཏ་ཡེ།
ཏདྱཐཱ། ཨོྃ་ཧ་ར་ཧ་ར་བཛྲ། མ་ཐ་མ་ཐ་བཛྲ། དྷུ་ན་དྷུ་ན་བཛྲ། ད་ཧ་ད་ཧ་བཛྲ། པ་ཙ་པ་ཙ་བཛྲ། དྷ་ར་དྷ་ར་བཛྲ། དྷཱ་ར་ཡ་དྷཱ་ར་ཡ་བཛྲ། དཱ་རུ་ཎ་དཱ་རུ་ཎ་བཛྲ། ཙྪིནྡ་ཙྪིནྡ་བཛྲ།
བྷིནྡྷ་བྷིནྡྷ་བཛྲ་ཧཱུྃ་ཕཊ྄ཿ ན་མཤྩཎྜ་བཛྲ་ཀྲོ་དྷཱ་ཡ། ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན་ཨ་མྲྀ་ཏེ་ཧཱུྃ་ཕཊ྄ཿ བདག་དང་སེམས་ཅན་ཐམས་ཅད་ཀྱི། ། སྡིག་པ་ཐམས་ཅད་བྱང་བྱས་ནས། ། སྡུག་བསྔལ་ཐམས་ཅད་མེད་པར་བྱེད། ། རྒྱུད་དོ་ཅོག་གི་རྩ་བ་སྟེ། །
དཔལ་ཀུན་གྱིས་ནི་ལེགས་པར་བརྒྱན། ། སེམས་ཅན་དབང་པོ་ཉམས་པ་དང༌། ། ཚེ་ཟད་པ་དང་ཚེ་ཉམས་དང༌། ། ཕུན་སུམ་ཚོགས་མིན་གང་ཆགས་དང༌། ། ལྷ་རྣམས་རྒྱབ་ཀྱིས་ཕྱོགས་པ་དང༌། ། མཛའ་སྡུག་སྐྱེ་བོས་སྡང་བ་དང༌། ། བྲན་བཟའ་ལ་སོགས་གཙེས་པ་དང༌། ། ཕན་ཚུན་མཐུན་པ་མ་ཡིན་དང༌། ། ནོར་འགྲིབ་པས་ནི་གནོད་པ་དང༌། ། མྱ་ངན་ངལ་དང་གནོད་པ་དང༌། །
འཇིགས་པ་དང་ནི་ཕོངས་པ་དང༌། ། གཟའ་དང་སྒྱུ་སྐར་བྱད་སྟེམས་དང༌། ། མི་གཟད་གདོན་གྱིས་ཉེན་པ་དང༌། ། མྱ་ངན་ངལ་ལས་བྱུང་བ་ཡི། ། རྨི་ལམ་སྡིག་པ་མཐོང་ན་ཡང༌། ། དེས་ནི་རབ་བཀྲུས་གཙང་མ་ཡིན། ། མདོ་སྡེ་དམ་པ་ཉན་པར་གྱིས། ། གང་དག་ཡིད་དགེ་སེམས་དང་ཞིང༌། ། གཙང་མའི་གོས་ཀྱིས་རབ་བརྒྱན་ཏེ། ། ཟབ་མོ་སངས་རྒྱས་སྤྱོད་ཡུལ་བ། །
མདོ་སྡེ་འདི་ནི་ཉན་བྱེད་ན། ། མདོ་སྡེ་འདི་ཡི་གཟི་བརྗིད་ཀྱིས། ། སྲོག་ཆགས་དག་ནི་ཐམས་ཅད་ཀྱིས། ། མི་བཟད་པ་ཡི་ནད་རྣམས་ཀྱང༌། ། དེ་དག་ཐམས་ཅད་ཞི་བར་ལྟ། ། ཚེ་དང་བསོད་ནམས་འཕེལ་བར་འགྱུར། ། སྡིག་པ་ཀུན་ལས་རྣམ་པར་ཐར། ། ནོར་བུ་ཉུངས་དཀར་དཱུར་བ་དང༌། ། རིན་ཆེན་རྨ་མེད་ཙན་དན་བཅས། ། ཤེལ་དང་རྡོ་རྗེ་མེ་ཏོག་དང༌། །
ཆུ་ཡིས་གསེར་རམ་ཡང་ན་ནི། ། དངུལ་གྱི་བུམ་པ་དག་ཀྱང་རུང༌། ། གཙང་མའི་གོས་ཀྱིས་དཀྲི་ཞིང་འགང༌། ། ལན་གྲངས་ཉི་ཤུ་རྩ་གཅིག་གམ། ། ཡང་ན་ལན་གྲངས་བརྒྱ་རྩ་བརྒྱད། ། རྡོ་རྗེ་རྣམ་འཇོམས་བཟླས་ནས་ནི། ། རྒྱལ་པོས་རྟག་ཏུ་ཁྲུས་གྱིས་ཤིག ། ཨོྃ། སྐུ་མཆོག་འབར་བའི་འོད་ཟེར་གྱིས། ། རྡོ་རྗེ་སྐུ་ཡི་བཀྲ་ཤིས་ཤོག །
ཨཱཿ གསུང་མཆོག་འབར་བའི་འོད་ཟེར་གྱིས། ། རྡོ་རྗེའི་གསུང་གི་བཀྲ་ཤིས་ཤོག ཧཱུྃ། ཐུགས་མཆོག་འབར་བའི་འོད་ཟེར་གྱིས། ། རྡོ་རྗེ་ཐུགས་ཀྱི་བཀྲ་ཤིས་ཤོག ། དགེ་བ་འདི་ཡིས་མྱུར་དུ་བདག ། རྡོ་རྗེ་རྣམ་འཇོམས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡིས་ས་ལ་འགོད་པར་ཤོག །
རྒྱ་གར་གྱི་མཁན་པོ་ཤྲཱི་ཡཀྵྨཱི་ཀ་ར་དང༌། བོད་ཀྱི་ལོ་ཙཱ་བ་དགེ་སློང་ཤོང་སྟོན་རྡོ་རྗེ་རྒྱལ་མཚན་གྱིས་བསྒྱུར་བའོ། ། དུས་ཕྱིས་དཔང་ལོ་ཙཱ་བ་བློ་གྲོས་བརྟན་པས་རྒྱ་དཔེ་བཟང་པོ་དང༌། རྒྱ་འགྲེལ་བཟང་པོ་རྣམས་ཀྱི་འབྲུ་སྦྱོར་དང་མཐུན་པར་ཤིན་ཏུ་དག་པར་བགྱིས་པའོ།། །། ༈ དམ་གྲིབ་ཉེས་པ་ཀུན་སེལ་གྱི་བདག་བསྐྱེད་སྒོམ་བཟླས་བཞུགས་སོ། ན་མོ། བླ་མ་མཆོག་གསུམ་ཡི་དམ་ལྷར། ། གུས་པས་སྐྱབས་མཆི་མཁའ་མཉམ་འགྲོ། ། བླ་མེད་བྱང་ཆུབ་མཆོག་ཐོབ་ཕྱིར། ། སྨེ་བ་བརྩེགས་པ་བསྒོམ་པར་བགྱི།
ལན་གསུམ་གྱིས་སྐྱབས་སེམས་བྱ།
སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་ཀུན་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང༌། ། ཆོས་ཀུན་མཉམ་ཉིད་རྟོགས་པར་ཤོག ། ཅེས་ཚད་མེད་བཞི་བསྒོམ། སྟོང་པའི་ངང་ལས་སྐད་ཅིག་གིས། ། སྣ་ཚོགས་པད་ཉིའི་གདན་སྟེང་དུ། ། རང་ཉིད་ཁྲོ་ཆེན་སྨེ་བརྩེགས་ནི། ། མཐིང་ནག་འོད་ཟེར་ཀུན་འཕྲོ་བ། །
ཕྱག་གཉིས་ཐུགས་ཀར་སྡིགས་མཛུབ་མཛད། ཁྲོ་བོའི་ཆ་ལུགས་རྫོགས་པར་བསྒོམ། ། གནས་གསུམ་ཡི་གེའི་འཕྲོ་འདུ་ལས། ། ཞི་ཁྲོའི་ཚོགས་ཀུན་སྤྱན་དྲངས་ཐིམ། ། ཐུགས་ཀར་པད་ཉི་ཧཱུྃ་མཐིང་མཐར། ། བཟླས་སྔགས་མགར་མེའི་འཁོར་ལོ་བཞིན། ། མེ་ཡི་ཚྭ་ཚྭ་འཁྲུགས་ཤིང་འཕྲོ། ། གནོད་བྱེད་ཉམས་ཆག་ཀུན་བསྲེགས་གྱུར། ཨོྃ་ཨུ་ཙི་ཊ་ཡ་ཏོར་ཡ་ཏོར་ཡ་སྭཱ་ཧཱ། ཨུ་ཊ་མུ་ཊ་ཡ་ཏོར་ཡ་ཏོར་ཡ་སྭཱ་ཧཱ།
མོན་ཊ་ཀྲོ་ཏ་ཡ་ཏོར་ཡ་ཏོར་ཡ་སྭཱ་ཧཱ། ཨ་ཀོ་ཀྲོ་ཏ་ཡ་ཏོར་ཡ་ཏོར་ཡ་སྭཱ་ཧཱ། ཨ་བྷུ་ཀྲོ་ཏ་ཡ་ཏོར་ཡ་ཏོར་ཡ་སྭཱ་ཧཱ། ཨུ་ཊ་ཤ་ཏ་ཡ་ཏོར་ཡ་ཏོར་ཡ་སྭཱ་ཧཱ། ཨེ་ལིང་ཨེ་ཊ་ཡ་ཏོར་ཡ་ཏོར་ཡ་སྭཱ་ཧཱ། ལ་མོན་ཏྲ་ཡ་ཏོར་ཡ་ཏོར་ཡ་སྭཱ་ཧཱ། ཨས་ནི་པིས་ནི་ཏྲ་ཡ་ཏོར་ཡ་ཏོར་ཡ་སྭཱ་ཧཱ། ཨོྃ་བྷུར་ཀུར་མ་ཧཱ་པྲ་ཎ་ཡེ། བྷུར་ཙི་བྷུར་ཀི་བི་མ་ལེ། ཨུཙྪུཥྨ་ཀྲོ་དྷ་ཧཱུྃ་ཕཊ྄ཿ
ཏོར་ཡ་ཏོར་ཡ་སྭཱ་ཧཱ། ཞེས་བཟླས་པ་ཅི་ནུས་བྱ། མཐར་ཉེར་བསྡུ་ནི། སྣོད་བཅུད་འོད་ཞུ་རང་ཉིད་ནི། དེ་ཡང་མི་དམིགས་འོད་གསལ་ངང༌། ཁྲོ་རྒྱལ་སྣང་སྟོང་ཆེན་པོར་ཤར། མི་མཐུན་ཕྱོགས་ཀུན་བསྲུང་བར་གྱུར། ཨོྃ་བཛྲ་རཀྵ་རཀྵ་ཧཱུྃ། དགེ་བ་འདི་ཡིས་མྱུར་དུ་བདག ། སྨེ་བ་བརྩེགས་པ་འགྲུབ་གྱུར་ནས།
འགྲོ་བ་གཅིག་ཀྱང་མ་ལུས་པ། དེ་ཡིས་ས་ལ་འགོད་པར་ཤོག ། ཅེས་བསྔོ་སྨོན་དང་ཤིས་བརྗོད་བྱ། ཞེས་ཉམས་གྲིབ་ཆེན་པོ་ལ་བརྒྱ། འབྲིང་ལ་བདུན་ནམ་ཉེར་གཅིག ། ཆུང་ངུ་ལ་བདུན་བཟླས་ལ་སྣ་བུག་ཏུ་ཕུ་བཏབ་པས་ཉམས་གྲིབ་ཐམས་ཅད་ཉི་མས་མུན་པ་ལྟར་འཇོམས་པར་གསུངས་སོ། ཡང་ཆུ་ལ་སྔགས་བཏབ་པའི་ཁྲུས་བྱས་པས་ཉམས་སྒྲིབ་དག་ཅིང་སྔགས་ཀྱི་ནུས་པའང་བསྐྱེད་པར་གསུངས་པས་ད་ལྟའི་གསང་སྔགས་རྣམས་ལ་མེད་ཐབས་མེད་པའི་གདམས་ངག་ཟབ་མོའོ། ། གཞན་ཡང་སྡིག་ལྟུང་སྦྱང་བའི་ཕྱིར་ཡི་གེ་བརྒྱ་པའི་སྔགས་བཟླས་པས་ཁྲུས་བྱ་བ་དང༌། ཉིན་ཞག་གཅིག་གི་བར་ཆད་བསྲུང་བའི་ཕྱིར་མི་གཡོ་བའི་ཆུ་སྲུང་སོགས་ཀྱང་ཤེས་ཤིང་ནུས་ན་སྐབས་འདིར་བྱ། ཁྱད་པར་རྣལ་འབྱོར་བླ་མེད་ཀྱི་ལམ་ལ་སློབ་པས་ནི།
དབང་ལྷ་སྤྱན་དྲངས་ཤིང་དབང་བསྐུར་བར་བསམས་པས་དངོས་སམ་ཡིད་ཀྱིས་ཁྲུས་ཀྱི་བྱ་བ་ཚུལ་བཞིན་དུ་བསྒྲུབ་པ་དང༌། ནང་གི་ཁྲུས་བདུད་རྩི་རིལ་བུ་མྱང་བ་སོགས་ཀྱང་བྱའོ། ། ༈ ནད་རིམས་སྲུང་བའི་སྐོར་ལ། ཨོ་རྒྱན་རིན་པོ་ཆེའི་གསོལ་འདེབས་བར་ཆད་ཀུན་སེལ་ནི། ཨོྃ་ཨཱཿཧཱུྃ༔ སྤྱི་གཙུག་ཉི་ཟླ་པདྨའི་གདན་སྟེང་དུ༔ འཇའ་འོད་མཁའ་དབྱིངས་རྣམ་དག་གྲུབ་པའི་དབུས༔ གཏན་གྱི་སྐྱབས་མགོན་རྗེ་བཙུན་ཨོ་རྒྱན་ལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ དུས་ངན་སྐྱེ་འཆིའི་དྲག་གཅོད་སྡུག་བསྔལ་ལ༔
སྨན་པའི་རྒྱལ་པོ་མཛོད་ཅིག་ཨོ་རྒྱན་རྗེ༔ ལས་དབང་སྔོན་གྱི་རྐྱེན་གྱུར་སྡུག་བསྔལ་ན༔ སྐྱོབ་པའི་དེད་དཔོན་མཛོད་ཅིག་ཨོ་རྒྱན་རྗེ༔ བསོད་ནམས་ལས་འབྲས་ཆུང་བའི་སྐལ་མེད་ལ༔ ལོངས་སྤྱོད་དཔལ་འབྱོར་རྒྱས་ཤིག་ཨོ་རྒྱན་རྗེ༔ ཡ་ང་སྐྱི་གཡའ་བར་དོའི་ལམ་འཕྲང་ལས༔ སྒྲོལ་བའི་དེད་དཔོན་མཛོད་ཅིག་ཨོ་རྒྱན་རྗེ༔ ཐར་མེད་ལས་ཀྱི་དམྱལ་བའི་བཙོན་དོང་ལས༔ འདྲེན་པའི་དེད་དཔོན་མཛོད་ཅིག་ཨོ་རྒྱན་རྗེ༔ ཚེ་ལ་ལོང་མེད་སྐྱེ་འཆི་དགྲ་སྡང་ན༔
ལོག་ལྟ་རྐྱེན་དབང་མ་གཏོང་ཨོ་རྒྱན་རྗེ༔ ཡམས་ནད་འགོ་བའི་སྡུག་བསྔལ་དར་བའི་ཚེ༔ སྲུང་སྐྱོབ་ནད་ཡམས་བཟློག་ཅིག་ཨོ་རྒྱན་རྗེ༔ སྐལ་མེད་བོད་ཀྱི་རྗེ་འབངས་སྡུག་བསྔལ་ན༔ མཐའ་དམག་གཡུལ་འཁྲུག་བཟློག་ཅིག་ཨོ་རྒྱན་རྗེ༔ གློ་བུར་འཁྲུག་རྩོད་ཡུལ་གྱི་འཕོ་འགྱུར་ལ༔ མྱུར་དུ་ཞི་བར་མཛོད་ཅིག་ཨོ་རྒྱན་རྗེ༔ ནམ་ཡང་འཁྲུལ་ཞིང་འཁོར་བར་འཁྱམས་པའི་ཚེ༔ བྱང་ཆུབ་ལམ་སྣ་སྟོན་ཅིག་ཨོ་རྒྱན་རྗེ༔ བདག་གིས་རྩེ་གཅིག་གསོལ་བ་དྲག་ཏུ་འདེབས༔
ཐུགས་རྗེ་མ་ཆུང་ཨོ་རྒྱན་སྤྲུལ་པའི་སྐུ༔ བྱིན་གྱིས་རློབས་ཤིག་གུ་རུ་རིན་པོ་ཆེ༔ སྐྱབས་མེད་བོད་ཀྱི་སེམས་ཅན་རྗེ་འབངས་ལ༔ མཆོག་ཐུན་དངོས་གྲུབ་མྱུར་བ་ཉིད་སྩོལ་ཤོག༔ དེ་དང་འབྲེལ་བར་འགོ་བའི་རིམས་ཡམས་ནད་སྲུང་བའི་སྔགས་ནི༔ ཨོྃ་ན་ག་ཤ་ལ་དུཿ ཤ་ལ་ཏྲི་ཛ་ལ་ཁ་ཐཾ༔ འགོ་བའི་རྒྱ་ནད་གཟེར་ཐུང་གིས་མི་ཚུགས་པར་སྲུངས་ཤིག་གི་ཏྲ་བཛྲ་རཀྵ་རཀྵ་ཡེ་སྭཱ་ཧཱ༔ ནངས་སྔ་མོར་སྣར་དུད་པ་མ་སོང་གོང་དུ་བརྒྱ་རྩ་རེ་བཟླས་ནས་སྣ་བུག་རུ་ཕུ་བྱས་ན་འགོ་ནད་ཐམས་ཅད་ཀྱིས་མི་ཚུགས་སོ༔ རིག་འཛིན་རྩ་གསུམ་གླིང་པས་གསེར་གླིང་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །།
༈ གཏེར་ཁ་གསུམ་ཚོགས་མན་ངག་ནི། སྟོང་པའི་ངང་ལས་སྐད་ཅིག་གིས། ། ལྕགས་ཀྱི་ཕག་རྒོད་མགོ་དགུ་པ། ། ངར་ངར་ངུར་ངུར་འཇིགས་པའི་སྒྲས། ། ཀླུ་གཉན་ས་བདག་དཔའ་བཀོང་ཞིང༌། ། བུ་ག་དགུ་ནས་མེ་ཆེན་གྱིས། ། ནད་དང་ནད་བདག་གཞོབ་ཏུ་བསྲེག ། རྡོ་རྗེའི་སོ་དང་ལྕེ་རྣོན་པོས། ། སྲིད་པ་གསུམ་པོ་བརྔུབས་ཤིང་ཟ། ། རྨིག་བཞིས་རི་དང་རྒྱ་མཚོ་བརླག །
དཔའ་རྔམ་ཕག་རྒོད་འཇིགས་པའི་སྟེང༌། ། རང་ཉིད་གུ་རུ་དྲག་པོ་ནི། ། མཐིང་ནག་སྟོང་ཟིལ་ཆག་པའི་མདོག ། སྒེག་དཔའ་འཇིགས་རུང་ཁྲོས་པའི་སྐུ། ། དར་དང་རུས་པའི་རྒྱན་དང་ལྡན། ། གཡས་པས་གནམ་ལྕགས་རྡོ་རྗེ་གདེང༌། ། གཡོན་པས་ལྕགས་ཀྱི་ཕུར་པ་འདྲིལ། ། སྐུ་དབུས་རོ་རྐྱང་དབུ་མའི་ནང༌། ། རྒྱལ་སྲས་རིགས་གསུམ་མགོན་པོ་གསལ། ། རྩ་གསུམ་ཁ་ན་སྤྲུལ་པའི་ཁྱུང༌། །
དཀར་དམར་མཐིང་གའི་རྣམ་པར་བསམ། ། སྤྱི་གཙུག་ཁྱུང་ཆེན་འབར་བ་ལྡིང༌། ། ཡང་སྤྲུལ་བྱེ་བ་གྲངས་མེད་པས། ། སྲིད་པ་གསུམ་པོ་ཁྱབ་པར་འགེངས། ། མཆུ་སྡེར་རིང་ལ་ཕྲ་བ་ཡིས། ། གནོད་བྱེད་སྙིང་ལ་ཟ་བར་བྱེད། ། རྗེས་སུ་ལྕེ་སྤྱང་མང་པོ་ཡིས། ། སྡེ་བརྒྱད་སྡོང་ཟླ་ཐལ་བར་བརླག ། ཨོྃ་པདྨ་ཤ་ཝ་རི་ཕཊ྄ཿ ནན་པར་ཤིག༔
ནཱ་ག་ནན༔ ཏདྱ་ཐཱ༔ སརྦ་བི་རི་ཏ༔ ཧ་ན་ཧ་ན་བཛྲེ་ན་རཀྵ་རཀྵ་སྭཱ་ཧཱ། སྔགས་དམིགས་བཟླས་པ་ཕུན་ཚོགས་ན། ། རང་སྲུང་རྡོ་རྗེའི་གོ་ཁྲབ་ཡིན། ། ཕ་རོལ་མི་མཐུན་ཕྱོགས་འཇོམས་པའི། ། གནམ་ལྕགས་འབར་བའི་འཁོར་ལོ་ཡིན། ། རིག་འཛིན་བརྒྱུད་པའི་སྐུ་སྲུང་ཡིན། ། དེ་ཕྱིར་སྙིང་གི་ཐིག་ལེ་དང༌། །
དབྱེར་མེད་གཅིག་ཏུ་མི་བསྲེ་རྒྱུ། ས་མ་ཡཿ བུ་ཀུན་བཟང་རྒྱ་མཚོའི་རེ་དོགས་རྣམ་རྟོག་གི་རྐུན་བུ་འགོག་པའི་ཆེད་དུ་པདྨ་ལས་འབྲེལ་རྩལ་གྱིས་སྤེལ་བའོ།། །། ༈ དྲག་པོ་པདྨ་ཁྲག་འཐུང་གི་མངོན་རྟོགས༔ ནད་འཇོམས་པར་བུ་ཞེས་བྱ་བ་བཞུགས། ཁྲོ་རྒྱལ་སྟོབས་འདུས་དྲག་པོར་འདུད༔ མ་འོངས་ཡང་མཐའ་རྩོད་ལྡན་གྱི༔ ལྔ་བརྒྱ་དུས་ཀྱི་ཐ་མ་ལ༔ བོད་མི་མགོ་ནག་བསོད་ནམས་ཆུང་༔ མི་དགེ་དུག་སྦྱོར་ནག་པོ་ཡི༔
བར་ཆད་ལྡང་ཞིང་དུས་མིན་འཆི༔ མཐའ་ཡི་མི་བཞི་དབུས་སུ་བསྙེག༔ དམ་སྲི་འདྲེ་རྒོད་ཚ་ངར་ཆེ༔ སྔར་གྱི་ཆོས་ཁྲིམས་སིལ་བུར་འཐོར༔ ཆོས་རྒྱལ་དམངས་ཀྱི་ཁོལ་བུར་འབེབས༔ གཙུག་ལག་བྱ་སྤྲང་ཡུལ་འདྲེས་འཛིན༔ བཅོས་ཐབས་མ་མཆིས་ནད་རིགས་དར༔ སྲིན་མོས་ཤ་ཁྲག་དམར་འགྱེད་གཏོང་༔ གྲིབ་བཙན་ཤན་པ་རླུང་ལྟར་འཚུབ༔ དམར་ནད་ལྷོག་ཡམས་ཏྲེ་ཏྲེ་ཧོཿ
རིམས་ཡམས་མེ་དབལ་ཤ་ཁོལ་གྱིས༔ བར་ཆད་སྡང་ཞིང་མི་ཐོག་འབུད༔ སྨྱོ་འབོག་སྙིང་གཟེར་སྟེང་གྲིབ་ཀྱི༔ ལྟས་ངན་སྣ་དགུ་ལྡང་བའི་དུས༔ སྲུང་ཐབས་མན་ངག་ཁྱད་པར་ཅན༔ གུ་རུ་བདག་གིས་ལེགས་པར་གདམས༔ ཇོ་མོ་མཚོ་རྒྱལ་ཁྱོད་ཉིད་ཀྱིས༔ ཡི་གེར་ཐོབས་ལ་གཏེར་དུ་སྦོས༔ གཏེར་བདག་དགེ་བསྙེན་བཞི་ལ་བཅོལ༔ གཞོ་སྟོད་ཏི་སྒྲོའི་བྲག་ལ་སྦས༔
ཡང་མཐའ་ཉི་ཤུ་ལ་ཉེ་དུས༔ གནུབས་བན་ཛྙཱ་ནའི་སྐྱེ་བ་ནི༔ པདྨ་གཏེར་བདག་གླིང་ལ་སྤྲོད༔ དུར་ཁྲོད་ཚོགས་ཁངྀ་ཨཚ་རྒྱ༔ ས་མ་ཡ༔ རྒྱ་རྒྱ་རྒྱ༔ དང་པོ་བསྒྲུབ་པའི་དཀྱིལ་འཁོར་བསྟན༔ ས་གཞི་མཐིང་ནག་འཇམ་པའི་དལ༔ དཀྱིལ་འཁོར་བྲི་ཞིང་མཆོད་པ་བཤམ༔ ལས་རིམ་གཞུང་བཞིན་ཤེས་པར་བྱ༔
ཡང་ན་སྤྲོས་མེད་ལུགས་ལྟར་བྱ༔ རང་ཉིད་དྲག་པོའི་ང་རྒྱལ་གྱིས༔ བསྐྱེད་རིམ་གསལ་ཞིང་དྲག་སྔགས་བཟླས༔ རིམས་ཡམས་ལྷོག་རྒོད་གདོན་གྱི་རིགས༔ སྦུར་མ་མེས་ཁྱེར་ཅི་བཞིན་དུ༔ གཞོམ་ཞིང་བསྲེགས་པའི་དམིགས་པ་བྱ༔ རང་ཉིད་སྲུང་ངམ་ནད་པ་ལ༔ རྫས་ཀྱི་གདམས་པ་འདི་ལྟར་བསྟན༔ ནག་པོ་དགུ་དང་ཁྱུང་ལྔ་སྨན༔ གྲི་ཁྲག་ཀེ་ཚེ་ཤང་ཚེ་དང་༔
དུག་ཁྲག་ཐོད་རུས་ཕག་ནག་ཁྲག༔ འཛིན་པ་ཐར་ནུ་ར་ནག་ཁྲག༔ དེ་དག་སྔགས་ཤིང་རིལ་བུ་བསྒྲིལ༔ ལུས་ལ་འཆང་ངམ་ལྟོ་རུ་བཏང་༔ ཞག་བདུན་དག་ལ་ལན་རེ་བསྐྱར༔ ཡང་ན་ཡུལ་སྲུང་དར་ལྕོག་འཛུགས༔ སྔ་ཞོགས་དུད་པ་མ་བཏང་གོང་༔ སྔགས་བཟླས་བསྐྱེད་རིམ་གསལ་གྱུར་ན༔ འགོ་ནད་སྲུང་བར་ཐེ་ཚོམ་མེད༔ སྲུང་བ་བྱ་ན་རྫས་རྣམས་བྱུགས༔
ལུས་ལ་རྒྱུན་དུ་འཆང་བར་བྱ༔ ཐོག་མར་སྐྱབས་སུ་འགྲོ་བ་ནི༔ ན་མོ༔ དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔ ལན་གསུམ༔ གཉིས་པ་སེམས་བསྐྱེད་པ་ནི༔ ཧོཿ
གདོད་ནས་དག་པ་ཆོས་དབྱིངས་ཀློང་༔ མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔ ལན་གསུམ༔ གཉིས་པ་དངོས་གཞི་བསྐྱེད་རིམ་ནི༔ དང་པོ་སྐད་ཅིག་དྲན་རྫོགས་སུ༔ སྣང་སྟོང་མ་བཅོས་འདི་ལྟར་གསལ༔ ཧཱུྃ༔ ཀ་དག་ཁྲེགས་ཆོད་ཁྱབ་ཅིང་བརྡལ༔
ཨཱཿ ཟང་ཐལ་ངང་ལ་རང་རྩལ་རྫོགས༔ ཨོཾ༔ ཀུན་རྒྱུ་ས་བོན་ཕྱག་མཚན་གྱུར༔ གཞུང་ཆེན་མོ་ལས་སོ། ཧཱུྃ༔ ཨེ་ལས་ནམ་མཁའ་ཡྃ་རྒྱ་གྲམ༔ རྃ་ལས་མེ་རི་ཁྃ་རཀྟ༔ སུྃ་ལས་ཞིང་ཆེན་ཀེཾ་རི་རབ༔ བྷྲཱུྃ་ལས་དུར་ཁྲོད་གཞལ་ཡས་རྫོགས༔
ཡེ་ཤེས་མེ་ཟེར་སྲུང་བའི་གུར༔ མི་ཤིགས་ཕོ་བྲང་རཀྵ་བྷྲཱུྃ༔ ཨོཾ་བཛྲ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ་ཛྙཱ་ན་ཧཱུྃ༔ དེ་ནས་ལྷ་བསྐྱེད་པ་ནི༔ ཧཱུྃ༔ དུར་ཁྲོད་ཨེ་ཡི་ས་གཞི་དབུས༔ ལྷ་ཀླུ་སྡེ་བརྒྱད་བསྣོལ་བའི་ཁྲིར༔ དམ་སྲི་བསྒྲལ་བའི་ཞིང་གདན་དུ༔ བདག་ཉིད་ཆེ་མཆོག་ཧེ་རུ་ཀཿ དྲག་རྩལ་པདྨ་ཁྲག་འཐུང་སྐུ༔
སྐུ་མདོག་དམར་ནག་མེ་ཟེར་འཕྲོ༔ ཞལ་གསུམ་ཕྱག་དྲུག་ཞལ་གདངས་ཁྲོ༔ སྤྱན་དགུ་སྨིན་མ་གློག་ལྟར་འཁྱུག༔ དབུ་ལ་རིགས་ལྔའི་ཁྱུང་ཆེན་རྫོགས༔ གཡས་གསུམ་གྲི་གུག་རྡོ་རྗེ་མེ༔ གཡོན་གསུམ་ཐོད་ཁྲག་ལྕགས་སྡིག་སྦྲུལ༔ དུར་ཁྲོད་དཔལ་ཆས་ཡོངས་སུ་རྫོགས༔ ཞབས་བཞི་ཁྲོ་བོའི་འགྱིང་སྟབས་ཀྱིས༔ བྱ་ཁྱུང་མཐིང་ནག་མེ་གཤོག་ཞོན༔ ས་བདག་ཀླུ་ཡི་གཉེན་པོར་བསྒོམ༔
ཧཱུྃ༔ ཤར་དུ་སྒྲོལ་གིང་སྲོག་བདག་མཐིང་༔ གཡས་གསུམ་སྤུ་གྲི་ཆུ་གྲི་མེ༔ གཡོན་གསུམ་ཐོད་ཁྲག་སྙིང་དང་སྡིག༔ དུར་ཁྲོད་ཆས་ཀྱིས་རབ་ཏུ་བརྒྱན༔ མེ་ཡི་བྱ་ཁྱུང་དམར་ནག་ཞོན༔ ཧཱུྃ༔ ལྷོ་རུ་གཏུམ་གིང་སྔོ་ནག་འབར༔ གཡས་གསུམ་ཙིཏྟ་མེ་ཆུ་གྲི༔ གཡོན་གསུམ་ཁ་ཊྭཱཾ་ལྕགས་སྡིག་མེ༔
དུར་ཁྲོད་དཔལ་ཆས་རབ་ཏུ་རྫོགས༔ འཇོམས་བྱེད་བྱ་ཁྱུང་ཁམ་ནག་ཞོན༔ ཧཱུྃ༔ ནུབ་ཏུ་ཁྲོ་གིང་དམར་ནག་གཏུམ༔ གཡས་གསུམ་རལ་གྲི་གྲི་གུག་ཐོད༔ གཡོན་གསུམ་འཁོར་ལོ་སྤུ་གྲི་སྡིག༔ ཁྲོ་ཆས་རྫོགས་ཤིང་རྔམ་པ་ལ༔ སྲོག་གཟན་བྱ་ཁྱུང་སེར་ནག་ཞོན༔ ཧཱུྃ༔ བྱང་དུ་ལས་གིང་ལྗང་ནག་རྔམ༔
གཡས་གསུམ་འཁོར་ལོ་རྡོ་རྗེ་གྲི༔ གཡོན་གསུམ་ཏྲི་ཤཱུལ་ལྕགས་སྡིག་ཁྱུང་༔ དུར་ཁྲོད་ཆས་བརྒྱད་འཇིགས་ལ་རྔམ༔ གཏོར་བྱེད་བྱ་ཁྱུང་ལྗང་ནག་ཞོན༔ ཀུན་ཀྱང་དུར་ཁྲོད་ཆས་དང་ལྡན༔ ཞལ་གསུམ་གདངས་ཤིང་སྤྱན་དགུ་བགྲད༔ ལྗགས་འདྲིལ་རྣོ་དབལ་མཆེ་བ་བརྩེགས༔ དབུ་རྒྱན་བྱ་ཁྱུང་དམག་ཚོགས་འགྱེད༔ བརྐྱང་བསྐུམ་ཁྱུང་ཞོན་གསལ་བར་བསྐྱེད༔ མཚམས་བཞིར་ཁྲོ་བོ་སྤྲུལ་པའི་ཁྱུང་༔
དཀར་སེར་དམར་ལྗང་མཐིང་ནག་རྔམ༔ གསེར་མིག་ཟངས་ར་ལྕགས་མཆུ་བགྲད༔ མེ་གཤོག་རྡེབ་ཅིང་ཁྲོ་སྡེར་བསྣུན༔ རྒྱལ་བསྲེན་དམ་སྲིའྀ་གཉེན་པོར་བསྒོམ༔ ཕྱི་རོལ་འཁོར་ལོ་རྩིབས་བཞི་རུ༔ ཤར་དུ་མ་མོ་སྡིག་གདོང་མ༔ རྒྱལ་བསྲེན་འཇོམས་པའི་གཉེན་པོར་བསྒོམ༔ ལྷོ་རུ་མ་མོ་ཆུ་སྲིན་གདོང་༔ ཀླུ་གཉན་ས་བདག་གཉེན་པོར་བསྒོམ༔ ནུབ་ཏུ་མ་མོ་ཕག་གདོང་མ༔
གསོན་འདྲེ་དམ་སྲིའི་གཉེན་པོར་བསྒོམ༔ བྱང་དུ་མ་མོ་ཁྱུང་གདོང་མ༔ ཡམས་ནད་དུས་འཁྲུགས་གཉེན་པོར་བསྒོམ༔ ལས་ཀྱི་མ་མོ་མཆེད་བཞི་པོ༔ གོས་སུ་མི་ལྤགས་གཡང་གཞི་གྱོན༔ ཕྱག་ན་གྲི་གུག་ཐོད་ཁྲག་བསྣམས༔ གཅེར་མོ་མཚན་བསྒྲད་སྟོང་ཁམས་ཉུལ༔ ཆིབས་སུ་ལྕགས་སྡིག་མགོ་དགུ་བཅིབས༔ སྟོབས་ཀྱིས་དཔག་ཚད་སྟོང་ཁམས་གཡོ༔ ཡམས་ནད་འཇོམས་པའི་གཉེན་པོར་བསྒོམ༔
ཧཱུྃ༔ ཕྱི་རོལ་སྤྲུལ་པའི་བྱ་ཁྱུང་འགྱེད༔ གཞན་ཡང་ལས་བྱེད་ཕོ་ཉ་རྣམས༔ སྣང་སྲིད་རོལ་པའི་རྩལ་ཤར་ནས༔ ཆུ་ཟླ་རྨི་ལམ་ཇི་བཞིན་བསྒོམ༔ སྤྲོས་མེད་སྤྱན་འདྲེན་པ་ནི༔ ཧཱུྃྃ༔ བཞེངས་ཤིག་རྒྱལ་བ་རིག་འཛིན་ཚོགས༔ དགོངས་ཤིག་ཆེ་མཆོག་དྲག་པོ་རྩལ༔ པདྨ་ཁྲག་འཐུང་ལྷ་ཚོགས་རྣམས༔
ཐུགས་དམ་གཉན་པོ་དབྱིངས་ནས་བསྐུལ༔ ད་ལྟ་དུས་ངན་སྙིགས་མའི་མཐའ༔ དུས་འཁྲུག་ཡམས་ནད་རྒྱལ་འགོང་དང་༔ དམ་སྲི་གནོད་བྱེད་ཁ་དར་བས༔ ཁྲོ་རྒྱལ་མངོན་སྤྱོད་དུས་ལ་བབ༔ ནད་བདག་ཆོམས་ལ་ནད་མཁར་ཤིགས༔ ནད་དལ་ཆོད་ལ་ཡམས་དལ་སྒྱུར༔ ནད་མཚོན་བསྲེགས་གཏོར་རྡུལ་དུ་རློག༔ སྒྲུབ་པའི་སྟེང་འོག་ཕྱོགས་མཚམས་སུ༔ བྱ་ཁྱུང་སྤྲུལ་པའི་དམག་དཔུང་འཁྲིགས༔
མེ་གཤོག་རླབས་བསྐྱོད་སྟོང་གསུམ་གཡོ༔ དྲག་སྔགས་གཟིར་འདེབས་སྲིད་གསུམ་གཞོམ༔ ཡམས་ནད་གདུག་པ་ཐལ་བར་རློག༔ ཧཱུྃ༔ བསྐུལ་ལོ་རིག་འཛིན་མཐུ་མ་ཆུང་༔ རྦད་དོ་བྱ་ཁྱུང་རྩལ་མ་ཞན༔ བརྟེན་ནོ་མ་མོ་བང་མ་བུལ༔ གཡབ་བོ་སྒྲོལ་གིང་རྒྱང་མ་རིང་༔ ནད་མཚོན་གདུག་པའི་དབལ་ཟོར་འདི༔ མྱུར་དུ་གཞོམ་པའི་ཕྲིན་ལས་མཛོད༔
ཛཔ་྄བཟླ་བ་ནི༔ གཞུང་དང་མན་ངག་གི་དགོངས་པའི་དགོས་པ་གསལ་བཏབ་ལ༔ ༈ བསྙེན་དམིགས་ནི། རང་ཉིད་ཐུགས་ཀར་ཉི་ཟླའི་སྟེང༌། ། ཡེ་ཤེས་སེམས་པ་གསང་བདག་མཐིང༌། ། དེ་ཡི་ཐུགས་ཀར་ཏིང་འཛིན་སེམས། ། སྣང་མཐའི་ཐུགས་ཀར་ཐིག་ལེའི་ཀློང༌། ། དམར་ནག་ཧཱུྃ་མཐར་སྔགས་ཀྱི་ཕྲེང༌། ། འཁོར་བའི་འོད་ཟེར་དཔག་ཡས་འཕྲོས། ། ཕྱོགས་བཅུའི་རྒྱལ་མཆོད་བྱིན་དབང་བསྡུས། །
ནད་གདོན་དགྲ་བགེགས་ཚར་ཐག་བཅད། ། འགྲོ་བའི་སྒྲིབ་དག་སྣོད་བཅུད་སྦྱངས། ། མདོར་ན་སྣང་གྲགས་རྟོག་པའི་ཆོས། ། པད་མ་དྲག་པོའི་སྐུ་གསུང་ཐུགས། ། ལྷ་སྔགས་ཡེ་ཤེས་རོལ་པར་གྱུར། ཞེས་པའང་གནམ་ལྕགས་གུ་ཧྱས་རང་གི་དགོས་མཁོའི་ཆེད་གཏེར་གཞུང་དགོངས་པ་དང་མཐུན་པར་སྦྱར་བའོ།། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ཞེས་བསྙེན་པ་དང་༔ ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿཨཱཿཧཱུྃ༔
ཞེས་སྒྲུབ་སྔགས་ཇི་ལྟར་རེམ་པར་བཟླ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔
སྣང་སྲིད་ཐམས་ཅད་དྲག་པོ་ཨེ་ཡི་ཀློང་༔ སྣོད་བཅུད་གཟུགས་སྣང་ཡི་དམ་ལྷ་ཡི་སྐུ༔ འབྱུང་འཇུག་རླུང་རྣམས་རང་བཞིན་སྙིང་པོའི་སྔགས༔ ཁམས་ཀྱི་རང་མདངས་ཁྲོ་བོ་རོལ་པའི་རྩལ༔ གནས་ལུགས་མ་བཅོས་སྐྱེ་མེད་ཡི་གེ་ཧཱུྃ༔ རང་རིག་ངོ་བོ་ཆེ་མཆོག་དྲག་པོ་རྩལ༔ པདྨ་ཁྲག་འཐུང་གནས་འགྱུར་དྲན་རྫོགས་སུ༔ བླ་མ་རྡོ་རྗེ་ཐོད་ཕྲེང་སྐུ་མདོག་མཐིང་༔ ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔ གཡས་དཀར་གཡོན་དམར་དབུས་མཐིང་དྲག་ཏུ་ཁྲོས༔
རྡོ་རྗེ་གྲི་གུག་རལ་གྲི་གཡས་སུ་ཐོགས༔ བྷན་དམར་ཐོང་གཤོལ་ལྕགས་སྡིག་གཡོན་ན་བསྣམས༔ རྡོ་རྗེ་སྒྲོ་གདེངས་དུར་ཁྲོད་དཔལ་ཆས་རྫོགས༔ རྡོ་རྗེ་ཕག་མོ་ཟངས་མདོག་གྲི་ཐོད་འཛིན༔ བརྐྱང་བསྐུམ་ཡེ་ཤེས་གར་གྱིས་པང་དུ་འཁྱུད༔ འབར་བའི་ཟེར་ལྡན་མེ་དཔུང་ཀློང་དུ་གསལ༔ ཧཱུྃ་ཧཱུྃ་ཧཱུྃ༔ འཇིགས་བྱེད་དྲག་པོའི་སྐུ་ཡི་ཆར༔ སྤྱི་བོར་སྣང་མཐའ་རིགས་ཀྱི་བདག༔ སྟེང་དུ་སྤྲུལ་པའི་བྱ་ཁྱུང་རྔམ༔
དཔྲལ་བར་འཇམ་དཔལ་གཤིན་རྗེ་འཇིགས༔ མགྲིན་པར་དབང་ཆེན་རྟ་མགྲིན་གཤེ༔ ཐུགས་ཀར་ཕྱག་ན་རྡོ་རྗེ་གཏུམ༔ ལྟེ་བར་རྡོ་རྗེ་གཞོན་ནུ་འབར༔ གསང་བར་ཡཀྴ་ཁྲོ་བོ་བརྗིད༔ ཕྱག་གཡས་བཛྲ་ཀཱི་ལ་ཡ༔ ཕྱག་གཡོན་རཏྣ་ཀཱི་ལ་ཡ༔ ཞབས་གཡས་པདྨ་ཀཱི་ལ་ཡ༔ ཞབས་གཡོན་ཀརྨ་ཀཱི་ལ་ཡ༔ གསང་བ་ཡུམ་གྱི་གནས་ལྔ་རུ༔
བདེ་ཆེན་མཁའ་འགྲོ་སྡེ་བཞིས་གར༔ གཞོན་ནུ་རྒྱན་རྫོགས་ཆ་ལུགས་འཆང་༔ དྲག་པོ་ཡབ་ཡུམ་ཕྱོགས་བཞི་རུ༔ འཇིགས་བྱེད་གིང་ཆེན་ཡབ་ཡུམ་བཞི༔ སྒྲོལ་གིང་གཏུམ་གིང་ཁྲོ་གིང་དང་༔ ལས་ཀྱི་གིང་བཅས་ཡབ་ཡུམ་བརྒྱད༔ མཚམས་སུ་སྤྲུལ་པ་ཡང་སྤྲུལ་བཅས༔ གཞན་ཡང་སྒོ་སྐྱོང་ལ་སོགས་པ༔ དབང་དྲག་རྡོ་རྗེ་སྲིན་པོ་ཡི༔ སྐུ་གསུང་ཐུགས་ཀྱི་གཟི་བརྗིད་རྣམས༔
སྟོབས་བཅུ་འགྱེད་ཕྱིར་སྤྲུལ་པའི་ལྷ༔ སྲིད་གསུམ་མངོན་སྤྱོད་ལས་ཀྱིས་སྡུད༔ སྟོང་གསུམ་སྡེ་བརྒྱད་དམ་ལ་བཏགས༔ གླིང་ཁམས་ཀུན་ལ་འདྲེན་ཟླ་བྲལ༔ སྐུ་ལས་ཁྲོ་ཆུང་ཚྭ་ཚྭ་འཕྲོ༔ མེ་རི་འབར་མཆེད་ཝ་ལ་ལ༔ འབྱུང་པོ་མི་དང་མི་མིན་སོགས༔ བགེགས་དང་དམ་སྲི་མ་ལུས་ཀུན༔ དྲག་པོའི་སྟོབས་ཀྱིས་ཚར་བཅད་གྱུར༔ རང་བཞིན་ཧཱུྃ་སྒྲ་འབྲུག་ལྟར་སྒྲོགས༔
ཧཱུྃྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ་ཧཱུྃ༔ ཞེས་ཧཱུྃ་སྒྲ་སྒྲོགས་ཤིང་སྣང་སྲིད་ཐམས་ཅད་རེས་འགའ་ཁྲོ་བོ་ཁྲོ་མོ་རེས་འགའ་ཧཱུྃ་ཁ་དོག་ལྔ་ལྡན་སྣང་སྲིད་ཀྱི་ཁྱོན་ཐམས་ཅད་ཁེངས་པར་བསྒོམ། སྐབས་སུ་རང་བཞིན་འུབ་ཀྱིས་བདག་ལ་བསྡུ་བ་མི་དམིགས་གསལ་སྟོང་ཀ་དག་ངང་ལ་བསྒོམ༔ རང་ཉིད་ཆེ་མཆོག་པདྨ་ཁྲག་འཐུང་དུ་གསལ་བའི་ཐུགས་ཀ་ནས་ལས་ཀྱི་གིང་བཞི་སྤྲུལ་པའི་ཁྱུང་ལྔ་སྒྲོལ་བའི་མ་མོ་བཞི་ཁྲོ་བོ་རང་འདྲ་དང་བཅས་ནས་སྐར་མདའ་འཁྲུགས་པ་ལྟར༔ མེ་དཔུང་གི་རང་བཞིན་འབར་ཞིང་སྟོང་ཁམས་ཁེངས་བར་འཕྲོས་པས༔ ནད་ནད་བདག་དང་བཅས་པ་ཧུབ་ཧུབ་ལྗིབ་ལྗིབ་ཏུ་ཟོས་ནས་ལྷག་མ་མེད་པ་རྡུལ་དུ་བརླགས་པར་བསམ༔ ཡང་ལྕགས་སྡིག་ནག་པོ་བྱེ་བ་དུང་ཕྱུར་འཕྲོས་ཤིང་རྒྱལ་ནད་སྲོག་རླུང་དུ་གྱུར་པ་རྣམས་བརླགས་པར་བསམ༔
གིང་བཞིའི་སྔགས་ནི༔ ཨོཾ་བཛྲ་ཙཀྲ་ཀྲོ་ཏ་ཙཎྜ་གྲཱི་ཝ་ཙ་ཏུར་ཀྲོ་ཏི་ཤྭ་རཱི་ཧཱུྃ་བྷྱོཿ ཁྱུང་ལྔའི་སྔགས་ནི༔ ཨོཾ་ཁྲོཾ་ག་རུ་ཊ་པཉྩ་ཧཱུྃ་ཕཊ྄ཿ ཁྲོ་མོ་ཤ་ཟ་བཞི་ལ༔ ཨོཾ་མ་མོ་མུ་ཁ་ལེ་ཀྲོ་ཏི་ཙ་ཏུར་བཾ་རུ་ལུ་རུ་ལུ་བྷྱོཿ ཕག་སྡིག་ཁྱུང་ལྔ་ལ༔ ཨོཾ་ཝ་ར་ཧི་པ་པཾ་ཁྲོྃ་ཊ་ཡ་བྷྱོཿ དང་པོ་ལས་སྔགས་ནད་འཇོམས་ནི༔ ཨོཾ་མ་ཧཱ་གུ་རུ་ཁྲོྃ་ཀ་ར་གིང་ཀ་ར་ཙ་མུན་ཏྲི་ཏ་ཡ༔
ཀ་ལ་དུནྟི་ཙིཏྟ་ལ་བྷྱོ་བྷྱོཿ ཨོཾ་ཤེ་ལ་དུ་གིང་རཱ་ཛ་ཤིག་ཤིག༔ ནཱ་ག་དུ་ན་དུནྟི་ཏྲི་ཟློག་ཟློག༔ ཨོཾ་ཨ་ཀ་ཙ་ཏུ་མཱ་ར་ཡ་རྦད་རྦད༔ རཀྴ་དུ་ཏྲི་སྙིང་ལ་བྷྱོ་བྷྱོཿ ཚ་བ་ཚ་ནད་མཱ་ར་ཡ་ནན་ནན༔ ཨོཾ་དུ་ན་དུ་ན་ཤིག་ཤིག༔ ཧག་ཚལ་པ་ཁ་ལ་དུནྟི་བྷྱོ་བྷྱོཿ ཧ་ཆིང་རྦ་དུ་ཏྲི་ཁ་ལ་བྷྱོ་བྷྱོཿ སྤེལ་ཚིག་སྦྱར༔
ཙིཏྟ་ཟུང་ཟུང་ཡཾ་ཡཾ་རྨུག་རྨུག༔ ཆུམ་ཆུམ་བཾ་རིལ་མཱ་ར་ཡ་རྦད་རྦད༔ ལས་སྔགས་ནད་བདག་འཇོམས་བྱེད་ནི༔ ཨོཾ་དུ་ཆིང་ནག་པོ་ནད་བདག་གི་སྲོག་ལ་རྦད་རྦད༔ པྲ་ཆིང་ནག་པོ་བདུན་དྲུག་གི་ཤ་ལ་ཟོ་ཟོ༔ ཁྲོ་ཆུ་ཁོལ་མ་རྒྱ་ནད་ཀྱི་སྙིང་ལ་བྷྱོ་བྷྱོཿ བྱ་ཁྱུང་ནག་པོ་རྒྱུ་གཟེར་གྱི་སྙིང་ལ་རྦད་རྦད༔ ལྕགས་སྡིག་ནག་པོ་རྒྱལ་བསྲེན་གྱི་སྲོག་ལ་ཆུམ་ཆུམ༔ ཕག་ནག་ཁྲོ་གཏུམ་རིམས་ཡམས་ཀྱི་དབུགས་ལ་སྡུད་སྡུད༔ ཏྲིག་ཁྲོྃ་ནག་པོ་ཤ་ཁོལ་གྱི་སྙིང་ལ་བྷྱོ་བྷྱོཿ
བྷེ་ཏྲི་ནག་པོ་ཁྲག་སྐྱུག་གི་ནད་ལ་ཐུམ་ཐུམ༔ ཨརྩིག་ནག་པོ་དམར་བཤལ་གྱི་སྲོག་ལ་རྔུབ་རྔུབ༔ ཀ་རུ་ནག་པོ་རྒྱ་འབྲུམ་གྱི་ནད་ལ་ཤིག་ཤིག༔ ཁེ་ཏྲ་ནག་པོ་རྒྱུག་གཟེར་གྱི་སྲོག་ལ་ཧུར་ཧུར༔ ཡཀྴ་ནག་པོ་འགོ་ནད་ཀྱི་སྲོག་ལ་རྦད་རྦད༔ ཏྲིག་ཁྲོྃ་ར་ཙ་ཁྲག་སྐྱུག་གི་ནད་ལ་རྦད་རྦད༔ ཁྲོྃ་ག་རུ་ཊ་པཉྩ་འབྱུང་ལྔའི་ནད་ལ་ཤིག་ཤིག༔ ནད་བདག་རིམས་བདག་ཕོ་མོ་མྱོག་མྱོག་དྲིལ་དྲིལ༔ ཐུན་ཐུན་རྦད་རྦད་སྭཱ་ཧཱ༔ ཞེས་དྲག་སྔགས་རྣམས་ཡེངས་མེད་ཆུ་བོའི་རྒྱུན་བཞིན་བཟླ།
མཐར་བདག་བསྐྱེད་བསྡུ་བ་ནི༔ ཧཱུྃ༔ གསང་འདུས་རང་བྱུང་ཡེ་ཤེས་དཀྱིལ་འཁོར་ལྷ༔ དཀྱིལ་འཁོར་མཐའ་ནས་འཁོར་བསྡུ་གཙོ་ལ་བསྡུ༔ གཙོ་ཉིད་ཧཱུྃ་ཐིམ་ཧཱུྃ་ཡང་དམིགས་མེད་ཀློང་༔ ཀ་དག་རང་བྱུང་ཤར་གྲོལ་ཀློང་དུ་ཧོཿ ཨ་ཨཱཿ བསྔོ་བ་ནི༔ ཧཱུྃ༔ དམིགས་མེད་རྒྱ་ཡན་ཆོས་ཉིད་རྒྱུ་ཡི་བསྔོ༔
རང་ཤར་རང་རྩལ་མ་འགགས་ལམ་གྱི་བསྔོ༔ སྣ་ཚོགས་སྤྲོས་བྲལ་ཀ་དག་འབྲས་བུའི་བསྔོ༔ ཀུན་གཞི་སྐྱེ་མེད་འཁོར་འདས་གཅིག་ཏུ་བསྔོ༔ སྨོན་ལམ་ནི༔ ཧོཿ བདག་བློ་ཡེ་ནས་དབྱིངས་རིག་སྒྲིབ་པ་བྲལ༔ གཉིས་འཛིན་མ་རིག་འཁྲུལ་པའི་རྨོངས་གཟུགས་རྣམས༔ དྲན་རྟོག་ཆོས་སྐུའི་རྒྱལ་ས་ཟིན་གྱུར་ནས༔ ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ དམིགས་པ་བསྐྱེད་རིམ་ལྟར་ལ༔
དེ་ནས་རིམ་བཞིན་དམིགས་པ་སྤྲོ་བསྡུ་བྱ་སྟེ་རྫས་ལ་སྔགས་ཆུ་སྦྱར་ཞིང་རང་ངམ་གཞན་བསྲུང་ན་སྦྱིན༔ ཡང་ན་ནད་པ་སོགས་ལ་སྦྱིན་ན་རྫས་རྣམས་མང་བར་བྱ༔ ཡུལ་བསྲུང་ན༔ རས་སམ་ཤིང་ཤུན་ལ་བྲིས་ཏེ་རྒྱལ་མཚན་དུ་གཟུགས་པས་རླུང་གི་ཟེར་ཕོག་པ་རྣམས་ལ་བསྲུང་བར་འགྱུར་རོ༔ རང་ཉིད་ནད་པའི་ས་རུ་འགྲོ་ན༔ སྔ་ཞོགས་དུད་པ་སྣ་ལ་མ་སོང་དུས༔ སྔགས་རྣམས་མང་དུ་བཟླས་ཤིང་སྣ་བུག་ཏུ་སྤུར་བས་སྲུང་བའི་མཆོག༔ ཡང་ན་རྫས་ལ་སྔགས་ཤིང་བུ་ག་དགུ་དགག་པར་བྱ༔ ནད་ལམ་གཅོད་པ་ནི་ཤིང་ཚེར་མ་ཅན་ལ་སྔགས་ཏེ་ཕྱོགས་བཞིར་འཛུགས༔ མནན་པ་ནི༔
ལིངྒ་བྲིས་ཤིང་འགུགས་གཞུག་བྱ་ལ༔ ཤིང་ཚེར་མ་ཅན་ལ་སྔགས་པས་ལན་དགུ་བྲབ་སྟེ༔ ལམ་རྒྱ་གྲམ་དུ་མནན༔ སྲེག་པ་ནི༔ ཐུགས་དམ་བསྐུལ་ཞིང་སྔགས་ཏེ་ཚེར་མ་ཅན་གྱི་མེ་རུ་བསྲེག༔ འཕང་བ་ནི༔ ཐུགས་དམ་བསྐུལ་ཏེ་རྡོ་ཐུན་གྱི་ཟོར་སྟེང་འོག་ཕྱོགས་བཞིར་འཕང་༔ སྐྱབས་པ་ནི༔ སྔགས་ཆུ་སྟེང་འོག་ཁང་ཁྱིམ་དུ་སྟེང་འོག་ཏུ་གཏོར༔ སྤོ་བ་ནི༔
དར་ལྕོག་བྲིས་པས་ཚང་༔ སྲུང་བ་ནི༔ ལྕགས་སྡིག་ཕོ་མོ་གཉིས་ཀྱི་ཁོག་པར་སྔགས་འདི་འབྲི་ཞིང་ལས་སྔགས་ཀྱིས་རབ་ཏུ་གནས་ཏེ་ལ་ཆས་དྲིལ་ལ་འཆང་༔ སྡིག་པ་ཕོ་ཡི་ཁོག་པར་འདི་བྲིས༔ པཔཾབདུནདྲུགནདལསྲུངསཤིག༔ སྡིག་པ་མོ་ཡི་ཁོག་པར༔ ངྷརརིམསཡམསལསྲུངསཤིག༔ ཁང་པར་འཛུགས་ན་བྱ་ཁྱུང་ཕོའི་ཁོག་པར༔ གརུཌཔཁྱིངཛའགོནདལསྲུངསཤིག༔ བྱ་ཁྱུང་མོ་ཡི་ཁོག་པར༔
ཁྲོཾཐཌགིངཧརའགོབའིནདལསྲུངསཤིག༔ ཡུལ་བསྲུང་ན་ཕག་ནག་པོ་ཕོ་ཡི་ལྟོ་བར༔ གྷཁྱིངརཱཛགཉན་རྒོདལསྲུངསཤིག༔ ཕག་ནག་པོ་མོ་ཡི་ལྟོ་བར༔ ཏྲིཤིགཧརལྷོགཡམསལསྲུངསཤིག༔ ཅེས་བྲིས་ཏེ༔ ཐམས་ཅད་ལ་རྫས་ཀྱིས་བྱུགས་ནས་དྲིལ་ལ་ཐུམ་དམར་ནག་བྱའོ༔ ཨེ་མ་ཟབ་པའི་མཐར་ཐུག་མཆོག༔ ཡང་ཟབ་དྲག་པོ་ཁྱུང་ཞོན་འདི༔ ས་འོག་ཀུན་གྱི་གཏེར་གཅིག་མ༔
མ་འོངས་ཡང་མཐའ་ཁ་རལ་ལ༔ འགོ་ནད་སྣ་དགུ་དར་བའི་ཚེ༔ བསམ་གཏན་ཉལ་ཆོག་བསྒྲུབ་པ་འདི༔ འགོགཟནད ནཐཡནྡད༔ ཐུགས་སྲས་བུདྡྷ་ཛྙཱ་ན་ཡི༔ བྱིན་བརླབས་སྤྲུལ་པ་ཤེས་རབ་ཅན༔ པདྨ་གཏེར་བདག་གླིང་པ་ལ༔ སྤྲོད་ཅིག་དགེ་བསྙེན་སྡེ་བཞི་རྒྱ༔ གཏེར་སྲུང་སྨན་མོ་མཆེད་བཞི་ཁྱོད༔ དམ་ཆོས་འདི་ཡི་མེལ་ཚེ་གྱིས༔
དམ་ཉམས་བདུད་རིགས་ལོག་ལྟ་ཅན༔ སྙིང་མེད་དྲེད་པོ་སྐལ་ཆད་མཁན༔ ལག་ཏུ་མ་ཤོར་ས་མ་ཡ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ བདག་འདྲ་སྨྱོ་སྤྱོད་ཅན་གཏེར་བདག་གླིང་པས་འབྲི་གུང་གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་ཆེན་པོ་ནས་གདན་དྲངས་ཤིང༌། སྦས་ཡུལ་པདྨ་རོང་དུ་ཤོག་སེར་ནས་ཞལ་བཤུས་སོ། གཏེར་གཞུང་གཞིར་བཞག་གི་ཆོག་ཁྲིགས་འདི་བཞིན་གནམ་སྤྲུལ་ལྔ་པ་བཟོད་པ་རབ་བརྟན་གྱི་ཞལ་འདོན་དུ་བཞུགས་པས་རྗེ་ཉིད་ཀྱིས་མཛད་པ་མིན་ནམ་སྙམ། ཁོ་བོས་ཀྱང་ཆུང་ངུའི་དུས་ནད་ཁྲོད་དང་རོ་སྔས་སུ་ཡང་ཡང་བསྐྱོད་དགོས་པར་འགོ་ནད་འབྱུང་གིས་དོགས་ནས་ཡབ་རྗེ་གནམ་ལྕགས་བཀྲ་ཤིས་ལས་ཞལ་ཤེས་བླངས་ཏེ་བསྙེན་ཚད་འབྲེལ་འཇོག་དང༌། རྒྱུན་ཁྱེར་ཉམས་ལེན་བྱ་སྲོལ་བཞིན་གུ་ཧྱས་སླར་བསྡེབས་པ་ལགས།། །། ༈ ཁྲོ་རྒྱལ་སྨེ་བརྩེགས་ལ་བརྟེན་ནས༔ དམ་ཚིག་ཉམས་གྲིབ་སྦྱོང་བ་ནི༔ ཞི་བའི་ཐབ་ཏུ་བུད་ཤིང་བརྩིག༔ མེ་སྦར་བསང་ཆུས་ལེགས་པར་གཏོར༔
རང་ཉིད་ཡི་དམ་ང་རྒྱལ་གྱིས༔ སྟོང་པའི་ངང་ལས་སྐད་ཅིག་གིས༔ ཡེ་ཤེས་མེ་ཕུང་ཆེར་འབར་དབུས༔ ཧཱུྃ་ལས་ཁྲོ་རྒྱལ་སྨེ་བ་བརྩེགས༔ དུད་ཁའི་མདོག་ཅན་ཁྲོ་བོའི་ཉམས༔ ཕྱག་གཉིས་ཐུགས་ཀར་སྡིགས་མཛུབ་མཛད༔ དར་དང་རིན་ཆེན་སྦྲུལ་གྱིས་བརྒྱན༔ ཞབས་གཉིས་དོར་སྟབས་པད་ཉིར་བཞེངས༔ དམ་ཚིག་ཡེ་ཤེས་དབྱེར་མེད་བསམ༔ རང་གི་སྐྲ་སེན་གོས་དུམ་སོགས༔
དམ་ཚིག་ཉམས་ཆག་སྡིག་སྒྲིབ་དང་༔ གྲིབ་དང་མི་གཙང་འདུས་པར་མོས༔ ཨོྃ་ཨཱཿཧཱུྃ་གིས་བདུད་རྩིར་བསྒྱུར༔ ཞལ་དུ་ཕུལ་བས་ལྷག་མེད་བཞེས༔ དགྱེས་ཚིམ་འོད་ཟེར་འབར་བ་ཡིས༔ བདག་གི་མི་མཐུན་ཀུན་སྦྱངས་བསམ༔ ཏིལ་དང་ཡུངས་ཀར་ཅུང་ཟད་བཅས༔ ཨོྃ་བྷུར་ཀུར་མ་ཧཱ་པྲ་ཎཱ་ཡ༔ བྷུར་ཙི་བྷུར་ཀི་བི་མ་ལེ༔ ཨུཙྪུཥྨ་ཀྲོ་དྷ་རཱ་ཛ་ཧཱུྃ་ཕཊ྄ཿ
སརྦ་པཱ་པཾ་སརྦ་ཀརྨ་ཨཱ་བ་ར་ཎ་བྷསྨིཾ་ཀུ་རུ་སྭཱ་ཧཱ༔ སྐབས་སུ་ལས་སྔགས་འདི་ཡང་སྤེལ༔ ཨོྃ་མ་ཎི་དྷ་རི་ཧྲི་ད་ཨ་ནུ་པཱ་ཤ་དྷ་རི་ཧྲི་ད་ཧཱུྃ་ཕཊ྄ཿ ལྷ་ཉིད་འོད་ཞུ་རང་ལ་ཐིམ༔ ཡེ་ཤེས་མེ་ཡིས་སྡིག་སྒྲིབ་དང་༔ གྲིབ་དང་མི་གཙང་ཐམས་ཅད་ཀུན༔ ལྷག་མེད་ཉིད་དུ་བསྲེགས་པར་བསམ༔ མེ་ལ་འགོམ་པ་ལན་དགུ་བྱ༔ ཐལ་བ་སཱཙྪ་གདབ་པའམ༔ ཡང་ན་ཆུ་བོ་ཆེན་པོར་བསྐྱལ༔
འདིས་ནི་དམ་ཚིག་ཉམས་ཆག་དང་༔ ཉམས་གྲིབ་ཚེ་གེགས་མ་ལུས་ཞི༔ བསོད་ནམས་འབྱོར་པ་ཐོབ་པར་འགྱུར༔ ཞེས་གསུངས་སོ། ཐུགས་སྒྲུབ་ཞལ་གདམས་སྙིང་བྱང་ལས་སོ།། དེ་དག་ནི་ཐོར་ཐུན་དང་དེ་ཡི་ཐུན་མཚམས་དང་འབྲེལ་བའི་ཆ་ལག་གོ ༈ བྱང་སྡོམ་བླང་ཆོག་དཔལ་སྤྲུལ་གསུང་རྒྱུན་ལྟར་བཀོད་པ་བཞུགས་སོ། ཐེག་པ་ཆེན་པོའི་ལམ་གྱི་རྩ་བ་བྱང་སྡོམ་བླང་བའི་ཐོག་མར། དཀོན་མཆོག་གསུམ་གྱི་ཡོན་ཏན་རྗེས་སུ་དྲན་པར་བྱ་བ་ནི། ཐམས་ཅད་མཁྱེན་པ་ལ་ཕྱག་འཚལ་ལོ། །
འདི་ལྟར་སངས་རྒྱས་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་སུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཏེ། དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་མཐུན་པ། དགེ་བའི་རྩ་བ་རྣམས་ཆུད་མི་ཟ་བ། བཟོད་པས་རབ་ཏུ་བརྒྱན་པ། བསོད་ནམས་ཀྱི་གཏེར་རྣམས་ཀྱི་གཞི།
དཔེ་བྱད་བཟང་པོ་རྣམས་ཀྱིས་སྤྲས་པ། མཚན་རྣམས་ཀྱི་མེ་ཏོག་རྒྱས་པ། སྤྱོད་ཡུལ་རན་པར་མཐུན་པ། མཐོང་ན་མི་མཐུན་པ་མེད་པ། དད་པས་མོས་པ་རྣམས་ལ་མངོན་པར་དགའ་བ། ཤེས་རབ་ཟིལ་གྱིས་མི་ནོན་པ། སྟོབས་རྣམས་ལ་བརྫི་བ་མེད་པ། སེམས་ཅན་ཐམས་ཅད་ཀྱི་སྟོན་པ། བྱང་ཆུབ་སེམས་དཔའ་རྣམས་ཀྱི་ཡབ། འཕགས་པའི་གང་ཟག་རྣམས་ཀྱི་རྒྱལ་པོ།
མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་དེད་དཔོན། ཡེ་ཤེས་དཔག་ཏུ་མེད་པ། སྤོབས་པ་བསམ་གྱིས་མི་ཁྱབ་པ། གསུང་རྣམ་པར་དག་པ། དབྱངས་སྙན་པ། སྐུ་བྱད་བལྟ་བས་ཆོག་མི་ཤེས་པ། སྐུ་མཚུངས་པ་མེད་པ། འདོད་པ་དག་གིས་མ་གོས་པ། གཟུགས་དག་གིས་ཉེ་བར་མ་གོས་པ། གཟུགས་མེད་པ་དག་དང་མ་འདྲེས་པ།
སྡུག་བསྔལ་ལས་རྣམ་པར་གྲོལ་བ། ཕུང་པོ་དག་ལས་རབ་ཏུ་རྣམ་པར་གྲོལ་བ། ཁམས་རྣམས་དང་མི་ལྡན་པ། སྐྱེ་མཆེད་རྣམས་བསྡམས་པ། མདུད་པ་རྣམས་ཤིན་ཏུ་བཅད་པ། ཡོངས་སུ་གདུང་བ་དག་ལས་རྣམ་པར་གྲོལ་བ། སྲེད་པ་ལས་གྲོལ་བ། ཆུ་བོ་ལས་བརྒལ་བ། ཡེ་ཤེས་ཡོངས་སུ་རྫོགས་པ། འདས་པ་དང༌།
མ་བྱོན་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་པ་ལ་མི་གནས་པ། ཡང་དག་པ་ཉིད་ཀྱི་མཐའ་ལ་གནས་པ། སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་སྟེ། འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སྐུ་ཆེ་བའི་ཡོན་ཏན་ཡང་དག་པ་རྣམས་སོ། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ།
ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། བཅོམ་ལྡན་འདས་ཀྱིས་ཆོས་ལེགས་པར་གསུངས་པ། ཡང་དག་པར་མཐོང་བ། ནད་མེད་པ། དུས་ཆད་པ་མེད་པ། ཉེ་བར་གཏོད་པ།
འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོར་རང་གིས་རིག་པར་བྱ་བ། བཅོམ་ལྡན་འདས་ཀྱིས་གསུངས་པའི་ཆོས་འདུལ་བ་ལ་ལེགས་པར་བརྟེན་པ། ངེས་པར་འབྱུང་བ། རྫོགས་པའི་བྱང་ཆུབ་ཏུ་འགྲོ་བར་བྱེད་པ། མི་མཐུན་པ་མེད་ཅིང་འདུས་པ་དང་ལྡན་པ། བརྟེན་པ་ཡོད་པ། རྒྱུ་བ་བཅད་པའོ། ། ཐེག་པ་ཆེན་པོའི་དགེ་འདུན་ནི་ལེགས་པར་བཞུགས་པ། རིགས་པར་བཞུགས་པ།
དྲང་པོར་བཞུགས་པ། མཐུན་པར་བཞུགས་པ། ཐལ་མོ་སྦྱར་བའི་འོས་སུ་གྱུར་པ། ཕྱག་བྱ་བའི་འོས་སུ་གྱུར་པ། བསོད་ནམས་ཀྱི་དཔལ་གྱི་ཞིང༌། ཡོན་ཡོངས་སུ་སྦྱོང་བ་ཆེན་པོ། སྦྱིན་པའི་གནས་སུ་གྱུར་པ། ཀུན་ཏུའང་སྦྱིན་པའི་གནས་སུ་གྱུར་པ་ཆེན་པོའོ། ། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པ་སྟོན་པ་པོ། །
བསོད་ནམས་ཡོན་ཏན་རྒྱ་མཚོའི་ཞིང༌། ། དེ་བཞིན་གཤེགས་ལ་ཕྱག་འཚལ་ལོ། ། དག་པ་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། ། གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ལྡན། ། དགེ་འདུན་ལ་ཡང་ཕྱག་འཚལ་ལོ། །
སངས་རྒྱས་གཙོ་ལ་ཕྱག་འཚལ་ལོ། ། སྐྱོབ་པའི་ཆོས་ལ་ཕྱག་འཚལ་ལོ། ། དགེ་འདུན་སྡེ་ལ་ཕྱག་འཚལ་ལོ། ། གསུམ་ལ་རྟག་ཏུ་གུས་ཕྱག་འཚལ། ། སངས་རྒྱས་ཡོན་ཏན་བསམ་མི་ཁྱབ། ། ཆོས་ཀྱི་ཡོན་ཏན་བསམ་མི་ཁྱབ། ། དགེ་འདུན་ཡོན་ཏན་བསམ་མི་ཁྱབ། ། བསམ་མི་ཁྱབ་ལ་དད་བྱས་པའི། ། རྣམ་པར་སྨིན་པའང་བསམ་མི་ཁྱབ། ། རྣམ་དག་ཞིང་དུ་སྐྱེ་བར་ཤོག །
བྱང་ཆུབ་ཀྱི་སེམས་རིན་པོ་ཆེ་དངདེ་ལྡན་གང་ཟག་བྱང་ཆུབ་སེམས་དཔའ་ལ་ཁྱད་པར་དུ་གུས་ཤིང་སྐྱབས་སུ་གསོལ་བ་ནི། ངན་འགྲོའི་ལས་ནི་ཟློག་བགྱིད་ཅིང༌། ། མཐོ་རིས་ལམ་ནི་རབ་སྟོན་ལ། ། རྒ་ཤི་མེད་པར་འདྲེན་བགྱིད་པ། ། བྱང་ཆུབ་སེམས་ལ་ཕྱག་འཚལ་ལོ། ། གང་ལ་སེམས་ཀྱི་དམ་པ་རིན་ཆེན་དེ། ། སྐྱེས་པ་དེ་ཡི་སྐུ་ལ་ཕྱག་འཚལ་ཞིང༌། ། གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་འབྱུང་གནས་དེ་ལ་སྐྱབས་སུ་མཆི། དེ་ནས་ས་གཞི་བྱིན་གྱིས་བརླབ་པ་ནི། །
དཀོན་མཆོག་གསུམ་གྱི་བདེན་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང༌། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས། དེང་འདིར་འཁོར་ཡུག་གི་ས་གཞི་འདི་དག་བདེ་བ་ཅན་གྱི་ཞིང་གི་བཀོད་པ་ལྟ་བུ་ཕུན་སུམ་ཚོགས་པའི་རྒྱན་ཐམས་ཅད་ཀྱིས་རྣམ་པར་བརྒྱན་པས་མཛེས་ཤིང་ཡིད་དུ་འོང་བ་བསམ་གྱིས་མི་ཁྱབ་པར་གྱུར། ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨཱ་ཝརྟཱ་ཡ་ཨཱ་ཝརྟཱ་ཡ་ཧོ་སྥ་ར་ཎ་ཁཾ། ལན་གསུམ། མཆོད་པ་བྱིན་གྱིས་བརླབ་པ་ནི། ཕུན་སུམ་ཚོགས་པའི་ཞིང་འདི་དག་ཏུ་ལྷ་དང་མིའི་ཡོ་བྱད་དམ་པ་གཟུགས་དང༌། སྒྲ་དང༌།
དྲི་དང༌། རོ་དང༌། རེག་བྱ་ལ་སོགས་པ་རྣམ་པར་དག་ཅིང་ཡིད་དུ་འོང་བའི་མཆོད་པའི་སྤྲིན་རྒྱ་མཚོ་བསམ་གྱིས་མི་ཁྱབ་པས་ནམ་མཁའི་ཁམས་ཐམས་ཅད་གང་བར་གྱུར། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ལན་གསུམ། མཆོད་པའི་སྤྲིན་གཟུངས་ནི། ན་མོ་རཏྣ་ཏྲ་ཡཱ་ཡ། ན་མོ་བྷ་ག་ཝ་ཏེ། བཛྲ་སཱ་ར་པྲ་མརྡྷ་ནེ། ཏ་ཐཱ་ག་ཏ་ཡ།
ཨརྷ་ཏེ་སམྱཀྶཾ་བུདྡྷ་ཡ། ཏདྱ་ཐཱ། ཨོྃ་བཛྲེ་བཛྲེ་མ་ཧཱ་བཛྲེ། མ་ཧཱ་ཏེ་ཛྭ་བཛྲེ། མ་ཧཱ་བིངྱཱ་བཛྲེ། མ་ཧཱ་བོ་དྷི་ཙིཏྟ་བཛྲེ། མ་ཧཱ་བོ་དྷི་མཎྚོ་པ་སཾ་ཀྲ་མ་ཎ་བཛྲེ། སརྦ་ཀརྨ་ཨ་ཝ་ར་ཎ་བི་ཤྭ་དྷ་ན་བཛྲེ་སྭཱ་ཧཱ། ལན་གསུམ། དེ་ནས་རྒྱལ་བ་འཁོར་བཅས་བསོད་ནམས་ཀྱི་ཞིང་དུ་སྤྱན་འདྲེན་པ་ནི།
ཕྱོགས་དུས་ཀུན་ནས་སྐྱབས་གསུམ་བཀའ་སྡོད་བཅས། ། ཉོན་མོངས་འགྲོ་ལ་མཁྱེན་བརྩེས་རབ་དགོངས་ཏེ། ། དཔག་མེད་ཞིང་ན་ཐོགས་མེད་རྫུ་འཕྲུལ་གྱིས། ། འདིར་གཤེགས་མཆོད་སྤྲིན་རྒྱ་མཚོའི་དབུས་བཞུགས་གསོལ། ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ཤིང༌། །
སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་ཏེ་གཤེགས་སུ་གསོལ། ། ཆོས་རྣམ་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང༌། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། །
ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་དག་ལ། ། ཐུབ་པ་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པའི་གནས་འདིར་གཤེགས་སུ་གསོལ། ཞེས་སྤྱན་དྲངས། བཞུགས་གསོལ་ནི།
བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་པར་ལྡན། ། བདག་གི་མཆོད་ཡོན་བཞེས་ནས་ཀྱང༌། ། ཐུགས་ལ་དགོངས་ཤིང་གནང་བར་མཛོད། གདན་འབུལ་བ་ནི། པདྨ་ཀ་མ་ལ་ཡེ་སཏྭཾ། ཞེས་བརྗོད། དེ་ནས་སྦྱོར་བ་ཚོགས་གསོག་ཡན་ལག་བདུན་གྱི་དང་པོ་ཕྱག་འཚལ་བའི་ཡན་ལག་ནི། བླ་མ་མཉམ་མེད་སངས་རྒྱས་རིན་པོ་ཆེ། ། དུས་གསུམ་བདེ་གཤེགས་སྲས་བཅས་ཐམས་ཅད་ཀྱི། །
སྐུ་གསུང་ཐུགས་ཀྱི་རང་བཞིན་བྱིན་བརླབས་པ། ། བཀའ་དྲིན་ཆེན་པོའི་ཞབས་ལ་ཕྱག་འཚལ་ལོ། ། ཞེས་དང༌། ཚིགས་སུ་བཅད་པ་གཅིག་པ་ནི། དཀོན་མཆོག་གསུམ་ལ་ཕྱག་འཚལ་ལོ། ། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་ཡུལ་ས་ལའང་མེད། འཇིག་རྟེན་འདི་ནའང་ཡོད་པ་མ་ཡིན་རྣམ་ཐོས་བུ་ཡི་གནས་ནའང་ཡོད་མ་ཡིན། ལྷ་ཡི་ཕོ་བྲང་གནས་མཆོག་དག་ནའང་མེད་ལ་ཕྱོགས་དང་ཕྱོགས་མཚམས་དག་ནའང་མེད། རི་དང་ནགས་སུ་བཅས་པའི་ས་སྟེང་རྒྱས་པ་ཀུན་ཏུ་བསྐོར་ཀྱང་ག་ལ་ཡོད། ཅེས་དང༌།
ཚིགས་སུ་བཅད་པ་བཞི་པ་ནི། སྐུར་གྱུར་པ་ནི་ཐམས་ཅད་ལའང༌། ། མཚན་མཆོག་སུམ་ཅུ་གཉིས་མངའ་བའི། ། རྫོགས་པའི་སངས་རྒྱས་གྲགས་ལྡན་པ། ། རྒྱལ་བ་ཀུན་ལ་ཕྱག་འཚལ་ལོ། ། རྫོགས་སངས་གང་དུ་བལྟམས་པ་དང༌། ། གང་དུ་བྱང་ཆུབ་ལ་རེག་དང༌། ། ཞི་བའི་འཁོར་ལོ་བསྐོར་བ་དང༌། ། ཟག་མེད་མྱ་ངན་འདས་པ་དང༌། ། བདེ་གཤེགས་གང་དུ་བཞུགས་པ་དང༌། །
འཆག་པ་དང་ནི་བཞེངས་པ་དང༌། ། སེངྒེ་ལྟ་བུར་གཟིམས་པ་ཡི། ། གནས་དེ་ལ་ནི་བདག་ཕྱག་འཚལ། ། སྟེང་དང་འོག་དང་བར་དག་དང༌། ། ཕྱོགས་དང་ཕྱོགས་མཚམས་རྣམས་སུ་ཡང༌། ། སྐུར་བཅས་སྐུ་ནི་མེད་པ་ཡི། ། མཆོད་རྟེན་ལ་ནི་བདག་ཕྱག་འཚལ། དེ་ལྟར་ཚིགས་བཅད་བསྟོད་པ་གཉིས་རེས་མོས་ཀྱིས་འདོན་པར་བྱ། དེ་ནས་ཐུབ་པའི་མཛད་བཅུའི་བསྟོད་པ་ཆེ་བ་ནི། སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། །
གང་གིས་དང་པོར་བྱང་ཆུབ་ཐུགས་བསྐྱེད་ནས། ། བསོད་ནམས་སོགས་ཞེས་སམ། སྤྲོ་ན་ཀུན་མཁྱེན་འཇིགས་གླིང་གསུངས་ཐུབ་བའི་མཛད་པ་བཅུ་གཉིས་ཀྱི་བསྟོད་པ་ནི། དགའ་བ་བརྒྱ་ལྡན་འཆི་མེད་གྲོང་ཁྱེར་ནས། ། བྱང་ཆུབ་སེམས་ཀྱི་དམ་པ་ཏོག་དཀར་པོ། ། ཤཱཀྱའི་རིགས་ཀྱི་ཐིག་ལེར་འཛིན་པའི་སྣོད། ། སྒྱུ་འཕྲུལ་ལྷ་མོ་རི་དྭགས་མིག་ཅན་ཡིན། ། འོད་སྟོང་ཤར་གྱི་རི་ལ་ཆས་པ་བཞིན། ། ལྷུམས་ཀྱི་གེ་སར་བཞད་པ་ལུམྦིའི་ཚལ། ། ཚངས་དང་དབང་པོས་སྲི་ཞུས་མཛེས་བྱས་ཤིང༌། །
བྱང་ཆུབ་རིགས་སུ་ལུང་བསྟན་ལ་ཕྱག་འཚལ། ། ལང་ཚོས་དྲེགས་པའི་ཤཱཀྱ་གཞོན་ནུའི་དབུས། ། སྒྱུ་རྩལ་དྲུག་ཅུ་རྩ་བཞིའི་རོལ་རྩེད་མཐུ། ། ཀུན་གྱིས་ཁྱོད་ལ་བཏུད་ཅིང་གྲགས་པ་ཡི། ། སྐྱེ་དགུའི་རྣམ་ཤེས་མིག་དང་རྣ་བར་རྫོགས། ། འདོད་སྲེད་ཞགས་པས་གཞན་དབང་མ་གྱུར་བཞིན། ། ཡབ་གཅིག་དགྱེས་སླད་བཙུན་མོའི་སྒྱུ་མ་ལ། ། སྒྱུ་མའི་ལྟ་བས་བལྟས་ནས་རྒྱལ་པོའི་ཁབ། ། བསྐྱངས་པས་དོན་ཀུན་གྲུབ་པ་ལ་ཕྱག་འཚལ། ། ཤིན་ཏུ་གཡོ་ཞིང་འཇིགས་པ་རྒྱལ་སྲིད་ཀྱི། །
ལྕགས་ཀྱུའི་དབང་དུ་མ་གྱུར་འགའ་མེད་ཀྱང༌། ། ངེས་པར་འབྱུང་བའི་རྐྱེན་བཞིས་ཁྱོད་ཀྱི་ཐུགས། ། ཕྲོགས་ནས་རང་བྱུང་དགེ་སློང་ཉིད་དུ་བསྟན། ། བརྩོན་འགྲུས་རླབས་ཀྱིས་མི་ངལ་ནཻ་རཉྫར། ། དཀའ་ཐུབ་གདུང་བ་བཟོད་པའི་སྙིང་སྟོབས་དང༌། ། ཀུན་རྟོག་འདུལ་བ་འཛིན་པའི་བསམ་གཏན་ལ། ། ཕྱོགས་བཅུའི་བདེ་གཤེགས་དགྱེས་ལ་ཕྱག་འཚལ་ལོ། ། གྲངས་མེད་གསུམ་གྱི་སྲིད་དུ་རྣམ་རིག་ཀུན། ། ཚོགས་གཉིས་ཐ་གུས་བཅིངས་པ་དོན་ཡོད་ཕྱིར། ། བྱང་ཆུབ་ཤིང་དྲུང་བདུད་རྣམས་སྐྲག་བྱས་ནས། །
མངོན་པར་རྫོགས་སངས་རྒྱ་བ་རྒྱལ་ཀུན་གཤིས། ། འཁོར་བ་གཏིང་མཐའ་མེད་པའི་གཡང་ས་ལ། ། རྒྱུག་པའི་འགྲོ་བ་འཁོར་ལོ་གསུམ་གྱི་གྲུས། ། བསྒྲལ་ནས་ཐར་པ་དང་ནི་རྣམ་མཁྱེན་གྱི། ། གོ་འཕང་བཀྲི་བ་ཁྱོད་ལ་ཕྱག་འཚལ་ལོ། ། རྟོག་ཅིང་དཔྱོད་ཀྱང་སྡོམ་པ་མིན་པའི་ཆང༌། ། འཐུངས་པས་ཆེས་གཟིར་མུ་སྟེགས་སྟོན་པའི་ལྕེ། ། མཉན་དུ་ཡོད་པའི་ཆོ་འཕྲུལ་མཐུས་བཅད་པས། ། སྐྱེངས་དང་གཟི་བརྗིད་ཉམས་པའི་ཆོ་ག་རྫོགས། ། རྫུ་འཕྲུལ་རྐང་པ་བཞི་ལ་མཆོག་ཐོབ་ཁྱོད། །
སྐྱེ་རྒ་ན་འཆིའི་ཚོར་བ་མི་མྱོང་ཡང༌། ། ངེས་པར་ཕ་རོལ་འགྲོ་འདི་མི་སེམས་རྣམས། ། སྐྱོ་སླད་མྱ་ངན་འདའ་སྟོན་དེར་ཕྱག་འཚལ། ། བསོད་ནམས་ཉམ་ཆུང་གྱུར་པའི་འགྲོ་བ་རྣམས། ། དཀར་པོའི་ཆོས་རབ་འཕེལ་བའི་ཚོང་ཟོང་ནི། ། འཛད་པ་མེད་པའི་རིང་བསྲེལ་ཆ་བརྒྱད་དུ། ། བཞག་སྟེ་ཆོས་ཀྱི་དབྱིངས་སུ་གཟིམས་པ་ལྟར། ། བདག་ཀྱང་རྫོགས་སྨིན་སྦྱངས་གསུམ་མཐར་ཕྱིན་ནས། ཁམས་གསུམ་ལས་འདས་འོག་མིན་ཆེན་པོ་རུ། ། མངོན་པར་སངས་རྒྱས་སྤྲུལ་པའི་མཛད་པ་བཅུས། །
ཀུན་མཁྱེན་ཁྱེད་དང་འགྲོ་དོན་མཉམ་པར་ཤོག ། དེ་ལྟར་མཛད་བཅུའི་བསྟོད་པ་རྒྱས་འབྲིང་བསྡུས་པ་གང་རུང་རེས་ཆོག ། ཡང་བཟང་སྤྱོད་ཡན་ལག་བདུན་པའི་ཕྱག་འཚལ་བ་ནི། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེངྒེ་ཀུན། །

བདག་གིས་མ་ལུས་དེ་དག་ཐམས་ཅད་ལ། ། ལུས་དང་ངག་ཡིད་དྭང་བས་ཕྱག་བགྱིའོ། ། བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱིས་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། ། དེ་དག་བསྔགས་པ་མི་ཟད་རྒྱ་མཚོ་རྣམས། །
དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། གཉིས་པ་མཆོད་པའི་ཡན་ལག་ནི། རིན་ཆེན་སེམས་དེ་བཟུང་བར་བྱ་བའི་ཕྱིར། ། དེ་བཞིན་གཤེགས་པ་རྣམས་དང་དམ་པའི་ཆོས། ། དཀོན་མཆོག་དྲི་མ་མེད་དང་སངས་རྒྱས་སྲས། ། ཡོན་ཏན་རྒྱ་མཚོ་རྣམས་ལ་ལེགས་པར་མཆོད། དེ་ནས་མཎྜལ་འབུལ་བ་ནི། ཨོཾ་བཛྲ་བྷུ་མི་ཨཱཿཧཱུྃ།
གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཁེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ་ལས་རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ལུས་དང་ལུས་འཕགས། རྔ་ཡབ་དང་རྔ་ཡབ་གཞན། གཡོ་ལྡན་དང་ལམ་མཆོག་འགྲོ། །
སྒྲ་མི་སྙན་དང་སྒྲ་མི་སྙན་གྱི་ཟླ། རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ། ། མ་རྨོས་པའི་ལོ་ཏོག ། འཁོར་ལོ་རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ། གླང་པོ་རིན་པོ་ཆེ།
རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ། སྒེག་པ་མ། ཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ་ཟླ་བ། རིན་པོ་ཆེའི་གདུགས།
ཕྱོགས་ལས་རྣམ་པར་རྒྱལ་བའི་རྒྱལ་མཚན། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཡི་དམ་རྒྱལ་བའི་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་དབུལ་བར་བགྱིའོ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། བཞེས་ནས་བྱིན་གྱིས་བརླབ་ཏུ་གསོལ། ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། ཏྲཾ་གུ་རུ་རཏྣ་མཎྜ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཞེས་བླ་མ་འཕགས་པའི་ལུགས་དང༌།
སྤྲོ་ན་སྙིང་ཐིག་རང་གཞུང་སྐུ་གསུམ་མཎྜལ་ནི། ཨོཾ་ཨཱཿཧཱུྃཿ སྟོང་གསུམ་འཇིག་རྟེན་བྱེ་བ་ཕྲག་བརྒྱའི་ཞིང་ཿ རིན་ཆེན་སྣ་བདུན་ལྷ་མིའི་འབྱོར་པས་གཏམསཿ བདག་ལུས་ལོངས་སྤྱོད་བཅས་པ་ཡོངས་འབུལ་གྱིསཿ ཆོས་ཀྱི་འཁོར་ལོས་སྒྱུར་བའི་སྲིད་ཐོབ་ཤོགཿ འོག་མིན་བདེ་ཆེན་སྟུག་པོ་བཀོད་པའི་ཞིངཿ ངེས་པ་ལྔ་ལྡན་རིགས་ལྔའི་ཚོམ་བུ་ཅནཿ འདོད་ཡོན་མཆོད་པའི་སྤྲིན་ཕུང་བསམ་ཡས་པཿ ཕུལ་བས་ལོངས་སྐུའི་ཞིང་ལ་སྤྱོད་པར་ཤོགཿ
སྣང་སྲིད་རྣམ་དག་གཞོན་ནུ་བུམ་པའི་སྐུཿ ཐུགས་རྗེ་མ་འགགས་ཆོས་ཉིད་རོལ་པའི་རྒྱནཿ སྐུ་དང་ཐིག་ལེའི་འཛིན་པ་རྣམ་དག་ཞིངཿ ཕུལ་བས་ཆོས་སྐུའི་ཞིང་ལ་སྤྱོད་པར་ཤོགཿ ཅེས་སྐུ་གསུམ་མཎྜལ་འདི་མ་བཏོན་ཀྱང་ཆད་སྐྱོན་དུ་ནི་མི་འགྱུར་སྙམ། གང་ལྟར་ཡང་འདོད་གསོལ་སྨོན་ལམ་ནི། སྐུ་གསུམ་ཡོངས་རྫོགས་བླ་མའི་ཚོགས་རྣམས་ལ། ། ཕྱི་ནང་གསང་བ་དེ་བཞིན་ཉིད་ཀྱིས་མཆོད། ། བདག་ལུས་ལོངས་སྤྱོད་སྣང་སྲིད་ཡོངས་བཞེས་ནས། ། བླ་མེད་མཆོག་གི་དངོས་གྲུབ་སྩལ་དུ་གསོལ།
ཞེས་དང༌། མཉེས་བྱེད་མཎྜལ་བཟང་པོ་འདི་འབུལ་བས། ། བྱང་ཆུབ་ལམ་ལ་བར་ཆད་མི་འབྱུང་ཞིང༌། ། དུས་གསུམ་བདེ་གཤེགས་དགོངས་པ་རྟོགས་པ་དང༌། ། སྲིད་པར་མི་འཁྲུལ་ཞི་བར་མི་གནས་ཤིང༌། ། ནམ་མཁའ་མཉམ་པའི་འགྲོ་རྣམས་སྒྲོལ་བར་ཤོག ། ཅེས་དང༌། དེ་ནས། ། མེ་ཏོག་དམ་པ་ཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་གདུགས་མཆོག་དང༌། །
མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང༌། ། ཕྱེ་མ་ཕུར་མ་རི་རབ་མཉམ་པ་དང༌། ། བཀོད་པ་ཁྱད་པར་འཕགས་པའི་མཆོག་ཀུན་གྱིས། ། རྒྱལ་བ་དེ་དག་ལ་ནི་མཆོད་པར་བགྱི། ། མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི།
ལུས་འབུལ་བ་ནི། བླ་མ་རྒྱལ་བ་སྲས་དང་བཅས་རྣམས་ལ། ། བདག་གི་སྒོ་གསུམ་གཏན་དུ་འབུལ་བར་བགྱི། ། སེམས་དཔའ་མཆོག་རྣམས་བདག་ནི་ཡོངས་བཞེས་ཤིག ། གུས་པས་ཁྱེད་ཀྱི་འབངས་སུ་མཆི་བར་བགྱི། ། བདག་ནི་ཁྱེད་ཀྱིས་ཡོངས་སུ་གཟུང་བས་ན། ། སྲིད་ལ་མི་འཇིགས་སེམས་ཅན་ཕན་པར་བགྱི། ། སྔོན་གྱི་སྡིག་ལས་ཡང་དག་འདའ་བགྱིད་ཅིང༌། ། སྡིག་པ་གཞན་ཡང་སླན་ཆད་མི་བགྱིད་དོ། ། གསུམ་པ་སྡིག་པ་བཤགས་པའི་ཡན་ལག་ནི།
བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་འཁོར་བ་ཐོག་མ་མ་མཆིས་པ་ནས། ། ད་ལྟ་ལ་ཐུག་གི་བར་དུ་ཉོན་མོངས་པ་འདོད་ཆགས་དང༌། ། ཞེ་སྡང་དང༌། ། གཏི་མུག་གི་དབང་གིས་ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་བ་བཅུ་བགྱིས་པ་དང༌། ། མཚམས་མེད་པ་ལྔ་བགྱིས་པ་དང༌། དེ་དང་ཉེ་བ་ལྔ་བགྱིས་པ་དང༌། ། སོ་སོར་ཐར་པའི་སྡོམ་པ་དང་འགལ་བ་དང༌། བྱང་ཆུབ་སེམས་དཔའི་བསླབ་པ་དང་འགལ་བ་དང༌། གསང་སྔགས་ཀྱི་དམ་ཚིག་དང་འགལ་བ་དང༌། །
ཕ་དང་མ་ལ་མ་གུས་པ་དང༌། ། མཁན་པོ་དང་སློབ་དཔོན་ལ་མ་གུས་པ་དང༌། ། གྲོགས་ཚངས་པ་མཚུངས་པར་སྤྱོད་པ་རྣམས་ལ་མ་གུས་པ་དང༌། ། དཀོན་མཆོག་གསུམ་ལ་གནོད་པའི་ལས་བགྱིས་པ་དང༌། ། དམ་པའི་ཆོས་སྤངས་པ་དང༌། ། འཕགས་པའི་དགེ་འདུན་ལ་སྐུར་པ་བཏབ་པ་དང༌། ། སེམས་ཅན་ལ་གནོད་པའི་ལས་བགྱིས་པ་ལ་སོགས་པ་སྡིག་པ་མི་དགེ་བའི་ཚོགས་བདག་གིས་བགྱིས་པ་དང༌། ། བགྱིད་དུ་སྩལ་བ་དང༌། ། གཞན་གྱིས་བགྱིས་པ་ལ་རྗེས་སུ་ཡི་རང་བ་ལ་སོགས་པ་མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང༌། ། འཁོར་བ་དང་ངན་སོང་གི་རྒྱུར་གྱུར་པའི་ཉེས་ལྟུང་གི་ཚོགས་ཅི་མཆིས་པ་ཐམས་ཅད་བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་མཐོལ་ལོ་བཤགས་སོ། །
མི་འཆབ་བོ། ། མི་སྦེད་དོ། ། ཕྱིན་ཆད་སྡོམ་པར་བགྱིད་ལགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། ། མ་མཐོལ་མ་བཤགས་ན་ནི་མི་འགྱུར་རོ། ། ཞེས་དང༌། དེ་ནས། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། སྡིག་པ་བདག་གིས་བགྱིས་པ་ཅི་མཆིས་པ། །
དེ་དག་ཐམས་ཅད་བདག་གིས་སོ་སོར་བཤགས། ཞེས་དང༌། བཞི་པ་རྗེས་སུ་ཡི་རང་སོགས་ཡན་ལག་ལྷག་མ་བཞི་ནི། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང༌། ། འགྲོ་བ་ཀུན་གྱི་བསོད་ནམས་གང་ལ་ཡང༌། ། དེ་དག་ཀུན་གྱི་རྗེས་སུ་བདག་ཡི་རང༌། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་རྣམས། ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། །
འཁོར་ལོ་བླ་ན་མེད་པར་བསྐོར་བར་བསྐུལ། ། མྱ་ངན་འདའ་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། ། བསྐལ་པ་ཞིང་གི་རྡུལ་སྙེད་བཞུགས་པར་ཡང༌། ། བདག་གིས་ཐལ་མོ་རབ་སྦྱར་གསོལ་བར་བགྱི། ། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། དེ་ནས་ཚད་མེད་བཞིའི་བློ་སྦྱོང་བ་ནི།
མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཚད་མེད་པ་ལ་གནས་པར་གྱུར་ཅིག ། ཅེས་ལན་གསུམ། དེ་ནས་ཡོངས་སུ་བཟུང་བའི་གཞི་གསུམ་གཏོང་བ་ནི། ལུས་དང་དེ་བཞིན་ལོངས་སྤྱོད་དང༌། ། དུས་གསུམ་དགེ་བའི་དངོས་པོ་རྣམས། ། སེམས་ཅན་ཀུན་གྱི་དོན་གྱི་ཕྱིར། ། ཕངས་པ་མེད་པར་བཏང་བར་བྱ།
དེ་ནས་དགོངས་གསོལ་སྔོན་དུ་འགྲོ་བ་ནི། ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་ཐམས་ཅད་དང༌། ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་དང༌། ། བླ་མ་རྡོ་རྗེ་འཛིན་པ་ཆེན་པོ་རྣམས་བདག་ལ་དགོངས་སུ་གསོལ། ཞེས་དང༌། དེ་ནས་དངོས་གཞི་སྨོན་འཇུག་སྟབས་གཅིག་ཏུ་བླང་བ་ནི། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། ། ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། །
ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་ཏུ་ནི་བསྐྱེད་བགྱི་ཞིང༌། ། དེ་བཞིན་དུ་ནི་བསླབ་པ་ལའང༌། ། རིམ་པར་བཞིན་དུ་བསླབ་པར་བགྱི། ཞེས་སྦྲེལ་བ་ལན་གསུམ་གྱིས་སེམས་བསྐྱེད་བླངས་ལ། མཇུག་ཏུ་གཟེངས་བསྟོད་ཅིང་དགའ་བ་བསྒོམ་པ་ནི།
དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང༌། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ལོང་བས་ཕྱགས་དར་ཕུང་པོ་ལས། ། ཇི་ལྟར་རིན་ཆེན་རྙེད་པ་ལྟར། །
དེ་བཞིན་ཇི་ཞིག་ལྟར་སྟེས་ནས། ། བྱང་ཆུབ་སེམས་ནི་བདག་ལ་སྐྱེས། ཞེས་དང༌། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ཞེས་དང༌། སྨོན་ལམ་གྱི་རིམ་པ་ནི། བྱང་ཆུབ་སེམས་མཆོག་རིན་པོ་ཆེ། །
མ་སྐྱེས་པ་རྣམས་སྐྱེ་གྱུར་ཅིག ། སྐྱེས་པ་ཉམས་པ་མེད་པ་དང༌། ། གོང་ནས་གོང་དུ་འཕེལ་བར་ཤོག ། བྱང་ཆུབ་སེམས་དང་མི་འབྲལ་ཞིང༌། ། བྱང་ཆུབ་སྤྱོད་ལ་གཞོལ་བ་དང༌། ། སངས་རྒྱས་རྣམས་ཀྱིས་ཡོངས་བཟུང་ཞིང༌། ། བདུད་ཀྱི་ལས་རྣམས་སྤོང་བར་ཤོག ། ཅེས་དང༌། བྱང་ཆུབ་སེམས་དཔའ་རྣམས་ཀྱིས་ནི། ། འགྲོ་དོན་ཐུགས་ལ་དགོངས་འགྲུབ་ཤོག །
མགོན་པོ་ཡིས་ནི་གང་དགོངས་པ། ། སེམས་ཅན་རྣམས་ལའང་དེ་འབྱོར་ཤོག ། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྟོངས་པར་ཤོག ། བྱང་ཆུབ་སེམས་དཔའ་གང་དག་སར་བཞུགས་པ། ། དེ་དག་ཀུན་གྱི་སྨོན་ལམ་འགྲུབ་པར་ཤོག ། ཅེས་བརྗོད་ཅིང༌། རྗེས་འབྲེལ་དུ་ཚུལ་ཁྲིམས་རྣམ་དག་གི་གཟུངས་འདོན་པ་ནི། དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །
ཨོཾ་ཨཱ་མོ་གྷ་ཤཱི་ལ། སཾ་བྷ་ར་སཾ་བྷ་ར། བྷ་ར་བྷ་ར། མ་ཧཱ་ཤུདྡྷ་ས་ཏྭ་པདྨ་བི་བྷུ་ཥི་ཏ་བྷུ་ཛ། དྷ་ར་དྷ་ར། ས་མནྟ། ཨ་ཝ་ལོ་ཀི་ཏེ་ཧཱུྃ་ཕཊ྄་སྭཱ་ཧཱ། ལན་གསུམ་མམ་བདུན་བརྗོད། དེ་ནས་སྨོན་ལམ་གྱི་རིམ་པ་ནི། བདག་སོགས་སེམས་ཅན་ཐམས་ཅད་ཀྱི་རྒྱུད་ལ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ཆོས་རྣམས་ཡོངས་སུ་རྫོགས་པར་གྱུར་ཅིག །
ཉོན་མོངས་པས་ཚུལ་ཁྲིམས་འཆལ་བ་ལས་བྱུང་བའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ། འཕགས་པ་དགྱེས་པའི་ཚུལ་ཁྲིམས་ཀྱི་སྐལ་བ་དང་ལྡན་པར་གྱུར་ཅིག ། ཉོན་མོངས་པས་མི་བརྫི་བར་རྣམ་པར་གྲོལ་བའི་བདེ་བ་ལ་རེག་པར་གནས་པར་གྱུར་ཅིག ། ཅེས་དང༌། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། ། ཚུལ་ཁྲིམས་རྣམ་པར་དག་དང་ལྡན། ། རློམ་སེམས་མེད་པའི་ཚུལ་ཁྲིམས་ཀྱིས། ཚུལ་ཁྲིམས་ཕ་རོལ་ཕྱིན་རྫོགས་ཤོག ། ཅེས་དང༌། རྒྱལ་བ་ཀུན་གྱི་རྗེས་སུ་སློབ་གྱུར་ཏེ། །
བཟང་པོ་སྤྱོད་པ་ཡོངས་སུ་རྫོགས་བྱེད་ཅིང༌། ། ཚུལ་ཁྲིམས་སྤྱོད་པ་དྲི་མེད་ཡོངས་དག་པ། ། རྟག་ཏུ་མ་ཉམས་སྐྱོན་མེད་སྤྱོད་པར་ཤོག ། ཅེས་དང༌། གཞན་གནོད་གཞིར་བཅས་སྤོང་ལ་གོམས་པའི་མཐུས། ། རྨི་ལམ་ན་ཡང་སྡིག་སེམས་མི་འབྱུང་ཞིང༌། ། བྱང་ཆུབ་སེམས་དང་ནམ་ཡང་མི་འབྲལ་བའི། ། ཚུལ་ཁྲིམས་ཕུན་སུམ་ཚོགས་པའི་བཀྲ་ཤིས་ཤོག ། ཅེས་བརྗོད་པར་བྱའོ། ། ཞེས་པའང་འཕགས་མཆོག་སྡུག་བསྔལ་རང་གྲོལ་མི་ཡི་རྫུ་ལ་ཞུགས་པ་མཁྱེན་རྟོགས་འཕགས་ཡུལ་གྱི་སློབ་དཔོན་ཆེན་པོ་ཞི་བ་ལྷ་དང་རྣམ་དབྱེར་མ་མཆིས་པ་རྫ་དཔལ་དགེ་སྤྲུལ་སྐུ་ཨོ་རྒྱན་འཇིགས་མེད་ཆོས་ཀྱི་དབང་པོའི་གསུང་རྒྱུན་ཇི་ལྟ་བ་བཞིན།
ཐུགས་སྲས་སེམས་དཔའ་ཆེན་པོ་ལུང་རྟོགས་བསྟན་པའི་ཉི་མ་ལས་རིམ་པར་བརྒྱུད། རྗེ་བཙུན་བླ་མ་འོད་གསལ་རིན་ཆེན་སྙིང་པོ་པདྨ་ལས་འབྲེལ་རྩལ་གྱི་བུ་ཆེན་དཔལ་ཡུལ་པདྨ་ནོར་བུའི་མཆོག་སྤྲུལ་ཐུབ་བསྟན་ཆོས་ཀྱི་གླང་པོས་གདན་ས་བརྡ་གོ་དགོན་དུ་ཀློང་སྙིང་རྩ་གསུམ་ཆོ་ག་རྣམས་དང་ལྷན་ཅིག་ཏུ་པར་བསྐྲུན་མཛད་པ་ཉིད་ཞུ་དག་མ་གྲུབ་ཁར་འདོན་བྱ་ཕལ་ཆེར་སོགས་ཁོངས་སུ་བསྡུ་ཆེས་པས། ཀུན་གྱིས་ཤར་འདོན་མི་བདེ་བར་བརྟེན་དགོས་དབང་གིས་ཡི་གེའི་ཞུ་དག་དང་སོགས་ཁོངས་རྣམས་ནག་འགྲོས་སུ་བཀོད། ཡིག་ཆུང་གསལ་བྱེད་ཀྱིས་ཀྱང་བརྒྱན་ཏེ་འཇུག་བདེ་བར་བྱ་བྲལ་སངས་རྒྱས་རྡོ་རྗེས་ཟད་བྱེད་ས་ཟླའི་ཚེས་༨ དགེ་བ་ལ་སྦས་ཡུལ་པདྨའི་ཚལ་གྱི་སྒྲུབ་པ་གྲོང་དུ་སྦྱར་བའི་ཡི་གེ་པ་ནི་བློ་གསལ་ཨ་བྷཱ་ཡས་བགྱིས་པ་དགེ་ལེགས་འཕེལ། སྔ་ཐུན་གྱི་མཇུག་ཏུ་ཆུ་གཏོར་རྒྱས་བསྡུས་གང་རིགས་བྱ་བ་ལ་དང་པོ། ༈ ཐུགས་རྗེ་ཆེན་པོ་འཁོར་འདས་ཟིལ་གནོན་ལས༔ གཏོར་མ་བསྡུས་པ་བྱང་ཆུབ་ཆུ་རྒྱུན་བཞུགས་སོ༔ འཁོར་འདས་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་ཡེ་ཤེས་མཚོ་རྒྱལ་གྱིས༔
གཏོར་མགྲོན་བྱང་ཆུབ་ཆུ་རྒྱུན་བསྟན༔ དང་པོ་ཆུང་ངུའི་སྦྱིན་པ་ཡིས༔ དགེ་ཚོགས་དཔག་ཡས་འབྱུང་བའི་ཐབས༔ སེམས་བསྐྱེད་མཆོད་སྦྱིན་འདི་ཉིད་ཟབ༔ ས་མ་ཡ༔ གཏོར་མ་བྱ་བའི་རིམ་པ་ནི༔ རིན་ཆེན་སྣོད་མཆོག་གང་རུང་དུ༔ རབ་ནི་སྨན་བཟང་སྦྲང་བུ་རམ༔ དཀར་གསུམ་དག་གི་རིལ་བུ་བསྒྲིལ༔ འབྲིང་ནི་ནས་འབྲས་གྲོ་ཁྲེ་ཏིལ༔
ཕྱེ་མ་ཞིབ་འཐག་རིལ་བུ་བསྒྲིལ༔ ཐ་མ་ནས་སམ་གང་རུང་འབྲུ༔ སྣོད་གཙང་དག་ཏུ་ལེགས་པར་བཤམ༔ ཏིང་འཛིན་རྣམ་གསུམ་མི་དམིགས་ངང་༔ ཁྲུས་དང་གཙང་སྦྲ་དང་བཅས་ཏེ༔ ལྷ་བསྐྱེད་དམིགས་པ་གསལ་བར་བྱ༔ དེ་ཡང་ཐེག་པ་ཆེ་ཆུང་སྟེ༔ རབ་ནི་སྟོང་ཉིད་མཆོད་ཡུལ་བྲལ༔ འབྲིང་ཡང་ཟུང་འཇུག་རྟེན་འབྲེལ་གཅེས༔ ཐ་མ་དམིགས་པ་སེམས་བསྐྱེད་གཙོ༔
ས་མ་ཡ༔ དང་པོ་སྔོན་འགྲོ་ལ་གཉིས་དང་པོ་སྐྱབས་འགྲོ་ནི༔ ན་མོཿ བླ་མ་བདེ་གཤེགས་རྩ་བ་གསུམ༔ དཀོན་མཆོག་རྣམ་གསུམ་སྐྱབས་ཡུལ་ལྷ་ཡི་ཚོགས༔ རྩེ་གཅིག་འདུ་འབྲལ་མེད་པའི་མོས་གུས་ཀྱིས༔ བླ་མེད་བྱང་ཆུབ་ཐོབ་ཕྱིར་སྐྱབས་སུ་གསོལ༔ གཉིས་པ་སེམས་བསྐྱེད་ནི༔ ཧོཿ སྣང་སྲིད་ཡེ་ནས་ཟང་ཐལ་གཞལ་ཡས་ཁང་༔
སྣོད་བཅུད་རང་གསལ་རིག་པའི་དཀྱིལ་འཁོར་ལྷ༔ འཛིན་མེད་མ་བཅོས་ལྷུན་གྲུབ་དེ་བཞིན་ངང་༔ བརྡ་དོན་རྟོགས་ཕྱིར་གནས་ལུགས་སེམས་བསྐྱེད་དོ༔ གསུམ་པ་རང་ཉིད་ལྷ་བསྐྱེད་ནི༔ ཧཱུྃ༔ སྟོང་པའི་ངང་ལས་སྐད་ཅིག་པད་ཟླའི་སྟེང་༔ རང་ཉིད་ཐུགས་རྗེ་ཆེན་པོ་སྐུ་མདོག་དཀར༔ ཞི་འཛུམ་མདངས་ལྡན་ལོངས་སྐུའི་རྒྱན་གྱིས་སྤྲས༔ ཕྱག་གཡས་མཆོག་སྦྱིན་བདུད་རྩི་ན་ར་ར༔ གཡོན་པས་སྐྱབས་སྦྱིན་རིགས་དྲུག་སྡུག་བསྔལ་སེལ༔
ཞབས་གཉིས་ཕྱེད་སྐྱིལ་འགྲོ་བའི་མགོན་གྱུར་གསལ༔ ཨོཾ་ལོ་ཀི་ཤྭ་ར་ཡ་ཨ་ཝ་ལོ་ཀི་ཏེ་ཧྲི་ད་ཡ་སྭཱ་ཧཱ༔ ཨོཾ་ཨཱཿཧཱུྃ༔ ཨོྃ་མ་ཎི་པདྨེ་ཧཱུྃ༔ ཅི་ནུས་བཟླས། བཞི་པ་ཁྲུས་གསོལ་བ་ནི༔ ཧཱུྃ༔ གནས་ལྔའི་འོད་ཟེར་ཕྱོགས་བཅུར་རབ་འཕྲོས་པས༔ སངས་རྒྱས་བྱང་སེམས་རིགས་ལྔ་སྤྱན་དྲངས་ནས༔ དབང་བསྐུར་སྐུ་གང་ཁྲུས་བསྩལ་སྡིག་སྒྲིབ་དག༔
ཆུ་ཡི་ལྷག་མ་འོད་དཔག་དབུ་རྒྱན་གྱུར༔ ཨོཾ་ན་མཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་རྟེན་ཁྲུས་གསོལ་བ་ནི༔ ཧཱུྃ༔ དུས་གསུམ་བདེ་གཤེགས་རྩ་གསུམ་དཀྱིལ་འཁོར་ལ༔ སྐུ་གསུང་ཐུགས་ཡོན་ཉོན་མོངས་མི་མངའ་ཡང་༔ རིགས་དྲུག་སེམས་ཅན་སྡུག་བསྔལ་སྦྱང་སླད་དུ༔ ཡེ་ཤེས་ལྔ་ཡི་ཁྲུས་ཆབ་འདི་འབུལ་བས༔ ཤེས་བྱའི་ལས་སྒྲིབ་ཉོན་མོངས་དག་གྱུར་ནས༔ འགྲོ་ཀུན་བླ་མེད་བྱང་ཆུབ་ཐོབ་གྱུར་ཅིག༔
ཁྲུས་བྱ་ཞིང༌། ཨོྃ་ཧཱུྃ་ཏྲཱྃ་ཧྲཱི་ཨཱཿཨོཾ་མ་ཎི་པདྨེ་ཧཱུྃ༔ ཨོྃ་ཛྙཱ་ན་པཉྩ་ཨ་བྷི་ཥེ་ཀ་ཏེ་ཀཱ་ཡ་ཝཱཀྐ་ཙིཏྟ་བི་ཤྭ་དྷ་ན་ཡེ་སྭཱ་ཧཱ༔ སྐུ་ཕྱི། ཨོཾ་བཛྲ་ཝསཏྲ་ཡེ་སྭཱ་ཧཱ། ན་བཟའ་འབུལ། ལྔ་པ་ཁྲུས་ཆུ་སྣོད་དུ་གཏམས་ཏེ་ཡི་དྭགས་ལ་སྦྱིན་པ་ནི༔ ཨོཾ་ཨཱཿཧཱུྃ༔ ལན་གསུམ༔ ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔
ཆུ་རྒྱུན་སྦྲེང་བཞིན། ལན་ཉེར་གཅིག་གམ་བདུན་གྱིས་བསྔོ་ལ༔ ཧཱུྃ༔ བདག་ཉིད་འཕགས་མཆོག་ཁ་སར་པ་ཎི་ཡི༔ ཕྱག་ནས་བབས་པའི་བདུད་རྩི་མཆོད་སྦྱིན་གྱིས༔ སྟོང་གསུམ་སྲིད་པའི་ཡི་དྭགས་ཚིམས་བྱས་ནས༔ ནམ་མཁའ་མཛོད་ཀྱི་ལོངས་སྤྱོད་ལྡན་པར་ཤོག༔ ཨོཾ་ཨཱཿཧཱུྃ༔ ལན་གསུམ་མམ་གྲངས་མེད་དང་༔ ཨོཾ་ཛྭ་ལ་མི་དཾ་སརྦ་པྲེ་ཏ་བྷྱ་སྭཱ་ཧཱ༔
ལན་བདུན། སྦྱིན་པ་འདི་ཡིས་བསོད་ནམས་གང༌། ། དེ་དག་ཡི་དྭགས་ཕྱི་བཞིན་སོང༌། ། ཡི་དྭགས་འཇིག་རྟེན་རབ་འཇིགས་ལས། ། དེ་དག་མྱུར་དུ་གྲོལ་བར་ཤོག ། དམིགས་པས་རྒྱས་གདབ་བོ། ། དེ་ནས་སྣོད་བཤལ་ཏེ་དོར་ནས་གཙང་མ་བྱ༔ ས་མ་ཡ༔ དང་པོ་རིན་པོ་ཆེའི་སྣོད་དུ་གཏོར་མཆོད་བཤམས་ལ༔ ཆུ་རྒྱུན་སྦྲེང༌།
ཨོཾ་ཨཿཧཱུྃ༔ ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་ཉེར་གཅིག་གིས་བསྔོ༔ ཧཱུྃ༔ བློ་འདས་ཆོས་དབྱིངས་ཡངས་པའི་སྣོད་མཆོག་ཏུ༔ ཟད་མེད་བཅུད་མཆོག་ཏིང་འཛིན་རྫས་ཀྱིས་བཀང་༔ བྱིན་གྱིས་བརླབས་པའི་བདུད་རྩི་རྒྱ་མཚོ་འདི༔ བསྟན་གཉིས་གཙོ་བོ་ཤཱཀ་ཐུབ་པདྨ་འབྱུང་༔ སངས་རྒྱས་ཆོས་དང་དགེ་འདུན་འདུས་པའི་སྡེ༔ རིག་འཛིན་དྲང་སྲོང་གྲུབ་ཐོབ་བརྒྱུད་པར་བཅས༔
རྩ་བའི་བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྐྱོང་ནོར་ལྷ་གཏེར་གྱི་བདག༔ རྒྱུད་སྡེ་བཞི་ཡི་དཀྱིལ་འཁོར་ལྷ་ཚོགས་ལ༔ འབུལ་ལོ་མཆོག་ཐུན་དངོས་གྲུབ་སྩལ་དུ་གསོལ༔ ཨོཾ་ཨཱཿཧཱུྃ༔ ལྷ་གྲངས་སམ་ཉེར་གཅིག་བརྗོད༔ སྐབས་འདིར་ཁ་བསྔོས་བརྒྱབ་ཀྱང་རུང་༔ གཉིས་པ་མས་མགྲོན་ལ་འབུལ་ཞིང་བསྔོ་བ་ནི༔ གཏོར་སྣོད་དུ་རྫས་གསར་པ་བཤམས་ལ༔ ཨོཾ་ཨཱཿཧཱུྃ༔
ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་ཉེར་གཅིག་གིས་བསྔོ༔ ཧཱུྃ༔ སྣང་སྲིད་སྣོད་མཆོག་ཡངས་པའི་སྣོད་ནང་དུ༔ བཅུད་ཀྱི་འབྱུང་ལྔ་བདུད་རྩིའི་རྫས་སུ་བསྒྱུར༔ བྱིན་གྱིས་བརླབས་པའི་ལོངས་སྤྱོད་རྒྱ་མཚོ་འདི༔ དཔལ་མགོན་བདུན་ཅུ་ལྷ་སྲིན་དྲེགས་སྡེ་བརྒྱད༔ གཟའ་ཀླུ་རྒྱུ་སྐར་བརྟན་མ་ས་བདག་སྨན༔ ལོ་ཟླ་ཞག་དུས་ཆུ་ཚོད་ཚེས་ཀྱི་བདག༔ མགུལ་ལྷ་བཅུ་གསུམ་གཞི་བདག་ཟོ་དོར་དང་༔
བགེགས་རིགས་ལན་ཆགས་རིགས་དྲུག་སྙིང་རྗེའི་མགྲོན༔ བར་དོར་འཁྱམས་པའི་སེམས་ཅན་མ་ལུས་པར༔ བསྔོའོ་ལན་ཆགས་ཤ་འཁོན་འཁོར་གྱུར་ཅིག༔ ཨོཾ་ཨཱཿཧཱུྃ༔ ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ཞེས་ཉེར་གཅིག་གིས་བསྔོ༔ དེ་ནས་གཏོར་གཞོང་བཤལ་ཏེ་གཏོར་མ་ནང་དུ་བླུགས་ལ༔ ཨོཾ་ཨཱཿཧཱུྃ༔ ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་བདུན་གྱིས་བསྔོ༔
ཧཱུྃ༔ རིན་ཆེན་ཡངས་པ་སྟོང་གསུམ་སྣོད་ཀྱི་ནང་༔ ཟག་མེད་གཏོར་མཆོད་ལྷག་མ་བཅུད་ཀྱིས་བཀང་༔ བྱིན་གྱིས་བརླབས་པའི་མཆོད་སྦྱིན་རྒྱ་མཚོ་འདི༔ གློ་བུར་ལྷགས་ཤིང་མིང་ནས་མ་སྨོས་དང་༔ ཁས་ཞན་དབང་ཆུང་མ་རིག་མ་ཐོས་སོགས༔ གཞན་ཡང་སྔོན་ལས་འཕྲལ་རྐྱེན་དབང་གྱུར་པ༔ རྐུ་འཕྲོག་བཅོམ་གསུམ་རྡུང་རྡེག་སྲོག་བཅད་གཏུབ༔ བུ་ལོན་ཤ་འཁོན་ལན་ཆགས་འཁོར་བ་དང་༔ ལྷག་མར་དབང་བའི་འབྱུང་པོ་མ་ལུས་ལ༔
བསྔོས་ཤིང་ཚིམས་ནས་རེ་བ་ཁེངས་གྱུར་ཏེ༔ རྣམ་མཁྱེན་བྱང་ཆུབ་འབྲས་བུ་ཐོབ་པར་ཤོག༔ ཨོཾ་ཨཱཿཧཱུྃ༔ ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ཉེར་གཅིག་གིས་བསྔོ་བར་བྱ༔ ཛམ་ལྷར་ཆུ་སྦྱིན་བྱ་ན་འདིར་སྦྱར། མདུན་དུ་པད་ཟླར་ཛམ་ལས་ཛམ་ལྷ་སེར། ། ཤིང་འབྲས་ནེའུ་ལེ་བསྣམས་ཤིང་བརྗིད་ལྡན་བཞུགས། ། པད་ཉིར་ཧཱུྃ་ལས་ཛམ་ནག་སྦྲུལ་རྒྱན་ཅན། ། ཞབས་གཉིས་བཞེངས་སྟབས་ཐོད་ཁྲག་ནེའུ་ལེ་བསྣམས། །
གནས་གསུམ་འབྲུ་གསུམ་འོད་ཀྱིས་ཡེ་ཤེས་བསྟིམ། ། དབང་ལྷས་དབང་བསྐུར་རིགས་བདག་དབུ་བརྒྱན་གྱུར། ། རང་གི་ལག་མཐིལ་ཟླ་སྟེང་ཡིག་འབྲུ་ལྔ། ། རིགས་ལྔ་ཞུ་བའི་བདུད་རྩིའི་ཆུ་རྒྱུན་གྱིས། རྨ་དང་མེ་ཡི་ཟུག་རྔུ་ཞི་བར་བསམ།
ཨོཾ་ཛཾ་བྷ་ལ་ཛ་ལེནྡྲ་ཡེ་སྭཱ་ཧཱཿ ཨོཾ་ཨིཎྚ་ནི་མུ་ཁཾ་བྷྲ་མ་རི་སྭཱ་ཧཱ༔ ཛམ་ལྷ་མཉེས་ནས་ཕྱག་གི་ནེའུ་ལེ་ལས། ། ནོར་བུ་བསྐྱུགས་ནས་གནས་ཁང་གང་བར ་བསམ། ། ཨོཾ་ཛམླུཾ་སྭཱ་ཧཱ༔
ཨོཾ་སརྦ་ཡཀྴ་ཛཾ་བྷ་ལ་ས་པ་རི་ཝཱ་ར་ཨརྒྷཾ་པཱ་དྱཾ་ སོགས་ཀྱིས་མཆོད། གནོད་སྦྱིན་ནོར་གྱི་བདག་པོར་ཕྱག་འཚལ་བསྟོད། ། སེམས་ཅན་དབུལ་བའི་སྡུག་བསྔལ་ཞི་བར་མཛོད། ཛཾ་སིདྡྷི་ཕ་ལ་ཨ་ལ་ལ་ཧོཿས་དངོས་གྲུབ་བླང༌། ཛམ་ལྷ་ཡེ་ཤེས་པ་རྟེན་ལ་བཞུགས་ཤིང་དམ་ཚིག་པ་རང་ལ་ཐིམ་པར་བསམ་མོ། ། མས་མགྲོན་རྣམས་ཀྱི་སྤྱི་བོར་ཟླ་བ་ལ་གནས་པའི་ཧཱུྃ་མཐར་བཟླས་བྱའི་གཟུངས་སྔགས་གཡས་སུ་འཁོར་བ་ལས་སྒྲ་དང་འོད་ཟེར་གྱིས་ཁམས་གསུམ་སྣང་བར་བྱས། དམིགས་ཡུལ་གཙོ་བོར་གྱུར་པའི་སེམས་ཅན་ཐམས་ཅད་སངས་རྒྱས་ཀྱི་ཞིང་དུ་བསྒྲལ་བར་གྱུར། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི་ སོགས? ཨོཾ་བཛྲ་ས་ཏྭ་ས་མ་ཡ། སོགས? ཨོཾ་མ་ཎི་པདྨེ་ཧཱུྃ།
ཨོཾ་བི་པུ་ལ་གརྦྷེ། མ་ཎི་པྲ་བྷེ། ཏ་ཐཱ་ག་ཏ། དྷ་རི་ཤ་ནི། མ་ཎི་མ་ཎི། སུ་པྲ་བྷེ་བི་མ་ལེ་སཱ་ག་ར། གམྦྷི་རེ་ཧཱུྃ་ཧཱུྃ་ཛྭ་ལ་ཛྭ་ལ། བུདྡྷ་བི་ལོ་ཀི་ཏེ། གུ་ཧྱ་ཨ་དྷིཥྛི་ཏེ་གརྦྷེ་སྭཱ་ཧཱ། པདྨོ་དྷཱ་ར་ཨ་མོ་གྷ་ཛ་ཡ་ཏེ་ཙུ་རུ་ཙུ་རུ་སྭཱ་ཧཱ།
ན་མཿསརྦ་ཏ་ཐཱ་ག་ཏ་ཧྲཱི་ད་ཨ་ནུ་ག་ཏེ། ཨོཾ་ཀུ་རཾུ་གི་ནི་སྭཱ་ཧཱ། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏེ་པ་རི་ཤོ་དྷ་ནི་རཱ་ཛ་ཡ། ཏ་ཐཱ་ག་ཏ་ཡ། ཨརྷ་ཏེ་སམྱཀྶཾ་བུདྡྷ་ཡ། ཏདྱ་ཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་ཤོ་དྷ་ནི་ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཏདྱ་ཐཱ། ཨོྃ་མུ་ནེ་མུ་ནེ་མ་ཧཱ་མུ་ནེ་སྭཱ་ཧཱ། ཏདྱ་ཐཱ།
ཨ་མི་ཏེ། ཨ་མི་ཏོ་བྷ་བེ། ཨ་མི་ཏེ་སཾ་བྷ་བེ། ཨ་མི་ཏེ་བི་ཀྲཱནྟེ་གཱ་མི་ནི། ག་ག་ནི་ཀིརྟི་ཀ་རི། སརྦ་ཀླེ་ཤ་ཀྵ་ཡཾ་ཀུ་རུ་སྭཱ་ཧཱ། ཨོཾ་པདྨ་དྷཱ་རི་ཧཱུྃ། ཏདྱ་ཐཱ། ཨོཾ་བྷཻ་ཥ་ཛྱཻ་བྷཻ་ཥ་ཛྱཻ་མ་ཧཱ་བྷཻ་ཥ་ཛྱཻ་རཱ་ཛ་ས་མུངྒ་ཏེ་སྭཱ་ཧཱ། ཨོཾ་ཨཱཿཧྲཱི་ཧཱུྃ།
ཨོཾ་ཧྲཱི་ཏྲཻ་ལོ་ཀྱ་བི་ཛ་ཡ་ཨ་མོ་གྷ་པཱ་ཤ་ཨ་པྲ་ཏི་ཧ་ཏ་ཧྲཱིཿཧ་ཧཱུྃ་ཕཊ྄ཿསྭཱ་ཧཱ། ཨོྃ་པདྨོ་ཨུཥྞི་ཥ་བི་མ་ལེ་ཧཱུྃ་ཕཊ྄ཿཨོཾ་ཨཱཿཧྲཱི་ཧཱུྃ། བཛྲ་ས་ར་པྲ་མ་དྷ་ན་སརྦ་ཀརྨ་ཨ་བཱ་ར་ཎ་བི་ཤུདྡྷེ་སྭཱ་ཧཱ། ཨོཾ་བཛྲ་པཱ་ཎི་ཧཱུྃ། ཨོཾ་བྷུརྐུཾ་མ་ཧཱ་པྲ་ཎ་ཡ། བྷུར་ཙི་བྷུར་ཀུ་བི་མ་ལེ་ཨུ་ཙུཥྨ་ཀྲོ་དྷ་རཱ་ཛ་ཧཱུྃ་ཕཊ྄། ན་མཤྩཎྜ་བཛྲ་ཀྲོ་དྷཱ་ཡ་ཧུ་ལུ་ཧུ་ལུ་ཏིཥྛ་ཏིཥྛ་བྷནྡྷ་བྷནྡྷ་ཧ་ན་ཧ་ན་ཨ་མྲྀ་ཏེ་ཧཱུྃ་ཕཊ྄། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄། ཨོཾ་ཨེ་ཧོ་ཤུདྡྷེ་ཤུདྡྷེ། ཡཾ་ཧོ? རཾ་ཧོ? བཾ་ཧོ? ལཾ་ཧོ? ཨེ་ཡཾ་རཾ་བཾ་ལཾ་ཤུདྡྷེ་ཤུདྡྷེ་སྭཱ་ཧཱ།
ཨ་ཨ་ཨ་སྭཱ་ཧཱ། རང་གཞན་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ། ན་མོ་རཏྣ་ཏྲ་ཡ་ཡ། ན་མོ་བུདྡྷཱ་ཡ། ན་མོ་དྷརྨ་ཡ། ན་མ་སངྒཱ་ཡ། ཨོཾ་ཡེ་དྷརྨཱ་ཧེ་ཏུ་པྲ་བྷ་སོགས? སྡིག་པ་ཅི་ཡང་མི་བྱ་ཞིང་སོགས། དེ་ནས་ཆོས་སྟོན་པ་ནི༔ ཧཱུྃ༔ ཆོས་རྣམས་རྒྱུ་མེད་སྟོང་པའི་དབྱིངས༔
རྐྱེན་གྱིས་མ་བསྒྱུར་དངོས་པོ་མེད༔ འདུས་མ་བྱས་ཀྱི་རང་བཞིན་ཅན༔ གསལ་སྟོང་ཡེ་ཤེས་སྙིང་པོའི་ངང་༔ བླ་མེད་ཐེག་ཆེན་སྡོམ་པར་གྱིས༔ བྱང་ཆུབ་སོ་ཐར་བསླབ་སྡོམ་གྱིས༔ སྡིག་པ་མི་དགེ་བཅུ་པོ་དང་༔ མཚམས་མེད་ལྔ་ཡི་ལས་རྣམས་སྤོངས༔ དགེ་བཅུ་སེམས་བསྐྱེད་ལྡན་པར་གྱིས༔ སྲིད་པར་གྲུབ་པའི་མགྲོན་རྣམས་ཀུན། ཕན་དགེ་བྱང་སེམས་ལྡན་གྱུར་ནས༔
ཀུན་ཀྱང་སངས་རྒྱས་མྱུར་ཐོབ་ཤོག༔ ཅེས་བསྔོ་སྨོན་བྱ་ཞིང་༔ མགྲོན་རྣམས་རང་གནས་སུ་གཤེགས་པ་ནི༔ ཨོཾ༔ འཇིག་རྟེན་འདས་དང་མ་འདས་ཀྱི༔ ཨཱཿམགྲོན་དུ་གྱུར་པ་མ་ལུས་ཀུན༔ ཧཱུྃ༔ དམིགས་མེད་རང་དབྱིངས་ཀློང་དུ་གཤེགས༔ ཨོཾ་བཛྲ་མུཿ བཀྲ་ཤིས་ནི༔
ཧོཿ མཐའ་ཡས་ཐུགས་རྗེ་སེམས་ཅན་མགོན་གྱུར་པ༔ གངས་རིའི་མདོག་ཅན་མཆོག་སྦྱིན་སྐྱབས་སྦྱིན་ཅན༔ འགྲོ་མགོན་དཔལ་དུ་ལྷམ་མེར་ཤར་བའི་སྐུ༔ འཕགས་མཆོག་སྤྱན་རས་གཟིགས་ཀྱི་བཀྲ་ཤིས་ཤོག༔ ཅེས་མེ་ཏོག་འཐོར་ཞིང་བསྔོ་སྨོན་གང་རུང་གིས་རྒྱས་གདབ་ཀྱང་ཆོག༔ ཧོཿ བདག་གཞན་དུས་གསུམ་ཀུན་བསགས་རྣམ་དཀར་དགེ༔ འཁོར་གསུམ་ཡོངས་དག་དབྱིངས་སུ་བསྔོས་པའི་མཐུས༔ ཁམས་གསུམ་འཁོར་བའི་སེམས་ཅན་མ་ལུས་པ༔
ཀུན་བཟང་གདོད་མའི་གཞི་ལ་སངས་རྒྱས་ཤོག༔ སྦྱིན་པ་རྒྱ་ཆེན་གྱུར་པ་འདི་ཡི་མཐུས། འགྲོ་བའི་དོན་དུ་རང་བྱུང་སངས་རྒྱས་ཤིང༌། སྔོན་ཚེ་རྒྱལ་བ་རྣམས་ཀྱིས་མ་བསྒྲལ་པའི། སྐྱེ་དགུའི་ཚོགས་རྣམས་སྦྱིན་པས་སྒྲོལ་གྱུར་ཅིག ། ཐམས་ཅད་ནམ་མཁའ་མཛོད་བཞིན་དུ། ལོངས་སྤྱོད་ཟད་པ་མེད་པ་དང༌། རྩོད་པ་མེད་ཅིང་ཚད་མེད་པ། ། རང་དབང་དུ་ནི་སྤྱོད་པར་ཤོག སྨན་རྣམས་མཐུ་དང་ལྡན་པ་དང༌།
གསང་སྔགས་བཟླས་བརྗོད་འགྲུབ་པ་དང༌། མཁའ་འགྲོ་སྲིན་པོ་ལ་སོགས་པ། སྙིང་རྗེའི་སེམས་དང་ལྡན་གྱུར་ཅིག ། ཚེ་འདིའི་ཕ་མ་ཤི་གསོན་འབྲེལ་ཐོགས་དང༌། ཤ་ཁྲག་འོ་ཞོ་བཀོལ་སྤྱོད་དུད་འགྲོ་སོགས། ། བཟང་ངན་ལས་ཀྱིས་འབྲེལ་བའི་སེམས་ཅན་རྣམས། ། མྱུར་དུ་སངས་རྒྱས་ས་ལ་འགོད་པར་ཤོག ། སྣང་སྲིད་རྣམ་དག་རི་བོ་པོ་ཏཱ་ལར། ། རྟེན་དང་བརྟེན་པའི་འཁོར་ལོ་ཡེ་ནས་རྫོགས། ། གྲགས་སྟོང་འགག་མེད་ཡི་གེ་དྲུག་མའི་སྔགས། །
རིག་སྟོང་འཕགས་པའི་རང་ཞལ་འདུ་འབྲལ་མེད། ། ཨོཾ་མ་ཎི་པདྨེ་ཧཱུྃ་ཧྲཱིཿ ཞེས་གཏེར་གཞུང་སོར་བཞག་སྟེ་ཅུང་ཟད་རང་ལུགས་ཁ་སྐོང་བྱེད་པ་པོ་ཀ་མ་རཱ་ཛས་སོ།། །། རྗེས་ཀྱི་བྱ་བ་ནི༔ འཁོར་འདས་ཐམས་ཅད་ཆོས་སྐུའི་ཀློང་མ་འགགས་པའི་རྩལ་ལས༔ སེམས་ཅན་སོ་སོའི་སྣང་ངོར་ལོངས་སྐུ་སྒྱུ་མའི་སྤྲུལ་སྒྱུར་དང་༔ བསྡུས་བྱ་ཀུན་རྫོབ་ཙམ་མ་གཏོགས་དོན་ལ་མཆོད་ཡུལ་སྦྱིན་མཁན་མ་གྲུབ་པ༔ སྟོང་པའི་རང་མདངས་ཡིན་པར་ཐག་བཅད་དེ༔ འཁོར་འདས་རོ་གཅིག་མི་དམིགས་ཆོས་སྐུའི་ངང་དུ་མཉམ་པར་བཞག༔ ས་མ་ཡ༔
ཨེ་མ་བདག་འདྲ་ཁོ་མོ་ཡེ་ཤེས་མཚོ་རྒྱལ་གྱིས༔ ཡང་ཟབ་དོན་བསྡུས་མཆོད་སྦྱིན་མན་ངག་མཆོག༔ ཚིག་ཉུང་དོན་ཆེ་ཚོགས་ཆེན་རབ་རྫོགས་པའི༔ བྱང་ཆུབ་ཆུ་རྒྱུན་དགེ་བའི་རྒྱ་མཚོ་བཞག༔ འདི་ཉིད་ཉམས་སུ་ལེན་པའི་སྐལ་ལྡན་རྣམས༔ ཚེ་འདིར་བཀྲ་ཤིས་ཕྱི་མ་བྱང་ཆུབ་ཐོབ༔ སྙིང་ནས་ཆོས་བྱེད་རྣམས་ཀྱིས་ཉམས་སུ་ལོངས༔ མ་འོངས་ཡང་མཐའ་ལྔ་བརྒྱ་ཐ་མའི་ཚེ༔ རྒྱལ་སྲས་པདྨའི་མིང་དང་འཕྲད་པར་ཤོག༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨུ་རྒྱན་རྩ་གསུམ་གླིང་པས་ལྕགས་གླང་ལོར་བྲ་གད་པདྨ་ཤེལ་ཕུག་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། ༈ ཀླུ་གཏོར་བསྡུས་པ་ནི། ཀླུ་ཐེབས་ཡོད་པའི་དུས་བཟང་པོར་རིན་པོ་ཆེ་སོགས་སྣོད་གཙང་མར་ཆུ་གཙང་དུ་མེ་ཏོག་སིལ་མ་དང་ཀླུ་སྨན་གཙང་མ་བཤམས་ལ་རང་ཉིད་ཀྱང་ཤ་ཆང་མ་འདྲེས་པར་གཙང་སྦྲ་དང་བཅས་ལ། ། རང་ཉིད་འཕགས་པ་ཀླུ་སྒྲུབ་ནི། སངས་རྒྱས་སྤྲུལ་སྐུའི་ཆ་ལུགས་གསལ།
མདུན་དུ་ཀླུ་ཆེན་བརྒྱད་པོ་ནི། ། རབ་མཛེས་ཐལ་སྦྱར་སྦྲུལ་མཇུག་ཅན། ། ཀུན་ཀྱང་སྦྲུལ་མགོ་བདུན་དང་ལྡན། ། རྒྱ་མཚོ་ཆེན་པོའི་ཀློང་དུ་གསལ། ། སངས་རྒྱས་ཕྱག་ནས་བདུད་རྩིའི་རྒྱུན། རྒྱ་མཚོ་དང་འདྲེས་ཀླུ་ནད་ཞི། ཞེས་ཆུ་རྒྱུན་སྦྲེང་བཞིན་དུ། ཨོཾ་ནཱ་ག་དྷ་ར་བཱ་སུ་ཀི་མཱུཾ་སྭཱ་ཧཱ། ཅི་ནུས་མཐར། ཨོཾ་ནཱ་ག་ར་ཙ་ས་པ་རི་ཝཱ་ར་བཛྲ་ཨརྒྷཾ་ནས་ཤཔྡ་པྲ་ཏཱིཙྪ་ཡེ་སྭཱ་ཧཱ།
སངས་རྒྱས་ཐུགས་རྗེས་ཀླུ་རྣམས་བདེ་སྐྱིད་ལྡན། ། ནད་ཞི་སྡུག་བསྔལ་དང་བྲལ་འཇིག་རྟེན་ན། ། བདེ་ལེགས་རྒྱུན་མི་ཆད་པ་འབྱུང་བར་ཤོག ། སངས་རྒྱས་སྲས་དང་བཅས་པའི་བཀྲ་ཤིས་ཤོག ། ཅེས་པའང་བསྟན་འགྱུར་ལས་ཁོལ་དུ་ཕྱུང་བའོ།། །། ༈ རྒྱུན་གཏོར་བསྡུས་པ་ངག་འདོན་ཁོལ་ཕྱུང་ནི། རང་ཉིད་སྐད་ཅིག་ཤཱཀྱ་ཐུབ། ། མཆོག་གི་སྤྲུལ་སྐུའི་རྣམ་པར་གྱུར། ། ཨོཾ་མུ་ནེ་མུ་ནེ་མ་ཧཱ་མུ་ནེ་ཡེ་སྭཱ་ཧཱ༔ ཨོཾ་སརྦ་ཀ་རི་ཧཱུྃ།
རིན་པོ་ཆེ་ལས་གྲུབ་པའི་སྣོད། ། ཡངས་ཤིང་རྒྱ་ཆེན་རྣམས་ཀྱི་ནང༌། ཨོཾ་སརྦ་སིདྡྷི་ཧཱུྃ། ། བཅུད་རྣམས་བདུད་རྩིའི་རང་བཞིན་གྱུར། ། བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང༌། ། ལན་ཆགས་མགྲོན་ཀུན་བརྔན་པ་སོགས། ། སེམས་ཅན་ཀུན་ལ་ཕན་གདག་སླད། །
དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། འཇིག་རྟེན་ཁམས་ནི་མ་ལུས་པར། ། ཐོགས་པ་མེད་པར་འབྱུང་གྱུར་ཅིག ། ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཉེར་གཅིག་གམ་བདུན་སོགས་བརྗོད། བླ་མ་ཡི་དམ་དཀོན་མཆོག་སྲིད་ཞིའི་མགྲོན། ། ཆོས་སྐྱོང་སྲུང་མ་ཕྲིན་ལས་སྒྲུབ་པའི་མགྲོན། ། རིགས་དྲུག་འགྲོ་བ་བྱམས་དང་སྙིང་རྗེའི་མགྲོན། ། གདོན་བགེགས་ཤ་འཁོན་ལན་ཆགས་བུ་ལོན་མགྲོན། །
དེ་དག་སོ་སོར་མཆོད་པས་མཉེས་གྱུར་ཅིག ། སྦྱིན་པས་ཚིམས་ཤིང་སྒྲིབ་གཉིས་བྱང་གྱུར་ཅིག ། དཀོར་སྒྲིབ་ལན་ཆགས་ཐམས་ཅད་བྱང་གྱུར་ཅིག ། ཀུན་ཀྱང་རྣམ་མཁྱེན་སངས་རྒྱས་ཐོབ་གྱུར་ཅིག ། ཨོཾ་ཨཱཿཧཱུྃ། གྲངས་མང༌། མདུན་གྱི་ནམ་མཁར་སྤྱན་རས་གཟིགས༔ འཕགས་པ་རྡོ་རྗེ་སྙིང་པོ་ལ༔ སངས་རྒྱས་བྱང་ཆུབ་ཡི་དམ་ལྷ༔ མཁའ་འགྲོ་ཆོས་སྐྱོང་ཚོགས་ཀྱིས་བསྐོར༔
འོག་ཏུ་གདོན་བགེགས་རིགས་དྲུག་དང་༔ ཁྱད་པར་ལན་ཆགས་མགྲོན་ཀུན་གསལ༔ སྟོང་པའི་ངང་ལས་བྷྲཱུྃ་ཡིག་ལས༔ བྱུང་བའི་རིན་ཆེན་སྣོད་ཡངས་སུ༔ རང་ལུས་འོད་དུ་ཞུ་བ་ལས༔ གཏོར་མ་བདུད་རྩིའི་རྒྱ་མཚོར་གྱུར༔ ཨོཾ་ཨཱཿཧཱུྃ་གིས་བྱིན་གྱིས་བརླབས༔ རང་སེམས་ཁ་སར་པ་ཎིར་གྱུར༔ མཆོད་སྦྱིན་མགྲོན་རྣམས་ཚིམས་པར་བསམ༔ སཾ་བྷ་རའི་སྔགས་ཀྱིས་ཕུལ༔
ཨོཾ༔ སྡིག་སྒྲིབ་ཐམས་ཅད་ཞི་མཛད་པའི༔ འཕགས་པ་རྡོ་རྗེ་སྙིང་པོ་དང་༔ སྐྱབས་གནས་མཆོད་འོས་རྒྱ་མཚོའི་ཚོགས༔ བདག་ལུས་བདུད་རྩིའི་གཏོར་མ་བཞེས༔ བྱིན་གྱིས་རློབས་ཤིག་སྡིག་སྒྲིབ་སྦྱོངས༔ དངོས་གྲུབ་སྩོལ་ཅིག་བར་ཆད་སོལ༔ གདོན་བགེགས་འབྱུང་པོ་རིགས་དྲུག་དང་༔ ཁྱད་པར་ལན་ཆགས་མགྲོན་རྣམས་ཀུན༔ ཟག་མེད་བདུད་རྩི་འདི་གསོལ་ལ༔
ལན་ཆགས་བུ་ལོན་བྱང་བར་མཛོད༔ གནོད་འཚེ་གདུག་སེམས་ཀུན་ཞི་ཞིང་༔ བྱང་ཆུབ་སེམས་དང་ལྡན་པར་མཛོད༔ ། ཐམས་ཅད་ནམ་མཁའ་མཛོད་བཞིན་དུ། ། ལོངས་སྤྱོད་ཟད་པ་མེད་པ་དང༌། ། རྩོད་པ་མེད་ཅིང་ཚད་མེད་པ། ། རང་དབང་དུ་ནི་སྤྱོད་པར་ཤོག ། སྡིག་པ་ཅི་ཡང་མི་བྱ་ཞིང་སོགས། ཐུན་མཚམས་ཆོས་སྤྱོད་ལས་སོ། ༈ཐུན་མཚམས་བཤགས་པའི་རིམ་པ་ལ།
ཕུང་པོ་གསུམ་པའི་མདོ་བཞུགས་སོ། སེམས་ཅན་ཐམས་ཅད་དུས་རྟག་པར་བླ་མ་ལ་སྐྱབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཕྱག་འཚལ་ལོ། ། རྡོ་རྗེ་སྙིང་པོ་རབ་ཏུ་འཇོམས་པ་ལ་ཕྱག་འཚལ་ལོ། ། རིན་ཆེན་འོད་འཕྲོ་ལ? ཀླུ་དབང་གི་རྒྱལ་པོ་ལ? དཔའ་བོའི་སྡེ་ལ? དཔལ་དགྱེས་ལ? རིན་ཆེན་མེ་ལ? རིན་ཆེན་ཟླ་འོད་ལ? མཐོང་བ་དོན་ཡོད་ལ? རིན་ཆེན་ཟླ་བ? དྲི་མ་མེད་པ་ལ? དཔལ་བྱིན་ལ? ཚངས་པ་ལ? ཚངས་པའི་བྱིན་ལ? ཆུ་ལྷ་ལ? ཆུ་ལྷའི་ལྷ་ལ? དཔལ་བཟང་ལ? ཙན་དན་དཔལ་ལ? གཟི་བརྗིད་མཐའ་ཡས་ལ? འོད་དཔལ་ལ? མྱ་ངན་མེད་པའི་དཔལ་ལ? སྲེད་མེད་ཀྱི་བུ་ལ? མེ་ཏོག་དཔལ་ལ་ཕྱག་འཚལ་ལོ། ། དེ་བཞིན་གཤེགས་པ་ཚངས་པའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ? དེ་བཞིན་གཤེགས་པ་པདྨའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ? ནོར་དཔལ་ལ? དྲན་པའི་དཔལ་ལ? མཚན་དཔལ་ཤིན་ཏུ་ཡོངས་གྲགས་ལ? དབང་པོའི་ཏོག་གི་རྒྱལ་མཚན་གྱི་རྒྱལ་པོ? ཤིན་ཏུ་རྣམ་པར་གནོན་པའི་དཔལ་ལ? གཡུལ་ལས་ཤིན་ཏུ་རྣམ་པར་རྒྱལ་བ་ལ? རྣམ་པར་གནོན་པ་གཤེགས་པའི་དཔལ? ཀུན་ནས་སྣང་བ་བཀོད་པའི་དཔལ་ལ? རིན་ཆེན་པདྨ་རྣམ་པར་གནོན་པ་ལ? དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེ་དང་པདྨའི་གདན་ལ་རབ་ཏུ་བཞུགས་པ་རི་དབང་གི་རྒྱལ་པོ་ལ? དེ་དག་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་སངས་རྒྱས་བཅོམ་ལྡན་འདས་གང་ཇི་སྙེད་གཅིག་བཞུགས་ཏེ་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་གསོལ། བདག་གི་སྐྱེ་བ་འདི་དང་སྐྱེ་བ་ཐོག་མ་དང་མཐའ་མ་མ་མཆིས་པ་ནས་འཁོར་བ་ན་འཁོར་བའི་སྐྱེ་གནས་ཐམས་ཅད་དུ་སྡིག་པའི་ལས་བགྱིས་པ་དང༌།
བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བའམ། མཆོད་རྟེན་གྱི་དཀོར་རམ། དགེ་འདུན་གྱི་དཀོར་རམ། ཕྱོགས་བཅུའི་དགེ་འདུན་གྱི་དཀོར་ཕྲོགས་པ་དང༌། འཕྲོག་ཏུ་སྩལ་བ་དང༌། འཕྲོག་པ་ལ་རྗེས་སུ་ཡི་རང་བའམ། མཚམས་མ་མཆིས་པ་ལྔའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བའམ།
མི་དགེ་བ་བཅུའི་ལས་ཀྱིས་ལམ་ཡང་དག་པར་བླངས་པ་ལ་ཞུགས་པ་དང༌། འཇུག་ཏུ་སྩལ་བ་དང༌། འཇུག་པ་ལ་རྗེས་སུ་ཡི་རང་བའམ། ལས་ཀྱི་སྒྲིབ་པ་གང་གིས་བསྒྲིབས་ནས། བདག་སེམས་ཅན་དམྱལ་བར་མཆི་བའམ། དུད་འགྲོའི་སྐྱེ་གནས་སུ་མཆི་བའམ། ཡི་དྭགས་ཀྱི་ཡུལ་དུ་མཆི་བའམ། ཡུལ་མཐའ་འཁོབ་ཏུ་སྐྱེ་བའམ། ཀླ་ཀློར་སྐྱེ་བའམ། ལྷ་ཚེ་རིང་པོ་རྣམས་སུ་སྐྱེ་བའམ།
དབང་པོ་མ་ཚང་བར་འགྱུར་བའམ། ལྟ་བ་ལོག་པ་འཛིན་པར་འགྱུར་བའམ། སངས་རྒྱས་འབྱུང་བ་ལ་མཉེས་པར་མི་བགྱིད་པར་འགྱུར་བའི་ལས་ཀྱི་སྒྲིབ་པ་གང་ལགས་པ་དེ་དག་ཐམས་ཅད་སངས་རྒྱས་བཅོམ་ལྡན་འདས་ཡེ་ཤེས་སུ་གྱུར་པ། སྤྱན་དུ་གྱུར་པ། དཔང་དུ་གྱུར་པ། ཚད་མར་གྱུར་པ། མཁྱེན་པས་གཟིགས་པ། དེ་དག་གི་སྤྱན་སྔར་མཐོལ་ལོ་འཆགས་སོ། མི་འཆབ་བོ། ། མི་སྦེད་དོ། །
སླན་ཆད་ཀྱང༌། གཅོད་ཅིང་སྡོམ་པར་བགྱིད་ལགས་སོ། སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་གསོལ། བདག་གི་སྐྱེ་བ་འདི་དང་སྐྱེ་བ་ཐོག་མ་དང་མཐའ་མ་མ་མཆིས་པ་ནས་འཁོར་བ་ན་འཁོར་བའི་སྐྱེ་བ་གཞན་དག་ཏུ་སྦྱིན་པ་ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཟས་ཁམ་གཅིག་ཙམ་བསྩལ་བའི་དགེ་བའི་རྩ་བ་གང་ལགས་པ་དང༌། བདག་གིས་ཚུལ་ཁྲིམས་བསྲུངས་པའི་དགེ་བའི་རྩ་བ་གང་ལགས་པ་དང༌། བདག་གིས་ཚངས་པར་སྤྱོད་པ་ལ་གནས་པའི་དགེ་བའི་རྩ་བ་གང་ལགས་པ་དང༌། བདག་གིས་སེམས་ཅན་ཡོངས་སུ་སྨིན་པར་བགྱིས་པའི་དགེ་བའི་རྩ་བ་གང་ལགས་པ་དང༌། བདག་གིས་བྱང་ཆུབ་མཆོག་ཏུ་སེམས་བསྐྱེད་པའི་དགེ་བའི་རྩ་བ་གང་ལགས་པ་དང༌། བདག་གིས་བླ་ན་མེད་པའི་ཡེ་ཤེས་ཀྱི་དགེ་བའི་རྩ་བ་གང་ལགས་པ་དེ་དག་ཐམས་ཅད་གཅིག་ཏུ་བསྡུས་ཤིང་བཟླུམས་ཏེ་བསྡོམས་ནས། བླ་ན་མ་མཆིས་པ་དང༌།
གོང་ན་མ་མཆིས་པ་དང༌། གོང་མའི་ཡང་གོང་མ། བླ་མའི་ཡང་བླ་མར་ཡོངས་སུ་བསྔོ་བས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ། ། ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོས་པ་དང༌། ཇི་ལྟར་མ་བྱོན་པའི་སངས་རྒྱས་བཅོམ་ལྡན་རྣམས་ཀྱིས་ཡོངས་སུ་བསྔོ་བར་འགྱུར་བ་དང༌། ཇི་ལྟར་ད་ལྟར་བྱུང་བའི་སངས་རྒྱས་བཅོམ་ལྡན་རྣམས་ཀྱིས་ཡོངས་སུ་བསྔོ་བར་མཛད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱིའོ། ། སྡིག་པ་ཐམས་ཅད་ནི་སོ་སོར་བཤགས་སོ། བསོད་ནམས་ཐམས་ཅད་ལ་ནི་རྗེས་སུ་ཡི་རང་ངོ༌། ། སངས་རྒྱས་ཐམས་ཅད་ལ་ནི་བསྐུལ་ཞིང་གསོལ་བ་འདེབས་སོ།
བདག་གི་བླ་ན་མེད་པ་ཡེ་ཤེས་ཀྱི་མཆོག་དམ་པ་ཐོབ་པར་གྱུར་ཅིག ། མི་མཆོག་རྒྱལ་བ་གང་དག་ད་ལྟར་བཞུགས་པ་དང༌། ། གང་དག་འདས་པ་དག་དང་དེ་བཞིན་གང་མ་བྱོན། ། ཡོན་ཏན་བསྔགས་པ་མཐའ་ཡས་རྒྱ་མཚོ་འདྲ་ཀུན་ལ། ། ཐལ་མོ་སྦྱར་བར་བགྱིས་ཏེ་སྐྱབས་སུ་ཉེ་བར་མཆིའོ། ། ལུས་ཀྱི་ལས་ནི་རྣམ་པ་གསུམ། ། ངག་གི་རྣམ་པ་བཞི་དག་དང༌། ། གང་ཡང་ཡིད་ཀྱི་རྣམ་གསུམ་པོ། ། མི་དགེ་བཅུ་པོ་སོ་སོར་བཤགས། ། ཐོག་མ་མེད་ནས་ད་ལྟའི་བར། །
མི་དགེ་བཅུ་དང་མཚམས་མེད་ལྔ། སེམས་ནི་ཉོན་མོངས་དབང་གྱུར་པའི། ། སྡིག་པ་ཐམས་ཅད་བཤགས་པར་བགྱི། ། བདག་དང་སེམས་ཅན་ཀུན་གྱི་སྡིག་པའི་ལས། ། ཉེས་པར་གྱུར་གང་མཐོལ་ཞིང་བཤགས་པར་བགྱི། ། སླན་ཆད་ནམ་ཡང་བགྱིད་པར་མ་གྱུར་ཅིག ། ལས་ཀྱི་སྒྲིབ་པའང་གཏན་དུ་ཟད་བྱེད་ཤོག ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། སྡིག་པ་བདག་གིས་བགྱིས་པ་ཅི་མཆིས་པ། །
དེ་དག་ཐམས་ཅད་བདག་གིས་སོ་སོར་བཤགས། ། མཚམས་མེད་ལྔ་པོ་དག་གི་སྡིག་པ་རྣམས། ། གང་གིས་མི་ཤེས་དབང་གིས་བྱས་པ་དག ། དེ་ཡིས་ལྟུང་བ་བཤགས་པ་འདི་བཏོན་པས། ། དེ་དག་མ་ལུས་ཡོངས་སུ་བྱང་བར་གྱུར། ། ཕྱག་འཚལ་བ་དང་མཆོད་ཅིང་བཤགས་པ་དང༌། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། ཕུང་པོ་གསུམ་པའི་མདོ་རྫོགས་སོ།།
༈ རྗེས་སུ་སྤྱི་བཤགས་གོང་ལྟར་དང་ཡེ་ཤེས་སྐུ་མཆོག་སོགས་དང་བརྒྱ་ཕྱག་རེ་འཚལ་སྲོལ་ཡོད་པས་དེ་ལྟར་བྱ། ༈ སྔ་ཐུན་ཡན་ལག་སོང་ནས་ཉིན་གུང་ཟས་ཀྱི་རྣལ་འབྱོར་ལ་འཇུག་པ་ནི། ཐོག་མར་དཀོན་མཆོག་རྗེས་དྲན་གྱི་མདོ་ནི། ཐམས་ཅད་མཁྱེན་པ་ལ་ཕྱག་འཚལ་ལོ། ། འདི་ལྟར་སངས་རྒྱས་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་སུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཏེ།
དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་མཐུན་པ། དགེ་བའི་རྩ་བ་རྣམས་ཆུད་མི་ཟ་བ། བཟོད་པས་རབ་ཏུ་བརྒྱན་པ། བསོད་ནམས་ཀྱི་གཏེར་རྣམས་ཀྱི་གཞི། དཔེ་བྱད་བཟང་པོ་རྣམས་ཀྱིས་སྤྲས་པ། མཚན་རྣམས་ཀྱི་མེ་ཏོག་རྒྱས་པ། སྤྱོད་ཡུལ་རན་པར་མཐུན་པ། མཐོང་ན་མི་མཐུན་པ་མེད་པ། དད་པས་མོས་པ་རྣམས་ལ་མངོན་པར་དགའ་བ། ཤེས་རབ་ཟིལ་གྱིས་མི་ནོན་པ།
སྟོབས་རྣམས་ལ་བརྫི་བ་མེད་པ། སེམས་ཅན་ཐམས་ཅད་ཀྱི་སྟོན་པ། བྱང་ཆུབ་སེམས་དཔའ་རྣམས་ཀྱི་ཡབ། འཕགས་པའི་གང་ཟག་རྣམས་ཀྱི་རྒྱལ་པོ། མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་དེད་དཔོན། ཡེ་ཤེས་དཔག་ཏུ་མེད་པ། སྤོབས་པ་བསམ་གྱིས་མི་ཁྱབ་པ། གསུང་རྣམ་པར་དག་པ། དབྱངས་སྙན་པ། སྐུ་བྱད་བལྟ་བས་ཆོག་མི་ཤེས་པ།
སྐུ་མཚུངས་པ་མེད་པ། འདོད་པ་དག་གིས་མ་གོས་པ། གཟུགས་དག་གིས་ཉེ་བར་མ་གོས་པ། གཟུགས་མེད་པ་དག་དང་མ་འདྲེས་པ། སྡུག་བསྔལ་ལས་རྣམ་པར་གྲོལ་བ། ཕུང་པོ་དག་ལས་རབ་ཏུ་རྣམ་པར་གྲོལ་བ། ཁམས་རྣམས་དང་མི་ལྡན་པ། སྐྱེ་མཆེད་རྣམས་བསྡམས་པ། མདུད་པ་རྣམས་ཤིན་ཏུ་བཅད་པ། ཡོངས་སུ་གདུང་བ་དག་ལས་རྣམ་པར་གྲོལ་བ།
སྲེད་པ་ལས་གྲོལ་བ། ཆུ་བོ་ལས་བརྒལ་བ། ཡེ་ཤེས་ཡོངས་སུ་རྫོགས་པ། འདས་པ་དང༌། མ་བྱོན་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་པ་ལ་མི་གནས་པ། ཡང་དག་པ་ཉིད་ཀྱི་མཐའ་ལ་གནས་པ། སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་སྟེ། འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སྐུ་ཆེ་བའི་ཡོན་ཏན་ཡང་དག་པ་རྣམས་སོ།
དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། བཅོམ་ལྡན་འདས་ཀྱིས་ཆོས་ལེགས་པར་གསུངས་པ།
ཡང་དག་པར་མཐོང་བ། ནད་མེད་པ། དུས་ཆད་པ་མེད་པ། ཉེ་བར་གཏོད་པ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོར་རང་གིས་རིག་པར་བྱ་བ། བཅོམ་ལྡན་འདས་ཀྱིས་གསུངས་པའི་ཆོས་འདུལ་བ་ལ་ལེགས་པར་བརྟེན་པ། ངེས་པར་འབྱུང་བ། རྫོགས་པའི་བྱང་ཆུབ་ཏུ་འགྲོ་བར་བྱེད་པ། མི་མཐུན་པ་མེད་ཅིང་འདུས་པ་དང་ལྡན་པ།
བརྟེན་པ་ཡོད་པ། རྒྱུ་བ་བཅད་པའོ། ། ཐེག་པ་ཆེན་པོའི་དགེ་འདུན་ནི་ལེགས་པར་བཞུགས་པ། རིགས་པར་བཞུགས་པ། དྲང་པོར་བཞུགས་པ། མཐུན་པར་བཞུགས་པ། ཐལ་མོ་སྦྱར་བའི་འོས་སུ་གྱུར་པ། ཕྱག་བྱ་བའི་འོས་སུ་གྱུར་པ། བསོད་ནམས་ཀྱི་དཔལ་གྱི་ཞིང༌། ཡོན་ཡོངས་སུ་སྦྱོང་བ་ཆེན་པོ།
སྦྱིན་པའི་གནས་སུ་གྱུར་པ། ཀུན་ཏུ་ཡང་སྦྱིན་པའི་གནས་སུ་གྱུར་པ་ཆེན་པོའོ། ། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པ་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང༌། ། དེ་བཞིན་གཤེགས་ལ་ཕྱག་འཚལ་ལོ། ། དག་པ་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། །
གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ལྡན། ། དགེ་འདུན་ལ་ཡང་ཕྱག་འཚལ་ལོ། ། སངས་རྒྱས་གཙོ་ལ་ཕྱག་འཚལ་ལོ། ། སྐྱོབ་པའི་ཆོས་ལ་ཕྱག་འཚལ་ལོ། ། དགེ་འདུན་སྡེ་ལ་ཕྱག་འཚལ་ལོ། ། གསུམ་ལ་རྟག་ཏུ་གུས་ཕྱག་འཚལ། སངས་རྒྱས་ཡོན་ཏན་བསམ་མི་ཁྱབ། ། ཆོས་ཀྱི་ཡོན་ཏན་བསམ་མི་ཁྱབ། །
དགེ་འདུན་ཡོན་ཏན་བསམ་མི་ཁྱབ། ། བསམ་མི་ཁྱབ་ལ་དད་བྱས་པའི། ། རྣམ་པར་སྨིན་པའང་བསམ་མི་ཁྱབ། ། རྣམ་དག་ཞིང་དུ་སྐྱེ་བར་ཤོག ། དཀོན་མཆོག་རྫས་དང་གཞན་ལས་འཕྲོག་པ་སོགས། ། མ་དག་ལོག་པའི་འཚོ་བ་ཀུན་སྤངས་ནས། ། སྡིག་མེད་ཆོས་དང་མཐུན་པའི་ཁ་ཟས་ཀྱིས། ། ལུས་ཀྱི་ཟོ་མདོག་རྒྱས་པར་མཛད་དུ་གསོལ། དེ་ནས་ཁ་ཟས་ཨོྃ་ཨཱཿཧཱུྃ་གིས་བྱིན་བརླབས་ནས། སྤྱོད་བསྡུས་ལས།
ཟས་ལ་ཆ་བཞིར་བགོ་བྱ་སྟེ། དང་པོ་ལྷ་ལ་བཤོས་གཙང་ཕུལ། ། དེ་རྗེས་ཆོས་སྐྱོང་སྲུང་མ་ལ། ། གཏོར་མ་ཤིན་ཏུ་རྒྱ་ཆེར་བཏང༌། ། རང་གིས་ཟོས་ཤིང་འཐུངས་པ་ཡི། ། ལྷག་མ་འབྱུང་པོ་ཀུན་ལ་སྦྱིན། ། ཞེས་པ་ལྟར་རམ། ཡང་ན་དམ་པའི་ཆོས་འདུལ་བ་ལས་གསུངས་པ་ལྟར་ཆ་གསུམ་དུ་བྱས་ལ། ཐོག་མར། ཨོྃ་གུ་རུ་བཛྲ་ནཻ་ཝི་དྱེ་ཨཱཿཧཱུྃ་གིས་བླ་མ་ལ་བཤོས་གཅིག་ཕུལ།
དེ་བཞིན་དུ། ཨོྃ་སརྦ་བུདྡྷ་བོ་དྷི་སཏྭ་བྷྱ་བཛྲ་ནཻ་ཝི་དྱེ་ཨཱཿཧཱུྃ་གིས་སངས་རྒྱས་དང་བྱང་ཆུབ་སེམས་དཔའི་ཚོགས་ལ། ཨོྃ་ཀཱ་མ་དེ་ཝ་མཎྜ་ལ་བཛྲ་ནཻ་ཝི་དྱེ་ཨཱཿཧཱུྃ་གིས་ཡི་དམ་དཀྱིལ་འཁོར་གྱི་ལྷ་ཚོགས་ལ། ཨོྃ་མཉྫུ་ཤྲཱི་བཛྲ་ནཻ་ཝི་དྱེ་ཨཱཿཧཱུྃ་ལྟ་བུས་འཇམ་དབྱངས་སོགས་གང་མོས་ཀྱི་ལྷ་ལ། ཨོྃ་ཤྲཱི་དྷརྨ་པཱ་ལ་བཛྲ་ནཻ་ཝི་དྱེ་ཨཱཿཧཱུྃ་གིས་ཆོས་སྐྱོང་རྣམས་ལ་འབུལ། ཨོྃ་ཨཱ་ཀཱ་རོ་སོགས་ཀྱིས་འབྱུང་པོ་སྤྱིར་ལྷ་བཤོས་ཕུལ་ལ། ཨོྃ་ཧ་རི་ཏེ་སྭཱ་ཧཱས་འཕྲོག་མ་ལ་ཆངས་བུ་གཅིག་བྱིན། ཨོྃ་ཧ་རི་ཏེ་མ་ཧཱ་ཡཀྵི་ནི་ཧ་ར་ཧ་ར་སརྦ་ར་ཡཾ་ཎི་ཀྵིཾ་སྭཱ་ཧཱས་འཕྲོག་མའི་བུ་ལྔ་བརྒྱ་ལ་ཆངས་བུ་གཅིག ། ཨོྃ་ཨགྲི་བིནྜ་ཨ་ཤི་བྷྱཿསྭཱ་ཧཱས་ཕུད་ལ་དབང་བའི་འབྱུང་པོ་རྣམས་ལ་ཆངས་བུ་གཅིག་སྦྱིན་ནོ། ། ཟས་ཀྱི་དུག་ལ་སོགས་པ་ཞི་བར་འདོད་པས་ནི།
ན་མཿསརྦ་བུདྡྷ་བོ་དྷི་ས་ཏྭ་ནཾ། ཨོྃ་བ་ལིཾ་ཏ་ཏེ་ཛྭ་བ་ལིཾ་ནི་སྭཱ་ཧཱ། ཞེས་ལན་བརྒྱད་བཟླས་ནས་མཐེབ་སྲིན་གྱིས་རེག་ལ་བཟའ་བར་བྱའོ། ། བཟའ་བའི་ཚེ་ཡང་ཟས་ལ་མི་གཙང་བའི་བློ་དང༌། སྐྱོ་བའི་བློ་དང༌། སྲིན་བུའི་རིགས་ཀྱི་གྲོང་ཁྱེར་ལ་ཕན་གདགས་པའི་བློ་དང༌། ཞི་བ་བྱང་ཆུབ་ཏུ་བགྲོད་པའི་གྲུ་བོ་ཆེ་དར་གཅིག་ཏུ་གནས་པར་བྱ་བའི་བློས་བཟའ་བར་བྱ་ཡི། ཆགས་པ་དང་སྲེད་པ་འཕེལ་བའི་བློས་མི་བཟའོ། ། སྤྱོད་འཇུག་ལས། རན་པ་ཙམ་དུ་བཟའ་བར་བྱ།
ཞེས་པས་དེའི་ཚུལ་ནི་ཡན་ལག་བརྒྱད་པར་ལུས་ཀྱི་ཆ་གཉིས་ཟས། གཅིག་སྐོམ། གཅིག་སྟོང་པར་འཇོག་པར་བཤད་པ་ལྟར་རམ། ཡང་ན་ཟས་ཀྱི་གཞི་ལས་འབྱུང་བ་ལྟར། ཆ་གཉིས་ཟས་དང་སྐོམ། ཆ་གཅིག་སྟོང་པར་བཞག་གོ ། མཐར་ཡང༌། ཨོྃ་སརྦ་ཨུཙྪིཥྚ་བིཎྜ་ཨ་ཤི་བྷྱཿསྭཱ་ཧཱ། ཞེས་ལྷག་མ་ལ་དབང་བའི་འབྱུང་པོ་རྣམས་ལ་ཆངས་བུ་གཅིག་སྦྱིན་པར་བྱའོ། ། དེ་ནས་ཁ་བཀྲུས་ཏེ།
ཡོན་སྦྱོང་བ་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ནས་འོད་ཀྱི་རྒྱལ་པོ་མེ་འོད་རབ་ཏུ་གསལ་བ་ལ་ཕྱག་འཚལ་ལོ། ན་མཿས་མནྟ་པྲ་བྷ་རཱ་ཛཱ་ཡ། ཏ་ཐཱ་ག་ཏ་ཡ། ཨརྷ་ཏེ་སམྱཀྶཾ་བུདྡྷ་ཡ། ན་མོ་མཉྫུ་ཤྲཱི་ཀུ་མཱ་ར་བྷུ་ཏ་ཡ། བོ་དྷི་ས་ཏྭ་ཡ། མ་ཧཱ་ས་ཏྭ་ཡ། མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ།
ཨོྃ་ནི་རཱ་ལམ་བྷེ། ནི་རཱ་བྷ་སེ། ཛ་ཡ་ཛ་ཡ་ལ་བྷེ། མ་ཧཱ་མ་ཏེ། དཀྵེ་དཀྵི་ཎི་མེ་པ་རི་ཤོ་དྷ་ཡ་སྭཱ་ཧཱ། ཞེས་གཟུངས་འདི་ལན་གཅིག་བརྗོད་པར་བྱེད་པ་དེས་ནི་རི་རབ་ཙམ་གྱི་བསོད་སྙོམས་ཀྱང་ཡོངས་སུ་བྱང་བར་གསུངས་ཏེ། གཟུངས་འདི་འདུལ་བ་རྣམ་པར་ངེས་པའི་རྒྱུད་ལས་ཕྱུང་བ་ཡིན་ནོ། ། དེ་ནས་ལུང་ལས་འབྱུང་བ་བཞིན། རྒྱལ་པོ་སྦྱིན་བདག་ཉིད་དེ་བཞིན། ། གང་ཡང་སེམས་ཅན་ཚོགས་གཞན་རྣམས། །
ནད་མེད་ཚེ་རིང་ཕུན་སུམ་ཚོགས། ། རྟག་ཏུ་བདེ་བའི་གཉེན་ཐོབ་ཤོག ། ཅེས་དང༌། སྦྱིན་པས་འབྱུང་པོ་དབང་དུ་གྱུར། ། སྦྱིན་པས་དགྲ་རྣམས་མེད་པར་འགྱུར། ། ཕ་རོལ་གཉེན་ཡང་སྦྱིན་པ་ཉིད། ། དེ་ཕྱིར་སྦྱིན་པ་གཙོ་བོར་བརྗོད། ། སྦྱིན་པ་འཇིག་རྟེན་རྒྱན་ཡིན་ཞིང༌། ། སྦྱིན་པས་ངན་འགྲོ་ལྡོག་པར་བྱེད། ། སྦྱིན་པ་མཐོ་རིས་སྐས་ཡིན་ཏེ། །
སྦྱིན་པ་ཞི་བྱེད་དགེ་བའོ། ། བྱང་ཆུབ་སེམས་དཔའི་ལོངས་སྤྱོད་རྣམས། ། མི་ཟད་ནམ་མཁའ་ལྟ་བུ་གང༌། ། ལོངས་སྤྱོད་དེ་ནི་ཐོབ་བྱའི་ཕྱིར། ། སྦྱིན་པ་དེ་ནི་ཡང་དག་སྤེལ། ཞེས་བསྔོ་སྨོན་དང་སྦྱིན་པའི་ཚིགས་སུ་བཅད་པ་རྣམས་བརྗོད་པར་བྱའོ། ། ༈ ཡང་ལྷའི་རྣལ་འབྱོར་དང་ལྡན་པས་ཁ་ཟས་ནང་གི་ཚོགས་འཁོར་དུ་རོལ་པར་འདོད་ན། ཨོྃ་ཨཱཿཧཱུྃ་གིས་ཁ་ཟས་བདུད་རྩིའི་རང་བཞིན་འདོད་ཡོན་རྒྱ་མཚོའི་སྤྲིན་ཕུང་དུ་སྦར་ལ། ཧོཿ བདག་ལུས་ཕུང་ཁམས་སྐྱེ་མཆེད་ནི། །
གདན་གསུམ་ཚང་བའི་ངོ་བོ་སྟེ། ། དམ་པ་རིགས་བརྒྱའི་དཀྱིལ་འཁོར་ལྷ། ། འགུལ་བསྐྱོད་ཐམས་ཅད་བདེ་བ་ཆེ། ། རྡོ་རྗེའི་དམ་ཚིག་བླ་ན་མེད། ། བྱང་ཆུབ་སེམས་ཀྱི་སྤྲིན་ཆེན་པོར། ། གཉིས་མེད་མཉམ་པའི་ངང་དུ་རོལ། ། རྣལ་འབྱོར་ལམ་གྱི་ཚོགས་རྫོགས་ནས། ། ཟས་ཀྱི་སྒྲིབ་པར་མི་འགྱུར་བར། ། གཏན་པ་མེད་པའི་སྦྱིན་བདག་ཀྱང༌། ། ཐེག་ཆེན་འབྲས་བུར་སྤྱོད་པར་ཤོག །
ཅེས་རང་གི་ཕུང་ཁམས་སྐྱེ་མཆེད་གདན་གསུམ་ཚང་བའི་དཀྱིལ་འཁོར་དུ་གསལ་བ་མཆོད་པའི་ཚུལ་གྱིས་ཐ་མལ་གྱི་སྣང་ཞེན་སྤངས་ཏེ་ཚིམ་པར་ལོངས་སྤྱད་པའི་མཐར། བདག་ལུས་ཕུང་ཁམས་སྐྱེ་མཆེད་དང༌། ། གདན་གསུམ་ཚང་བའི་དཀྱིལ་འཁོར་དུ། ། ཚོགས་ཀྱི་འཁོར་ལོ་བསྐོར་བ་ཡིས། ། བདག་གཞན་འགྲོ་བ་མ་ལུས་པ། ། དཀྱིལ་འཁོར་གཅིག་ཏུ་འགྲུབ་པར་ཤོག ། ཅེས་སྨོན་ལམ་གདབ། འདི་ནི་གྲོལ་ཏིག་ལས་བྱུང་བ་ཨ་ནུའི་ལུགས་ཀྱི་ནང་གི་ཚོགས་འཁོར་རོ། ། ༈ དེ་ནས་ཇ་མཆོད་ཀྱི་རིམ་པ་ནི། ན་མོ་གུ་རུ་དེ་ཝ་ཌཱཀྐི་ནཱི་ཧཱུྃ།
ཧྲཱིཿ དུས་གསུམ་སངས་རྒྱས་ཀུན་གྱི་ངོ་བོ་ཉིད༔ བྱིན་རླབས་རྩ་བ་ཨོ་རྒྱན་རིན་པོ་ཆེ༔ འགྲོ་མགོན་པདྨ་འབྱུང་གནས་སྤྲུལ་པའི༔ དྲིན་ཅན་བླ་མ་རྣམས་ལ་མཆོད་པ་འབུལ༔ ཞི་ཁྲོ་ཡི་དམ་འདུས་པའི་རང་བཞིན་ཅན༔ དངོས་གྲུབ་རྩ་བ་ཐུགས་རྗེ་སྤྱན་རས་གཟིགས༔ རྟ་མགྲིན་དབང་ཆེན་འཁོར་འདས་སྤྱི་དཔལ་གཙོ༔ ཡི་དམ་ལྷ་ཚོགས་རྣམས་ལ་མཆོད་པ་འབུལ༔ མ་མོ་མཁའ་འགྲོ་ཀུན་གྱི་གཙོ་མོ་སྟེ༔
བར་ཆད་སེལ་མཛད་རྡོ་རྗེ་ཕག་མོ་ཡུམ༔ རིགས་ཀྱི་ལྷ་མོ་གསང་བ་ཡེ་ཤེས་དབྱིངས༔ མ་སྲིང་མཁའ་འགྲོའི་ཚོགས་ལ་མཆོད་པ་འབུལ༔ ཧྲཱིཿ བླ་མ་ཡི་དམ་མཁའ་འགྲོའི་ཚོགས་བཅས་ལ༔ བདག་གཞན་རབ་གུས་གདུངས་བས་མཆོད་པ་འབུལ༔ ཁྱེད་ཀྱི་ཡེ་ཤེས་ཐུགས་རྗེའི་བྱིན་རླབས་ཀྱིས༔ མི་རྟོག་ཏིང་འཛིན་ཡེ་ཤེས་བསྐྱེད་དུ་གསོལ༔ ཉམས་རྟོགས་རིག་པའི་རྩལ་ཆེན་སྦར་དུ་གསོལ༔ སྐུ་གསུམ་ཞིང་ཁམས་འབྱོངས་པར་མཛད་དུ་གསོལ༔
བསྐྱེད་རྫོགས་དོན་གཉིས་འབྲས་བུ་ཁོང་ཆུད་ནས༔ ཕྱིར་མི་ལྡོག་པའི་ས་ཆེན་ཐོབ་ནས་ཀྱང་༔ སེམས་ཅན་ཐམས་ཅད་སངས་རྒྱས་མ་ཐོབ་པར༔ འགྲོ་བའི་དོན་དུ་ལྷུན་གྲུབ་འབྱུང་བར་ཤོག༔ ཅེས་བླ་མ་དགོངས་པ་འདུས་པ་ལས་རྩ་བ་གསུམ་གྱི་གསོལ་འདེབས་རྒྱུན་ཁྱེར་བསྡུས་པ་ཇ་མཆོད་དུ་ཚིག་བསྒྱུར་བའོ། ། ༈ ཕྱི་ཐུན་གྱི་རྗེས་སུ་གསོལ་ཁ་རྒྱས་བསྡུས་ཅི་རིགས་པའི་མཐར་དཀར་གསུར་དམར་གསུར་རྣམས་བྱའོ། ། ༈ ཐུགས་རྗེ་ཆེན་པོ་འཁོར་འདས་ཟིལ་གནོན་ལས༔ མེ་གསུར་བཏང་བ་ལོངས་སྤྱོད་གཏེར་མཛོད་བཞུགས་སོ༔ ཐུགས་རྗེ་ཆེན་པོ་འཁོར་འདས་ཟིལ་གནོན་སྐུ་ལ་འདུད༔ ས་མ་ཡ༔
མེ་གསུར་བྱ་བའི་རིམ་པ་ནི༔ ཕྱེ་མར་དག་ལ་གཞི་བྱས་ཏེ༔ ཕུན་སུམ་ཚོགས་པའི་ཟས་སྣ་བསྲེས༔ དྲི་ཞིམ་བཟང་དྲུག་སྨན་སོགས་སྦྱར༔ དེ་དག་མེ་ཧོམ་ཆུང་ངུར་བསྲེག༔ རྃ་ཡྃ་ཁྃ་གིས་བསྲེག་གཏོར་བཀྲུ༔ ཨོཾ་ཨཱཿཧཱུྃ་གིས་བྱིན་གྱིས་བརླབས༔ མཆོག་གསུམ་དཀྱིལ་འཁོར་ལྷ་ཚོགས་དང་༔ ཕ་མ་རིགས་དྲུག་ལ་སོགས་ལ༔ འབུལ་ཞིང་བསྔོ་བའི་ཕན་ཡོན་ནི༔
ཡི་དམ་དཀྱིལ་འཁོར་དྲི་ཡིས་མཉེས༔ ཡུལ་ལྷ་གཞི་བདག་གསུར་གྱིས་ཚིམ༔ སྔོན་ལས་རིགས་དྲུག་སྡུག་བསྔལ་བྱང་༔ ལྷ་སྲིན་རྣམས་ཀྱང་རེ་ཁ་ཁེངས༔ སྦྱིན་པས་བསོད་ནམས་ཚོགས་ཆེན་རྫོགས༔ འབྲས་བུས་སྨོན་ལམ་བདེན་ཚིག་འགྲུབ༔ ཅེས་བསླབ་པ་བྱང་སེམས་སྤྱི་རྒྱུད་ལས༔ བླ་མེད་ནམ་མཁའི་མཛོད་ཆེན་གྱིས༔ ཕྱག་རྒྱ་རྒྱུ་ཡི་བསོད་ནམས་ཚོགས༔ སྙིང་རྗེས་སྦྱིན་སྲེག་འབྲས་བུ་སྟེ༔
ཚོགས་དྲུག་མཆོད་པ་འདི་ཁོ་ན༔ ཞེས་གསུངས་པ་ལྟར༔ སྦྱིན་སྲེག་གྱི་ཕན་ཡོན་བློ་ལས་འདས་ཤིང་༔ སྔོན་སྲིན་མོ་གྲོང་རྒྱུན་མ་ཞེས་བྱ་བས༔ ཉིན་རེ་ལ་འཛམ་གླིང་ནས་མི་ལྔ་ལྔ་ཤ་ཁྲལ་དུ་བླ་ཁྱེར་བ་ལ༔ སྟོན་པ་མར་མེ་མཛད་ཀྱིས་ནམ་ལངས་ཞོགས་ལ་དྲི་ཞིམ་རོ་མངར་བསྲེགས་ཤིང་སྨོན་ལམ་མཛད༔ ཉིན་གུང་ལོངས་སྤྱོད་ཕུད་ཀྱིས་བསྔོས༔ དགོང་མོ་ཤ་ཁྲག་དམར་གྱི་གསུར་མཆོད་མཛད་དེ༔ ཏིང་ངེ་འཛིན་གྱིས་སྲིན་མོ་དབང་དུ་བསྡུས༔ དེང་ཕྱིན་ཆད་མི་ཡི་བླ་ཚེ་མི་འཕྲོག་པར་བྱེད་པ་སྲོག་གི་གླུད་དུ་སྦྱིན་པ་གསུར་གྱི་མཆོད་པ་འདིའི་གྱིས་ལ་དམ་ཚིག་བཀའ་ལ་གནས་པར་དམ་ལོངས་གསུངས་ཏེ༔
སྲིན་མོས་སྙིང་རྗེ་བསླབ་པའི་སྡོམ་པ་ཞུས་ནས་འཛམ་གླིང་འདིར་གསུར་མཆོད་སྦྱིན་པ་མ་ཆག་ན༔ བདག་ཀྱང་སྙིང་རྗེ་ལ་རབ་ཏུ་གནས་པར་འགྱུར་རོ༔ ཞེས་ཁས་བླངས་ཤིང་དམ་དུ་གནས༔ དེ་ལྟར་ཤིན་ཏུ་ཕན་ཡོན་ཆེ་བར་གྲགས༔ སྤྱིར་ཉིན་རེ་བཞིན་གསུར་མཆོད་མ་ཆད་པར་ཐོན་ན༔ བཀའ་ཡི་མདོ་སྡེ་སྟོང་ཕྲག་བརྒྱ་པ་ཀློག་པའི་བསོད་ནམས་དང་མཉམ་མོ༔ ས་མ་ཡ༔ དང་པོ་བྱིན་གྱིས་བརླབ་པ་ནི༔ རྃ་ཡྃ་ཁྃ༔ ལན་གསུམ་བརྗོད༔
ཨོྃ་ཨཱཿཧཱུྃ༔ དྲི་གསུར་འདོད་པའི་ཡོན་ཏན་ལྔ་དང་ལྡན་པར་གྱུར༔ ཨོཾ་ཨཱཿཧཱུྃ་ཨ་ཧུ་ཏི་སུ་རུ་བྷུ་པ་ཡེ་སྭཱ་ཧཱ༔ ཧཱུྃ༔ སྟོང་པའི་ངང་ལས་ཡེ་ཤེས་མེ་ཐབ་ཏུ༔ སྲེག་རྫས་འདོད་ཡོན་ལོངས་སྤྱོད་ནམ་མཁའི་མཛོད༔ བྱིན་གྱིས་བརླབས་པའི་མཆོད་སྤྲིན་རྒྱ་མཚོ་འདི༔ སངས་རྒྱས་བྱང་སེམས་འཕགས་ཚོགས་དགེ་འདུན་ཚོགས༔ བླ་མ་ཡི་དམ་མཁའ་འགྲོ་ཆོས་སྐྱོང་དང་༔ དམ་ཅན་ནོར་ལྷ་གཏེར་བདག་སྲུང་མ་ལ༔
འབུལ་ལོ་ཐུགས་དམ་བསྐངས་ཤིང་ཉམས་ཆག་སོལ༔ ཧཱུྃ༔ ཕྱི་རྒྱུད་དཔལ་མགོན་བདུན་ཅུ་རྩ་ལྔའི་ཚོགས༔ ལྷ་ཀླུ་སྡེ་བརྒྱད་གཟའ་ཆེན་རྒྱུ་སྐར་བདག༔ རྒྱལ་ཆེན་བཞི་དང་ཕྱོགས་སྐྱོང་གཞི་བདག་བཅས༔ ལོ་ཟླ་ཞག་དུས་བདག་དང་ཡུལ་ལྷ་ལ༔ འབུལ་ལོ་ཕྱི་ནང་རྐྱེན་ངན་བར་ཆད་སོལ༔ ཧཱུྃ༔ དྲི་ཟ་གསུར་བདག་བགེགས་རིགས་ལན་ཆགས་མགྲོན༔ ཕ་མ་རིགས་དྲུག་བར་དོའི་སེམས་ཅན་དང་༔
ཚེ་རབས་བུ་ལོན་ཤ་འཁོན་མ་འཁོར་བའི༔ སྔོན་ལས་འཕྲལ་རྐྱེན་ཁས་ཞན་དབང་ཆུང་ལ༔ བསྔོའོ་སྦྱིན་ནོ་ལན་ཆགས་འཁོར་གྱུར་ཅིག༔ ཨོཾ་ཨཱཿཧཱུྃ་ཨ་ཧུ་ཏི་ཧཱ་ས་བྷ་དྲ་སུ་རུ་བྷུ་པ་ཡེ་སྭཱ་ཧཱ༔ ཞེས་འདི་ཡི་མཚམས་སུ་མིང་ནས་མ་སྨོས་པ་ཁ་བསྔོས་བྱས་ཀྱང་ཆོག༔ དྲི་གསུར་འདོད་པའི་ཡོན་ཏན་ལྔ་དང་ལྡན་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི༔ མདང་ད་ནངས་ཤི་བ་ལུས་སྔ་ལུས་བོར་ཞིང་ཕྱི་ལུས་མ་ཐོབ་པ་རིག་པ་གཏད་མེད་དུ་འཁྱམས་པའི་བར་དོའི་སེམས་ཅན་རྣམས་ལ་འབུལ་ལོ༔ མིག་གི་ཡུལ་དུ་གཟུགས་མཛེས་པར? རྣ་བའི་ཡུལ་དུ་སྒྲ་སྙན་པར? སྣ་ཡི་ཡུལ་དུ་དྲི་ཞིམ་པར? ལྕེ་ཡི་ཡུལ་དུ་རོ་མངར་བར? ལུས་ཀྱི་ཡུལ་དུ་རེག་བྱ་འཇམ་པར་གྱུར་ཅིག༔ ཡིད་ཀྱི་ཡུལ་དུ་རིག་ཤེས་དགོས་འདོད་ཕུན་སུམ་ཚོགས་པར་གྱུར་ཅིག༔ ཨོྃཿཧཱུྃཿཏྲཱྃཿཧྲཱིཿཨཱཿ
མཱུྃཿལཱྃཿམཱྃཿཔཱྃཿཏཱྃཿ ཨོྃ་བོ་དྷི་ས་ཏྭ་ས་མ་ཡ༔ དྷརྨ་ཛྙཱ་ན་མ་མ་པཱ་པཾ་བི་ཤྭ་དྷ་ན་པ་རི་ཝཱ་རེ་སྭཱ་ཧཱ༔ ཨོྃ་མ་ཎི་པདྨེ་ཧཱུྃ༔ དེ་ནས་བསྔོ་བ་ནི༔ ཧོཿ མ་རིག་སྲིད་པའི་ནང་ཚན་བར་དོ་ཡི༔ ཡིད་ལུས་ལ་སོགས་རིགས་དྲུག་སེམས་ཅན་རྣམས༔ བདག་གིས་སྦྱིན་ཚོགས་བསྔོ་སྨོན་དགེ་བ་ཡིས༔ བླ་མེད་བྱང་ཆུབ་འབྲས་བུ་མྱུར་ཐོབ་ཤོག༔
ཨོཾ་ཨཱཿཧཱུྃ་ཨོཾ་མ་ཎི་པདྨེ་ཧཱུྃ༔ མགྲོན་རྣམས་རང་གནས་སུ་གཤེགས་པར་གྱུར༔ ཨོཾ་བཛྲ་མུཿ ཞེས་བསྔོ་སྨོན་ཅི་རིགས་སྣ་ཚོགས་གང་རུང་རྒྱས་གདབ་པས་ཆོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ཨུ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་པདྨ་ཤེལ་ཕུག་ནས་གདན་དྲངས་སོ།། ༈ དམར་གསུར་ལ་བརྟེན་ནས་རང་གཞན་གྱི་འཆི་བ་བསླུ་བ་ནི། ཨོྃ་ཨཱཿཧཱུྃ། ལན་གསུམ་བརྗོད། དམར་གསུར་འདོད་ཡོན་རྒྱ་མཚོ་འདི། ། དཀོན་མཆོག་སྲི་ཞུའི་མགྲོན་རྣམས་ལ། ། ཟས་ཀྱི་ཉེར་ལེན་མི་མངའ་ཡང༌། ། མཆོད་པའི་ཡུལ་དུ་དམིགས་ནས་འབུལ། ། བདག་ཅག་བསོད་ནམས་ཚོགས་རྫོགས་ནས། ། མྱུར་དུ་ཡེ་ཤེས་མཐོང་བར་ཤོག །
མགོན་པོ་ཡོན་ཏན་མགྲོན་རྣམས་ལ། ། ཟག་མེད་བདུད་རྩིར་དམིགས་ནས་འབུལ། ། བྱང་ཆུབ་སྒྲུབ་ལ་བར་གཅོད་པའི། ། འགལ་རྐྱེན་མི་མཐུན་ཕྱོགས་ལས་སྲུངས། ། རིགས་དྲུག་སྙིང་རྗེའི་མགྲོན་རྣམས་ཀྱིས། ། རང་རང་འདོད་པའི་ལོངས་སྤྱོད་དུ། ། མཐོང་ནས་ཟད་མེད་གཏེར་ལ་སྤྱོད། ། དགའ་མགུ་ཚིམས་ཤིང་ཡི་རངས་ནས། ། སོ་སོའི་སྡུག་བསྔལ་བྲལ་བར་ཤོག ། བགེགས་རིགས་ལན་ཆགས་མགྲོན་རྣམས་ལ། །
ཕམ་རྒྱལ་འཐབ་རྩོད་མེད་པར་བསྔོ། ། སོ་སོའི་ཡིད་ལ་གང་འདོད་པའི། ། ཟད་མི་ཤེས་པའི་ལོངས་སྤྱོད་དུ། ། གྱུར་ནས་ཤ་འཁོན་བུ་ལོན་བྱང༌། ། གནོད་སེམས་འཁོན་འཛིན་དག་པར་ཤོག ཁྱད་པར་གཞན་གྱི་ལུས་སྲོག་ལ། ། རྣམ་པར་སྡང་བའི་གནོད་སྦྱིན་དང༌། ། ཤ་ཟ་འབྱུང་པོ་སྲིན་པོའི་གདོན། ། ཚེ་བརྐུ་མདངས་འཕྲོག་སྲོག་ལེན་ཅིང༌། ། ཤ་དང་ཁྲག་ལ་གདུང་བ་རྣམས། །
དམར་གསུར་འདོད་ཡོན་ཀུན་ཁྱབ་འདིས། ། ངོམས་ཤིང་ཚིམས་ལ་མཐུན་གྱུར་ཅིང༌། ཁྲོ་ཞིང་གཏུམ་པའི་སེམས་བོར་ནས། ། བྱང་ཆུབ་སེམས་དང་ལྡན་པར་ཤོག ། རྒྱུ་འབྲས་བསླུ་བ་མེད་པ་དང༌། ། དཀོན་མཆོག་གསུམ་གྱི་བདེན་པ་དང༌། ། བདག་གི་ལྷག་བསམ་རྣམ་དག་མཐུས། ། བྱམས་པའི་སྟོབས་ཀྱིས་གནོད་སྦྱིན་ལས། ། རང་གི་ཡུལ་ཁམས་བསྲུངས་པ་བཞིན། ། མཐར་ཐུག་རང་གཞན་དོན་ཡོད་ཅིང༌། །
གནས་སྐབས་འཆི་བའི་འཇིགས་པ་ལས། ། འགྲོ་བ་མང་པོའི་སྲོག་ཐར་ཤོག ། གང་ཞིག་འདི་རུ་ལྷགས་པ་ཡི། ། སའམ་འོན་ཏེ་བར་སྣང་གནས། ། འབྱུང་པོ་གདུག་པའི་སེམས་ལྡན་ཀྱང༌། ། རྒྱུད་ལ་བྱང་ཆུབ་སེམས་སྐྱེས་ནས། ། གཞན་ལ་འཚེ་བའི་བློ་སྤངས་ཏེ། ། ཐར་པའི་ས་བོན་ཐེབས་པར་ཤོག ། ཆོས་རྣམས་ཐམས་ཅད་རྒྱུ་ལས་བྱུང? སོགས་དགེ་བ་བསྔོ། སྤྱིར་དུས་ལ་ངེས་པ་མེད་ཅིང་ཁྱད་པར་མུན་པ་སྲོད་ལ་གནོད་སྦྱིན་རྣམས་གཞན་གྱི་སྲོག་ལ་འཚེ་བའི་སླད་དུ་རྒྱུ་བ་ཡིན་པས།
དེ་ཚེ་དམར་གསུར་སྦྱར་ཞིང་རང་གི་རྒྱུད་ལ་བྱམས་སྙིང་རྗེ་བྱང་ཆུབ་སེམས་དང་ལྡན་པས་ཆོས་དང་ཟང་ཟིང་གི་སྦྱིན་པ་ཐུན་མོང་དུ་གྱུར་བ་འདི་བྱས་ན་ཕན་ཡོན་བསམ་གྱིས་མི་ཁྱབ་པ་ཡིན་ནོ། ། ཞེས་པའང་ཀློང་གསལ་བ་དང་ཆོས་ལྡན་པས་བསྐུལ་ངོར་རིག་པ་འཛིན་པ་མཁྱེན་བརྩེའི་ལྷས་སོ།། །། ༈ རྣལ་འབྱོར་རྒྱུན་གླུད་ཁྱེར་བདེ་ནི། གླུད་དང་གསུར་གང་ཡང་རུང༌། འབྲུ་གསུམ་དང་སམྦྷ་ར་མཚན་བཞིས་བརླབས། ཧོ། གླུད་གཏོར་འདོད་ཡོན་ཀུན་ལྡན་འདི། ། ཕྱོགས་འདིར་གནས་ཤིང་རྒྱུ་བ་ཡི། ། རེ་ཞིང་ཆགས་དང་གནོད་ཅིང་འཚེ། ། སྣ་ཚོགས་གཟུགས་ཅན་ཡོངས་འཚོལ་སེམས། །
འབྱུང་པོའི་རིགས་སུ་གྱུར་རྣམས་ལ། ། བསྔོའོ་དགའ་མགུ་ཡི་རངས་ཚིམ། ། འགལ་རྐྱེན་སྡུག་བསྔལ་འཁྲུལ་སྣང་ཀུན། ། བདེ་ཆེན་ཀློང་དུ་དག་གྱུར་ཅིག ཁྱེར་ཅིག་ཁྱེར་ཅིག་སྟོབས་ལྡན་རྣམས། ། སྲེད་དང་ཆགས་དང་ཞེན་པ་དང༌། ། དྲན་དང་བསམ་དང་གཟུང་དང་རེག ། གློད་དང་ཞི་དང་གྲོལ་བར་མཛོད། ཨ་ཨཱཿ ཞེས་བརྗོད།
འདི་ཡིས་འཆི་བ་བསླུ་ཞིང་ན་བ་སེལ། ། རྒུད་པ་གསོ་ཞིང་ཆོ་འཕྲུལ་ཞི། ། རྐྱེན་ངན་ཞི་ཞིང་བསམ་པ་འགྲུབ། ། ས་མ་ཡ། ཤིང་འབྲུག་ཟླ་གསུམ་ཚེས་བཞི་ལ་དྷིས་སྤེལ། མངྒ་ལཾ།། །། སྲོད་ཐུན་མཐར་ལུས་སྦྱིན་བྱ་བར་རང་ལུགས་མདོར་བསྡུས་ལྟར་བྱས་ན། ༈ ཐུགས་རྗེ་ཆེན་པོ་འཁོར་འདས་ཟིལ་གནོན་ལས། སྒྱུ་ལུས་མཆོད་སྦྱིན་བསྡུས་པ་འདོན་ཁྲིགས་སུ་བཀོད་པ་བཞུགས་སོ། བདག་མེད་ཡུམ་ཆེན་ཤེས་རབ་ཕ་རོལ་ཕྱིན། །
དབྱེར་མེད་རང་རིག་ཡེ་ཤེས་མཁའ་འགྲོ་ལ། ། བཏུད་དེ་སྒྱུ་ལུས་མཆོད་སྦྱིན་བྱ་བའི་ཐབས། ། བདག་འཛིན་རང་གྲོལ་གཅོད་ཡུལ་འདིར་གསལ་བྱ། དེ་ཡང་གཏེར་གཞུང་རྡོ་རྗེའི་ཚིག་རྐང་ལས། རིག་པ་ཤེས་རབ་རལ་གྲི་ཕྱུང་རྡེག་གིས༔ ཉོན་མོངས་ཕྲ་རགས་རྟོག་པའི་ལོ་འདབ་གཅོད༔ བསྡུས་བྱ་སྒྱུ་ལུས་འཁོར་བའི་རྒྱ་མཚོ་ལས༔ སྒྲོལ་བའི་དེད་དཔོན་བདག་མེད་ཁྱེའུ་ཆུང་༔ རྣམ་རྟོག་ལྷ་འདྲེའི་ཡོ་ལང་སྦྱོང་བའི་གནད༔ མ་གཅིག་རྡོ་རྗེའི་ཚིག་རྐང་ས་མ་ཡ༔
ཞེས་གསུངས་པ་བཞིན་གཅོད་ཡུལ་ཉམས་སུ་ལེན་པ་ལ། སྤྲོས་བཅས་ཡོ་བྱད་རྐང་གླིང་ཌཱ་དྲིལ་སོགས་གཅོད་ཡུལ་སྤྱི་མཚུངས་དང་སྤྲོས་མེད་ཀྱང་རུང་ལ་མཚན་བཅས་དམིགས་པ་དང་མཚན་མེད་ཏིང་འཛིན་ལྟ་དགོངས་ཀྱི་གདེང་དང་ལྡན་པ་གལ་ཆེའོ། དེ་ལ་དང་པོ་རང་ཉིད་ཁྲོས་མར་གསལ་བའི་ཏིང་འཛིན་ངང་རང་སྣང་དབང་དུ་སྡུད་ཅིང་གཞན་སྣང་ཟིལ་གྱིས་གནོན་པ་ནི། ཕཊ྄་ཕཊ྄་ཕཊ྄ཿ བདག་གི་ཐུགས་ཀར་གསེར་གྱི་རྡོ་རྗེ་ནི༔ རྭ་དགུ་ཧཱུྃ་གིས་མཚན་པ་ཕྱོགས་བཅུར་འཕྲོས༔ ཧཱུྃ་ལས་དབང་སྡུད་མཁའ་འགྲོ་བྱེ་བ་འབུམ༔ དཀར་སེར་དམར་ལྗང་མཐིང་ནག་དྲག་མོའི་ཚུལ༔ ཕྱག་གཡས་མི་ལྤགས་གཡང་གཞི་མེ་འབར་བསྣམས༔ གཡོན་པས་མི་རྐང་ཙེར་ཙེར་དྲག་ཏུ་འབུད༔
རྟོག་མེད་སྙིང་རྗེ་དྲྭ་བའི་འོད་ཟེར་གྱིས༔ འཁྲུལ་རྟོག་ལྷ་འདྲེ་སེམས་ཀྱི་ཆོ་འཕྲུལ་ནི༔ བཟོད་གླགས་མེད་པར་དབང་དུ་བསྡུས་ནས་ཀྱང་༔ ཡེ་ཤེས་མཁའ་འགྲོ་འབུམ་གྱིས་ཟིལ་གྱིས་གནོན༔ བརྡལ་ཁྱབ་ས་གཞི་རྡོ་རྗེའི་ཞུ་ལམ་ལ༔ ཁབ་ལེན་རྡོ་ཡིས་ལྕགས་ཕྱེ་འཛིན་པ་ལྟར༔ ཅི་བཅོལ་བཀའ་ཉན་འབྲོས་དབང་མེད་པར་གྱུར༔ ཕཊ྄་ཕཊ྄་ཕཊ྄ཿ གཉིས་པ་སྔོན་འགྲོ་སྐྱབས་ཡུལ་གསལ་བཏབ་ལ་སྐྱབས་སེམས་དངོས་ནི། རིག་པ་ངར་བསྐྱེད་སྟོང་པའི་རང་སྒྲ་ལས།
ཕཊ྄ཿ སྐྱབས་ཡུལ་ངོ་བོ་སྟོང་པའི་རང་རྩལ་ཉིད༔ ཡེ་ནས་རང་ངོ་ཤེས་པར་སྐྱབས་སུ་མཆི། རིགས་དྲུག་ཨ་འཐས་གོལ་བའི་སེམས་ཅན་ཀུན༔ བདག་གཞན་རོ་གཅིག་རྟོགས་པས་སེམས་བསྐྱེད་དོ༔ ཕཊ྄་ཕཊ྄་ཕཊ྄ཿ གསུམ་པ་བྱིན་རླབ་བླ་མའི་རྣལ་འབྱོར་ནི། ན་མོ༔ གནས་སྤྱི་གཙུག་ཉི་ཟླ་པདྨ་སྟེང་༔ འཇའ་ཚོན་འོད་ཕུང་གཏིབས་པའི་དབུས༔
ཀུན་བཟང་རྡོ་རྗེ་སེམས་དཔའ་དང་༔ དགའ་རབ་རྡོ་རྗེ་ཤྲཱི་སིང་༔ འཇམ་དཔལ་བཤེས་གཉེན་པདྨ་འབྱུང་༔ ཡེ་ཤེས་མཚོ་རྒྱལ་མནྡ་ར༔ སངས་རྒྱས་ཡེ་ཤེས་ལ་སོགས་པ༔ གྲུབ་ཐོབ་བརྒྱུད་པ་བྱིན་རླབས་ཅན༔ བདུད་ཀྱི་གཅོད་ཡུལ་རིན་པོ་ཆེ༔ གསོལ་འདེབས་བུ་ལ་བྱིན་གྱིས་རློབས༔ རོ་སྙོམ་ལམ་དུ་ལྷོང་བ་དང་༔ བརྟུལ་ཞུགས་སྤོབས་པ་མཐར་ཕྱིན་ནས༔
རྐྱེན་ངན་གྲོགས་སུ་འཆར་བ་ཡིས༔ ལྷ་འདྲེར་འགྲོ་དོན་ནུས་པ་རུ༔ རིག་འཛིན་བླ་མས་ཐུགས་རྗེས་ཟུངས༔ རྗེ་ཡབ་ཡུམ་གཉིས་ལྟར་བྱིན་གྱིས་རློབས༔ ཕཊ྄་ཕཊ྄་ཕཊ྄ཿ བརྒྱུད་པའི་བླ་མ་རང་ལ་བསྟིམས་ཤིང་མཉམ་པར་བཞག ། བཞི་པ་རྣམ་ཤེས་སྤར་ཞིང་རང་ཉིད་དབྱངས་ཅན་རྡོ་རྗེ་རྣལ་འབྱོར་མ་རུ་གསལ་བ་ནི། ཕཊ྄ཿ རང་རིག་རྣམ་ཤེས་མ་སར་སྒོ་ང་ཙམ༔ སྤྱི་བོར་སྐར་མདའ་འགྱུ་བཞིན་གྱེན་དུ་འཕྲོས༔
རྗེ་བཙུན་མཐིང་འོད་འབར་མའི་ཐུགས་ཀར་ཐིམ༔ གསལ་སྟོང་བདེ་ཆེན་རྣལ་འབྱོར་མ་རུ་གསལ༔ དམར་གསལ་གྲི་ཐོད་འཛིན་ཅིང་ཁྲོ་མོའི་ཆས༔ དུར་ཁྲོད་ཆས་རྫོགས་ཁ་ཊྭཱཾ་གྲུ་མོར་བརྟེན༔ བརྐྱང་བསྐུམ་གར་སྟབས་བམ་རོའི་གདན་ལ་གསལ༔ ཕཊ྄་ཕཊ྄་ཕཊ྄ཿ ལྔ་པ་ལུས་ཤ་ཁྲག་བདུད་རྩིར་བྱིན་གྱིས་རློབ་པ་ནི། ཕཊ྄ཿ བདག་ལུས་ཕུང་པོ་སྟོང་གསུམ་ཁྱབ་པ་ཡི༔ མགོ་བོ་བྷནྡྷ་ཟངས་གྲིས་རྦད་ཀྱིས་བཅད༔
སྣང་སྲིད་ཁྱབ་པར་ཡངས་ཤིང་རྒྱ་ཆེའི་ནང་༔ ཕུང་པོ་གཏུབ་པ་སྲིད་པའི་དབྱིངས་དང་མཉམ༔ གྲི་གུག་འབར་བས་ལན་གསུམ་དཀྲུགས་པ་ཡིས༔ ཤ་ཁྲག་ཟད་མེད་བདུད་རྩིའི་རྒྱ་མཚོར་གྱུར༔ ཕཊ྄་ཕཊ྄་ཕཊ྄ཿ དྲུག་པ་བདུད་རྩི་དཀར་འགྱེད་འབུལ་བ་ནི། ཕཊ྄ཿ རང་ཉིད་དབང་སྡུད་དྲག་མོའི་ཐུགས་ཀ་ནས༔ གྲི་གུག་བྷནྡྷ་ཐོགས་པ་གྲངས་མེད་འཕྲོས༔ ཤ་ཁྲག་སྟོང་གསུམ་འགེང་བའི་མཆོད་སྦྱིན་འདི༔
ཏིང་འཛིན་རྩེ་གཅིག་ཟས་སུ་བྱིན་བརླབས་ནས༔ ཟངས་གྲིས་དཀྲུག་ཅིང་བྷནྡྷར་རབ་བསྐྱིལ་ནས༔ སངས་རྒྱས་བྱང་སེམས་དམ་ཆོས་འཕགས་པའི་ཚོགས༔ པད་འབྱུང་རིག་འཛིན་གྲུབ་ཐོབ་རྒྱ་མཚོ་དང་༔ རྒྱུད་སྡེ་བཞི་ཡི་དཀྱིལ་འཁོར་ལྷ་ཚོགས་ལ༔ འབུལ་ལོ་བཞེས་ཤིག་དགྱེས་པ་བསྐྱེད་གྱུར་ནས༔ བདག་འཛིན་འཁུ་འཕྲིག་མི་དམིགས་དབྱིངས་སུ་ཞིག ། ཕཊ྄་ཕཊ྄་ཕཊ྄ཿཕཊ྄ཿ ཤ་ཁྲག་བདུད་རྩི་དཀར་ཞིང་སྣུམ་པ་འདི༔ རྒྱལ་བའི་བཀའ་སྡོད་བསྟན་སྲུང་དཀར་པོའི་ཕྱོགས༔
སྲིད་པ་ཆགས་པའི་གཞི་བདག་ལྷ་དང་ཀླུ༔ དགེ་བསྙེན་བཀའ་སྐྱོང་མཐུ་ལྡན་རྣམས་ལ་སྦྱིན༔ རྒྱལ་བསྟན་དར་འཕེལ་ཡིད་ཅན་འགྲོ་བ་ཀུན། དགེ་བཅུ་ལ་འགོད་ནག་ཕྱོགས་སེམས་སྤང་ཤོག༔ ཕཊ྄་ཕཊ྄་ཕཊ྄ཿ བདུན་པ་དྲེགས་ཆེན་སྤྱི་ལ་ཤ་ཁྲག་དམར་འགྱེད་འབུལ་བ་ནི། ཕཊ྄ཿ རོ་མཆོག་བཅུད་ལྡན་ཤ་ཁྲག་དམར་མཆོད་འདི༔ སྲིད་པའི་རྩེ་དང་མནར་མེད་ཡན་ཆོད་ཀྱི༔ དྲེགས་པ་ལྷ་སྲིན་སྡེ་བརྒྱད་བྱེ་བ་འབུམ༔
ནག་ཕྱོགས་གནོད་བྱེད་བགེགས་རིགས་ལན་ཆགས་སོགས༔ འབྱུང་པོ་གདུག་སེམས་ལྡན་པའི་ཚོགས་ལ་བསྔོ༔ ལན་ཆགས་བུ་ལོན་ཤ་འཁོན་བྱང་གྱུར་ཅིག༔ ཕཊ྄་ཕཊ྄་ཕཊ྄ཿ བརྒྱད་པ་ལྷག་མ་གིང་དང་ཁས་ཞན་དབང་ཆུང་རྣམས་ལ་སྦྱིན་པ་ནི། ཕཊ྄ཿ མ་ཕུང་པོ་ཤ་ཁྲག་ལྷག་མ་འདི༔ དུར་ཁྲོད་བདག་མོ་བྱེ་བ་འབུམ༔ ཀེང་རུས་གར་བསྒྱུར་ཕོ་མོ་གིང་༔ དཔག་ཚད་ཁྱབ་པའི་གནས་ཉུལ་ཚོགས༔
གཞན་ཡང་ཁས་ཞན་དབང་ཆུང་རིགས༔ སྔ་ཕྱི་མ་ཐོབ་ལྷ་འདྲེའི་ཚོགས༔ ཤ་ཁྲག་རུས་པའི་ལྷག་མ་བཞེས༔ བསྔོས་པ་བཞིན་དུ་ཚིམས་གྱུར་ནས༔ རེ་བའི་བསམ་པ་ཁེངས་གྱུར་ཅིག༔ ཕཊ྄་ཕཊ྄་ཕཊ྄ཿ དགུ་པ་ཆོས་སྟོན་ཅིང་བྱང་ཆུབ་ལམ་དུ་དགོད་པ་ནི། ཕཊ྄ཿ ན་མོ༔ ཉོན་ཅིག་སྣང་སྲིད་ལྷ་འདྲེའི་ཚོགས༔
རང་རིག་ཆོས་སྐུ་མ་མཐོང་བས༔ འཁྲུལ་འཛིན་ལས་ཀྱི་འབྱུང་པོར་གྲུབ༔ ལྟ་བ་ངོ་སྤྲོད་མ་ཐོབ་པས༔ མ་རིག་གཉིས་འཛིན་རུ་ཏྲར་སྐྱེས༔ ཏིང་འཛིན་མཆོད་སྦྱིན་མ་ཐོབ་པས༔ ཡིད་ལུས་སྲིད་པའི་ཟ་འདྲེ་གྲུབ༔ དབང་སྡུད་ཚོགས་གྲལ་མ་ཚུད་པས༔ དགེ་བཅུ་ཕན་སེམས་སྙིང་རྗེ་བྲལ༔ རིགས་དྲུག་འཁྲུལ་པར་གྲུབ་པ་ཡི༔ གནོད་བྱེད་ལྷ་འདྲེ་བགེགས་ཀྱི་ཚོགས༔
དེང་ནས་བྱང་ཆུབ་མ་ཐོབ་བར༔ མི་དགེ་བ་ཡི་གནོད་སེམས་སྤོངས༔ ཕན་དགེའི་རྒྱུ་འབྲས་ཆོས་བཅུ་སྤྱོད༔ སྣང་སྟོང་ཡིད་ལུས་རང་མདངས་ལྟོས༔ གྲགས་སྟོང་རྡོ་རྗེའི་ཚིག་ལ་ཉོན༔ རོ་གཅིག་སེམས་ཉིད་གཉུག་མ་སྐྱོངས༔ དགེ་འདིས་དོན་གཉིས་མཐར་ཕྱིན་ནས༔ བླ་མེད་འབྲས་བུ་ཡོངས་རྫོགས་ཤོག༔ ཕཊ྄་ཕཊ྄་ཕཊ྄ཿ བཅུ་པ་མི་དམིགས་མགྲོན་རྣམས་མཁའ་ལ་བསྟིམ་པ་ནི།
བདག་གི་རྣམ་ཤེས་རང་སར་ཕབ་པ་ནི༔ ཕཊ྄ཿ རྣམ་ཤེས་མཁའ་འགྲོ་གནས་གྱུར་ཐིག་ལེ་ནི༔ དཀར་དམར་མདངས་ལྡན་མ་སར་སྒོ་ང་ཙམ༔ སྤྱི་བོར་མར་བབས་སྙིང་ཁ་ཆོས་དབྱིངས་སུ༔ ཐིམ་པས་མི་རྟོག་རིག་པ་རྗེན་པར་ཤར༔ ཀ་དག་གདོད་མའི་རྒྱལ་ས་ཟིན་གྱུར་ཅིག༔ ཕཊ྄་ཕཊ྄་ཕཊ྄ཿ བཅུ་གཅིག་པ་བསྔོ་སྨོན་བགྱིས་པ་ནི། ཕཊ྄ཿ
གཅོད་ཡུལ་མཆོད་སྦྱིན་ཟབ་མོ་བགྱིས་པའི་མཐུས༔ རྣམ་རྟོག་ལྷ་འདྲེ་སེམས་ཀྱི་ཆོ་འཕྲུལ་ཤེས༔ རེ་དོགས་བྲལ་ཞིང་གདེང་ཚད་ལྡན་པ་ཡི༔ ཤ་ཁྲག་མཆོད་པས་ཚོགས་གཉིས་རབ་རྫོགས་ཏེ༔ རིགས་དྲུག་འཁོར་བའི་སྡུག་བསྔལ་ལས་སྒྲོལ་ཤོག༔ ཕཊ྄་ཕཊ྄་ཕཊ྄ཿ རྗེས་བསྔོ་སྨོན་སོགས་སྤྱི་མཐུན་ལྟར་བྱ་ལ་མི་དམིགས་ཀ་དག་ངང་ལ་བཞག་པ་ནི་དོན་གྱི་གཅོད་ཡུལ་ཡུམ་ཆེན་མོའི་དགོངས་པ་རྨ་མེད་པ་ཡིན་ནོ། ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོའི་ཟབ་གཏེར་ཐུགས་ཆེན་འཁོར་འདས་ཟིལ་གནོན་གྱི་ཆ་ལག་སྒྱུ་ལུས་མཆོད་སྦྱིན་གྱི་ངག་འདོན་གོ་རིམ་འཁྲུགས་སྡེབ་ཅུང་ཟད་དང་ཁ་སྐོང་དགོས་པ་རྣམས་གསང་ཡེའི་གཅོད་གཞུང་ནས་གསར་བསྣན་དང་འདོན་ཁྲིགས་སུ་བསྡེབས་པ་འདིའང་རང་ལུགས་སྒྲུབ་སྡེའི་ཉམས་ལེན་ལ་ཉེ་བར་མཁོ་ཕྱིར་གི་བན་ཨཽ་ཌཱིའི་ཐུགས་བཞེད་བཞིན། གནམ་ལྕགས་གུ་ཧྱས་སྤེལ།། །། རྗེས་སུ་བསྔོ་སྨོན་སྤྱི་དང་སྐུ་གསུམ་ཞིང་སྦྱོང་སྨོན་ལམ་གྲུབ་མཐར་ཉལ་བའི་རྣལ་འབྱོར་ནི།
བསྐྱེད་རྫོགས་ཀྱི་མྱོང་བ་མེད་པའམ་རྒྱུན་གྱི་རྣལ་འབྱོར་ལྟ་བུ་སེངྒེ་ཉལ་སྟབས་ཀྱིས་མགོ་བྱང་དུ་བསྟན་ལ་འཆི་བ་རྗེས་སུ་དྲན་པས་དཀོན་མཆོག་གསུམ་ལ་བློ་གཏད་ཅིང་གསོལ་བ་བཏབ་ནས་དགེ་བའི་བྱ་བ་ལ་ལྡང་བ་དང་སྣང་བའི་འདུ་ཤེས་ཉེ་བར་བཞག་སྟེ། ། སངས་རྒྱས་ཆོས་ཀྱི་སྐུ་ཐོབ་པར་གྱུར་ཅིག་སྙམ་དུ་སེམས་བསྐྱེད་ནས་ཆོས་ཉིད་ནམ་མཁའ་ལྟ་བུའི་ངང་ལ་བློ་གནས་པར་བྱ། ཡང་སྔོན་འགྲོའི་སྐབས་བླ་མའི་རྣལ་འབྱོར་རྒྱས་བསྡུས་གང་རུང་བསྒོམས་ཏེ་གཉིད་འོད་གསལ་དུ་ཐིམ་པའི་གསོལ་བ་དྲག་ཏུ་བཏབ་པས་བླ་མ་སྤྱི་བོར་བྱོན། སྙིང་འོད་ཀྱི་གུར་ཁང་ནང་དུ་རྡོ་རྗེ་འཆང་གི་སྐུ་ཤིན་ཏུ་ཕྲ་བར་བཞུགས་པའི་འོད་ཟེར་གྱིས་ལུས་ཀྱི་ནང་གསལ་བར་མོས་པའི་ངང་ནས་གཉིད་ལོག བསྐྱེད་རིམ་པ་དང་པོ་བསྙེན་སྒྲུབ་ཀྱི་སྐབས་སུ་དཀྱིལ་འཁོར་པ་གསལ་བཏབ། ཐུགས་ཀའི་འོད་ཟེར་གྱིས་སྣོད་བཅུད་འོད་ཀྱི་རང་བཞིན་ཏུ་བྱས་ནས་སྲུང་འཁོར་ལ་བསྡུ། དེ་དུར་ཁྲོད། དེ་གཞལ་ཡས་ཁང༌། དེ་འཁོར་གྱི་ལྷ་ལ། དེ་ཡུམ།
དེ་ཡབ། དེ་ཐུགས་སྲོག་ཧཱུྃ། ཧཱུྃ་ཡང་ཞབས་ཀྱུ་ནས་གྱེན་རིམ་ནཱ་དའི་བར་དུ་བསྡུས། དེ་ལ་སེམས་བཟུང༌། མཐར་དེའང་མི་དམིགས་པའི་ངང་ལས་གཉིད་དུ་འགྲོ་བར་བྱའོ། ། ཡང་རྫོགས་རིམ་མཚན་བཅས་པ་ཡིན་ན་ལུས་གནད་བཅའ། རླུང་རོ་བསལ། འཇམ་རླུང་བུམ་པ་ཅན་བཟུང༌། དམིགས་པ་ལུས་ཀྱི་དབུས་སུ་དྷུ་ཏི་གསལ་བཏབ་ལ་ལྟེ་བའི་མན་ངག་ཨ་ཡིག་སྦར་བས་སྤྱི་བོའི་ཧྃ་ཞུ་བའི་བྱང་སེམས་རྒྱུན་སྙིང་གར་བབས་པའི་ཐིག་ལེ་ལ་སེམས་བཟུང་བས་བདེ་སྟོང་ངང་གིས་འཆར་རོ། ། རྫོགས་ཆེན་པས་ནམ་གུང་ཤེས་བྱ་བུམ་པར་དྲིལ་བ་ནི། །
སྙིང་པདྨ་དམར་པོ་འདབ་མ་བཞི་པ་ཁ་ཅུང་ཟད་ཟུམ་པའི་ནང་དུ་ཨ་ཡིག་དཀར་པོ་འོད་འབར་བ་བུམ་ནང་གི་མར་མེ་ལྟར་འབར་བ་ལ་སེམས་གཏད་དེ། ། སྙིང་གར་འཇམ་རླུང་ཁ་སྦྱོར་དུ་བཟུང་བ་ལ་ལུས་སྟོད་སྨད་འདུས་པ་ལྟར་མོས་ལ་ཉལ་བས་རྨི་ལམ་མེད་པར་གཉིད་གསལ་སྟོང་རྣམ་པར་མི་རྟོག་པའི་འོད་གསལ་དུ་འཆར་བར་གསུངས་སོ། ། དབང་པོ་གནད་དུ་བསྡུ་བ་དང་ཤེས་པ་བུམ་འཇུག་གི་གདམས་པ་བཞིན་གཉིད་ལ་འཇུག་གོ། །། ༈ ཞར་བྱུང་རྗེས་ཐོབ་ཀྱི་ཉམས་ལེན་དང་འབྲེལ་བར་གསོལ་འདེབས་ལེའུ་བདུན་མ་ཉིན་རེར་དུས་དྲུག་ཏུ་བགོས་ནས་འདོན་པར་གསུངས་པ་ལྟར་བྱ་ན། བླ་མ་རིག་འཛིན་འདུས་པའི་མངོན་རྟོགས་བཞུགས་སོ། བླ་མ་དང་རྡོ་རྗེ་རིགས་ཀྱི་ཌཱཀྐི་རྣལ་འབྱོར་མའི་སྐུ་ལ་འདུད། དེ་ཡང་ཟབ་ལམ་རིག་འཛིན་འདུས་པའི་ཕྲིན་ལས་རྒྱུན་ཁྱེར་བསྡུས་པ་ནི༔ ཐོག་མར་གནས་དབེན་ཞིང་ཡིད་དུ་མཆིས་པར་བྱ་ཚུལ་ལ། ལྗོན་པ་ཁྲལ་ཁྲོལ་སྐྱེད་མོའམ་ཉམས་རྟོགས་སྐྱེ་ངེས་པའི་གླིང་བྱ་རི་དྭགས་སྙན་པའི་གླུ་དབྱངས་ལེན་པ་ཉམས་རང་བཞིན་གྱིས་འབར་བ་ཞིག་རྙེད་ན་རབ་དང་མ་རྙེད་ཀྱང་སྣང་བ་དབང་དུ་འདུས་པའི་སྤྱོད་ལམ་དང་བསྟུན་ནས་ཉམས་སུ་ལེན་པར་བརྩམ་པ་ལ་དང་པོ་ཐ་མལ་རང་རྒྱུད་དག་པ་རིག་པ་ཁེངས་རྙོག་བྲལ་བ། བར་དུ་ལམ་དག་པར་རིག་པ་གཞི་ཐོག་ཏུ་ཕེབས་པ།
ཐ་མ་ཚོགས་དྲུག་དག་པའི་རིགས་ལྔ་བསྒོམ་དོན་ཉམས་སུ་མྱོང་བ་ལས། བསྐྱེད་རིམ་ལྷ་ཡི་གདེང་ཞེས་བྱ་བ་ལ། སྣང་ཚུལ་སྒྱུ་མའི་གར་ལྟ་བུ་སྟེ། མཁའ་ལ་འཇའ་ཚོན་ལྟ་བུའོ། ། དེ་ཡང་དྲན་པ་གསལ་རྫོགས་ཉིད་ལས་བསྐྱེད་པར་བྱ་བ་ལ། དེའི་ཚེ་འཛིན་བྱ་དག་པའི་ངང་སྒོ་གསུམ་ལྷུག་བཞག་ཀྱི་རྣམ་པས་རིག་པ་ངར་བསྐྱེད་བཞིན་ཚིགས་སུ་བགྱིས་པ་ལ། ཧཱུྃ། རང་རིག་ཤེས་པ་མ་བཅོས་གཉུག་མའི་ངང༌། ། དྲན་རྟོག་འཛིན་མེད་ངོ་བོ་གཤིས་ལུགས་ཧཱུྃ། ། ཡོངས་གྱུར་བླ་མ་རིག་འཛིན་ཐོད་པ་རྩལ། །
འགག་མེད་གསལ་སྟོང་གཞོན་ཚུལ་ཞི་མ་ཁྲོ། ། ཟ་བེར་ཕོད་ཀ་རིན་ཆེན་པྲོག་ཞུ་དང༌། ། རྡོ་རྗེ་བྷནྡྷ་ཁ་ཊྭཱཾ་ཤེས་རབ་འཆང༌། ། རྒྱལ་པོ་རོལ་སྟབས་སྣང་སྲིད་ཟིལ་གནོན་ངང༌། ། སྐུ་ཡི་ཆ་དང་བ་སྤུའི་བུ་ག་ནས། ། རིག་འཛིན་འདུས་པའི་དཀྱིལ་འཁོར་འཇའ་ལྟར་ལྷགས། ། སྒྱུ་མའི་གར་ལྟར་ཝལ་གྱིས་གསལ་བ་ཡི། ། ཐུགས་ཀར་ཧཱུྃ་མཐར་སྙིང་པོའི་སྔགས་ཕྲེང་འཁོར། ། འབྱུང་འཇུག་ཐམས་ཅད་རྡོ་རྗེ་གསུམ་གྱི་ངང༌། ། ཕྱོགས་བཅུར་འཕྲོས་པས་བྱིན་བརླབས་ཐུགས་རྒྱུད་བསྐུལ། །
ཡིག་འབྲུ་གསུམ་གྱིས་དབང་བཞི་སྙིང་པོ་ཐོབ། ། རྩ་ཁམས་ཞིང་ཁམས་ལྷ་རུ་རྟག་མངོན་ཏེ། ། འཕྲོ་འགྱུ་ཚོགས་དྲུག་ཀ་དག་དབྱིངས་སུ་གྲོལ། ། སྣང་སྟོང་གསལ་སྟོང་བདེ་སྟོང་རིག་སྟོང་ངང༌། ། གཤིས་ལུགས་ལྟ་བ་བླ་མའི་དོན་རྟོགས་ནས། ། དེ་བཞིན་ཧེ་རུ་ཀ་པར་འགྲུབ་གྱུར་ནས། ། རིག་འཛིན་རྒྱལ་བ་འདུས་པའང་བདག་གྱུར་ཅིག ། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ

ཞེས་རྒྱུན་གྱི་བསྙེན་པའི་རྣལ་འབྱོར་རམ། བསྡུས་པའི་བསྙེན་སྒྲུབ་འདི་ལྟར་སྐབས་དང་བསྟུན་པར་བྱ། གཞན་ཡང་དགེ་རྩ་བསྔོ་བ་སོགས་སྤྱི་དང་མཐུན། བདག་བསྐྱེད་རྒྱུན་ཁྱེར་འདི་ཡང་མི་དབང་ཆོས་ཀྱི་རྒྱལ་པོ་གསང་སྔགས་བསྟན་སྐྱོང་གི་བཀའ་ཡིས་བསྐུལ་ངོར། སྔགས་འཆང་གར་དབང་གནམ་ལྕགས་རྡོ་རྗེས་སྦྱར་བ་དགེ། །། ༈ དེ་ནས་གསོལ་འདེབས་ལེའུ་བདུན་མའི་རྟེན་བསྐྱེད་ནི། ཨོཾ་གུ་རུ་པདྨ་སིདྡྷི་ཧཱུྃ། རང་ལུས་འཛིན་མེད་སྤྱི་བོ་ཡི། ། པདྨ་ཉི་ཟླའི་གདན་སྟེང་དུ། ། དུས་གསུམ་སངས་རྒྱས་ཐམས་ཅད་ཀྱི། ། ཐུགས་ལས་སྤྲུལ་པའི་རིག་འཛིན་ནི། །
པདྨ་འབྱུང་གནས་རྒྱལ་བའི་སྐུ། ། སྐུ་མདོག་དཀར་དམར་སྐྱིལ་ཀྲུང་མཛད། ། གཞོན་ནུ་ལོ་བརྒྱད་ལོན་པའི་ཚུལ། ། སྔགས་པའི་ཆ་ལུགས་མཐིང་ནག་གོས། ། རབ་བྱུང་ཆ་ལུགས་ཆོས་གོས་དམར། ། རྒྱལ་པོའི་ཆ་ལུགས་ཟ་བེར་གསོལ། ། ཕྱག་གཡས་རྡོ་རྗེ་ཐུགས་ཀར་འཛིན། ། གཡོན་པས་མཉམ་བཞག་ཀ་པཱ་ལ། ། ཟག་མེད་བདུད་རྩིའི་བཅུད་ཀྱིས་བཀང༌། ། དབུ་ལ་པདྨའི་སྙན་ཞུ་གསོལ།
ཁ་ཊྭཱཾ་རྩེ་གསུམ་མཆན་གཡོན་འཁྱུད། ། སྣ་ཚོགས་རིན་ཆེན་བརྒྱན་གྱིས་མཛེས། ། བཀྲག་དང་གཟི་མདངས་ལྡན་པ་ལ། ། རྩ་བརྒྱུད་བླ་མ་ཡི་དམ་ལྷ། ། མཁའ་འགྲོ་ཆོས་སྐྱོང་གཏེར་བདག་ཚོགས། ། མ་ལུས་འཁོར་གྱིས་བསྐོར་བར་གྱུར། ཅེས་དང་ཡེ་ཤེས་པ་སྤྱན་འདྲེན་པ་ནི། ཨོ་རྒྱན་ཡུལ་གྱི་ནུབ་བྱང་འཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔
པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ མཆོད་པ་འབུལ་བ་ནི། ཧཱུྃ། མེ་ཏོག་བདུག་སྤོས་མར་མེ་དྲི། ། ལྷ་བཤོས་དྲི་ཆབ་མཆོད་པ་བཤམས། ། བླ་རེ་རྒྱལ་མཚན་ན་བཟའ་དང༌། ། བ་དན་གདུགས་དང་རོལ་མོའི་སྒྲ། །
རིན་པོ་ཆེན་དང་མེ་ཏོག་དང༌། ། གཟུགས་སྒྲ་དྲི་རོ་རེག་བྱ་དང༌། ། ཆོས་དང་མདངས་ཆེན་བྱང་ཆུབ་སེམས། ། མཆོད་སྤྲིན་བསམ་གྱིས་མི་ཁྱབ་པ། ། རྩ་བར་བརྒྱུད་པའི་བླ་མ་དང༌། ། ཡི་དམ་ཞི་ཁྲོའི་ལྷ་ཚོགས་དང༌། ། ཆོས་བདག་དཔའ་བོ་མཁའ་འགྲོའི་ཚོགས། ། དམ་ཅན་ཆོས་སྐྱོང་རྣམས་ལ་འབུལ། ། སྐུ་གསུང་ཐུགས་ཀྱིས་དངོས་གྲུབ་སྩོལ། རིག་འཛིན་རྒོད་ལྡེམ་པས་མཛད་པའོ།། །།
༈ སློབ་དཔོན་སངས་རྒྱས་གཉིས་པའི་གསོལ་འདེབས་ལེའུ་བདུན་མ་ནི། ༔ ནདསྲམརྐ ༔ གུ་རུ་ན་མོ༔ མེ་ཕོ་རྟའི་ལོ་རྒྱལ་ཟླ་བ་ལ༔ དཔལ་བསམ་ཡས་སུ་ཚོགས་ཀྱི་མཆོད་པ་རྒྱ་ཆེན་པོ་བཏང་བའི་དུས་སུ༔ སློབ་དཔོན་ཆེན་པོ་པདྨ་འབྱུང་གནས་ལ༔ དགེ་སློང་ནམ་མཁའི་སྙིང་པོ་དང་༔ རྒྱལ་པོ་ཁྲི་སྲོང་ལྡེའུ་བཙན་དང་༔ མཁའ་འགྲོ་ཡེ་ཤེས་མཚོ་རྒྱལ་དང་༔ སྣ་ནམ་རྡོ་རྗེ་བདུད་འཇོམས་དང་༔
ལྷ་སྲས་མུ་ཁྲི་བཙན་པོ་དང་ལྔས་ཕྱག་དང་བསྐོར་བ་བྱས༔ རིན་པོ་ཆེའྀ་མཎྜལ་ཕུལ་ནས་ཞུས་པ༔ ཀྱེ་སློབ་དཔོན་ཆེན་པོ་ལགས༔ གསང་སྔགས་ཀྱི་ཆོས་གསུངས་པ་ཐམས་ཅད་ཀྱི་ནང་ནས་དམ་ཚིག་བསྲུང་བ་གལ་ཆེ༔ དེའི་ནང་ནས་གསོལ་བ་འདེབས་པ་གཙོ་ཆེ་བར་གསུངས་གདའ་བས༔ བདག་ཅག་རྣམས་ལ་དང་བ་འདྲེན་པ༔ བྱིན་རླབས་ཆེ་བ༔ གང་ཟག་ཐ་མལ་པ་བློ་རྨོངས་པས་ཚིག་གི་ར་མདར་སྦྲན་པས་གསང་སྔགས་ཀྱི་ལྷ་རྣམས་ཀྱི་ཐུགས་དམ་བསྐུལ་བ༔ གུ་རུ་ཉིད་ཀྱི་བྱིན་རླབས་འཇུག་པ༔ ནང་ནུབ་ཏུ་གསོལ་བ་འདེབས་པ་ལ་ཚིག་ཉུང་ལ་དོན་འདུས་པ་ཞིག་བདག་ཅག་དང་མ་འོངས་པའི་སེམས་ཅན་རྣམས་ལ་སངས་རྒྱས་ཉིད་ཀྱིས་གསུང་བར་ཞུ་ཞེས་ཞུས་པས༔
སློབ་དཔོན་ཆེན་པོའི་བཀའ་སྩལ་པ༔ ཉོན་ཅིག་བོད་ཀྱི་སྐལ་ལྡན་རྣམས༔ གསང་སྔགས་ཀྱི་ཐེག་པ་འདི་འབྱུང་བ་ནི་དཀོན་ཏེ༔ སྔོན་སངས་རྒྱས་འོད་སྲུང་ཆེན་པོའི་ཆོས་ཀྱི་འཁོར་ལོ་བསྐོར་བའི་དུས་སུ་ཡང་གསང་སྔགས་རྡོ་རྗེའི་ཐེག་པ་འདི་མ་གསུངས༔ སངས་རྒྱས་བྱེ་བ་ཕྲག་བརྒྱད་ཅུ་རྩ་བཞིས་ཀྱང་མ་གསུངས༔ མ་འོངས་པའི་སངས་རྒྱས་རྣམས་ཀྱིས་ཀྱང་གསུང་བར་མི་འགྱུར་རོ༔ ཅིའི་ཕྱིར་ཞེ་ན༔ འགྲོ་བ་རྣམས་སྣོད་དུ་མ་གྱུར་པའི་ཕྱིར་རོ༔ སྔོན་བསྐལ་པ་ཐོག་མ་ལ་བསྐལ་པ་ཀུན་བཀོད་ཅེས་བྱ་བ་བྱུང་བའི་ཚེ༔ སངས་རྒྱས་སྔོན་བྱུང་གི་རྒྱལ་པོ་ཞེས་བྱ་བའི་བསྟན་པ་ལ་གསང་སྔགས་རྒྱ་ཆེར་བསྒྲགས་སོ༔
ད་ལྟར་གྱི་སངས་རྒྱས་ཤཱཀྱ་ཐུབ་པའི་བསྟན་པ་འདི་ལ་བྱོན་པའོ༔ ད་ལྟའི་བསྐལ་པ་བྱེ་བ་འདས་པའི་འོག་ཏུ་བསྐལ་པ་མེ་ཏོག་བཀོད་པ་ཞེས་བྱ་བ་འབྱུང་བའི་ཚེ༔ སངས་རྒྱས་འཇམ་དཔལ་དབྱངས་ཞེས་བྱ་བ་ད་ལྟའི་ང་དང་ཚུལ་མཐུན་པ་ཞིག་འབྱུང་སྟེ༔ དེས་གསང་སྔགས་རྒྱ་ཆེར་སྟོན་པར་འགྱུར་རོ༔ བསྐལ་པ་དེ་གསུམ་ནི་འགྲོ་བ་རྣམས་སྣོད་དུ་རུང་བའི་ཕྱིར་རོ༔ བསྐལ་པ་དེ་གསུམ་མ་ཡིན་པ་དུས་ནམ་ཡང་གསང་སྔགས་མི་འབྱུང་ངོ་༔ དེ་བས་ན་བསྟན་པ་འདི་ལ་དལ་འབྱོར་གྱི་མི་ལུས་ཐོབ༔ གསང་སྔགས་ཀྱི་སྒོར་ཞུགས་པ་རྣམས་ནི་ལེ་ལོ་དང་བཏང་སྙོམས་ཀྱི་དབང་དུ་མ་སོང་བ་གལ་ཆེ༔ ད་གསང་སྔགས་ཉམས་སུ་ལེན་པ་ལ་དགོས་པའི་ཆོས་བཞི་བྱ་བ་ཚང་དགོས༔ དེ་མ་ཚང་ན་དམ་ཚིག་ཉམས་ཏེ་འཁོར་བར་འཁྱམས་ངེས༔
ངན་སོང་དུ་ལྟུང་ངེས༔ དེ་ཅིའི་ཕྱིར་ཞེ་ན༔ དུས་གསུམ་གྱི་སངས་རྒྱས་རྣམས་ཀྱིས་ཀྱང་ཉོན་མོངས་པ་རང་རྒྱུད་དུ་སྤྱད་པས་བྱང་ཆུབ་ཐོབ་པར་མ་གསུངས་སོ༔ དགོས་པའི་ཆོས་བཞི་ནི༔ སྒོ་གསུམ་ཐ་མལ་དུ་འཆོར་བ་ལ་འཁྲི་བ་བཙན་ཐབས་སུ་གཅོད་པའི་གདམས་ངག་དགོས༔ ཉོན་མོངས་པ་དུག་ལྔ་སྟོབས་ཆེ་ན༔ དུག་ལྔ་རང་གྲོལ་དུ་ཤེས་པའི་གདམས་ངག་དགོས༔ འདུ་འཛི་གཡེང་བའི་དབང་དུ་སོང་ན༔ རེ་དོགས་བར་ཆད་དུ་ཤེས་པའི་གདམས་ངག་དགོས༔ དམ་ཚིག་གཙང་མ་བསྲུང་བ་ལ༔
སྐྱེས་བུས་གཞུ་འགེངས་པ་ལྟ་བུའི་གདམས་ངག་དགོས༔ དེ་ཡང་གསང་སྔགས་ཀྱི་ཐེག་པ་ནི་ཨུ་དུམ་ཝཱ་རའི་མེ་ཏོག་ལྟ་བུ་སྟེ་འབྱུང་བར་མི་འགྱུར༔ གལ་ཏེ་བྱུང་ཡང་ཡུན་དུ་མི་གནས་སོ༔ དེ་ནི་འགྲོ་བ་རྣམས་སྣོད་དུ་མ་གྱུར་པའི་ཕྱིར་རོ༔ ད་ཁྱེད་རྒྱལ་པོས་དབུ་མཛད་པ་རྣམས་ཉོན་ཅིག༔ བསྟན་པ་འདི་ལ་དལ་འབྱོར་གྱི་མི་ལུས་ཐོབ༔ གསང་སྔགས་ཀྱི་སྒོར་ཞུགས༔ ཚེ་འདི་ལ་བྱང་ཆུབ་ཐོབ་པར་འདོད་པ་རྣམས་ཀྱིས༔ རྩ་བ་དང་ཡན་ལག་གི་དམ་ཚིག་གཙང་མར་བསྲུང་བ་གལ་ཆེ༔ དེ་མ་བསྲུང་ན་འཚོ་བྱེད་ཀྱི་སྨན་བཙལ་བས་རེག་ཕུང་གི་དུག་དང་འཕྲད་པ་ལྟ་བུའོ༔
དམ་ཚིག་བསྲུང་བ་ལ་དད་པ་དང་བརྩོན་འགྲུས་ཤེས་རབ་གསུམ་ཚང་དགོས༔ དད་པ་མེད་ན་གསང་སྔགས་ཀྱི་སྣོད་དུ་མི་རུང་༔ བརྩོན་འགྲུས་མེད་ན་ལེ་ལོ་ཅན་ཐ་མལ་དུ་འཆོར༔ ཤེས་རབ་མེད་ན་གསང་སྔགས་ཀྱི་ལྟ་སྤྱོད་ཟབ་མོའི་དོན་མི་ཤེས༔ གསང་སྔགས་ནི་འགྲོ་བ་དད་གུས་ཅན་གྱི་དོན་དུ་བྱོན་པ་ཡིན༔ དེ་ཡང་རང་ལ་གསང་སྔགས་སྟོན་པའི་བླ་མ་དེ་སངས་རྒྱས་དངོས་སུ་ཤེས་པས་གསོལ་བ་འདི་ལྟར་ཐོབ་ཅིག་གསུངས་སོ༔ ཨེ་མ་ཧོཿ སྤྲོས་བྲལ་ཆོས་ཀྱི་དབྱིངས་ཀྱི་ཞིང་ཁམས་སུ༔ ཆོས་ཉིད་དུས་གསུམ་སྐྱེ་འགག་མེད་པའི་ངང་༔ བྱ་བྲལ་ལྷུན་རྫོགས་བདེ་བ་ཆེན་པོའི་སྐུ༔
ནམ་མཁའ་བཞིན་དུ་ཐུགས་རྗེ་ཕྱོགས་རིས་མེད༔ བླ་མ་ཆོས་ཀྱི་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བདེ་ཆེན་ལྷུན་གྱིས་གྲུབ་པའི་ཞིང་ཁམས་སུ༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔ ཡེ་ཤེས་ལྔ་ལྡན་བདེ་བར་གཤེགས་པའི་སྐུ༔ ཐུགས་རྗེའི་བྱེ་བྲག་སྣ་ཚོགས་སོ་སོར་སྟོན༔ བླ་མ་ལོངས་སྤྱོད་རྫོགས་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ མི་མཇེད་འཇིག་རྟེན་དག་པའི་ཞིང་ཁམས་སུ༔
ཐུགས་རྗེ་ཆེན་པོས་འགྲོ་བའི་དོན་ལ་བྱོན༔ གང་ལ་གང་འདུལ་ཐབས་ཀྱིས་འགྲོ་དོན་མཛད༔ འདས་དང་མ་བྱོན་ད་ལྟ་དུས་གསུམ་གྱི༔ བླ་མ་སྤྲུལ་པའི་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ༈ བརྒྱུད་པའི་གསོལ་འདེབས་ནི༔ གུ་རུ་པདྨ་སིདྡྷི་ཧཱུྃ་ཧྲཱིཿ རྣམ་དག་སྐུ་གསུམ་རྒྱལ་བའི་ཞིང་ཁམས་སུ། ། ཚེ་བདག་སྣང་བ་མཐའ་ཡས་འོད་དཔག་མེད། ། ཐུགས་རྗེ་ཆེན་པོ་འཕགས་པ་སྤྱན་རས་གཟིགས། །
ཨོ་རྒྱན་གུ་རུ་པདྨ་སཾ་བྷ་ཝ། ། དགོངས་པ་བརྒྱུད་པའི་བླ་མ་ལ་གསོལ་བ་འདེབས། ། བོད་ཀྱི་ཡུལ་དབུས་དཔལ་གྱི་བསམ་ཡས་སུ། ། དགེ་སློང་ནམ་མཁའི་སྙིང་པོ་ཆོས་ཀྱི་རྒྱལ། ཁྲི་སྲོང་ལྡེའུ་བཙན་མཁར་ཆེན་བཟའ་མཚོ་རྒྱལ། ། རྡོ་རྗེ་བདུད་འཇོམས་ལྷ་སྲས་མུ་ཁྲི་བཙན། ། ལས་ཅན་དག་པའི་འཁོར་ལྔ་ལ་གསོལ་བ་འདེབས། ། ལྷོ་ཕྱོགས་ཤྲཱི་མང་ལམ་རི་ཁྲོད་པ། ། བཟང་པོ་གྲགས་པ་གཏེར་གྱི་སྒོ་འབྱེད་མཁན། ། པདྨས་ལུང་བསྟན་ཆོས་བདག་རྒོད་ལྡེམ་ཅན། །
ཞེས་སུ་ཡོངས་གྲགས་དངོས་གྲུབ་རྒྱལ་མཚན་ཞབས། ། སྤྲུལ་སྐུ་གཏེར་སྟོན་རྣམ་གཉིས་ལ? ། རི་རྒྱལ་ཤར་འདབས་བྱིན་བརླབས་སྒྲུབ་ཁང་དུ། ། ལས་ཅན་དབོན་པོ་སྔགས་འཆང་རྡོ་རྗེ་དཔལ། ། རྒྱལ་གྱི་ཤྲཱི་བྱང་ལྗོངས་དབེན་གནས་སུ། ། མཚན་ལྡན་བླ་མ་བྱམས་པ་བཤེས་གཉེན་ཞབས། ། རིག་འཛིན་གདུང་གསོབ་རྣམ་གཉིས་ལ? ། ཀུན་གཟིགས་བྱང་ཕྱོགས་རྒྱ་མཚོའི་ཆེན་པོའི་ངོགས། ། སྔོན་ནས་རྗེས་དྲན་ཆོས་རྗེ་སངས་རྒྱས་དཔལ། ། བདེ་གྲོལ་གསང་སྔགས་ཆོས་གླིང་ཕོ་བྲང་དུ། །
ཐུགས་སྲས་མེས་སྟོན་ནམ་མཁའི་རྒྱལ་མཚན་ཞབས། ། བསྟན་པའི་སྲོག་ཤིང་རྣམ་གཉིས་ལ? ། སྦས་ཡུལ་ཡོལ་མོ་གངས་ཀྱི་རྭ་བ་རུ། ། སྤྲུལ་སྐུ་གྲགས་པ་སྔགས་འཆང་ཤཱཀྱ་བཟང༌། ། བོད་ཀྱི་ཚེ་བྲག་དཔལ་ཆེན་ཆུ་བོ་རིར། ། རྗེ་བཙུན་མངའ་རིས་ལེགས་ལྡན་བདུད་འཇོམས་རྗེ། ། བཀའ་གཏེར་མངའ་བདག་རྣམས་ལ? ། གུ་རུ་པདྨའི་ཨེ་ཝཾ་ཅོག་སྒར་ཏུ། ། རིག་འཛིན་ཆོས་རྗེ་ཐུགས་སྲས་དབང་པོ་སྡེ། ། སྤྲུལ་སྐུ་ངག་དབང་རིག་འཛིན་རྣམ་རྒྱལ་ཞབས། །
རྒྱལ་ཁམས་ཕྱོགས་མེད་གདུལ་བྱའི་རེ་བ་བསྐངས། ། སྔགས་འཆང་ཡབ་སྲས་གཉིས་ལ? ། གནས་ཆེན་རི་རྒྱལ་དཔལ་འབར་སྒྲུབ་ཁང་དུ། ། གྲུབ་པའི་དབང་ཕྱུག་སྔགས་འཆང་མ་ཎིའི་མཚན། ། དེ་ཡི་ཆོས་ཀྱི་བུ་དང་རིགས་ཀྱི་རྒྱུད། ། རྣལ་འབྱོར་དབང་ཕྱུག་ཕྱག་རྡོར་ནོར་བུའི་མཚན། ། རྒྱལ་སྲས་སྐུ་མཆེད་རྣམ་གཉིས་ལ? ། བདེ་བའི་རྡོ་རྗེས་ལེགས་བཞེངས་གྷནྡྷོ་ལར། ། པདྨའི་གདུང་གསོབ་ཆོས་དབྱིངས་རང་གྲོལ་རྗེ། ། རིག་འཛིན་མཆོག་དེའི་རྗེས་སུ་ཉེར་བཟུང་བ། །
ཟ་ཧོར་སྔགས་འཆང་ཟིལ་གནོན་བཞད་པ་རྩལ། ། མཚུངས་མེད་བླ་མ་རྣམ་གཉིས་ལ? ། གཙང་སྟོད་རུ་ལག་སྒྲོལ་བའི་གཙུག་ལག་ཁང༌། ། པདྨའི་སྒྲུབ་ཕུག་རྒྱང་གི་ཡོན་པོ་ལུང༌། ། མི་སྣང་རྒྱས་བཏབ་ཡིད་བཞིན་ནོར་འདྲའི་ཆོས། ། དཔལ་ལྡན་ལྷ་མོ་དགེ་བསྙེན་ནོར་བུ་བཟང༌། ། གཏེར་གནས་སྲུང་མར་བཅས་ལ? ། ཆོས་སྒོ་བརྒྱད་ཁྲི་བཞི་སྟོང་དོན་འདུས་པའི། ། ཟབ་མོའི་གསོལ་འདེབས་ལམ་ཟབ་ལེའུ་བདུན། ། ཐུན་དྲུག་གཡེལ་བ་མེད་པའི་ཉམས་ལེན་ལ། །
དད་ཤེས་བཙོན་པས་འགྲུབ་པར་བྱིན་གྱིས་རློབས། ཞེས་པ་འདི་ཡང་ཆོས་རྒྱལ་དབང་པོའི་སྡེས། མགོ་འདོམ་ཡུལ་གྱི་དགོན་པས་བསྐུལ་བའི་ངོར། ལིང་ཚེ་རྒྱལ་པོའི་ཕོ་བྲང་ཉམས་དགའ་བར་ཐུན་མཚམས་ཉིད་དུ་སྦྱར་བ་དགེ་གྱུར་ཅིག །། །། དེ་ནས་རྒྱལ་པོ་ཁྲི་སྲོང་ལྡེའུ་བཙན་གྱིས་ཞུས་པ༔ ཀྱེ་སློབ་དཔོན་ཆེན་པོ་ལགས༔ བདག་མ་འོངས་པའི་དད་པ་ཅན་རྣམས་ཀྱི་དོན་དུ༔ དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་བྱིན་གྱིས་རློབ་པ༔ ཚེ་འདིའི་བར་ཆད་སེལ༔ ཕྱི་མ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ༔
ནང་ནུབ་ཏུ་གསོལ་བ་འདེབས་པའི་ཆོས་ཤིག་ཞུ་ཞེས་ཞུས་སོ༔ གུ་རུའི་ཞལ་ནས༔ རྒྱལ་པོ་ཆེན་པོ་ལེགས་པར་གསོན་ཅིག༔ ཅེས་གསུངས་སོ༔ ཏཾ༔ ཐཱམཱཏྲ། ཏྱ།༔ ཨེ་མ་ཧོཿ སངས་རྒྱས་བསྟན་པ་རྨད་བྱུང་བསམ་ཡས་ལ༔ ཁྱད་པར་འཕགས་པའི་བསྟན་པ་རྣམ་གསུམ་བྱོན༔
སངས་རྒྱས་ཤཱཀྱ་ཐུབ་པའི་ཞིང་ཁམས་འདིར༔ གསང་སྔགས་རྡོ་རྗེ་ཐེག་པའི་བསྟན་པ་བྱོན༔ བསྟན་པ་རིན་པོ་ཆེ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ འོག་མིན་ལྷུན་གྱིས་གྲུབ་པའི་ཕོ་བྲང་དུ༔ དུས་གསུམ་བདེ་བར་གཤེགས་པའི་དགོངས་པ་ཡིས༔ མ་ཏྲཾ་རུ་དྲ་བཀའ་སྒོ་ལོག་པ་ལས༔ འགྲོ་དྲུག་སེམས་ཅན་སྡུག་བསྔལ་ཉམ་ཐག་གཟིགས༔ ཐུགས་རྗེ་ངོ་མཚར་ཅན་ལ? ཨོ་རྒྱན? ལྕང་ལོ་ཅན་གྱི་ཕོ་བྲང་དམ་པ་རུ༔ དེ་བཞིན་གཤེགས་པ་ཐམས་ཅད་བཀའ་བགྲོས་མཛད༔
ཞི་རྒྱས་དབང་དྲག་ཕྲིན་ལས་རྣམ་བཞི་ཡིས༔ ལོག་པ་བདུད་ཀྱི་བསྟན་པ་འདུལ་བར་མཛད༔ དུས་གསུམ་བདེ་གཤེགས་རྣམས་ལ་གསོལ? ཨོ་རྒྱན? རི་བོ་མ་ལ་ཡ་གནམ་ལྕགས་འབར་བའི་རྩེར༔ བདུད་པོ་མ་ཏྲཾ་རུ་དྲ་དྲག་པོས་བསྒྲལ༔ སྲིན་མོ་མ་ཚོགས་རྣམས་ལ་སྦྱོར་བ་མཛད༔ གསང་སྔགས་བསྟན་པ་དང་པོ་དེ་ནས་བྱོན༔ གདུལ་བྱ་ཁྱད་པར་ཅན་ལ་གསོལ? ཨོ་རྒྱན? འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ༔ དུས་གསུམ་སྐྱེ་འགག་མེད་པ་ཆོས་ཀྱི་སྐུ༔ ཆོས་རྣམས་རྣམ་དག་ཡེ་ནས་ལྷུན་གྱིས་གྲུབ༔ སངས་རྒྱས་ཐམས་ཅད་ཐུགས་ལས་བསྐྱེད་པའི་ཡབ༔
ཆོས་སྐུ་ཀུན་ཏུ་བཟང་པོ་ལ་གསོལ? ཨོ་རྒྱན? བདེ་ཆེན་ལྷུན་གྱིས་གྲུབ་པའི་ཞིང་ཁམས་སུ༔ གཏི་མུག་རྣམ་དག་ཆོས་དབྱིངས་ཡེ་ཤེས་ངང་༔ རྣམ་པར་སྣང་མཛད་ལོངས་སྤྱོད་རྫོགས་པའི་སྐུ༔ སྐུ་ཡི་རིགས་མཆོག་རིགས་ཀྱི་འཁོར་གྱིས་བསྐོར༔ བུདྡྷ་རིགས་ཀྱི་ལྷ་ཚོགས་ལ་གསོལ? ཨོ་རྒྱན? ཤར་ཕྱོགས་མངོན་པར་དགའ་བའི་ཞིང་ཁམས་སུ༔ ཞེ་སྡང་རྣམ་དག་མེ་ལོང་ཡེ་ཤེས་ངང་༔ རྡོ་རྗེ་སེམས་དཔའ་ལོངས་སྤྱོད་རྫོགས་པའི་སྐུ༔ ཐུགས་ཀྱི་རིགས་མཆོག་རིགས་ཀྱི་འཁོར་གྱིས་བསྐོར༔ རྡོ་རྗེ་རིགས་ཀྱི་ལྷ་ཚོགས་ལ་གསོལ? ཨོ་རྒྱན? ལྷོ་ཕྱོགས་དཔལ་ལྡན་མཛེས་པའི་ཞིང་ཁམས་སུ༔ ང་རྒྱལ་རྣམ་དག་མཉམ་ཉིད་ཡེ་ཤེས་ངང་༔
རིན་ཆེན་འབྱུང་གནས་ལོངས་སྤྱོད་རྫོགས་པའི་སྐུ༔ ཡོན་ཏན་རིགས་མཆོག་རིགས་ཀྱི་འཁོར་གྱིས་བསྐོར༔ རིན་ཆེན་རིགས་ཀྱི་ལྷ་ཚོགས་ལ་གསོལ? ཨོ་རྒྱན? ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ འདོད་ཆགས་རྣམ་དག་སོར་རྟོག་ཡེ་ཤེས་ངང་༔ སྣང་བ་མཐའ་ཡས་ལོངས་སྤྱོད་རྫོགས་པའི་སྐུ༔ གསུང་གི་རིགས་མཆོག་རིགས་ཀྱི་འཁོར་གྱིས་བསྐོར༔ པདྨ་རིགས་ཀྱི་ལྷ་ཚོགས་ལ་གསོལ? ཨོ་རྒྱན? བྱང་ཕྱོགས་ལས་རབ་རྫོགས་པའི་ཞིང་ཁམས་སུ༔ ཕྲག་དོག་རྣམ་དག་བྱ་གྲུབ་ཡེ་ཤེས་ངང་༔ དོན་ཡོད་གྲུབ་པ་ལོངས་སྤྱོད་རྫོགས་པའི་སྐུ༔ ཕྲིན་ལས་རིགས་མཆོག་རིགས་ཀྱི་འཁོར་གྱིས་བསྐོར༔
ཀརྨ་རིགས་ཀྱི་ལྷ་ཚོགས་ལ? ཨོ་རྒྱན? ཆོས་དབྱིངས་རོལ་པའི་གཞལ་ཡས་ཆེན་པོ་ན༔ ཉོན་མོངས་དུག་ལྔ་བརྫིས་པའི་གདན་སྟེང་དུ༔ ཁྲོ་བོའི་རྒྱལ་པོ་ཆེ་མཆོག་ཧེ་རུ་ཀཿ རིགས་ལྔ་བདེ་གཤེགས་འདུས་པའི་འཁོར་གྱིས་བསྐོར༔ ཀུན་བཟང་ཧེ་རུ་ཀའི་ལྷ་ཚོགས་ལ? ཨོ་རྒྱན? ཐུགས་རྗེ་རོལ་པའི་གཞལ་ཡས་ཆེན་པོ་ན༔ མ་བདུད་དྲེགས་པ་བརྫིས་པའི་གདན་སྟེང་དུ༔ མངོན་རྫོགས་རྒྱལ་པོ་ཆེ་མཆོག་ཧེ་རུ་ཀཿ ཡེ་ཤེས་ལས་གྲུབ་མ་མོའི་འཁོར་གྱིས་བསྐོར༔ ཆེ་མཆོག་མ་མོའི་ལྷ་ཚོགས་ལ་གསོལ? ཨོ་རྒྱན? མཐིང་ནག་གྲུ་གསུམ་འབར་བའི་གཞལ་ཡས་ན༔ མ་ཏྲཾ་རུ་དྲ་བརྫིས་པའི་གདན་སྟེང་དུ༔
ཐུགས་ཀྱི་བདག་ཉིད་བཛྲ་ཧེ་རུ་ཀཿ ཁྲག་འཐུང་ཁྲོ་བོ་འབར་བའི་འཁོར་གྱིས་བསྐོར༔ དཔལ་ཆེན་ཧེ་རུ་ཀའི་ལྷ་ཚོགས་ལ་གསོལ? ཨོ་རྒྱན? མཐིང་ནག་ཨེ་ལས་དྲག་པོའི་གཞལ་ཡས་ན༔ གཤིན་རྗེ་ཆུ་གླང་བརྫིས་པའི་གདན་སྟེང་དུ༔ འཇམ་དཔལ་ཡ་མཱནྟ་ཀ་གཤིན་རྗེའི་གཤེད༔ གཤེད་པོ་ཁྲོ་བོ་དྲེགས་པའི་འཁོར་གྱིས་བསྐོར༔ གཤིན་རྗེ་གཤེད་པོའི་ལྷ་ཚོགས་ལ་གསོལ? ཨོ་རྒྱན? དམར་ནག་གྲུ་གསུམ་དབང་གི་གཞལ་ཡས་ན༔ བདུད་ནག་ཕོ་མོ་བརྫིས་པའི་གདན་སྟེང་དུ༔ དབང་གི་རྒྱལ་པོ་པདྨ་ཧེ་རུ་ཀཿ པདྨ་རིགས་ཀྱི་ཁྲོ་བོ་རྣམས་ཀྱིས་བསྐོར༔
རྟ་མགྲིན་དབང་གི་ལྷ་ཚོགས་ལ་གསོལ? ཨོ་རྒྱན? བསྐལ་པ་མེ་ལྟར་འབར་བའི་གཞལ་ཡས་ན༔ ཕོ་བདུད་དྲེགས་པ་བརྫིས་པའི་གདན་སྟེང་དུ༔ དཔལ་ཆེན་རྡོ་རྗེ་གཞོན་ནུ་དཔའ་བོའི་སྐུ༔ བདུད་འདུལ་ཁྲོ་བཅུ་ཁྲ་ཐབས་འཁོར་གྱིས་བསྐོར༔ རྡོ་རྗེ་ཕུར་པའི་ལྷ་ཚོགས་ལ་གསོལ? ཨོ་རྒྱན? པདྨ་དབང་གི་གཞལ་ཡས་ཆེན་པོ་ན༔ མ་ཆགས་པདྨ་འབར་བའི་གདན་སྟེང་དུ༔ བཅོམ་ལྡན་མགོན་པོ་ཡེ་ཤེས་ཚེ་དཔག་མེད༔ འཆི་མེད་ཚེ་ཡི་ལྷ་ཚོགས་རྣམས་ཀྱིས་བསྐོར༔ རྡོ་རྗེ་ཚེ་ཡི་ལྷ་ཚོགས་ལ་གསོལ? ཨོ་རྒྱན? དུར་ཁྲོད་རྔམ་བརྗིད་རོལ་པའི་གཞལ་ཡས་ན༔ ཏི་ར་གན་རྐྱལ་བརྫིས་པའི་གདན་སྟེང་དུ༔
ཡུམ་ཆེན་ཁྲོ་མོ་རྡོ་རྗེ་ཕག་མོའི་སྐུ༔ མ་མོ་མཁའ་འགྲོ་ལྷ་ཚོགས་འཁོར་གྱིས་བསྐོར༔ རྡོ་རྗེ་རྣལ་འབྱོར་མའི་ལྷ་ཚོགས་ལ་གསོལ? ཨོ་རྒྱན? རྒྱ་གར་རྡོ་རྗེ་གདན་གྱི་ཕོ་བྲང་དུ༔ རྒྱུ་འབྲས་བདེན་པས་འགྲོ་བའི་དོན་མཛད་ཅིང་༔ སྡེ་སྣོད་གསུམ་གྱི་བསྟན་པའི་རྒྱལ་མཚན་བཙུགས༔ ཉན་ཐོས་བྱང་ཆུབ་སེམས་དཔའི་འཁོར་གྱིས་བསྐོར༔ སྤྲུལ་སྐུ་ཤཱཀྱ་ཐུབ་པ་ལ་གསོལ? ཨོ་རྒྱན? དྷ་ན་ཀོ་ཤ་ཀླུ་ཡི་ཕོ་བྲང་དུ༔ ཐུགས་རྗེའི་སྟོབས་ཀྱིས་འགྲོ་བའི་དོན་ལ་བྱོན༔ རྒྱལ་བའི་དགོངས་པས་འགྲོ་དྲུག་རང་གྲོལ་མཛད༔ མཁའ་འགྲོ་སྡེ་ལྔ་མ་མོའི་འཁོར་གྱིས་བསྐོར༔
སྤྲུལ་སྐུ་དགའ་རབ་རྡོ་རྗེ་ལ་གསོལ? ཨོ་རྒྱན? རྒྱ་ནག་རི་བོ་རྩེ་ལྔའི་ཕོ་བྲང་དུ༔ སངས་རྒྱས་སྐུ་ཡི་སྤྲུལ་པ་འཇམ་དཔལ་དབྱངས༔ སྟེང་འོག་ཕྱོགས་བཞིར་སྐུ་ཡིས་འགྲོ་དོན་མཛད༔ སྐུ་ཡི་བྱང་ཆུབ་སེམས་དཔའི་འཁོར་གྱིས་བསྐོར༔ འཕགས་པ་འཇམ་དཔལ་གྱི་ལྷ་ཚོགས་ལ་གསོལ? ཨོ་རྒྱན? གནས་ཆེན་རི་བོ་ཏ་ལའི་ཕོ་བྲང་དུ༔ སངས་རྒྱས་གསུང་གི་སྤྲུལ་པ་སྤྱན་རས་གཟིགས༔ སྟེང་འོག་ཕྱོགས་བཞིར་གསུང་གི་འགྲོ་དོན་མཛད༔ གསུང་གི་བྱང་ཆུབ་སེམས་དཔའི་འཁོར་གྱིས་བསྐོར༔ སྤྱན་རས་གཟིགས་ཀྱི་ལྷ་ཚོགས་ལ་གསོལ? ཨོ་རྒྱན? གནས་མཆོག་ལྕང་ལོ་ཅན་གྱི་ཕོ་བྲང་དུ༔ སངས་རྒྱས་ཐུགས་ཀྱི་སྤྲུལ་པ་རྡོ་རྗེ་འཛིན༔
སྟེང་འོག་ཕྱོགས་བཞིར་ཐུགས་ཀྱིས་འགྲོ་དོན་མཛད༔ ཐུགས་ཀྱི་བྱང་ཆུབ་སེམས་དཔའི་འཁོར་གྱིས་བསྐོར༔ ཕྱག་ན་རྡོ་རྗེའི་ལྷ་ཚོགས་ལ་གསོལ? ཨོ་རྒྱན? སྟེང་ཕྱོགས་རྣམ་པར་རྒྱལ་བའི་ཁང་བཟང་དུ༔ འཕགས་པ་འཇམ་དཔལ་ཐུགས་ཀྱི་དགོངས་པ་ཡིས༔ ལྷ་དབང་བརྒྱ་བྱིན་གནས་སུ་གསང་སྔགས་བྱོན༔ ཚོམ་བུ་འབུམ་དང་བཅས་ཏེ་མངོན་སངས་རྒྱས༔ ལྷ་ཡི་རིག་འཛིན་རྣམས་ལ་གསོལ? ཨོ་རྒྱན? འོག་ཕྱོགས་རྒྱ་མཚོ་ཆེན་པོའི་གཏིང་རུམ་དུ༔ སྤྱན་རས་གཟིགས་དབང་ཐུགས་ཀྱི་དགོངས་པ་ཡིས༔ ཀླུ་རྒྱལ་འཇོག་པོའི་གནས་སུ་གསང་སྔགས་བྱོན༔ ཚོམ་བུ་འབུམ་དང་བཅས་ཏེ་མངོན་སངས་རྒྱས༔
ཀླུ་ཡི་རིག་འཛིན་རྣམས་ལ་གསོལ? ཨོ་རྒྱན? རི་རྒྱལ་མེ་རི་འབར་བའི་རྩེ་མོ་རུ༔ ཕྱག་ན་རྡོ་རྗེའི་ཐུགས་ཀྱི་དགོངས་པ་ཡིས༔ རྒྱལ་པོ་ཛཿཡི་གནས་སུ་གསང་སྔགས་བྱོན༔ གང་ཟག་ལས་ཅན་མ་ལུས་བྱང་ཆུབ་ཐོབ༔ མི་ཡི་རིག་འཛིན་རྣམས་ལ་གསོལ? ཨོ་རྒྱན? ནུབ་ཕྱོགས་ཨོ་རྒྱན་དབང་གི་ཕོ་བྲང་དུ༔ བདེ་གཤེགས་སྐུ་གསུང་ཐུགས་ཀྱི་སྤྲུལ་པ་སྟེ༔ འཛམ་བུའི་གླིང་དུ་འགྲོ་བའི་དོན་ལ་བྱོན༔ རིག་འཛིན་མཁའ་འགྲོ་མང་པོའི་འཁོར་གྱིས་བསྐོར༔ པདྨ་འབྱུང་གནས་ཀྱི་ལྷ་ཚོགས་ལ་གསོལ? ཨོ་རྒྱན? ཆོས་སྐུ་ལོངས་སྐུ་སྤྲུལ་སྐུ་ཡང་སྤྲུལ་དང་༔ འདས་དང་མ་བྱོན་ད་ལྟ་དུས་གསུམ་གྱི༔
ཕྱོགས་བཅུའི་སངས་རྒྱས་རིག་འཛིན་བྱང་སེམས་ལ༔ བདག་ཅག་ལུས་ངག་ཡིད་གསུམ་གུས་པ་ཡིས༔ ཡིད་གཉིས་ཐེ་ཚོམ་མེད་པར་གསོལ? ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཞེས་གསུངས་སོ༔ རྒྱལ་པོ་ཆེན་པོ་ཚེ་འདིའི་ཁེ་གྲགས་དང་འདུ་འཛིའི་དབང་དུ་མ་བཏང་བར་དུས་རྒྱུན་དུ་གསོལ་བ་ཐོབ༔ གསང་སྔགས་ཀྱི་རྩ་བ་དམ་ཚིག་ཡིན༔ དམ་ཚིག་གི་རྩ་བ་མོས་གུས་དང་བརྩོན་འགྲུས་ཡིན༔ དེ་གཉིས་ཀྱི་རྩ་བ་བླ་མ་དང་ཡི་དམ་ལ་གསོལ་བ་འདེབས་པ་ཡིན་པས༔ བརྩོན་འགྲུས་ཅན་གྱིས་ཉམས་སུ་བླངས་ན༔ ཚེ་འདིར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ༔
ཞེས་གསུངས་སོ༔ དེ་ནས་མཁའ་འགྲོ་ཡེ་ཤེས་མཚོ་རྒྱལ་གྱིས་ཞུས་པ༔ ཀྱཻཿ སློབ་དཔོན་ཆེན་པོ་ལགས༔ སྤྱིར་སངས་རྒྱས་ཤཱཀྱ་ཐུབ་པའི་ཞིང་ཁམས་འདིར༔ ཐེག་པ་ཆེན་པོའི་གསང་སྔགས་བྱོན་པ་འགྲོ་བ་ཡོངས་ལ་བཀའ་དྲིན་ཆེ་ལགས༔ གསང་སྔགས་ཀྱི་ལྷ་ཐམས་ཅད་ཀྱི་སྐུའི་ངོ་བོ་རྡོ་རྗེ་ཐོད་ཕྲེང་རྩལ༔ གསུང་ཐེག་པ་ཆེན་པོའི་མན་ངག་གིས་འགྲོ་བ་འདྲེན༔ ཐུགས་ཀྱི་དགོངས་པ་དམ་མཁའ་ལ་ཉི་མ་ཤར་བ་ལྟ་བུའི་དགོངས་པ་ཟབ་མོ་མངའ་བ༔ བདེ་གཤེགས་ཀུན་འདུས་པདྨ་འབྱུང་གནས་ཉིད་ལས་ལྷག་པའི་སངས་རྒྱས་ནི་བདག་འདྲ་ཡེ་ཤེས་མཚོ་རྒྱལ་གྱིས་གཞན་ནས་བཙལ་དུ་མི་རྙེད་པར་འཁུམས་ལགས་པས༔
བདག་ལ་ཚིག་ཉུང་ལ་དོན་འདུས་པ༔ དོན་ཟབ་ལ་བྱིན་རླབས་ཆེ་བ༔ གུ་རུ་ཉིད་ལ་གསོལ་བ་བཏབ་པ་ཙམ་གྱིས་བྱིན་རླབས་ནམ་མཁའི་སྤྲིན་ལྟར་གཡོ་ནུས་པ༔ བདག་ཐ་མལ་པ་རྣམས་ཀྱིས་བོད་ཡུལ་དུ་གསོལ་བ་བཏབ་པས༔ གུ་རུ་ཉིད་སླར་ཨོ་རྒྱན་དུ་གཤེགས་པའི་དུས་སུ་མཁའ་འགྲོའི་གླིང་ནས་ཐུགས་རྗེས་བོད་ཀྱི་དད་པ་ཅན་གྱི་གནས་སུ་བྱོན་ཏེ་བྱིན་གྱིས་རློབ་ནུས་པ་ཞིག་ཞུ་ཞེས་ཞུས་པས༔ བཀའ་སྩལ་པ༔ ཉོན་ཅིག་ཇོ་མོ་མཚོ་རྒྱལ༔ ཁམས་གསུམ་གྱི་སེམས་ཅན་ཐམས་ཅད་ཉོན་མོངས་པའི་དབང་གི་རྟོག་པ་ཁ་འབྱམས་ཤིང་གཉིས་སྣང་གི་རྟོག་པ་བདག་ཏུ་བཟུང་བས་འཁྲུལ་པ་ཡིན༔ ང་ཉིད་ཆོས་སྐུའི་སངས་རྒྱས་ཐམས་ཅད་ཀྱིས་བྱིན་གྱིས་བརླབས༔ ལོངས་སྤྱོད་རྫོགས་པའི་སངས་རྒྱས་ཐམས་ཅད་ཀྱིས་དབང་བསྐུར༔
སྤྲུལ་སྐུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བཀའ་བགྲོས་ཏེ་ལྷོ་འཛམ་བུའི་གླིང་དུ་བྱོན༔ ཁྱད་པར་བོད་ཡུལ་མུན་པའི་གླིང་དུ་སངས་རྒྱས་ཀྱི་བསྟན་པ་དར་བར་བྱ་བ་དང་༔ གསང་སྔགས་འབྲས་བུའི་ཆོས་ཀྱིས་འགྲོ་བ་འདྲེན་པའི་ཕྱིར༔ རིན་ཆེན་མཚོ་གླིང་པདྨའི་སྡོང་པོ་ལས༔ རང་བྱུང་སྤྲུལ་པའི་སྐུ་རུ་བརྡ་ཡིས་འོངས༔ གང་ཞིག་ལས་ཅན་སྐྱེས་བུ་དད་པ་ཅན༔ བདག་ལ་གདུང་བའི་སེམས་ཀྱིས་གསོལ་འདེབས་ན༔ རྒྱུ་འབྲས་རྟེན་འབྲེལ་སྨོན་ལམ་ཁྱད་པར་གྱིས༔ སངས་རྒྱས་གཞན་བས་བདག་ཉིད་ཐུགས་རྗེ་མྱུར༔ མཚོ་རྒྱལ་མོས་པས་རྒྱུན་དུ་གསོལ་བ་ཐོབ༔
ཅེས་གསུངས་སོ༔ དེའི་དུས་སུ་ཞལ་ལྷོ་ནུབ་ཏུ་གཟིགས་ཏེ༔ རིན་པོ་ཆེ་དང་རུས་པའི་རྒྱན་སྣ་ཚོགས་ཀྱིས་བརྒྱན༔ ཕྱག་གཡས་པས་ཐོད་པའི་ཌཱ་མ་རུ་འཁྲོལ༔ ཕྱག་གཡོན་པ་ཇོ་མོ་མཚོ་རྒྱལ་གྱི་སྤྱི་ཐོག་ཏུ་བཞག་སྟེ༔ འདི་སྐད་ཅེས་གསུངས་སོ༔ ཨེ་མ་ཧོཿ འདི་ནས་ཉི་མ་ལྷོ་ནུབ་མཚམས་ཤེད་ན༔ གནས་ཆེན་རྡོ་རྗེ་གདན་གྱི་ནུབ་བྱང་མཚམས༔ རྔ་ཡབ་གླིང་ཕྲན་ཟ་བྱེད་སྲིན་པོའི་ཡུལ༔
དུས་གསུམ་སངས་རྒྱས་རྣམས་ཀྱིས་བྱིན་བརླབས་པའི༔ གླིང་མཆོག་ཁྱད་པར་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཧཱུྃ༔ སྔོན་གྱི་བསྐལ་པ་དང་པོ་འདས་པའི་དུས༔ མ་ཏྲཾ་རུ་དྲ་བསྒྲལ་བའི་རྫས་བརྒྱད་ལ༔ གསང་སྔགས་འབྱོན་པའི་གནས་བརྒྱད་བྱིན་གྱིས་བརླབས༔ ཙིཏྟ་ཨོ་རྒྱན་གནས་སུ་བབས་པ་ལས༔ རྟེན་འབྲེལ་ཁྱད་པར་ཅན་ལ་གསོལ? ཨོ་རྒྱན? རྡོ་རྗེ་ཕག་མོས་བྱིན་གྱིས་བརླབས་པའི་གནས༔ མ་མོ་མཁའ་འགྲོ་ཐམས་ཅད་འདུ་བའི་གླིང་༔
གསང་སྔགས་བརྡ་ཡི་རང་སྒྲ་དི་རི་རི༔ གནས་དེར་ཕྱིན་པ་ཙམ་གྱིས་བྱང་ཆུབ་ཐོབ༔ གནས་མཆོག་ཁྱད་པར་ཅན་ལ་གསོལ? ཨོ་རྒྱན? ཟངས་མདོག་དཔལ་གྱི་རི་བོ་ཙིཏྟའི་དབྱིབས༔ རྩ་བ་ཀླུ་ཡི་རྒྱལ་པོའི་གནས་སུ་ཟུག༔ སྐེད་པ་ལྷུན་ཆགས་མཁའ་འགྲོའི་གནས་ན་བརྗིད༔ རྩེ་མོ་ཚངས་པའི་འཇིག་རྟེན་སྙེགས་པ་འདྲ༔ རི་རྒྱལ་ཁྱད་པར་ཅན་ལ་གསོལ? ཨོ་རྒྱན? དཔལ་གྱི་རི་བོ་འབར་བའི་རྩེ་མོ་ན༔ ཤར་ཕྱོགས་ཤེལ་ལ་ལྷོ་ཕྱོགས་བཻཌཱུརྻ༔ ནུབ་ཕྱོགས་རཱ་ག་བྱང་ཕྱོགས་ཨིནྡྲའི་མདོག༔ ཕྱི་ནང་མེད་པར་གསལ་བའི་གཞལ་ཡས་ཁང་༔
ཕོ་བྲང་ཁྱད་པར་ཅན་ལ་གསོལ་བ? ཨོ་རྒྱན? གཞལ་ཡས་ཆེན་པོའི་ཕྱོགས་བཞི་མཚམས་བརྒྱད་དང་༔ སྟེང་འོག་ཐམས་ཅད་རིན་པོ་ཆེ་ལས་གྲུབ༔ ཁྱམས་དང་གྲུ་ཆད་གློ་བུར་རིགས་བཞི་ཡང་༔ ཕྲིན་ལས་བཞི་ཡི་ཁ་དོག་སོ་སོར་གསལ༔ ལྷུན་གྲུབ་གཞལ་ཡས་ཁང་ལ་གསོལ? ཨོ་རྒྱན? རྩིག་པ་འདོད་སྣམ་ཕ་གུ་དྲྭ་བ་དང་༔ དྲྭ་ཕྱེད་མདའ་ཡབ་རིན་ཆེན་སྣ་ལྔ་གསལ༔ སྒོ་བཞི་རྟ་བབས་ཆོས་འཁོར་རྒྱན་རྣམས་ཀུན༔ སྣ་ཚོགས་རིན་པོ་ཆེ་ཡིས་མཛེས་པར་བརྒྱན༔ རིན་ཆེན་གཞལ་ཡས་ཁང་ལ་གསོལ? ཨོ་རྒྱན? དཔག་བསམ་ཤིང་དང་བདུད་རྩིའི་ཆུ་མིག་དང་༔ འཇའ་ཚོན་སྣ་ལྔས་ཕྱི་ནང་སྤྲིན་ལྟར་གཏིབས༔
མེ་ཏོག་པདྨའི་འོད་ཀྱིས་བར་སྣང་ཁེངས༔ གནས་དེ་དྲན་པ་ཙམ་གྱིས་བདེ་ཆེན་ཐོབ༔ པདྨ་འོད་ཀྱི་གཞལ་ཡས་ལ་གསོལ? ཨོ་རྒྱན? གཞལ་ཡས་ཆེན་པོ་དེ་ཡི་ནང་ཤེད་ན༔ རིན་ཆེན་ཟུར་བརྒྱད་ཉི་མ་ཟླ་བའི་གདན༔ མ་ཆགས་པདྨ་འབར་བའི་སྡོང་པོ་ལ༔ པདྨ་འབྱུང་གནས་བདེ་གཤེགས་འདུས་པའི་སྐུ༔ རང་བྱུང་སྤྲུལ་པའི་སྐུ་ལ་གསོལ? ཨོ་རྒྱན? ཞི་རྒྱས་དབང་དྲག་དོན་ལ་དགོངས་པའི་ཕྱིར༔ སྐུ་མདོག་ཕྱག་མཚན་རྒྱན་རྣམས་མ་ངེས་ཀྱང་༔ ཉི་མ་སྟོང་གི་འོད་ལས་གཟི་མདངས་ཆེ༔ རི་རྒྱལ་ལྷུན་པོ་བས་ཀྱང་བརྗིད་རེ་ཆེ༔
ཡ་མཚན་སྤྲུལ་པའི་སྐུ་གསོལ? ཨོ་རྒྱན? ཐུགས་ཀྱི་སྤྲུལ་པས་འཇིག་རྟེན་ཁྱབ་པར་འགྱེད༔ སྤྱན་རྩ་ཉི་ཟླ་ལྟ་བུར་འཁྱིལ་ཞིང་གཟིགས༔ ནམ་མཁའི་གློག་ལས་ཐུགས་རྗེའི་ཕྲིན་ལས་མྱུར༔ དགོངས་པ་ཟབ་མོ་ནམ་མཁའི་ཀློང་དང་མཉམ༔ ཐུགས་རྗེ་ཁྱད་པར་ཅན་ལ་གསོལ? ཨོ་རྒྱན? འགྲོ་ལ་བརྩེ་བའི་ཐབས་ཀྱིས་འགྲོ་དོན་མཛད༔ ཞལ་འཛུམ་མཛེས་པའི་མདངས་ལྡན་ཡ་ལ་ལ༔ འབྲུག་སྟོང་ལྡིར་བས་གསུང་གི་གདངས་སྒྲ་ཆེ༔ གསང་སྔགས་ཟབ་མོའི་ཆོས་སྒྲ་དི་རི་རི༔ ཚངས་པའི་གསུངས་དབྱངས་སྒྲོགས་ལ་གསོལ? ཨོ་རྒྱན? སྤྲུལ་སྐུ་ཆེན་པོའི་ཕྱོགས་བཞི་མཚམས་བརྒྱད་ན༔ ལོག་པའི་དགྲ་བགེགས་བརྫིས་པའི་གདན་སྟེང་དུ༔
སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔ རིགས་ལྔ་བདེ་གཤེགས་བདུད་འདུལ་ཁྲོ་བོའི་ཚོགས༔ སྒྲུབ་ཆེན་བཀའ་བརྒྱད་ཀྱི་ལྷ་ཚོགས་ལ་གསོལ? ཨོ་རྒྱན? ཕྱོགས་བཞི་པདྨ་འདབ་བཞིའི་གདན་སྟེང་དུ༔ རིགས་བཞིའི་གིང་དང་མཁའ་འགྲོ་སྡེ་བཞི་ཚོགས༔ ཐམས་ཅད་མ་ལུས་དུར་ཁྲོད་ཆས་དང་ལྡན༔ མཛེས་པའི་རྒྱན་ལྡན་རོལ་པའི་སྟབས་སུ་བཞུགས༔ ཡེ་ཤེས་མཁའ་འགྲོ་ཡབ་ཡུམ་ལ་གསོལ? ཨོ་རྒྱན? གཞལ་ཡས་ཆེན་པོའི་ཕྱོགས་བཞིའི་བར་ཁྱམས་དང་༔ གྲུ་ཆད་གློ་འབུར་རིག་འཛིན་མཁའ་འགྲོས་ཁེངས༔ ལྷ་དང་ལྷ་མོ་མང་པོ་སྤྲིན་ལྟར་གཏིབས༔ ཕྱི་ནང་གསང་བའི་མཆོད་པ་སྣ་ཚོགས་འབུལ༔
མ་མོ་མཁའ་འགྲོའི་ལྷ་ཚོགས་ལ་གསོལ? ཨོ་རྒྱན? རིན་ཆེན་གཞལ་ཡས་ཁང་གི་འདོད་སྣམ་ལ༔ མཆོད་པའི་ལྷ་མོ་ཆར་སྤྲིན་ལྟ་བུར་གཏིབས༔ འདོད་ཡོན་དྲུག་གི་མཆོད་པས་འཇིག་རྟེན་ཁེངས༔ ཀུན་ཏུ་བཟང་པོའི་མཆོད་པས་བདེ་གཤེགས་མཆོད༔ ཡོན་ཏན་ཀུན་འབྱུང་གི་ལྷ་ཚོགས་ལ? ཨོ་རྒྱན? གཞལ་ཡས་ཆེན་པོའི་ཕྱོགས་ཀྱི་སྒོ་བཞི་ན༔ རྒྱལ་ཆེན་སྡེ་བཞི་བསྒོ་བའི་བཀའ་གཉན་མཛད༔ ལྷ་སྲིན་སྡེ་བརྒྱད་བྲན་དང་ཕོ་ཉར་འགྱེད༔ བདུད་དང་མུ་སྟེགས་རྡུལ་ཕྲན་བཞིན་དུ་འདུལ༔ ཆོས་སྐྱོང་སྲུང་མའི་ལྷ་ཚོགས་ལ་གསོལ? ཨོ་རྒྱན? ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔
དགོངས་ཤིག་ཕྱོགས་བཅུ་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ རིག་འཛིན་མཁའ་འགྲོའི་གནས་ནས་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ རིན་ཆེན་རྒྱན་ཆ་མང་པོ་སི་ལི་ལི༔ དུར་ཁྲོད་རུས་པའི་རྒྱན་ཆ་ཁྲོ་ལོ་ལོ༔ སྒྲ་དང་རོལ་མོ་མང་པོ་འུ་རུ་རུ༔ ཡི་དམ་ལྷ་ཚོགས་ཧཱུྃ་སྒྲ་དི་རི་རི༔ མཁའ་འགྲོ་སྡེ་ལྔས་གར་བྱེད་ཤིགས་སེ་ཤིག༔ གིང་ཆེན་དཔའ་བོས་བྲོ་རྡུང་ཁྲབས་སེ་ཁྲབ༔
མ་མོ་མཁའ་འགྲོ་སྤྲིན་ལྟར་ཐིབས་སེ་ཐིབ༔ ཆོས་སྐྱོང་སྡེ་བརྒྱད་ལས་བྱེད་ཁྱུགས་སེ་ཁྱུག༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ གཡས་ན་ཕོ་རྒྱུད་ཐམས་ཅད་ཤ་ར་ར༔ གཡོན་ན་མོ་རྒྱུད་ཐམས་ཅད་ཤ་ར་ར༔ བར་སྣང་ཐམས་ཅད་དར་གདུགས་ལྷབས་སེ་ལྷབ༔ དྲི་ཞིམ་སྤོས་ཀྱི་ངད་ལྡང་ཐུ་ལུ་ལུ༔ མཁའ་འགྲོ་གསང་བའི་བརྡ་སྐད་དི་རི་རི༔ གིང་ཆེན་དཔའ་བོའི་བཤུག་གླུ་ཀྱུ་རུ་རུ༔ ཧཱུྃ་གི་སྣང་གླུ་མང་པོ་དི་རི་རི༔
ཕཊ྄་ཀྱི་བརྡ་སྐད་དྲག་པོ་སངས་སེ་སང་༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ ཐུགས་རྗེས་གཟིགས་ལ་གནས་འདིར་གཤེགས་སུ་གསོལ༔ གནས་འདིར་ཐུགས་རྗེས་དགོངས་ཏེ་གཤེགས་ནས་ཀྱང་༔ བདག་གིས་བྱང་ཆུབ་སྙིང་པོ་མ་ཐོབ་པར༔ བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་དུ་གསོལ༔ མཚོ་རྒྱལ་དེ་ལྟར་མོས་པས་གསོལ་བ་ཐོབ༔ པད་འབྱུང་བདག་ལ་འགྲོ་བའི་དོན་ལས་མེད༔
དམ་ཚིག་དབང་གིས་བོད་ཀྱི་ཡུལ་དུ་འོང་༔ དད་པ་ཅན་ལ་དངོས་སུ་ལུང་སྟོན་འགྱུར༔ ཞེས་གསུངས་སོ༔ གུ་རུའི་ཞལ་ནས་གསོལ་བ་འདེབས་པ་ལ་དང་པོ་ལོ་རྒྱུས་བརྗོད་པས་དྭང་བ་འདྲེན༔ ཡོན་ཏན་མཐོང་བས་དད་པ་སྐྱེ༔ ཡིད་ཁྱེད་ཤེས་ཀྱི་དད་པས་བྱིན་རླབས་འཇུག༔ སེམས་ཐེ་ཚོམ་བྲལ་བས་བསམ་པ་འགྲུབ༔ ཅེས་གསུངས་སོ༔ དེ་ནས་དགེ་སློང་ནམ་མཁའི་སྙིང་པོས་ཞུས་པ༔ ཀྱེ་སློབ་དཔོན་ཆེན་པོ་ལགས༔
བདག་ལ་བརྒྱུད་པའི་བླ་མ་རྣམས་ལ་གསོལ་བ་འདེབས་པ༔ སྣང་བ་ལྷ་དང་ལྷ་མོར་གསལ་བ༔ སྒྲ་གྲགས་ཚད་ཡི་དམ་ལྷའི་གསུང་དུ་གོ་བ༔ རྟོག་པ་ཅི་ཤར་ཆོས་ཉིད་དུ་གྲོལ་བའི་གསོལ་འདེབས་ཤིག་ཞུ་ཞེས་ཞུས་པས༔ བཀའ་སྩལ་པ༔ ཨེ་མ་ཧོཿ སྤྲོས་བྲལ་བདེ་ཆེན་རྒྱལ་བ་ཀུན་ཏུ་བཟང་༔ རིགས་ལྔའི་སངས་རྒྱས་དྲུག་པ་རྡོ་རྗེ་འཆང་༔ འགྲོ་དྲུག་དོན་མཛད་བྱང་ཆུབ་སེམས་དཔའི་སྐུ༔ ཆོས་སྐུ་ལོངས་སྐུ་སྤྲུལ་སྐུ་རྣམ་པ་གསུམ༔
རྒྱལ་བ་དགོངས་པའི་བརྒྱུད་པ་ལ་གསོལ་བ་འདེབས༔ ཨོ་རྒྱན་པདྨ་འབྱུང? གྲགས་ལྡན་མཆོག་སྐྱོང་གནོད་སྦྱིན་སྐར་མདའ་གདོང་༔ བློ་གྲོས་ཐབས་ལྡན་ཀླུ་རྒྱལ་འཇོག་པོ་དང་༔ དྲི་མེད་གྲགས་པ་ལས་ཅན་རྒྱལ་པོ་ཛཿ རིག་འཛིན་ལྷ་དབང་བརྒྱ་བྱིན་ལ་སོགས་ཏེ༔ རིག་འཛིན་རིག་པའི་བརྒྱུད་པ་ལ་གསོལ་བ་འདེབས༔ ཨོ་རྒྱན? ཆོས་སྐུ་ཀུན་ཏུ་བཟང་པོའི་དགོངས་པ་ཡིས༔ རྡོ་རྗེ་སེམས་དཔའ་དགའ་རབ་རྡོ་རྗེ་དང་༔ ཤྲཱི་སིངྷའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔
རྫོགས་ཆེན་བརྒྱུད་པའི་བླ་མ་ལ་གསོལ? ཨོ་རྒྱན? རྒྱལ་བ་ཆོས་ཀྱི་སྐུ་ཡི་དགོངས་པ་ཡིས༔ བདེ་གཤེགས་རིགས་ལྔ་རིགས་གསུམ་མགོན་པོ་དང་༔ སངས་རྒྱས་གསང་བའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ སྒྱུ་འཕྲུལ་བརྒྱུད་པའི་བླ་མ་ལ་གསོལ? ཨོ་རྒྱན? འཇམ་དཔལ་ཡ་མཱནྟ་ཀའི་དགོངས་པ་ཡིས༔ སློབ་དཔོན་ཆེན་པོ་འཇམ་དཔལ་བཤེས་གཉེན་དང་༔ རོ་ལངས་བདེ་བའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ སྐུ་ཡི་བརྒྱུད་པའི་བླ་མ་ལ་གསོལ? ཨོ་རྒྱན? པདྨ་ཧེ་རུ་ཀ་ཡི་དགོངས་པ་ཡིས༔ དབང་གི་ལྷ་མོ་ནཱ་གརྫུ་ན་དང་༔
པདྨ་འབྱུང་གནས་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ གསུང་གི་བརྒྱུད་པའི་བླ་མ་ལ་གསོལ? ཨོ་རྒྱན? བཛྲ་ཧེ་རུ་ཀ་ཡི་དགོངས་པ་ཡིས༔ དགའ་རབ་རྡོ་རྗེ་འཇམ་དཔལ་བཤེས་གཉེན་དང་༔ ཧཱུྃ་ཆེན་ཀ་རའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཐུགས་ཀྱི་བརྒྱུད་པའི་བླ་མ་ལ་གསོལ? ཨོ་རྒྱན? ཆེ་མཆོག་ཧེ་རུ་ཀ་ཡི་དགོངས་པ་ཡིས༔ སྤྲུལ་པའི་མཁའ་འགྲོ་རིག་འཛིན་མང་པོ་དང་༔ མི་འགྱུར་ནམ་མཁའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔
ཡོན་ཏན་བརྒྱུད་པའི་བླ་མ་ལ་གསོལ? ཨོ་རྒྱན? དཔལ་ཆེན་རྡོ་རྗེ་གཞོན་ནུའི་དགོངས་པ་ཡིས༔ ལྷུན་གྲུབ་ཕྱག་རྒྱ་ཆེན་པོའི་རིག་འཛིན་དང་༔ རྡོ་རྗེ་ཐོད་ཕྲེང་རྩལ་ལ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཕྲིན་ལས་བརྒྱུད་པའི་བླ་མ་ལ་གསོལ? ཨོ་རྒྱན? མངོན་རྫོགས་རྒྱལ་པོ་ཆེ་མཆོག་ཧེ་རུ་ཀཿ མ་རྒྱུད་ལྷ་མོ་ཡོངས་འཁྱུད་བདེ་མ་དང་༔ དྷ་ན་སཾ་སྐྲྀའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ སྲིད་པ་མ་རྒྱུད་ཀྱི་བླ་མ་ལ་གསོལ? ཨོ་རྒྱན? བཅོམ་ལྡན་དྲེགས་པ་ཀུན་འདུལ་དགོངས་པ་ཡིས༔ རཾ་བུ་གུ་ཧྱ་ཙནྡྲའི་ཐུགས་བརྒྱུད་ནས༔
ཤཱཀྱ་སེངྒེའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ མཆོད་བསྟོད་བརྒྱུད་པའི་བླ་མ་ལ་གསོལ? ཨོ་རྒྱན? དཔལ་ཆེན་སྟོབས་ལྡན་ནག་པོའི་དགོངས་པ་ཡིས༔ སློབ་དཔོན་ཤཱནྟིཾ་གརྦྷའི་ཐུགས་བརྒྱུད་ནས༔ རྡོ་རྗེ་གྲོ་ལོད་རྩལ་ལ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ དྲག་སྔགས་བརྒྱུད་པའི་བླ་མ་ལ་གསོལ? ཨོ་རྒྱན? མགོན་པོ་ཚེ་དཔག་མེད་ཀྱི་དགོངས་པ་ཡིས༔ ལྷ་མོ་ཙཎྜ་ལཱི་ལ་ཐུགས་བརྒྱུད་ནས༔ འཆི་མེད་པདྨ་འབྱུང་གནས་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔
ཚེ་ཡི་རིག་འཛིན་རྣམས་ལ་གསོལ? ཨོ་རྒྱན? རྡོ་རྗེ་ཕག་མོའི་ཐུགས་ཀྱི་དགོངས་པ་ཡིས༔ མཁའ་འགྲོ་སེངྒེའི་གདོང་ཅན་ཐུགས་བརྒྱུད་ནས༔ རྡོ་རྗེ་དྲག་པོ་རྩལ་ལ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ གསང་སྔགས་མ་རྒྱུད་ཀྱི་བླ་མ་ལ་གསོལ? ཨོ་རྒྱན? རྡོ་རྗེ་ཁྲག་འཐུང་ཐུགས་ཀྱི་དགོངས་པ་ཡིས༔ སྤྲུལ་སྐུ་པདྨ་འབྱུང་གནས་ཐུགས་བརྒྱུད་ནས༔ འཛམ་གླིང་བོད་ཀྱི་ལས་ཅན་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ གསང་སྔགས་འདུས་བརྒྱུད་ཀྱི་བླ་མ་ལ་གསོལ? ཨོ་རྒྱན? འདས་པའི་སངས་རྒྱས་རྣམས་ཀྱི་དགོངས་པ་ཡིས༔ སངས་རྒྱས་ཤཱཀྱ་ཐུབ་པའི་ཐུགས་བརྒྱུད་ནས༔
བོ་དྷི་ས་ཏྭའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ རྒྱུ་འབྲས་དོན་སྟོན་གྱི་བླ་མ་ལ་གསོལ? ཨོ་རྒྱན? རིག་འཛིན་བྱང་ཆུབ་སེམས་དཔའི་དགོངས་པ་ཡིས༔ གང་ཟག་ལས་ཅན་རྣམས་ལ་བྱིན་བརླབས་ཏེ༔ དུས་ཚོད་འདི་ནས་ལྔ་བརྒྱ་ཐ་མའི་བར༔ གསང་སྔགས་བཀའ་བཞིན་བསྒྲུབ་པའི་དམ་ཚིག་ཅན༔ གང་ཟག་སྙན་ཁུང་བརྒྱུད་པ་ལ་གསོལ? ཨོ་རྒྱན? འདི་ལྟར་མིག་གི་ཡུལ་དུ་སྣང་བ་ཡི༔ ཕྱི་ནང་སྣོད་བཅུད་དངོས་པོ་ཐམས་ཅད་ཀུན༔ སྣང་ཡང་བདག་འཛིན་མེད་པའི་ངང་ལ་ཞོག༔ གཟུང་འཛིན་དག་པ་གསལ་སྟོང་ལྷ་ཡི་སྐུ༔
འདོད་ཆགས་རང་གྲོལ་གྱི་བླ་མ་ལ་གསོལ? ཨོ་རྒྱན? འདི་ལྟར་རྣ་བའི་ཡུལ་དུ་གྲགས་པ་ཡི༔ སྙན་དང་མི་སྙན་འཛིན་པའི་སྒྲ་རྣམས་ཀུན༔ གྲགས་སྟོང་བསམ་མནོ་བྲལ་བའི་ངང་ལ་ཞོག༔ གྲགས་སྟོང་སྐྱེ་འགག་མེད་པ་རྒྱལ་བའི་གསུང་༔ གྲགས་སྟོང་རྒྱལ་བའི་གསུང་ལ་གསོལ? ཨོ་རྒྱན? འདི་ལྟར་ཡིད་ཀྱི་ཡུལ་དུ་འགྱུ་བ་ཡི༔ ཉོན་མོངས་དུག་ལྔའི་རྟོག་པ་ཅི་ཤར་ཡང་༔ སྔོན་བསུ་རྗེས་དཔྱོད་བློ་ཡིས་བཅོས་མི་གཞུག༔ འགྱུ་བ་རང་སར་བཞག་པས་ཆོས་སྐུར་གྲོལ༔ རིག་པ་རང་གྲོལ་གྱི་བླ་མ་ལ་གསོལ? ཨོ་རྒྱན? ཕྱི་ལྟར་གཟུང་བའི་ཡུལ་སྣང་དག་པ་དང་༔ ནང་ལྟར་འཛིན་པའི་སེམས་ཉིད་གྲོལ་བ་དང་༔
བར་དུ་འོད་གསལ་རང་ངོ་ཤེས་པ་རུ༔ དུས་གསུམ་བདེ་གཤེགས་རྣམས་ཀྱི་ཐུགས་རྗེ་ཡིས༔ བདག་འདྲའི་རང་རྒྱུད་གྲོལ་བར་བྱིན་གྱིས་རློབས༔ དེ་ལྟར་རྒྱུན་ཆད་མེད་པར་གསོལ་བ་ཐོབ༔ ནམ་མཁའི་སྙིང་པོ་རིག་པའི་བཙན་ས་ཟུངས༔ བདག་དང་འབྲལ་བ་མེད་པར་བདེ་ཆེན་གནས་སུ་སྤྱོན༔ ཞེས་གསུངས་སོ༔ དེ་ནས་སྣ་ནམ་རྡོ་རྗེ་བདུད་འཇོམས་ཀྱིས་ཞུས་པ༔ ཀྱཻ་སློབ་དཔོན་ཆེན་པོ་ལགས༔ ཉིད་སངས་རྒྱས་ཐམས་ཅད་འདུས་པའི་སྐུ༔
སངས་རྒྱས་ཐམས་ཅད་འདུས་པའི་གསུང་༔ སངས་རྒྱས་ཐམས་ཅད་འདུས་པའི་ཐུགས༔ བདེ་གཤེགས་འདུས་པའི་ཐུགས་རྗེ་ཅན༔ པདྨ་འབྱུང་གནས་རྒྱལ་བའི་སྐུ༔ ཁྱེད་ལས་ལྷག་པ་གཞན་ན་མེད༔ བདག་དང་མ་འོངས་དོན་ཆེད་དུ༔ ཉིད་ཀྱི་བྱོན་ཚུལ་མཛད་ཚུལ་ལ༔ བརྟེན་ནས་དྭང་བ་འདྲེན་པ་དང་༔ ཡིད་ཆེས་མོས་གུས་སྐྱེ་བ་ཡི༔ གསོལ་འདེབས་བྱིན་གྱིས་རློབས་པའི་གསུང་༔
བདག་ལ་ཐུགས་རྗེས་གནང་བར་ཞུ༔ ཞེས་ཞུས་སོ༔ བཀའ་སྩལ་པ༔ ཉོན་ཅིག་སྔགས་ཀྱི་རྣལ་འབྱོར་པ༔ ང་ཡི་རྣམ་ཐར་མཛད་ཚུལ་ནི༔ བསམ་གྱིས་མི་ཁྱབ་བརྗོད་མི་ལང་༔ འོན་ཀྱང་འཛམ་གླིང་བོད་ཡུལ་དུ༔ སྤྲུལ་པས་འགྲོ་དོན་བྱས་པའི་ཚུལ༔ ཅུང་ཞིག་བཤད་ཀྱིས་གུས་པས་ཉོན༔ རྒྱུན་ཆད་མེད་པར་གསོལ་བ་ཐོབ༔
ཅེས་གསུངས་སོ༔ སནྲཐྲ། ཨེ་མ་ཧོཿ ལྷོ་ནུབ་རྔ་ཡབ་གླིང་ཕྲན་སྲིན་པོའི་ཡུལ༔ སིནྡྷུ་རྒྱ་མཚོ་རོལ་པའི་མཚོ་གླིང་དུ༔ ཀླུ་རྒྱལ་འཇོག་པོ་གནས་པའི་ཁང་སྟེང་དུ༔ པདྨ་འབར་བའི་སྡོང་པོའི་རྩེ་ལས་འཁྲུངས༔ རང་བྱུང་ངོ་མཚར་ཅན་ལ་གསོལ་བ་འདེབས༔ ཨོ་རྒྱན? ཕ་དང་མ་མེད་ཁྱེའུ་སྤྲུལ་པའི་སྐུ༔ རྒྱུ་མེད་རྐྱེན་མེད་རྒྱ་མཚོ་ཀློང་ལས་བྱོན༔
མ་རིག་ལོག་པའི་སེམས་ཅན་འདྲེན་པའི་དཔལ༔ བདེ་གཤེགས་སྐུ་གསུང་ཐུགས་ཀྱི་སྤྲུལ་པ་སྟེ༔ སྤྲུལ་སྐུ་མཚོ་སྐྱེས་རྡོ་རྗེ་ལ་གསོལ? ཨོ་རྒྱན? ལས་ཅན་རྒྱལ་པོ་ཨིནྡྲ་བྷུ་ཏི་ཡིས༔ རྒྱ་མཚོ་ཆེན་པོའི་གླིང་ནས་རྙེད་དེ་བྱོན༔ དད་པས་སྤྱན་དྲངས་རྒྱལ་པོར་མངའ་གསོལ་མཛད༔ རྒྱལ་སྲིད་ཆོས་ཀྱི་ཁྲིམས་ཀྱིས་བདེ་ལ་བཀོད༔ རྒྱལ་པོ་ཐོར་ཅོག་ཅན་ལ་གསོལ? ཨོ་རྒྱན? ལྷོ་ཕྱོགས་བསིལ་བ་ཚལ་གྱི་དུར་ཁྲོད་དུ༔ རྒྱལ་སྲིད་སྤངས་ནས་བརྟུལ་ཞུགས་སྤྱོད་པ་མཛད༔ ཏ་ན་ག་ནའི་སྦྱོར་སྒྲོལ་དགོངས་པ་ཡིས༔ མ་མོ་མཁའ་འགྲོ་ཐམས་ཅད་དབང་དུ་བསྡུས༔
ཤཱནྟ་རཀྵི་ཏ་ལ་གསོལ? ཨོ་རྒྱན? ཕྱོགས་བཞིའི་དུར་ཁྲོད་ཀུན་ཏུ་སྤྱོད་པ་མཛད༔ ཡེ་ཤེས་མཁའ་འགྲོ་རྣམས་ཀྱིས་བྱིན་གྱིས་བརླབས༔ རྡོ་རྗེ་ཕག་མོའི་ཞལ་མཐོང་དངོས་གྲུབ་ཐོབ༔ ནམ་མཁའི་གཟའ་ཆེན་ཐམས་ཅད་བྲན་དུ་བཀོལ༔ རྡོ་རྗེ་དྲག་པོ་རྩལ་ལ་གསོལ? ཨོ་རྒྱན? བྲག་དམར་བྱ་ཁྱུང་ཚལ་གྱི་ཀེའུ་ཚང་དུ༔ སློབ་དཔོན་པྲ་བྷ་ཧསྟིའི་སྤྱན་སྔར་བྱོན༔ རྣལ་འབྱོར་ཡོ་གའི་ཆོས་ལ་སྦྱངས་པ་མཛད༔ ཡོ་གའི་ལྷ་ཚོགས་རྣམས་ཀྱི་ཞལ་གཟིགས་པའི༔ ཤཱཀྱ་སེངྒེའི་སྐུ་ལ་གསོལ? ཨོ་རྒྱན? རྒྱ་གར་ཡུལ་གྱི་ཕྱོགས་བཞིའི་གནས་ཆེན་དུ༔ རིག་འཛིན་གྲུབ་ཐོབ་མང་པོའི་སྤྱན་སྔར་བྱོན༔
ཡོ་ག་རྣམ་གསུམ་ཆོས་ལ་སྦྱངས་པ་མཛད༔ མཚན་ཉིད་རྒྱུ་ཡི་ཆོས་ཀྱི་སྒྲོ་འདོགས་བཅད༔ མཁས་པ་བློ་ལྡན་མཆོག་སྲེད་ལ་གསོལ? ཨོ་རྒྱན? བྲག་ཕུག་མཱ་ར་ཏི་ཀའི་ཀེའུ་ཚང་དུ༔ འཆི་མེད་ཚེ་ཡི་རིག་འཛིན་བསྒྲུབས་པའི་ཚེ༔ མགོན་པོ་ཚེ་དཔག་མེད་ཀྱིས་བྱིན་གྱིས་བརླབས༔ སྐྱེ་འཆི་མེད་པ་རྡོ་རྗེའི་ལུས་སུ་གྱུར༔ འཆི་མེད་པདྨ་འབྱུང་གནས་ལ་གསོལ? ཨོ་རྒྱན? ཟ་ཧོར་རྒྱལ་ཁམས་འདུལ་དུ་གཤེགས་པའི་ཚེ༔ མ་རིག་འཁྲུལ་པའི་སེམས་ཅན་ཆོས་ལ་བཙུད༔ ཡ་མཚན་རྨད་དུ་བྱུང་བའི་རྫུ་འཕྲུལ་བསྟན༔ རྒྱལ་ཁམས་ཐམས་ཅད་ཆོས་ཀྱིས་གང་བར་མཛད༔
པདྨ་སམྦྷའི་སྐུ་ལ་གསོལ? ཨོ་རྒྱན? ཨོ་རྒྱན་རྒྱལ་ཁམས་འདུལ་དུ་གཤེགས་པའི་ཚེ༔ གཤེད་མས་མེ་ཡི་དབུས་སུ་བསྲེགས་པ་ན༔ མེ་དཔུང་མཚོ་རུ་བསྒྱུར་ཏེ་རྫུ་འཕྲུལ་བསྟན༔ ཨིནྡྲ་བྷཱུ་ཏི་བྱང་ཆུབ་ལམ་ལ་བཀོད༔ སྲས་མཆོག་པདྨ་རྒྱལ་པོ་ལ? ཨོ་རྒྱན? འོག་མིན་གནས་དང་བདེ་ཆེན་དུར་ཁྲོད་དང་༔ ལྷུན་གྲུབ་བརྩེགས་དང་པདྨ་བརྩེགས་ལ་སོགས༔ རང་བྱུང་མཆོད་རྟེན་དྲུང་དུ་བཞུགས་པའི་ཚེ༔ མ་མོ་མཁའ་འགྲོ་ཆོས་སྐྱོང་འཁོར་གྱིས་བསྐོར༔ གུ་རུ་ཉི་མ་འོད་ཟེར་ལ་གསོལ? ཨོ་རྒྱན? ལྷོ་ཕྱོགས་རྒྱ་གར་ཡུལ་དུ་གཤེགས་པའི་ཚེ༔ མཁའ་འགྲོ་བདུད་འདུལ་མ་ཡིས་བྱིན་གྱིས་བརླབས༔
མུ་སྟེགས་སྟོན་པ་ལྔ་བརྒྱའི་རྩོད་པ་བཟློག༔ ངན་སྔགས་བདག་པོ་མུ་སྟེགས་ཐོག་གིས་བསྒྲལ༔ འཕགས་པ་སེངྒེ་སྒྲ་སྒྲོགས་ལ་གསོལ? ཨོ་རྒྱན? བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔ ཡང་དག་བདེ་ཆེན་སྙིང་པོ་བསྒྲུབས་པའི་ཚེ༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཕྱག་རྒྱ་ཆེན་པོའི་དངོས་གྲུབ་གནས་དེར་ཐོབ༔ རྡོ་རྗེ་ཐོད་ཕྲེང་རྩལ་ལ་གསོལ? ཨོ་རྒྱན? བྱང་ཕྱོགས་རྒྱལ་པོའི་དོན་ལ་བྱོན་པའི་ཚེ༔ བོད་ཀྱི་གནོད་སྦྱིན་ཐམས་ཅད་དམ་ལ་བཏགས༔ བསམ་ཡས་མངའ་གསོལ་རྒྱལ་པོའི་དགོངས་པ་བསྒྲུབས༔ བོད་ཡུལ་ཐམས་ཅད་ཆོས་ཀྱིས་གང་བར་མཛད༔
སྤྲུལ་སྐུ་པདྨ་འབྱུང་གནས་ལ་གསོལ? ཨོ་རྒྱན? བསམ་ཡས་མཆིམས་ཕུའི་བྲག་དམར་ཀེའུ་ཚང་དུ༔ སྒྲུབ་ཆེན་བཀའ་བརྒྱད་གསང་སྔགས་དཀྱིལ་འཁོར་དུ༔ ལས་ཅན་རྒྱལ་པོ་རྗེ་འབངས་སྨིན་པར་མཛད༔ གསང་སྔགས་འབྲས་བུའི་ཐེག་པ་རྒྱས་པར་མཛད༔ བཀའ་དྲིན་བསམ་ལས་འདས་ལ་གསོལ? ཨོ་རྒྱན? སྟག་ཚང་སེངྒེ་བསམ་འགྲུབ་ཀེའུ་ཚང་དུ༔ གདུག་པའི་མུ་སྟེགས་བདུད་དང་དམ་སྲི་བཏུལ༔ གནས་ཆེན་གངས་བྲག་རྣམས་ལ་གཏེར་ཆེན་སྦས༔ མ་འོངས་སྙིགས་མའི་སེམས་ཅན་ཐུགས་རྗེས་གཟིགས༔ རྡོ་རྗེ་གྲོ་ལོད་རྩལ་ལ་གསོལ? ཨོ་རྒྱན? བོད་ཀྱི་གངས་ཆེན་བཞི་ལ་སྒྲུབ་ཁང་མཛད༔ བྲག་ཕུག་ཆེན་པོ་བརྒྱད་ལ་ཡང་དབེན་མཛད༔
ཕྱོགས་བཞིའི་བྲག་ལ་སྤྲུལ་སྐུའི་ཞབས་རྗེས་བཞག༔ གྲགས་པའི་མཚོ་ཆེན་བཞི་ལ་ཕྱག་རྗེས་བཞག༔ འགྲོ་དྲུག་སྒྲིབ་སྦྱོང་མཛད་ལ་གསོལ? ཨོ་རྒྱན? ལྷོ་ཕྱོགས་མོན་ཁའི་བྲག་ལ་སྐུ་རྗེས་བཞག༔ སྐུ་ཚབ་གཏེར་ལྔ་བོད་ཀྱི་དོན་ལ་བཞག༔ སངས་རྒྱས་བསྟན་པ་མཐའ་རུ་རྒྱས་པར་མཛད༔ བོད་ཀྱི་ལྷ་གཅིག་འགྲོ་བ་ཡོངས་ཀྱི་དཔལ༔ ཐུགས་རྗེ་ཁྱད་པར་ཅན་ལ་གསོལ? ཨོ་རྒྱན? ལྷོ་ནུབ་རྔ་ཡབ་གླིང་ཕྲན་དཔལ་རིའི་རྩེར༔ རིག་འཛིན་མཁའ་འགྲོ་མང་པོའི་རྒྱལ་པོ་མཛད༔ ཤ་ཟ་སྲིན་པོ་ཐམས་ཅད་དམ་ལ་བཏགས༔ བོད་ལ་རྒྱུན་ཆད་མེད་པར་ཐུགས་རྗེས་གཟིགས༔
དྲིན་ཅན་སྤྲུལ་པའི་སྐུ་ལ་གསོལ? ཨོ་རྒྱན? ལྔ་བརྒྱའི་ཐ་མར་བོད་ཀྱི་སེམས་ཅན་ལ༔ ལས་ངན་དབང་གིས་སྡུག་བསྔལ་རྒྱུན་ཆད་མེད༔ ཁྱོད་ཀྱི་རྣམ་ཐར་དྲན་ཅིང་གསོལ་འདེབས་ན༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ ཐུགས་རྗེས་གཟིགས་ལ་བྱིན་གྱིས་བརླབ་ཏུ་གསོལ༔ རྡོ་རྗེ་བདུད་འཇོམས་ལེགས་པར་གུས་པས་ཉོན༔ ང་ཡི་རྣམ་ཐར་དྲན་ཅིང་གསོལ་བ་ཐོབ༔ ཚེ་འདིར་པདྨ་ང་ཡི་བྱིན་གྱིས་རློབ༔ ཕྱི་མ་བྱང་ཆུབ་ལམ་ལ་འགོད་པར་ངེས༔ ཞེས་གསུངས་སོ༔
དེ་ནས་ལྷ་སྲས་མུ་ཁྲི་བཙན་པོས་ཞུས་པ༔ ཀྱེ་སློབ་དཔོན་ཆེན་པོ་ལགས༔ དུས་མ་འོངས་པ་ལྔ་བརྒྱ་སྙིགས་མ་ལ་ཐུག་པའི་ཚེ༔ སེམས་ཅན་ཐམས་ཅད་ལས་ངན་གྱི་དབང་གིས་སྡུག་བསྔལ་ཤ་སྟག་ལ་སྤྱོད་དགོས་པར་གསུངས་གདའ༔ དེ་རྣམས་ལ་ཐུགས་རྗེས་གཟིགས་ནས་སྡུག་བསྔལ་ལས་སྐྱོབ་ནུས་པའི་གསོལ་འདེབས་ཤིག་ཞུ༔ ཞེས་ཞུས་སོ༔ བཀའ་སྩལ་པ༔ ཉོན་ཅིག་མུ་ཁྲི་བཙན་པོ༔ ཚ་བའི་ཡུལ་མེད་ན་རྒྱ་སྐྱེགས་ཀྱི་ནུས་པ་མི་འགོ༔ དད་པའི་ཞིང་ས་མེད་ན་བྱང་ཆུབ་ཀྱི་མྱུ་གུ་མི་སྐྱེ༔
ཡིད་ཁྱེད་ཤེས་ཀྱི་བློ་མ་ཁེལ་ན་དཀོན་མཆོག་གསུམ་གྱི་བྱིན་རླབས་རྒྱང་རིང་༔ ཉོན་ཅིག་ལྷ་སྲས༔ སངས་རྒྱས་དང་བྱང་ཆུབ་སེམས་དཔའ་རྣམས་འགྲོ་བའི་དོན་རྒྱུན་ཆད་མེད་པར་མཛད་ཀྱང་༔ འགྲོ་དྲུག་དུག་ལྔའི་བདག་འཛིན་སྟོབས་ཆེ་བས༔ འཁོར་བ་དོང་ནས་སྤྲུགས་པར་མ་གྱུར༔ ལྷ་སྲས་རང་ཡང་བོད་འབངས་ཕྱི་མ་རྣམས་སྡུག་བསྔལ་ལས་སྐྱོབ་པར་འདོད་ན༔ ཡིད་ཁྱེད་ཤེས་ཀྱི་དད་པ་བརྟན་པར་གྱིས༔ བློ་དཀོན་མཆོག་གསུམ་ལ་གཏོད་ཅིག་ཅེས་ཞལ་ཆེམས་བུ་འབངས་ལ་ཞོག༔ དུས་རྒྱུན་དུ་མོས་པས་འདི་ལྟར་དུ་གསོལ་བ་ཐོབ་ཅེས་གསུངས་སོ༔ ཨེ་མ་ཧོཿ
ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ མགོན་པོ་ཚེ་དཔག་མེད་ཀྱི་ཐུགས་རྗེ་ཡིས༔ འཛམ་བུའི་གླིང་དུ་འགྲོ་བའི་དོན་ལ་དགོངས༔ ཕྱོགས་བཅུའི་སངས་རྒྱས་ཀུན་གྱིས་བྱིན་བརླབས་པའི༔ དུས་གསུམ་བདེ་གཤེགས་རྣམས་ལ་གསོལ? ཨོ་རྒྱན? སིནྡྷུ་རྒྱ་མཚོ་རོལ་པའི་མཚོ་གླིང་དུ༔ མེ་ཏོག་པདྨ་འབར་བའི་སྡོང་པོ་ལ༔ ཕ་དང་མ་མེད་རང་བྱུང་ཤུགས་ལས་བྱུང་༔ རྒྱུ་མེད་རྐྱེན་མེད་འགྲོ་བའི་དོན་ལ་བྱོན༔ རང་བྱུང་ངོ་མཚར་ཅན་ལ་གསོལ? ཨོ་རྒྱན? སངས་རྒྱས་ཀུན་གྱི་སྐུ་ཡི་སྤྲུལ་པ་སྟེ༔ རང་བྱུང་མཚན་དང་དཔེ་བྱད་ལྡན་པར་བྱོན༔
ཉི་མ་སྟོང་གི་འོད་ལས་གཟི་མདངས་ཆེ༔ ཁྱོད་ཀྱི་སྤྲུལ་པས་འཇིག་རྟེན་ཁྱབ་པར་འགྱེད༔ ཡ་མཚན་སྤྲུལ་པའི་སྐུ་ལ་གསོལ? ཨོ་རྒྱན? སངས་རྒྱས་ཐམས་ཅད་གསུང་གི་སྤྲུལ་པ་སྟེ༔ མ་ཆགས་པདྨའི་སྡོང་པོའི་རྩེ་ལས་འཁྲུངས༔ འབྲུག་ཆེན་སྟོང་གི་སྒྲ་བས་གསུང་གདངས་ཆེ༔ འགྲོ་བའི་དོན་དུ་ཐེག་ཆེན་ཆོས་སྒྲ་སྒྲོགས༔ འབྲུག་ལྟར་སྒྲོགས་པའི་གསུང་ལ་གསོལ་བ་འདེབས༔ ཨོ་རྒྱན? སངས་རྒྱས་ཀུན་གྱི་ཐུགས་ཀྱི་སྤྲུལ་པ་སྟེ༔ རྒྱ་མཚོ་གཏིང་མཐའ་མེད་པའི་ཀློང་ལས་སྐྱེས༔ ནམ་མཁའི་གློག་ལས་ཐུགས་རྗེའི་ཕྲིན་ལས་མྱུར༔
དགོངས་པ་ཟབ་མོ་ནམ་མཁའི་མཐའ་དང་མཉམ༔ ཅིར་ཡང་ས་ལེའི་ཐུགས་ལ་གསོལ? ཨོ་རྒྱན? འགྲོ་བའི་དོན་དུ་ཡིད་བཞིན་ནོར་བུའི་སྐུ༔ ཁྱོད་ཀྱི་མཚན་ཐོས་ཙམ་གྱིས་སྡུག་བསྔལ་སེལ༔ འཇའ་ཚོན་བཞིན་དུ་ཡོན་ཏན་སོ་སོར་གསལ༔ སྐད་ཅིག་དྲན་པས་བྱང་ཆུབ་ལམ་སྣ་འདྲེན༔ ཡོན་ཏན་ཀུན་འབྱུང་ཁྱོད་ལ་གསོལ? ཨོ་རྒྱན? ཐུགས་རྗེའི་ཕྲིན་ལས་དབང་གིས་དོན་མཛད་པའི༔ ཞི་རྒྱས་དབང་དྲག་ཕྲིན་ལས་རྣམ་བཞི་ཡིས༔ ཉོན་མོངས་གདུལ་དཀའི་སེམས་ཅན་ཐབས་ཀྱིས་འདུལ༔ ནམ་མཁའི་སྐར་ལྟར་ཕྲིན་ལས་བསམ་མི་ཁྱབ༔ ཕྲིན་ལས་རྒྱ་མཚོའི་རླབས་ལ་གསོལ? ཨོ་རྒྱན? སྟེང་འོག་ཕྱོགས་བཞིར་འགྲོ་བའི་དོན་མཛད་ཀྱང་༔
བོད་ཡུལ་ཁ་བ་ཅན་དུ་ཐུགས་རྗེས་གཟིགས༔ བོད་ཀྱི་མངའ་བདག་རྗེ་འབངས་ཐམས་ཅད་ལ༔ དུས་གསུམ་རྒྱུན་ཆད་མེད་པར་བྱིན་གྱིས་རློབས༔ འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་དུ་གསོལ༔ ཞེས་གསུངས་སོ༔ དེ་ནས་འཁོར་གྱི་ཞུ་བ་པོ་རྣམ་པ་ལྔས་ཚོགས་ཀྱི་མཆོད་པ་རྒྱ་ཆེན་པོ་ཕུལ༔ ཕྱག་དང་བསྐོར་བ་བྱས་ཏེ་ཞུས་པ༔ ཀྱཻ་སློབ་དཔོན་ཆེན་པོ་ལགས༔ འདི་ལྟ་བུའི་གསོལ་འདེབས་ཁྱད་པར་ཅན་གསུངས་པ་བཀའ་དྲིན་ཆེ་ལགས༔ གསོལ་བ་འདེབས་པ་ལ་གང་ཟག་ཐ་མལ་པའི་ཅ་ཅོའི་སྒྲ་མི་གདགས་ཤིང་༔
དུས་མ་འོངས་པའི་གང་ཟག་རྣམས་སྡུག་བསྔལ་གྱིས་ཉེན་པས༔ སློབ་དཔོན་ཉིད་རྗེས་སུ་དྲན་ནས་གསོལ་བ་འདེབས་ན༔ ངག་གི་གདངས་ཇི་ལྟར་དུ་གདགས་ལགས་ཞེས་ཞུས་སོ༔ བཀའ་སྩལ་པ༔ ང་ཡི་རྗེས་འཇུག་འཁོར་བ་སྤོང་འདོད་རྣམས༔ དད་གུས་མོས་པས་རྒྱུན་དུ་གསོལ་བ་ཐོབ༔ རྩེ་གཅིག་གདུང་བའི་དབྱངས་ནི་འདི་ལྟ་སྟེ༔ ཁྱེའུ་ཕ་མར་འབོད་འདྲའི་གདུང་དབྱངས་ལ༔ པི་ཝཾ་གླིང་བུའི་གདངས་ལྟར་སྙན་པ་ཡིས༔ ཉིན་མཚན་དུས་དྲུག་རྣམས་སུ་གསོལ་བ་ཐོབ༔
མ་འོངས་ཐ་མའི་དུས་སུ་ནུབ་ཕྱོགས་སུ༔ ང་ཡི་རྗེས་འཇུག་སྦས་པའི་རྣལ་འབྱོར་པ༔ འགྲོ་དོན་ཆེར་སྤྱོད་ལྷག་པར་ང་ལ་མོས༔ ཐེ་ཚོམ་ཆུང་ཞིང་ཆོས་རྒྱལ་གདུང་བརྒྱུད་སྐྱོབ༔ དེ་འདྲའི་ལས་ཅན་སྙིགས་མའི་དུས་སུ་འབྱུང་༔ ཞེས་པ་ལས་ཅན་དོན་དུ་གཏེར་དུ་སྦོས༔ སཱ་མཱ་ངྒ།ཿ ཐཱ་བཱ༔ ས་མ་ཡ༔ རྒྱ་རྒྱ་རྒྱ༔
ས་མ་ཡ་ཁ་ཐཾ༔ ཆུ་ཕོ་སྟག་གི་ལོ་རུ་ལག་གྲོམ་པ་རྒྱང་གི་ཨོ་རྒྱན་སྒྲུབ་ཕུག་ནས་སྤྲུལ་སྐུ་རི་ཁྲོད་པ་བཟང་པོ་གྲགས་པས་གཏེར་གནས་ནས་གདན་དྲངས་ཤིང་རིག་འཛིན་རྒོད་ཀྱི་ལྡེམ་འཕྲུ་ཅན་ལ་གཏད་ནས་རིག་འཛིན་ཆེན་པོས་ཤོག་སེར་ལས་བསྒྱུར་བའོ༔ འདི་མན་ཤླཽ་ཀ་བཞི་དང་རྐང་པ་གཉིས་པོ་འདི་ཁྲི་སྲོང་རྣམ་འཕྲུལ་དཔལ་བཀྲ་ཤིས་སྟོབས་རྒྱལ་གྱིས་ཁ་སྐོང་དུ་མཛད༔ ཅེས་གསུངས་སྔོན་གྱི་ཐུགས་དམ་ཞལ་བཞེས་བཞིན། གུས་ཤིང་གདུང་ཤུགས་དྲག་པོས་གསོལ་འདེབས་བུར། ཀྱེ་མ་ཐུགས་རྗེའི་གཟིགས་ཤིག་མ་ཧཱ་གུ་རུ། བྱིན་གྱིས་རློབས་ཤིག་རྗེ་བཙུན་ཐོད་ཕྲེང་རྩལ། བར་ཆད་ཀུན་སོལ་བདུད་འདུལ་དྲག་པོ་རྩལ། དངོས་གྲུབ་མཆོག་སྩོལ་ཨོ་རྒྱན་རིན་པོ་ཆེ། ད་ལྟ་རྩོད་དུས་ལྔ་བརྒྱའི་སྙིགས་དུས་འདིར།
འབྱུང་པོས་རྒྱུད་དཀྲུགས་སྐྱེ་བོས་ལོག་པར་འཚེ། མཐའ་ཡི་དམག་དཔུང་ནད་མཚོན་མུ་གེ་སོགས། བྱུར་དང་ལྟས་ངན་གནོད་པ་ཀུན་ཞི་ཞིང༌། རྒྱལ་བའི་བསྟན་དང་ཁྱད་པར་ཐེག་དགུ་སྲོལ། དེ་འཛིན་ཚོགས་རྣམས་དར་སྨིན་རྒྱས་གྱུར་ཅིག ། ཕུན་ཚོགས་བསམ་ཡས་ལྷུན་གྲུབ་ཕོ་བྲང་གནས། པདྨ་འབྱུང་གནས་ལམ་ཟབ་ཆོས་སྟོན་པ། ཐེག་ཆེན་རྒྱལ་སྲིད་རིན་ཆེན་བདུན་ལྡན་ཆོས། སྐལ་ལྡན་ལས་ཅན་དག་པ་རྣམ་ལྔའི་འཁོར། འོད་དཀར་རྒྱལ་གྱིས་གང་བའི་བཀྲ་ཤིས་དུས།
དེང་འདིར་བསམ་པ་ལྷུན་གྲུབ་བཀྲ་ཤིས་ཤོག ། ན་མོ་གུ་རུ། སློབ་དཔོན་ཆེན་པོ་པདྨ་འབྱུང་གནས་ལྷོ་ནུབ་སྲིན་པོའི་གླིང་དུ་གཤེགས་པའི་དུས་སུ༔ གོང་ཐང་ལ་ཐོག་ཏུ་ལྷ་སྲས་མུ་ཁྲི་བཙན་པོས་ཕྱག་དང་བསྐོར་བ་བྱས༔ ཞབས་སྤྱི་བོར་གཏུགས༔ ན་བཟའ་སླེབ་མོ་ལ་འཇུས་ཏེ༔ སྤྱན་ཆབ་ཕྱུངས་ནས་བཤུམ་ཞིང་སྨྲེ་སྔགས་ཀྱི་ཞུ་བ་ཕུལ༔ ཀྱེ་མ་གུ་རུ་རིན་པོ་ཆེ༔ ལྔ་བརྒྱ་དུས་ཀྱི་ཐ་མ་ལ༔ མང་ཡུལ་གོང་ཐང་གངས་འགྲམ་འདིར༔
བདག་གི་བུ་རྒྱུད་གནས་བྱས་ཏེ༔ དམངས་སུ་འབེབས་ཤིང་སྡུག་བསྔལ་ན༔ བོད་ཀྱི་རྒྱལ་པོ་སྙིང་རེ་རྗེ༔ བདག་གི་བུ་རྒྱུད་སུ་ལ་རེ༔ ལས་སུ་དམག་དང་འཁྲུག་པ་བྱེད༔ དབེན་གནས་གཉན་པོ་འདྲལ་བ་དང་༔ རི་ཀླུང་ཇག་པའི་རྒྱུག་ས་བྱེད༔ ཆོས་ལ་སྒྲུབ་ལོང་མེད་པས་ནི༔ བླ་མཆོད་རྣམས་ནི་འོ་རེ་བརྒྱལ༔ ཕྱིས་འབྱུང་དད་ལྡན་སྙིང་རེ་རྗེ༔
གཙུག་ལག་ཁང་དུ་འཁྲུགས་ཁང་བྱེད༔ སྐུ་གསུང་ཐུགས་ཀྱི་རྟེན་རྣམས་བཤིག༔ དམ་རྫས་མི་ནག་སྐྱེ་བོས་སྤྱོད༔ དབེན་སར་བོན་གྱིས་བསྭོ་སྒྲ་སྒྲོགས༔ ཆོས་འཁོར་འཇིག་ལ་ཐུག་པ་ན༔ དམ་པའི་རྟེན་རྣམ་འོ་རེ་བརྒྱལ༔ ཆོས་འཁོར་བཀའ་སྲུང་སུ་ལ་རེ༔ ཆེ་བཙུན་ཟས་ངན་དུག་གིས་གསོད༔ མི་ཆེན་སྲོག་ལ་ཧུར་ཐུམ་བྱེད༔ ཡ་རབས་མནོང་པོས་དམངས་སུ་འབེབས༔
སྙིང་བརྩེའི་གྲོགས་ཀྱིས་བློ་བརྐུ་ན༔ བོད་ཀྱི་ཞང་བློན་སྙིང་རེ་རྗེ༔ རྒྱལ་པོའི་ཐུགས་གཅེས་སུ་ལ་རེ༔ ནད་མཚོན་མུ་གེའི་བསྐལ་པ་དར༔ མཐའ་ཡི་མི་བཞི་དབུས་སུ་ཤོར༔ འདྲེ་བགེགས་འབྱུང་པོས་ཚ་རག་གཏོང་༔ ཅི་མི་འདོད་པ་འབྱུང་བ་ན༔ བོད་འབངས་སྡུག་པ་སྙིང་རེ་རྗེ༔ སྐྱབས་མེད་སེམས་ཅན་སུ་ལ་རེ༔ ཁྲི་སྲོང་ལྡེའུ་བཙན་དགུང་ལ་གཤེགས༔
གུ་རུ་ཨོ་རྒྱན་གནས་སུ་གཤེགས༔ མུ་ཁྲི་བཙན་པོ་བོད་དུ་བོར༔ ཡབ་རྒྱལ་པོ་སྐུ་ཚེ་ཐུང་ལགས་སོ༔ གུ་རུ་ཐུགས་རྗེ་ཆུང་ལགས་སོ༔ བདག་གི་བསོད་ནམས་ཆུང་ལགས་སོ༔ ཆོས་འཁོར་བསྟན་པ་ཉམས་ལགས་སོ༔ བོད་འབངས་སྐྱིད་པ་ཟད་ལགས་སོ༔ ཡབ་དང་གུ་རུ་བཞུགས་དུས་སུ༔ མུ་ཁྲི་བཙན་པོའི་མི་འགུམ་པ༔ བདག་གི་བློ་གཏད་སུ་ལ་འཆའ༔
སྙིང་བརྩེའི་གྲོས་ནི་སུ་ཡིས་འདེབས༔ དམ་པའི་ཆོས་ནི་སུ་ལ་ཞུ༔ འཆི་དུས་འཕོ་བ་སུ་ཡིས་འདེབས༔ བར་དོའི་སྡུག་བསྔལ་སུ་ཡིས་སེལ༔ སྒྲིབ་སྦྱོང་ཕྲིན་ལས་སུ་ཡིས་མཛད༔ ཀྱེ་མ་ཀྱི་ཧུད་ཐུགས་རྗེ་ཆུང་༔ ཞེས་སྨྲེ་སྔགས་འདོན་ཅིང་ལྷ་སྲས་དྲན་མེད་དུ་བརྒྱལ་ལོ༔ དེ་ནས་སློབ་དཔོན་པདྨ་འབྱུང་གནས་ཀྱིས༔ རྒྱལ་པོའི་སྙན་ཁུང་དུ་ལྗགས་ཀྱི་ཆབ་གཏོར་ནས་དྲན་པ་གསོས༔ ལྷ་སྲས་ཀྱི་དབུ་སྐུ་པང་དུ་བླངས་ཏེ༔
འདི་སྐད་གསུངས་སོ༔ ཉོན་ཅིག་བོད་ཀྱི་རྒྱལ་པོ་དད་པ་ཅན༔ ལས་ཅན་མོས་གུས་ལྡན་པ་ང་ཡི་བུ༔ ཁྲི་སྲོང་ལྡེའུ་བཙན་སྐུ་ཚེ་མཐའ་རུ་འཁྱོལ༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ བདག་ནི་ད་དུང་བོད་ཀྱི་དོན་ལ་མཆི༔ དད་པ་ཅན་ལ་དངོས་སུ་དམ་ཆོས་སྟོན༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ ཁྱོད་ཀྱི་སྡིག་སྒྲིབ་ཐམས་ཅད་མ་ལུས་པ༔ ང་ཡི་ཞལ་མཐོང་ཙམ་ལས་དག་པར་ངེས༔
ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ འདི་དང་ཕྱི་མ་བར་དོ་གནས་གསུམ་དུ༔ ང་དང་ཡང་ཡང་མཇལ་ཞིང་སྡུག་བསྔལ་སེལ༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ འདི་ནས་སྐྱེ་བ་བཅུ་དྲུག་འགྲོ་དོན་མཛོད༔ དེ་ནས་ཨོ་རྒྱན་མཁའ་འགྲོའི་གླིང་དུ་བྱོན༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ མང་ཡུལ་གུང་ཐང་གངས་རིའི་འདབས་འདི་རུ༔ ཉིད་ཀྱི་གདུང་བརྒྱུད་ཕྱི་མ་འབྱོན་པ་རྣམས༔ གདུང་བརྒྱུད་མ་ནོར་ཆོས་ཀྱི་རྒྱལ་སྲིད་སྐྱོངས༔
ང་ཡིས་ཐུགས་རྗེ་རྒྱུན་ཆད་མེད་པར་གཟིགས༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ དབེན་གནས་ཆོས་མཛད་དད་གུས་ལྡན་པ་ཡིས༔ རྒྱལ་བའི་བཀའ་དང་ཐུགས་རྗེའི་གདུལ་བྱ་རྣམས༔ ང་ཡི་བྱིན་རླབས་ཐུགས་རྗེས་སྐྱོབ་ལགས་ཀྱིས༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ སྐལ་མེད་སྡིག་སྤྱོད་ལོག་ལྟ་བདུད་ཀྱི་རིགས༔ རྟོག་དཔྱོད་འགྲན་སེམས་ནག་པོའི་སེམས་ཅན་ནི༔ བདག་གིས་མི་སྐྱོབ་ལས་ངན་དག་ལ་སྤྱོད༔ ད་ལྟའི་ནང་བློན་ནག་པོ་འདི་རྣམས་ཀྱང་༔
རྗེ་ཡི་ཐུགས་དཀྲུགས་བདག་གི་དམ་ལས་ཉམས༔ ད་དུང་ངན་སོང་གསུམ་དུ་ངེས་པར་འགྲོ༔ འོན་ཀྱང་ང་ཡི་ཞལ་མཐོང་གསུང་ཐོས་པས༔ ཐ་མ་ལས་ངན་དག་ནས་བདག་གི་གདུལ་བྱར་སྐྱེ༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ དུས་ངན་ཐ་མར་མཐར་ཐུག་སླེབ་ཀ་རུ༔ རི་བོ་བཀྲ་བཟང་ཞེས་བྱའི་ཤར་འདབས་སུ༔ སྦས་པའི་རྣལ་འབྱོར་གཅིག་གི་སྨོན་ལམ་གྱིས༔ ང་ཡི་གཏེར་འདོན་ལྷ་སྲས་གདུང་བརྒྱུད་སྐྱོབ༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔
དུས་ངན་ཐ་མའི་སེམས་ཅན་ཟོག་པོས་འདུལ༔ དེ་ཡི་སྐྱོན་གྱིས་ལོག་ལྟའི་འདམ་ལ་ཚུད༔ ཆོས་དང་ཆོས་འདྲ་མི་བྱེད་ཐེ་ཚོམ་ཆེ༔ རི་བོ་བཀྲ་བཟང་འདབས་སུ་འབྱུང་བ་དེ༔ གསང་སྔགས་ཐེག་པ་ཆེན་པོའི་བཀའ་དང་མཐུན༔ དགེ་བའི་ཚུལ་སྤྱོད་སྦས་པའི་རྣལ་འབྱོར་པས༔ གུང་ཐང་རྒྱལ་པོ་རྗེས་འབངས་སྐྱོབས་པར་ངེས༔ ཐུགས་ངལ་མ་མཛད་ལྷ་སྲས་བོད་ཀྱི་རྗེ༔ ཞེས་གསུངས་སོ༔ དེའི་དུས་སུ་རྒྱལ་པོའི་སྡུག་བསྔལ་སེལ་བྱེད་ཉོན་མོངས་རང་གྲོལ་ཞེས་བྱ་བ་གསུངས་སོ༔
གུ་རུའི་ཞལ་ནས་ལྷ་སྲས་ཉིད༔ བོད་འབངས་ཀྱི་དོན་དུ་ཐུགས་ཤིན་ཏུ་བརྩེ་བས། ངས་རྒྱལ་པོའི་གདུང་བརྒྱུད་རྣམས་ལ་དུས་སྙིགས་མའི་མཐར་ཐུག་པའི་བར་དུ་བྱིན་རླབས་ཐུགས་རྗེས་སྐྱོབ་ཀྱི། ལྷ་སྲས་རང་བོད་འབངས་ལ་ཞལ་ཆེམས་འདི་ལྟར་དུ་ཞོག་ཅེས་གསུངས་སོ། རིགས་བཟང་ཁུངས་བཙུན་འོད་གསལ་ལྷ་ཡི་རྒྱུད༔ མུ་ཁྲི་བཙན་པོ་མན་ཆད་གདུང་བརྒྱུད་མ་ཆད་པར༔ བདག་གི་ཐུགས་རྗེས་རྒྱུན་དུ་བཟུང་ལགས་ཀྱི༔ སྡིག་སྤྱོད་གྲོགས་དང་བློན་པོའི་ཁར་མ་བཏང་༔ རྒྱལ་ཁྲིམས་ཆོས་ཀྱི་ཁྲིམས་ཀྱིས་འཚོ་བར་མཛོད༔ ཆོས་མེད་དྲེད་པོ་ཟོལ་ཟོག་གཡོ་སྒྱུ་ཅན༔
སྙིགས་དུས་འབྱུང་བས་ཚར་ཆོད་ཆོས་ཁྲིམས་ཚུགས༔ ཆོས་བཞིན་སྤྱོད་པས་རྒྱལ་ཁྲིམས་བདེ་བར་འགྱུར༔ སྐུ་སྲོག་ཉེན་ཞིང་མངའ་ཐང་འཕྲོག་པ་དང་༔ རྒྱལ་པོ་དམངས་སུ་འབེབས་པའི་གལ་བྱུང་ན༔ ལྷ་སྲིན་དཔང་དུ་ཚུགས་ལ་བཟློག་པར་མཛོད༔ སྙིགས་དུས་གོང་ཐང་རྒྱལ་པོར་སྙིང་བརྩེའི་ཕྱིར༔ བྲག་རི་དུག་སྦྲུལ་སྤུངས་འདྲའི་སྐེད་པ་ལ༔ ལྷ་སྲས་གདུང་བརྒྱུད་སྐྱོབ་པའི་མན་ངག་བདོག༔ དེ་དུས་སྐྱེ་འགྲོ་མི་རྣམས་ཐེ་ཚོམ་ཆེ༔ ལོག་ལྟ་མ་བྱེད་ངའི་བཀའ་བཞིན་སྒྲུབས༔
གུང་ཐང་རྒྱལ་པོའི་བསམ་པ་དེ་ཡིས་འགྲུབ༔ སྡིག་སྤྱོད་རྒྱལ་པོ་བདག་གིས་སྐྱོབ་མི་འགྱུར༔ ཞེས་གསུངས་སོ༔ གུ་རུའི་ཞལ་ནས༔ ལྷ་སྲས་ཉིད་ཀྱི་གདུང་རབས་ཐ་མ་མང་ཡུལ་གོང་ཐང་དུ་ང་ཡི་གཏེར་གྱིས་སྐྱོབ་པའི་དུས་སུ༔ བོད་སྡུག་པའི་དུས་ལ་བབས་པ་ཡིན་ཏེ༔ སེམས་ཅན་ལ་ཅི་མི་འདོད་པ་འབྱུང་༔ སྟེང་ལྷ་སྲིན་འཁྲུགས༔ འོག་ཀླུ་གཉན་འཁྲུགས༔ བར་གཞི་བདག་འཁྲུགས༔
སྡིག་སྤྱོད་རྒྱལ་པོ་འཁྲུགས༔ དམངས་ཕལ་པ་འཁྲུགས༔ ཕ་སྤུན་ནང་འཁྲུགས༔ དེའི་དུས་སུ་སངས་རྒྱས་བསྟན་པ་མཐའ་ལ་ཐུག༔ ཡི་དམ་ལྷ་ཡི་དངོས་གྲུབ་ཡལ༔ མཁའ་འགྲོ་ཆོས་སྐྱོང་རི་རབ་ལ་ཞལ་གཟིགས༔ སེམས་ཅན་གྱི་སྐྱིད་པ་ཟད་པ་ཡིན༔ གུང་ཐང་རྒྱལ་པོ་ཡོན་མཆོད་རྗེ་འབངས་རྣམས༔ ང་ཡི་བཀའ་བཞིན་སྒྲུབས་ལ་གཏེར་གྱི་ཆོས་ལ་སྤྱོད༔ པདྨ་བདག་གི་ཐུགས་རྗེ་མྱུར་ལ་སྟོབས་ཆེ་བ་དེའི་དུས་སུ་འབྱུང་ངོ་༔
དུས་རྒྱུན་ཆད་མེད་པར་ང་ལ་གསོལ་བ་ཐོབ༔ ཅེས་གསུངས་སོ༔ ཨེ་མ་ཧོཿ ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ སྣང་བ་མཐའ་ཡས་ཐུགས་རྗེའི་བྱིན་རླབས་གཡོས༔ སྤྲུལ་སྐུ་པདྨ་འབྱུང་གནས་བྱིན་བརླབས་ཏེ༔ འཛམ་བུའི་གླིང་དུ་འགྲོ་བའི་དོན་ལ་བྱོན༔ འགྲོ་དོན་རྒྱུན་ཆད་མེད་པའི་ཐུགས་རྗེ་ཅན༔ ཨོ་རྒྱན? བསམ་པ? རྒྱལ་པོ་ཁྲི་སྲོང་ལྡེའུ་བཙན་མན་ཆད་ནས༔ ཆོས་རྒྱལ་གདུང་བརྒྱུད་མཐའ་ལ་མ་སྟོངས་བར༔
དུས་གསུམ་རྒྱུན་ཆད་མེད་པར་བྱིན་གྱིས་རློབས༔ བོད་ཀྱི་ཆོས་སྐྱོང་རྒྱལ་པོའི་གཉེན་གཅིག་པུ༔ རྒྱལ་པོ་ཆོས་སྤྱོད་སྐྱོང་བའི་ཐུགས་རྗེ་ཅན༔ ཨོ་རྒྱན? བསམ་པ? སྐུ་ནི་ལྷོ་ནུབ་སྲིན་པོའི་ཁ་གནོན་མཛད༔ ཐུགས་རྗེས་བོད་ཀྱི་སེམས་ཅན་ཡོངས་ལ་གཟིགས༔ མ་རིག་ལོག་པའི་སེམས་ཅན་འདྲེན་པའི་དཔལ༔ ཉོན་མོངས་གདུལ་དཀའི་སེམས་ཅན་ཐབས་ཀྱིས་འདུལ༔ བརྩེ་གདུང་རྒྱུན་ཆད་མེད་པའི་ཐུགས་རྗེ་ཅན༔ ཨོ་རྒྱན? བསམ་པ? དུས་ངན་སྙིགས་མའི་མཐའ་ལ་ཐུག་པའི་ཚེ༔ ནངས་རེ་དགོང་རེ་བོད་ཀྱི་དོན་ལ་བྱོན༔
ཉི་ཟེར་འཆར་སྡུད་མདངས་ལ་བཅིབས་ཏེ་བྱོན༔ ཡར་ངོ་ཚེས་བཅུའི་དུས་སུ་དངོས་སུ་བྱོན༔ འགྲོ་དོན་སྟོབས་ཆེན་མཛད་པའི་ཐུགས་རྗེ་ཅན༔ ཨོ་རྒྱན? བསམ་པ? ལྔ་བརྒྱའི་ཐ་མ་རྩོད་དུས་སྙིགས་མ་ལ༔ སེམས་ཅན་ཐམས་ཅད་ཉོན་མོངས་དུག་ལྔ་རགས༔ ཉོན་མོངས་འབྱོལ་ཉོག་དུག་ལྔ་རང་རྒྱུད་སྤྱོད༔ དེ་འདྲའི་དུས་ན་ཁྱེད་འདྲའི་ཐུགས་རྗེས་སྐྱོབས༔ དད་ལྡན་མཐོ་རིས་འདྲེན་པའི་ཐུགས་རྗེ་ཅན༔ ཨོ་རྒྱན? བསམ་པ? ཧོར་སོག་འཇིགས་པའི་དམག་གིས་མཐའ་བསྐོར་ནས༔ ཆོས་འཁོར་གཉན་པོ་འཇིག་ལ་ཐུག་པའི་ཚེ༔
ཡིད་གཉིས་ཐེ་ཚོམ་མེད་པར་གསོལ་བ་འདེབས༔ ཨོ་རྒྱན་ལྷ་སྲིན་སྡེ་བརྒྱད་འཁོར་གྱིས་བསྐོར༔ ཧོར་སོག་དམག་དཔུང་བཟློག་པར་ཐེ་ཚོམ་མེད༔ ཨོ་རྒྱན? བསམ་པ? སེམས་ཅན་སྒྱུ་ལུས་འཇིག་པའི་ནད་བྱུང་ཚེ༔ མི་བཟོད་སྡུག་བསྔལ་ནད་ཀྱིས་ཉེན་པ་ན༔ ཡིད་གཉིས་ཐེ་ཚོམ་མེད? ཨོ་རྒྱན་སྨན་གྱི་བླ་དང་དབྱེར་མེད་པས༔ ཚེ་ཟད་མ་ཡིན་བར་ཆད་ངེས་པར་སེལ༔ ཨོ་རྒྱན? བསམ་པ? འབྱུང་བ་དགྲར་ལངས་ས་བཅུད་ཉམས་པའི་ཚེ༔ སེམས་ཅན་མུ་གེའི་ནད་ཀྱིས་ཉེན་པ་ན༔ ཡིད་གཉིས? ཨོ་རྒྱན་མཁའ་འགྲོ་ནོར་ལྷ་ཚོགས་དང་བཅས༔
དབུལ་ཕོངས་བཀྲེས་སྐོམས་སེལ་བར་ཐེ་ཚོམ་མེད༔ ཨོ་རྒྱན? བསམ་པ? ལས་ཅན་འགྲོ་བའི་དོན་དུ་གཏེར་འདོན་ན༔ དམ་ཚིག་ཟོལ་ཟོག་མེད་པའི་དཔའ་གདེང་གིས༔ ཡིད་གཉིས? ཨོ་རྒྱན་ཡི་དམ་ལྷ་དང་དབྱེར་མེད་པས༔ ཕ་ནོར་བུ་ཡིས་ལོན་པར་ཐེ་ཚོམ་མེད༔ ཨོ་རྒྱན? བསམ་པ? སྦས་ཡུལ་ནགས་ཁྲོད་དབེན་ས་སྙོགས་པའི་ཚེ༔ ཁ་ཆར་བུ་ཡུག་འཚུབས་ཤིང་ལམ་འགགས་ན༔ ཡིད་གཉིས? ཨོ་རྒྱན་གཞི་བདག་གཉན་པོའི་འཁོར་གྱིས་བསྐོར༔ ཆོས་མཛད་ལམ་སྣ་འདྲེན་པར་ཐེ་ཚོམ་མེད༔ ཨོ་རྒྱན? བསམ་པ? སྟག་གཟིག་དོམ་དྲེད་དུག་སྦྲུལ་མཆེ་བ་ཅན༔
འབྲོག་ཆེན་འཇིགས་པའི་འཕྲང་ལ་འགྲིམས་པའི་ཚེ༔ ཡིད་གཉིས? ཨོ་རྒྱན་དཔའ་བོ་གིང་དང་སྲུང་མར་བཅས༔ གདུག་པའི་སེམས་ཅན་སྐྲོད་པར་ཐེ་ཚོམ་མེད༔ ཨོ་རྒྱན? བསམ་པ? ས་ཆུ་མེ་རླུང་འབྱུང་བའི་བར་ཆད་ཀྱིས༔ སྒྱུ་ལུས་ཉེན་ཅིང་འཇིག་པའི་དུས་བྱུང་ཚེ༔ ཡིད་གཉིས? ཨོ་རྒྱན་འབྱུང་བ་བཞི་ཡི་ལྷ་མོར་བཅས༔ འབྱུང་བ་རང་སར་ཞི་བར་ཐེ་ཚོམ་མེད༔ ཨོ་རྒྱན? བསམ་པ? ལམ་སྲང་འཇིགས་པའི་འཕྲང་ལ་འགྲིམས་པའི་ཚེ༔ བསད་ཁྱེར་ཇག་པ་ཆོམ་པོས་ཉེན་པ་ན༔ ཡིད་གཉིས? ཨོ་རྒྱན་ཕྱག་རྒྱ་བཞི་ཡི་དགོངས་པར་ལྡན༔
ཙཽ་ར་མི་རྒོད་རྔམ་སེམས་བརླག་པར་བྱེད༔ ཨོ་རྒྱན? བསམ་པ? གང་ཞིག་གཤེད་མའི་དམག་གིས་མཐའ་བསྐོར་ནས༔ མཚོན་ཆ་རྣོན་པོས་འདེབས་ཤིང་ཉེན་པ་ན༔ ཡིད་གཉིས? ཨོ་རྒྱན་རྡོ་རྗེའི་གུར་དང་ལྡན་པ་ཡིས༔ གཤེད་མ་བྲེད་ཅིང་མཚོན་ཆ་འཐོར་བར་འགྱུར༔ ཨོ་རྒྱན? བསམ་པ? ནམ་ཞིག་ཚེ་ཟད་འཆི་བའི་དུས་བྱུང་ཚེ༔ གནད་གཅོད་སྡུག་བསྔལ་དྲག་པོས་ཉེན་པ་ན༔ ཡིད་གཉིས? ཨོ་རྒྱན་སྣང་བ་མཐའ་ཡས་སྤྲུལ་པ་སྟེ༔ བདེ་བ་ཅན་གྱི་ཞིང་དུ་ངེས་པར་སྐྱེ༔ ཨོ་རྒྱན? བསམ་པ? སྒྱུ་ལུས་གཡར་པོ་ཞིག་པའི་བར་དོ་རུ༔
འཁྲུལ་སྣང་ཉིང་འཁྲུལ་སྡུག་བསྔལ་ཉེན་པ་ན༔ ཡིད་གཉིས? ཨོ་རྒྱན་དུས་གསུམ་མཁྱེན་པའི་ཐུགས་རྗེ་ཡིས༔ འཁྲུལ་སྣང་རང་སར་གྲོལ་བར་ཐེ་ཚོམ་མེད༔ ཨོ་རྒྱན? བསམ་པ? གཞན་ཡང་ལས་དང་རྐྱེན་གྱི་དབང་གྱུར་ཏེ༔ འཁྲུལ་སྣང་དངོས་པོར་ཞེན་ཅིང་སྡུག་བསྔལ་ན༔ ཡིད་གཉིས? ཨོ་རྒྱན་བདེ་ཆེན་རྒྱལ་པོའི་ངོ་བོ་སྟེ༔ སྡུག་བསྔལ་འཁྲུལ་པ་རྩད་ནས་གཞིག་པར་བྱེད༔ ཨོ་རྒྱན? བསམ་པ? འགྲོ་དྲུག་སྡུག་བསྔལ་ཆེན་པོས་ཉེན་པ་དང་༔ ཁྱད་པར་བོད་ཀྱི་རྗེ་འབངས་སྡུག་བསྔལ་ན༔ དད་གུས་མོས་པའི་གདུང་ཤུགས་དྲག་པོ་ཡིས༔
ཡིད་གཉིས་ཐེ་ཚོམ་མེད་པར་གསོལ་བ་འདེབས༔ ཨོ་རྒྱན་ཐུགས་རྗེས་འཕོ་འགྱུར་མེད་པར་གཟིགས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཞེས་གསུངས་ནས༔ ལྷ་སྲས་ལ་ཐུགས་བརྩེ་བས་དགོངས་ཏེ་ཡིད་བཞིན་ནོར་བུ་ལྟ་བུའི་མན་ངག་བཅུ་གསུམ་གནང་ངོ་༔ དེ་ནས་ལྷ་སྲས་ཀྱིས་གུས་པས་ཕྱག་དང་བསྐོར་བ་བྱས༔ གུ་རུ་ཨོ་རྒྱན་གྱི་ཡུལ་དུ་ཞལ་གཟིགས་ནས་ཉི་ཟེར་ལ་བཅིབས་ནས་བཞུད་དོ༔ ལྷ་སྲས་མུ་ཁྲི་བཙན་པོས་ཉོན་མོངས་རང་གྲོལ་གྱི་མན་ངག་དང་༔ ཡིད་བཞིན་ནོར་བུ་ལྟ་བུའི་མན་ངག་བཅུ་གསུམ་ཞལ་ཆེམས་དང་བཅས་པ་མང་ཡུལ་གྱི་བྲག་རིན་ཆེན་སྤུངས་པ་འདྲ་བ་ལ་གཏེར་དུ་སྦས༔
གཏེར་བདག་བསེའི་ལྷ་མོ་མཆེད་བཞི་ལ་བཅོལ་ལོ༔ ནམ་ཞིག་དུས་ཀྱི་མཐའ་མ་ལ༔ ང་ཡི་གདུང་བརྒྱུད་སྡུག་པའི་དུས༔ རི་བོ་བཀྲ་བཟང་ཤར་འདབས་ནས༔ ལས་ཅན་སྐྱེས་བུ་བྱུང་བའི་ཚེ༔ དེ་ཚེ་དེ་ཡིས་རྙེད་གྱུར་ནས༔ བདག་གི་གདུང་བརྒྱུད་སྐྱོབ་པར་ཤོག༔ ཅེས་གསུངས་སོ༔ ༔ སཱམཱངྐ༔ ལྷ་སྲས་མུ་ཁྲི་བཙན་པོའི་ཞལ་ནས༔
ང་ཡི་བུ་འབངས་དད་གུས་ལྡན་པ་རྣམས༔ བླ་མ་སྐུ་གསུམ་གྱི་གསོལ་འདེབས་དེ༔ སྐྱབས་བླ་མ་དྲན་དུས་ན་གསོལ་བ་ཐོབ༔ ཡབ་རྒྱལ་པོ་ལ་གསུངས་པ་དེ༔ སྲོད་དྲག་པོའི་དུས་སུ་གསོལ་བ་ཐོབ༔ མ་ཇོ་མོ་མཚོ་རྒྱལ་ལ་གསུངས་པ་དེ༔ ཐོ་རངས་རྒྱས་པའི་དུས་སུ་གསོལ་བ་ཐོབ༔ དགེ་སློང་ནམ་མཁའི་སྙིང་པོ་ལ་གསུངས་པ་དེ༔ ནམ་ལངས་ཞི་བའི་དུས་སུ་གསོལ་བ་ཐོབ༔ སྣ་ནམ་རྡོ་རྗེ་བདུད་འཇོམས་ལ་གསུངས་པ་དེ༔
དགོང་མོ་དབང་གི་དུས་སུ་གསོལ་བ་ཐོབ༔ ལྷ་སྲས་མུ་ཁྲི་བཙན་པོ་ལ་གསུངས་པ་དེ༔ ནམ་གུང་མུན་པའི་སྨག་ལ་གསོལ་བ་ཐོབ༔ བུ་གུང་ཐང་རྒྱལ་པོ་ལ་གསུངས་པ་དེ༔ ཉིན་གུང་བྲེལ་བ་སྤོངས་ལ་གསོལ་བ་ཐོབ༔ སྤྱིར་སྡུག་བསྔལ་གྱིས་ཉེན་དུས་གསོལ་བ་ཐོབ༔ བདག་རྒྱལ་པོའི་གདུང་བརྒྱུད་མ་ནོར་ཞིང་༔ ཆོས་ཚུལ་བཞིན་སྤྱོད་པའི་ལས་ཅན་ལ༔ སྤྱིར་སངས་རྒྱས་ཐམས་ཅད་བཀའ་དྲིན་ཆེ༔ སྒོས་གུ་རུའི་བཀའ་དྲིན་བསམ་མི་ཁྱབ༔
བདག་ཆོས་སྐྱོང་རྒྱལ་པོའི་ངག་ལ་ཉོན༔ དུས་རྒྱུན་དུ་མོས་པས་གསོལ་བ་ཐོབ༔ ཅེས་གསུངས་སོ༔ གུང་ཐང་རྒྱལ་པོ་ལ་གསུངས་པའི་གསོལ་འདེབས་བསམ་པ་ལྷུན་འགྲུབ་མ་ཞེས་བྱ་བ་འདི་ནི༔ ལྷ་སྲས་མུ་ཁྲི་བཙན་པོས་རུ་ལག་གྲམ་པ་རྒྱང་གི་ལྷ་ཁང་དུ་སྦས་སོ༔ གཏེར་བདག་ལྷ་མོ་དྲེལ་ཞོན་ལ་བཅོལ་ལོ༔ སཱ་མཱ་ངྒ༔ ཐཱབཱ༔ ས་མ་ཡ༔ རྒྱ་རྒྱ་རྒྱ༔
ཆུ་མོ་ལུག་གི་ལོ་རུ་ལག་རྒྱང་གི་ལྷ་ཁང་ནས༔ སྤྲུལ་སྐུ་བཟང་པོ་གྲགས་པས་གཏེར་ནས་བཏོན་ཏེ༔ རིག་འཛིན་རྒོད་ཀྱི་ལྡེམ་འཕྲུ་ཅན་ལ་གཏད༔ རིག་འཛིན་ཆེན་པོས་ཤོག་སེར་ལས་བསྒྱུར་བའོ༔ གཏེར་རྒྱ༔ སྦས་རྒྱ༔ ཟབ་རྒྱ༔ ྀཨཚཿ ༈ བླ་མའི་ཐུགས་སྒྲུབ་བར་ཆད་ཀུན་སེལ་ལས༔ གསོལ་འདེབས་བར་ཆད་ལམ་སེལ་ནི།
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཆོས་སྐུ་སྣང་བ་མཐའ་ཡས་ལ་གསོལ་བ་འདེབས༔ ལོངས་སྐུ་ཐུགས་རྗེ་ཆེན་པོ་ལ་གསོལ་བ་འདེབས༔ སྤྲུལ་སྐུ་པདྨ་འབྱུང་གནས་ལ་གསོལ་བ་འདེབས༔ བདག་གི་བླ་མ་ངོ་མཚར་སྤྲུལ་པའི་སྐུ༔ རྒྱ་གར་ཡུལ་དུ་སྐུ་འཁྲུངས་ཐོས་བསམ་མཛད༔ བོད་ཡུལ་དབུས་སུ་ཞལ་བྱོན་དྲེགས་པ་བཏུལ༔ ཨོ་རྒྱན་ཡུལ་དུ་སྐུ་བཞུགས་འགྲོ་དོན་མཛད༔ ཐུགས་རྗེས་བདག་ལ་བྱིན་གྱིས་རློབས༔ བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔ ནུས་པས་བདག་སོགས་བར་ཆད་སོལ༔ ཕྱི་ཡི་བར་ཆད་ཕྱི་རུ་སོལ༔ ནང་གི་བར་ཆད་ནང་དུ་སོལ༔ གསང་བའི་བར་ཆད་དབྱིངས་སུ་སོལ༔ གུས་པས་ཕྱག་འཚལ་སྐྱབས་སུ་མཆི༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྐུ་ཡི་ངོ་མཚར་མཐོང་བའི་ཚེ༔ གཡས་པས་རལ་གྲིའི་ཕྱག་རྒྱ་མཛད༔ གཡོན་པས་འགུགས་པའི་ཕྱག་རྒྱ་མཛད༔
ཞལ་བགྲད་མཆེ་གཙིགས་གྱེན་ལ་གཟིགས༔ རྒྱལ་བའི་གདུང་འཛིན་འགྲོ་བའི་མགོན༔ ཐུགས་རྗེས་བདག་ལ? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? དམ་ཆོས་རིན་ཆེན་གསན་པའི་ཚེ༔ སྐུ་གསལ་འོད་ཟེར་མདངས་དང་ལྡན༔ ཕྱག་གཡས་སྡེ་སྣོད་གླེགས་བམ་བསྣམས༔ གཡོན་པས་ཕུར་པའི་པུསྟི་བསྣམས༔ ཟབ་མོའི་ཆོས་རྣམས་ཐུགས་སུ་ཆུད༔ ཡང་ལེ་ཤོད་ཀྱི་པཎྜི་ཏ༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? དམ་ཅན་དམ་ལ་བཏགས་པའི་ཚེ༔ དྲི་མེད་གནས་མཆོག་ཉམས་རེ་དགའ༔
རྒྱ་གར་བོད་ཡུལ་ས་མཚམས་སུ༔ བྱིན་གྱིས་བརླབས་ནས་བྱོན་པའི་ཚེ༔ དྲི་བསུང་སྤོས་ངད་ལྡན་པའི་རི༔ མེ་ཏོག་པདྨ་དགུན་ཡང་སྐྱེ༔ ཆུ་མིག་བྱང་ཆུབ་བདུད་རྩིའི་ཆུ༔ བདེ་ལྡན་དེ་ཡི་གནས་མཆོག་ཏུ༔ སྐྱེས་མཆོག་ཚུལ་བཟང་ཆོས་གོས་གསོལ༔ ཕྱག་གཡས་རྡོ་རྗེ་རྩེ་དགུ་བསྣམས༔ གཡོན་པས་རིན་ཆེན་ཟ་མ་ཏོག༔ རཀྟ་བདུད་རྩིས་ནང་དུ་གཏམས༔
མཁའ་འགྲོ་དམ་ཅན་དམ་ལ་བཏགས༔ ཡི་དམ་ཞལ་གཟིགས་དངོས་གྲུབ་བརྙེས༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? རྒྱལ་བའི་བསྟན་པ་བཙུགས་པའི་ཚེ༔ གཡའ་རི་ནགས་ལ་སྒྲུབ་པ་མཛད༔ བསྙེན་ཕུར་ནམ་མཁའི་དབྱིངས་སུ་འཕང་༔ རྡོ་རྗེའི་ཕྱག་རྒྱས་བླངས་ཤིང་བསྒྲིལ༔ བསྒྲིལ་ཞིང་ཙན་དན་ནགས་སུ་འཕང་༔ མེ་འབར་འཁྲུགས་ཤིང་མཚོ་ཡང་སྐེམ༔ སྲིབ་ཀྱི་མུ་སྟེགས་ས་གང་བསྲེགས༔ ཡཀྴ་ནག་པོ་རྡུལ་དུ་བརླག༔
འགྲན་གྱི་དོ་མེད་བདུད་ཀྱི་གཤེད༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? སྲིན་པོའི་ཁ་གནོན་མཛད་པའི་ཚེ༔ ཁྱེའུ་ཆུང་སྤྲུལ་སྐུའི་ཆ་ལུགས་ཅན༔ ཡ་མཚན་གཟུགས་བཟང་ཁ་དོག་ལེགས༔ ཚེམས་འགྲིགས་དབུ་སྐྲ་སེར་ལ་མཛེས༔ དགུང་ལོ་བཅུ་དྲུག་ལོན་པའི་ཚུལ༔ རིན་ཆེན་རྒྱན་ཆ་སྣ་ཚོགས་གསོལ༔ ཕྱག་གཡས་འཁར་བའི་ཕུར་པ་བསྣམས༔ བདུད་དང་སྲིན་པོའི་ཁ་གནོན་མཛད༔ གཡོན་པས་སེང་ལྡེང་ཕུར་པ་བསྣམས༔
མོས་པའི་བུ་ལ་སྲུང་སྐྱོབ་མཛད༔ མགུལ་ན་ལྕགས་ཀྱི་ཕུར་པ་བསྣམས༔ ཡི་དམ་ལྷ་དང་གཉིས་སུ་མེད༔ གཉིས་མེད་སྤྲུལ་སྐུ་འཛམ་གླིང་བརྒྱན༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? འདྲེ་ཡི་ཡུལ་དུ་དགོངས་པའི་ཚེ༔ མེ་དཔུང་ཤོད་ཀྱི་ས་གཞི་ལ༔ མདའ་རྒྱང་གང་གི་མཚོ་ནང་དུ༔ པདྨའི་སྟེང་དུ་བསིལ་བསིལ་འདྲ༔ པདྨའི་ནང་ན་དགོངས་པ་མཛད༔ མཚན་ཡང་པདྨ་འབྱུང་གནས་ཞེས༔
རྫོགས་པའི་སངས་རྒྱས་དངོས་སུ་བྱོན༔ དེ་འདྲའི་སྤྲུལ་སྐུ་ཡ་མཚན་ཅན༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ༔ བོད་ཀྱི་ཉི་མ་མཛད་པའི་ཚེ༔ དད་ལྡན་འགྲོ་བ་འདྲེན་པའི་དཔལ༔ གང་ལ་གང་འདུལ་སྐུར་བསྟན་ནས༔ གཙང་ཁ་ལ་ཡི་ལ་ཐོག་ཏུ༔ དགྲ་ལྷའི་དགེ་བསྙེན་དམ་ལ་བཏགས༔ ཡུལ་ནི་ཚ་བའི་ཚ་ཤོད་དུ༔ ལྷ་ཡི་དགེ་བསྙེན་དྲེགས་པ་ཅན༔
ཉི་ཤུ་རྩ་གཅིག་དམ་ལ་བཏགས༔ མང་ཡུལ་དེ་ཡི་བྱམས་སྤྲིན་དུ༔ དགེ་སློང་བཞི་ལ་དངོས་གྲུབ་གནང་༔ ཁྱད་པར་འཕགས་པའི་རིག་འཛིན་མཆོག༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ༔ དཔལ་མོ་ཐང་གི་དཔལ་ཐང་དུ༔ བརྟན་མ་བཅུ་གཉིས་དམ་ལ་བཏགས༔ བོད་ཡུལ་ཁ་ལའི་ལ་ཐོག་ཏུ༔ གངས་དཀར་ཤ་མེད་དམ་ལ་བཏགས༔ འདམ་ཤོད་ལྷ་བུའི་སྙིང་དྲུང་དུ༔
ཐང་ལྷ་ཡར་བཞུད་དམ་ལ་བཏགས༔ ཧས་པོ་རི་ཡི་ཡང་གོང་དུ༔ ལྷ་སྲིན་ཐམས་ཅད་དམ་ལ་བཏགས༔ ཆེ་བའི་ལྷ་འདྲེ་ཐམས་ཅད་ཀྱིས༔ ལ་ལས་སྲོག་གི་སྙིང་པོ་ཕུལ༔ ལ་ལས་བསྟན་པ་བསྲུང་བར་བྱས༔ ལ་ལས་བྲན་དུ་ཁས་བླངས་བྱས༔ མཐུ་དང་རྫུ་འཕྲུལ་སྟོབས་པོ་ཆེ༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི༔ གུས་པས? ཨོཾ་ཨཱཿཧཱུྃ? དམ་པ་ཆོས་ཀྱི་བསྟན་པ་ནི༔
རྒྱལ་མཚན་ལྟ་བུར་བཙུགས་པའི་ཚེ༔ བསམ་ཡས་མ་བཞེངས་ལྷུན་གྱིས་གྲུབ༔ རྒྱལ་པོའི་དགོངས་པ་མཐར་ཕྱིན་མཛད༔ སྐྱེས་མཆོག་གསུམ་གྱི་མཚན་ཡང་གསོལ༔ གཅིག་ནི་པདྨ་འབྱུང་གནས་ཞེས༔ གཅིག་ནི་པདྨ་སམྦྷ་ཝ༔ གཅིག་ནི་མཚོ་སྐྱེས་རྡོ་རྗེ་ཞེས༔ གསང་མཚན་རྡོ་རྗེ་དྲག་པོ་རྩལ༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? བསམ་ཡས་མཆིམས་ཕུར་སྒྲུབ་པ་མཛད༔ རྐྱེན་ངན་ཟློག་ཅིང་དངོས་གྲུབ་གནང་༔
རྗེ་བློན་ཐར་པའི་ལམ་ལ་བཀོད༔ གདོན་གཟུགས་བོན་གྱི་བསྟན་པ་བསྣུབས༔ ཆོས་སྐུ་དྲི་མེད་རིན་ཆེན་བསྟན༔ སྐལ་ལྡན་སངས་རྒྱས་ས་ལ་བཀོད༔ ཐུགས་རྗེ? བརྩེ་བའི? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? དེ་ནས་ཨོ་རྒྱན་ཡུལ་དུ་བྱོན༔ ད་ལྟ་སྲིན་པོའི་ཁ་གནོན་མཛད༔ མི་ལས་ལྷག་གྱུར་ཡ་མཚན་ཆེ༔ སྤྱོད་པ་རྨད་བྱུང་ངོ་མཚར་ཆེ༔ མཐུ་དང་རྫུ་འཕྲུལ་སྟོབས་པོ་ཆེ༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? ཨོཾ་ཨཱཿཧཱུྃ? སྐུ་གསུང་ཐུགས་ལྡན་འགྲོ་བ་འདྲེན་པའི་དཔལ༔
སྒྲིབ་པ་ཀུན་སྤངས་ཁམས་གསུམ་ས་ལེར་མཁྱེན༔ དངོས་གྲུབ་མཆོག་བརྙེས་བདེ་ཆེན་མཆོག་གི་སྐུ༔ བྱང་ཆུབ་སྒྲུབ་པའི་བར་ཆད་ངེས་པར་སེལ༔ ཐུགས་རྗེས? བརྩེ་བས? དགོངས་པས? ནུས་པས? ཕྱི་ཡི? ནང་གི? གསང་བའི? གུས་པས? ཨོཾ་ཨཱཿཧཱུྃ? ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཞེས་པའང་རྩོད་བྲལ་དུས་བབས་ཀྱི་སྤྲུལ་པའི་གཏེར་སྟོན་ཆེན་པོ་ཨོ་རྒྱན་མཆོག་གྱུར་བདེ་ཆེན་གླིང་པས་ཟླ་ཉིན་ཁ་ལ་རོང་སྒོའི་དཔལ་ཆེན་པོའི་ཞབས་འོག་ནས་སྤྱན་དྲངས་པའི་བླ་མའི་ཐུགས་སྒྲུབ་བར་ཆད་ཀུན་སེལ་གྱི་ཞལ་གདམས་སྙིང་བྱང་ཡིད་བཞིན་ནོར་བུ་ལས༔ ཕྱི་གསོལ་འདེབས་ཀྱི་སྒྲུབ་པ་ཁོལ་དུ་ཕྱུང་བ་སྟེ༔ འདིས་ཀྱང་བསྟན་འགྲོའི་བར་ཆད་དང་རྒུད་པ་ཐམས་ཅད་ཉེ་བར་ཞི་ཞིང་༔ དགེ་ལེགས་ཀྱི་དོན་ཐམས་ཅད་ཡོངས་སུ་གྲུབ་པའི་རྒྱུར་གྱུར་ཅིག། །། ༈ དུས་གསུམ་སངས་རྒྱས་གུ་རུ་རིན་པོ་ཆེ༔ དངོས་གྲུབ་ཀུན་བདག་བདེ་བ་ཆེན་པོའི་ཞབས༔
བར་ཆད་ཀུན་སེལ་བདུད་འདུལ་དྲག་པོ་རྩལ༔ གསོལ་བ་འདེབས་སོ་བྱིན་གྱིས་བརླབ་ཏུ་གསོལ༔ ཕྱི་ནང་གསང་བའི་བར་ཆད་ཞི་བ་དང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཏེར་ཆེན་མཆོག་གྱུར་བདེ་ཆེན་གླིང་པས་སེང་ཆེན་གནམ་བྲག་གི་གཡས་ཟུར་བྲག་རི་རིན་ཆེན་བརྩེགས་པ་ནས་སྤྱན་དྲངས་པ་དུས་བབས་ཀྱི་གསོལ་འདེབས་འདི་ཉིད་བྱིན་རླབས་ཤིན་ཏུ་ཆེ་བས་ཀུན་གྱིས་ཁ་ཏོན་ཏུ་གཅེས་པར་ཟུངས་ཤིག། །། ༈ རྒྱ་གར་པཎ་ཆེན་བོད་ལ་བཀའ་དྲིན་ཆེ༔ པདྨ་འབྱུང་གནས་སྐུ་ལ་འདས་གྲོངས་མེད༔ ད་ལྟ་ལྷོ་ནུབ་སྲིན་པོའི་ཁ་གནོན་མཛད༔ ཨོ་རྒྱན་རིན་པོ་ཆེ་ལ་གསོལ་བ་འདེབས༔ ཞེས་པ་འདི་ནི་རྒྱལ་སྲས་སྨན་ལུང་པས་མཛད་པར་གྲགས་སོ།། །།
༈ གསོལ་འདེབས་བསམ་པ་མྱུར་འགྲུབ་མ་ནི། ཨེ་མ་ཧོཿ མཚོ་དབུས་གེ་སར་པདྨའི་སྡོང་པོ་ལ། ། སྐུ་ལྔ་ཡེ་ཤེས་ལྷུན་གྱིས་གྲུབ་པའི་ལྷ། ། རང་བྱུང་ཆེན་པོ་པདྨ་ཡབ་ཡུམ་ནི། ། མཁའ་འགྲོའི་སྤྲིན་ཕུང་འཁྲིགས་ལ་གསོལ་བ་འདེབས། ། བསམ་པ་མྱུར་དུ་འགྲུབ་པར་བྱིན་གྱིས་རློབས། ། ལན་ངན་སྤྱད་པའི་རྣམ་སྨིན་མཐུས་བསྐྱེད་པའི། ། ནད་གདོན་བར་གཅོད་དམག་འཁྲུག་མུ་གེའི་ཚོགས། ཁྱོད་ཞལ་དྲན་པའི་མོད་ལ་ཟད་བྱེད་པའི། །
ཞལ་བཞེས་སྙིང་ནས་བསྐུལ་ལོ་ཨོ་རྒྱན་རྗེ། ། བསམ་པ་མྱུར་དུ་འགྲུབ་པར་བྱིན་གྱིས་རློབས། ། དད་དང་ཚུལ་ཁྲིམས་གཏོང་ལ་གོམས་པ་དང༌། ། ཐོས་པས་རྒྱུད་གྲོལ་ཁྲེལ་ཡོད་ངོ་ཚ་ཤེས། ། ཤེས་རབ་ཕུན་སུམ་ཚོགས་པའི་ནོར་བདུན་པོ། ། སེམས་ཅན་ཀུན་གྱི་རྒྱུད་ལ་རང་ཞུགས་ནས། ། འཇིག་རྟེན་བདེ་སྐྱིད་ལྡན་པར་དབུགས་འབྱིན་མཛོད། ། བསམ་པ་མྱུར་དུ? ། གང་ལ་ནད་དང་སྡུག་བསྔལ་མི་འདོད་རྐྱེན། །

འབྱུང་པོའི་གདོན་དང་རྒྱལ་པོའི་ཆད་པ་དང༌། ། མེ་ཆུ་གཅན་གཟན་ལམ་འཕྲང་འཇིགས་པ་ཆེ། ། ཚེ་ཡི་ཕ་མཐར་གཏུགས་པའི་གནས་སྐབས་ཀུན། ། སྐྱབས་དང་རེ་ས་གཞན་དུ་མ་མཆིས་པས། ། ཐུགས་རྗེས་ཟུང་ཞིག་གུ་རུ་ཨོ་རྒྱན་རྗེ། ། བསམ་པ་མྱུར་དུ་འགྲུབ་པར་བྱིན་གྱིས་རློབས། ཞེས་བོད་ཁམས་ནད་མུག་མཐའ་དམག་ཞི་ཞིང་བསྟན་འགྲོའི་བདེ་སྐྱིད་གསོ་བར་ཕན་ན་སྙམ་པ་དད་ལྡན་རྣམས་ཀྱི་ཐུགས་ལ་གཞུག ། ཅེས་པ་འདིའི་ཤླཽ་ཀ་དང་པོ་ཀུན་མཁྱེན་ཀློང་ཆེན་པའི་མཁའ་འགྲོ་ཡང་ཏིག་གི་རྒྱབ་ཆོས་ཟབ་དོན་རྒྱ་མཚོའི་སྤྲིན་ཕུང་མཆོད་བརྗོད་ལས་བྱུང་ཞིང༌། དེ་ཕྱིན་ཀུན་མཁྱེན་གཉིས་པ་རིག་འཛིན་འཇིགས་མེད་གླིང་པའི་རྡོ་རྗེའི་གསུང་བྱིན་རླབས་ཅན་ནོ།། །། འདི་ལ་དོགས་པ་སེལ་བ་ནི། ང་ཡི་རྗེས་འཇུག་ཅེས་ཚིག་རྐང་དྲུག་པོ་འདོན་ཆ་མ་ཡིན་པར་ངེས་ཀྱང༌།
ཆོས་རྒྱལ་བཀྲ་ཤིས་སྟོབས་རྒྱལ་གྱི་ལྗགས་བསྒྲིགས་མས་ཁ་བསྐངས་ནས་ལེའུ་བདུན་ངེས་པར་ཚང་དགོས་པའི་རྒྱུ་མཚན་མེད་ཀྱང་བསམ་ལྷུན་གུང་ཐང་ལ་ཐོག་ཏུ་གསུངས་པས་གནས་མི་མཚུངས་པ་བདེན་མོད། དོན་ལ་ཞུ་བ་རྣམས་ལྔར་སྤྱིར་བཏང་དུ་བླ་མ་སྐུ་གསུམ་གསོལ་འདེབས་དང༌། དམིགས་ཀྱི་ཞུ་བ་པོ་སོ་སོར་ལེའུ་རེ་རེ་གསུངས་པས་ལེའུ་དྲུག་ཏུ་འབྱུང་ལ། ལྷ་སྲས་ཉིད་ཀྱིས་ང་ཡི་བུ་འབངས་དད་གུས་ལྡན་པ་རྣམས༔ བླ་མ་སྐུ་གསུམ་ཞེས་པ་ནས༔ གུང་ཐང་རྒྱལ་པོ་ལ་གསུངས་པ་དེ༔ ཉིན་གུང་བྲེལ་བ་སྤོངས་ལ་གསོལ་བ་ཐོབ༔ ཅེས་པ་ལྷ་སྲས་མུ་ཁྲི་རྗེས་གོང་གི་ལེའུ་དྲུག་གི་ཁར་བསམ་ལྷུན་བཞག་སྟེ་བདུན་དུ་མཛད་པ་མངོན་སུམ་གྲུབ་ལ། མཁས་གྲུབ་གོང་མ་རྣམས་ཀྱིས་ཀྱང་ལེའུ་དྲུག་པའི་རྗེས་སུ་བསམ་ལྷུན་འཇུག་པས་རྒྱུ་མཚན་དེ་ལྟར་ན་གུང་ཐང་རྒྱལ་པོ་ཞུ་བ་པོ་རྣམ་ལྔའི་གྲལ་ཡང་མ་ཡིན། བསམ་ལྷུན་གསུངས་པའི་སྐབས་སུ་མེད་མོད་ཀྱང༌།
གདུང་བརྒྱུད་དུ་མ་འོངས་ལུང་བསྟན་པ་ནི། མང་ཡུལ་གུང་ཐང་གངས་རིའི་འདབས་འདི་རུ། ཞེས་སོགས་ནས་གུང་ཐང་རྒྱལ་པོའི་བསམ་པ་དེ་ཡིས་འགྲུབ། གསུངས་པའི་བར་དུ་ལུང་བསྟན་མཛད་པ་ཉིད་ཀྱིས་གསལ་ལོ།། །། ༈ ཨོ་རྒྱན་རིན་པོ་ཆེའི་གསོལ་བ་འདེབས་ཐུགས་རྗེའི་ལྕགས་ཀྱུ་བཞུགས་སོ། ན་མོ་གུ་རུ་དཱེ་ཝ་ཌཱཀྐི་ནཱི་ཡེ། བདག་ཉིད་སྤྱི་གཙུག་བདེ་ཆེན་འཁོར་ལོ་ཡི། ། འོད་ཀློང་ཉི་ཟླ་པདྨ་བརྩེགས་གདན་དུ། ། མ་བཅོས་ལྷུན་གྲུབ་གུ་རུ་པདྨའི་སྐུ། ། དཀར་དམར་མདངས་ལྡན་གཟི་བརྗིད་འོད་དཔུང་འབར། །
སྐུ་བཞི་ལྷུན་གྲུབ་ལོངས་སྐུའི་མཚན་དཔེ་ལྡན། ། ལྔ་ལྡན་ཐིག་ལེ་འཇའ་འོད་ཟེར་ཐག་འཚེར། ། འགག་མེད་འོད་སྣང་མཐའ་ཡས་དཀྱིལ་འཁོར་རྫོགས། ། སྐྱབས་གནས་ཀུན་འདུས་རྗེ་བཙུན་ཨོ་རྒྱན་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། རང་གཞན་སྨིན་ཅིང་གྲོལ་བར་མཛད་པ་དང༌། ། ཀ་དག་གདོད་མའི་རང་ངོ་ཤེས་པ་དང༌། ། རང་སེམས་ཆོས་སྐུ་མངོན་དུ་འགྱུར་བ་རུ། ། མཆོག་ཐུན་འབད་མེད་བདག་གཞན་དོན་གྲུབ་ནས། ། སྐྱེ་དང་ཚེ་རབས་འབྲལ་མེད་རྗེས་འཛིན་ཤོག །
ཅེས་དད་ལྡན་གྱིས་བསྐུལ་ངོར་སྔགས་འཆང་ཀཱ་ལས་བྲིས།། །། ༈ ཐུགས་དམ་གནད་བསྐུལ་ནི། ཕྱོགས་དུས་རྒྱལ་བ་ཀུན་གྱི་ངོ་བོ་ཉིད། ། སངས་རྒྱས་གཞན་ལས་ཐུགས་རྗེའི་ཕྲིན་ལས་མྱུར། ། བོད་ཁམས་སྐྱོང་བ་ཞལ་གྱིས་བཞེས་པ་བཞིན། ། ཨོ་རྒྱན་རིན་པོ་ཆེ་ལ་གསོལ་བ་འདེབས། ། བཟོད་མེད་གདུང་ཤུགས་དྲག་པོས་སྙིང་ནས་འབོད། ། མི་མངོན་དབྱིངས་ནས་ཐུགས་རྗེའི་སྤྱན་གྱིས་གཟིགས། ། སྙིགས་མ་ལྔ་བདོའི་མཐའ་ལ་ཐུག་བའི་ཚེ། ཡུལ་ལྷ་ཡུལ་ཕུད་འབྱུང་པོས་ཤུལ་བཟུང་ན། །
གཞི་བདག་གནས་སུ་འཁོད་ཅིག་པདྨ་འབྱུང༌། ། ནག་ཕྱོགས་མི་དང་འདྲེ་བདུད་ཁ་དར་ན། ། དཀར་ཕྱོགས་དབུགས་དབྱུང་མཛོད་ཅིག་པདྨ་འབྱུང༌། ། ཆོས་སྐྱོང་རྣམས་ཀྱི་དམ་བཅའ་བཏང་གྱུར་ན། ། དམ་ཚིག་ཕྱག་རྒྱས་ཆིངས་ཤིག་པདྨ་འབྱུང༌། ། དམ་མེད་ཤི་འདྲེས་བར་ཆད་རྩོམ་གྱུར་ན། ། འདྲེ་རྒོད་དམ་ལ་ཐོགས་ཤིག་པདྨ་འབྱུང༌། ། སྐྱེ་འགྲོའི་ཤེས་རྒྱུད་བགེགས་ཀྱིས་བརླབས་གྱུར་ན། ཁ་ཁྲོལ་བགེགས་ཚོགས་བསྐྲོད་ཅིག་པདྨ་འབྱུང༌། ། སྨོན་ལོག་དམ་སྲིས་བསྟན་ལ་བར་གཅོད་ན། །
དྲག་རྩལ་ཤུགས་ཀྱིས་སྒྲོལ་ཅིག་པདྨ་འབྱུང༌། ། རྒྱ་འདྲེ་འགོང་པོས་བོད་ཁམས་ཕུང་གྱུར་ན། ། མཐུ་སྟོབས་ནུས་པས་ཐུལ་ཅིག་པདྨ་འབྱུང༌། ། མཐའ་བཞིའི་དམག་གི་མཚོན་ཁ་ལྡང་བ་ན། ། མཐའ་དམག་དུས་འཁྲུག་བཟློག་ཅིག་པདྨ་འབྱུང༌། ། ལྷ་སྲིན་མ་མོའི་དལ་ཡམས་འཐིབས་པ་ན། ། ཐུགས་རྗེ་སྨན་གྱིས་སོས་ཤིག་པདྨ་འབྱུང༌། ། འབྲོག་པ་ཕྱུགས་ཉེས་ཡུས་བ་ལོ་ཉེས་ན། ། འབྲུ་ནོར་ལོངས་སྤྱོད་སྤེལ་ཅིག་པདྨ་འབྱུང༌། ། ས་ཡི་བཅུད་ཉམས་སྐྱེ་འགྲོའི་གཡང་ཉམས་ན། །
བཅུད་གཡང་བྱིན་ཆེན་ཕོབ་ཅིག་པདྨ་འབྱུང༌། ། བསྟན་དང་བསྟན་འཛིན་སྡེ་དང་བཅས་པ་རྣམས། ། དར་ཞིང་རྒྱས་པར་མཛོད་ཅིག་པདྨ་འབྱུང༌། ། ཆོས་མེད་བདག་སོགས་འཁོར་བར་འཁྱམ་པ་ན། ། བདེ་ཆེན་ཞིང་དུ་དྲོངས་ཤིག་པདྨ་འབྱུང༌། ། ལྟ་སྒོམ་སྤྱོད་པའི་གོལ་སར་འཕྱུགས་གྱུར་ན། ། དོན་དམ་རང་ངོ་སྤྲོད་ཅིག་པདྨ་འབྱུང༌། ། སྐྱེ་བ་འདི་དང་ཕྱི་མ་ཐམས་ཅད་ལ། ། འབྲལ་མེད་ཐུགས་རྗེས་གཟིགས་ཤིག་པདྨ་འབྱུང༌། ། མདོར་ན་སྡུག་བསྔལ་ཉེས་ཚོགས་ཅི་བྱུང་ཡང༌། །
རྟག་ཏུ་ཐུགས་རྗེས་སྐྱོངས་ཤིག་པདྨ་འབྱུང༌། ༈ ཞར་བྱུང་རྒྱུན་སྤྱོད་རང་ལུགས་གཙོ་གྱུར་རྒྱུན་ཁྱེར་ཕྱོགས་བསྡུས་སྐོར་ལས། ཐུབ་ཆོག་བྱིན་རླབས་གཏེར་མཛོད་བཞུགས་སོ། ན་མོ་གུ་རུ་ཤཱཀྱ་མུ་ནེ། དེ་ཡང་མདོ་ཏིང་འཛིན་རྒྱལ་པོ་ལས། འཆག་དང་འདུག་དང་འགྲེང་དང་ཉལ་བ་ན། ། མི་གང་ཐུབ་པའི་ཟླ་བ་དྲན་བྱེད་པ། ། དེ་ཡི་མདུན་ན་རྟག་ཏུ་སྟོན་པ་བཞུགས། ། དེ་ནི་རྒྱ་ཆེན་མྱ་ངན་འདའ་བར་འགྱུར། ། ཞེས་དང༌།
སྐུ་ལུས་དག་ནི་གསེར་གྱི་མདོག་འདྲ་བས། ། འཇིག་རྟེན་མགོན་པོ་ཀུན་ནས་རབ་ཏུ་མཛེས། ། དམིགས་པ་འདི་ལ་གང་གི་སེམས་འཇུག་པ། ། བྱང་ཆུབ་སེམས་དཔའ་དེ་ནི་མཉམ་བཞག་ཡིན། ཞེས་གསུངས་པ་བཞིན་དུ། བདག་ཅག་རྣམས་ཀྱི་སྟོན་པ་མཚུངས་པ་མེད་པ་ཐུབ་པའི་དབང་པོ་རྗེས་སུ་དྲན་པའི་རྣལ་འབྱོར་དུ་བྱ་བ་ནི། འདི་ལྟ་སྟེ། སངས་རྒྱས་ཆོས་དང་ཚོགས་སོགས་སྐྱབས་སེམས་དང༌། ཚད་མེད་བཞི་བསྒོམ་པ་སྔོན་དུ་བཏང་སྟེ། ཆོས་ཐམས་ཅད་སྣང་ལ་རང་བཞིན་མ་གྲུབ་པའི་དོན་ཡིད་ལ་དྲན་པའི་ངང་ནས།
ཨཱཿ སྐྱེ་མེད་སྟོང་པ་ཉིད་དང་རྟེན་འབྱུང་གི ། སྣང་བ་འགག་མེད་ཟུང་འཇུག་སྒྱུ་མའི་ཚུལ། རང་མདུན་ནམ་མཁར་མཆོད་སྤྲིན་རྒྱ་མཚོའི་དབུས། ། རིན་ཆེན་སེང་ཁྲི་པད་ཉི་ཟླ་བའི་སྟེང༌། ། སྟོན་པ་མཚུངས་མེད་ཤཱཀྱ་སེངྒེ་ནི། ། གསེར་གྱི་མདོག་ཅན་མཚན་དང་དཔེ་བྱད་ལྡན། ། ཆོས་གོས་གསུམ་གསོལ་རྡོ་རྗེ་སྐྱིལ་ཀྲུང་བཞུགས། ། ཕྱག་གཡས་ས་གནོན་ཕྱག་རྒྱ་ལེགས་བརྐྱངས་ཤིང༌། ། ཕྱག་གཡོན་མཉམ་བཞག་བདུད་རྩིའི་ལྷུང་བཟེད་བསྣམས། །
གསེར་གྱི་རི་ལྟར་གཟི་བརྗིད་དཔལ་འབར་བ། ། ཡེ་ཤེས་འོད་ཟེར་དྲྭ་བས་མཁའ་དབྱིངས་ཁྱབ། ། ཉེ་བའི་སྲས་བརྒྱད་གནས་བརྟན་བཅུ་དྲུག་སོགས། ། འཕགས་ཚོགས་རྒྱ་མཚོའི་འཁོར་གྱིས་ཡོངས་བསྐོར་ཞིང༌། ། དྲན་པ་ཙམ་གྱིས་སྲིད་ཞིའི་མཐའ་གཉིས་ལས། ། རྣམ་གྲོལ་བདེ་བ་མཆོག་གི་དཔལ་སྩོལ་བ། ། སྐྱབས་ཀུན་འདུས་པའི་བདག་ཉིད་ཆེན་པོར་གསལ། ཞེས་དེ་ལྟར་སངས་རྒྱས་ཀྱི་སྐུ་ལ་དམིགས་ཏེ་དེ་ན་དངོས་སུ་བཞུགས་ཡོད་སྙམ་པའི་སེམས་བསྐྱེད་མ་ཐག་ཏུ། སངས་རྒྱས་རྣམས་ཀྱི་ཡེ་ཤེས་ཀྱི་སྐུ་ལ་ཕྱོགས་དང་དུས་གང་དུ་ཡང་ཉེ་རིང་མི་མངའ་བའི་ཕྱིར། གང་དུ་དམིགས་པ་དེ་ཉིད་དུ་ངེས་པར་བཞུགས་པར་འགྱུར་ཏེ།
མདོ་ལས། གང་ཞིག་སངས་རྒྱས་ཡིད་བྱེད་པ། ། དེ་ཡི་མདུན་ན་དེ་བཞུགས་ཏེ། ། རྟག་པར་བྱིན་གྱིས་རློབ་བྱེད་ཅིང༌། ། ཉེས་པ་ཀུན་ལས་རྣམ་པར་གྲོལ། ། ཞེས་གསུངས་ཤིང༌། ། རྒྱལ་བ་དེ་ཉིད་ལ་དམིགས་ནས་ཚོགས་བསགས་པ་ཡང་མི་ཟད་པའི་དགེ་རྩ་ཆུད་མི་ཟ་བ་ཡིན་ཏེ། ཕལ་པོ་ཆེ་ལས། རྒྱལ་བ་དེ་དག་ཐོས་མཐོང་མཆོད་པ་བྱས་པས་ཀྱང༌། ། ཚད་མེད་པ་ཡི་བསོད་ནམས་ཕུང་པོ་འཕེལ་བར་འགྱུར། །
ཉོན་མོངས་འཁོར་བའི་སྡུག་བསྔལ་ཐམས་ཅད་སྤང་འགྱུར་དུ། ། འདུས་བྱས་འདི་ནང་བར་མ་དོར་ནི་ཟད་མི་འགྱུར། ཞེས་དང༌། དེའི་མདུན་དུ་སྨོན་ལམ་ཇི་ལྟར་བཏབ་པ་ཡང་དེ་བཞིན་དུ་འགྲུབ་སྟེ། འཇམ་དཔལ་ཞིང་གི་ཡོན་ཏན་བསྟན་པ་ལས། ། ཆོས་རྣམས་ཐམས་ཅད་རྐྱེན་ཡིན་ཏེ། འདུན་པའི་རྩེ་ལ་རབ་ཏུ་གནས། ། གང་གི་སྨོན་ལམ་ཅི་བཏབ་པ། ། དེ་འདྲའི་འབྲས་བུ་ཐོབ་པར་འགྱུར། ། ཞེས་གསུངས་པའི་ཚུལ་རྣམས་ལ་དད་པ་བརྟན་པོ་བསྐྱེད་དེ།
སྙིང་རྗེ་ཆེན་པོས་རྩོད་ལྡན་སྙིགས་མའི་ཞིང༌། ། བཟུང་ནས་སྨོན་ལམ་ཆེན་པོ་ལྔ་བརྒྱ་བཏབ། ། པད་དཀར་ལྟར་བསྔགས་མཚན་ཐོས་ཕྱིར་མི་ལྡོག ། སྟོན་པ་ཐུགས་རྗེ་ཅན་ལ་ཕྱག་འཚལ་ལོ། ། བདག་གཞན་སྒོ་གསུམ་དགེ་ཚོགས་ལོངས་སྤྱོད་བཅས། ། ཀུན་བཟང་མཆོད་པའི་སྤྲིན་དུ་དམིགས་ནས་འབུལ། ། ཐོག་མེད་ནས་བསགས་སྡིག་ལྟུང་མ་ལུས་པ། ། སྙིང་ནས་འགྱོད་པ་དྲག་པོས་སོ་སོར་བཤགས། ། འཕགས་དང་སོ་སོའི་སྐྱེ་བོའི་དགེ་བ་ནི། ། དུས་གསུམ་བསགས་ལ་རྗེས་སུ་ཡི་རང་ངོ༌། །
ཟབ་ཅིང་རྒྱ་ཆེ་ཆོས་ཀྱི་འཁོར་ལོའི་ཚུལ། ། ཕྱོགས་བཅུར་རྒྱུན་མི་འཆད་པར་བསྐོར་དུ་གསོལ། ཁྱོད་ནི་ནམ་མཁའ་ལྟ་བུའི་ཡེ་ཤེས་སྐུ། ། དུས་གསུམ་འཕོ་འགྱུར་མེད་པར་བཞུགས་མོད་ཀྱི། ། གདུལ་བྱའི་སྣང་ངོར་སྐྱེ་འཇིག་ཚུལ་སྟོན་ཀྱང༌། ། སྤྲུལ་པའི་གཟུགས་སྐུ་རྟག་ཏུ་སྣང་བར་མཛོད། ། བདག་གིས་དུས་གསུམ་བསགས་པའི་དགེ་ཚོགས་ཀྱིས། ། མཁའ་ཁྱབ་འགྲོ་བ་ཀུན་ལ་ཕན་སླད་དུ། ། ཆོས་ཀྱི་རྒྱལ་པོ་རྟག་ཏུ་མཉེས་བྱེད་ཅིང༌། ། ཆོས་རྗེ་རྒྱལ་བའི་གོ་འཕང་ཐོབ་པར་ཤོག །
བདག་ཅག་སྙིགས་མའི་འགྲོ་བ་མགོན་མེད་རྣམས། ། ཐུགས་རྗེས་ལྷག་པར་བཟུང་བའི་བཀའ་དྲིན་ལས། ། ཞིང་དང་དུས་འདིར་རིན་ཆེན་རྣམ་གསུམ་གྱི། ། སྣང་བ་ཇི་སྙེད་ཁྱེད་ཀྱི་ཕྲིན་ལས་ཉིད། ། དེ་ཕྱིར་སྐྱབས་མཆོག་མཚུངས་མེད་གཅིག་པུ་རུ། ། ཡིད་ཆེས་དད་པས་སྙིང་ནས་གསོལ་འདེབས་ན། ། སྔོན་གྱི་དམ་བཅའ་ཆེན་པོ་མ་བསྙེལ་བར། ། བྱང་ཆུབ་བར་དུ་ཐུགས་རྗེས་རྗེས་འཛིན་མཛོད། ཅེས་ཡིད་ཆེས་ཀྱི་དད་པ་དྲག་པོས་སྟོན་པ་དངོས་སུ་བཞུགས་ཡོད་སྙམ་པའི་སྐུ་ལ་རྩེ་གཅིག་ཏུ་དམིགས་ཏེ། བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔལ་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་ལོ། །
མཆོད་དོ་སྐྱབས་སུ་མཆིའོ། ། ཞེས་ཅི་འགྲུབ་དང༌། ཐུགས་རྒྱུད་བསྐུལ་བའི་ཚུལ་དུ་ཤེར་ཕྱིན་ཡི་གེ་ཉུང་དུ་ལས་གསུངས་པའི་གཟུངས་ནི། ཏདྱཐཱ། ཨོྃ་མུ་ནེ་མུ་ནེ་མ་ཧཱ་མུ་ན་ཡེ་སྭཱ་ཧཱ། ཞེས་ཅི་རིགས་དང༌། ཨོྃ་མན་ཆད་ཅི་འགྲུབ་ཏུ་བཟླའོ། ། འདི་དག་གི་སྐབས་སུ་སྟོན་པའི་ཡོན་ཏན་རྗེས་སུ་དྲན་ཏེ། དད་པའི་སེམས་ཀྱིས་རྩེ་གཅིག་ཏུ་སྐུ་ཡི་གསལ་སྣང་ལ་དམིགས་ནས། མཚན་བརྗོད་པ་དང༌།
གཟུངས་བཟླས་པའི་རྐྱེན་གྱིས། སྟོན་པའི་སྐུ་ལས་ཡེ་ཤེས་ཀྱི་འོད་ཟེར་སྣ་ཚོགས་པའི་སྣང་བ་ཆེན་པོས་བདག་དང་སེམས་ཅན་ཐམས་ཅད་ཀྱི་སྒྲིབ་པ་ཐམས་ཅད་བསལ་ཞིང༌། ཐེག་པ་ཆེན་པོའི་ལམ་གྱི་ཡོན་ཏན་ཚུལ་བཞིན་དུ་སྐྱེས་ཏེ་ཕྱིར་མི་ལྡོག་པའི་ས་ནོན་པར་བསམ་ལ་དེ་ལྟར་ཅི་ནུས་སུ་བརྩོན་པར་བྱའོ། ། ཐུན་མཚམས་རྣམས་སུ་མཎྜལ་སོགས་མཆོད་པ་དང༌། ཐུབ་བསྟོད་ཀྱི་རིགས་དང༌། སྙིང་རྗེ་པད་དཀར། རྒྱ་ཆེར་རོལ་པ། སྐྱེས་རབས་སྣ་ཚོགས། དེ་བཞིན་གཤེགས་པའི་མཚན་བརྒྱ་རྩ་བརྒྱད་པ་སོགས་མདོ་གང་འདོད་ཅི་ལྟར་ནུས་པར་བཀླག ། དགེ་བའི་རྩ་བ་རྣམས་བླ་མེད་བྱང་ཆུབ་ཏུ་བསྔོ་བ་དང་སྨོན་ལམ་གྱིས་རྒྱས་གདབ་པར་བྱའོ། །
སྤྱིར་འགྲོ་འཆག་ཉལ་འདུག་གི་སྐབས་ཀུན་ཏུ་སྟོན་པ་ཉིད་མ་བརྗེད་པར་དྲན་པ་དང༌། མཚན་མོ་ཡང་སྟོན་པ་དངོས་སུ་བཞུགས་པའི་སྐུ་ཡི་འོད་ཀྱིས་ཕྱོགས་ཐམས་ཅད་ཉིན་མོ་ཤིན་ཏུ་དྭངས་བའི་དུས་ལྟ་བུར་སྣང་བའི་འདུ་ཤེས་ཀྱི་ངང་གཉིད་ལོག་པར་བྱ། དུས་རྒྱུན་དུ་སྟོན་པ་ཉིད་ཀྱིས་སྔོན་ཇི་ལྟར་ཐུགས་བསྐྱེད་པའི་ཚུལ་ལས་བརྩམ་སྟེ། ། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱི་རྣམ་པར་ཐར་པ་ལ་རྗེས་སུ་གཞོལ་བའི་བྱང་ཆུབ་ཀྱི་སེམས་རིན་པོ་ཆེའི་དམ་བཅའ་ལྷོད་མེད་པའི་ངང་ནས་བྱང་ཆུབ་སེམས་དཔའི་སྤྱོད་པ་སྤྱི་དང་ཁྱད་པར་ཞི་ལྷག་གི་རྣལ་འབྱོར་ལ་ཅི་ནུས་སུ་བརྩོན་པས་དལ་འབྱོར་ཐོབ་པ་དོན་ལྡན་དུ་འགྱུར་ཏེ། བདག་ཅག་གི་སྟོན་པ་འདི་ཉིད་ཀྱི་མཚན་ཐོས་པ་ཙམ་ཞིག་གིས་རིམ་གྱིས་བྱང་ཆུབ་ཆེན་པོའི་ལམ་ལས་ཕྱིར་མི་ལྡོག་པར་འགྱུར་བ་མདོ་དུ་མ་ནས་གསུངས་ལ། གོང་དུ་བསྟན་པའི་གཟུངས་འདི་ལས་སངས་རྒྱས་ཐམས་ཅད་འབྱུང་ཞིང༌། གཟུངས་འདི་རྙེད་པའི་མཐུས་ཤཱཀྱའི་རྒྱལ་པོ་ཉིད་སངས་རྒྱས་ཤིང༌། སྤྱན་རས་གཟིགས་བྱང་ཆུབ་སེམས་དཔའི་མཆོག་ཏུ་གྱུར་པ་དང༌། གཟུངས་འདི་ཐོས་པ་ཙམ་གྱིས་བསོད་ནམས་རྒྱ་ཆེན་པོ་ཚེགས་མེད་པར་འཐོབ་ཅིང་ལས་ཀྱི་སྒྲིབ་པ་ཐམས་ཅད་བྱང་བ་དང༌། སྔགས་བསྒྲུབ་པ་ན་བགེགས་མ་མཆིས་པར་གྲུབ་པར་འགྱུར་རོ་ཞེས་ཤེས་རབ་ཀྱི་ཕ་རོལ་ཏུ་ཕྱིན་པ་ཡི་གེ་ཉུང་དུ་ཞེས་པ་དེ་ཉིད་ལས་གསུངས་ཤིང༌།
བཀའ་གཞན་ལས་ཀྱང་གཟུངས་འདི་ལན་གཅིག་བཟླས་པས་བསྐལ་པ་བྱེ་བ་ཕྲག་བརྒྱད་ཁྲིའི་བར་དུ་བྱས་པའི་སྡིག་པ་ཐམས་ཅད་བྱང་བར་འགྱུར་བ་སོགས་ཕན་ཡོན་ཚད་མེད་པ་དང་ལྡན་ཞིང༌། དེ་བཞིན་གཤེགས་པ་ཤཱཀྱ་ཐུབ་པའི་སྙིང་པོ་དམ་པ་ཉིད་དུ་གསུངས་སོ། ། དད་པ་བསྐྱེད་པ་དང་ཞི་ལྷག་གི་རྣལ་འབྱོར་ལ་ཇི་ལྟར་བརྩོན་པའི་ཚུལ་ཟུར་དུ་བཤད་པར་བྱའོ། ། ཞེས་པ་འདི་ནི་བསླབ་གསུམ་ནོར་བུའི་མཛོད་མངའ་དཔོན་ཨོ་རྒྱན་བསྟན་འཛིན་ནོར་བུ་ནས་བཀྲ་ཤིས་པའི་ལྷ་རྫས་དང་བཅས་ཏེ་ནན་ཏན་དུ་བསྐུལ་བ་ཡིད་ལ་འཇགས་པའི་སྟེང་དུ་ཉེ་ཆར་ཡང་དཔོན་རིན་པོ་ཆེ་ཉིད་ནས་སྤྲུལ་པའི་སྐུ་འཇིགས་མེད་པདྨ་བདེ་ཆེན་ལ་སྦྲན་ཏེ། རིན་ཆེན་དང་པོ་སོགས་བཀྲ་ཤིས་པའི་ལྷ་རྫས་ཀྱི་སྐྱེས་དང་བཅས་མྱུར་དུ་གྲུབ་པར་གྱིས་ཞེས་དམ་པ་ཟུང་གི་བཀས་བསྐུལ་བ་ལ་བརྟེན་ནས། སྟོན་པ་མཆོག་ལ་མི་ཕྱེད་པའི་དད་པ་ཐོབ་ཅིང༌། དུས་མཐར་ཆོས་སྨྲ་བའི་མིང་ཙམ་འཛིན་པ་ཤཱཀྱའི་རྗེས་འཇུག་མི་ཕམ་འཇམ་དབྱངས་རྒྱ་མཚོས། རྫ་རྡོ་རྗེ་འཕན་ཕྱུག་གི་རི་ཞོལ་ཕུན་ཚོགས་ནོར་བུའི་གླིང་དུ། ཀུན་ལྡན་ལྕགས་བྱི་གསར་ཚེས་ཆོ་འཕྲུལ་ཆེན་པོའི་ཡར་ཚེས་བརྒྱད་ལ་གྲུབ་པར་བགྱིས་པ་འདིས་ཀྱང་བསྟན་འགྲོ་ལ་ཕན་པ་རྨད་དུ་བྱུང་བ་རྒྱུན་མི་འཆད་པར་བྱེད་པ་དང༌། ཚུལ་འདི་མཐོང་ཐོས་དྲན་རེག་གི་འགྲོ་བ་རྣམས་ཀྱི་རྒྱུད་ལ་སྟོན་པ་ཐུབ་པའི་དབང་པོའི་བྱིན་རླབས་མཚུངས་པ་མེད་པ་མངོན་དུ་འཇུག་གྱུར་ཅིག །
སརྦ་མངྒ་ལཾ།། །། ༈ གནས་བརྟན་ཕྱག་མཆོད་དང་འབྲེལ་བར་ཆོ་ག་མདོར་བསྡུས་བྱ་ཚུལ་བཞུགས་སོ། ཨོཾ་སྭ་སྟི། པན་ཆེན་ཤཱཀྱ་ཤྲཱིས་མཛད་པར་གྲགས་པའི་གནས་བརྟན་ཕྱག་མཆོད་དང་འབྲེལ་བར་ཆོ་ག་མདོར་བསྡུས་ཙམ་བྱ་ཚུལ་གྱི་ངག་འདོན་ནི། སངས་རྒྱས་ཆོས་དང?ལན་གསུམ། སེམས་ཅན་ཐམས་ཅད་བདེ་བ་དང? སྐྱབས་གནས་དཀོན་མཆོག་གསུམ་གྱི་བདེན་པ་དང༌། ། རྒྱལ་བ་སྲས་བཅས་རྣམས་ཀྱི་བྱིན་རླབས་དང༌། ། ཚོགས་གཉིས་མངའ་ཐང་ཆོས་དབྱིངས་དག་སྟོབས་ཀྱིས། ། སྣོད་བཅུད་བདེ་ཆེན་ཞིང་གི་བཀོད་པའི་དབུས། ། ཡིད་འཕྲོག་ནོར་བུའི་གཞལ་མེད་ཁང་ཆེན་པོར། །
རིན་ཆེན་སེང་ཁྲི་པད་ཟླའི་གདན་མཆོག་དང༌། ། དངོས་བཤམས་གཟུངས་རིག་མོས་སྟོབས་ཀྱིས་སྤྲུལ་པའི། ། མཆོད་སྤྲིན་རྒྱ་མཚོས་གང་ཞིང་སྤྱོད་གྱུར་ཅིག ། ཅེས་དང༌། ན་མོ་རཏྣ་ཏྲ་ཡཱ་ཡ་སོགས། མཆོད་པའི་སྤྲིན་གྱི་སྔགས་ལན་གསུམ་རོལ་མོ་བཅས་བྱ། སྤོས་བཏུལ་ཞིང་གདངས་དང་བཅས། ལག་མཐིལ་ལྟར་མཉམ་རིན་ཆེན་རྒྱན་གྱིས་སྤྲས། ། ལྗོན་ཤིང་ཆུ་མཚོས་བརྒྱན་པའི་ས་བཞིའི་དབུས། ། རིན་ཆེན་ལས་གྲུབ་གྲུ་བཞི་སྒོ་བཞི་པ། །
པདྨ་ཉི་ཟླས་བརྒྱན་པའི་གདན་སྟེང་དུ། ཐུགས་རྗེས་རྩོད་པའི་དུས་ཀྱི་གདུལ་བྱ་རྣམས། ། རྣམ་གྲོལ་ལམ་ལ་འགོད་མཛད་འགྲོ་བའི་མགོན། ཐུབ་པ་མཆོག་དང་གནས་བརྟན་ཆེན་པོ་རྣམས། ། འཁོར་དང་བཅས་པ་གནས་འདིར་གཤེགས་སུ་གསོལ། ། ཕྱོགས་བཅུའི་རྒྱལ་བ་སྲས་བཅས་ཐམས་ཅད་དང༌། ། ཤེས་རབ་མེ་འབར་ཉོན་མོངས་མཚོ་སྐེམས་ཤིང༌། ། རྣམ་གྲོལ་བསོད་ནམས་ཞིང་དུ་བཀའ་སྡོད་པ། ། ཕྱོགས་བཅུའི་ཉན་ཐོས་དགེ་འདུན་བཞུགས་སོ་འཚལ། ། ཡོན་སྦྱོང་མཆོད་པའི་གནས་སུ་སྤྱན་འདྲེན་གྱིས། །
འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། འགྲོ་བའི་མགོན་པོ་ཤཱཀྱ་སེངྒེ་ཡིས། ། སངས་རྒྱས་བསྟན་པ་གང་གི་ཕྱག་ཏུ་བཞག ། གསུང་རང་རིན་ཆེན་སྒྲོམ་གྱི་ཁ་འབྱེད་པའི། ། དགྲ་བཅོམ་གནས་བརྟན་ཆེན་པོ་བཞུགས་སོ་འཚལ། ། དམ་ཆོས་སྤེལ་བའི་སླད་དུ་སྤྱན་འདྲེན་ན། ། འགྲོ་བའི་དོན་ཕྱིར་མཆོད་གྱིས་གཤེགས་སུ་གསོལ། ། ཐུབ་པས་བཀའ་བསྒོས་བསྟན་པའི་རྒྱན་མཚན་འཛིན། ། ཡན་ལག་འབྱུང་དང་མ་ཕམ་ནགས་ན་གནས། ། དུས་ལྡན་རྡོ་རྗེ་མོའི་བུ་བཟང་པོ་དང༌། །
གསེར་བེའུ་བྷ་ར་དྷྭ་ཛ་གསེར་ཅན་མཆོག ། འཕགས་པ་བ་ཀུ་ལ་དང་སྒྲ་གཅན་འཛིན། ། ལམ་ཕྲན་བྷ་ར་དྷྭ་ཛ་བསོད་སྙོམས་ལེན། ། ལམ་བསྟན་ཀླུའི་སྡེ་སྦེད་བྱེད་མི་ཕྱེད་པ། ། དགྲ་བཅོམ་གནས་བརྟན་ཆེན་པོ་འདི་དག་ནི། ། བསོད་ནམས་རིན་ཆེན་གླིང་དུ་སྤྱན་འདྲེན་གཤེགས། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། སྤངས་དང་ཡེ་ཤེས་ཕུན་ཚོགས་སངས་རྒྱས་ཀྱང༌། ། གདུལ་བྱའི་དབང་གིས་ཉན་ཐོས་ཚུལ་འཛིན་ཅིང༌། ཁྱད་པར་ཅན་གྱི་ཕྲིན་ལས་ཆོས་སྐྱོང་བའི། །
གནས་བརྟན་བཅུ་དྲུག་འདིར་བྱོན་གདན་ལ་བཞུགས། ། བདེ་གཤེགས་བཀའ་ལུང་གཙོར་མཛད་བསྟན་པ་སྲུང༌། ། རང་དོན་དོར་ནས་འཁོར་བའི་ནགས་ཚལ་དུ། ། གཞན་དོན་ལྷུར་མཛད་གནས་བརྟན་བཅུ་དྲུག་པོ། དམ་བཅས་ཐུགས་རྗེའི་དབང་གིས་གནས་འདིར་གཤེགས། ། དགེ་བསྙེན་སྐྱབས་གསོལ་བདེན་པའི་ཚིག་ཉན་པ། ། དཀོན་མཆོག་གསུམ་གྱི་ཞབས་འབྲིང་མཆིས་སོ་འཚལ། ། བསོད་ནམས་རིན་ཆེན་གླིང་དུ་སྤྱན་འདྲེན་ན། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། རོལ་མོ་བཅས་བཅས་སྤྱན་དྲངས།
ཇི་སྙེད་སུ་དག་སོགས་ནས། བདག་གིས་བསྟོད། དེ་ནས། ༈ མཚུངས་མེད་བལྟ་བས་མི་ངོམས་པ། ། གསེར་གྱི་མདོག་ཅན་མཛེས་པའི་སྐུ། ། ཞལ་གཅིག་ཕྱག་གཉིས་སྐྱིལ་ཀྲུང་བཞུགས། ། ས་གནོན་མཉམ་གཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། གངས་རི་ཆེན་པོ་ཏི་སེ་ན། །
འཕགས་པ་ནས་བརྟན་ཡན་ལག་འབྱུང༌། ། དགྲ་བཅོམ་སྟོང་དང་སུམ་བརྒྱས་བསྐོར། ། སྤོས་ཕོར་རྔ་ཡབ་འཛིན་ཕྱག་འཚལ། བླ་མའི? བསྟན་པ? དྲང་སྲོང་རི་ཡི་ཤེལ་ནགས་ལ། ། འཕགས་པ་གནས་བརྟན་མ་ཕམ་པ། ། དགྲ་བཅོམ་བརྒྱ་ཕྲག་གཅིག་གིས་བསྐོར། ཕྱག་གཉྀས་མཉམ་གཞག་མཛད་ཕྱག་འཚལ། བླ་མའི? བསྟན་པ? ལོ་མ་བདུན་པའི་རི་ཕུག་ན། ། འཕགས་པ་གནས་བརྟན་ནགས་ན་གནས། ། དགྲ་བཅོམ་སྟོང་དང་བཞི་བརྒྱས་བསྐོར། །
སྡིགས་མཛུབ་རྔ་ཡབ་འཛིན? བླ་མའི? བསྟན་པ? ཛམྦུ་གླིང་གི་ཟངས་གླིང་ན། ། འཕགས་པ་གནས་བརྟན་དུས་ལྡན་ནི། ། དགྲ་བཅོམ་སྟོང་དང་ཆིག་བརྒྱས་བསྐོར། ། གསེར་གྱི་རྣ་ཀོར་འཛིན? བླ་མའི? བསྟན་པ? སིངྒ་ལ་ཡི་གླིང་ན་ནི། ། གནས་བརྟན་རྡོ་རྗེ་མོ་ཡི་བུ། དགྲ་བཅོམ་སྟོང་ཕྲག་གཅིག་གིས་བསྐོར། ། སྡིགས་མཛུབ་རྔ་ཡབ་འཛིན? བླ་མའི? བསྟན་པ? ཆུ་བོ་ཡ་མུ་ནའི་གླིང་ནི། འཕགས་པ་གནས་བརྟན་བཟང་པོ་ནི། ། དགྲ་བཅོམ་སྟོང་དང་ཉིས་བརྒྱས་སྐོར། ། ཆོས་འཆད་མཉམ་གཞག་མཛད? བླ་མའི? བསྟན་པ? གནས་མཆོག་དམ་པ་ཁ་ཆེ་ན། །
འཕགས་གནས་བརྟན་གསེར་བེའུ། དགྲ་བཅོམ་ཆེན་པོ་ལྔ་བརྒྱས་བསྐོར། ། རིན་ཆེན་ཞགས་པ་འཛིན? ། ནུབ་ཀྱི་བ་ལང་སྤྱོད་ན་ནི། ། བྷ་ར་དྷྭ་ཛ་གསེར་ཅན་མཆོག ། དགྲ་བཅོམ་ཆེན་པོ་བདུན་བརྒྱས་བསྐོར། ། ཕྱག་གཉིས་མཉམ་གཞག་མཛད? བླ་མའི? བསྟན་པ? བྱང་གི་སྒྲ་མི་སྙན་ན་ནི། ། འཕགས་པ་གནས་བརྟན་བ་ཀུ་ལ། ། དགྲ་བཅོམ་ཆེན་པོ་དགུ་བརྒྱས་བསྐོར། ། ཕྱག་གཡོན་ནེའུ་ལེ་འཛིན? བླ་མའི? བསྟན་པ? པྲི་ཡང་ཀུ་ཡི་གླིང་ན་ནི། །
འཕགས་པ་གནས་བརྟན་སྒྲ་གཅན་འཛིན། ། དགྲ་བཅོམ་སྟོང་དང་ཆིག་བརྒྱས་བསྐོར། ། རིན་ཆེན་པྲོག་ཞུ་འཛིན? བླ་མའི? བསྟན་པ? བྱ་རྒོད་ཕུང་པོའི་རི་བོ་ལ། ། འཕགས་པ་གནས་བརྟན་ལམ་ཕྲན་བརྟན། ། དགྲ་བཅོམ་སྟོང་དང་དྲུག་བརྒྱས་བསྐོར། ། ཕྱག་གཉིས་མཉམ་གཞག་མཛད? བླ་མའི? བསྟན་པ? ཤར་གྱི་ལུས་འཕགས་གླིང་ན་ནི། ། བྷ་ར་དྷྭ་ཛ་བསོད་སྙོམས་ལེན། ། དགྲ་བཅོམ་སྟོང་ཕྲག་གཅིག་གིས་བསྐོར། ། གླེགས་བམ་ལྷུང་བཟེད་འཛིན? བླ་མའི? བསྟན་པ? ལྷ་གནས་སུ་ཅུ་རྩ་གསུམ་ན། ། འཕགས་པ་གནས་བརྟན་ལམ་བསྟན་ནི། །
དགྲ་བཅོམ་ཆེན་པོ་དགུ་བརྒྱས་བསྐོར། ། གླེགས་བམ་ཆོས་འཆད་མཛད? བླ་མའི? བསྟན་པ? རི་ཡི་རྒྱལ་པོ་ངོས་ཡངས་ལ། ། འཕགས་པ་གནས་བརྟན་ཀླུ་ཡི་སྡེ། ། དགྲ་བཅོམ་སྟོང་དང་ཉིས་རྒྱས་བསྐོར། ། བུམ་པ་འཁར་གསིལ་འཛིན? བླ་མའི? བསྟན་པ? རི་ཡི་རྒྱལ་པོ་བྷི་ཧུ་ལ། ། འཕགས་པ་གནས་བརྟན་སྦེད་བྱེད་ནི། ། དགྲ་བཅོམ་སྟོང་དང་བཞི་བརྒྱས་བསྐོར། ། ཕྱག་གཉིས་གླེགས་བམ་འཛིན? བླ་མའི? བསྟན་པ? རི་ཡི་རྒྱལ་པོ་གངས་ཅན་ལ། ། འཕགས་པ་གནས་བརྟན་མི་ཕྱེད་པ། ། དགྲ་བཅོམ་སྟོང་ཕྲག་གཅིག་གིས་བསྐོར། །
བྱང་ཆུབ་མཆོད་རྟེན་འཛིན? བླ་མའི? བསྟན་པ? འཕགས་པའིདགེ་བསྙེན་དྷརྨ་ཏཱ། ། རལ་པ་ཐོད་བཅིངས་གླེགས་བམ་ཁུར། ། སྣང་བ་མཐའ་ཡས་མདུན་ན་བཞུགས། ། རྔ་ཡབ་བུམ་པ་འཛིན? བླ་མའི? བསྟན་པ? བརྩོན་པས་གོ་བགོས་མཐུ་སྟོབས་ཅན། ། སངས་རྒྱས་བསྟན་པ་ལེགས་སྐྱོང་བའི། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་ལོ། ཞེས་ཚར་གསུམ་སོགས་ཅི་ནུས། མེ་ཏོག་དམ་པ་སོགས་ནས། ཤླཽ་ཀ་གསུམ།
མཆོད་པར་བགྱི། ན་མོ་རཏྣ་ཏྲ་ཡཱ་ཡ། ཨོཾ་ན་མོ་བྷ་ག་ཝ་ཏེ་བཛྲ་སཱ་ར་པྲ་མརྡྷ་ནེ། ཏ་ཐཱ་ག་ཏ་ཡ། ཨརྷ་ཏེ་སམྱཀྶཾ་བུདྡྷ་ཡ། ཏདྱ་ཐཱ། ཨོྃ་བཛྲེ་བཛྲེ་མ་ཧཱ་བཛྲེ། མ་ཧཱ་ཏེ་ཛྭ་བཛྲེ། མ་ཧཱ་བིངྱཱ་བཛྲེ། མ་ཧཱ་བོ་དྷི་ཙིཏྟ་བཛྲེ།
མ་ཧཱ་བོ་དྷི་མཎྚོ་པ་སཾ་ཀྲ་མ་ཎ་བཛྲེ། སརྦ་ཀརྨ་ཨ་ཝ་ར་ཎ་བི་ཤྭ་དྷ་ན་བཛྲེ་སྭཱ་ཧཱ། སྔགས་དང་རོལ་མོ་བཅས་བྱ། སྤྲོ་ན་མཎྜལ་ཅི་ནུས་འབུལ། འདོད་ཆགས་ཞེ་སྡང་སོགས། ཕྱིར་བསྔོའོ། གཟུངས་བཟླ་བར་སྤྲོ་ན། ཐུབ་དབང་འཁོར་བཅས་ཀྱི་མཚན་ནས་བོས་ཏེ་ཐུགས་དམ་བསྐུལ་བར་བསམས་ལ་མོས་པ་རྩེ་གཅིག་པས། ཏདྱ་ཐཱ། ཨོཾ་མུ་ནི་མུ་ནི་མ་ཧཱ་མུ་ནི་ཤཱཀྱ་མུ་ན་ཡེ་སྭཱ་ཧཱ།
ཞེས་བརྒྱ་རྩ་སོགས་ཅི་ནུས་བཟླས་མཐར། སངས་རྒྱས་སྤྲུལ་པ་དགྲ་བཅོམ་འཕགས་པའི་ཚོགས། ། འགྲོ་བའི་དོན་དུ་བསྟན་པ་སྐྱོང་མཛད་པའི། ། དཀོན་མཆོག་གསུམ་དངོས་གནས་བརྟན་བཅུ་དྲུག་གིས། ། བསྟན་པ་ཡུན་རྀང་གནས་པར་བྱིན་གྱིས་རློབས། ཐུགས་རྗེའི་བདག་ཉིད་གནས་བརྟན་བཅུ་དྲུག་གི ། འཁོར་ཚོགས་སྲིད་མཚོ་ལས་བརྒལ་ཉོན་མོངས་མེད། ཁྲི་དང་དྲུག་སྟོང་བཞི་བརྒྱའི་ཚོགས་རྣམས་ཀྱིས། ། བསྟན་པ་ཡུན་རིང་གནས་པར? སེམས་ཅན་ཀུན་གྱི་བསོད་གྱུར་དགྲ་བཅོམ་པ། ། རིག་དང་ཞབས་ལྡན་སྐྱེ་དགུའི་སྦྱིན་གནས་ཆེ། །
འཕགས་པའི་གང་ཟག་ཆེན་པོ་ཚོགས་རྣམས་ཀྱིས། ། བསྟན་པ་ཡུན་རྀང་གནས་པར? བདག་གཞན་དགེ་བའི་རྩ་བ་འདི་ཡིས་ནི། ། ཕན་བདེའི་འབྱུང་གནས་བསྟན་པ་འཕེལ་འགྱུར་ཞིང༌། ། སྡུག་བསྔལ་ཀུན་འབྱུང་མ་ལུས་རབ་སྤངས་ནས། ། སྲིད་པའི་རྒྱ་མཚོ་མྱུར་དུ་སྐེམ་པར་ཤོག ། བསོད་ནམས་རྒྱ་མཚོ་ཡོངས་སུ་རྫོགས་བྱེད་ཅིང༌། ། ཡེ་ཤེས་རྒྱ་མཚོ་རྣམ་པར་དག་གྱུར་ཏེ། ། སྨོན་ལམ་རྒྱ་མཚོ་མ་ལུས་ཡོངས་རྫོགས་ནས། ། འཇིག་རྟེན་ཀུན་ལས་ཁྱད་པར་འཕགས་པར་ཤོག ། ཚོགས་གཉིས་མཐར་ཕྱིན་དུས་གསུམ་རྒྱལ་བ་ཡི། །
ཕྲིན་ལས་བསྒྲུབ་ཅིང་ཡོན་ཏན་རྣམ་དབྱེར་མེད། ། བསྐལ་པར་མཉམ་པའི་གདུལ་བྱ་སྨིན་མཛད་པ། ། མཉམ་མེད་བླ་མ་མཆོག་གི་བཀྲ་ཤིས་ཤོག ། དུས་གསུམ་རྒྱལ་བ་སྲས་བཅས་ཐུགས་རྗེ་ཡིས། ། ཉན་ཐོས་ཚུལ་བཟུང་སྲིད་པ་ཇི་སྲིད་བར། བསྟན་པ་སྐྱོང་ཞིང་འགྲོ་བའི་དོན་མཛད་པ། ། གནས་བརྟན་ཆེན་པོ་རྣམས་ཀྱི་བཀྲ་ཤིས་ཤོག ། ཟབ་ཅིང་རྒྱ་ཆེའི་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། །
རྒྱལ་ཆེན་བཞི་ཡི་བཀྲ་ཤིས་ཤོག ། ཕན་བདེ་འབྱུང་བའི་གནས་གཅིག་པུ། ། བསྟན་པ་ཡུན་རིང་གནས་པ་དང༌། ། བསྟན་འཛིན་སྐྱེས་བུ་དམ་པ་རྣམས། ། སྐུ་ཚེའི་རྒྱལ་མཚན་བརྟན་གྱུར་ཅིག ། སྟོན་པ་འཇིག་རྟེན་ཁམས་སུ་སོགས་བཀྲ་ཤིས་ཤོག ། ཅེས་སོགས་བཀྲ་ཤིས་ཅི་རིགས་བརྗོད་མཐར་རོལ་མོ་བྱའོ། ། ཞེས་པའང་མཉྫུ་གྷོ་ཥས་བྲིས་པ་དགེ། །། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འོད་དཔག་མེད་ཀྱི་ཡེ་ཤེས་སྙིང་པོའི་སྒྲུབ་ཐབས་བཞུགས་སོ༔
གསང་བ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ འོད་དཔག་མེད་ཀྱི་སྒྲུབ་ཐབས་ནི༔ སྤྲོས་མེད་ལྟ་བུ་བསྟན་པར་བྱ༔ དང་པོ་སྐྱབས་འགྲོ་ནི། ཧཱུྃ༔ སྐུ་གསུམ་དཀོན་མཆོག་རྣམ་གསུམ་རྩ་བ་གསུམ༔ གཞི་ལམ་འབྲས་བུ་ངོ་བོ་རང་བཞིན་མཆོག༔ བདེ་གསལ་མི་རྟོག་ཐུགས་ལ་སྐྱབས་སུ་མཆི༔
གཉིས་པ་སེམས་བསྐྱེད་ནི། ཧཱུྃ༔ སེམས་ཅན་བདེ་ལྡན་སྡུག་བསྔལ་ཀུན་གྲོལ་ཞིང་༔ ཚད་མེད་རྣམ་བཞིའི་བྱང་ཆུབ་ལམ་འབྱོངས་ཏེ༔ མ་གྱུར་འགྲོ་བ་སྨོན་ལམ་དཔལ་ཞིང་རྣམས༔ ཀུན་ཀྱང་བླ་མེད་འབྲས་བུ་ཐོབ་པར་བགྱི༔ གསུམ་པ་དངོས་གཞི་ནི། རང་རིག་མ་བཅོས་ངང་ཉིད་ལས༔ དྲན་རིག་ཡེ་ཤེས་ལྷ་སྐུ་ཡིས༔ གཏད་མེད་ཤེས་པའི་ངོ་བོ་བཟུང་༔
མ་བཅོས་སྣང་སྟོང་འདི་ལྟར་བསྒོམ༔ ཧཱུྃ༔ ཆོས་དབྱིངས་ཀ་དག་རང་བྱུང་ཀློང་༔ མ་བཅོས་ཟང་ཐལ་ཕོ་བྲང་དབུས༔ རང་རིག་ཧྲཱིཿལས་འོད་དཔག་མེད༔ ཨ་མི་དྷེ་ཝ་སྐུ་མདོག་དམར༔ ཞལ་གཅིག་ཕྱག་གཉིས་གསལ་སྟོང་ངང་༔ ཞི་འཛུམ་མདངས་ལྡན་མཚན་དཔེས་བརྒྱན༔ ཐུགས་རྗེའི་སྤྱན་གྱིས་ཕྱོགས་བཅུར་གཟིགས༔ ཕྱག་གཉིས་མཉམ་བཞག་བདེ་སྟོང་ངང་༔
ཞབས་གཉིས་སྐྱིལ་ཀྲུང་ལྷམ་མེ་བ༔ འཁོར་འདས་བྲལ་བ་ཆོས་ཀྱི་སྐུ༔ ཐུགས་ཀར་ཧྲཱིཿཡིག་དམར་པོའི་མཐར༔ ཨ་མི་དྷེ་ཝ་གཡས་སུ་འཁོར༔ སྤྲོ་བསྡུ་ཟང་ཐལ་སྟོང་པའི་དབྱིངས༔ མ་འགགས་ཐུགས་རྗེས་འགྲོ་ཀུན་སྐྱོབ༔ སྣང་བ་སྟོང་གཟུགས་སྒྱུ་མའི་ངང་༔ སྒྲ་གྲགས་ངོ་བོ་བྲག་ཆའི་དབྱངས༔ འགྱུ་བ་དྲན་རིག་བློ་བྲལ་ཆོས༔ ཕྱི་ནང་འོད་དཔུང་འཇའ་ལུས་བསྒོམ༔
འཁོར་བ་མྱང་འདས་འགྲོ་དྲུག་ཚོགས༔ ཐོག་མའི་སངས་རྒྱས་དོན་རྟོགས་ཤོག༔ ཨོཾ་ཨ་མི་དྷེ་ཝ་ཧྲཱིཿ ཨོཾ་བུདྡྷ་ཨཱ་ཡུརྫྙཱ་ན་ཧྲཱིཿ ཞེས་སྔགས་ཕྲེང་འཛིན་མེད་སྟོང་པའི་རང་མདངས་ལས༔ གྲགས་སྟོང་དྲན་སྟོང་ཟུང་འཇུག་ངང་ལ་བཟླ༔ ས་མ་ཡ༔ རྒྱ་རྒྱ་རྒྱ༔ ཁོ་མོ་མཚོ་རྒྱལ་བདག་གིས་བྲིས༔ ཚེ་གཅིག་སངས་རྒྱས་བགྲོད་པའི་ལམ༔
ཡང་ཟབ་ཆོས་སྐུའི་སྒྲུབ་པ་ཉིད༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་སྦས་ཚལ་ནས་གདན་དྲངས་ཤིང༌།
ཆོས་གླིང་དུ་ཤོག་སེར་ལས་ཞལ་བཤུས་སོ། སརྦ་མངྒ་ལཾ། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྤྱན་རས་གཟིགས་ཀྱི་ཡི་གེ་དྲུག་མའི་སྒྲུབ་ཐབས་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ ཡི་གེ་དྲུག་མའི་སྒྲུབ་ཐབས་ནི༔ འདི་ཉིད་སྤྲོས་མེད་ལུགས་སུ་འདོད༔ རྣམ་སྣང་ལྡན་པའི་ལུས་ཀྱི་ངང་༔
རང་ཉིད་སྐད་ཅིག་དྲན་རྫོགས་སུ༔ སྣང་སྟོང་མ་བཅོས་འདི་ལྟར་བསྒོམ༔ ཧཱུྃ༔ སྐད་ཅིག་དྲན་རྫོགས་ཆོས་དབྱིངས་ཕོ་བྲང་དབུས༔ རིན་ཆེན་སྣ་ཚོགས་པད་ཟླའི་གདན་ཁྲིའི་སྟེང་༔ རང་རིག་ཧྲཱིཿལས་འཕགས་མཆོག་སྤྱན་རས་གཟིགས༔ སྐུ་མདོག་དཀར་པོ་ཞི་འཛུམ་ཤེལ་གྱི་མདངས༔ ཞལ་གཅིག་ཕྱག་བཞི་མཚན་དཔེ་གཟི་བརྗིད་འབར༔ རིན་ཆེན་སྣ་ཚོགས་དབུ་རྒྱན་ཅོད་པན་འཕུར༔ སྙན་ཆ་མགུལ་རྒྱན་རིན་ཆེན་སེ་མོ་དོ༔
གཡས་གཡོན་དང་པོ་ཤེལ་ཕྲེང་པད་དཀར་འཛིན༔ ནོར་བུ་ཕྱག་རྒྱ་ཐུགས་ཀར་ཐལ་མོ་སྦྱར༔ ལྷ་རྫས་དར་གྱི་སྟོད་གཡོགས་སྨད་དཀྲིས་མཛེས༔ རྡོ་རྗེ་སྐྱིལ་ཀྲུང་ཐུགས་རྗེས་འགྲོ་ལ་གཟིགས༔ འཇའ་ལུས་འོད་གསལ་སྣང་སྟོང་ལྷང་ངེ་བ༔ ཕྱི་ནང་སྒྲིབ་མེད་ཟང་ཐལ་ངང་ལ་བསྒོམ༔ ཐུགས་ཀར་ཧྲཱིཿམཐར་སྔགས་ཕྲེང་གཡས་སུ་འཁོར༔ ཉོན་མོངས་ལས་སྒྲིབ་བག་ཆགས་ཀུན་དག་ནས༔ རང་ལུས་ཤེལ་སྒོང་དྲི་མེད་ལྟ་བུར་གྱུར༔ སླར་ཡང་ཐུགས་ནས་འོད་ཟེར་ཕྱོགས་བཅུར་འཕྲོས༔
སྣང་གཟུགས་ཐམས་ཅད་འཕགས་མཆོག་སྤྱན་རས་གཟིགས༔ སྒྲ་རྣམས་ཐམས་ཅད་གྲགས་སྟོང་ཡིག་དྲུག་དང་༔ དྲན་རིག་འགྱུ་བ་ཐུགས་རྗེ་ཆེན་པོའི་ཀློང་༔ མཐའ་ཡས་སེམས་ཅན་འགྲོ་ཀུན་རིགས་དྲུག་རྣམས༔ འཇིག་རྟེན་དབང་ཕྱུག་གོ་འཕང་ཐོབ་གྱུར་ཅིག༔ ཨོཾ་མ་ཎི་པདྨེ་ཧཱུྃ་ཧྲཱིཿ ཨོཾ་ཨཱརྻ་ལོ་ཀི་ཤྭ་ར་ཧཱུྃ༔ ཞེས་ཐུགས་རྗེ་ཆེན་པོ་བསྒོམས༔ གཟུགས་སྒྲ་རིག་གསུམ་མ་བཅོས་གནས་ལུགས་ངང་ལ་བཞག༔ ས་མ་ཡ༔
ཨེ་མཿ མྱུར་ཟབ་སྤྲོས་མེད་སྒྲུབ་པ་འདི༔ ཁོ་མོ་མཚོ་རྒྱལ་བདག་གིས་བྲིས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྦས་གནས་ནས་གདན་དྲངས་པའོ།། །།
༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྤྲུལ་སྐུ་པད་འབྱུང་གི་སྒྲུབ་ཐབས་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ སྤྲུལ་སྐུ་རིག་འཛིན་སྒྲུབ་ཐབས་ནི༔ འདི་ཉིད་སྤྲོས་མེད་ལུགས་སུ་འདོད༔ མ་བཅོས་སྣང་སྟོང་འདི་ལྟར་བསྒོམ༔ ཧཱུྃ༔ སྐད་ཅིག་དྲན་རྫོགས་མ་བཅོས་ལྷུན་གྲུབ་ཞིང་༔
ཡེ་ཤེས་སྣ་ཚོགས་འཁྲིགས་པའི་ཕོ་བྲང་དབུས༔ པདྨ་ཉི་ཟླ་སེང་ཁྲིའི་གདན་སྟེང་དུ༔ རང་རིག་ཧཱུྃ་ལས་པདྨ་འབྱུང་གནས་སྐུ༔ དཀར་དམར་མདངས་ལྡན་གཟི་བརྗིད་འོད་སྟོང་འབར༔ ཁྲོ་འཛུམ་སྤྱན་གྱི་ཐུགས་རྗེས་དབྱིངས་སུ་གཟིགས༔ པད་ཞྭ་སྒྲོ་དར་རིན་ཆེན་རྒྱན་གྱིས་སྤྲས༔ ཕོད་ཁ་ཆོས་གོས་ཟ་འོག་བེར་ཆེན་གསོལ༔ ཕྱག་གཡས་རྡོ་རྗེ་གཡོན་པས་ཀ་པཱ་ལ༔ ཚེ་བུམ་དང་བཅས་གྲུ་མོར་ཁ་ཊྭཱཾ་བརྟེན༔ གཡས་བསྐུམ་གཡོན་བརྐྱང་རྒྱལ་པོ་རོལ་སྟབས་ཀྱིས༔
མུ་སྟེགས་བདུད་དང་དམ་སྲི་ཟིལ་གནོན་ཚུལ༔ མཚན་དཔེས་རབ་རྒྱན་བདེ་ཆེན་གཟི་འབར་བསྒོམ༔ ཐུགས་ཀའི་ཧཱུྃ་མཐར་བཛྲ་གུ་རུ་འཁོར༔ ཕྱི་ནང་བར་ཆད་རྐྱེན་ངན་དབྱིངས་སུ་སྒྲོལ༔ སྤྲོ་བསྡུ་སྔགས་ཕྲེང་འོད་ཟེར་ཕྱོགས་བཅུར་འཕྲོས༔ དྲག་པོའི་མཐུ་སྟོབས་འགྲོ་བའི་བསོད་ནམས་ཀུན༔ འུབ་ཀྱིས་བསྡུས་ནས་རྣལ་འབྱོར་བདག་ལ་ཐིམ༔ འཆི་མེད་རིག་འཛིན་འཇའ་ལུས་སྲོག་བསྒྲུབས་ནས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོཾ་ཨཱཿཧཱུྃ༔
བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛ་སིདྡྷི་ཕ་ལ་ཧཱུྃ་ཨཱཿ ཞེས་སྔགས་ཕྲེང་སྤྲོ་བསྡུ་ཟུང་འཇུག་ཡེ་ཤེས་ལྔའི་རྣལ་འབྱོར་དུ་བཟླའོ༔ ས་མ་ཡ༔ རྒྱ་རྒྱ་རྒྱ༔ ཁོ་མོ་མཚོ་རྒྱལ་བདག་གིས་བྲིས༔ བྱིན་རླབས་བླ་མེད་གསང་བ་ཉིད༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་སྦས་ཚལ་ནས་གདན་དྲངས་པའོ།། །། ༈ ཚིག་བདུན་གསོལ་འདེབས་དང་འབྲེལ་བའི་བླ་མའི་རྣལ་འབྱོར་བྱིན་རླབས་ཆར་འབེབས་བཞུགས་སོ། ཨཱཿ རང་ལུས་ཐ་མལ་གནས་པའི་མདུན་མཁའ་རུ། ། ཨོ་རྒྱན་དྲི་མེད་དྷ་ན་ཀོ་ཤའི་མཚོ། །
གཏིང་ཟབ་ཡན་ལག་བརྒྱད་ལྡན་ཆུས་གང་བའི། ། དབུས་སུ་རིན་ཆེན་པད་སྡོང་འདབ་རྒྱས་སྟེང༌། ། སྐྱབས་གནས་ཀུན་འདུས་ཨོ་རྒྱན་རྡོ་རྗེ་འཆང༌། ། མཚན་དཔེ་དཔལ་འབར་མཚོ་རྒྱལ་ཡུམ་དང་འཁྲིལ། ། ཕྱག་གཡས་རྡོ་རྗེ་གཡོན་པས་ཐོད་བུམ་བསྣམས། ། དར་དང་རིན་ཆེན་རུས་པའི་རྒྱན་གྱིས་མཛེས། ། འོད་ལྔའི་ཀློང་ནས་བདེ་ཆེན་གཟི་བྱིན་འབར། ། འཁོར་དུ་རྩ་གསུམ་རྒྱ་མཚོ་སྤྲིན་ལྟར་གཏིབས། ། བྱིན་རླབས་ཐུགས་རྗེས་ཆར་འབེབས་བདག་ལ་གཟིགས། ། རྒྱལ་ཀུན་ངོ་བོ་འཆི་མེད་ཡེ་ཤེས་སྐུར། །
གདུང་ཤུགས་དྲག་པོས་དད་ཕྱག་རྟག་ཏུ་འཚལ། ། ལུས་དང་ལོངས་སྤྱོད་དུས་གསུམ་དགེ་བའི་ཚོགས། ། ཀུན་བཟང་མཆོད་པའི་སྤྲིན་དུ་དམིགས་ནས་འབུལ། ། ཐོག་མེད་ནས་བསགས་སྡིག་ལྟུང་མ་ལུས་བཤགས། ། སྲས་བཅས་རྒྱལ་བ་ཀུན་གྱི་ཡོན་ཏན་གྱི། ། ཁྱབ་བདག་གཅིག་པུ་མགོན་པོའི་རྣམ་ཐར་ལ། ། སྙིང་ནས་ཡི་རང་དད་པས་གསོལ་འདེབས་ཤིང༌། ། ཟབ་རྒྱས་ཆོས་ཀྱི་ཆར་ཆེན་འབེབས་པར་བསྐུལ། ། རང་གཞན་དགེ་བའི་དངོས་པོ་ཀུན་བསྡོམས་ནས། ། འགྲོ་ཁམས་རྒྱ་མཚོ་ཇི་སྲིད་གནས་ཀྱི་བར། །
མགོན་པོ་ཁྱེད་ཀྱི་རྣམ་ཐར་རྗེས་བསྙེགས་ཏེ། ། མཁའ་ཁྱབ་འགྲོ་བ་འདྲེན་པའི་དོན་དུ་བསྔོ། ། སྐྱབས་གནས་ཀུན་འདུས་མཁྱེན་བརྩེའི་གཏེར་ཆེན་པོ། ། དུས་ངན་སྙིགས་མའི་སྐྱབས་མགོན་རིན་པོ་ཆེ། ། ལྔ་བདོའི་རྒུད་པས་མནར་བཞིན་གདུང་ཤུགས་ཀྱིས། ། གསོལ་འདེབས་བུ་ལ་བརྩེ་བས་ཐུགས་རྗེས་དགོངས། ། དགོངས་པའི་ཀློང་ནས་ཐུགས་རྗེས་རྩལ་ཕྱུངས་ལ། ། མོས་ལྡན་བདག་གི་སྙིང་ལ་བྱིན་གྱིས་རློབས། ། རྟག་དང་མཚན་མ་མྱུར་དུ་བསྟན་པ་དང༌། ། མཆོག་དང་ཐུན་མོང་དངོས་གྲུབ་སྩལ་དུ་གསོལ།
ཅེས་ཚིག་བདུན་གསོལ་འདེབས་ཅི་ནུས་འདོན། མོས་གུས་ཀྱིས་གསོལ་བ་བཏབ་པས་བླ་མ་ཡབ་ཡུམ་གྱི་སྦྱོར་མཚམས་དང་ཐུགས་ཀ་ནས་ཡེ་ཤེས་ཀྱི་འོད་ཟེར་སྣ་ལྔ་བ་ཐག་ལྟར་བརྐྱངས་པ་རང་གི་སྙིང་ཁར་ཐིམ་པས་རྒྱུད་བྱིན་གྱིས་བརླབ་པར་བསམ་ལ། སྐབས་སུ་བཛྲ་གུ་རུ་ཅི་རིགས་བཟླས་ཐུན་མཐར། བླ་མའི་གནས་གསུམ་ཡི་གེ་འབྲུ་གསུམ་ལས། ། འོད་ཟེར་དཀར་དམར་མཐིང་གསུམ་བྱུང་ནས་སུ། ། རང་གི་གནས་གསུམ་ཐིམ་པས་སྒོ་གསུམ་གྱི། ། སྒྲིབ་སྦྱངས་སྐུ་གསུང་ཐུགས་ཀྱི་རྡོ་རྗེར་གྱུར། ༈ །མཐར་ནི་བླ་མ་འཁོར་བཅས་འོད་དུ་ཞུ། ། དཀར་དམར་ཐིག་ལེ་ཧཱུྃ་གིས་མཚན་པ་རུ། རང་གི་སྙིང་གར་ཐིམ་པས་བླ་མའི་ཐུགས། །
རང་སེམས་དབྱེར་མེད་ལྷན་སྐྱེས་ཆོས་སྐུར་གནས། ཨ་ཨཱཿ ཞེས་བརྗོད་ལ་ཡེ་ནས་བཅོས་བསྒྱུར་སྤང་བླང་ལས་འདས་པ། རང་གི་སེམས་ཉིད་ཆོས་སྐུ་ཆེན་པོའི་རང་ཞལ་བལྟ། སླར་སྒྱུ་མ་ལྟ་བུའི་སྣང་བ་ཐམས་ཅད་བླ་མའི་རང་བཞིན་དུ་བལྟས་ལ་དགེ་བ་བསྔོ་ཞིང་ཤིས་པ་བརྗོད་ལ་དགེ་ལེགས་སུ་བྱའོ། ། ཞེས་པ་འདི་གྲོ་བཞིན་ཟླ་བའི་ཚེས་བརྒྱད་ལ་ཚེ་རབས་ཐམས་ཅད་དུ་གུ་རུ་པདྨའི་བྲན་དུ་སྨོན་ལམ་འདེབས་པ་མི་ཕམ་རྣམ་རྒྱལ་པའི་ཡིད་ཀྱི་མཚོ་ལས་བྱུང་བ་དགེ་ལེགས་སུ་གྱུར་ཅིག། །། རྡོ་རྗེ་ཚིག་བདུན་དང་འབྲེལ་བའི་ཚོགས་མཆོད་དཔལ་གྱི་བུམ་བཟང་བཞུགས་སོ། ཨཱཿལས་ཆོས་དབྱིངས་དང་མཉམ་ཀ་པཱ་ལར། ། ཨོྃ་ལས་སྣང་སྲིད་འདོད་ཡོན་ཚོགས་སུ་བཤམས། ། ཧཱུྃ་གིས་བདེ་ཆེན་ཡེ་ཤེས་རོལ་པར་བསྒྱུར། །
ཧྲཱིཿཡིས་རྩ་གསུམ་ལྷ་ཚོགས་དགྱེས་པར་བསྐང༌། ཨོྃ་ཨཱཿཧཱུྃ་ཧྲཱིཿས་བྱིན་གྱིས་བརླབས། ། ཚོགས་ཞིང་སྤྱན་འདྲེན་མཆོད་པ་འབུལ་བ་ནི། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔
འདོད་ཡོན་ཚོགས་ལ་སྤྱན་འདྲེན་ན༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ ཚོགས་མཆོད་ཡེ་ཤེས་བདུད་རྩིར་བསྒྱུར༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ བླ་མ་རྗེ་བཙུན་པདྨ་ཐོད་ཕྲེང་རྩལ༔ རིག་འཛིན་མཁའ་འགྲོའི་ཚོགས་དང་བཅས་པ་ཡི༔
རྩ་གསུམ་ཀུན་འདུས་རྒྱལ་བའི་དཀྱིལ་འཁོར་ལ༔ མོས་གུས་གདུང་ཤུགས་དྲག་པོས་གསོལ་བ་འདེབས༔ བདག་གཞན་སྒོ་གསུམ་དགེ་ཚོགས་ལོངས་སྤྱོད་བཅས༔ སྣང་སྲིད་འདོད་ཡོན་དགྱེས་དགུ་མ་ཚང་མེད༔ ཀུན་བཟང་བདེ་ཆེན་ཚོགས་ཀྱི་འཁོར་ལོར་འབུལ༔ ཐུགས་བརྩེས་དགྱེས་བཞེས་ཐུགས་དམ་སྐོང་གྱུར་ཅིག༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་རིག་འཛིན་མཁའ་འགྲོའི་ཚོགས༔ མོས་ལྡན་བུ་ལ་མཆོག་ཐུན་དངོས་གྲུབ་སྩོལ༔ ། དམ་ཚིག་ཉམས་ཆག་ཐམས་ཅད་སྦྱང་དུ་གསོལ། །
ཕྱི་ནང་གསང་བའི་བར་ཆད་དབྱིངས་སུ་སྒྲོལ། ། བྱང་ཆུབ་བར་དུ་འབྲལ་མེད་རྗེས་འཛིན་ཞིང༌། ། ཚེ་བསོད་ཉམས་རྟོགས་ཡར་ངོའི་ཟླ་བཞིན་འཕེལ། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ཨོྃ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་པའང་གསེར་འཕྱང་གི་ལོར་དབོ་ཟླའི་ཚེས་བཅུ་ལ་འཇམ་དཔལ་དགྱེས་པའི་རྡོ་རྗེའི་ཡིད་ཀྱི་མཚོ་ལས་བྱུང་བའོ།། །། ༈ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་དྲིལ་སྒྲུབ་གསོལ་འདེབས་དངོས་གྲུབ་སྙིང་པོ་བཞུགས་སོ། ། ཨེ་མ་ཧོ། གདོད་མའི་མགོན་པོ་ཆོས་སྐུ་འོད་མའི་འགྱུར། །
ལོངས་སྤྱོད་ཡོངས་རྫོགས་རྒྱལ་སྲས་སྙིང་རྗེའི་གཏེར། ། གང་འདུལ་དེར་སྟོན་སྤྲུལ་སྐུ་པདྨ་འབྱུང༌། ། སྒྱུ་འཕྲུལ་དྲྭ་བར་བསྒྱུར་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། འབྱུང་ལྔ་རྣམ་དག་ཨོ་རྒྱན་བདེ་ཆེན་རྒྱལ། ། འཁྲུལ་སྣང་རང་གྲོལ་ཨོ་རྒྱན་དུས་གསུམ་མཁྱེན། ། འབྱུང་བའི་འཇིགས་སྐྱོབ་ཨོ་རྒྱན་དཔའ་བོ་གྱད། ། དབྱིངས་རིག་མཉམ་སྦྱོར་རྡོ་རྗེ་རྣལ་འབྱོར་ལྷ། ། དུག་ལྔ་རང་གྲོལ་ལྷ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། །
དབུལ་ཕོངས་གདུང་སེལ་ཨོ་རྒྱན་ནོར་གྱི་ལྷ། ། དུག་ལྔའི་ནད་འཇོམས་ཨོ་རྒྱན་སྨན་ལྷ་དང༌། ། ཕ་རོལ་བདུད་རྒོལ་འཇོམས་མཛད་རྡོ་རྗེའི་གུར། ། བདུད་བཞི་མཐར་བྱེད་ཨོ་རྒྱན་ཕྱག་རྒྱ་གྱད། ། ཕྲིན་ལས་ཐོགས་མེད་ལྷ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། ཧོར་སོག་གཡུལ་བཟློག་དྲེགས་པ་ཟིལ་གནོན་རྩལ། ། ལམ་འཕྲང་འཇིགས་སྐྱོབ་གུ་རུ་ཉི་མ་འོད། ། ཟབ་གཏེར་སྒོ་འབྱེད་ཨོ་རྒྱན་ཡི་དམ་ལྷ། ། བར་ཆད་སྒྲོལ་མཛད་དཔའ་བོ་གིང་ལ་སོགས། །
གང་འདུལ་དེར་སྟོན་ལྷ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། སྐུ་ལྔ་མཚན་བརྒྱད་རྣམ་འཕྲུལ་བཅུ་གསུམ་སོགས། ། རྩ་གསུམ་དཀྱིལ་འཁོར་ཞི་དང་ཁྲོ་བོའི་སྤྲིན། ། སྣ་ཚོགས་སྒྱུ་འཕྲུལ་དྲྭ་བའི་བདག་ཉིད་ཅན། ། གུ་རུ་ཡིད་བཞིན་ནོར་བུར་གསོལ་བ་འདེབས། ། གནས་སྐབས་འགལ་རྐྱེན་བར་ཆད་དབྱིངས་སུ་ཞི། ། དོན་གཉིས་འབད་མེད་བསམ་དོན་ཆོས་བཞིན་གྲུབ། ། མཐར་ཐུག་རྔ་ཡབ་དཔལ་རིའི་ཞིང་ཁམས་སུ། ། རང་རིག་པད་འབྱུང་དབྱེར་མེད་སངས་རྒྱས་ཤོག །
ཅེས་པའང་ཉེར་མཁོའི་ཆེད་དུ་རང་སློབ་ཨཽ་ཌཱིའི་མཚན་ཅན་གྱིས་བསྐུལ་ངོར་གནམ་ལྕགས་བསྟན་འཛིན་པས་སྦྱར་བའོ།། །། ༈ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་དྲིལ་སྒྲུབ་སྙིང་པོའི་བཅུད་བསྡུས་ཞེས་བྱ་བ་བཞུགས་སོ།། ན་མོ་གུ་རུ་དྷེ་བ་ཌཱཀྐི་ནཱི་ཡེ། གུ་རུའི་ཐུགས་སྒྲུབ་རྒྱ་མཚོའི་བཅུད་ཕུལ་རྨད། ། བདེ་གཤེགས་གཅིག་ལ་དཀྱིལ་འཁོར་ཀུན་འདུས་པ། ། རྩ་གསུམ་བཀའ་འདུས་ཆོས་སྡེ་བསམ་ལྷུན་མའི། ། དཀྱིལ་འཁོར་དྲིལ་སྒྲུབ་སྙིང་བསྡུས་འདིར་གསལ་བྱ། དེའང་ཐུགས་སྒྲུབ་བདེ་གཤེགས་ཀུན་འདུས་ཀྱི་མན་ངག་སྒྲུབ་ཐབས་བཅུ་གསུམ་དང་བཅས་ཕྱོགས་བསྡུས། སྤྱི་དྲིལ་གསོལ་འདེབས་ཡེ་ཤེས་སྤྲིན་ཕུང་བསྙེན་སྒྲུབ་དང་སྒྲུབ་ཆེན་སོགས་ཉམས་ལེན་ལ་འཇུག་པའི་སྐབས་རྒྱས་པར་མི་ལྕོགས་ན།
ཐུན་བཞི་དང་སྤྲོས་མེད་ཀྱི་སྐབས་དོན་བསྡུས་ནས་ཉམས་སུ་ལཻན་པར་འདོད་པ་ལ། ཐོག་མར་སྦྱོར་བའི་ཆོས་སྤྱི་མཐུན་ལྟར་བྱས་ལ། དང་པོ་སྔོན་འགྲོ་ལ་སྐྱབས་སེམས་ནི། སྐྱབས་ཡུལ་གསལ་གདབ་ལ། མདུན་གྱི་ནམ་མཁར་རྩ་གསུམ་བཀའ་འདུས་ཀྱི་དཀྱིལ་འཁོར་མཁའ་ཁྱབ་ཏུ་སད་པར་གྱུར། ན་མོ༔ ཕྱོགས་བཅུའི་ཞིང་ཁམས་རབ་འབྱམས་ཇི་སྙེད་དུ༔ བཞུགས་པའི་རིག་འཛིན་རྒྱལ་བའི་ལྷ་ཚོགས་ལ༔ སྒོ་གསུམ་མི་ཕྱེད་དད་གུས་དྲག་པོ་ཡིས༔ སྐྱབས་སུ་མཆིའོ་ཐུགས་རྗེའི་ཡེ་ཤེས་བསྐུལ༔
རྩ་གསུམ་བཀའ་འདུས་ལྷ་ཚོགས་བསྒྲུབས་ནས་ནི༔ གང་ལ་གང་འདུལ་ཐུགས་རྗེའི་ཕྲིན་ལས་ཀྱིས༔ འགྲོ་དྲུག་འཁྲུལ་སྣང་བསྒྲལ་བར་དམ་བཅའོ༔ ལན་གསུམ། གཉིས་པ་ཚོགས་གསོག་པ་ནི། ཧཱུྃ༔ རིག་འཛིན་རྒྱལ་བ་དབྱིངས་ནས་གཤེགས༔ ཉི་ཟླ་པདྨའི་གདན་ལ་བཞུགས༔ ལུས་ངག་ཡིད་གསུམ་གུས་ཕྱག་འཚལ༔ ཕྱི་ནང་གསང་གསུམ་མཆོད་པ་འབུལ༔
སྒོ་གསུམ་དམ་ཚིག་ཉམས་ཆག་བཤགས༔ འགྲོ་དོན་ཆོས་འཁོར་བསྐོར་བར་བསྐུལ༔ མྱ་ངན་མི་འདའ་རྟག་བཞུགས་གསོལ༔ དགེ་ཚོགས་མཁའ་མཉམ་འགྲོ་ལ་བསྔོ༔ ཀུན་ཀྱང་སངས་རྒྱས་མྱུར་འགྲུབ་ཤོག༔ ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ་པར་གྱུར། དཀར་གཏོར་སྤྱི་མཐུན། གསུམ་པ་བགེགས་གཏོར་ནི། རྃ་ཡྃ་ཁྃ།
ཨོཾ་ཨཱཿཧཱུྃ། སརྦ་བྷཱུ་ཏ་ཨ་ཀརྵ་ཡ་ཛཿས་བཀུག ། སརྦ་བིགྷྣཱན་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་གྷྲྀཧྣ་དཾ་བ་ལིཾ་དྱ་སྭཱ་ཧཱ། ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པའི་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔
ཧཱུྃ་བཞིའི་སྔགས་ཀྱིས་བསྐྲད་གུ་གུལ་བདུག་རོལ་མོ་འཚམ་རྔམ་བྱའོ། བཞི་པ་མཚམས་གཅོད་པ་ནི། ཧཱུྃ༔ སྐུ་ལས་སྤྲུལ་པའི་ཁྲོ་བོས་ནམ་མཁའ་གང་༔ གསུང་ལས་སྤྲུལ་པའི་ཁྲོ་མོས་ས་གཞི་གང་༔ ཐུགས་ལས་སྤྲུལ་པའི་སྲས་མཆོག་བར་སྣང་གང་༔ གཉིས་མེད་སྤྲུལ་པས་འཁོར་ཡུག་ཁྱོན་ཀུན་ཁེངས༔ ཕྱི་ནང་བར་མེད་ཡེ་ཤེས་མེ་དཔུང་འཁྲིགས༔ གླགས་ལྟའི་བདུད་བགེགས་དམ་སྲི་ཚར་ཆོད་ཅིག༔ བཛྲ་རཀྵ་རཀྵ་ཡེ་སྭཱ་ཧཱ༔
ལྔ་པ་བྱིན་འབེབས་ནི། ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔ འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ མཐར་མེ་ཏོག་བཀྲམ་བརྡུང་དང་བཅས་བྱིན་ཆེན་དབབ།
དྲུག་པ་མཆོད་པ་བྱིན་རློབ་ནི། རྃ་ཡྃ་ཁྃ༔ ལན་གསུམ་གྱིས་སྦྱངས། ཨོཾ་ཨཱཿཧཱུྃ༔ ཧཱུྃ༔ ཕྱི་མཆོད་བཅུ་དྲུག་ནང་མཆོད་སྨན་རཀ་གཏོར༔ གསང་མཆོད་སྦྱོར་སྒྲོལ་བླ་མེད་བདེ་བའི་རྒྱུན༔ ཟག་མེད་ཡེ་ཤེས་ཆེན་པོའི་དགྱེས་པ་བསྐྱེད༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་མ་ཧཱ་རཀྟ་བྷ་ལིངྟ་ཨཱཿཧཱུྃ༔
ཨོཾ་མ་ཧཱ་སུ་ཁ་དྷརྨ་དྷཱ་ཏུ་ཨཱཿཧཱུྃ༔ ཞེས་རིམ་བཞིན་སྦྱང་ངོ༌། སྔོན་འགྲོ་སྤྱིའྀ་རིམ་པའོ། གཉིས་པ་དངོས་གཞི་ལ། དང་པོ་ཏིང་འཛིན་རྣམ་གསུམ་གསལ་གདབ་པ་ནི། ཧཱུྃ༔ དང་པོ་ཅི་ཡང་དམིགས་སུ་མེད༔ བློ་འདས་དེ་ཡི་ངང་ཉིད་དུ༔ བརྩེ་བའི་སྙིང་རྗེ་ཆེན་པོར་ཤར༔ དེ་ལས་འཁོར་འདས་སྒྱུ་མའི་རྟེན༔
ལུགས་སུ་འབྱུང་བའི་སྙིང་པོར་གསལ༔ ཨོཾ་ཧཱུྃ་ཧྲཱིཿ ཨོཾ་ཨེ་རྃ་ཡྃ་ཁྃ་སུྃ་ཀེཾ་བྷྲཱུྃ༔ ཨོཾ་བྷྲཱུྃ་ཛྙཱ་ན་མཎྜལ་ཙཀྲ་ཧཱུྃ༔ གཉིས་པ་གཞལ་ཡས་ཁང་དང་ལྷ་བསྐྱེད་པ་ནི། ཧཱུྃ། འོག་མིན་ལྷུན་གྲུབ་རིན་ཆེན་གཞལ་མེད་ཁང༌། ། གྲུ་བཞི་སྒོ་བཞི་ཕྱི་ནང་རྒྱན་ཀུན་རྫོགས། ། དུར་ཁྲོད་རྡོ་རྭ་མེ་རི་སྲུང་གུར་བརྗིད། ། ཕོ་བྲང་ལྟེ་བར་རིན་ཆེན་ཟུར་བརྒྱད་དང༌། །
རིགས་ལྔའི་ཁྲི་འཕངས་པདྨ་ཉི་ཟླའི་སྟེང་༔ དབུས་སུ་ཧཱུྃ་ལས་མ་ཧཱ་གུ་རུ་རྗེ༔ སྣང་སྲིད་ཟིལ་གནོན་དམར་སྨུག་ཁྲོ་འཛུམ་སྒེག༔ འདབ་ལྡན་དར་གྱི་སྙན་ཞུ་གསང་གོས་དཀར༔ དར་དམར་ཆོས་གོས་མཐིང་ནག་ཕོད་ཆེན་གསོལ༔ སྨུག་ནག་བེར་ཕྱམ་སྙན་རྒྱན་མགུལ་རྒྱན་མཛེས༔ རྡོ་རྗེ་བྷནྡྷ་ཚེ་བུམ་ཁ་ཊྭཱཾ་བརྟེན༔ ཞབས་གཉིས་སྭག་ལྷམ་རྒྱལ་པོ་རོལ་པའི་སྟབས༔ འགྱིང་བག་བརྗིད་ལྡན་གཟི་འོད་ཕྱོགས་བཅུར་ཁྱབ༔ དབུ་གཙུག་ཀུན་བཟང་རྡོར་སེམས་དགའ་རབ་སོགས། །
དགོངས་བརྡ་སྙན་བརྒྱུད་རིག་འཛིན་བླ་མ་རྣམས། ། སྣང་སྟོང་སྐུ་ཡི་ཕྱག་རྒྱ་འོད་སྟོང་འབར། ། ཨོ་རྒྱན་སྣང་མཐའ་བདེ་གཤེགས་རིགས་ལྔ་སོགས། ། དབུས་ཕྱོགས་ཆོས་སྐུའི་ཚོམ་བུ་འཇའ་ཚོན་བཀྲ། ། དེ་ཡི་ཕྱི་རིམ་ཕྱོགས་ཀྱི་པད་འདབ་བཞིར། ། གནས་པའི་པདྨ་ཉི་ཟླའི་ལྟེ་བ་རུ། ། འབྱུང་ལྔ་དག་པ་ཨོ་རྒྱན་བདེ་ཆེན་རྒྱལ། ། ཚོགས་དྲུག་ལྷུག་བཞག་ཨོ་རྒྱན་དུས་གསུམ་མཁྱེན། ། འཆི་འཕོ་འཇིགས་སྐྲག་རང་གྲོལ་དཔའ་བོ་གྱད། ། མཁའ་སྤྱོད་ཟབ་ལམ་སྟོན་མཛད་རྣལ་འབྱོར་མ། །
རང་རང་ཆ་ལུགས་རིགས་ཀྱི་ཚོམ་བུ་རྫོགས། ། དེ་ཡི་ཕྱི་རིམ་འཇའ་ཟེར་མུ་ཁྱུད་ཀྱིས། ། གཏམས་པའི་འདབ་བརྒྱད་འོད་ལྔའི་དྲྭ་བ་མཛེས། ། ཕྱོགས་བཞིར་དུག་ལྔའི་ནད་སེལ་སྨན་གྱི་ལྷ། ། དབུལ་ཕོངས་གདུང་སེལ་ཨོ་རྒྱན་ནོར་ལྷ་དང༌། ། ཕ་རོལ་རྒོལ་འཇོམས་གཏུམ་ཆེན་རྡོ་རྗེའི་གུར། ། ཧོར་སོག་དམག་བཟློག་ཕུང་བྱེད་བདུད་དགྲ་གཞཽམ། ། ཤར་ལྷོར་དྲེགས་པ་ཟིལ་གནོན་ཐོད་ཕྲེང་རྩལ། ། ལྷོ་ནུབ་ཟབ་གཏེར་སྒོ་འབྱེད་ཡི་དམ་ལྷ། ། ནུབ་བྱང་སྦས་གནས་སྒོ་འབྱེད་ཉི་མ་འོད། །
བྱང་ཤར་དྲེགས་པ་ཟིལ་གནོན་ཧེ་རུ་ཀཿ ། རང་རང་ཕྱག་མཚན་རིགས་ཀྱི་ཚོམ་བུ་བཅས། ། མ་འདྲེས་ཡོངས་རྫོགས་མཁའ་ལ་འཇའ་ལྟར་གསལ། ། ཕྱོགས་མཚམས་ནམ་མཁར་སྒྲུབ་སྡེ་བརྒྱད་ཀྱི་ལྷ༔ དམ་པ་རིགས་བརྒྱའི་ལྷ་ཚོགས་ཚོམ་བུར་འཁྲིགས༔ རིན་ཆེན་ཟུར་བརྒྱད་པདྨ་ཉི་ཟླའི་སྟེང་༔ སྤྲུལ་པའི་གུ་རུ་མཚན་བརྒྱད་ལས་བཞིའི་གར༔ ། མཚམས་བརྒྱད་མ་མོ་མཁའ་འགྲོ་ཤུགས་འགྲོ་སོགས། ། རིགས་ཀྱི་ཌཱཀྐི་འབུམ་སྡེའི་ཚོགས་དང་བཅས༔ གྲུ་ཆད་བར་ཁྱམས་ཁོར་ཡུག་གནས་ཡུལ་གྱི༔
དཔའ་བོ་ཌཱཀྐི་གིང་ཆེན་སྒོ་སྐྱོང་སྡེ༔ བར་སྣང་ལྷ་ཀླུ་གནོད་སྦྱིན་མིའི་རིག་འཛིན༔ རྒྱ་བོད་མཁས་གྲུབ་བཀའ་བརྒྱུད་བླ་མ་རྣམས༔ ཐུགས་རྗེའི་སྤྲིན་གཏིབས་བྱིན་རླབས་ཆར་རྒྱུན་འབེབས༔ འདོད་སྣམ་མཆོད་སྤྲིན་ལྷ་མོས་གར་སྟབས་བསྒྱུར༔ ནམ་མཁའ་ས་གཞི་བར་སྣང་གང་བ་ཡི༔ ། ཕྱི་འཁོར་དབང་ཕྱུག་གིང་ལང་འབར་མ་དང༌། ། དཔའ་བོ་མཁའ་འགྲོ་བཀའ་དང་བསྟན་སྐྱོང་སོགས། ། འཁོར་འདས་དབྱེར་མེད་དཀྱིལ་འཁོར་གཅིག་གི་ངང༌། ། ཉི་མ་དང་ནི་འོད་ཟེར་ཇི་བཞིན་དུ། །
སྣང་ལ་རང་བཞིན་མ་གྲུབ་གསལ་བར་བསྒོམ། ། དེ་ལྟར་གསལ་བའི་གནས་ལྔའི་འོད་ཟེར་གྱིས༔ འོག་མིན་ཞིང་དང་རྔ་ཡབ་དཔལ་རི་ནས༔ པད་འབྱུང་རྒྱལ་བ་རིག་འཛིན་ལྷ་ཚོགས་རྣམས༔ གསང་བའི་ཕོ་བྲང་གནས་འདིར་སྤྱན་དྲངས་གྱུར༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛཿ གསུམ་པ་སྤྱན་དྲངས་ཤིང་བྱིན་དབབ་པ་ནི། དྲི་བཟང་གི་སྤོས་གཏོང་ཞིང་རོལ་མོ་གླིང་བུའི་དབྱངས་སྙན་དང་བཅས། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔
ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔
མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་ཛཿསིདྡྷི་ཕ་ལ་ཧཱུྃ༔ བཞི་པ་བཞུགས་གསོལ་ཕྱག་འཚལ་བ་ནི། ཧཱུྃ༔ དབྱིངས་ལ་གཤེགས་བཞུགས་མི་མངའ་ཡང་༔ ཉི་ཟླ་པདྨའི་གདན་གྱི་སྟེང་༔ གུ་རུ་བཀའ་འདུས་ལྷ་ཚོགས་རྣམས༔ འགྲོ་བའི་དོན་ལ་དགོངས་ཏེ་བཞུགས༔
བདག་ཅག་སྒྲུབ་པའི་རིག་འཛིན་གྱིས༔ ཕྱི་དང་ནང་དང་གསང་བ་ཡི༔ གུས་པའི་ཡིད་ཀྱིས་ཕྱག་འཚལ་ལོ༔ ཨོྃ་བཛྲ་ས་མ་ཡ་ཏིཥྛ་ལྷན༔ ཨོྃ་ན་མོ་པུ་རུ་ཤ་ཡ་ཧོཿ ཨ་ཏི་པུ་ཧོཿ ལྔ་པ་མཆོད་པ་འབུལ་བ་ནི། ཧཱུྃ༔ བཀའ་འདུས་དཀྱིལ་འཁོར་ལྷ་ཚོགས་ལ༔ ཕྱི་མཆོད་མེ་ཏོག་བདུག་སྤོས་དང་༔
མར་མེ་དྲི་ཆབ་ཞལ་ཟས་སོགས༔ གཟུགས་སྒྲ་དྲི་རོ་རེག་བྱ་འབུལ༔ ནང་མཆོད་སྨན་གཏོར་རཀྟ་དང་༔ དབང་པོ་རྣམ་ལྔའི་མེ་ཏོག་སོགས༔ སྦྱོར་སྒྲོལ་གསང་བ་ཁོ་ན་ཉིད༔ ཚོགས་མཆོད་ཛ་གད་ཆང་ལ་སོགས༔ གཞན་ཡང་སྤྱན་གཟིགས་དུ་མར་བཅས༔ རྩ་གསུམ་བཀའ་འདུས་ལྷ་ལ་འབུལ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཧོཿ
རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཧོཿ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གུ་ཧྱ་ས་མ་ཡེ་ཨཱཿཧཱུྃ༔ ཨོྃ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ཀིང་ནི་རི་ཏི་བྷ་ལིངྟ་པཱུ་ཛ་ཧོཿཨཱཿ དྲུག་པ་བསྟོད་པ་ནི། ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལྷུན་གྲུབ་བླ་མ་ལོངས་སྤྱོད་རྫོགས༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ ཧཱུྃ༔
ཆུ་བོ་བཞི་རྫོགས་བདེ་ཆེན་འདུས་པའི་སྐུ༔ སྐུ་གཅིག་སྐུ་ལྔ་མཚན་བརྒྱད་བྱེ་བ་བརྒྱད༔ རྣམ་འཕྲུལ་བཅུ་གཉིས་འཁོར་ལོའི་སྤྲིན་བཀོད་ཅིང༌། ། རླབས་ཆེན་གདུལ་བྱ་སྐྱོང་ལ་ཕྱག་འཚལ་བསྟོད༔ ཧཱུྃ༔ ཐེག་པ་འཛིན་འཆང་རིག་འཛིན་བླ་མ་དང་༔ སྒྲུབ་པ་བཀའ་བརྒྱད་ཞི་ཁྲོ་ཡི་དམ་ལྷ༔ གནས་ཡུལ་ཞིང་སྐྱོང་དཔའ་བོ་ཌཱཀྐིའི་ཚོགས༔ ཆོས་དབྱིངས་ཡེ་ཤེས་རོལ་པ་ཆེན་པོའི་ལྷ༔ ཤེས་རབ་དབྱིངས་ལས་ཐུགས་རྗེ་ཐབས་ཀྱི་སྐུར༔
རྩོལ་མེད་རང་ཤར་ཕྱོགས་བཅུའི་ཞིང་ཀུན་གྱི༔ རྒྱལ་བ་རབ་འབྱམས་དཀྱིལ་འཁོར་མ་ལུས་རྫོགས༔ གཉིས་མེད་རང་སྣང་གསལ་སྟོང་ཡེ་ཤེས་ལྷ༔ བདེ་གཤེགས་འདུས་པའི་སྐུ་ལ་ཕྱག་འཚལ་བསྟོད༔ དགུ་པ་ཛཔ་྄ལ་དང་པོ་གསོལ་འདེབས་བསམ་པ་ལྷུན་འགྲུབ་ཚར་གཅིག་དང༌། ཛཔ་྄བསྐུལ་ནི། ཧཱུྃ༔ རིག་འཛིན་རྒྱལ་བ་བདེ་གཤེགས་འདུས་པའི་ཚོགས༔ ཡེ་ཤེས་དབྱིངས་ནས་ཐུགས་དམ་རྒྱུད་བསྐུལ་ལ༔ འགྲོ་བའི་དོན་ཕྱིར་ཕྲིན་ལས་གཏེར་ཆེན་གྱི༔
དགོངས་པ་ཀློང་ཡངས་བྱིན་རླབས་ཤུགས་འབྱུང་བས༔ སྒྲུབ་ལ་སྨིན་གྲོལ་གདམས་པ་ཟབ་མོ་མཆོག༔ འབད་མེད་མྱུར་བ་ཉིད་ལ་སྩལ་དུ་གསོལ༔ བསྙེན་དམིགས་གསལ་གདབ་པ་ནི། ཐུགས་ཀར་དོན་གྱི་ཡེ་ཤེས་སེམས། ། རིག་སྟོང་རང་བཞིན་རྡོ་རྗེ་འཆང༌། ཁ་སྦྱོར་བདུན་ལྡན་ལོངས་སྤྱོད་རྫོགས། ། མི་ཤིགས་ཐིག་ལེར་ཧཱུྃ་གི་མཐར། ། སྔགས་ཕྲེང་འོད་ཟེར་སྤྲོ་བསྡུ་ཡིས། ། དོན་གཉིས་ཕྲིན་ལས་ལྷུན་གྱིས་གྲུབ། །
རིག་སྟོང་ཀ་དག་ངང་དུ་བལྟ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་བསྙེན་པ་དང༌། སྒྲུབ་པ་ནི། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ལས་སྦྱོར་ནི། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ སརྦ་སིདྡྷི་ཕ་ལ་ཧཱུྃ༔ མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ལན་གསུམ་གསུམ་བཟླ་ཞིང་སྟོང་ཚིག་ཕུལ།
༈ དེ་ནས་ཚོགས་འབུལ་བར་སྤྲོ་ན། རང་ལུགས་གསོལ་ཀ་རྣམས་གྲུབ་ནས། ན་རཀ་བཤགས་པའམ་བསྡུ་ན་བརྗོད་མེད་དོན་བཤགས་ལ་སྨན་རཀ་གཏོར་མའི་སྐོང་བསྡུས་ཙམ་སྦྱར་བ་དང༌། རང་ལུགས་རིག་འཛིན་སྲོག་སྒྲུབ་གཏོར་བསྔོའི་བྱིན་རླབས་ནས་སྤྱན་འདྲེན་བར་སྔོན་དུ་འགྲོ་བར་བྱའོ། དང་པོ་ཚོགས་སྦྱང་སྤེལ་བ་ནི། རྃ་ཡྃ་ཁྃ༔ ལན་གསུམ་གྱིས་སྦྱང༌། ཨོཾ་ཨཱཿཧཱུྃ༔ ལན་གསུམ་གྱིས་བྱིན་བརླབ། ན་མཿསརྦ་ཏ་ཐཱ་ག་ཏ་བྷྱོ? ལན་གསུམ་གྱིས་སྤེལ།
གཉིས་པ་སྤྱན་འདྲེན་པ་ནི། ཧཱུྃ། ལྷུན་གྲུབ་རབ་འབྱམས་ཞིང་ཁམས་རྒྱ་མཚོ་ནས། ། བླ་མ་བདེར་འདུས་སྐུ་གསུམ་ལྷ་ཚོགས་རྣམས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། རྔ་ཡབ་པདྨ་འོད་ཀྱི་ཕོ་བྲང་ནས། ། མཚན་བརྒྱད་རྣམ་འཕྲུལ་བཅུ་གསུམ་འཁོར་ཚོགས་བཅས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། སྣ་ཚོགས་གང་འདུལ་དེར་སྟོན་ཕོ་བྲང་ནས། ། ཨོ་རྒྱན་དཔའ་བོ་མཁའ་འགྲོ་ཆོས་སྲུང་རྣམས། །
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། གནས་འདིར་གཤེགས་ལ་དབང་བསྐུར་བྱིན་ཆེན་ཕོབ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། གུ་རུ་དེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ གསུམ་པ་ཚོགས་ཕུད་འབུལ་བ་ནི། ཧཱུྃ༔ བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྐྱོང་ནོར་གྱི་བདག༔ གཏེར་བདག་གཉན་པོ་སྐྱོང་ལ་སོགས༔ རིག་འཛིན་བདེར་འདུས་དཀྱིལ་འཁོར་ལ༔
ཞལ་ཟས་ཚོགས་ཀྱི་མཆོད་པ་འབུལ༔ ཨོཾ་ཨཱཿཧཱུྃ་གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ ཕྱི་སྣོད་སྲིད་གསུམ་ཡངས་པ་སོགས་འཕྲོ་སྐྱོང་ཞིང༌། བཞི་པ་སྐོང་བ་ནི། ཧཱུྃ༔ ཕྱི་མཆོད་མཛེས་པའི་ལྷ་མོ་སྣ་ཚོགས་དང་༔ ནང་མཆོད་ཤ་ལྔ་བདུད་རྩི་ཨ་མྲྀ་ཏ༔ གསང་མཆོད་བདེ་སྟོང་ཆགས་མེད་ཡེ་ཤེས་རྫས༔ སྨན་གཏོར་རཀྟ་སྦྱོར་སྒྲོལ་དབང་པོ་ལྔ༔ སྤྱན་གཟིགས་དཀོར་ཆ་ཡིད་འོང་མཉེས་པའི་རྟེན༔
རོལ་མོ་སྒྲ་སྙན་གདངས་དབྱངས་དགྱེས་པའི་གླུ༔ ཀུན་ནས་མ་ཚང་མེད་པའི་མཆོད་སྤྲིན་འདིས༔ བླ་མ་རིག་འཛིན་བདེ་གཤེགས་འདུས་པའི་ཚོགས༔ རྩ་གསུམ་རྒྱལ་བའི་དཀྱིལ་འཁོར་ཐུགས་དམ་བསྐང་༔ ཉམས་ཆག་བསྐངས་ཤིང་བར་ཆད་སེལ་གྱུར་ནས༔ མཆོག་ཐུན་འབད་མེད་ལྷུན་གྲུབ་སྩལ་དུ་གསོལ༔ ལྔ་པ་བཤགས་པ་ནི། ཧཱུྃ༔ རྩ་གསུམ་བཀའ་འདུས་ལྷ་ཚོགས་དགོངས་སུ་གསོལ༔ བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔
བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཡིག་བརྒྱ་བཟླ། དྲུག་པ་བསྒྲལ་བསྟབ་ནི། དགྲ་བགེགས་ནྲྀ་ཏྲི་ཤ་ཏྲུཾ་བཛྲ་ཨངྐུ་ཤ་ཡ་ཛ་ཛཿ ཛཿཧཱུྃ་བྃ་ཧོཿ ཧཱུྃ༔ ཤེས་བྱ་ལྟ་བ་གྱད་ཀྱི་ཕུར་པ་ཡིས༔ ང་བདག་སྲིད་པའི་རུ་ཏྲ་བསྒྲལ་གཏུབས་ནས༔ ཤ་ཁྲག་ཀླད་རུས་ཕུང་པོར་སྤུངས་པ་འདི༔
རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་རཾ་ཁཱ་ཧི༔ ཞེས་བསྒྲལ་ཞིང་བསྟབ་བོ། ཚོགས་ལ་རོལ། བདུན་པ་ལྷག་མ་འབུལ་བ་ནི། ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ རྒྱུད་སྲུང་སྒྲུབ་པའི་སྡོངས་གྲོགས་མི་གཡེལ་ཞིང་༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཨུཙྪིཥྚ་བྷ་ལིངྟ་ཁཱ་ཧི། བརྒྱད་པ་ཐུགས་དམ་བསྐུལ་བ་ནི། ཧཱུྃ༔ བསྐུལ་ལོ་བཞེངས་ཤིག་རྒྱལ་བ་ཐུགས་དམ་ཅན༔ རྩ་གསུམ་བདེར་འདུས་ལྷ་ཚོགས་མཐུ་མ་ཆུང་༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པ་གཉན་ལ་དགྲ་དར་ན༔ མཐུ་ཆེན་ཁྱོད་ཀྱི་མངོན་སྤྱོད་དུས་ལ་བབ༔ བར་ཆོད་རྩོམ་པའི་ལོག་འདྲེན་རྡུལ་དུ་རློག༔
ཨོཾ་གུ་རུ་དྷཻ་ཝ་ཌཱཀྐི་ནཱི་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དགུ་པ་ཐ་ཚིག་བསྒྲག་པ་ནི། ཧཱུྃ༔ སྔོན་ཚེ་བར་དང་ཐ་མའི་བསྐལ་པ་ལ༔ བཀའ་འདུས་སྙིང་པོའི་དཀྱིལ་འཁོར་ཞལ་ཕྱེས་ཚེ༔ རྒྱུད་གསུམ་རིག་འཛིན་བླ་མའི་སྤྱན་སྔ་རུ༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བསྟན་སྲུང་ཕྲིན་ལས་བསྒྲུབ་པ་ཁས་བླངས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དངོས་གྲུབ་མཆོག་སྩོལ་བསྟན་པའི་བྱ་ར་མཛོད༔
ཨོཾ་སརྦ་དྷརྨ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་པ་བརྟན་མ་སྐྱོང་བ་ནི། ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་པ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ སོ་སོའི་བྲན་གཡོག་ཡང་གཡོག་འཁོར་བཅས་ཀྱིས༔ དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མེལ་ཚེ་མཛོད༔ ཨོཾ་མ་མ་ཧྲིང་ཧྲིང་བྷ་ལིངྟ་ཁ་ཁ་ཁཱ་ཧི༔ བཅུ་གཅིག་རྟ་བྲོ་ནི།
ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ རྩ་གསུམ་འདུས་པས་བྲོ་བརྡུངས་པས༔ རིགས་དྲུག་འཁོར་བའི་རྒྱུན་ལམ་ཆོད༔ ཡེ་ཤེས་ལྔ་རུ་ལྷུན་གྱིས་གྲུབ༔ དེ་ལྟར་བརྡ་དང་རྟེན་འབྲེལ་གྱི༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ཨཱཿཧཱུྃ༔ སཏྭཾ་བྷ་ཡ་ནན༔
བཅུ་གཉིས་པ་དངོས་གྲུབ་བླང་བ་ནི། ཧཱུྃ༔ བདེ་གཤེགས་ངོ་བོ་ལྷུན་གྲུབ་ཀ་དག་ལ༔ བདེར་འདུས་རིག་འཛིན་རྩ་གསུམ་དཀྱིལ་འཁོར་ལྷ༔ སྒྲུབ་པའི་རིག་འཛིན་རྣལ་འབྱོར་བདག་ཅག་ལ༔ ཚེ་ཆོས་ཟས་ནོར་གོས་དང་སྙན་གྲགས་སྟོབས༔ མཆོག་དང་ཐུན་མོང་དངོས་གྲུབ་མ་ལུས་རྣམས༔ སྐད་ཅིག་ཉིད་ལ་དེང་འདིར་ཐོབ་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་སརྦ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔ ཞེས་དབང་བླངས།
གསུམ་པ་རྗེས་ཆོག་ལ་དྲུག ། དང་པོ་མཆོད་བསྟོད་ནི། ཨོཾ་གུ་རུ་དཱེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་སོགས། བསྟོད་པ་ནི། ཧཱུྃ༔ ཆོས་སྐུའི་རང་བཞིན་མཐའ་བྲལ་ཡེ་ཤེས་ཀློང་༔ ལོངས་སྐུའི་མཚན་ཉིད་སྣ་ཚོགས་འཛིན་བྲལ་ལ༔ སྤྲུལ་སྐུ་ཇི་སྙེད་འགྲོ་བའི་མགོན་མཆོག་ཆེ༔ བདེ་གཤེགས་རྒྱལ་བའི་ལྷ་ལ་བསྟོད་པར་བགྱི༔ གཉིས་པ་ནོངས་བཤགས་ནི།
མ་འབྱོར་པ་དང་སོགས། ཡིག་བརྒྱ་དབྱངས་གསལ་རྟེན་སྙིང་བརྟན་བཞུགས་བྱ། གསུམ་པ་བསྡུ་ལྡང་ནི། ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ བཛྲ་ཀཱ་ཝ་ཙི་རཀྵ་ཧཾ། བཞི་པ་བསྔོ་བ་ནི། ཧཱུྃ༔ གདོད་ནས་ལྷུན་གྲུབ་ཆོས་དབྱིངས་ངོ་བོ་ཡང་༔ དེ་དོན་མ་རྟོགས་རྨོངས་ཁྱུའི་སེམས་ཅན་རིགས༔
ཨ་འཐས་ཞན་པའི་འགོག་ལམ་བསལ་བྱའི་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔ ལྔ་པ་སྨོན་ལམ་ནི། ཧོཿ བླ་མེད་བདེར་འདུས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རིའི་ཞིང་༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ དྲུག་པ་བཀྲ་ཤིས་ནི། ཧཱུྃ༔
རྒྱ་གར་ཡུལ་དུ་སྐུ་འཁྲུངས་པ༔ རྗེ་བཙུན་པདྨ་བཛྲ་ཞེས༔ བདེ་ཆེན་ཡུམ་མཆོག་མནྡ་ར༔ པད་འབྱུང་ཡབ་ཡུམ་བཀྲ་ཤིས་ཤོག༔ ཅེས་བཀྲ་ཤིས་དང་བསྔོ་སྨོན་རྒྱས་བསྡུས་ཅི་རིགས་བརྗོད་པར་བྱའོ། ། དེ་ལྟར་ཐུགས་སྒྲུབ་བདེ་གཤེགས་ཀུན་འདུས་མན་ངག་སྒྲུབ་ཐབས་བཅུ་གསུམ་དང་བཅས་ཕྱོགས་བསྡུས། རིག་འཛིན་ཐུགས་མཆོག་རྡོ་རྗེས་ཕྱོགས་བསྒྲིགས་སྤྱི་དྲིལ་གསོལ་འདེབས་བསམ་ལྷུན་མ་རྒྱས་པ་ས་གསུམ་ན་འགྲན་ཟླ་དང་བྲལ་བར་བཞུགས་ཀྱང༌། འདི་ཉིད་རྒྱས་དྲག་པས་སྤྲོས་མེད་བསྙེན་སྒྲུབ་ཐུན་བཞི་སོགས་ལ་སྦྱར་བའི་སྐབས་སུ་མི་བདེ་ཞིང༌། རྩ་བ་གཅིག་དྲིལ་ནི་ཅུང་བསྡུས་ཆེ་བས་བསམ་ལྷུན་དཀྱིལ་འཁོར་བཅུ་གསུམ་ཆིག་དྲིལ་ཉམས་ལེན་ལ་སྦྱར་དཀའ་བར་མ་ཟད། སྐབས་འགར་དུས་མཆོད་དང་རྒྱུན་བཀོལ་ངག་འདོན་ཚོགས་འབུམ་བསགས་པ་བཅས་རང་གཞན་དགོས་མཁོར་གལ་ཆེ་བར་སེམས་ཏེ།
གཏེར་གཞུང་དགོངས་པ་གཞིར་བཞག་ཅིང་ཁ་འགེངས་དགོས་པ་རྣམས་ཀྱང་རང་གཞུང་ལས་བླངས་ཏེ། འཕྲི་སྣོན་ཅུང་ཟད་བཅས་བལ་ཡུལ་ཡང་ལེ་ཤོད་གནམ་ལྕགས་སྒོམ་སྡེར། རབ་བྱུང་༡༧པའི་མེ་ཁྱིའི་ཟླ་བ་དང་པོའི་ཚེས་༡༥ཉིན་གནམ་ལྕགས་པ་གསང་སྔགས་བསྟན་འཛིན་གྱིས། འཕྲལ་མར་བྲིས་པས་ནོར་བ་མཆིས་ན་རྩ་གསུམ་ལྷར་འཆགས་ཤིང་དགེ་བས་རྒྱལ་བསྟན་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། ༈ པདྨ་ཁྲག་འཐུང་འདུས་པ་ལས༔ སྒྲུབ་ཐབས་སྙིང་པོའི་བཅུད་དྲིལ་བཞུགས་སོ༔ པདྨ་ཧེ་རུ་ཀ་ལ་འདུད༔ པདྨ་ཁྲག་འཐུང་འདུས་པ་ཡི༔ སྒྲུབ་ཐབས་སྙིང་པོའི་བཅུད་དྲིལ་བ༔ སྤྲོས་མེད་དོན་གྱི་རྣལ་འབྱོར་ཆེ༔
གུ་རུའི་གསུང་བཞིན་ཡི་གེར་བཀོད༔ ས་མ་ཡ༔ རྒྱ་རྒྱ་རྒྱ༔ བགེགས་བསྐྲད་མཚམས་གཅོད་སྐྱབས་སེམས་དང་༔ ཚོགས་བསགས་མཆོད་པ་བྱིན་བརླབ་སོགས༔ ཇི་ལྟར་རིགས་པ་སྔོན་སོང་ནས༔ ཞེས་པས། ཐོག་མར་སྐྱབས་སུ་འགྲོ་བ་ནི༔ ན་མོ༔ དབྱིངས་རིག་དབྱེར་མེད་རྩ་བ་གསུམ༔
ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔ ལན་གསུམ། གཉིས་པ་སེམས་བསྐྱེད་པ་ནི༔ ཧོཿ གདོད་ནས་དག་པ་ཆོས་དབྱིངས་ཀློང་༔ མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔
ལན་གསུམ། གསུམ་པ་མཆོད་པ་བྱིན་བརླབ་ནི༔ ཧཱུྃ༔ ཕྱི་མཆོད་སྣ་ཚོགས་སྤྲིན་ཆེན་གཡོ༔ ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་བླ་མེད་རྫས༔ སྲུབ་སྐྱེད་རྒྱ་ཆེན་སྤེལ་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱི་ཋཿ ཨོྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱི་ཋཿ
ཨོྃ་མ་ཧཱ་བ་ལིཾ་ཏ་ཏེ་ཛྭ་བྷ་ལིཾ་ཏ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱི་ཋཿ ཨོྃ་སརྦ་ཨ་ཧཾ་ཛྙཱ་ན་ཨ་མྲྀ་ཏ་པཱུ་ཛ་ཨཱཿཧཱུྃ༔ ཞེས་ལྔའམ་བདུན་གྱིས་བརླབས༔ གཉིས་པ་དངོས་གཞི་བསྐྱེད་རིམ་ནི། མ་བཅོས་ལྷུན་གྲུབ་ངང་ཉིད་དུ༔ རང་བྱུང་དྲན་རྫོགས་འདི་ལྟར་བསྒོམ༔ ཨོྃ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ གདོད་མའི་སྟོང་ཉིད་ངང་ལས་སྙིང་རྗེའི་རྩལ༔ ཧཱུྃ་དམར་འོད་ཀྱིས་འཕྲོ་འདུས་སྣོད་བཅུད་སྦྱངས༔ སྟོང་གསལ་ངང་ལས་རྡོ་རྗེའི་སྲུང་འཁོར་དང་༔
དུར་ཁྲོད་རབ་འཇིགས་དྲག་པོའི་གཞལ་ཡས་དབུས༔ པད་ཉི་དྲེགས་པ་རྒྱལ་བསེན་བསྣོལ་བའི་སྟེང་༔ ས་བོན་ཁྲ་ཐབས་ཚུལ་དུ་བབས་པ་ལས༔ ཆེ་མཆོག་པདྨ་ཁྲག་འཐུང་དྲག་པོ་རྩལ༔ དུས་མཐའི་མེ་ལྟར་རབ་འབར་ཁྲོ་ཞིང་གཏུམ༔ སྤྱན་གསུམ་སྡང་མིག་སྨ་ར་སྨིན་མ་གཟེངས༔ ཞལ་གདངས་མཆེ་གཙིགས་ལྗགས་འདྲིལ་ཧཱུྃ་སྒྲ་སྒྲོགས༔ ཕྱག་གཡས་རྡོ་རྗེས་སྣང་སྲིད་ཟིལ་གྱིས་གནོན༔ གཡོན་པས་ཕུར་པ་མ་རུངས་སྙིང་ལ་གཟིར༔ ལྕགས་སྡིག་ཚྭ་ཚྭས་དམ་འགོང་ཧུབ་ཧུབ་ཟ༔
དབུ་གཙུག་རྟ་མགོ་རྡོ་རྗེ་དབྱིངས་སུ་འཚེར༔ འཇིགས་པའི་གད་མོས་སྟོང་གསུམ་འགུལ་ཞིང་འཁྱོམ༔ དུར་ཁྲོད་ཆས་བརྒྱད་སྐུ་ཡི་རྒྱན་དུ་རྔམ༔ གར་དགུའི་ཉམས་ལྡན་ཞབས་གཉིས་དོར་སྟབས་ཀྱིས༔ དྲག་མེ་དམར་ནག་འཁྲུགས་པའི་ཀློང་ན་རོལ༔ སྤྱི་བོར་རིགས་བདག་ཚེ་དཔག་མེད་པས་མཚན༔ སྐུ་ལ་ཞི་ཁྲོ་རབ་འབྱམས་སྤྲིན་ཕུང་འཕྲོ༔ གནས་གསུམ་རྡོ་རྗེའི་ཡི་གེ་གསལ་ཞིང་འབར༔ ཐུགས་ཀའི་འོད་ཀྱིས་ཡེ་ཤེས་སྤྱན་དྲངས་བསམ༔ ཧཱུྃ་ཧྲཱིཿ
རཀྴ་སྲིན་པོ་ཁྲོས་པའི་ཕོ་བྲང་ནས༔ སྟོང་གསུམ་དྲེགས་པ་འདུལ་མཛད་ཐོད་ཕྲེང་རྩལ༔ པདྨ་ཁྲག་འཐུང་དྲག་པོའི་སྐུར་བཞེངས་ནས༔ མ་རུངས་ལོག་འདྲེན་འདུལ་ཕྱིར་གནས་འདིར་གཤེགས༔ ཧྲཱིཿ པདྨ་ཀྲོ་དྷ་ཧེ་རུ་ཀ་ཨེ་ཧྱ་ཧི་ཧྲིཾ་ཧྲིཾ་ཕཻཾ་ཕཻཾ༔ བསྐྱེད་པའི་དམ་ཚིག་རྟེན་ལ་གཉིས་མེད་བཞུགས༔ སྒོ་གསུམ་གུས་པས་བརྡ་ཡི་དད་ཕྱག་འཚལ༔ དྲག་པོའི་ཉེར་སྤྱོད་སྨན་རཀ་གཏོར་མའི་ཚོགས༔ སྦྱོར་སྒྲོལ་བརྟུལ་ཞུགས་ཕྱག་རྒྱའི་གར་གྱིས་མཆོད༔
ཤྲཱི་ཧེ་རུ་ཀ་བཛྲ་ཨརྒྷཾ་སོགས?པཉྩ་ཨ་མྲྀ་ཏ་ཏ་ན་ག་ཎ་གུ་ཧྱ་པཱུ་ཛ་ཧོཿ ཧཱུྃ་ཧྲཱིཿ གཏུམ་ཆེན་དྲག་ཤུལ་དུས་མཐའི་མེ་ལྟར་འབར༔ རྡོ་རྗེའི་སྔགས་སྒྲས་ཞིང་ཁམས་ཀུན་ཏུ་གཡོ༔ བདེ་སྟོང་ཡེ་ཤེས་སྙིང་རྗེ་ཁྲོས་པའི་ཚུལ༔ པདྨ་ཧེ་རུ་ཀ་ལ་ཕྱག་འཚལ་བསྟོད༔ དེ་ནས་བཟླས་པ་སྔགས་ཀྱི་འཕྲོ་འདུ་ནི༔ ཐུགས་ཀར་ཕ་ལམ་རྡོ་རྗེའི་ལྟེ་བར་ཧཱུྃ༔ སྔགས་ཕྲེང་དུས་མཐའི་མེ་ལྕེ་འབར་བ་ཡིས༔ དྲེགས་པ་ཚར་བཅད་རྩ་གསུམ་རབ་འབྱམས་ཀྱི༔
བྱིན་རླབས་ནུས་སྟོབས་བདག་ཐིམ་གཉིས་མེད་གྱུར༔ ཨོྃ་ཨཱཿཧཱུྃ་པདྨ་ཧེ་རུ་ཀ་ཨརྩིག་ནིརྩིག་སརྦ་དུཥྚཱཾ་མཱ་ར་ཡ་ཧཱུྃ་ཕཊ྄ཿ སྒྲ་དག་ཏིང་འཛིན་གསལ་བར་འབུམ་ཕྲག་བཞི༔ བཟླས་པས་ཁྲག་འཐུང་ཆེན་པོའི་ནུས་སྟོབས་རྫོགས༔ ཐུན་མཐར་མཆོད་ཅིང་བསྟོད་ལ་བཟོད་པར་གསོལ༔ ལྷ་དང་རང་སེམས་དབྱེར་མེད་འོད་གསལ་ངང་༔ བསྔོ་བ་སྨོན་ལམ་བཀྲ་ཤིས་རྒྱས་གདབ་བོ༔ ཞེས་པས། ཤྲཱི་ཧེ་རུ་ཀ་བཛྲ་ཨརྒྷཾ་སོགས? པཉྩ་ཨ་མྲྀ་ཏ་ཏ་ན་ག་ཎ་གུ་ཧྱ་པཱུ་ཛ་ཧོཿ ཧཱུྃ་ཧྲཱིཿ
གཏུམ་ཆེན་དྲག་ཤུལ་དུས་མཐའི་མེ་ལྟར་འབར༔ རྡོ་རྗེའི་སྔགས་སྒྲས་ཞིང་ཁམས་ཀུན་ཏུ་གཡོ༔ བདེ་སྟོང་ཡེ་ཤེས་སྙིང་རྗེ་ཁྲོས་པའི་ཚུལ༔ པདྨ་ཧེ་རུ་ཀ་ལ་ཕྱག་འཚལ་བསྟོད༔ བཟོད་གསོལ་ནི༔ ཧཱུྃ༔ རིག་འཛིན་འདུས་པའི་དཀྱིལ་འཁོར་ལྷ་ཚོགས་ཀྱི༔ ཕྱི་གསང་བའི་དམ་ལས་འགལ་བ་དང་༔ མ་འབྱོར་ཉམས་དང་ཆད་ལྷག་འཁྲུལ་པའི་ཚོགས༔ མཐོལ་ཞིང་བཤགས་ལ་མི་སྒྲིབ་ཚངས་པར་སྩོལ༔
ཨོྃ་བཛྲ་ས་ཏྭ་ས་མ་ཡ་སོགས་ཡིག་བརྒྱ་བཟླའོ༔ མདུན་བསྐྱེད་བརྟན་བཞུགས་བྱ་ལ༔ བདག་བསྐྱེད་བསྡུ་བ་ནི༔ ཧཱུྃ༔ གསང་འདུས་རང་བྱུང་ཡེ་ཤེས་དཀྱིལ་འཁོར་ལྷ༔ དཀྱིལ་འཁོར་མཐའ་ནས་འཁོར་བསྡུ་གཙོ་ལ་བསྡུ༔ གཙོ་ཉིད་ཧཱུྃ་ཐིམ་ཧཱུྃ་ཡང་དམིགས་མེད་ཀློང་༔ ཀ་དག་རང་བྱུང་ཤར་གྲོལ་ཀློང་དུ་ཧོཿ ཨ་ཨཱཿ བསྔོ་བ་ནི༔
ཧཱུྃ༔ དམིགས་མེད་རྒྱ་ཡན་ཆོས་ཉིད་རྒྱུ་ཡི་བསྔོ༔ རང་ཤར་རང་རྩལ་མ་འགགས་ལམ་གྱི་བསྔོ༔ སྣ་ཚོགས་སྤྲོས་བྲལ་ཀ་དག་འབྲས་བུའི་བསྔོ༔ ཀུན་གཞི་སྐྱེ་མེད་འཁོར་འདས་གཅིག་ཏུ་བསྔོ༔ སྨོན་ལམ་ནི༔ ཧོཿ བདག་བློ་ཡེ་ནས་དབྱིངས་རིག་སྒྲིབ་པ་བྲལ༔ གཉིས་འཛིན་མ་རིག་འཁྲུལ་པའི་རྨོངས་གཟུགས་རྣམས༔ དྲན་རྟོག་ཆོས་སྐུའི་རྒྱལ་ས་ཟིན་གྱུར་ནས༔
ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ ས་མ་ཡ༔ རྒྱ་རྒྱ་རྒྱ༔ རྫོགས་རིམ་ཐུགས་ཀའི་ཧཱུྃ་དམར་ཁོ་ན་ལ༔ རླུང་ཡིག་རིག་པ་དྲིལ་ལ་མདུང་ཚུགས་གཏད༔ འདས་པ་འགགས་ཤིང་མ་འོངས་མ་སྐྱེས་པའི༔ ད་ལྟའི་ཤེས་པ་རིག་སྟོང་ལམ་དུ་ཁྱེར༔ བདུད་དང་དམ་སྲི་རྒྱལ་འགོང་ལ་སོགས་པ༔ ཐམས་ཅད་སེམས་ཀྱིས་སྣང་བ་ཁོ་ན་ཏེ༔ སེམས་ལ་ངོ་བོ་ངོས་བཟུང་མཚན་མ་མེད༔
སྟོང་གསལ་དོན་གྱི་པདྨ་ཁྲག་འཐུང་ཆེ༔ གཞན་ནས་མི་འཚོལ་རང་རིག་འདི་ཀ་རང་༔ འཁོར་འདས་གཉིས་མེད་ཆེན་པོར་ལ་བཟླའོ༔ དེ་ལྟར་གོམས་འདྲེས་བརྟན་པ་ཐོབ་པ་ན༔ གཟུང་འཛིན་མཚན་མའི་ཆོས་ཀུན་ཟིལ་གྱིས་གནོན༔ རྡོ་རྗེ་ཧེ་རུ་ཀ་དཔལ་མངོན་སུམ་འགྱུར༔ ས་མ་ཡ༔ རྒྱ་རྒྱ་རྒྱ༔ བདེ་གཤེགས་ཀུན་འདུས་པདྨ་ཁྲག་འཐུང་གི༔ སྨིན་གྲོལ་སྤྲོས་མེད་དོན་གྱི་གདམས་ཟབ་འདི༔
མ་འོངས་དོན་ཕྱིར་རིན་ཆེན་གཏེར་དུ་སྦས༔ ལས་འཕྲོ་ཅན་གྱི་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ རིག་འཛིན་གྲུབ་པའི་དབང་ཕྱུག་རྩ་གསུམ་གླིང་པའི་ཟབ་གཏེར་གྱི་སྙིང་པོའོ།། །། ༈ རྡོར་སེམས་འཁོར་འདས་རང་གྲོལ་གྱི་རྒྱུན་ཁྱེར་སྙིང་པོ་དྲིལ་བ་བཞུགས། བླ་མ་ཡི་དམ་མཁའ་འགྲོར་སྐྱབས་སུ་མཆི། །
ཟུང་འཇུག་བདེ་ཆེན་མཆོག་ཏུ་སེམས་བསྐྱེད་དོ། ། ཨོཾ། ཀུན་བཟང་རྒྱལ་བ་ཡེ་སངས་རྒྱས། ཨཱཿའགག་མེད་ལོངས་སྐུ་རང་རྩལ་རྫོགས། ཧཱུྃ། སྒྱུ་མའི་ཟུང་འཇུག་གསལ་སྣང་ལས། ། རང་སྣང་སྤྲུལ་པའི་གཞལ་ཡས་ཁང༌། ། ཕྱི་དང་ནང་མེད་ཟང་ཐལ་ཀློང༌། ། འཇའ་འོད་ཡེ་ཤེས་ལྔ་ལྡན་གཏིབས། ། དེ་དབུས་རིན་ཆེན་ཁྲི་འཕང་དུ། །
པད་ཉི་ཟླ་བའི་ལྟེ་བར་ཧཱུྃ། ། གནས་འགྱུར་རྡོ་རྗེ་པདྨར་གྱུར། ། དེ་ཉིད་སྐད་ཅིག་དྲན་རྫོགས་སུ། ། རང་ཉིད་ལོངས་སྐུ་རྡོ་རྗེ་སེམས། ། དཀར་གསལ་ཞི་འཛུམ་མདངས་ལྡན་འབར། ། ཕྱག་གཉིས་སྣང་སྟོང་རྡོར་དྲིལ་བརྟེན། ། དབྱིངས་ཕྱུག་སྔོན་མོ་གྲི་ཐོད་འཁྲིལ། ། ཕྱེད་སྐྱིལ་བདེ་སྟོང་ཏིང་འཛིན་ངང༌། ། རིགས་ལྔའི་དབུ་རྒྱན་རིགས་བདག་མཐིང༌། ། གནས་ལྔར་དམ་པ་རིགས་བརྒྱ་རྫོགས། །
སྐུ་ལུས་འཇའ་ཟེར་འོད་ཕུང་གི ། སྤྱན་སྟོང་དབུས་སུ་ཡུམ་ཆེན་སྟོང༌། ། ཟུང་འཇུག་གཟི་བརྗིད་ཆེར་རྒྱས་བསྒོམ། ། ཐུགས་དབུས་པད་ཟླར་རྡོ་རྗེ་ཡི། ། ལྟེ་བར་ཧཱུྃ་ལ་སྔགས་ཀྱིས་བསྐོར། ། འོད་ཟེར་སྤྲོ་བསྡུ་དོན་གཉིས་བྱས། ། སྣོད་བཅུད་རྡོ་རྗེ་སེམས་དཔའ་ཡི། ། ལྷ་སྔགས་ཡེ་ཤེས་རོལ་པར་བལྟ། ཨོཾ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཨོཾ་བཛྲ་ས་ཏྭ་ཧཱུྃ༔
ཡིག་བརྒྱའང་ཅི་ནུས་བཟླ། དམིགས་པ་གསལ་གདབ་བཟླས་པར་འབུངས། ། སྐྱོ་ཚེ་འབྱིན་འཇུག་རླུང་གིས་བཟླ། ། མཐར་ནི་ཀ་དག་ངང་དུ་བཞག ། རིག་སྟོང་རྗེན་པའི་ཡེ་ཤེས་ནི། ། གཉུག་མ་དོན་གྱི་རྡོ་རྗེ་སེམས། ། འཛིན་མེད་ལྟ་བའི་རང་ཞལ་བལྟ། ཨ་ཨཱཿ སྒྱུ་མའི་རྟོག་ཚོགས་ལྷ་རུ་ལྡང༌། ། དུས་གསུམ་དགེ་ཚོགས་འགྲོ་ལ་བསྔོ། །
ཀུན་ཀྱང་སངས་རྒྱས་ས་ཐོབ་ནས། ། དོན་གཉིས་ལྷུན་གྲུབ་བཀྲ་ཤིས་ཤོག ། ཅེས་རྒྱུན་གྱི་རྣལ་འབྱོར་ལ་ཉེ་བར་མཁོ་ཕྱིར་གཏེར་གཞུང་གི་བཅུད་བསྡུས་ཏེ་རྒྱལ་བའི་སྤྲུལ་མིང་པས་སྦྱར་བའོ། ། བཀྲིས།། །། ༈ བླ་མའི་ནོར་སྒྲུབ་པདྨ་རྒྱལ་པོ་ལས། རྒྱུན་གྱི་རྣལ་འབྱོར་སྙིང་པོ་རབ་གསལ་བཞུགས་སོ། པདྨ་རྒྱལ་པོའི་སྐུ་ལ་ཕྱག་འཚལ་ལོ། རྒྱུན་གྱི་རྣལ་འབྱོར་ལ་གསུམ། དང་པོ་སྔོན་འགྲོ་ནི། ན་མོ།
བདེ་གཤེགས་ཀུན་འདུས་གུ་རུ་ཡིད་བཞིན་ནོར། ། གུས་པས་སྐྱབས་མཆིས་བདག་གཞན་མཁའ་མཉམ་འགྲོ། ། བླ་མེད་བྱང་ཆུབ་མྱུར་དུ་འཐོབ་བྱའི་ཕྱིར། ། འདོད་འབྱུང་དབང་གི་རྒྱལ་པོ་མྱུར་བསྒྲུབ་བགྱི། དངོས་གཞི་ནི། ཨོཾ་སྭ་བྷཱ་ཝ་སོགས། སྟོང་པའི་ངང་ལས་སྐད་གཅིག་གིས། ། སྣང་སྲིད་བདེ་ཆེན་པདྨ་འོད། ། རང་བྱུང་སྤྲུལ་པའི་ཕོ་བྲང་དབུས། ། ནོར་བུའི་ཁྲི་འཕང་པད་ཉིའི་གདན། །
རང་རིག་ཧྲཱིཿདམར་ཡོངས་གྱུར་པའི། ། པདྨ་འབྱུང་གནས་དབང་སྡུད་དམར༔ ཞལ་གསུམ་ཕྱག་དྲུག་སྒེག་ཅིང་སྦོམ༔ གསུས་པ་ཆེ་ཞིང་གསུས་ཁྱིམ་འཁྱིལ༔ དབུ་སྐྲ་རིན་ཆེན་རྒྱན་ལྡན་བརྗིད༔ གཡས་གཡོན་རྡོ་རྗེ་བྷནྡྷ་བསྣམས༔ བར་གཉིས་རྒྱལ་མཚན་ནེའུ་ལེ་མཛེས༔ མཐའ་གཉིས་ལྕགས་ཀྱུ་པདྨས་སྡུད༔ རིན་ཆེན་རྒྱན་ལྡན་དཔའ་ཞིང་བརྗིད༔ བརྐྱང་བསྐུམ་རོལ་པའི་སྟབས་སུ་བཞུགས༔
གཡས་སུ་ལྷ་ལྕམ་སྒེག་མོ་དམར༔ གཡོན་དུ་མཚོ་རྒྱལ་ལང་ཚོ་དཀར༔ བདེ་ཆེན་འཁྱིལ་ཞིང་རྒྱན་ལྡན་མཛེས༔ གཉིས་ཀ་གཅེར་མོ་མཉེན་ལྕུག་མ༔ ཟུང་འཇུག་བདེ་ཆེན་ལྡན་པར་བསྒོམ༔ གཙོ་བོའི་ཐུགས་ཀར་པད་ཉིའི་སྟེང༌། ། དབང་སྡུད་རྒྱལ་པོ་ཟིལ་གནོན་ཚུལ། ། ཐུགས་ཀར་རྡོ་རྗེ་ཧྲཱི་མཐར་སྔགས། ། བདེ་ཆེན་རང་བཞིན་ཞིང་ཀུན་ཁྱབ། ། རྒྱལ་བ་མཆོད་ཅིང་བྱིན་རླབས་བསྡུས། །
འབར་བ་གསུམ་གྱིས་བདག་ནུས་བསྐྱེད། ཁམས་གསུམ་བརྟན་གཡོ་སྣང་གྲགས་སེམས། ། པདྨ་རྒྱལ་པོའི་སྐུ་གསུང་ཐུགས། ། ལྷ་སྔགས་ཡེ་ཤེས་རོལ་པ་ལས། ། འདུ་བ་གསུམ་གྱི་ཕྲིན་ལས་སྒོ། ། འབད་མེད་ལྷུན་གྱིས་གྲུབ་པར་མོས། ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཅི་ནུས་བཟླས་ལ་མཐར་མི་དམིགས་པའི་ངང་དུ་བསྡུ་ལ་རྗེས་ཤེས་པདྨ་རྒྱལ་པོའི་ང་རྒྱལ་ངང་བསྔོ་སྨོན་སོགས་སྤྱི་ལྟར་བྱའོ། ། ཞེས་པའང་ལྷ་འདི་ཉིད་ལ་མི་འཕྲོག་པའི་ཡིད་ཆེས་ངེས་ཤེས་རྙེད་པའི་པདྨའི་རིག་སྔགས་འཛིན་པ་པདྨ་མྱུ་གུ་ཀླུའི་མིང་ནས། གཏེར་གཞུང་ནས་བཏུས་ལ་ཟུར་རྒྱན་ཕྲན་བུ་བཅས།
རབ་བྱུང་༡༧ མེ་སྤྲེལ་ལོ་ཟླ་བ་༨ ཚེས་ལ་ཐེ་པེ་ཨེ་ཝཾ་དུ་བྲིས་པའོ།། །། ༈ བཀའ་བརྒྱད་རྒྱུན་ཁྱེར་ནི། རང་ཉིད་ཏིང་འཛིན་རྣམ་གསུམ་དྲན་རྫོགས་སུ༔ ཨོཾ་ཨཱཿཧཱུྃ༔ ཧཱུྃ༔ རྡོ་རྗེ་བྷྲཱུྃ་གྱུར་གཞལ་ཡས་ལྟེ་བའི་དབུས༔ བྱོལ་སོང་གཙོ་བརྒྱད་པད་ཉི་རོ་ཡི་སྟེང་༔ ཧཱུྃ་ལས་ཆེ་མཆོག་དབུ་དགུ་ཕྱག་བཅོ་བརྒྱད༔ རྡོ་རྗེ་ཐོད་པ་འཛིན་ཅིང་ཞབས་བརྒྱད་འགྱིང་༔ དབྱིངས་ཕྱུག་ཡུམ་འཁྱུད་གྲི་གུག་ཐོད་ཁྲག་འཛིན༔
གཟི་བརྗིད་གར་དགུ་ལྡན་པ་གཙོ་བོའི་གནས༔ ལྔ་དང་ཡན་ལག་བཞི་རུ་རིམ་པ་བཞིན༔ གཤིན་རྗེ་རྟ་མགྲིན་ཡང་དག་མ་མོ་ཕུར༔ དྲག་པོ་འཇིག་རྟེན་དམོད་པ་བྱ་རོག་གདོང་༔ རང་འདྲའི་ཡུམ་འཁྱུད་གཙོ་འཁོར་དུར་ཁྲོད་ཆས༔ རང་རང་ཕྱག་མཚན་ས་བོན་འཁོར་བཅས་གསལ༔ མེ་དཔུང་ཀློང་བཞུགས་དཔལ་རྔམ་བརྗིད་པར་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ ཡེ་ཤེས་སྤྱན་དྲངས་དམ་ཚིག་བདག་ལ་བསྟིམ༔ གནས་དང་ཕྱག་བགྱིས་མཆོད་སྤྲིན་སྣ་ཚོགས་འབུལ༔
ཛཿཧཱུྃ་བཾ་ཧོཿ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བ་ལིངྟ་ག་ཎ་ཙཀྲ་པཱུ་ཛ་ཨཱཿཧཱུྃ༔ མེ་དཔུང་རབ་འཁྲིགས་བྱོལ་སོང་གཙོ་བརྒྱད་སྟེང་༔

ཆེ་མཆོག་དཔལ་དགུ་མི་བཟད་གར་དགུ་ལྡན༔ འབར་བའི་ཕྱག་མཚན་དུར་ཁྲོད་དཔལ་ཆས་རྔམ༔ ཞི་ཁྲོ་གཙོ་འཁོར་ཡོངས་རྫོགས་ལྷ་ལ་བསྟོད༔ ཅེས་བསྟོད་ཅིང་བསྙེན་སྒྲུབ་བྱ། དེ་ཙམ་སྤྲོས་པ་འདི་ལྟར་རོ༔ འདི་ལྟར་ཉམས་སུ་བླང་བར་བྱ༔ ཧཱུྃ༔ དྲན་རྫོགས་ཝལ་གྱིས་ཆེ་མཆོག་ཡབ་ཡུམ་གནས༔ དཔལ་ཆེན་གཙོ་བརྒྱད་ཡུམ་སྦྱོར་གར་དགུ་ལྡན༔ ཕྱག་མཚན་ས་བོན་ལ་སོགས་མ་འདྲེས་གསལ༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ
ཅེས་པའི་སྔགས་ཕྲེང་ཤམ་བུར་ཁཱ་ཧི་ཙམ་སྦྱར་ཀྱང་ཆོག ། མེད་ཀྱང་མི་དགོས། སྤྲོས་པ་དེ་ཙམ་མ་ལྕོགས་ན། ཧཱུྃ་མཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃྃ༔ ཧཱུྃ༔ བྷྱོ་བྷྱོ་བྷྱོཿ བྷྱོ་བྷྱོ་བྷྱོཿ བྷྱོཿ
ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཨཥྚ་བཾ་བྷྱོ་ཧཱུྃ་ཕཊ྄ཿ སྤྲོས་པ་དེ་ཙམ་མི་ལྕོགས་ན་ཧཱུྃ་མཱུཾ༔ ཀྲོ་ཏ་ཀྲོ་ཏི་ཝ་ན་ཧཱུྃ་ཕཊ྄ཿ དེ་ཙམ་མ་ལྕོགས་ན། ཧཱུྃ༔ རང་ལ་ཚང་༔ རྒྱུད་ལས་ཀྱང་༔ སྐྱེ་མེད་རྡོ་རྗེ་ངོ་བོ་ཉིད༔ རྡོ་རྗེ་ཧཱུྃ་སྟེ་ཧཱུྃ་སྒྲ་ཅན༔ རྡོ་རྗེ་རྣོན་པོ་རལ་གྲི་ཅན༔
རྡོ་རྗེ་སྐུ་སྟེ་རང་བྱུང་བ༔ རྡོ་རྗེ་སྙིང་པོ་སྐྱེ་མེད་ཀློང་༔ ངོ་བོ་ཧཱུྃ་དང་རྡོ་རྗེའོ༔ ཞེས་གསུངས་པ་ལྟར༔ ཧཱུྃ་ཙམ་མི་ལྕོགས་ན༔ རྒྱུད་ལས༔ ཨེ་མ་སྤྲུལ་པའི་འཁོར་རྣམས་ཉོན༔ དང་པོ་རང་བྱུང་ཆེན་པོའི་དབུས༔ མ་འགགས་སྟོང་པའི་རང་བཞིན་ཉིད༔ བསྡུ་བྱ་སྣང་བའི་ཡུལ་ལས་འདས༔
གཉིས་མེད་ངོ་བོ་དེ་ཁོ་ན༔ ཞེས་གསུངས་པ་ལྟར་ཉམས་སུ་བླང་བར་བྱའོ༔ ྀཨཚ༔ ཁོ་བོ་ཨོ་རྒྱན་རྩ་གསུམ་གླིང་པས་པདྨ་སྦས་ཚལ་རོང་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །། ༈ ཡེ་ཤེས་མཁའ་འགྲོ་བདུད་འདུལ་དྲག་མོ་སེངྒེའི་གདོང་ཅན་ལས༔ བསྲུང་བཟློག་རྒྱུན་ཁྱེར་ངག་འདོན་བཞུགས་སོ༔ མཁའ་འགྲོ་སེང་གདོང་མའི་རྒྱུན་ཁྱེར་ནི༔ ཨོཾ་ཨཱཿཧཱུྃ༔ དཀོན་མཆོག་གསུམ་ལ་བདག་སྐྱབས་མཆི༔ འཁོར་བ་དོང་སྤྲུགས་སེམས་བསྐྱེད་དོ༔
སྣང་སྲིད་ཡེ་སྟོང་རྫོགས་པ་ཆེ༔ དེའི་ངང་ཆོས་འབྱུང་གཞལ་ཡས་ཁང་༔ མེ་རླུང་ཐོག་སེར་འཁྲུགས་པའི་དབུས༔ པད་ཉི་བམ་སྟེང་རང་གི་སེམས༔ སྐད་ཅིག་དྲན་རྫོགས་མཁའ་འགྲོ་མ༔ མཐིང་ནག་སེངྒེའི་གདོང་པ་ཅན༔ ཞལ་གདངས་མཆེ་གཙིགས་སྤྱན་གསུམ་བགྲད༔ ལྗགས་བརྐྱངས་གཡུ་རལ་ནམ་མཁར་གཟེངས༔ སྐམ་རློན་ཐོད་པའི་དབུས་རྒྱན་དང་༔ དོ་ཤལ་དུར་ཁྲོད་ཆས་ཀྱིས་བརྒྱན༔
ཕྱག་གཡས་གྲི་གུག་ནམ་མཁར་ཕྱར༔ གཡོན་པས་ཐོད་པ་ཁྲག་བཀང་བསྣམས༔ གྲུ་མོར་ཁ་ཊྭཱཾ་རྩེ་གསུམ་བཅུག༔ ཞབས་གཉིས་བརྐྱང་བསྐུམ་གར་སྟབས་འགྱིང་༔ ཐུགས་ཀའི་བྷྱོ་མཐར་སྔགས་གཡོན་འཁོར༔ དེ་འོག་མེ་རླུང་ཐོག་མཚོན་འཁྲུགས༔ ཕྱི་ནང་བན་བོན་བྱད་མ་ཡིས༔ སྔགས་ཟོར་རྦོད་གཏོང་ངན་པ་ཀུན༔ བསད་བཅད་བརླག་གཏོར་ཕྱིར་བཟློགས་ནས༔ ཚུར་འདུས་མཚོན་ཆ་སྣ་ཚོགས་གྱུར༔
མེ་དཔུང་འབར་བས་བསྐོར་བར་གྱུར༔ ཨཿཀཿསཿམཿརཿཙཿཤཿདཿརཿསཿམཿརཿཡཿཕཊ྄ཿ ཧཱུྃ་བཛྲ་ཏུ་ར་ན་མ་སྭཱ་ཧཱ༔ ཨེ་ས་བྷྱོ་ཟློག༔ ཨེ་ཀ་ཡ་མ་དུ་ཏྲི་རྦད༔ ཅེས་བསྐྱེད་རིམ་གསལ་བའི་ངང་ནས་ཅི་ནུས་བཟླས༔ ཐུན་མཐར་མཁའ་འགྲོ་སེང་གདོང་མ་ཧཱུྃ་དུ་གྱུར་ནས་ནམ་མཁར་ཐིམ༔ སྣང་སྲིད་བརྡ་མཚོན་གསལ་སྟོང་ཟུང་འཇུག་ངང་ལ་བཞག༔ དེ་ནི་རྒྱུན་ཁྱེར་བསྲུང་བཟློག་གོ༔ ས་མ་ཡ༔
རྒྱ་རྒྱ་རྒྱ༔ རིག་འཛིན་གར་དབང་གནམ་ལྕགས་རྡོ་རྗེས་ཇོ་བོ་གཟེ་རྒྱལ་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ། ༈ འཇམ་དཔལ་གཤིན་རྗེ་དུག་རི་མེ་འབར་གྱི་བསྙེན་སྒྲུབ་སོགས་ཉེར་མཁོའི་ཕྲིན་ལས་སྙིང་པོ་གསལ་བྱེད་ཅེས་བྱ་བ་བཞུགས་སོ༔ དཔག་ཡས་མཁྱེན་བརྩེའི་འོད་སྣང་ཆེས་དབར་བས། ། ལོག་རྟོག་སྨག་རུམ་མཐར་མཛད་ཁྲོ་བོའི་དབང༌། ། འཇིགས་བྱེད་དུག་རིའི་ལྷ་ལ་ཉེར་བཏུད་ནས། ། ཕྲིན་ལས་སྙིང་པོ་གསལ་བྱེད་འདི་ན་སྤྲོ། དེ་ཡང་བསྙེན་སྒྲུབ་སོགས་ཀྱི་ཚེ། དང་པོ་ནི་ལས་ཅན་དག་ཐུན་དྲུག་གམ། ཐུན་བཞི་ངེས་པར་རང་ལུགས་པ་རྣམས།
གཞུང་གི་ཕྲིན་ལས་ཐུན་ཐམས་ཅད་ལ་བགྱིས་ན། བསྙེན་གྲངས་གནོད་ཕྱིར་མི་ལྕོགས་ཤིང༌། དེ་ལ་ཐོར་ཐུན་སྔ་ཐུན་ལ་གཏེར་གཞུང་ལྟར་དང༌། དེ་ཕྱིན་གྱི་ཐུན་ལྷག་མ་རྣམས་འདི་ལྟར་འཇུག་པ་བདེ་ཕྱིར་སྤྲོས་པ་སྟེ། བརྒྱུད་འདེབས་སྤྱི་ལྟར་བྱ་སྔོན་འགྲོ་སྐྱབས་སེམས་ནི༔ ན་མོཿ འདི་བཟུང་བྱང་ཆུབ་སྙིང་པོ་མ་ཐོབ་བར༔ བླ་མ་མཆོག་གསུམ་འཇམ་དཔལ་གཤིན་རྗེ་གཤེད༔ ཀུན་འདུས་ཁྲོ་བོ་རོལ་པའི་དཀྱིལ་འཁོར་འདིར༔ གུས་པས་སྐྱབས་མཆིས་འཇམ་དཔལ་མཆོག་འགྲུབ་ཤོག༔
གཏོར་མཆོད་བྱིན་གྱིས་བརླབ་པ་ནི། ཧཱུྃ༔ གདུག་པའི་དུག་ལྔ་རྒྱུ་ཅན་ལས་བྱུང་བའི། སྐུ་དང་ཡེ་ཤེས་མཆོད་སྤྲིན་རྒྱ་མཚོ་ནི། ཕྱི་ནང་དཔག་མེད་ཁེངས་པའི་བདུད་རྩི་མཆོག༔ སྐུ་མཆོག་བདུད་རྩི་གཉིས་བསྡུས་ཐབས་ཤེས་འབར༔ ཟུང་འཇུག་གཉིས་མེད་དགྱེས་པ་ཆེན་པོར་བསྐྱེད༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨོཾ་ཨཱཿཧཱུྃ༔ ཞེས་ལན་གསུམ༔ ལྷ་བསྐྱེད་ནི༔
ཧཱུྃ༔ བསྐལ་པར་བརྩེགས་པའི་ཞིང་རྡུལ་འབྱུང་ལྔའི་ཁམས༔ ཡེ་ནས་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ནམ་མཁའ་རླུང་མེ་ཆུ་ས་རི་རབ་སྟེང་༔ རྡོ་རྗེ་རྒྱ་གྲམ་གཞལ་ཡས་ལྟེ་བར་ཧཱུྃ༔ ཡོངས་གྱུར་འཇམ་དཔལ་གཤིན་རྗེ་དུག་རི་ནག༔ དབུ་དགུ་སོ་བཞིའི་ཕྱག་ལ་སྐུ་སྨད་དབལ༔ རྡོ་རྗེ་དུར་ཁྲོད་བདག་མོ་ཞལ་གསུམ་སྦྱོར༔ བདེ་ཆེན་བསྐུལ་བའི་མཁའ་ནས་སྲས་བཞི་འགྱེད༔ སྒོ་སྐྱོང་ལས་བྱེད་སྤྲུལ་པ་བྱེ་བ་འབུམ༔
མ་འདྲེས་གཙོ་འཁོར་དྲན་རྫོགས་ཝལ་གྱིས་གསལ༔ དེ་ལྟར་བསྐྱེད་པའི་གནས་ལྔའི་ས་བོན་གྱིས༔ འོག་མིན་ཞིང་དང་ལྷོ་ཕྱོགས་གཤིན་རྗེའི་གནས༔ རང་རང་ཕོ་བྲང་ཀློང་ནས་སྤྱན་དྲངས་གྱུར༔ སྤྱན་འདྲེན་པ་ནི༔ ཧཱུྃ་ཡ་བྷྱོཿ འོག་མིན་ལྷུན་གྲུབ་ཕོ་བྲང་ནས༔ རིགས་བདག་འཇམ་དཔལ་གཤེགས་སུ་གསོལ༔ ལྷོ་ཕྱོགས་རབ་འཇིགས་དུར་ཁྲོད་ནས༔ འཇིགས་བྱེད་དུག་རི་གཤེགས? སྲས་མཆོག་རིགས་བཞི? སྒོ་སྐྱོང་ཡང་འཁོར་གཤེགས? ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ
བཞུགས་གསོལ་ཕྱག་མཆོད་ནི༔ ཧཱུྃ༔ ལས་གཤིན་དུག་རི་ཁྲོ་བོའི་ཚོགས༔ རབ་འཇིགས་འབར་བའི་གནས་འདིར་བཞུགས༔ རབ་གུས་དྭང་བས་ཕྱག་བགྱིད་དོ༔ ཕྱི་མཆོད་ལྷ་མོ་གར་སྒྱུར་འབུལ༔ ནང་མཆོད་སྨན་གཏོར་རཀྟ་འབུལ༔ སྤྱན་གཟིགས་བཀྲམ་པ་སྣ་ཚོགས་འབུལ། བཞེས་ནས་གདུག་པའི་དགྲ་བགེགས་སྒྲོལ༔ ཨོཾ་པུཥྤེ་སོགས? རཱུ་པ་སོགས? ཨོཾ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་གུ་ཧྱ་ས་མ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔
བསྟོད་པ་ནི༔ ཧཱུྃ་ཡ་བྷྱོཿ སྐྱེ་མེད་ངང་ལས་མ་གཡོས་རིགས་ཀྱི་བདག༔ ལོངས་སྐུ་ཚེ་ཡི་མགོན་ལ་ཕྱག་འཚལ་བསྟོད༔ སྟོབས་ལྡན་དབྱིངས་ཕྱུག་ཁྲོ་ཚུལ་དཔའ་སྟོབས་ཅན། མུ་སྟེགས་འཇོམས་མཛད་འཇམ་དཔལ་ནག་པོར་བསྟོད༔ གཏུམ་དྲག་ཁྲོ་བོ་རོལ་པའི་དུར་ཁྲོད་ནས༔ སྲོག་ལ་རྔམ་བྱེད་འཆི་བདག་གཤིན་རྗེ་ནི༔ ཕས་རྒོལ་ཀུན་གྱི་གཤེད་མ་ལྷོ་ཕྱོགས་བདག༔ འཇིགས་བྱེད་ཀུན་གྱི་སྡེ་དཔོན་ཁྲོ་བོ་རྒྱལ༔
སྟོབས་ལྡན་དུག་རི་ཡབ་ཡུམ་སྐུ་ལ་བསྟོད༔ ཤར་ལྷོ་ནུབ་བྱང་གཤིན་རྗེའི་དུར་ཁྲོད་ནས༔ སྐུ་གསུང་ཐུགས་ཡོན་ཕྲིན་ལས་རོལ་པའི་གར༔ རིགས་བཞི་ཡུམ་སྦྱོར་མ་སྲིང་དབང་དུ་སྡུད༔ སྲས་མཆོག་རིགས་བཞིའི་སྐུ་ལ་ཕྱག་འཚལ་བསྟོད༔ གཞན་ཡང་འཇིག་རྟེན་གཤིན་རྗེའི་བཀའ་སྡོད་པ༔ ཕོ་ཉ་ལས་བྱེད་སྤྲུལ་པ་བྱེ་བ་འབུམ། རླུང་ལྟར་འཚུབ་ཅིང་དགྲ་ཡུལ་ཕྱེ་མར་བརླག ། དཀྱིལ་འཁོར་ཡོངས་རྫོགས་འདུས་ལ་བདག་བསྟོད་དོ༔ འཛབ་བསྐུལ་ནི༔
ཧཱུྃ༔ བསྐུལ་ལོ་བཞེངས་ཤིག་འཇམ་དཔལ་གཤིན་རྗེའི་ཚོགས༔ དེང་འདིར་ཐུགས་དམ་གཉན་པོའི་རྒྱུད་བསྐུལ་ནས༔ རིག་འཛིན་སྒྲུབ་ལ་མཆོག་ཐུན་དངོས་གྲུབ་སྩོལ༔ བསྟན་ལ་སྡང་བའི་ལོག་འདྲེན་རྩད་ནས་ཆོད༔ ཐུགས་དམ་དུས་ལ་མ་འདའ་ས་མ་ཡ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ བཟླས་པ་ལ་འཇུག་ཁར་རང་ཉིད་གཙོ་བོ་སྐུ་མདོག་ཞལ་ཕྱག་ལ་སོགས་པའི་རྣམ་པ་གསལ་བ་དང༌། འཇམ་དཔལ་གཤིན་རྗེ་གཤེད་པོ་དངོས་ཡིན་སྙམ་པའི་ང་རྒྱལ་ཤུགས་དྲག་པོ་རྒྱུན་ཅི་རིང་དུ་བསྒོམས་ནས་དེ་ལ་རྩེ་གཅིག་ཏུ་མཉམ་པར་བཞག་གོ ། བཟླས་པ་ནི།
གཙོ་བོ་རྣམས་ཀྱི་ཐུགས་ཀར་ཐབས་ཤེས་ཉི་ཟླ་ཁ་སྦྱོར་གྱི་ལྟེ་བར་ཡབ་རྣམས་ཧཱུྃ་མཐིང་ཁོག་པར་ཡ་དམར་ནག་གིས་མཚན་པ་དང༌། ཡུམ་གྱི་ཐུགས་ཀར་བྷྱོ་དམར་ནག ། རིགས་བདག་གི་ཐུགས་ཀར་ཧྲཱིཿཡིག་དམར་སེར་དབང་རྟགས་འཇམ་དཔལ་ནག་པོའི་ཐུགས་ཀར་ཧཱུྃ་མཐིང་ག་སྒོ་མ་བཞི་ཡི་ཐུགས་ཀར་ཛ་ཧཱུྃ་བཾ་ཧོ། ཞེས་པ་རྣམས་རང་མདོག་གསལ་འཚེར་བཀྲག་མདངས་གཟི་བརྗིད་དང་ལྡན་པའི་མཐའ་སྐོར་དུ་རང་རང་གི་སྲོག་སྔགས་རྣམས་རང་མདོག་ལ་གཏིང་མདངས་དམར་གྱི་ངད་ཀྱི་ཚ་ཟེར་འཁྱུགས་པ་གཡས་བསྐོར་དུ་རང་སྒྲ་འབྲུག་སྟོང་ལྡིར་བ་ལྟར་སྲིད་གསུམ་འགུལ་ལྡེག་ཆེམ་ཆེམ་དུ་གཡོ་ཞིང་འཁོར་བས། ཐུགས་དམ་རྒྱུད་བསྐུལ་ཐུགས་སྲོག་གི་འོད་ཀྱིས་སྔགས་ཕྲེང་རྣམས་གསལ་བའི་སྟོབས་ཤུགས་བསྐྱེད། སྔགས་ཕྲེང་རྣམས་ཀྱི་འོད་སྒྲས་ཐུགས་སྲོག་ནུས་སྟོབས་རྒྱས། ཟུང་འཇུག་གི་འོད་དང་སྒྲས་ཉི་ཟླ་གཡོ་ཞིང་ཚ་གྲང་འཁྲུགས་པའི་ཀློང་ལས་དྲག་སྔགས་མེ་དཔུང་མཚོན་ཆ་ཐོག་རྒོད་ཚྭ་ཚྭ་དྲག་ཏུ་འཁོར་ཞིང༌། མཆེད་པས་སྲིད་པ་གསུམ་གྱི་བདུད་རིགས་ལོག་པརའདྲེན་པ་ཐམས་ཅད་བསད་གཏུབ་ཐལ་བར་བརླག་ཅིང་དེ་དག་གི་སྟོབས་རྩལ་ནུས་པ་རང་ལ་ཐིམ་པས་གཟི་བརྗིད་ཆེས་ཆེར་རྒྱས་པར་བསམ། ཡང་སྐབས་སུ་ཐུགས་སྲོག་སྔགས་ཕྲེང་འོད་ཀྱིས་རྩ་ཁམས་བསྐུལ་བས་སྐུའི་དཔའ་སྟོབས་ཆེར་གཡོས་པའི་ཤུགས་ཀྱི་ཕྱི་དབྱིངས་འབྱུང་བའི་ཁམས་རྣམས་གཡོ་ཞིང་འཁྲུགས་པས། ལོག་འདྲེན་བྱད་མ་རྣམས་འབྱུང་བ་རང་གཤེད་དུ་གྱུར་ནས་རང་བྱུང་གི་མཚོན་ཆས་གཏུབ་ཅིང་གཏོར་ཏེ་ལས་བྱེད་ཀྱི་ཕོ་ཉས་ཧུབ་དེར་ལྷག་མེད་དུ་ཟོས་ནས།
ལྷག་མར་འཛིན་པའི་སྣང་བ་ཡང་ལས་རླུང་གིས་སྤུར། ངར་འཛིན་གྱི་རྟོག་པ་ཕྲ་རགས་ཡེ་ཤེས་འབར་བའི་དབུས་སུ་བསྲེགས། ཚེ་སྲོག་དྭངས་མ་བཀྲག་མདངས་འོད་ལྔའི་ཐིག་ལེར་གཡོ་བ་རྣམས་རིགས་བདག་གི་འོད་ཟེར་གྱིས་འུབ་འུབ་བསྡུས་ཏེ། བུམ་པའི་བཅུད་འཁྱིལ་ཞིང་རྒྱས་ཏེ་ལུད་པ་རྣམས་ཚངས་བུག་ནས་དབུ་མར་བརྒྱུད་དེ། རྩ་ཆེན་རྩ་ཕྲན་སོགས་རྩ་གནས་ཐམས་ཅད་མཆི་མེད་བདུད་རྩི་བཅུད་ཀྱིས་གཏམས་པས་གཟི་བརྗིད་རྔམ་པའི་སྟོབས་ཤུགས་ཆེས་ཆར་འབར་ཞིང༌། ཁྱད་པར་དུ་ཡང་བསྒྲུབ་བྱ་དང་སྲིད་གསུམ་ཁམས་ན་གནས་པའི་བྱང་ཆུབ་སྒྲུབ་པ་སོགས། རྣམ་དཀར་གྱི་མོས་འདུན་ཕྲ་རགས་དང་ལྡན་པ་རྣམས་ཀྱི་འབྱུང་ཁམས་སྟོབས་སུ་སྨིན་ཏེ་ཚེ་བསོད་དཔལ་འབྱོར་ནུས་སྟོབས་དཀར་པོ་དགེ་བའི་རྟེན་འབྲེལ་ཐམས་ཅད་འཕེལ་བའི་ཤུགས་དང༌། སྤོབས་པའི་སྟོབས་རྒྱས་ཏེ་སྣང་སྟོང་ཁྲོ་རྒྱལ་གྱི་སྐུ་ཡི་རྣམ་རོལ་གཙོ་འཁོར་ཐ་མི་དད་པ་ཡོམ་ཡོམ་ཤིག་ཤིག་འཁྲུག་འཁྲུག་པ་བྲོ་འདུས་ཡི་རྣམ་པར་གསལ་བ་དང༌། ཡང་སྐབས་སུ་དཀྱིལ་འཁོར་ལྷ་ཡི་འཁོར་ལོ་རྣམ་པར་མཆེད་དེ། ཆོས་དབྱིངས་ཀྱི་ཁྱོན་གང་བར་ཕྱམ་བརྡལ།
སླར་རིམ་པར་ཚུར་འདུས་ཐུགས་སྲོག་ཡུངས་འབྲུ་ཙམ་ལ་ཤེས་པ་གཏད་པ་སོགས། ཏིང་འཛིན་འཕྲོ་འདུའི་རྩལ་སྦྱངས་ཤིང༌། ཨོཾ་མཉྫུ་ཤྲཱི་ཡ་མཱནྟ་ཀ་ཨ་ཀྲོ་ཏི་ཀ་དུ་ཏྲི་ཡ་མ་རཱ་ཛ་ཡ་མ་རཀྴ་ཀྲོ་ཏ་པ་ཙ་ལ་ཏི་ཀཱ་ལ་རཱུ་པ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཅེས་བཟླས་པའི་སྐྱོན་དྲུག་སྤངས་ཏེ་གཅིག་དྲིལ་མོས་འདུན་རྩེ་གཅིག་ཏུ་བསྙེན་པ་དང༌། ལས་རླུང་གི་རྡོར་བཟླས་དང༌། ཡིད་བཟླས་ཀྱི་སྐྱོ་སངས་དང༌། ཉམས་ཀྱི་རྩལ་འདོན་ཕྱིར་རྔམ་དབྱངས་ཀྱི་བཟླས་པ་སོགས་སྒྲུབ་པའི་ཉམས་དང་སྦྱར་ཏེ། སྒོ་གསུམ་རྡོ་རྗེ་གསུམ་གྱི་སྲོག་ཐོབ་ངེས་སུ་བསྙེན་ཅིང་བསྒྲུབ་པར་བྱ། གཞུང་ལས་བསྙེན་ཚད་འབུམ་ཕྲག་བཤད་པ་ཡང་ལས་རུང་ཙམ་དུ་དགོངས་པ་ལས། གང་ཟག་རབ་འབྲིང་ཐ་གསུམ་གྱི་བློ་བསྙེན་ཚད་ཡང༌།
གཞུང་ཚིག་ཁོ་ནར་བཅད་དུས་སུ་འདོད་པ་ལ་ནི་མ་ལགས་སོ། དེ་ལྟར་ལུས་སྣང་སྟོང་ལྷ་སྐུ། ངག་གྲགས་སྟོང་གསུང་སྒྲ། ཡིད་བདེ་སྟོང་ཟུང་འཇུག་ཁྱབ་བརྡལ་ཆེན་པོར་དབང་འབྱོར་བ་རྣམས་གང་འདུལ་དེར་སྟོན་གྱི་ཏིང་འཛིན་འབུམ་ཕྲག་ཅིག་ཅར་དུ་འགྱེད་པ་ལ་འདི་ལྟར་སྤྲོས་ཆེ་རུ་མི་མཚར་ཡང༌། དང་པོ་ལས་ཅན་བློ་རྨོངས་རྣམས་ཟབ་ལམ་དུ་འཇུག་བདེ་ཕྱིར། འཇམ་དཔལ་ཡེ་ཤེས་རོལ་པའི་མཛོད་ཆེན་ལས། ཅུང་ཟད་ཕྱུང་བ་སྟེ་རང་བཟོས་སྒྲོ་བཏགས་ནི་མ་ལགས་སོ། ཐུན་མཚམས་སུ་མཆོད་བསྟོད་བཤགས་གསོལ་ནི། ཨ་ལི་སྐུ་ཡི་བསྐྱེད་རིམ་དང་ཀ་ལི་གསུང་གི་བཟླས་བརྗོད། ཡིག་བརྒྱ་ཐུགས་ཀྱི་ཏིང་འཛིན་ཟབ་མོའི་ཀློང་དུ་མ་གྱུར་བས་ཉམས་ཆག་བཤགས་ཤིང༌།
རྟེན་འབྲེལ་སྙིང་པོའི་སྒོ་གསུམ་ཇི་ལྟར་བསྒྲུབས་པའི་རྟེན་འབྲེལ་མངོན་དུ་བྱས་ཤིང་བརྟན་པར་མོས་ལ། དབྱངས་གསལ་ཡིག་བརྒྱ་སྦྲེལ་བ་དང༌། རྟེན་འབྲེལ་སྙིང་པོ་རྣམས་གསུམ་གསུམ་བཟླའོ། ཨོཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་པས་མཆོད། ཧཱུྃ་ཡཿ འཇམ་དཔལ་གཤིན་རྗེ་ཀཱི་ལ་ཡ༔ འཇིགས་བྱེད་དུག་རི་མེ་འབར་གྱི༔ ཁྲོ་རྒྱལ་དཀྱིལ་འཁོར་ལྷ་ཚོགས་ལ།
རབ་གུས་དྭང་བས་ཕྱག་འཚལ་བསྟོད། ཅེས་པས་བསྟོད། ཨཱཿ འཁོར་འདས་སྣང་གྲགས་རྡོ་རྗེ་གསུམ་གྱི་དབྱིངས། སྐུ་གསུམ་ངང་རྫོགས་འོད་གསལ་ཐིག་ལེ་གཅིག ། མ་སྐྱེས་མ་འགགས་དྲན་ཤེས་སོ་མའི་ངང༌། མཐའ་ཡས་འགྲོ་རྣམས་རྟག་ཏུ་ལ་གནས་ཤོག ། ཅེས་ཉེར་བསྡུ་དང་བསྔོ་བ་བྱ་སྟེ་ཐུན་མཚམས་ཀྱི་བྱ་བ་ལ་འཇུག ། བསྙེན་རྟགས་རྫོགས་ནས་བསྐང་བརྒྱ་དང༌། མེ་མཆོད་ཅི་ནུས་སུ་འབད་པར་བྱའོ། །
གཞན་ཡང་དམིགས་གསལ་པའི་ལམ་འདིར་གཅིག་དྲིལ་རྒྱུན་གྱི་རྣལ་འབྱོར་དུ་བརྩོན་པ་ལ་ལས་བཞི་ལྷུན་གྲུབ་གཅིག་ཆོག་ཡིད་བཞིན་ནོར་བུའི་ཏིང་འཛིན་ཆོས་ཟབ་པ་དང་ཡོན་བདག་སོགས་ཐག་རིང་བསྒྲུབ་བྱ་གལ་ཆེན་ལ། ཚེ་དབང་བརྒྱ་རྩའི་དམིགས་ཕྲན་སོགས་ཞིབ་ཆ་མཐའ་དག་རྡོ་རྗེ་སློབ་དཔོན་གྱི་ཞལ་ལུང་ལས་ལོངས་ཤིག ། དེ་ལྟར་འཇིགས་བྱེད་དུག་རི་མེ་འབར་གྱི། ཕྲིན་ལས་ཟིན་བྲིས་སྙིང་པོ་གསལ་བྱེད་ཅེས་བྱ་བ་དང༌། འཇམ་དཔལ་ཡེ་ཤེས་ཐུགས་ཀྱི་དཀྱིལ་འཁོར་དུ་རྣམ་པར་རོལ་པའི་ལྟ་སྒོམ་གྱི་དྲོད་དང་ཁུངས་ལྡན་གྱི་མན་ངག་ཟུང་འབྲེལ་དུ་བཀོད་པ་འདི་ཡང་འོད་གསལ་རྡོ་རྗེ་སྙིང་པོའི་གསང་མཛོད་དུ་མངོན་པར་ཕྱུག་པ། མེ་ཉག་སྒོམ་ཆེན་པདྨ་རྒྱ་མཚོ་དང་ཚེ་རབས་དུ་མར་མངོན་སྤྱོད་དམོད་པའི་ཕྲིན་ལས་ཀྱི་བཀའ་བབ་ཡོངས་སུ་གྲུབ་པ་སྔགས་འཆང་ཀུན་དགའ་བློ་གྲོས་ཟུང་གིས་ནན་ཆེན་གྱིས་བཀས་བསྐུལ་ངོར་མ་ལྡོག་པར། ཕྱོགས་མེད་སྤྱོད་པའི་དཱ་རི་དྲ་སྐྱིད་གྲོང་སྨྱོན་པས་ཁྲོམ་གཟིགས་རྔམ་པ་རོང་གཤིན་རྗེ་རོལ་པའི་ཕོ་བྲང་དུ་སྦྱར་བའོ།། །། ༈ འཇམ་དཔལ་གཤིན་རྗེ་དུག་རི་མེ་འབར་ལས། དཔལ་རྡོ་རྗེ་འཇིགས་བྱེད་རྒྱུན་ཁྱེར་ནི། ཧཱུྃ༔
བདག་ཉིད་དཔལ་ཆེན་རྡོ་རྗེ་འཇིགས་བྱེད་སྐུ༔ མཐིང་ནག་རབ་འཁྲོས་ཟ་བྱེད་མ་ཧེའི་ཞལ༔ ཕྱག་གཉིས་དཔའ་བའི་མཚོན་ཆ་གྲི་ཐོད་འཛིན༔ གཏུམ་རྔམ་མི་བཟད་དུར་ཁྲོད་ཆས་ཀྱིས་བརྒྱན༔ དོར་སྟབས་ཞབས་ཀྱིས་དམ་སྲི་ཕོ་མོ་མནན༔ དུར་ཁྲོད་བདག་མོ་རོ་ལངས་ཡུམ་དང་སྦྱོར༔ སྐུ་ལས་སྐྱེས་པའི་རྫུ་འཕྲུལ་མེ་དཔུང་འཁྲིགས༔ སྣང་སྲིད་ཟིལ་གནོན་གར་གྱི་ཉམས་སུ་བསྒོམ༔ ཨོཾ་ཡ་མ་རཱ་ཛ་ས་ཏྭ་མེ་ཡ༔ ཡ་མེ་དྷོ་རུ་ཎ་ཡོ་དྷ་ཡ༔
ཡ་དྷ་ཡོ་ནི་ར་ཡ་ཀྵེ་ཡ༔ ཡཀྵེ་ཡ་ཙ་ཎི་ར་མ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ༔ ཞེས་པ་འདི་སྔགས་འཆང་གནམ་ལྕགས་རྡོ་རྗེའི་ཟབ་གཏེར་ལས་སོ།། །། ༈ འཇམ་དཔལ་གཤིན་རྗེ་གཤེད་དུག་རི་མེ་འབར་ལས༔ ཁྲོ་ཆུ་དུག་གདོང་གི་མངོན་རྟོགས་ལས་སྔགས་དང་བཅས་པ་བཞུགས་སོ༔ བླ་མ་དང་གཤིན་རྗེ་གཤེད་ལ་གུས་པས་འདུད༔ དེ་ཡང་འཇམ་དཔལ་དཔའ་བོ་རབ་ཏུ་ཁྲོས་པའི་བདག་ཉིད་ཁྲོ་ཆུ་དུག་གདོང་ཆེན་པོའི་བསྐྱེད་ཆོག་ལ་མངོན་པར་རྟོགས་པ་རྩོམ་པར་མོས་པ་དག་གིས༔ ཐོག་མར་སྒོ་གསུམ་ཨ་འཐས་སུ་མི་བཏང་ཞིང་བག་ཡོད་གོ་ཆ་བཙན་པོས་སྤོབས་པ་ལྷུར་བླངས་ཏེ༔ རང་བཞིན་གདོད་ནས་ཕྱིའི་སྣོད་དང་ནང་གི་བཅུད་མ་ལུས་ཀུན་གཤིན་རྗེ་སྲིད་པ་འཁོར་ལོ་བྱ་བ་འཕྲོ་འདུས་སྒྱུ་མའི་གར་ལྟར་འབྱུང་བར་མ་ཟད༔ དེང་ཕན་ཆད་འགོང་པོར་རེ་ཞིག་ལ་གོལ་ནས་སྐུའི་རོལ་པ་རྩལ་གྱིས་སྤྲོ་བསྡུ་ཧེ་རུ་ཀ་མ་མཐོང་ན་སྐྱེ་འཆི་ལ་ཡ་ང་ནས་བར་གཅོད་ལ་ཟད་མི་ལོང་བའི་རྣལ་འབྱོར་པ་དེ༔
སྦྱངས་སྤེལ་བསྒྱུར་གསུམ་གྱི་ལམ་དང་ལས་སུ་འཇུག་པ་ནི༔ སྐུ་གཤིན་རྗེ་བཞད་པ་ཁྲོ་བོའི་ཉམས་ཀྱི་ལུས་སྤྲུལ་བསྒྱུར་བགྱིས་པས་བདག་གི་གཉན་པོ་གདོད་ནས་རང་ཤར་ཡིན་པས་བར་གཅོད་བདུད་ལས་རྒྱལ་བ་དང་༔ གསུང་འབྱུང་བ་ལྔའི་རླུང་གི་རང་སྒྲ༔ རྩ་ཡི་ལམ་བྷ་གའི་སྦུབས་སུ་འབྱུང་འཇུག་གནས་གསུམ་གྱི་རང་བཞིན་ཆུ་ཀླུང་རྒྱ་མཚོའི་རྒྱུན་ལྟར་གྱུར་བས་གཟུངས་རིག་སྔགས་མེ་ལྟར་མཆེད་པས་ཕས་ཀྱི་རྒོལ་བ་ཤུགས་ལས་བཅོམ་སྟེ༔ ངག་གི་བཟླས་པ་རྒྱུན་མི་ཆད་པའི༔ གཞན་གྱིས་དམོད་པའི་གཉན་པོ་དེ་ཁས་བཟློག་པ་དང་༔ ཐུགས་གཤིན་རྗེ་མཁའ་ལྟར་གཡོ་མེད་ཕྱོགས་ལྷུང་བྲལ་བའི་སེམས་ཀྱི་དེ་ཉིད་གདོད་མའི་གཤིས་ལུགས་གཉུག་མའི་ལྷན་སྐྱེས་ལ་འཆི་བདག་བདུད་ཀྱི་དུཿཁ་དང་བྲལ་བའི་ཡེ་ནས་སྐྱེ་བ་མེད་ཅིང་ཕྱིས་ཀྱང་འགག་པ་ཟད་པས་ཤི་འཕོས་སོགས་འཇིག་རྟེན་གྱིས་ལྟར་སྣང་ལྟར་མི་མངོན་པ་རྒྱ་མཚོ་སྨིག་རྒྱུའི་རྣམ་པ༔ གྱ་གྱུར་སྣང་བ་ལྟར་ཤེས་པས་ང་བདག་གི་སེམས་སུ་སྣང་བ་དེ༔ རྟོག་མེད་ཀྱི་ཤེས་པ་རང་བྱུང་བའི་གནས་སུ་ཁེགས་པས་མིང་བདག་གི་མཐའ་ལས་འདས་པ༔ འཆི་བྲལ་རང་བྱུང་༔
སྟོང་པའི་ཆ་མ་འགགས་པ་གསལ་བའི་ཉམས་སུ་མི་ཞེན་པས་དགོངས་ཀློང་དེ་ལས་མི་གཡོ་བས་ན་ཕ་རོལ་པོས་བགྱིས་གདུག་རྩུབ་ཤུགས་ལ་བསལ་བའོ༔ དེ་ལྟར་ཉམས་སུ་མྱང་བར་འདོད་པ༔ བསྐྱེད་རྫོགས་སྔགས་གསུམ་སྤྲོས་མེད་ཀྱིས་ཆར་འགྲོ་བའི་རྫས་ལ་མི་བརྟེན་ཞིང་རང་ཉིད་ཡི་དམ་བདག་འཇུག་གིས་ཆོ་ག་འབྲལ་བླག་མེད་པར་བསྒྲུབ་བྱ་སྤྲོ་བསྡུའི་རྣལ་འབྱོར་གྱིས༔ ཐོག་མར་གནས་གང་རུང་ངམ༔ ཡང་ན་ཕྲིན་ལས་དང་མཐུན་པར༔ ཤེས་པ་བག་ཕེབས་པས་གདན་དུ་འཁོད༔ འདོན་སྒོམ་ཚིག་དོན་དྲན་རྫོགས་སུ༔ གསལ་གདབ་པ་ནི༔ ཧཱུྃ༔ སྐྱབས་ཡུལ་མདུན་གྱི་ནམ་མཁའ་ཡངས་པ་རུ༔
རྩ་བའི་བླ་མ་རིག་འཛིན་ཐོད་ཕྲེང་རྩལ༔ སྐུ་མདོག་དམར་སྨུག་ལྷ་ལྕམ་མཐིང་འོད་འཁྲིལ༔ དེ་ལ་འཇམ་དཔལ་བཀའ་བབ་བརྒྱུད་པས་བསྐོར༔ ཕྱོགས་དུས་རྒྱལ་ཀུན་བྱིན་རླབས་འདུས་པ་ལ༔ བདག་དང་འགྲོ་ཀུན་བྱང་ཆུབ་སྙིང་པོའི་བར༔ རྟག་པར་རྩེ་གཅིག་གདུང་བས་སྐྱབས་སུ་མཆི༔ མི་འབྲལ་འགྲོགས་པའི་འདུན་པ་སེམས་བསྐྱེད་ཀྱིས༔ ཀུན་ཀྱང་འཇམ་མགོན་གོ་འཕང་མཆོག་འགྲུབ་ཤོག༔ གཉིས་པ་ནི༔
ཧཱུྃ་ཡ་བྷྱོཿབྷྲཱུྃ༔
སྣོད་བཅུད་ཐམས་ཅད་དྲག་པོ་ཨེ་ཡི་ཞིང་༔ མཐིང་ནག་ཟུར་གསུམ་དུག་གི་དུད་སྤྲིན་གཏིབས༔ འབྱུང་བ་ཚ་གྲང་གཡོ་བའི་ངར་སྒྲ་སྒྲོགས༔ ཁྲོ་ཆུའི་ཟི་ར་མེ་དཔུང་ཕྱོགས་བཅུར་འཁྲིགས༔ ཕྱི་རོལ་མཚོན་ཆ་སྣ་ཚོགས་དྲྭ་མིག་གཏམས༔ མེ་རི་འཚུབ་ཅིང་ལྕགས་སྡིག་བྱ་ཁྱུང་འཕྲོ༔ སྲིད་པའི་རླུང་ཡང་མི་བགྲོད་གུར་ཁང་ནང་༔ དེ་དབུས་གནམ་ལྕགས་རྒྱ་གྲམ་ཏི་རའི་སྟེང་༔ རྡོ་རྗེ་མཐིང་ནག་རབ་འབར་ལྟེ་བའི་སྲོག༔ ཡི་གེ་ཧཱུྃ་ཡ་བྷྱོ་དང་ཕྱག་མཚན་ལས༔
འོད་ཟེར་ལྔ་ལྡན་མེ་ལྟར་ཕྱོགས་བཅུར་འཕྲོས༔ དགྲ་བགེགས་ཚར་བཅད་ཚེ་བསོད་འུབ་ཀྱིས་བསྡུས༔ ཕྱག་མཚན་ས་བོན་ལ་ཐིམ་གནས་འགྱུར་ཏེ༔ དྲན་རྫོགས་སྐད་ཅིག་འཇམ་དཔལ་གཤིན་རྗེ་གཤེད༔ ཁྲོ་ཆུ་དུག་གདོང་མཐིང་ནག་རྔམ་པའི་སྐུ༔ གཡས་དཀར་གཡོན་ལྗང་ཞལ་གསུམ་གཏུམ་ལ་འབར༔ སྤྱན་རྩ་རབ་གཡོ་སྡང་མིག་ཕྱོགས་བཅུར་བགྲད༔ ཤངས་ནས་དུད་སྤྲིན་གཏིབ་ཅིང་སྒྲོལ་མཆེ་གཙིགས༔ དབུ་སྐྲ་དམར་སེར་ཐོད་སྐམ་ཕྲེང་བས་བརྒྱན༔ སྤྱི་བོར་དུག་དང་ཁྲོ་ཆུ་གནམ་ལྕགས་ཀྱི༔
མཆོད་རྟེན་གསུམ་ལྡན་དེ་ནང་རིགས་གསུམ་མགོན༔ རང་སྔགས་ཡེ་ཤེས་རང་སྒྲ་འབྲུག་ལྟར་སྒྲོགས༔ ཕྱག་དྲུག་གཡས་གསུམ་གནམ་ལྕགས་དགྲ་སཏྭ་གདེངས༔ གཡོན་གསུམ་བྱད་མའི་ཙིཏྟ་སྲོག་སྙིང་བསྣམས༔ སྤུ་གྲི་ཆུ་གྲིའི་སྒྲོ་གཤོག་དབྱིངས་ལ་བརྒྱངས༔ དུར་ཁྲོད་ཆས་བརྒྱད་འཇིགས་པའི་གར་དགུ་ལྡན༔ དཔལ་ཆས་རྔམ་པའི་སྣང་སྲིད་སྐར་ལྟར་འཁྲུགས༔ ལྟེ་བར་ལས་ཀྱི་ཆུ་སྲིན་སྒྲོལ་མཆེ་གཙིགས༔ སྐུ་སྨད་གནམ་ལྕགས་དབལ་གཤམ་ཐོག་ལྟར་འབེབས༔ དམ་སྲི་བྱད་མའི་སྙིང་ཁར་བསྣུན་པར་གསལ༔
པང་དུ་འཁྱུད་པའི་ཡུམ་མཆོག་སྲིད་པའི་བདག༔ དམར་ནག་གྲི་ཐོད་འཛིན་པས་མགུལ་དུ་འཁྱུད༔ དུར་ཁྲོད་ཆས་ལྡན་ཟུང་འཇུག་གཏུམ་པ་མོ༔ སྟོང་ཁམས་སྲེག་པའི་ཚྭ་ཚྭ་སྐུ་ལ་འཕྲོ༔ ཡབ་ཡུམ་མེ་དཔུང་དུག་རླུང་དབུས་སུ་གསལ༔ ཧཱུྃ༔ གཡས་སུ་སྐུ་དང་གསུང་གི་སྤྲུལ༔ འཆི་བདག་ནག་ཅིང་ཚེ་བདག་དམར༔ གཡོན་དུ་ཐུགས་དང་ཡོན་ཏན་སྤྲུལ༔ སྲོག་བདག་སེར་ནག་བེ་ཝ་ཁམས༔
མདུན་དུ་ཟ་བ་ལྗང་ནག་སྟེ༔ ལྔ་པོ་ཞལ་གཅིག་ཕྱག་གཉིས་པ༔ གཙོ་བོར་ཆས་མཐུན་རབ་ཏུ་རྔམ༔ རྒྱབ་ཏུ་ཡ་མ་རཱ་ཛ་མཐིང་༔ གཡས་གཡོན་སེངྒེ་ཕག་གི་གདོང་༔ རྩ་ཞལ་ལས་ཀྱི་ཆུ་སྲིན་ཁྲོ༔ གཡས་གསུམ་རལ་གྲི་ཁྱུང་སྡིག་ཐོགས༔ གཡོན་གསུམ་སྦྲུལ་ཞགས་གློག་ལྟར་འཁྱུག༔ ཀུན་ཀྱང་བྱད་མ་འཇོམས་པར་གསལ༔ ཧཱུྃ༔
དེ་ལྟར་བསྐྱེད་པའི་གནས་གསུམ་ལས༔ འོད་འཕྲོས་འོག་མིན་ཞིང་ཁམས་ནས༔ འཇམ་དཔལ་ཁྲོ་རྒྱལ་འདུས་པའི་སྐུ༔ གཤིན་རྗེ་གཤེད་པོའི་དཀྱིལ་འཁོར་ལྷ༔ ཡེ་ཤེས་གནས་ནས་སྤྱན་དྲངས་ཏེ༔ བདག་ལ་དབང་བསྐུར་བྱིན་གྱིས་རློབས༔ སྐུ་གསུང་ཐུགས་ཀྱི་ནུས་པ་བསྐྱེད༔ ཕྲིན་ལས་རྣམ་བཞིའི་རྩལ་ཕྱུངས་ལ༔ ཕྱི་ནང་མི་མཐུན་བར་ཆད་སོལ༔ དགྲ་བགེགས་འབྱུང་པོ་ཚར་བཅད་ནས༔
སྐུ་གསུམ་ལྷ་རུ་བདག་གྱུར་ཏེ༔ བསྐྱེད་པའི་ཁྲོ་རྒྱལ་སྐུ་རུ་ཤར༔ དྲག་སྔགས་རྡོ་རྗེའི་རང་སྒྲ་སྒྲོག༔ གནས་པ་ཧཱུྃ་གི་འཕྲོ་འདུ་ལ༔ བདག་མེད་ཡེ་ཤེས་མེ་དཔུང་འབར༔ སྣོད་བཅུད་གཤིན་རྗེ་གཤེད་པོ་ཡི༔ རང་བཞིན་དཀྱིལ་འཁོར་ངང་དུ་གསལ༔ ཨོཾ་མཉྫུ་ཤྲཱི་ཡ་མཱནྟ་ཀ་ཧྱ་གྷྲྀ་ཝ་བཛྲ་པཱ་ཎི་དུ་ཏྲི་ཡ་མ་རཱ་ཛ་ཡ་མ་རཀྴ་ཀྲོ་ཏ་པ་ཙ་ལ་ཏི༔ ཀཱ་ལ་རཱུ་པ་ཨ་ཀྲོ་རཱ་ཛ་ཡ་མ་རཱ་ཛ་ས་མ་ཡེ་ཧཱུྃ་ཕཊ྄ཿ ཅེས་པའི་སྙིང་པོ་གཅིག་ཏུ་བསྒྲིལ་ཏེ་ཉམས་ལེན་རྒྱུན་གྱི་རྣལ་འབྱོར་དུ་བྱ་ཞིང་༔
སྤྲོས་བཅས་སྒྲུབ་ཆེན་ལྟར་བཅད་རྒྱར་གནས་སྐབས་སམ༔ སྤྲོས་མེད་རྒྱུན་དུ་ཉིན་རེ་བཞིན་བསྐྱེད་རིམ་ཚར་རེ་ནས་བཟླས་པ་ལ་འབུང་བར་བྱའོ༔ ཡང་གནས་སྐབས་སུ་སྒྲུབ་པ་པོའི་ཕྱི་ནང་གི་བར་ཆད་བཟློག་པ་ནི༔ སྔགས་སྟོང་ཚར་སོང་ནས་ཤམ་བུ་འདི་སྦྱར་ཏེ་ལག་རྡེབ་དང་བཅས་པ་བྱ༔ ཨེ་ཀ་ཡ་མ་དུ་རུ་ཙ་ཤ་ན་བྱད་མ་ནྲྀ་ཏྲི་ཏྲིག་ནན་ཨེ་ཧུར་ཐུམ་མཱ་ར་ཡ་རྦད་རྦད་བྷྱོ་བྷྱོ་ཟློག་ཟློག༔ ཧོཿ གཞན་ཡང་བཟློག་ཅིང་བསྒྱུར་བ་ནི༔ ཕོ་རྒྱུད་ཁྲོ་བོའི་དྲག་སྔགས་ཟློག༔ མོ་རྒྱུད་མ་མོའི་ཐུན་སྔགས་ཟློག༔ ཡི་དམ་ལྷ་ཡིས་བཀའ་ཆད་ཟློག༔
མ་སྲིང་མཁའ་འགྲོའི་སུན་ཁ་ཟློག༔ གཤིན་རྗེ་དྲེགས་པའི་ཁྲམ་ཁ་ཟློག༔ བདུད་ཀྱིས་བར་དུ་གཅོད་པ་ཟློག༔ བཙན་གྱིས་ཤྭ་རྡེལ་སྤྲུགས་པ་ཟློག༔ སྡེ་བརྒྱད་རྩིས་ལ་ཐེབས་པ་ཟློག༔ འབྱུང་པོས་ཐོད་ཟོར་འཕེན་པ་ཟློག༔ ལྷ་མིན་དལ་ཁ་འབེབས་པ་ཟློག༔ ཕྱོགས་སྐྱོང་བཅུ་ཡིས་ཧོམ་ཡར་ཟློག༔ རྒྱ་གར་ཡི་གེས་དམོད་པ་ཟློག༔ རྒྱ་ནག་བསྒྱུར་གཏོ་གཏོང་བ་ཟློག༔
ཞང་ཞུང་ཛོ་ཟོར་འཕེན་པ? སུམ་པས་གླང་ཟོར་འཕེན་པ་ཟློག༔ བནྡེས་སྔགས་ཟོར་འཕེན་པ་ཟློག༔ བོན་པོས་གཏོར་ཟོར་འཕེན་པ་ཟློག༔ དྲང་སྲོང་དམོད་པ་ཟུག་པ་ཟློག༔ སྐྱེ་བོས་མདའ་ཟོར་འཕེན་པ་ཟློག༔ བུད་མེད་དམོད་ཟོར་འཕེན་པ་ཟློག༔ དམག་ཇག་དགྲ་རྐུན་ཐམས་ཅད་ཟློག༔ བརྒྱ་ཡིས་ཡ་ཁ་དམོད་པ? སྟོང་གིས་བྲམ་མཆུ་སྡིག་པ་ཟློག༔ གསོན་འདྲེ་ཕོ་མོས་གདུག་རྩུབ་ཟློག༔ གནམ་གྱིས་དལ་ཁ་འབེབས་པ་ཟློག༔
ས་ནས་དུག་མདའ་ལངས་པ་ཟློག༔ ལོ་ཉེས་སད་སེར་མུ་གེ་ཟློག༔ སྨེ་བ་སྤར་ཁ་ངན་པ་ཟློག༔ སྐེག་དང་ཕུང་སྲི་ལང་བ་ཟློག༔ གོད་སྲི་གྱོད་བྱུར་ཐམས་ཅད་ཟློག༔ གྲི་སྲིས་ཤེས་རྒྱུད་དཀྲུགས་པ་ཟློག༔ བགེགས་རིགས་སྟོང་ཕྲག་བརྒྱད་ཅུ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ གློ་བུར་བརྒྱད་ཅུ་རྩ་གཅིག་ཟློག༔ དུས་མིན་འཆི་བ་རྣམ་བརྒྱད་ཟློག༔
བྱད་ཟོར་ཕུར་ཁ་ཐམས་ཅད་ཟློག༔ བན་གྱི་བྱད་ཁ་དགྲ་ལ་ཟློག༔ བོན་གྱི་བྱད་ཁ་དགྲ་ལ་ཟློག༔ ཕོ་བདུད་མོ་བདུད་དལ་ཁ་ཟློག༔ སྤྱི་བདུད་ཆུང་བདུད་དལ་ཁ་ཟློག༔ བཟློག་ཅིག་བསྒྱུར་ཅིག་མཱ་ར་ཡ༔ ཨེ་ཀ་དུ་ན་ཨེ་ས་བྷྱོ་ཟློག༔ ཅེས་སྔགས་ལན་གསུམ་བཟླས་ནས་བཟློག་པ་བྱ༔ བྱད་མ་འབུམ་རྡེག་གི་སྔགས་ཟློག་ཡིན་པས་རྣལ་འབྱོར་པ་གང་ལ་ལ་ཞིག་གིས་རྒྱུན་དུ་མི་ཆག་པར་བཟློག་པ་འདི་བགྱིས་ན་ཕུར་ཐོགས་སྟོང་ལ་འགྲས་ཀྱང་བྱད་ཀྱིས་མི་ཚུགས་པར་འགྱུར་རོ༔ ཡང་སྡེ་བརྒྱད་ཀྱིས་རྒྱུན་དུ་ཟ་ཁ་ཟུག་ན་སྔགས་འདི་ལ་བཟློག་པ་སྦྱར་ཏེ༔
ཨེ་ཀ་ས་དུ་མཱ་ར་ཡ་ཨ་ཤ་རུ་དི་ཙ་ན་སྡེ་བརྒྱད་ཡོངས་ཀྱི་བྱད་ཁ་ཟུག་པ་ཐམས་ཅད་ཨེ་ཐུམ་ཕྲོམ་ཡ་ཟློག༔ དེས་ནི་སྡེ་བརྒྱད་ཀྱིས་འཚེ་བ་ཐམས་ཅད་ལས་གྲོལ་བར་འགྱུར་རོ༔ ཡང་དུར་སྲི་དང་ཤི་སྲིས་རྒྱུན་དུ་གནོད་ན་སྔགས་འདི་བཟླས་ལ་བཟློག་པ་གོང་བཞིན་བྱ་སྟེ༔ ཨོཾ་པྲ་སོད༔ ཆུ་སོད༔ དུར་རྟ་སོད༔ དུར་མི་སོད༔ སྙིང་མགོ་ལ་ཆོད་སྙིང་མགོ་ལ་རྦད༔ ཀ་ལ་ཛཿ ཀཾ་ཤཾ་དྲི་རྦད་ཕཊ྄་སྭཱ་ཧཱ༔
དེས་ནི་ཤི་བའི་གཤེད་ཁ་དང་དུར་སྒོ་བྱེ་ན་ངེས་པར་བཟློག་གོ༔ ཡང་དགྲ་དང་རྐུན་ཇག་གིས་སྡང་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨོཾ་ཨེ་ཧྲི་ཧཱུྃ་ཐུན་ཏ་ཤ་ཀྲ་རུ་ཡ་ཕྱོགས་ཐམས་ཅད་ཀྱི་དགྲ་སྲི་ཡ་མ་ནན་བྲུབ་བཟློག་ཡཿ ཨེ་ཐུམ་ཙོ་ར་མི་ལི་མི་ལི་ཐར་ནི་དགྲ་རྐུན་ཐམས་ཅད་ཆིང་ཡ་ཟློག་ཟློག༔ དེས་ནི་དགྲ་སྲི་ལངས་པ་ཐམས་ཅད་བཟློག་པར་འགྱུར་རོ༔ ཡང་ཡུལ་ལ་འཁྲུག་རྩོད་ཀྱི་སྲི་ཆེ་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨ་ཏྲི་ལ་དྲི་ཤ་དྲི་ཡ་འབྱུང་པོ་ཁ་ཁ་རུ་ཎི་གྲི་སྲི་ཕེ་ཤ་དུར་ཁ་ཏྲིག་ཡ་མ་ཡ་ཡུལ་གྱི་འདྲེ་ཆག་དང་འཁྲུག་རྩོད་གྲི་སྲི་ཐམས་ཅད་ཟློག་ཟློག༔ ཡང་ཞིང་ཁང་ནོར་རྫས་ལ་དབུལ་སྲི་ཞུགས་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨེ་ཀྲ་མ་ཀྲ་མ་པྲི་ཏ་ཀི་ར་ཡ་དབུལ་སྲི་མི་ལ་དྲི་ཐུན་ད་ར་ད་ར་བསོད་ནམས་དང་ཕྱུགས་གཡང་ཉམས་པ་ཐམས་ཅད་ཟློག་ཟློག༔ ཡང་མི་ཁ་གླེང་གཞི་སྒྲོགས་ཤིང་གཡེངས་ན༔
སྔགས་འདིའི་ཤམ་བུར་བཟློག་པ་བྱ་སྟེ༔ ཨེ་ཁ་ཐུན་ཧེ་བྲུབ་ཏི་ལཾ་ཐ་རཾ་ཡཾ་ཁཾ་མུ་ར་ཏྲི་ཡ་སྣང་སྲིད་ཡོངས་ཀྱི་དམོད་པའི་མི་ཁ་ཐམས་ཅད་ཟློག་ཟློག༔ དེས་ནི་གླེང་གཞིའི་མི་ཁ་ལས་གྲོལ་བར་འགྱུར་རོ༔ ཡང་གསོན་འདྲེ་ཕོ་མོས་གནོད་པ་བྱུང་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨེ་ཧ་ས་ཧ་ས་ཀ་ལ་ཀུ་རུ་བྷཱུ་ཏ་ནན་ཀ་ལི་ཤཾ་དུ་རུ་ནན་མི་པ་ཀཱ་ཡ་འཇིག་རྟེན་སྲིད་པའི་སྡུག་འདྲེ་ཕོ་མོའི་གདུག་པ་ཟློག༔ དེས་ནི་གསོན་འདྲེའི་གནོད་པ་ལས་གྲོལ་ལོ༔ ཡང་ལོ་དགྲ་གཤེད་འཕྲད་པས་གནོད་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨེ་ཡ་མ་སུ་ཏྲི་ར་ཏྲི་ཤ་མ་ཤ་ན་སུ་མ་ཏྲི་ཡ་མ་ཡོ་ར་ཏྲི་ཡེ་འབྱུང་བ་དགྲ་གཤེད་འཕྲད་པའི་གདུག་པ་ཐམས་ཅད་ཟློག་ཟློག༔ དེས་ནི་འབྱུང་བ་དགྲ་གཤེད་འཕྲད་པ་ལས་གྲོལ་ལོ༔ ཡང་རྨི་ལམ་རྟགས་མཚན་མ་ངན་པ་བྱུང་ན་སྔགས་འདིའི་ཤམ་བུར་བཟློག་པ་བྱ་སྟེ༔
ཨེ་བྷྱོ་ཐུམ་རྦད་ལོཀྟྲི་པཱ་ལ་བཾ་ཤག་རུ་ལུ་ཐིས་པ་དེ་ཡ་མ་ཏྲི་ཡ་མ་ཏྲི་ཐུན་ནན་རྨི་ལྟས་མཚན་མ་ངན་པ་ཐམས་ཅད་ཟློག་ཟློག༔ དེས་ནི་རྨི་ལྟས་མཚན་ངན་ལས་གྲོལ་ལོ༔ ཡང་ཕ་རོལ་གྱིས་གཏད་ཁྲམ་དུ་ཚུད་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨེ་ཀ་ཡ་ཧེ་ཀྲོ་ཏ་ཀཱ་ལ་ཡ་གྷྲྀར་མ་ཎ་མ་རུ་ཏི་སརྦ་སཏྭཾ་བྷ་ཡ་ཕ་རོལ་གྱི་བྱད་གཏད་དུ་བཅུག་ཅིང་ཁྲམ་ལ་བཏབ་པ་ཐམས་ཅད་མཱ་ར་ཡ་ཟློག་ཟློག༔ དེས་ནི་བྱད་གཏད་དུ་བཅུག་པ་ལས་གྲོལ་ལོ༔ ཡང་ཆོས་སྒྲུབ་པ་རྣམས་ལ་བར་ཆད་ཀྱི་བགེགས་ཞུགས་ན་སྔགས་འདིའི་ཤམ་བུར་བཟློག་པ་བྱ་སྟེ༔ ཨེ་ཡ་མ་ཨ་ཏི་ཤ་ཏྲིག་ཐུན་ཡ་མ་ཁ་ཐུན་ནྲྀ་ཏྲི་ར་ཧ་ལ་མ་དཀར་པོའི་ཆོས་སྒྲུབ་པ་ལ་བར་དུ་གཅོད་པ་ཐམས་ཅད་མཱ་ར་ཡ་ཟློག་ཟློག༔ དེས་ནི་སྒྲུབ་པའི་བར་ཆད་ཐམས་ཅད་ལས་གྲོལ་ལོ༔ དེ་ལྟར་ཕྲིན་ལས་སོ་སོའི་ཤམ་བུར་གཞུང་སྔགས་ཀྱི་མཇུག་ཏུ་སྦྱར་ཞིང་གནད་ཆེ་ན་བཟློག་པ་བརྒྱ་རེ་བྱ་བ་ཁྱད་ཆོས་ཡིན་ནོ༔ གཞན་གཞུང་སྔགས་དང་བཟློག་བྱ་རྣམས་རླུང་ལ་བསྐོར་ཀྱང་རུང་༔
ཡང་ཕ་རོལ་གྱིས་དམོད་པ་ཞི་བར་འདོད་ན་བཟློག་པའི་ཚིག་ཁ་བསྒྱུར་བྱས་ནས་འདི་ལྟར་ཤེས་པར་བྱ༔ ཕོ་རྒྱུད་ཁྲོ་བོའི་དྲག་སྔགས་ཞི་བར་གྱུར་ཅིག༔ ཅེས་ཐམས་ཅད་ཁ་སྒྱུར་བྱ་ཡང་རུང་༔ རླུང་འཁོར་མི་བྱ་ན་ཞི་བ་ཞེས་མི་དགོས༔ སྤྱིར་གང་ཟག་སོ་སོའི་བློ་དང་བསྟུན༔ སྤྲོས་མེད་སྒྲུབ་པ་བྱ་བའི་ཚེ་བཟློག་པའི་ཤམ་བུ་འདི་དགོས་པར་མ་ལགས་ཀྱང་སྤྱིར་ཐེམ་བྱང་མ་བྲལ་ནས་རང་གི་ལས་ཕྲན་དེ་ལྟར་འཁོར་ལོས་བཞག་པ་ཡིན༔ དེ་ཡང་ལས་ཕྲན་དགོས་སམ་མི་དགོས་གང་ཟག་སོ་སོའི་ལྟ་བ་རྟོགས་པའི་གདེང་ཚད་ལ་རག་ལས༔ རབ་ལྟ་བ་རང་བྱུང་གྱད་ཀྱི་ལྷ་ཡིན་ཞིང་དེ་ལ་སྣོད་བཅུད་ཐམས་ཅད་དག་པ་ཆོས་སྐུ་འབའ་ཞིག་མཐོང་བས་ཟློག་བྱེད་ཀྱི་གཉེན་པོ་མི་དགོས་ཏེ་ལྟ་ཅི་སྨོས༔ འབྲིང་ཕྲ་རགས་ཀྱི་རྟགས་ཕྲ་མོ་ཉི་མ་ཤར་གྱི་ཟེར་གཟེངས་པ་ལྟ་བུ་རྣམ་པ་སྣ་ཚོགས་འཆར་བ་རྣམས་ཀྱི་བདག་འཛིན་གྱི་དུཿཁ་བཟློག་པ་སྟེ་ཤིན་ཏུ་དགོས་པའོ༔ ཐ་མ་སྔོན་ལས་འཕྲལ་རྐྱེན་ཟད་མི་ཤེས་པ་ཆུ་བོ་གཅོང་རོང་འགྲོ་བའི་གཉེར་མ་འབྱུང་བ་རྣམས་ལ་བདེན་པའི་ཚིག་བརྗོད་པ་ཁོ་ན་གཙོ་ཆེ་དེའི་ཆེད་དུ་ལས་ཕྲན་གྱི་ཤམ་བུ་ངེས་པར་དགོས་པའོ༔
ཁྱད་པར་གཤིན་རྗེ་ཁྲོ་ཆུ་འདི་ཀུན་གྱི་ནང་ནས་ཐུན་མོང་མ་ཡིན་པའི་ལྷ་ཡིན༔ ཅི་ཞེ་ན་རིགས་བདག་སྐུ་གསུམ་གྱིས་མཚན་པས་བརྒྱུད་པའི་བརྒྱུད་པ་གཞན་ནས་མི་དགོས༔ སྐུ་སྟོད་ཁྲོ་རྒྱལ་མེ་ལྟར་འབར་བས་སྟོབས་བཅུ་གཞན་ནས་མི་དགོས༔ སྒྱུ་འཕྲུལ་དབལ་གཤོག་ལྡན་པས་བགྲོད་འགྱུ་རྩལ་མི་དགོས༔ ལྟེ་བ་ཆུ་སྲིན་རྔམ་ཞལ་ལྡན་པས་ཟ་བྱེད་ལས་མཁན་གཞན་ནས་མི་དགོས༔ སྐུ་སྨད་མཚོན་ཕུར་ཟུར་གསུམ་ལྡན་པས་གསོད་བྱེད་ཕོ་ཉ་གཞན་ནས་མི་དགོས༔ རང་བཞིན་ཁྲོ་ཆུའི་ངར་དང་ལྡན་པས་སྲུང་འཁོར་གུར་ཁང་གཞན་ནས་མི་དགོས༔ ཤུགས་ལ་མེ་དཔུང་དུག་རླུང་གཏིབས་པས་སྲེག་གཏོར་ལས་མཐའ་གཞན་ནས་མི་དགོས༔ སྐུ་ལ་རང་བཞིན་དཀྱིལ་འཁོར་རྫོགས་པས་བསྒྲལ་བའི་ཚེ་ལུང་སྤར་ཆོག་མི་དགོས༔ སྙིང་པོའི་སྟོབས་ཀྱིས་ས་བཅརུ་བསྙེགས་པས་རྒྱ་ཁྱོན་ཨ་འཐས་དམིགས་པ་མི་དགོས༔
ཅི་ཞེ་ན་ངེས་དོན་དེ་ལྟར་རང་སར་གདོད་ནས་སྤྲུལ་པའི་ཁྲོ་རྒྱལ་ཆེན་པོ་འདི་ཤིན་ཏུ་བྱིན་རླབས་དང་ནུས་པ་ཆེ་ཞིང་གཞན་ལ་མ་འབྲེལ་ཁུངས་བརྡ་ཡོད་པའི་མཚན་ཉིད་ཀྱང་དེ་ལྟ་བུ་སྟེ་མན་ངག་ཟབ་པའི་ལོ་རྒྱུས་སོ༔ ས་མ་ཡ༔ ཨེ་མ་གསང་བཅུད་སྙིང་པོ་ཡིད་བཞིན་ནོར་འཇོ་ལས༔ ཟབ་པའི་མཐར་ཐུག་སྲོག་འཛིན་ནཱ་དའི་ཁྲག༔ ལས་འཕྲོ་ཅན་ལ་བརྡ་བཞིན་མངོན་ཕྱུང་ནས༔ སྙིགས་དུས་ཡིད་ཀྱི་སྒྲོན་མེ་རབ་ཏུ་བསྔགས༔ མ་འོངས་ཡང་མཐའ་རྩོད་ལྡན་ཐ་མ་རུ༔ རིགས་སྲས་བརྒྱུད་འཛིན་ཞིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་སྔགས་འཆང་རྩ་གསུམ་གླིང་པ་ཆོས་ཀྱི་རྒྱ་མཚོས་གླང་ལོར་ཁྲོམ་གཟིགས་མེ་འབར་མཚོ་ནས་གདན་དྲངས་ཤིང་༔ འབྲུག་ལོར་སྦྲུལ་གྱི་ཟླ་བའི་ཚེས་བཅོ་ལྔའི་ཉིན་དཔལ་བདེ་ཆེན་བདུད་འདུལ་གླིང་གི་གཟིམ་ཆུང་ལྷུན་གྲུབ་མངོན་དགའ་རུ་ཤོག་སེར་ནས་ཞལ་བཤུས་སོ༔ དགེའོ། ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། སྤྲོས་མེད་རྒྱུན་ཁྱེར་སྙིང་པོ་དྲིལ་བ་བཞུགས་སོ།
མགོན་པོ་ཚེ་དཔག་མེད་ཀྱི་དགོངས་པ་ཡིས༔ ལྷ་མོ་ཙཎྜ་ལཱི་ལ་ཐུགས་བརྒྱུད་ནས༔ འཆི་མེད་པདྨ་འབྱུང་གནས་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཚེ་ཡི་རིག་འཛིན་རྣམས་ལ་གསོལ་བ་འདེབས༔ སྐྱབས་སེམས་ཡན་ལག་བདུན་པ་ནི༔ ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ སྒོ་གསུམ་གུས་པས་སྐྱབས་སུ་མཆི༔
འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་ཕྱག་འཚལ་ལོ༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔
ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱི༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་གསོལ་འདེབས༔ འགྲོ་རྣམས་ཚོགས་གཉིས་ཡོངས་རྫོགས་ཤིང་༔ ཐམས་ཅད་སངས་རྒྱས་ཐོབ་པར་ཤོག༔ ལན་གསུམ། ཛཿཧཱུྃ་བྃ་ཧོཿཚོགས་ཞིང་རྣམས་རང་ལ་ཐིམ་པར་གྱུར། ཅེས་སྔོན་དུ་འགྲོ་བས་དངོས་གཞི་དཀྱིལ་འཁོར་བསྒོམ་པ་ནི༔
ཨོཾ་སྭ་བྷཱ་ཝ་ཤུདྡྷ་སརྦ་དྷརྨཿསྭ་བྷཱ་ཝ་ཤུདྡྷོ྅་ཧཾ། མཁའ་དབྱིངས་རླུང་མེ་ས་ཆུ་ལས༔ འབྱུང་ལྔ་ཡུམ་གྱུར་གཞལ་ཡས་ཁང་༔ མ་བཅོས་ལྷུན་གྲུབ་ཞིང་ཁམས་ནས༔ ཆུ་ནང་ཟླ་ཤར་དཀྱིལ་འཁོར་གསལ༔ ཧཱུྃ་ཨཱ་ཡུརྫྙཱ་ན་བྷྲཱུྃ༔ ལྷ་བསྐྱེད་པ་ནི༔ ཧཱུྃ༔ དྲན་རིག་རང་སྣང་གཉིས་མེད་ཟླ་གདན་དུ༔ ཤེས་རིག་ངོ་བོ་གཡུང་དྲུང་ལྗང་གསལ་སྟེང་༔
གསལ་སྟོང་ཧྲཱིཿལས་ཚེ་བདག་ཡབ་ཡུམ་ནི༔ གུ་རུ་པདྨ་གནས་འགྱུར་དྲན་རྫོགས་སུ༔ ཚེ་ཡི་བདག་པོ་པདྨ་དབང་གི་ལྷ༔ སྐུ་མདོག་དམར་གསལ་པདྨ་རཱ་གའི་མདངས༔ ལོངས་སྤྱོད་རྒྱན་ལྡན་ཞལ་གཅིག་ཕྱག་གཉིས་ནི༔ མཉམ་བཞག་སྦྱོར་ཚུལ་ཚེ་ཡི་བུམ་པ་འཛིན༔ སེམས་ཀྱི་དྭངས་མ་དཀར་དམར་བཅུད་ཀྱིས་བཀང་༔ ཕྱེད་སྐྱིལ་པང་དུ་ཤེས་རབ་ཀུན་འདུས་མ༔ དམར་མོ་ཆགས་ཉམས་བཅུ་དྲུག་ལང་ཚོ་ལྡན༔ རིན་ཆེན་རྒྱན་ལྡན་ཚེ་བུམ་མདའ་དར་འཛིན༔
དགའ་བཞི་དབང་སྡུད་ཚེ་ཡི་བཅུད་འཛིན་བསྒོམ༔ ཕྱི་རིམ་སྒོ་མ་ཚེ་ཡི་ལས་བྱེད་མ༔ དཀར་སེར་དམར་ལྗང་ལྷ་མོ་མགྱོགས་མ་བཞི༔ རང་མདོག་རྒྱན་ལྡན་གར་སྟབས་ཁྲོ་ཆགས་ཅན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་འཁྲོལ་མ༔ ཕྱག་གཡས་ཚེ་བསོད་བཅུད་བསྡུས་ཚུལ་དུ་བསྒོམ༔ ཕྱག་གཡོན་བདུད་རྩིའི་བུམ་པ་བསྣམས་ནས་ཀྱང་༔ ཚེ་ཡི་ལྷ་ཚོགས་གསལ་འཚེར་གཟི་འབར་བསྒོམ༔ འོད་འཕྲོས་ཚེ་ཡི་ལྷ་ཚོགས་སྤྱན་དྲངས་གྱུར༔ སྤྱན་འདྲེན་པ་ནི༔
ཧཱུྃ༔ རྔ་ཡབ་མཁའ་སྤྱོད་མཁའ་འགྲོའི་ཞིང་༔ བདེ་ཆེན་དབང་གི་ཕོ་བྲང་ནས༔ ཚེ་བདག་པདྨ་ཡབ་ཡུམ་དང་༔ སྒོ་མ་མཁའ་འགྲོ་ཚེ་བདག་རྣམས༔ མཁའ་སྤྱོད་ཚེ་ཡི་གནས་མཆོག་ནས༔ གཤེགས་ནས་བྱིན་གྱིས་བརླབ་ཏུ་གསོལ༔ ཨོཾ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ས་མཱ་ཡ་ཛཿཛཿ ཛཿཧཱུྃ་བཾ་ཧོཿ བཞུགས་གསོལ་ཕྱག་འཚལ་སྡིག་བཤགས་མཆོད་འབུལ་ནི༔
ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ བརྟན་བཞུགས་ཕྱག་འཚལ་སྡིག་པ་བཤགས༔ ཕྱི་ནང་གསང་གསུམ་སྤྲུལ་པའི་ཚོགས༔ སྐུ་བཞི་ལྷུན་གྲུབ་མཆོད་པ་བཞེས༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཧོཿ མ་ཧཱ་མཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁ་རཾ་ཁཱ་ཧི༔ མ་ཧཱ་པཉྩ་རཀྟ་བ་ལིཾ་ཏ་ཁཱ་ཧི༔ བསྟོད་པ་བྱ་བ་ནི༔
ཧྲཱིཿ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བདེ་སྟོང་གར་སྒྱུར་གསང་བའི་ཡུམ༔ འཆི་མེད་བཅུད་འཛིན་ཡབ་ལ་བསྟོད༔ མདའ་དར་ཚེ་བུམ་རྒྱན་ལྡན་མཛེས༔ ལྷ་ལྕམ་ཚེ་ཡི་བདག་མོར་བསྟོད༔
ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ འབྱུང་ལྔའི་བཅུད་བསྡུས་ཁམས་ལྔར་བསྟིམ༔ རླུང་ལྔའི་གྲོགས་མཛད་བདེ་སྐྱེད་མ༔ རིགས་བཞི་ཚེ་ཡི་ལྷ་ལ་བསྟོད༔ དམིགས་པ་ནི༔ རང་གི་ཐུགས་ཀར་གནམ་ལྕགས་རྡོ་རྗེ་ནི། ། རྒྱ་གྲམ་ལྟེ་བར་ཉི་ཟླའི་གྭའུའི་དབུས། ། ཐུགས་སྲོག་ཧྲཱིཿདམར་གསལ་འཚེར་གཡས་གཡོན་དུ། ། ཚེ་དང་སྲོག་རྟེན་ཨཿདཀར་ནྲྀཿལྗང་མཚན། །
ཧྲཱིཿམཐར་སྔགས་ཕྲེང་དམར་པོ་གཡས་སྐོར་ལས། ། འོད་འཕྲོས་འཕགས་མཆོད་འགྲོ་ཀུན་སྡིག་སྒྲིབ་སྦྱངས། ། སླར་འདུས་ཕྱོགས་དུས་རྒྱལ་བའི་བྱིན་མཐུ་དང༌། ། ཉི་ཟླ་རྒྱུ་སྐར་ས་ཆུ་མེ་རླུང་བཅུད། ། འཁོར་འདས་ཀུན་གྱི་ཚེ་དཔལ་བསོད་ནམས་ཀུན། ། ཨཱཿནྲྀ་ཧཱུྃ་གི་རྣམ་པར་འུབ་འུབ་ཏུ། ། རིམ་པར་བསྡུས་ཤིང་ཚེ་བུམ་མེར་གྱིས་ཁེངས། ། སྤྱི་བོར་བླ་མའི་ངོ་བོ་ཚེ་དཔག་མེད། ། ཡབ་ཡུམ་སྦྱོར་མཚམས་བྱང་སེམས་དཀར་དམར་རྒྱུན། ། ལྷན་ཅིག་ཚངས་བུག་ནས་ཞུགས་ལུས་ཀུན་གང༌། །
དྭངས་མ་འབྲུ་གསུམ་ལ་ཐིམ་བཀྲག་མདངས་འབར། ། འཆི་མེད་འཇའ་ལུས་རྡོ་རྗེའི་སྲོག་ཐོབ་དམིགས།
ཨོཾ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿ ཅི་ནུས་དང༌། ཁྱད་པར་རྫོགས་རིམ་དང་སྦྱར་ན་རང་གི་དབུགས་ཚུར་རྔུབ་པ་དང་འཁོར་འདས་སྣང་སྲིད་ཀྱི་ཚེ་བཅུད་རྣམས་ཚུར་བསྡུས་ཐུགས་ཀའི་སྲོག་ཡིག་ལ་ཐིམ་པར་བསྒོམས་ཤིང༌། ནང་འཇུག་ཁོ་ན་གྲངས་བསགས་པ་དང་སྔགས་རྣམས་ཀྱང་ཡིད་བཟླས་རྐྱང་པ་བྱ། ཐུན་མིན་རླུང་བུམ་ཅན་འབྱོངས་ན་དེ་ཉིད་གནད་དུ་བསྣུན་པ་དང༌། དེ་ལྟར་མ་ནུས་ནའང༌། རླུང་འབྱིན་འཇུག་གནས་གསུམ་དང་སྦྱར་ནས་འབྲུ་གསུམ་རྡོ་རྗེའི་བཟླས་པ་ལ་བསླབ་པར་བྱ་བ་སྟེ་འདི་ནི་ཚེ་སྒྲུབ་ཀུན་གྱི་མཆོག་ཏུ་གྱུར་པ་ཡིན་ནོ། ། མཐར་ཡང་ཉི་ཟླའི་གྭའུ་ཁ་འགྲིགས་ནས། །
འབྲུ་གསུམ་ཚུད་པའི་རྡོ་རྗེ་རྒྱ་གྲམ་གྱི། ། རྭ་བཞིས་རྒྱས་གདབ་རྭ་རྩེར་མེ་ཚྭ་འཕྲོས། ། རྩ་གནས་བ་སྤུར་རྟ་མགྲིན་གྲངས་མེད་བསྟིམ། ། སྔགས་ཕྲེང་དྲྭ་བས་གྭའུ་བཅིངས་པ་ཡིས། ། བར་ཆོད་སྲུང་ཞིང་ཚེ་བདུད་བསྲེགས་པར་མོས། ཨོཾ་བཛྲ་ཨཱཿཡུར་གརྦྷ་ཧྱ་གྷྲྀ་ཝ་ཧྲི་ད་ཡེ་སྭཱ་ཧཱ། དེ་ནས་སྤྱི་བོའི་བླ་མ་ཡབ་ཡུམ་ཡང༌། ། ཡེ་ཤེས་བདུད་རྩིར་འོད་ཞུ་སྲོག་རྟེན་ལ། ། ཐིམ་པའི་རྒྱ་མདུད་སྟེང་དུ་ཚེ་དཔག་མེད། ། དཀར་གསལ་ཚོན་གང་འགྱུར་མེད་རྟག་བཞུགས ་མོས།
ཞེས་པས་རྒྱས་གདབ། ཨོཾ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿམཱ་མ་པཱ་ཤཾ་ཀུ་རུ་ཡེ་སྭཱ་ཧཱ༔ བརྗོད་དེ་ནས་འོད་གསལ་སྟོང་པ་ཉིད་ཀྱི་ངང་དུ་བཞག སྐྱེ་འཆི་མེད་པའི་རིག་པ་ནི། ། གདོད་ནས་དག་པའི་ཚེ་དཔག་མེད། ། ངོ་ཤེས་གཡོ་མེད་གདེང་ཐོབ་ན། ། འཆི་མེད་རྡོ་རྗེའི་སྐུ་འགྲུབ་འགྱུར། ། དེ་ཕྱིར་ཉམས་ལེན་གནད་འདི་གཅེས། ། སྤྲོ་ན་ཚེ་འགུགས་པ་ནི། དེ་ནས་མདུན་བསྐྱེད་རང་ཉིད་པདྨའི་སྐུ༔
ཚེ་ལྷ་རིགས་ལྔ་འདུས་པའི་ངོ་བོ་ལ༔ གསོལ་བཏབ་མོས་གུས་གདུང་བས་ཐུགས་དམ་བསྐུལ༔ འཁོར་འདས་བཅུད་བསྡུས་སྟོབས་རྩལ་གཟི་བྱིན་བསྐྱེད༔ མདའ་དར་སྣ་ལྔ་གཡབ་ཅིང་ཚེ་འགུགས་བསྐུལ༔ ཞེས་པས། རྒྱས་ན་ཚེ་འགུགས་ཐུགས་རྗེའི་ཕོ་ཉ་བྱ། བསྡུ་ན། ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་ལ༔ སྐུ་མདོག་དཀར་སེར་དམར་ལྗང་གར༔
མདའ་དར་ཚེ་བུམ་འཛིན་པ་མོ༔ ལྷ་ཀླུ་མི་ཡི་བཅུད་བསྡུས་ནས༔ རྣལ་འབྱོར་བདག་གི་ལུས་ལ་སྟིམས༔ ཚེ་ཡི་རིག་འཛིན་མྱུར་འགྲུབ་མཛོད༔ དེ་ནས་རྒྱས་གདབ་པ་ནི༔ ཧཱུྃ༔ མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ
ཐུན་མཚམས་རྒྱས་གདབ་དམིགས་མེད་དབྱིངས་སུ་བཞག༔ རྗེས་སུ་དངོས་གྲུབ་ལེན་པ་ནི༔ ཧཱུྃ༔ ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔ ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུརཅིག༔ ཅེས་རྩ་སྔགས་བཟླ་ཞིང་དེའི་མཐར། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ དཀྱིལ་འཁོར་བསྡུ་བ་ནི༔
ཧོཿ མི་དམིགས་སྣང་མཐའི་དཀྱིལ་འཁོར་ཚེ་ཡི་དལ༔ དགོངས་པ་ཟང་ཐལ་ཆོས་སྐུའི་ཀློང་དུ་བསྡུ༔ རང་རིག་གདོད་མའི་གནས་ལུགས་རྒྱལ་ས་ཟིན༔ མ་བཅོས་སྤྲོས་བྲལ་ངང་དུ་ཨ་ལ་ཐིམ༔ ཨཿཨཿཨཱཿ ཞེས་དམིགས་བྲལ་ཆོས་ཉིད་སྒྱུ་མའི་ངོ་བོ་སྐྱོངས༔ བསྔོ་སྨོན་བྱ་བ་ནི༔ ཧཱུྃ༔ རིག་འཛིན་འཆི་མེད་གསང་བའི་དལ་བཟུང་ནས༔
སྒོ་གསུམ་དཀྱིལ་འཁོར་གཅིག་ཏུ་བསྒྲུབས་པའི་མཐུས༔ དགེ་བཅུ་རྒྱ་མཚོས་སེམས་ཅན་སྨིན་གྱུར་ནས༔ ཀུན་བཟང་པད་འབྱུང་གོ་འཕང་ཐོབ་གྱུར་ཅིག༔ བཀྲ་ཤིས་བརྗོད་པ་ནི༔ ཧཱུྃ༔ རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་གནས་དབང་བའི༔ འཆི་མེད་བདུད་རྩིས་རབ་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ མཐར་བསྔོ་སྨོན་ཤིས་བརྗོད་ཅི་རིགས་པས་མཐའ་རྒྱན་པར་བྱའོ༔
གཞན་ཡང་རྫས་སྨན་བཅུད་ལེན་ལ་བརྟེན་ནས་ཚེ་གསོ་ཐབས་དང༌། བསྙེན་ཚད་རྟགས་རྣམས་གཞུང་ཆེན་མོ་ལས་གསལ་བ་བཞིན་ཉམས་སུ་ལེན་ནོ། ། ཕན་ཡོན་ནི་རྩ་བ་ལས། རྟག་ཏུ་ཐོ་རངས་ཉི་ཤར་ཁར༔ བརྒྱ་ཙ་རེ་རེ་ངེས་པར་བཟླ༔ སྣུམ་ཟད་མར་མེ་བསྣན་པའམ༔ ནད་པ་སྨན་གྱིས་གསོས་པ་ལྟར། ཟད་པ་བསྲིང་ཞིང་བྲི་བ་འགེངས༔ ཉམས་པ་སྤེལ་ལམ་རྒྱས་པར་བྱེད༔ ཚེ་ལ་རང་དབང་ཐོབ་པར་འགྱུར༔
མདོར་ན་རང་དོན་གཞན་དོན་དང་༔ གདུལ་བྱ་ཕྲིན་ལས་འདོད་པའི་དོན༔ ཇི་ལྟར་བསྒྲུབ་ཅིང་རྣལ་འབྱོར་པའི༔ སྐུ་ཚེ་རིང་ནས་ཅི་བསམ་འགྲུབ༔ དེ་བས་མཆོག་ཐུན་གང་བསྒྲུབ་ཀྱང་༔ ཚེ་སྒྲུབ་པ་ལ་ནན་ཏན་འཚལ༔ ཚུལ་བཞིན་སུས་བསྒྲུབས་ཚེ་མཐར་ཕྱིན༔ ཚེ་ཚད་དག་ལ་དབང་འབྱོར་བས༔ བྱ་བྱེད་གང་བརྩམ་རྒྱས་བསྡུས་དང་༔ སྤང་བླང་ཇི་ལྟར་འདོད་བཞིན་ཆོག༔
ཅེས་གསུངས་སོ། ཞེས་པའང་རང་སློབ་ཡེ་ཤེས་རྒྱལ་མཚན་ནས་འདི་ལྟར་བྲིས་ཞེས་ཡངཡང་བསྐུལ་ཞིང་ཡི་གེའི་མཐུན་གྱུར་ཀྱང་མཛད་པར་བརྟེན་སྒོ་ཆེན་སྤྲུལ་མིང་ནས་གཏེར་གཞུང་དགོངས་པ་བཞིན་སྦྱར་བའོ།། །། ༈ ཚེ་སྒྲུབ་ཡང་སྙིང་འཆི་བདག་ཟིལ་གནོན་ལས༔ ཧྱ་གྷྲྀ་ཝ་ཁྲོ་རྒྱལ་སྟོབས་འདུས་ཀྱི་གསང་སྒྲུབ་ཀྱི་རྒྱུན་ཁྱེར་བཞུགས་སོ༔ སྟོང་པའི་ངང་ལས་ཨེ་མཐིང་ཆོས་དབྱིངས་ཀློང་༔ མ་བཅོས་ལྷུན་གྲུབ་དབང་ཆེན་ཕོ་བྲང་ནི༔ གྲུ་བཞི་སྒོ་བཞི་མཚན་ཉིད་རང་བཞིན་རྫོགས༔ ཕྱི་ནང་ཟང་ཐལ་མེ་རླུང་འཚུབ་མ་འཁྱིལ༔ སྲ་བརྟན་མི་ཤིགས་རྡོ་རྗེའི་བྲག་ཆེན་དབུས༔ པདྨ་ཉི་ཟླ་བཾ་གྱི་གདན་སྟེང་དུ༔
རྡོ་རྗེ་དམར་ནག་ལྟེ་བ་ཧཱུྃ་གིས་མཚན༔ དྲན་རྫོགས་གནས་འགྱུར་པདྨ་ཧེ་རུ་ཀཿ ཁྲོ་རྒྱལ་སྟོབས་འདུས་དམར་ནག་དབང་གི་སྐུ༔ ཞལ་གསུམ་ཕྱག་དྲུག་གཡས་དཀར་གཡོན་མཐིང་བ༔ དབུས་དམར་རྔམ་ལ་ཁྲོ་ཞིང་རབ་ཏུ་གཏུམ༔ ཞལ་གདངས་ལྗགས་འདྲིལ་སྤྱན་རྩ་འཁྱིལ་ཞིང་གཟིགས༔ དབུ་སྐྲ་ཐོད་ཕྲེང་སྤྱི་བོར་རྟ་དབུ་གསུམ༔ ཨ་མི་དྷེ་ཝ་རིགས་བདག་ཅོད་པན་བརྒྱན༔ གཡས་གསུམ་རྡོ་རྗེ་དབྱུག་ཐོ་རལ་གྲི་འཛིན༔ གཡོན་གསུམ་བྷནྡྷ་ཁ་ཊྭཱཾ་ཕུར་པ་འདྲིལ༔
རལ་གྲིའི་སྒྲོ་གཤོག་སེང་གླང་ཞིང་ཆེན་གོས༔ ཁྲག་ཞག་ཐལ་ཚོམ་རུས་པའི་རྒྱན་དང་ལྡན༔ མི་མགོའི་ཕྲེང་བ་དུག་སྦྲུལ་ལྷུ་ཚིགས་དཀྲིས༔ སྐུ་སྨད་ཕུར་གཤམ་ཟུར་གསུམ་ཆུ་སྲིན་རྔམ༔ ཕག་མོ་མཐིང་ནག་གྲི་ཐོད་མགུལ་ནས་འཁྱུད༔ ཐོད་སྐམ་དབུ་རྒྱན་ཕག་ཞལ་ཕེཾ་སྒྲ་ངུར༔ རུས་པའི་རྒྱན་ལྡན་ཞབས་གཉིས་ཡབ་ལ་འཁྲིལ༔ ཐུགས་ཀར་ཧཱུྃ་དང་ཐ་མ་སྔགས་ཀྱིས་བསྐོར༔ བ་སྤུ་བུ་གར་མེ་ཡི་བྱ་ཁྱུང་འཕྲོ༔ ཚྭ་ཚྭའི་ཟེར་འཕྲོས་སྣང་སྲིད་དབང་སྡུད་བསྒོམ༔
ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཀྲོ་ཏི་ཝ་ར་ཧི་ཧཱུྃ་བྷྱོཿ རྩ་གསུམ་གླིང་པས་ཙཱ་རི་ཟིལ་ཆེན་གསང་ཕུག་ནས་གདན་དྲངས་པའི་འཆི་བདག་ཟིལ་གནོན་གསང་སྒྲུབ་ལས་རྒྱུན་ཁྱེར་གུད་དུ་ཕྱུང་བའོ།། །། ༈ སྤྱི་ཁྱབ་ཕྱག་རྡོར་སྒོམ་བཟླས་ནི། སྤྱི་ཆིངས་གསུམ་གྱི་ཉམས་སུ་བླང༌། ན་མོ། མཆོག་གསུམ་ངོ་བོ་ལྷག་པའི་ལྷ། ། གསང་བའི་བདག་པོར་སྐྱབས་སུ་མཆི། འགྲོ་ཀུན་སངས་རྒྱས་འཐོབ་བྱའི་ཕྱིར། ། ཕྱག་ན་རྡོ་རྗེ་བསྒོམ་པར་བྱ། ལན་གསུམ།
ཨཱཿ སྟོང་པའི་ངང་ལས་སྐད་ཅིག་གིས། ། རང་ཉིད་ཁྲོ་རྒྱལ་གཏུམ་པོ་མཐིང༌། ། ཞལ་གཅིག་ཕྱག་གཉིས་རྡོ་རྗེ་དང༌། ། སྡིགས་མཛུབ་མཛད་ཅིང་ཁྲོ་ཆས་རྫོགས། ། པད་ཉི་ས་བདག་བསྣོལ་བའི་སྟེང༌། བཞེངས་སྟབས་བསྐལ་མེའི་ཀློང་ན་རོལ། ། སྤྱི་བོར་ཁྱུང་ལྡིང་ཀླུ་གདོན་ཟ། ། རང་འདྲའི་ཁྲོ་ཚོགས་སྐར་ལྟར་འཁྲིགས། ། གནས་གསུམ་ཡི་གེ་ཨོྃ་ཨཱཿཧཱུྃ། །
ཕྱོགས་བཅུའི་རྒྱལ་བ་སྲས་བཅས་ཀྱི། ། རྡོ་རྗེ་གསུམ་གྱི་ངོ་བོར་གྱུར། ། ཐུགས་སྲོག་ཧཱུྃ་ལས་འོད་ཟེར་གྱིས། ། ལྕང་ལོ་ཅན་ནས་སྤྱན་དྲངས་བསྟིམ། ། ཐུགས་ཀར་ཉི་མའི་དཀྱིལ་འཁོར་དབུས། ། ཧཱུྃ་མཐར་སྔགས་ཕྲེང་འོད་ཟེར་གྱིས། ། རྒྱལ་མཆོད་འགྲོ་བའི་ལས་སྒྲིབ་སྦྱངས། ཁྱད་པར་ས་བདག་སྡེ་བརྒྱད་ཀྱི། ། གདུག་རྩུབ་ནད་གདོན་ཚར་བཅད་དེ། ། སྲིད་གསུམ་ཁྲོ་བོའི་ཞིང་དུ་གྱུར། །
ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ བཟླས་པས་ནད་གདོན་ཀུན་ལས་གྲོལ། ། ཐུན་བསྡུ་དགེ་བསྔོ་ཤིས་པ་བརྗོད། ། ཅེས་པ་དུས་མཐར་མཁོ་ཆེ་ཕྱིར། ཁོ་བོ་པད་རྒྱལ་གླིང་པ་ཡིས། ། གསང་བའི་མན་ངག་གཞུང་བཞིན་དུ། ། གཞན་ཕན་ཀུན་སློང་དག་པས་བྲིས། ། རང་གཞན་དོན་གཉིས་མཐར་ཕྱིན་ཤོག ། དགེའོ། ། ༈ གུ་རུ་དྲག་པོ་གནམ་ལྕགས་འཁོར་ལོའི་གཏུམ་པོ་ཀླུ་འདུལ་གྱི་གསང་སྒྲུབ་རྒྱུན་ཁྱེར་བཞུགས་སོ།
ཕྱག་རྡོར་གཏུམ་པོ་ཀླུ་འདུལ་གྱི་རྒྱུན་ཁྱེར་ཉམས་སུ་ལེན་པ་ལ། ཐོག་མར་སྐྱབས་སེམས་ནི། ན་མོ༔ དཔལ་ཆེན་ཀུན་འདུས་དཀྱིལ་འཁོར་ལྷ་ཚོགས་ལ༔ སྒོ་གསུམ་རྩོལ་བྲལ་ངང་གིས་སྐྱབས་སུ་མཆི༔ མ་གྱུར་འགྲོ་བ་སྲིད་བསྡུས་ཀུན་གྱི་ཆེད༔ བདག་གིས་དཔལ་ཆེན་བསྒྲུབས་ནས་གོ་འཕང་དགོད༔ ལན་གསུམ། ཧཱུྃ༔ མི་དམིགས་སྟོང་པའི་ངང་ཉིད་ལས༔
པདྨ་ཉི་མ་ས་བདག་སྟེང་༔ བདག་ཉིད་གཏུམ་པོ་སྐུ་མདོག་མཐིང་༔ ཕྱག་གཡས་གནམ་ལྕགས་རྡོ་རྗེ་དང་༔ ལྕགས་ཀྱུ་འཛིན་ཅིང་སྟེང་གདོན་གཟིར༔ གཡོན་པས་སྦྲུལ་ཞགས་ཀླུ་གཉན་འཆིང་༔ སྡིགས་མཛུབ་རྩེ་ལ་ཁྱུང་ཁྲ་འགྱེད༔ དམངས་རིགས་ཀླུ་སྦྲུལ་ཞལ་དུ་གསོལ༔ ཞལ་གདངས་མཆེ་གཙིགས་སྤྱན་དམར་འཁྲུགས༔ དབུ་སྐྲ་ཁམ་ནག་ཐོད་སྐམ་བརྒྱན༔ དུར་ཁྲོད་ཆས་བརྒྱད་སྐུ་ལ་རྫོགས༔
སྤྱི་བོར་སྐུ་ཡི་བྱ་ཁྱུང་དཀར༔ རྒྱལ་རིགས་ཀླུ་སྦྲུལ་ཞལ་དུ་གསོལ༔ ཕྱག་གཡས་གསུང་གི་བྱ་ཁྱུང་དམར༔ བྲམ་ཟེ་ཀླུ་སྦྲུལ་ཞལ་དུ་གསོལ༔ ཕྱག་གཡོན་ཐུགས་ཀྱི་བྱ་ཁྱུང་སྔོ༔ རྗེ་རིགས་ཀླུ་སྦྲུལ་ཞལ་དུ་གསོལ༔ གདོལ་པ་ནག་པོ་ཞབས་འོག་མནན༔ ཡེ་ཤེས་མེ་དཔུང་དབུས་ན་བཞུགས༔ ཐུགས་ཀར་ཉི་སྟེང་ཧཱུྃ་གི་མཐར༔ སྔགས་ཕྲེང་འགལ་མེ་གཡས་སུ་འཁོར༔
འོད་ཟེར་མེ་དང་ཐོག་སེར་འཕྲོ༔ གཟའ་ཀླུ་སྡེ་བརྒྱད་གནོད་བྱེད་ཀུན༔ གཞོབ་རྒོད་ཐུལ་ཐུལ་ཚིག་པར་བསམ༔ རྩ་བའི་སྔགས་ནི། ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཅི་འགྲུབ་བཟླ། ཁྱུང་སྔགས་ནི། ཨོཾ་ཨཱཿཧཱུྃ༔ ཁྲོཾ་གྷ་རུ་ཌ་ཧཾ་ས་ཙ་ལེ་ཙ་ལེ་ཧཱུྃ་ཕཊ྄ཿ ཅེས་ཅི་ནུས་སུ་བཟླ་ཞིང་དམིགས་མེད་ཀ་དག་གི་ངང་དུ་མཉམ་པར་བཞག་པར་བྱའོ། །
བསྐྱེད་པའི་དཀྱིལ་འཁོར་ཡེ་ཤེས་དབྱིངས་སུ་མུ། ། སྒོ་གསུམ་མི་ཤིགས་རྡོ་རྗེའི་གོ་དང་ལྡན། ། དགེ་བའི་རྩ་བ་བདག་གཞན་འགྲོ་ལ་བསྔོ། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། རྗེས་ཤེས་བསྔོ་བ་དང་སྨོན་ལམ་སོགས་སྤྱི་དང་མཐུན་པར་བྱའོ། ། ཞེས་པའང་རང་སློབ་ཨཽ་ཌཱིའི་བཞེད་སྐོང་སླད་གཏེར་གཞུང་རྒྱུན་ཁྱེར་ལ་སྔོན་རྗེས་ཅུང་ཟད་སྤྲོས་པ་པོ་ནི་གུ་ཧྱའོ།། །། རྟ་ཕྱག་ཁྱུང་གསུམ་གྱི་རྒྱུན་ཁྱེར་བཞུགས་སོ། རང་རིག་རྩ་གསུམ་ཡི་དམ་ལྷར། ། རང་ངོ་ཤེས་པར་སྐྱབས་སུ་མཆི། ། འགྲོ་ཀུན་བདུད་བཞིའི་གཡུལ་རྒྱལ་ཕྱིར། །
ཡེ་ཤེས་ཁྲོ་བོ་བསྒྲུབ་པར་བགྱི། ཧྲཱིཿ གཞི་དབྱིངས་སྟོང་ཆེན་ཡངས་པའི་ཀློང༌། ། གཞི་སྣང་རང་བྱུང་གཞལ་ཡས་དབུས། ། དུག་གསུམ་ཀླུ་སྲིན་བསྣོལ་བའི་སྟེང༌། ། རང་རིག་ངོ་བོ་ཧཱུྃ་མཐིང་ནག ། གནས་གྱུར་ཁྲོ་རྒྱལ་རྟ་མགྲིན་མཐིང༌། ། ཞལ་གསུམ་ཕྱག་དྲུག་སྤྱན་རྩ་འཁྱིལ། ། རྟ་དབུ་རིགས་གསུམ་རྟ་སྐད་འཚེར། ། དབུ་སྐྲ་དམར་སེར་ཐོད་སྐམ་བརྒྱན། །
དར་ནག་ཅོད་པན་དུག་སྦྲུལ་འཁྱུགས། ། གཡས་གསུམ་རལ་གྲི་དབྱུག་ཏོ་ཁྱུང༌། ། གཡོན་གསུམ་ལྕགས་ཀྱུ་ཐོད་ཁྲག་སྦྲུལ། ། རབ་འཇིགས་དུར་ཁྲོད་དཔལ་ཆས་རྫོགས། ། ཡུམ་མཆོག་ཕག་མོ་ཀླུ་འདུལ་མ། ། གཡས་པས་གྲི་གུག་སྦྲུལ་ཞགས་འཛིན། ། གཡོན་པས་བྷན་དམར་སྡིག་པ་བསྣམས། ཁྲོ་མོའི་སྤྱི་བོར་ཕག་ཞལ་ངུར། ། རུས་བརྒྱན་གཅེར་མོས་ཡབ་ལ་འཁྲིལ། ། མེ་རི་སྨུག་ནག་ཀློང་དུ་གསལ། །
སྤྱི་བོར་གནམ་ལྕགས་ག་རུ་ཌས། ། མེ་གཤོག་ཀྲང་ཀྲིང་ཀླུ་གཉན་ཟ། ། མདུན་དུ་སྤྲུལ་པའི་ལྕགས་སྡིག་འཁྱུགས། ། རྒྱབ་ཏུ་དུག་གི་ཕག་རྒོད་ངུར། ། ཀླུ་སྲིན་རྒྱལ་འགོང་འདྲེ་རྒོད་དང༌། ། དམ་སྲི་འཇོམས་པའི་གཉེན་པོར་གསལ། ། གཙོ་བོའི་ཐུགས་ཀར་པད་ཉིའི་སྟེང༌། ། གསང་བདག་མཐིང་ནག་རྡོ་རྗེ་དང༌། ། སྡིགས་མཛུབ་མཛད་ཅིང་ཁྲོ་ཆས་རྫོགས། ། དེ་ཡི་ཐུགས་དབུས་ཧཱུྃ་མཐིང་མཐར། །
དྲག་སྔགས་འོད་ཟེར་མེ་ཚྭ་ཡིས། ། འཁོར་བའི་དུག་གསུམ་གདོན་བགེགས་སྲེག ། སྣོད་ཀྱི་འཇིག་རྟེན་ཁྲོ་བོའི་ཞིང༌། ། བཅུད་ཀྱི་སྐྱེ་འགྲོའི་ལུས་ངག་སེམས། ། དཔལ་ཆེན་གསང་གསུམ་ཡེ་ཤེས་དབྱིངས། ། རྡོ་རྗེ་གསུམ་གྱི་ངོ་བོ་ཉིད། ། ཆེ་བཙན་འགྲན་ཟླ་བྲལ་བར་དམིགས། ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོཾ་བཛྲ་པཱ་ནི་ཧཱུྃ། ཨོྃ་ཁྲོཾ་ག་རུ་ཊ་ཙ་ལེ་ཧཱུྃ་ཕཊ྄ཿ
བསྡུ་ན། ཨོྃ་བཛྲ་ཀྲོ་ཏ་ཧྲཱིཿཧཱུྃ་ཁྲོཾ་ཕཊ྄ཿ ཅེས་པའང་ལྷོ་འབྲུག་ཆོས་ཀྱི་རྒྱལ་པོའི་ལྗོངས། འབྲུག་ཤར་ཕྱོགས་བཀྲ་ཤིས་གཡང་རྩེའི་མངའ་སྡེའི་ནང་གསེས་གཙང་མཁར་སློབ་གྲྭར་འདུས་པ་སྟོང་ཚོ་དུ་མར། གནམ་ལྕགས་ཟབ་གཏེར་ཡོངས་རྫོགས་ཀྱི་དབང་ལུང་བགྱིས་སྐབས་རྒྱུ་རྐྱེན་དུ་མས་ཉེར་མཁོར་རིག་སྟེ། གནམ་ལྕགས་བསྟན་འཛིན་མིང་གིས་རབ་བྱུང་༡༧ ཤིང་བྱའི་ལོའི་བོད་ཟླ་༡༢་པའི་ཚེས་༢༩་ལ་བྲིས་པའོ།། །། ༈ རྗེ་བཙུན་ཁྲོས་མའི་རྒྱུན་ཁྱེར་བདེ་ཆེན་རབ་འབར་ཅེས་བྱ་བ་བཞུགས་སོ། རྒྱལ་བའི་ཡུམ་ལ་ཕྱག་འཚལ་ལོ། ། རྒྱུན་གྱི་རྣལ་འབྱོར་ལ་འཇུག་པར་གསུམ། དང་པོ་སྔོན་འགྲོ་ནི།
སྐྱབས་ཡུལ་ཡིད་ཀྱིས་གསལ་གདབ་སྟེ། སྐྱབས་ཡུལ་རྣམས་མདུན་གྱི་ནམ་མཁར་བཛྲ་ས་མཱ་ཛ། ཞེས་མི་ཕྱེད་པའི་གདུང་བ་དྲག་པོས། ན་མོ༔ བདེ་ཆེན་རབ་དགའ་ཡེ་ཤེས་གཡོ་བའི་མཆོག༔ གྲོལ་ལམ་ཕོ་ཉའི་བདེ་སྟོང་བསྐྱེད་པའི་ཕྱིར༔ ཉོན་མོངས་རབ་དབེན་ཆགས་མེད་ཟུང་འཇུག་ཅན༔ མཆོག་གི་དཔའ་མོའི་སྐུ་ལ་སྐྱབས་སུ་མཆི༔ ལན་གསུམ། སེམས་བསྐྱེད་པ་ནི།
སེམས་ཅན་ཐམས་ཅད་བདེ་ཆེན་མཆོག་ལ་འགོད་འདོད་ཀྱི་བློས། ཧོཿ དགའ་བ་རབ་གཡོ་མཆོག་གི་དགའ་བ་སྟེར༔ དགའ་བྲལ་ལྷན་སྐྱེས་དགའ་བའི་གཟི་འོད་འབྱིན༔ དགའ་མ་དབྱངས་ཅན་དཔའ་མོ་བསྒྲུབ་པའི་ཕྱིར༔ དགའ་ཆེན་ཁྱོད་བདག་བསྟེན་པར་སེམས་བསྐྱེད་དོ༔ ལན་གསུམ། ལྔ་པ་ཡན་ལག་བདུན་པ་ནི། བླ་མ་ཡི་དམ་མཁའ་འགྲོའི་དཀྱིལ་འཁོར་ལྷ། ། འདིར་གཤེགས་པདྨ་ཉི་ཟླའི་གདན་ལ་བཞུགས། །
གུས་པས་ཕྱག་འཚལ་ཕྱི་ནང་གསང་མཆོད་འབུལ། ། སྡིག་པ་ཀུན་བཤགས་དགེ་ལ་རྗེས་ཡི་རང༌། ། བླ་མེད་གསང་ཆེན་ཆོས་ཀྱི་འཁོར་ལོ་བསྐོར། ། དགེ་ཚོགས་ཀུན་ཏུ་བཟང་པོའི་རྒྱུར་བསྔོའོ། ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ་པར་གྱུར། ཨཿ ཀ་དག་སྐྱེ་མེད་ཆོས་སྐུའི་ཀློང༌། ། ལྷུན་གྲུབ་སྣང་བ་ཡུམ་ལྔའི་དལ། ། མ་འགགས་ཐུགས་རྗེ་ཁྲོས་མའི་སྐུ༔
མཐིང་ནག་ཁྲོ་ཞིང་རབ་ཏུ་རྔམ༔ ངུར་བའི་ཕག་ཞལ་སྤྱི་བོར་བརྒྱན༔ ཞལ་གཅིག་ཕྱག་གཉིས་གཏུམ་ལ་གཤེ༔ སྒེག་པ་དགོད་པ་དཔའ་མོའི་ཆས༔ ཕྱག་གཉིས་གྲི་གུག་ཐོད་ཁྲག་བསྣམས༔ རྩེ་གསུམ་ཏྲི་ཤུལ་གྲུ་མོར་བརྟེན༔ ཆས་ནི་དུར་ཁྲོད་རྒྱན་དང་ལྡན༔ བརྐྱང་བསྐུམ་གར་གྱི་ཉམས་འགྱུར་ཅན༔ འབར་བའི་མེ་དཔུང་ཀློང་དུ་བསྐྱེད༔ རང་རྩལ་རིགས་བཞིའི་འཁོར་ཚོགས་དང༌། །
རྩ་གསུམ་ཌཱཀྐི་འཕྲོ་ཞིང་འདུ། ། ཐུགས་ཀར་ཀུན་ཏུ་བཟང་མོ་ཡི། ། སྙིང་དབུས་དགའ་བ་འཁྱིལ་བའི་ཀློང༌། ། ཧཱུྃ་མཐིང་མཐའ་མར་སྔགས་ཀྱི་ཕྲེང༌། ། གཡོན་འཁོར་འོད་ཀྱིས་ཞིང་ཀུན་ཁྱབ། ། རྒྱལ་མཆོད་འགྲོ་བའི་ལས་ཉོན་སྦྱངས། ། ཚུར་འདུས་གཟི་བྱིན་ནུས་སྟོབས་རྒྱས། ། རྩ་ཁམས་ཐམས་ཅད་མཁའ་འགྲོའི་སྐུ། ། རླུང་ཁམས་ཐམས་ཅད་ནཱ་དའི་སྒྲ། ། ཐིག་ལེ་བདེ་བ་ཆེན་པོ་རུ། །
དག་པའི་དགའ་བཞི་ཡེ་ཤེས་རྩལ། ། འབར་བའི་བདེ་སྟོང་ཉམས་རྟོགས་འུར། ། ཕྱི་ནང་སྣོད་བཅུད་སྣང་གྲགས་སེམས། ། ཡེ་ཤེས་མཁའ་འགྲོའི་སྐུ་གསུང་ཐུགས། ། རྡོ་རྗེ་གསུམ་གྱི་ད་ལར་སད། ཨོྃ་བཛྲ་ཝཱ་ར་ཧཱི་ཀྲོ་ཏི་ཀཱ་ལི་ཧ་རི་ནི་ས་ཧཱུྃ་ཕཊ྄ཿ ཅི་ནུས་དང༌། འབྱིན་འཇུག་རླུང་ལ་བསླབ་ཅིང་བདེ་སྟོང་ཉམས་རྩལ་སྦྱོང༌། མཐར་རྫོགས་རིམ་བསྡུ་ལྡང་ནི། ཧོཿ
སྣང་སྲིད་ཐམས་ཅད་མཁའ་འགྲོའི་ཞྀང་༔ རང་ལུས་འབྱུང་བ་གདོས་བཅས་བྲལ༔ སྒྲ་རྣམས་བྲག་ཆའི་གདངས་བཞིན་གྲགས༔ འགྱུ་བ་དྲན་རིག་ཀ་དག་ངང་༔ རོལ་རྩལ་ཐུགས་རྗེ་ཁྲོས་མའི་སྐུ༔ གསལ་སྟོང་འཛིན་མེད་ལམ་དུ་ཤར༔ ཧཱུྃ་ཧཱུྃ་ཧཱུྃ༔ ཞེས་བསྡུ་ལ་ལྡང༌། བསྔོ་སྨོན་ཅི་རིགས་བྱའོ། ཞེས་པ་འདིའང་མ་ཧཱ་གུ་རུ་པདྨ་འབྱུང་གནས་ཀྱིས་བྱིན་གྱིས་བརླབས་པའི་སྦས་ཡུལ་འབྲས་མོ་ལྗོངས་ཀྱི་གནས་ཆེན་རྣམས་སུ་མཆོད་མཇལ་སྐབས་བར་གསེང་དུ་རབ་བྱུང་༡༧མཆུ་ཟླའི་དམར་ཕྱོགས་ལ་གུ་ཧྱས་སུག་བྲིས་བགྱིས་པའོ།། །།
༈ ལྷ་མོ་ཁྲོ་གཉེར་ཅན་གྱི་བྱད་ཁྲོལ་གསེར་གྱི་ལྡེ་མིག་རྒྱུན་གྱི་ཉམས་ལེན་དྲིལ་སྒྲུབ་བཞུགས་སོ། དེའང་འཕགས་མ་རི་ཁྲོད་ལོ་མ་གྱོན་མ་དང་གཞན་གྱིས་མི་ཐུབ་པ་གཙུག་ཏོར་གདུགས་དཀར་མོ་ངན་སྔགས་ཀྱི་གཡུལ་བཟློག་དྲག་མོ་ཁྲོ་གཉེར་ཅན་མ་སྟེ། རིག་སྔགས་ཀྱི་ལྷ་མོ་རྩ་བ་སུམ་དྲིལ་ཞེས་ཕ་རོལ་གྱི་བྱད་རྒོལ་དམ་སྲི་ཕོ་མོའི་གནོད་པ་ཞི་བར་བྱེད་པའི་མན་ངག་ཟབ་མོ་རྒྱུན་གྱི་རྣལ་འབྱོར་ལ་འཇུག་པར་གསུམ་ལས། དང་པོ་སྔོན་འགྲོ་ནི། ཨོཾ་ཨཱཿཧཱུྃ༔ དཀོན་མཆོག་གསུམ་ལ་བདག་སྐྱབས་མཆི༔ འཁོར་བ་དོང་སྤྲུགས་སེམས་བསྐྱེད་དོ༔ འགྲོ་ཀུན་བྱད་ཕུར་གཡུལ་རྒྱལ་ཕྱིར། ། རིག་སྔགས་ལྷ་མོ་བསྒྲུབ་པར་བགྱི། གཉིས་པ་དངོས་གཞི་ནི།
ཨོྃ་ཨཱཿཧཱུྃ༔ སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་ཡེ་ཤེས་ཀྱི་གཞལ་ཡས་ཁང་མཚན་ཉིད་ཐམས་ཅད་རྫོགས་པའི་དབུས་སུ། པཾ་ལས་པདྨ་རཾ་ལས་ཉི་མ་ཨ་ལས་ཟླ་བའི་སྟེང་དུ་རང་གི་སེམས་ཉིད་བྃ་དམར་པོ་ཏཱྃ་ལྗང་གུ་མཱུྃ་དཀར་པོ་སྟེ་ཡི་གེ་གསུམ་གྱིས་མཚན་པར་གྱུར། དེ་ཡོངས་སུ་གྱུར་པ་ལས་རྗེ་བཙུན་རི་ཁྲོད་ཀྱི་རྣལ་འབྱོར་མ་སྐུ་མདོག་ལྗང་མོ་ཞལ་གསུམ་ཕྱག་དྲུག་མ་ཞབས་བཞི་དང་ལྡན་མ། གཡས་ཞལ་གཙུག་ཏོར་གདུགས་དཀར་མོ་འཛུམ་བག་དང་ལྡན་མ། རྩ་ཞལ་ལྗང་མོ་འཕགས་མ་རི་ཁྲོད་མ་རྒྱས་པར་བཞད་མ། གཡོན་ཞལ་དམར་མོ་དྲག་མོ་རྡོ་རྗེ་ཁྲོ་གཉེར་ཅན་མ་མཆེ་བ་གཙིགས་མ། ཕྱག་གཡས་གཡོན་དང་པོས་གདུགས་དཀར་དང་ཁ་ཊྭཱཾ་འཛིན་མ།
བར་པ་གཉིས་ཀྱིས་དགྲ་སཏྭ་དང་ཞགས་པ་ཐོགས་མ། ཐ་མ་གཉིས་ཀྱིས་མདའ་གཞུ་འགེངས་མ། དབུ་ལ་རིན་ཆེན་རྒྱན་ཆ་རྣམ་པར་སྤྲས་ཤིང་ཤིང་ལོའི་ཅོད་པན་རྣམ་པར་སྤྲས་མ། སྐུ་སྟོད་དར་ལྗང་ཡུག་གོས་གསོལ་ནས་ནོར་བུ་དང་རིན་ཆེན་རྒྱན་དྲུག་སྤྲས་མ། སྐུ་སྨད་དར་དམར་ཨང་རག་གསོལ་ནས་ཞབས་གཉིས་ཕྱེད་པའི་སྐྱིལ་ཀྲུང་བཞུགས་མ། སྐུ་ལ་ཡེ་ཤེས་ཀྱི་འོད་ཟེར་དང་འཆེད་པའི་མེ་དཔུང་འབར་བས་བསྐོར་ནས་བདུད་དང་མུ་སྟེགས་ཚར་གཅོད་མ། སྣང་ལ་རང་བཞིན་གྱིས་མ་གྲུབ་པ་ཁམས་གསུམ་ལས་རྣམ་པར་རྒྱལ་མའི་སྐུར་གསལ་བའི་གནས་གསུམ་ཡི་གེ་གསུམ་དང༌། ཐུགས་ཀར་གནམ་ལྕགས་རྡོ་རྗེ་རྒྱ་གྲམ་གྱི་ལྟེ་བར་ཉི་དཀྱིལ་ལ་བཾ་ཏཱྃ་མཱུྃ་གྱི་མཐར་སྔགས་ཕྲེང་དམར་ནག་མེའི་ཚྭ་ཚྭ་འཕྲོ་བཞིན་རང་སྒྲ་འབྲུག་སྟོང་ལྡིར་བ་ལྟར་དྲག་ཏུ་འཁོར་བ་དེ་ལས་འོད་ཟེར་འཕྲོས། ཕྱོགས་བཅུའི་རྒྱལ་བ་མཆོད། འོད་ཟེར་ཚུར་འདུས་བདག་ལ་ཐིམ་པས་ནུས་སྟོབས་གཟི་བྱིན་ཆེར་འབར།
སླར་སྔགས་ཕྲེང་ལས་འོད་ཟེར་མེ་ཆུ་རླུང་གསུམ་ཐུན་མཚོན་གྱི་རང་བཞིན་སྲིད་གསུམ་ཁྱབ་པར་འཕྲོས་པས། སྣང་སྲིད་འབྱུང་ལྔའི་བྱད་འདྲེ་གཏད་བདག་ཐམས་ཅད་བྱད་མ་རང་གཤེད་དུ་དབབ་ནས་མནན་བསྲེགས་གཏོར་བས་རྗེས་མེད་དུ་བརླག་ཅིང་མི་དམིགས་པར་རྒྱ་ཡིས་བཏབ། སྣང་གྲགས་རིག་གསུམ་ཡེ་ཤེས་མཁའ་འགྲོའི་དཀྱིལ་འཁོར་དུ་ལམ་གྱིས་གསལ་བར་དམིགས་ལ། རྩ་བ་གསུམ་དྲིལ་གྱི་ཉེ་སྙིང་ནི། ཨོྃ་བཛྲ་བི་དྷོ་བི་དྷོ་བྷི་ཛ་ཡ་ཨ་ཛི་ཏི་མ་ཨ་པར་ཛི་ཏེ་མ་མ་ཚིནྡྷ་ཡ་ཧ་ཧ་ཧཱུྃ་ཕཊ྄ཿ ཅེས་བརྒྱ་རྩ་སོགས་ཅི་འགྲུབ་མཐར། ཕ་རོལ་རིག་སྔགས་ཀྱིས་བྱད་དུ་བཅུག་པ་དང་མནན་པ་བཅིངས་པ་བསྐྲད་པ་གཟིར་བ་ཐམས་ཅད་བྱེར་བྱེར་ཁྲོལ་ཁྲོལ་ཤིག་ཤིག་བྷནྡྷ་བྷནྡྷ་ཧ་ན་ཧ་ན་ད་ཧ་ད་ཧ་པ་ཙ་སརྦ་ཙུ་རུ་ཙཎྜ་ཙཎྜ་སརྦ་མཎྜ་མཎྜ་ཧཱུྃ་ཕཊ྄ཿ སོགས་དང་སྤྲོ་ན་གཟུངས་རིང་ཡང་ཅི་ནུས་བཟླ། དེ་ནས་འདོད་དོན་གསོལ་བ་གདབ་པ་ནི། ཨོཾ༔
ཡེ་ཤེས་ལྷ་མོ་འོད་རབ་འབྱིན༔ ཉོན་མོངས་ཀུན་གྱི་སྨན་པ་མཆོག༔ སྡུག་བསྔལ་ནད་ལས་གྲོལ་མཛད་མ༔ ཐུགས་རྗེ་ཅན་ལ་ཕྱག་འཚལ་ལོ༔ བྱམས་དང་སྙིང་རྗེས་འགྲོ་བ་འདྲེན༔ མཚན་དང་དཔེ་བྱད་དཔལ་འབར་ཞིང་༔ ཉོན་མོངས་སྒྲིབ་པ་སྦྱོང་མཛད་པ༔ རྒྱལ་བ་སྲས་དང་བཅས་ལ་བསྟོད༔ ཐུགས་རྗེ་མཁའ་ལྟར་ཁྱབ་པའི་འོད༔ ལྷ་མོའི་སྐུ་ཡི་གཟི་བརྗིད་ཀྱིས༔
གཞན་གྱིས་དམོད་པའི་རིག་སྔགས་དང་༔ དུག་དང་ནད་མཚོན་ཆུ་ལ་སོགས༔ ཕ་རོལ་རྒོལ་བའི་བྱད་གཏད་རྣམས༔ ལྷ་མོ་ཁྱེད་ཀྱིས་ཞི་བར་མཛོད༔ རྒྱལ་ཡུམ་སྒྲོལ་མ་ཁྱེད་སྐུ? སོགས་ཤླཽ་ཀ་གཉིས་བརྗོད། གཞན་ཡང་བསྔོ་སྨོན་ཤིས་བརྗོད་སོགས་སྤྱི་ལྟར་དང་རྗེས་ཤེས་མི་དམིགས་པའི་ངང་དུ་མཉམ་པར་བཞག་པར་བྱའོ། ། ཞེས་པའང་རང་གི་རྒྱུན་གྱི་རྣལ་འབྱོར་ཁྱེར་བདེ་རུ་གཏེར་གཞུང་ལས་ཅུང་ཟད་བཏུས་པའོ། རབ་བྱུང་རི་ཟླའི་ཤིང་བྱ་ལོའི་དབོ་ཟླ་བའི་དཀར་ཕྱོགས་སུ་ཁྱུང་ནག་སྔགས་པས་བཏུས་ཤིང་རྡོ་བན་གྱིས་བྲིས་སོ།། །། བླ་མའི་ཐུགས་སྒྲུབ་ཀྱི་མ་རྒྱུད་འཕོ་བ་ཀ་དག་ཡེ་གྲོལ་མཚམས་སྦྱར་གྱིས་བརྒྱན་པ་དཔག་མེད་མྱུར་ལམ་བཞུགས་སོ། བླ་མ་དང་རང་རིག་གཉིས་སུ་མེད་པ་ལ་ཕྱག་འཚལ་ལོ།
དེའང་སྡིག་པོ་ཆེ་བཙན་ཐབས་སུ་འཕོ་བར་བྱེད་པ་མ་བསྒོམ་སངས་རྒྱས་འཕོ་བའི་གདམས་པ་བསྟན་པ་ལ་གསུམ། སྔོན་འགྲོ་དངོས་གཞི་རྗེས་དང་གསུམ་མོ། དེ་ལ་དང་པོ་སྐྱབས་སེམས་ནི། ན་མོ༔ ཕྱོགས་བཅུའི་ཞིང་ཁམས་རབ་འབྱམས་ཇི་སྙེད་དུ༔ བཞུགས་པའི་རིག་འཛིན་རྒྱལ་བའི་ལྷ་ཚོགས་ལ༔ སྒོ་གསུམ་མི་ཕྱེད་དད་གུས་དྲག་པོ་ཡིས༔ སྐྱབས་སུ་མཆིའོ་ཐུགས་རྗེའི་ཡེ་ཤེས་བསྐུལ༔ རྩ་གསུམ་མཁའ་སྤྱོད་ལྷ་ཚོགས་བསྒྲུབས་ནས་ནི༔ གང་ལ་གང་འདུལ་ཐུགས་རྗེའི་ཕྲིན་ལས་ཀྱིས༔
འགྲོ་དྲུག་འཁྲུལ་སྣང་བསྒྲལ་བར་དམ་བཅའོ༔ ཞེས་ལན་གསུམ་སྔོན་དུ་འགྲོ་ཞིང་རང་དོན་སྦྱངས་པ་དང༌། དེ་ནས་གཞན་དོན་ལས་སུ་སྦྱོར་བ་ནི། ཀྱཻ། རིགས་ཀྱི་བུའམ་རིགས་ཀྱི་བུ་མོ་ཞེས་ཚེ་འདས་ཀྱི་མིང་ནས་བོས་ལ་མ་ཡེངས་པར་ཉོན་ཅིག ། ལན་གསུམ་འབོད་ཅེས་པས། ཧོཿ ཁྱོད་ལ་འཆི་བ་མི་རྟག་པ་ཞེས་བྱ་བ་སླེབས་པ་ཡིན་ནོ། རིགས་ཀྱི་བུ་ཁྱོད་ཀྱི་སྤྱི་བོར་དབུ་མའི་ཡར་སྣ་རྒྱ་སྐར་ཁ་ཕྱེས་པ་ལྟར་ཡོད་པའི་སྟེང་ན། ཕ་དྲིན་ཅན་རྩ་བའི་བླ་མ་དང་དབྱེར་མ་མཆིས་པ།
རྗེ་བཙུན་པདྨ་འབྱུང་གནས་ཀྱི་ཞལ་དགྱེས་འཛུམ་མུ་ལེ། ཐུགས་བརྩེ་བ་ཆེན་པོའི་ཉམས་འགྱུར་གྱིས་སྐལ་ལྡན་རིགས་ཀྱི་བུ་ལ་དགོངས་ཏེ། ལམ་སྣ་འདྲེན་པའི་ཚུལ་གྱིས་བཞུགས་པ་ལ། ཟབ་ལམ་འཕོ་བ་བརྒྱུད་པའི་བླ་མ་ཐམས་ཅད། བྱིན་རླབས་ཀྱི་ནུས་རྩལ་འུར་རེ། གདམས་ངག་གི་གྲོལ་ཀློང་ཤིག་གེ ། དོན་བརྒྱུད་ཀྱི་ཉམས་རྟོགས་ལམ་མེ། མཁའ་སྤྱོད་མཁའ་འགྲོས་གར་བྱེད་ཁྱུགས་སེ། བདེ་སྟོང་གི་འཇའ་འོད་ཐིག་ལེས་ཕྱོགས་མཚམས་གང་སྟེ། གཡས་བསྐོར་གྱི་རྣམ་པས་སྤྲིན་འཁྲིགས་པ་ལྟར་བཞུགས་པ།
ཞལ་མཇལ་བ་ཙམ་གྱིས་སྡིག་སྒྲིབ་རང་སར་དག་ནས་ཟག་མེད་ཀྱི་བདེ་བ་རྒྱུད་ལ་སྐྱེ་བ། ཉམས་རྟོགས་ཏིང་འཛིན་གྱིས་ནུས་ཤུགས་བསྐུལ་ནས། དྲིན་ཅན་བླ་མ་ལ་སྐྱེལ་མའི་འདུ་ཤེས། རྗེ་བཙུན་པད་འབྱུང་ལ་བསུན་མའི་འདུ་ཤེས་ཀྱི་སྒོ་ནས། བྱ་རྒོད་འགུགས་རྙི་ལ་ཟིན་པ་ཐར་འདོད་ཀྱིས་ནམ་མཁའི་མཐོངས་ལ་ལྟ་བ་བཞིན། བློ་ཐག་རྦད་ཀྱིས་ཆོད་ལ་རིག་པ་རྔ་ཡབ་དག་པའི་ཞིང་དུ། རིགས་བདག་འོད་དཔག་མེད་པའི་ཐུགས་ཀར་འདུན་པ་གཏད་པར་གྱིས་ཤིག ། དེའང་རྒྱུད་ལས། རླུང་གི་གཞུ་ལ་རིག་པའི་མདའ་བརྒྱུད་དེ། ཕཊ྄ཿཀྱི་སྒྲ་དང་བཅས་འཕོ་དགོས་པར་གསུངས་པ་བཞིན།
འཕོ་བྱ་འཕོ་བྱེད་གཉིས་སུ་མེད་པར་ཆུ་དང་ཆུ་འདྲེས་པ་ལྟར་རིག་པ་རྩེ་གཅིག་གིས་གསོལ་བ་ཕུར་ཚུགས་སུ་ཐོབ་ལ་དམིགས་པ་འདི་ལྟར་སྒོམས་ཤིག ། ཧོ། སྟོང་པའི་ངང་ལས་རང་གི་ལུས་འདི་་་་་་ཚེ་འདས་ཡིན་ན་ཁྱེད་རང་གི་ལུས་དེ་ཞེས་ཁ་བསྒྱུར་ཆོག་་་་་་ མཆན། སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་གསལ་པདྨ་རཱ་གའི་མདངས་དང་ལྡན་པ༔ ཞལ་གཅིག་ཕྱག་གཉིས་སྤྱན་གསུམ་དང་ལྡན་པ༔ སྤྱི་བོར་ཕག་ཞལ་ངུར་བ༔ ཕྱག་ན་གྲི་གུག་དང་ཐོད་པ་བསྣམས་ཤིང་གྲུ་མོར་ཁ་ཊྭཱཾ་ག་བསྣམས་པ༔ གཅེར་མོ་ནུ་མ་བྷ་ག་རྒྱས་ཏེ༔ དར་དམར་པོའི་ཅོད་པན་འཕུར་བ༔ རིན་པོ་ཆེ་དང་རུས་པས་བརྒྱན་པ༔
ཞབས་གཡས་བསྐུམ་གཡོན་བརྐྱང་བའི་གར་གྱིས་བམ་རོའི་སྙིང་ཁར་བརྫིས་ཤིང་འོད་ལྔའི་ཀློང་དུ་བཞུགས་པའོ༔ རྣལ་འབྱོར་མའི་ཁོག་པ་སྟོང་པ་ཕྲུ་མ་ཕུས་བཏབ་པ་ལྟ་བུའི་དབུས་སུ༔ རྩ་དབུ་མ་ཕྱི་སྔོ་ལ་ནང་དམར་བ༔ མཚན་ཉིད་བཞི་དང་ལྡན་པ༔ དྲང་བ་ཆུ་ཤིང་གི་སྡོང་བུ་ལྟ་བུ༔ སྲབ་པ་པདྨའི་འདབ་མ་ལྟ་བུ༔ དམར་བ་རྒྱ་སྐག་གི་ཁུ་བ་ལྟ་བུ༔ གསལ་བ་ཏིལ་ཞུན་གྱི་མར་མེ་ལྟ་བུ་སྟཻ༔ མཚན་ཉིད་བཞི་དང་ལྡན་པ་སྒོམས་ཤིག༔ དེའྀ་ཡར་སྣེ་ཚངས་བུག་དང་༔
མར་སྣེ་གསང་གནས་སུ་ཟུག་པ་སྟེ༔ སྙིང་ཁར་ཚིགས་ཀྱིས་བཅད་པའི་སྟེང་དུ་པདྨ་དམར་པོ་འདབ་མ་བཞི་པ༔ དེའི་སྟེང་དུ་རང་གི་རྣམ་པར་ཤེས་པའི་ངོ་བོ༔ ཐིག་ལེ་དཀར་དམར་འོད་ལྔའི་མདངས་དང་ལྡན་པ༔ རྒྱ་སྲན་རྡོག་པཽ་ཙམ་ཞིག༔ འཕར་ལ་ཁད་པ༔ འཕུར་ལ་ཁད་པ༔ སྤུ་རྩེ་བརྒྱར་གཤགས་ཀྱི་རྩེ་མོ་རླུང་གིས་བསྐྱོད་པ་ལྟར་རམ༔ ཨཱཿདཀར་གཅིག་ཏུ་སྒོམས་ཤིག༔ ཡར་སྣེ་རྒྱ་མཐོངས་ཁ་ཕྱེས་པ་ལྟར་ཡོད་པའི་སྟེང་དུ༔
དྲིན་ཅན་རྩ་བའི་བླ་མ༔ རྣམ་པ་རྗེ་བཙུན་པདྨ་འབྱུང་གནས་དཀར་གསལ་ཧེ་རུ་ཀའི་ཆ་ལུགས་ཅན༔ གར་གྱི་ཉམས་ལྡན་ཌཱ་མ་རུ་དང་བྷནྡྷ་བསྣམས་པ་སྣང་ལ་རང་བཞིན་བྲལ་བ༔ དེའི་ཕྱོགས་བཞིར་གསང་བའི་མཁའ་འགྲོ་བཞི་མཁའ་ལ་སྤྱོད་པའི་རྣམ་འགྱུར་དུ་སྒོམས་མཛོད༔ འོ་དེའང་རྒྱུད་རྡོ་རྗེ་གདན་བཞི་ལས། ཉེས་པ་ཀུན་གྱིས་མ་གོས་པ། ། འཕོ་བའི་སྦྱོར་བ་སྒྲོལ་བའི་མཆོག ། སྡིག་སྒྲིབ་ཀུན་གྱིས་མི་གོས་ཏེ། ། འཁོར་བའི་ཕ་རོལ་མཆོག་ཏུ་སྒྲོལ། ཞེས་གསུངས་པས།
མཚམས་མེད་པ་ལྔ་བྱས་པའི་སྡིག་ཅན་ཡིན་ཡང༌། འཕོ་བ་ཐེབས་ན་ངན་སོང་དུ་མི་འགྲོ་སྟེ། རབ་དག་པའི་ཞིང་ཁམས། འབྲིང་ལྷ་གནས་གཙང་མ། ཐ་མའང་མི་ལུས་ཆོས་ལྡན་དུ་སྐྱེ་བ། རྡོ་རྗེ་འཆང་གི་བཀའ། ཡེ་ཤེས་མཁའ་འགྲཽའི་གསང་ཚིག་ཡིན་པས། མོས་གུས་དད་པ་དྲག་པོས། རིག་པ་རྩེ་གཅིག་ཏུ་གཏོད་ལ་གསོལ་བ་ཕུར་ཚུགས་སུ་ཐོབ་ཅིག ། དེ་ནས་བླ་མ་རྒྱངས་འབོད་བྱ་བ་ནི།
ཨོྃ་ཨཱཿཧཱུྃ། ཆོས་སྐུ་ཀུན་བཟང་ཡབ་ཡུམ་དེ་མཁྱེན་ནོ། ལོངས་སྐུ་རྒྱལ་བ་རིགས་ལྔ་དེ་མཁྱེན་ནོ། སྤྲུལ་སྐུ་རིགས་གསུམ་མགོན་པོ་དེ་མཁྱེན་ནོ། ། རིག་འཛིན་དགའ་རབ་རྡོ་རྗེ་དེ་མཁྱེན་ནོ། ། གུ་རུ་ཤྲཱི་སིངྷ་དེ་མཁྱེན་ནོ། ། མཁས་པ་བི་མ་མི་ཏྲ་དེ་མཁྱེན་ནོ། ། སློབ་དཔོན་པདྨ་འབྱུང་གནས་དེ་མཁྱེན་ནོ། ། མཁའ་འགྲོ་ཡེ་ཤེས་མཚོ་རྒྱལ་དེ་མཁྱེན་ནོ། ། ལྷ་ལྕམ་མནྡ་ར་བ་དེ་མཁྱེན་ནོ། །
གནུབས་ཆེན་སངས་རྒྱས་ཡེ་ཤེས་དེ་མཁྱེན་ནོ། ། གར་དབང་གནམ་ལྕགས་རྡོ་རྗེ་དེ་མཁྱེན་ནོ། ། ཨོ་རྒྱན་རོག་རྗེ་གླིང་པ་དེ་མཁྱེན་ནོ། ། རྩ་བ་བརྒྱུད་པའི་བླ་མ་དེ་མཁྱེན་ནོ། དྲིན་ཅན་རྩ་བའི་བླ་མ་དེ་མཁྱེན་ནོ། ། ཟབ་ལམ་དབུ་མའི་ཆོས་སྒོ་ཡར་ཕྱེས་ལ། ། སྐལ་ལྡན་་་་་་ཚེ་འདས་ ཐར་པའི་ལམ་སྣ་དྲོངས་མཛོད། ན་མོ་གུ་རུ༔ སྤྱི་བོར་བདེ་ཆེན་འཁོར་ལོའི་འོད་ཀློང་༔ གུ་རུ་སྣང་སྲིད་ཟིལ་གནོན་དེ་ཡིས༔
ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔ མགྲིན་པ་ལོངས་སྤྱོད་འཁོར་ལོའི་གནས་ནས༔ མཁའ་འགྲོ་ཡེ་ཤེས་མཚོ་རྒྱལ་དེ་ཡིས༔ ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔ སྙིང་ཁ་ཆོས་ཀྱི་འཁོར་ལོའི་འོད་ཀློང་༔ རིག་འཛིན་ཧཱུྃ་ནག་དྲག་རྩལ་དེ་ཡིས༔ ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔
ལྟེ་བ་སྤྲུལ་པའི་འཁོར་ལོའི་གནས་ནས༔ དྲིན་ཅན་རྩ་བའི་བླ་མ་དེ་ཡིས༔ ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔ ཅེས་དང་རིག་འཛིན་རྩ་གསུམ་གླིང་པའི་འཕོ་བའི་གདམས་པ་མ་ཉམས་པ་ནི། ཨོྃ་ཨཱཿཧཱུྃ༔ ཆོས་སྐུ་ཡུམ་ཆེན་མོ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་བར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔
མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ ལོངས་སྐུ་མཐིང་འོད་འབར་མ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔
སྤྲུལ་སྐུ་རྡོ་རྗེ་ཕག་མོ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ སྐུ་སྤྲུལ་རྡོ་རྗེ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔
བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ གསུང་སྤྲུལ་པདྨ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔
ཨོྃ་ཨཱཿཧཱུྃ༔ ཐུགས་སྤྲུལ་གསང་བ་ཡེ་ཤེས་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ ཡོན་ཏན་རཏྣ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔
ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ ཕྲིན་ལས་ཀརྨ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔
ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ རྣལ་འབྱོར་ཌཱཀྐི་རྒྱ་མཚོ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ དེ་ནས་བརྒྱུད་པའི་བླ་མ་རྣམས་གཙོ་བོ་གུ་རུ་ལ་བསྡུས་ཤིང༌། རང་རིག་རྣམ་ཤེས་གུ་རུའི་ཐུགས་དང་དབྱེར་མེད་དུ་བསྲེ་བ་ནི།
ཨོྃ་ཨཱཿཧཱུྃ༔ རིགས་འདུས་ཧེ་རུ་ཀ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ རྣམ་ཤེས་དབུ་མ་ཆོས་དབྱིངས་ལམ་བརྒྱུད་དེ༔ ཧེ་རུ་ཀ་ཡི་ཐུགས་ཡིད་དབྱེར་མེད་ཤོག༔ ཧིཀ༔
ཕཊ྄ཿ རང་ཉིད་ལ་ཡིན་ན་ཧིཀ་དང་གཞན་ལ་ཕཊ྄ཿཀྱིས་འཕང་བར་བྱའོ། དམིགས་པ་ནི། ཕཊ྄་ཅེས་སྐར་མདའ་ཆད་པ་ལྟར་དབུ་མའི་ལམ་བརྒྱུད་སྤྱི་གཙུག་གུ་རུ་པདྨའི་ཐུགས་ཀར་བསྟིམ་ཞིང༌། གུ་རུ་ཡང་ཞིང་ཁམས་སུ་གཤེགས་པའམ་བླ་མའི་ཐུགས་དང་རང་སེམས་དབྱེར་མེད་དུ་བསྲེས་ལ་རྒྱུན་རིང་ཀ་དག་གི་ངང་དུ་བཞག་གོ ། འཕོ་རླུང་སྦྱོང་སྐབས་ཡིན་ན། སྤྱི་གཙུག་བུ་ག་ཧེ་རུ་ཀའི་ཞབས་གཡོན་པའི་མཐེ་བོང་གིས། དབུ་མའི་བུ་ག་བཀག་པར་རེག་ཙམ་དང་ཀ་ཞེས་མར་ཕབ་ལ་སྙིང་དབུས་སུ་བསྟིམ་མོ། མཐར་རང་ཉིད་ཚེ་དཔག་མེད་ཀྱི་སྐུར་ལྡང་ལ་ཚེ་སྒྲུབ་དམིགས་གནད་དང་ལྡན་པས་ཚེ་གཟུངས་བཟླ་བ་དང༌། དེའང་དམིགས་མེད་ཀྱི་ངང་དུ་བཞག་པར་བྱ།
གཞན་ལ་གདབ་ན་བསྔོ་བ་དང་སྨོན་ལམ་སོགས་མཐའ་བརྒྱན་པར་བྱའོ། ། དེ་ལྟར་གཏེར་གཞུང་རྩ་བ་དང་ཆོག་ཁྲིགས་འདྲ་མིན་གཉིས་ཙམ་སྣང་བ་རྣམས་གུང་བསྡེབས། འཁོར་ལོའི་མགོན་པོ་ཉི་མ་འོད་ཟེར་ནས་འདི་གའི་འཕོ་ལུང་ཐོབ་ཅིང་གཞོན་སྐབས་ཅུང་ཟད་སྦྱངས་པ་རྣམས། ཅི་དྲན་མན་ངག་གིས་ཟུར་བརྒྱན་ཏེ་སླད་མར་རྒྱུན་མི་ཉམས་པའི་ཆེད་ནར་འགྲོས་ཀྱི་ཚུལ་དུ། སྒོ་ཆེན་སྤྲུལ་མིང་འཛིན་པའི་རྨོངས་བརྟུལ་གསང་སྔགས་བསྟན་འཛིན་གྱིས། རབ་བྱུང་བཅུ་བདུན་མེ་ཁྱི་ལོ་དབོ་ཟླའི་བཅུ་བདུན་ཉིན་སྦྱར་བས། ཡི་གེའི་འདུ་བྱེད་སྤྲུལ་སྐུ་བསྟན་འཛིན་འགྱུར་མེད་ཀྱིས་མཛད་པའི་དགེ་བས། མགོན་མེད་བར་དོའི་སེམས་ཅན་རྣམས་རང་བཞིན་སྤྲུལ་པའི་ཞིང་དུ་དབུགས་དབྱུང་བའི་རྒྱུར་གྱུར་ཅིག། །། ༈ དག་སྣང་སྒྲོལ་ཆོག་ཚོགས་གཉིས་མྱུར་ལམ་གསལ་བྱེད་ཀྱིས་བརྒྱན་པ་བཞུགས་སོ། ན་མོ་གུ་རུ་ཨཱརྻ་ཏཱ་རེ་ཡེ། །
བླ་མ་ཡུམ་ཆེན་འཕགས་མར་འདུད། སྤྱི་དོན་གསུམ་གྱི་དང་པོ་ནི། མདུན་གྱི་ནམ་མཁར་བླ་མ་དང་གཉིས་སུ་མེད་པར་བཅོམ་ལྡན་འདས་མ་མངོན་སུམ་དུ་བཞུགས་པར་བསམ་ལ། ཀྱཻཿ འོད་དཔག་མེད་མགོན་ཕྱག་གི་དཀྱིལ་འཁོར་དང་༔ འཇིག་རྟེན་དབང་ཕྱུག་སྤྱན་ལས་ལེགས་འཁྲུངས་པའི༔ མ་རྒྱུད་རྒྱ་མཚོའི་སྤྲུལ་གཞི་མྱུར་ཞི་ཡུམ༔ བཅོམ་ལྡན་ཐུགས་རྗེའི་བདག་ཉིད་ཉེར་གཅིག་གར༔ རྒྱལ་བ་ཀུན་གྱི་ཕྲིན་ལས་མྱུར་མ་དཔལ༔ དབྱེར་མེད་རིགས་ཀུན་ཁྱབ་བདག་བླ་མ་རྗེར༔
ཕྱག་འཚལ་གསོལ་འདེབས་བྱིན་རླབས་དབང་བསྐུར་སྩོལ༔ ན་མོཿ སྐྱབས་ཡུལ་རྒྱ་མཚོའི་ངོ་བོ་རྗེ་བཙུན་མར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ སྡུག་བསྔལ་རྒྱ་མཚོར་བྱིང་བའི་མ་གྱུར་འགྲོ༔ རྗེ་བཙུན་འཕགས་མའི་གོ་འཕང་སྒྲུབ་པར་བགྱི༔ ལན་གསུམ། ཧོཿ རྗེ་བཙུན་འཕགས་མ་རྒྱལ་བ་སྲས་བཅས་ལ༔ ཕྱག་འཚལ་མཆོད་འབུལ་སྡིག་ལྟུང་སྙིང་ནས་བཤགས༔
ཡི་རང་བསྐུལ་ཞིང་བཞུགས་པར་གསོལ་བ་འདེབས༔ དགེ་ཚོགས་འཕགས་མའི་གོ་འཕང་འཐོབ་ཕྱིར་བསྔོ༔ གཉིས་པ་ནི། ཨོྃ་ཨཱཿཧཱུྃ༔ གནས་ཡུལ་རྣམ་དག་གཡུ་ལོ་བཀོད་པའི་ཞིང་༔ ཀུན་བཟང་མཆོད་སྤྲིན་རྒྱ་མཚོའི་བཀང་བའི་དབུས༔

ཏཱཾ༔ རང་ཉིད་སྐད་ཅིག་དྲན་རྫོགས་འཕགས་མའི་སྐུར༔ གསལ་བའི་གནས་གསུམ་རྡོ་རྗེའི་ཡི་གེ་དང་༔ ཐུགས་སྲོག་འོད་ཀྱིས་རྒྱལ་བ་སྲས་བཅས་ཀུན༔ རྗེ་བཙུན་འཕགས་མའི་རྣམ་པར་སྤྱན་དྲངས་ལ༔ སྒྱུ་འཕྲུལ་ལྷ་མོ་ཉེར་གཅིག་རོལ་གར་བཅས༔ དབང་པོ་མངོན་སུམ་བཞིན་དུ་ལྷུན་ནེར་གསལ༔ ཞེས་མདུན་མཁར་བཞུགས་པ་ལ་མཆོད་བསྟོད་ལན་གསུམ་བྱ་དགོས་པའི་དང་པོ་ནི། ཨོྃ་ཨཱཿཧཱུྃ༔ དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་དང་༔ བདག་ལུས་ལོངས་སྤྱོད་དགེ་ཚོགས་མཎྜལ་འབུལ༔
བདག་གཞན་མྱུར་དུ་ཚོགས་རྫོགས་སྒྲིབ་དག་ནས༔ འདི་ནས་བྱང་ཆུབ་སྙིང་པོ་ཐོབ་ཀྱི་བར༔ འབྲལ་མེད་ཐུགས་རྗེས་ཟུངས་ཤིག་རྗེ་བཙུན་མ༔ བསྟོད་པ་རྒྱས་པའམ། རྒྱལ་བ་ཀུན་གྱི་སྤྱན་སྔར་ཐུགས་བསྐྱེད་རྒྱལ་བའི་ཡུམ་གྱུར་མ་ལུས་རྒྱལ་བའི་ཕྲིན་ལས་ཀུན་སྒྲུབ་མ། ། མྱུར་མ་དཔའ་མོ་དབྱངས་ཅན་མ་དང་བསོད་ནམས་མཆོག་གཏེར་རྣམ་རྒྱལ་རིག་བྱེད་མ་དང་འཇིགས་བྱེད་མ། ། གཞན་གྱི་མི་ཐུབ་གཞན་ལས་རྒྱལ་དང་སེང་ལྡེང་ནགས་ཀྱི་སྒྲོལ་མ་འཇིག་རྟེན་གསུམ་རྒྱལ་ནོར་སྟེར་མ། ། བཀྲ་ཤིས་དོན་བྱེད་དགྲ་དཔུང་འཇོམས་མཛད་ཁྲོ་གཉེར་ལྡན་མཛད་རབ་ཞི་མ་དང་འབར་བའི་འོད་ཅན་མ། ། དཔག་མེད་གནོན་མ་རྨ་བྱ་ཆེན་མོ་མི་ཕམ་རྒྱལ་མོ་རི་ཁྲོད་མ་དང་འོད་ཟེར་ཅན་མར་འདུད། ། འགྲོ་ཀུན་སྲིད་པའི་མཚོ་ལས་སྒྲོལ་ཕྱིར་བྱང་ཆུབ་ཐོབ་འདོད་བདག་ཀྱང་ཁྱོད་ལ་རེའོ་རྗེ་བཙུན་མ།
ཞེས་ཚར་གཉིས་བརྗོད། ཅེས་སྐྱབས་པར་ཞལ་གྱིས་བཞེས་ནས་ཕྱག་གཡས་སྐྱབས་སྦྱིན་གྱི་འོག་ཏུ་བདག་སོགས་འཁོར་བཅས་ཚུད་པར་བསམས་ལ་སྔར་བཞིན་མཆོད་བསྟོད་གཉིས་པ་ལ་བསྟོད་པ་གསུམ། གསུམ་པ་ལ་བསྟོད་པ་བདུན་བརྗོད་རྗེས་སུ་གོང་གི ཀྱཻཿ འོད་དཔག་མེད་མགོན་སོགས་ནས་དབང་བསྐུར་སྩོལ༔ ཅེས་དང༌། རྗེ་བཙུན་འཕགས་མ་སྒྲོལ་མའི་གནས་གསུམ་ལས༔ འོད་ཟེར་དཀར་དམར་མཐིང་སེར་རིམ་ཅིག་ཅར༔ བདག་གི་གནས་བཞིར་ཐིམ་པས་དབང་བཞི་ཐོབ༔ འཕགས་མ་དགྱེས་བཞིན་འོད་ཞུ་རང་ལ་ཐིམ༔
རང་ཉིད་བཅོམ་ལྡན་འདས་མའི་སྐུར་གསལ་བས༔ གསལ་སྟོང་ཟུང་འཇུག་དོན་གྱི་འཕགས་མར་བལྟ༔ ཨོཾ་ཏཱ་རེ་ཏུཏྟ་རེ་ཏུ་རེ་སྭཱ་ཧཱ༔ ཞེས་བཟླས། གསུམ་པ་ནི༔ ཨོྃ་པདྨོ་ས་ཏྭ་ས་མ་ཡ་སོགས་ནས་ས་ཏྭ་ཨཱཿས་ནོངས་པ་བཤགས། ཧོཿ མ་དག་ཉེས་ཚོགས་འཕགས་མའི་སྤྱན་སྔར་འཆགས༔ སྒོ་གསུམ་རྣམ་དག་ཡེ་ཤེས་ལམ་ལ་སྤྱོད༔ དུས་གསུམ་དགེ་ཚོགས་ཟག་མེད་དབྱིངས་སུ་བསྔོ༔
ཟུང་འཇུག་འཕགས་མའི་གོ་འཕང་མྱུར་ཐོབ་ཤོག༔ བྱང་ཆུབ་བར་དུ་བླ་མ་རྗེ་བཙུན་མས༔ འབྲལ་མེད་ཐུགས་རྗེས་སྐྱོང་བའི་བཀྲ་ཤིས་ཤོག༔ ཅེས་པའང་རྒྱུན་ཁྱེར་དང་གྲངས་བསོག་ལ་ཉེ་བར་མཁོ་ཕྱིར་འགྲོ་འདུལ་པད་རྒྱལ་གླིང་པས་ཕྲིན་ལས་ཀྱི་གནས་ཆེན་སེང་རྫོང་གུ་རུའི་བཞུགས་ཁྲིའི་ཀེའུ་ཚང་ནས་གསལ་བྱེད་ཅུང་ཟད་བཅས་བྲིས་པ་སིདྡྷི་རསྟུ།། །། སྒྲོལ་མའི་ཚོགས་བསྡུས་ནི། ཨོྃ་ཨཱཿཧཱུྃ་ཧ་ཧོ་ཧྲཱིཿ ཚོགས་གཞོང་རྣམ་དག་པདྨ་འབར་བ་རུ། ། ཚོགས་རྫས་ངོ་བོ་ཡེ་ཤེས་བདུད་རྩིའི་སྤྲིན། ། ཟག་མེད་འདོད་ཡོན་རྒྱན་གྱི་རོལ་མོ་མཆོག ། མི་འཛད་ནམ་མཁའ་མཛོད་ཀྱི་འཁོར་ལོར་གྱུར།
ཏཱཾ། པོ་ཊ་ལ་སོགས་རབ་འབྱམས་ཞིང་ཀུན་ནས། ། དུས་གསུམ་རྒྱལ་བའི་ཡུམ་གྱུར་ཏཱ་རེ་མ། ། རྣམ་འཕྲུལ་ཉེར་གཅིག་རྩ་གསུམ་དཀྱིལ་འཁོར་སྤྲིན། ། མ་ལུས་འཁོར་དང་བཅས་པ་གཤེགས་སུ་གསོལ། ། འདོད་ཡོན་ཟག་མེད་ཚོགས་ཀྱི་མཆོད་པ་བཞེས། ། མི་མཐུན་འགལ་འཁྲུལ་ཉམས་ཆག་ཉེས་ལྟུང་བཤགས། ། གཟུང་འཛིན་ཉོན་མོངས་ཡེ་ཤེས་ཆེན་པོར་སྟོབས། སྐུ་གསུང་ཐུགས་ཀྱི་བྱིན་ཆེན་དབབ་ཏུ་གསོལ། ། ལྷག་མ་བཤལ་ཆུར་རེ་ཀུན་མཉེས་ཤིང་ཚིམ། །
ཕྱི་ནང་འགལ་རྐྱེན་བར་ཆད་མཐའ་དག་སོལ། འཇིག་བརྒྱད་ཞི་སོགས་ལས་བཞིའི་དངོས་གྲུབ་སྩོལ། ། དག་པ་མཁའ་སྤྱོད་བགྲོད་པའི་གྲོགས་མཛོད་ཅིག ། ཡེ་ཤེས་པ་རྣམས་ཆོས་ཀྱི་དབྱིངས་སུ་གཤེགས། ། སླད་ནས་དམ་ཚིག་དབང་གིས་འབྱོན་མཛོད་ལ། ། བྱང་ཆུབ་བར་དུ་འབྲལ་མེད་རྗེས་སུ་ཟུངས། ། དོན་གཉིས་བསམ་ཀུན་འགྲུབ་པའི་བཀྲ་ཤིས་སྩོལ། ཅེས་པའང་སྒྲུབ་བླ་མགོན་པོ་ལྷ་དར་གྱི་བཞེད་སྐོང་དུ་པདྨ་རྣམ་པར་རྒྱལ་བས་བྲིས་པ་དགེ། །། པོ་ཊ་ལ་ཡི་གནས་མཆོག་ནས། ། ཏཱཾ་ཡིག་ལྗང་གུ་ལས་འཁྲུངས་ཤིང༌། །
ཏཾ་ཡིག་འོད་ཀྱིས་འགྲོ་བ་སྒྲོལ། ། སྒྲོལ་མ་འཁོར་བཅས་གཤེགས་སུ་གསོལ། ། ལྷ་དང་ལྷ་མིན་ཅོད་པན་གྱིས། ། ཞབས་ཀྱི་པདྨ་ལ་བཏུད་དེ། ། ཕོངས་པ་ཀུན་ལས་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། རྗེ་བཙུན་འཕགས་མ་སྒྲོལ་མ་དང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་སྲས་བཅས་ཐམས་ཅད་ལ། ། ཀུན་ནས་དྭང་བས་ཕྱག་བགྱིའོ། །
མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་ལ་སོགས་པ། ། དངོས་འབྱོར་ཡིད་ཀྱིས་སྤྲུལ་ནས་འབུལ། ། འཕགས་མའི་ཚོགས་ཀྱིས་བཞེས་སུ་གསོལ། ། ཐོག་མ་མེད་ནས་ད་ལྟའི་བར། མི་དགེ་བཅུ་དང་མཚམས་མེད་ལྔ། ། སེམས་ནི་ཉོན་མོངས་དབང་གྱུར་པའི། ། སྡིག་པ་ཐམས་ཅད་བཤགས་པར་བགྱི། ། ཉན་ཐོས་རང་རྒྱལ་བྱང་ཆུབ་སེམས། ། སོ་སོའི་སྐྱེ་བོ་ལ་སོགས་པས། །
དུས་གསུམ་དགེ་བ་ཅི་བསགས་པའི། ། བསོད་ནམས་ལ་ནི་བདག་ཡི་རང༌། ། སེམས་ཅན་རྣམས་ཀྱི་བསམ་པ་དང༌། ། བློ་ཡི་བྱེ་བྲག་ཇི་ལྟ་བར། ། ཆེ་ཆུང་ཐུན་མོང་ཐེག་པ་ཡི། ། ཆོས་ཀྱི་འཁོར་ལོ་བསྐོར་དུ་གསོལ། ། འཁོར་བ་ཇི་སྲིད་མ་སྟོངས་བར། ། མྱ་ངན་མི་འདའ་ཐུགས་རྗེ་ཡིས། ། སྡུག་བསྔལ་རྒྱ་མཚོར་བྱིང་བ་ཡི། ། སེམས་ཅན་རྣམས་ལ་གཟིགས་སུ་གསོལ། །
བདག་གི་བསོད་ནམས་ཅི་བསགས་པ། ། ཐམས་ཅད་བྱང་ཆུབ་རྒྱུར་གྱུར་ནས། ། རིང་པོར་མི་ཐོགས་འགྲོ་བ་ཡི། ། འདྲེན་པའི་དཔལ་དུ་བདག་གྱུར་ཅིག ། ཅེས་ཡན་ལག་བདུན་པའི་ཚིགས་སུ་བཅད་པ་ནི། ། དགེ་སློང་མ་དཔལ་མོས་མཛད་པའོ། ། འཕགས་མ་སྒྲོལ་མའི་བསྟོད་པ་ཉི་ཤུ་རྩ་གཅིག་ནི། ཨོྃ། རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། ། ཕྱག་འཚལ་སྒྲོལ་མ་མྱུར་མ་དཔའ་མོ། །
སྤྱན་ནི་སྐད་ཅིག་གློག་དང་འདྲ་མ། ། འཇིག་རྟེན་གསུམ་མགོན་ཆུ་སྐྱེས་ཞལ་གྱི། ། གེ་སར་བྱེ་བ་ལས་ནི་བྱུང་མ། ། ཕྱག་འཚལ་སྟོན་ཀའི་ཟླ་བ་ཀུན་ཏུ། ། གང་བ་བརྒྱ་ནི་བརྩེགས་པའི་ཞལ་མ། ། ཀརྨ་སྟོང་ཕྲག་ཚོགས་པ་རྣམས་ཀྱིས། ། རབ་ཏུ་ཕྱེ་བའི་འོད་རབ་འབར་མ། ། ཕྱག་འཚལ་སེར་སྔོ་ཆུ་ལས་སྐྱེས་ཀྱི། ། པདྨས་ཕྱག་ནི་རྣམ་པར་བརྒྱན་མ། ། སྦྱིན་པ་བརྩོན་འགྲུས་དཀའ་ཐུབ་ཞི་བ། །
བཟོད་པ་བསམ་གཏན་སྤྱོད་ཡུལ་ཉི་མ། ། ཕྱག་འཚལ་དེ་བཞིན་གཤེགས་པའི་གཙུག་ཏོར། ། མཐའ་ཡས་རྣམ་པར་རྒྱལ་བའི་སྤྱོད་མ། ། མ་ལུས་ཕ་རོལ་ཕྱིན་པ་ཐོབ་པའི། ། རྒྱལ་བ་སྲས་བཅས་ཤིན་ཏུ་བསྟེན་མ། ། ཕྱག་འཚལ་ཏུཏྟཱ་ར་ཧཱུྃ་ཡི་གེས། ། འདོད་དང་ཕྱོགས་དང་ནམ་མཁའ་གང་མ། ། འཇིག་རྟེན་བདུན་པོ་ཞབས་ཀྱིས་མནན་ཏེ། ། ལུས་པ་མེད་པར་འགུགས་པར་ནུས་མ། ། ཕྱག་འཚལ་བརྒྱ་བྱིན་མེ་ལྷ་ཚངས་པ། །
རླུང་ལྷ་སྣ་ཚོགས་དབང་ཕྱུག་མཆོད་མ། ། འབྱུང་པོ་རོ་ལངས་དྲི་ཟ་རྣམས་དང༌། ། གནོད་སྦྱིན་ཚོགས་ཀྱིས་མདུན་ནས་བསྟོད་མ། ། ཕྱག་འཚལ་ཏྲད་ཅེས་བྱ་དང་ཕཊ྄་ཀྱིས། ། ཕ་རོལ་འཁྲུལ་འཁོར་རབ་ཏུ་འཇོམས་མ། ། གཡས་བསྐུམ་གཡོན་བརྐྱང་ཞབས་ཀྱིས་མནན་ཏེ། ། མེ་འབར་འཁྲུག་པ་ཤིན་ཏུ་འབར་མ། ། ཕྱག་འཚལ་ཏུ་རེ་འཇིགས་པ་ཆེན་པོ། ། བདུད་ཀྱི་དཔའ་བོ་རྣམ་པར་འཇོམས་མ། ། ཆུ་སྐྱེས་ཞལ་ནི་ཁྲོ་ཉེར་ལྡན་མཛད། །
དགྲ་བོ་ཐམས་ཅད་མ་ལུས་གསོད་མ། ། ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། ། སོར་མོས་ཐུགས་ཀར་རྣམ་པར་བརྒྱན་མ། ། མ་ལུས་ཕྱོགས་ཀྱི་འཁོར་ལོ་བརྒྱན་པའི། ། རང་གིས་འོད་ཀྱི་ཚོགས་རྣམས་འཁྲུགས་མ། ། ཕྱག་འཚལ་རབ་ཏུ་དགའ་བས་བརྗིད་པའི། ། དབུ་རྒྱན་འོད་ཀྱི་ཕྲེང་བ་སྤེལ་མ། ། བཞད་པ་རབ་བཞད་ཏུཏྟཱ་ར་ཡིས། ། བདུད་དང་འཇིག་རྟེན་དབང་དུ་མཛད་མ། ། ཕྱག་འཚལ་ས་གཞི་སྐྱོང་བའི་ཚོགས་རྣམས། །
ཐམས་ཅད་འགུགས་པར་ནུས་པ་ཉིད་མ། ཁྲོ་གཉེར་གཡོ་བའི་ཡི་གེ་ཧཱུྃ་གིས། ། ཕོངས་པ་ཐམས་ཅད་རྣམ་པར་སྒྲོལ་མ། ། ཕྱག་འཚལ་ཟླ་བའི་དུམ་བུས་དབུ་རྒྱན། ། བརྒྱན་པ་ཐམས་ཅད་ཤིན་ཏུ་འབར་མ། ། རལ་པའི་ཁྲོད་ན་འོད་དཔག་མེད་ལས། ། རྟག་པར་ཤིན་ཏུ་འོད་རབ་མཛད་མ། ། ཕྱག་འཚལ་བསྐལ་པ་མཐའ་མའི་མེ་ལྟར། ། འབར་བའི་ཕྲེང་བའི་དབུས་ན་གནས་མ། ། གཡས་བརྐྱང་གཡོན་བསྐུམ་ཀུན་ནས་བསྐོར་དགའ། །
དགྲ་ཡི་དཔུང་ནི་རྣམ་པར་འཇོམས་མ། ། ཕྱག་འཚལ་ས་གཞིའི་ངོས་ལ་ཕྱག་གི ། མཐིལ་གྱིས་བསྣུན་ཅིང་ཞབས་ཀྱིས་བརྡུང་མ། ཁྲོ་གཉེར་ཅན་མཛད་ཡི་གེ་ཧཱུྃ་གིས། ། རིམ་པ་བདུན་པོ་རྣམས་ནི་འགེམས་མ། ། ཕྱག་འཚལ་བདེ་མ་དགེ་མ་ཞི་མ། ། མྱ་ངན་འདས་ཞི་སྤྱོད་ཡུལ་ཉིད་མ། ། སྭཱ་ཧཱ་ཨོྃ་དང་ཡང་དག་ལྡན་པས། ། སྡིག་པ་ཆེན་པོ་འཇོམས་པ་ཉིད་མ། ། ཕྱག་འཚལ་ཀུན་ནས་བསྐོར་རབ་དགའ་བའི། །
དགྲ་ཡི་ལུས་ནི་རབ་ཏུ་འགེམས་མ། ། ཡི་གེ་བཅུ་པའི་ངག་ནི་བཀོད་པའི། ། རིག་པ་ཧཱུྃ་ལས་སྒྲོལ་མ་ཉིད་མ། ཕྱག་འཚལ་ཏུ་རེའི་ཞབས་ནི་བརྡབས་པས། ། ཧཱུྃ་གི་རྣམ་པའི་ས་བོན་ཉིད་མ། ། རི་རབ་མན་དཱ་ར་དང་འབིགས་བྱེད། ། འཇིག་རྟེན་གསུམ་རྣམས་གཡོ་བ་ཉིད་མ། ། ཕྱག་འཚལ་ལྷ་ཡི་མཚོ་ཡི་རྣམ་པས། ། རི་དྭགས་རྟགས་ཅན་ཕྱག་ན་བསྣམས་མ། ། ཏཱ་ར་གཉིས་བརྗོད་ཕཊ྄་ཀྱི་ཡི་གེས། །
དུག་རྣམས་མ་ལུས་པ་ནི་སེལ་མ། ། ཕྱག་འཚལ་ལྷ་ཡི་ཚོགས་རྣམས་རྒྱལ་པོ། ། ལྷ་དང་མིའམ་ཅི་ཡིས་བསྟེན་མ། ། ཀུན་ནས་གོ་ཆ་དགའ་བའི་བརྗིད་ཀྱིས། ། རྩོད་དང་རྨི་ལམ་ངན་པ་སེལ་མ། ། ཕྱག་འཚལ་ཉི་མ་ཟླ་བ་རྒྱས་པའི། ། སྤྱན་གཉིས་པོ་ལ་འོད་རབ་གསལ་མ། ། ཧ་ར་གཉིས་བརྗོད་ཏུཏྟཱ་རེ་ཡིས། ། ཤིན་ཏུ་དྲག་པོའི་རིམས་ནད་སེལ་མ། ། ཕྱག་འཚལ་དེ་ཉིད་གསུམ་རྣམས་བཀོད་པས། །
ཞི་བའི་མཐུ་དང་ཡང་དག་ལྡན་མ། ། གདོན་དང་རོ་ལངས་གནོད་སྦྱིན་ཚོགས་རྣམས། ། འཇོམས་པ་ཏུ་རེ་རབ་མཆོག་ཉིད་མ། ། རྩ་བའི་སྔགས་ཀྱི་བསྟོད་པ་འདི་དང༌། ། ཕྱག་འཚལ་བ་ནི་ཉི་ཤུ་རྩ་གཅིག ༈ ལྷ་མོ་ལ་གུས་ཡང་དག་ལྡན་པའི། ། བློ་ལྡན་གང་གི་རབ་དད་བརྗོད་པས། ། སྲོད་དང་ཐོ་རངས་ལངས་པར་བྱས་ཏེ། ། དྲན་པས་མི་འཇིགས་ཐམས་ཅད་རབ་སྟེར། ། སྡིག་པ་ཐམས་ཅད་རབ་ཏུ་ཞི་བ། །
ངན་འགྲོ་ཐམས་ཅད་འཇོམས་པ་ཉིད་དོ། ། རྒྱལ་བ་བྱེ་བ་ཕྲག་བདུན་རྣམས་ཀྱིས། ། མྱུར་དུ་དབང་ནི་བསྐུར་བར་འགྱུར་ལ། ། འདི་ལས་ཆེ་བ་ཉིད་ནི་འཐོབ་ཅིང༌། ། སངས་རྒྱས་གོ་འཕང་མཐར་ཐུག་དེར་འགྲོ། ། དེ་ཡི་དུག་ནི་དྲག་པོ་ཆེན་པོ། ། སྟན་ལ་གནས་པའམ་གཞན་ཡང་འགྲོ་བ། ། ཟོས་པ་དང་ནི་འཐུང་པ་ཉིད་ཀྱང༌། ། དྲན་པས་རབ་ཏུ་སེལ་བ་ཉིད་འཐོབ། ། གདོན་དང་རིམས་དང་དུག་གིས་གཟིར་བའི། །
སྡུག་བསྔལ་ཚོགས་ནི་རྣམ་པར་སྤོང་སྟེ། ། སེམས་ཅན་གཞན་པ་རྣམས་ལ་ཡང་ངོ༌། ། གཉིས་གསུམ་བདུན་དུ་མངོན་པར་བརྗོད་ན། ། བུ་འདོད་པས་ནི་བུ་ཐོབ་འགྱུར་ཞིང༌། ། ནོར་འདོད་པས་ནི་ནོར་ནི་ཉིད་འཐོབ། ། འདོད་པ་ཐམས་ཅད་ཐོབ་པར་འགྱུར་ཏེ། ། གེགས་རྣམས་མེད་ཅིང་སོ་སོར་འཇོམས་འགྱུར། རྗེ་བཙུན་འཕགས་མ་སྒྲོལ་མ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་ཀྱི་བསྟོད་པ་མཛད་པ་རྫོགས་སོ། ༈ རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། ། བདག་དང་མཐའ་ཡས་སེམས་ཅན་ཐམས་ཅད་ཀྱི། །
སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། རྫོགས་པའི་སངས་རྒྱས་ཐོབ་པར་མཛད་དུ་གསོལ། ། དེ་མ་ཐོབ་ཀྱི་ཚེ་རབས་ཀུན་ཏུ་ཡང༌། ། ལྷ་དང་མི་ཡི་བདེ་བ་མཆོག་ཐོབ་ནས། ། ཐམས་ཅད་མཁྱེན་པ་སྒྲུབ་པར་བྱེད་པ་ལ། ། བར་ཆད་གདོན་བགེགས་རིམས་དང་ནད་ལ་སོགས། ། དུས་མིན་འཆི་བར་གྱུར་པ་སྣ་ཚོགས་དང༌། ། རྨི་ལམ་ངན་དང་མཚན་མ་ངན་པ་དང༌། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པར་མཛད་དུ་གསོལ། །
འཇིག་རྟེན་འཇིག་རྟེན་ལས་ནི་འདས་པ་ཡི། ། བཀྲ་ཤིས་བདེ་ལེགས་ཕུན་སུམ་ཚོགས་པ་རྣམས། ། འཕེལ་ཞིང་རྒྱས་པའི་དོན་རྣམས་མ་ལུས་པ། ། འབད་མེད་ལྷུན་གྱིས་འགྲུབ་པར་མཛད་དུ་གསོལ། ། སྒྲུབ་ལ་བརྩོན་ཞིང་དམ་ཆོས་འཕེལ་བ་དང༌། ། རྟག་ཏུ་ཁྱོད་སྒྲུབ་ཞལ་མཆོག་མཐོང་བ་དང༌། ། སྟོང་ཉིད་དོན་རྟོགས་བྱང་སེམས་རིན་པོ་ཆེ། ། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ཅེས་འདོད་དོན་གསོལ་འདེབས་རྗེ་བཙུན་གྲགས་པ་རྒྱལ་མཚན་གྱིས་མཛད་པའོ། ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །
པདྨོ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། བཟང་སྤྱོད་ནས་སོ། བདག་གིས་ཚེ་རབས་ཀུན་ཏུ་བསྒྲུབས་པའི་ལྷ། ། དུས་གསུམ་སངས་རྒྱས་ཀུན་གྱི་ཕྲིན་ལས་མ། ། སྔོ་ལྗང་ཞལ་གཅིག་ཕྱག་གཉིས་མྱུར་ཞིང་དཔའ། ། ཡུམ་གྱུར་ཨུཏྤལ་བསྣམས་པའི་བཀྲ་ཤིས་ཤོག ། འཕགས་པ་རིན་པོ་ཆེའི་མཛད་པའོ། རྒྱལ་ཡུམ་སྒྲོལ་མ་ཁྱེད་སྐུ་ཅི་འདྲ་དང༌། །
འཁོར་དང་སྐུ་ཚེའི་ཚད་དང་ཞིང་ཁམས་སུ། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་སོགས་འགྱུར་བར་ཤོག ། མདོ་སྡེ་ལས་བྱུང་བའི་ཚིག་ཁ་བསྒྱུར་རོ། ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། ། བདག་སོགས་གང་དུ་གནས་པའི་ས་ཕྱོགས་སུ། ། ནད་དང་དབུལ་ཕོངས་འཐབ་རྩོད་ཞི་བ་དང༌། ། ཆོས་དང་བཀྲ་ཤིས་འཕེལ་བར་མཛད་དུ་གསོལ། སྙིང་པོ་ལ། ཨོྃ་ཏ་རེ་ཏུཏྟཱ་རེ་ཏུ་རེ་སྭཱ་ཧཱ།
ཨོྃ་ཏཱ་རེ་ཏཱཾ་སྭཱ་ཧཱ། ༈ སྒྲོལ་མ་དཀར་མོའི་བསྟོད་པ་ནི། ཨོྃ། རྗེ་བཙུན་མ་འཕགས་སྒྲོལ་མ་ལ་ཕྱག་འཚལ་ལོ། ། འཁོར་བ་ལས་སྒྲོལ་ཏཱ་རེ་མ། ། ཏུཏྟཱ་རེ་ཡིས་འཇིགས་བརྒྱད་སྒྲོལ། ། ཏུ་རེས་ན་བ་རྣམས་ལས་སྒྲོལ། ། སྒྲོལ་མ་ལ་ཡང་ཕྱག་འཚལ་ལོ། ། པདྨ་དཀར་པོའི་དབུས་གནས་པའི། ། ཟླ་བའི་གཟུགས་ཀྱི་གདན་སྟེང་དུ། །
རྡོ་རྗེ་སྐྱིལ་ཀྲུང་བཅས་མཛད་མ། ། མཆོག་སྦྱིན་མ་ལ་ཕྱག་འཚལ་བསྟོད། ། སྟོན་ཀའི་ཟླ་བའི་མདོག་འདྲ་ཞིང༌། ། ཟླ་བ་ལ་ནི་རྒྱབ་བརྟེན་ཅན། ། རྒྱན་རྣམས་ཐམས་ཅད་ཡོངས་སུ་རྫོགས། ། ཨུཏྤལ་བསྣམས་ལ་ཕྱག་འཚལ་བསྟོད། ། བཅུ་དྲུག་ལོ་ལོན་ལང་ཚོ་ལྡན། ། རྫོགས་སངས་རྒྱས་ཀུན་དེ་ཡི་སྲས། ། འདོད་སྦྱིན་སྐུ་ནི་འཆང་བའི་ཡུམ། ། འཕགས་མ་སྒྲོལ་ལ་ཕྱག་འཚལ་བསྟོད། །
འཁོར་ལོ་དཀར་མོའི་འོད་ཟེར་དཀར། ། རྩིབས་བརྒྱད་ལ་ནི་ཡི་གེ་བརྒྱད། ། ཡོངས་སུ་བསྐོར་བའི་རྣམ་པ་ཅན། ། འཁོར་ལོ་ཅན་ལ་ཕྱག་འཚལ་ལོ། ། ཞེས་པ་ནི་ངག་དབང་གྲགས་པའི་རྒྱ་གཞུང་ངོ༌། ། ཞིང་ཁམས་ཐམས་ཅད་ཡོངས་སུ་དག་པ་ལ། ། རིན་ཆེན་མེ་ཏོག་མང་པོ་གཅལ་དུ་བཀྲམ། ། དུས་གསུམ་སངས་རྒྱས་ཐམས་ཅད་བསྐྱེད་པའི་ཡུམ། ། ཡུམ་གྱུར་སྒྲོལ་མ་ཁྱེད་ལ་ཕྱག་འཚལ་ལོ། ། ཤོ་ལོ་ཀ་འདི་ལས་སྣ་ཚོགས་འབྱུང་བའི་རྒྱུད་ལས་གསུངས།
འཕགས་མ་སྒྲོལ་མ་སྒྲོལ་མཛད་ཡུམ། ། ཡིད་བཞིན་འཁོར་ལོ་ཚེ་འཕེལ་མ། ། ལྷ་མོ་ཁྱོད་ལ་གསོལ་བ་ནི། ། བདག་གི་ཚེ་ཡི་བར་ཆད་དང༌། ། ནད་དང་སྡུག་བསྔལ་ཐམས་ཅད་ལས། ། ནུས་ལྡན་ཁྱོད་ཀྱིས་བསྐྱབ་ཏུ་གསོལ། ། མཆོག་དང་ཐུན་མོང་དངོས་གྲུབ་ཀུན། ། མ་ལུས་བདག་ལ་གནང་བར་མཛོད། ། འཕགས་མ་ཁྱོད་ལ་དད་བྱེད་པ། ། དེ་ལ་རྟག་ཏུ་བུ་བཞིན་དགོངས། །
བདག་ཀྱང་ཁྱོད་ལ་གསོལ་འདེབས་ཀྱིས། ། ཐུགས་རྗེའི་ལྕགས་ཀྱུས་བཟུང་དུ་གསོལ། ། ལྷ་མོ་སྐུ་མདོག་ཟླ་འདྲའི་མདོག ། སྒེག་ཅིང་དུལ་བའི་ཆ་བྱད་ཅན། ། གཟུགས་བཟང་རིན་ཆེན་རྒྱན་གྱིས་སྤྲས། ། མཛེས་པ་དར་གྱི་སྨད་གཡོགས་ཅན། ། པདྨ་ཟླ་བའི་གདན་དབུས་སུ། ། ཞབས་གཉིས་རྡོ་རྗེ་སྐྱིལ་ཀྲུང་བཞུགས། ། ཞལ་གཅིག་ཕྱག་གཉིས་འཛུམ་བག་ཅན། ། དུས་གསུམ་སངས་རྒྱས་བསྐྱེད་པའི་ཡུམ། །
ལྷ་མོ་ཁྱོད་ལ་རྟག་ཏུ་འདུད། ཁྱོད་ལ་བག་ཙམ་བསྟོད་པ་ནི། ། བདག་ཅག་བྱང་ཆུབ་སྒྲུབ་པ་ལ། ། དུས་འདི་ནས་བཟུང་བྱང་ཆུབ་བར། ། མི་མཐུན་ཕྱོགས་རྣམས་ཞི་གྱུར་ཅིག ། མཐུན་རྐྱེན་ཕུན་སུམ་ཚོགས་པར་ཤོག ། ཅེས་འདོད་དོན་གསོལ་བ་གདབ། བར་སེང་རྣམས་སུ་ཡང་གདུགས་ཤེར་སེང་གསུམ་ཚེ་མདོ་གཟུངས་ཙཀྲ་བཅུ་གསུམ་པ་རྣམས་གསུང་སྲོལ་ལྟར་འགོད་པ་ལ། ༈ གཙུག་ཏོར་གདུགས་དཀར་མོའི་སྒོམ་བཟླས་བདེ་བ་ཅན་གྱི་ཞིང་ཁམས་སུ་བགྲོད་པའི་གདམས་པ་བྱ་རྒྱལ་ཁྱུང་གི་རྟ་ཕོ་བཞུགས་སོ། ན་མོ་ཤཱཀྱ་མུ་ན་ཡེ།
ཚེ་དཔག་མེད་པའི་ཡུམ་མཆོག་གོས་དཀར་མོ། ། རབ་ཏུ་ཁྲོས་པའི་ལྷ་མོ་འདི་ཡིན་པས། ། བདེ་བ་ཅན་དུ་སྐྱེ་བ་དེ་ཡི་དོན། ། མ་མགོན་ལྕམ་དྲལ་དམ་ལ་བཏགས་པའི་ཕྱིར། ། ཐུབ་པའི་གཙུག་ཏོར་ནས་ནི་ལྷ་འདི་སྤྲུལ། ། བྱད་ཁ་ཟློག་པར་ཟབ་པའང་དེ་ཡི་དོན། ། ཞལ་ནས་མ་གསུངས་ཐུབ་པའི་གཙུག་ཏོར་ནས། ། མདོ་དང་གཟུངས་ཀྱི་སྒྲ་གྲགས་གཙུག་ཏོར་ཟེར། ། འདི་ཉིད་བྱ་བའི་རྒྱུད་ནི་ཡིན་ན་ཡང༌། ། བྱ་རྒྱུད་བླ་མེད་ལྟར་དུ་ཉམས་ལེན་པ། །
ཛེ་ཏཱ་རི་དང་རྡོ་རྗེ་གདན་པ་སོགས། ། གྲུབ་ཆེན་མང་པོས་མཛད་ལྟར་ཉམས་ལེན་བྱེད། དགའ་རབ་རྡོ་རྗེ་འཇམ་དཔལ་བཤེས་གཉེན་ནས། བི་མ་མི་ཏྲར་བརྒྱུད་པ་རྙིང་མའི་ལུགས། གུ་རུ་ཁྲག་འཐུང་ནག་པོའི་གཏེར་མ་དང༌། སྒྲུབ་ཐབས་རྒྱ་མཚོ་བརྒྱ་རྩའི་རྒྱ་གཞུང་དང༌། མཐོང་བ་དོན་ལྡན་དབང་ཕྱུག་རྡོ་རྗེ་སོགས། བོད་གཞུང་ཚད་མ་རྣམས་ཀྱི་བཅུད་བསྡུས་ཏེ། ཉམས་ལེན་བདེ་ཞིང་བྱིན་རླབས་ཆེ་བ་འདི། ནད་གདོན་བྱད་ཀ་གཏད་གནན་ཟློག་པ་ལ།
རྡོ་རྗེ་ཕ་ལམ་རལ་གྲི་ཉིད་དང་འདྲ། བདེ་བ་ཅན་གྱི་ཞིང་ཁམས་བགྲོད་འདོད་ན། བྱ་རྒྱལ་ཁྱུང་ཆེན་ཆིབས་ནས་འགྲོ་དང་མཚུངས། དེ་ཕྱིར་འདི་ལ་རྒྱུན་དུ་ཉམས་ལེན་མཛོད། ཨཱཿ ཆོས་རྣམས་སྨྲ་བསམ་བརྗོད་མེད་སྟོང་པ་ཉིད། ། ཨོཾ་གྱིས་མཚན་པའི་གདུགས་དཀར་ཡོངས་གྱུར་ལས། ། དྲན་རྫོགས་དམ་ཡེ་དབྱེར་མེད་རང་ཉིད་ནི། ། རྡོ་རྗེ་གཙུག་ཏོར་ཕྱིར་ཟློག་ཆེན་མོའི་སྐུ། ། བཅོམ་ལྡན་འདས་མ་གདུགས་དཀར་ལྷ་མོ་ནི། །
དབུ་སྟོང་མདུན་ཞལ་སྒེག་པ་གཉིས་བརྒྱ་དཀར། ། གཡས་ཞལ་གཉིས་བརྒྱ་འཇིགས་རུང་དགོད་པ་སེར། ། རྒྱབ་ཞལ་དམར་པོ་ཉིས་བརྒྱ་གཤེ་ལ་རྔམ། ། གཡོན་ཞལ་ལྗང་གུ་ཉིས་བརྒྱ་སྙིང་རྗེ་ཞི། ། སྟེང་ཞལ་སྔོན་པོ་གཉིས་བརྒྱ་དྲག་ལ་གཏུམ། ། དབུ་རེར་རྡོ་རྗེ་མཚན་རྟགས་སྤྱན་གསུམ་གསུམ། ། སྐུ་མདོག་དཀར་ཞིང་སྤྱན་མིག་བྱེ་བ་འབུམ། ། ཟུར་མིག་བགྲད་དང་གློག་ལྟར་དྲག་ཏུ་གཟིགས། ། གཡས་ཕྱག་ལྔ་བརྒྱ་གཡོན་ཕྱག་ལྔ་བརྒྱ་ཡིས། ། ཐམས་ཅད་བསམ་ཆོད་རལ་གྲི་འབར་བ་འཕྱར། །
ཞབས་གཡས་ལྔ་བརྒྱ་བརྐྱང་བས་འཇིགས་ཀུན་མནན། ། ཞབས་གཡོན་ལྔ་བརྒྱ་བསྐུམ་པས་གདོན་ཀུན་མནན། ། སངས་རྒྱས་བྱེ་བ་ཕྲག་བདུན་ཅོད་པན་འཆང༌། ། དབུ་གཙུག་གདུགས་དཀར་བདུན་ནི་བརྩེགས་མར་འཁོར། ། བ་སྤུ་ཐམས་ཅད་ཡེ་ཤེས་འོད་ཟེར་འབར། ། ལྷ་རྫས་ན་བཟའ་ཞི་ཁྲོའི་རྒྱན་དང་ལྡན། ། དཔྲལ་བར་རྣམ་སྣང་ཐུགས་ཀར་ཨོཾ་དཀར་པོ། ། མགྲིན་པར་སྣང་མཐའི་ཐུགས་ཀར་ཨཱཿདམར་པོ། ། ཐུགས་སྨད་རྡོར་སེམས་ཐུགས་ཀར་ཧཱུྃ་སྔོན་པོ། ། ཐུགས་དབུས་ཟླ་སྟེང་ཨོཾ་ཡིག་དཀར་པོའི་མཐར། །
སྔགས་ཕྲེང་འོད་ཀྱིས་སྒྲིབ་བསལ་མཐུ་སྟོབས་རྒྱས། ། ཡ་སོ་ཁྲོ་བཅུ་མ་སོ་ཁྲོ་མོ་བཅུ། ། སྨ་ར་མེ་དཔུང་རལ་གྲི་ངར་མའི་ལྕེ། ། མགྲིན་པར་ཉི་ཟླ་རང་ལུས་མེ་དཔུང་འབར། ། གནོད་བྱེད་ཐམས་ཅད་གཞོབ་ཐུལ་བསྲེགས་པར་གྱུར། དེ་ཡན་ཆད་མངོན་རྟོགས་བློ་ལ་མ་ཟིན་ཀྱང༌། དམིགས་པ་བསྒོམ་པ་ཁོ་ནས་ཆོག་པ་སྟེ། བསྒོམས་པ་ཙམ་གྱིས་མནན་གཏད་ངག་མནན་སོགས། གྲོལ་བར་གུ་རུ་ཁྲག་འཐུང་ནག་པོས་གསུངས། འདི་ནི་ངག་ཏུ་འདོན་པ་གལ་ཆེའོ།
ཧཱུྃ། རྡོ་རྗེ་གཙུག་ཏོར་ཕྱིར་ཟློག་པ་ཆེན་མོ། ། ཕྱག་སྟོང་མངའ་བ་ཆེན་མོ། ། དབུ་སྟོང་མངའ་བ་ཆེན་མོ། ། སྤྱན་བྱེ་བ་བརྒྱ་སྟོང་མངའ་བ་ཆེན་མོ། ། རྡོ་རྗེ་མི་ཕྱེད་འབར་བའི་མཚན་རྟགས་ཅན། རྡོ་རྗེ་ཡངས་པ་ཆེན་པོས་ས་གསུམ་གྱི་དཀྱིལ་འཁོར་ལ་མངའ་མཛད་མ། ཀུན་ནས་བདག་ཅག་མི་ནོར་འཁོར་དང་བཅས་པ་ཐམས་ཅད་ལ་ཉིན་དང་མཚན་དུ་བསྲུང་དུ་གསོལ་ལོ། ། ཏདྱ་ཐཱ། ཨོཾ་ཨ་ན་ལེ་ཨ་ན་ལེ།
བི་ཤུདྡྷེ་བི་ཤུདྡྷེ། བཻ་ར་བཻ་ར། སཽ་མེ་སཽ་མེ། བཛྲ་དྷ་ར་ནི། བནྡྷ་བནྡྷ། བཛྲ་པཱ་ཎི་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ། ཧཱུྃ་དྲུཾ་བནྡྷ་ཕཊ྄། མ་མ་རཀྵ་རཀྵ་སྭཱ་ཧཱ། བདག་དང་བསྲུང་བྱའི་ལུས་ངག་ཡིད་གསུམ་མནན་པ་དང་བཅིངས་པ་ཐམས་ཅད་ཕྱེས་ཕྱེས། ཁྲོལ་ཁྲོལ།
མནན་པ་དང༌། བཅིངས་པ་དང་བསྡམས་པ་ཐམས་ཅད་སརྦ་ཨ་པཱ་ན་ཡ་སྭཱ་ཧཱ། ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་པའི་བར་དེར་རབ་བདུན་འབྲིང་དང་ལྔ་ཐ་མ་ཚར་གསུམ་ཙམ་ནི་བརྗོད་པའི་རྗེས། སྙིང་པོ་ནི། ཉེ་སྙིང་སྔགས་འདི་ཉིད་རང་གི་གང་མོས་བསྙེན་པ་ཅི་འགྲུབ་བྱ། ཨོཾ་སརྦ་ཏ་ཐཱ་ག་ཏ་ཨུཥྞི་ཥ་ཧཱུྃ་ཕཊ྄། ཧཱུྃ་མ་མ་ཧཱུྃ་ནི་སྭཱ་ཧཱ། སྙིང་པོའོ། ། ཨོཾ་མ་མ་ཧཱུྃ་ནི་སྭཱ་ཧཱ།
ཉེ་བའི་སྙིང་པོའོ། ། འདི་བར་ཐལ་རྡེབ་ཟློག་པ་བྱ་བར་སྤྲོ་ན། ཧཱུྃ། ། བཅོམ་ལྡན་གདུགས་དཀར་ལྷ་ཚོགས་རྣམས། ། མཐུ་སྟོབས་ཐོགས་པ་མི་མངའ་ཞིང༌། ། ཐུགས་རྗེའི་སྨོན་ལམ་མཐུ་བཙན་པས། ། བདག་གིས་གསོལ་བ་བཏབ་པ་བཞིན། ། སངས་རྒྱས་བསྟན་པ་དར་བ་དང༌། ། སེམས་ཅན་བདེ་དང་ལྡན་གྱུར་ཅིག ། རྒྱུ་སྦྱོར་ཡོན་བདག་འཁོར་བཅས་ཀྱི། །
ཆག་ཆེ་ཉམ་ང་བཟློག་ཏུ་གསོལ། ། རྨི་ལམ་མཚན་མ་ངན་པ་ཟློག ། རྟགས་དང་རྟེན་འབྲེལ་ངན་པ་ཟློག ། དགྲ་འདྲེའི་བསམ་སྦྱོར་ངན་པ་ཟློག ། ལྟས་ངན་བརྒྱད་ཅུ་རྩ་གཅིག་ཟློག ། ཡེ་འདྲོག་སུམ་བརྒྱ་དྲུག་ཅུ་ཟློག ། གློ་བུར་དགུ་བཅུ་རྩ་གཅིག་ཟློག ། ནད་རིགས་བཞི་བརྒྱ་རྩ་བཞི་ཟློག ། བགེགས་རིགས་སྟོང་ཕྲག་བརྒྱད་ཅུ་ཟློག ། དུས་མིན་འཆི་བ་རྣམ་བརྒྱད་ཟློག །
ཡས་ཀྱི་བདུད་དུ་གཡོས་པ་ཟློག ། མས་ཀྱི་སྲི་རུ་ལངས་པ་ཟློག ། དཔྲལ་བའི་གཤེད་དུ་བསྐོས་པ་ཟློག ། ཕ་མེས་དུར་སྲི་ལངས་པ་ཟློག ། མི་ལ་ནད་དུ་གཏོང་བ་ཟློག ། ཕྱུགས་ལ་གོད་ཁ་བྱེད་པ་ཟློག ། གནམ་གྱི་དལ་ཁ་ཐེབས་པ་ཟློག ། ས་ཡི་དུག་མདའ་གཡོས་པ་ཟློག ། སྨེ་བ་སྤར་ཁ་ངན་པ་ཟློག ། སྐེག་དང་ཕུང་སྲི་ལངས་པ་ཟློག །
མི་མཐུན་ཕྱོགས་ཀུན་བཟློག་གྱུར་ཅིག ། ཅེས་པ་འདི་གྲུབ་ཐོབ་ལས་ཀྱི་རྡོ་རྗེའི་མཛད་པའོ། འདི་ལྟར་སྒོམ་བཟླས་བགྱིས་པའི་བསོད་ནམས་ཀྱིས། ། མི་གཙང་ལུས་འདི་བོར་བར་གྱུར་མ་ཐག ། བདེ་བ་ཅན་དུ་རྫུས་ཏེ་སྐྱེ་བར་ཤོག ། སྐྱེ་མ་ཐག་ཏུ་ས་བཅུ་རབ་བགྲོད་ནས། ། སྤྲུལ་པས་ཕྱོགས་བཅུར་གཞན་དོན་བྱེད་པར་ཤོག ། བདེ་གཤེགས་ཐུབ་པའི་གཙུག་ཏོར་ལས་འཁྲུངས་ཤིང༌། ། བདེ་འབྱུང་བསྟན་ལ་གནོད་བྱེད་ཚར་བཅད་ནས། ། བདེ་ལེགས་འབྲས་བུ་ཉེ་བར་སྩོལ་མཛད་པའི། །
བདེ་མཆོག་གདུགས་དཀར་ཅན་གྱིས་བཀྲ་ཤིས་ཤོག ། དེ་ནས་སྒོམ་མཁན་སེམས་ལ་ཧྲིག་གེར་བལྟ། ། ཅི་ཡང་མ་མཐོང་ངང་དུ་ས་ལེར་བཞག ། རྒྱུན་དུ་དམིགས་པ་ལ་སོགས་མ་གསལ་ཀྱང༌། ། སྔགས་ཐུང་གཉིས་པོ་སྤྱོད་ལམ་ཀུན་ཏུ་འདོན། ། ཀྱེ་མ་སྔོན་ཚེ་བསོད་ནམས་དམན་པའི་མཐུས། ། ཟོས་པ་མེད་ཅིང་མདོ་ཡིག་ཟེར་བའི་དཔེ། ། བྱས་པ་མེད་ཀྱང་གཏད་ཡིག་ནང་དུ་ཐིམ། ། བན་བོན་མང་པོའི་མཐུ་གཏད་ཞབས་སུ་སོང༌། ། ན་ཚ་རྐྱེན་ངན་མང་པོས་རྒྱུན་དུ་མནར། །
འཆི་བ་དྲན་ཅིང་དམ་ཆོས་འདོད་ན་ཡང༌། ། དམ་ཆོས་ཚུལ་བཞིན་སྤྱོད་པའི་སྐལ་པ་མེད། ། ནམ་འཆི་ཆ་མེད་འཆི་བ་བཟློག་ཐབས་མེད། ། ཤི་ནས་གར་འགྲོ་ཆ་མེད་ཨ་ཙ་མ། ། རིགས་དྲུག་གང་དུ་སྐྱེས་ཀྱང་སྡུག་བསྔལ་ཆེ། ། དེ་འདྲ་ཡིད་ལ་དྲན་མཁན་མི་ཡོད་ན། ། གདམས་པ་འདི་ལ་རྒྱུན་དུ་ཡི་དམ་མཛོད། ། སྔོན་ཚེ་ཆོས་རྒྱལ་ཁྲི་སྲུང་ལྡེའུ་བཙན་གྱིས། ། མཐའ་དབུས་མཁས་པ་བརྒྱ་རྩ་གདན་དྲངས་ནས། ། བཀའ་འགྱུར་བསྟན་འགྱུར་ཐམས་ཅད་བོད་དུ་བསྒྱུར།
དེ་དུས་རྒྱལ་པོའི་བྱད་བཟློག་ལ། ། བཀའ་འགྱུར་ནང་ནས་འདི་ལས་ཟབ་མ་རྙེད། ། རྒྱལ་པོའི་བྱད་བཟློག་སྐུ་རིམ་འདི་ལ་བྱས། ། རྒྱ་གར་མུ་སྟེགས་རྒྱ་ནག་ཧྭ་ཤང་དང༌། ། བོད་ཀྱི་བོན་པོས་བྲུབ་ཀྱང་གནོད་མ་ནུས། ། དུས་ཕྱིས་སོག་པོ་ཨོ་རེད་རྒྱལ་པོའི་དེས། ། འདི་ལ་རྒྱུན་དུ་ཐུགས་དམ་ཞལ་འདོན་མཛད། ། དཀར་བསྟན་རྩད་ནས་བརླག་ཀྱང་གནོད་མ་ཐུབ། ། དེ་ཕྱིར་བྱད་བཟློག་འདི་ལས་ཟབ་པ་མེད། ། གཞན་ཡང་འདི་ཡི་རྒྱུད་ནས་གསུངས་པའི་དོན། །
ཤིན་ཏུ་བསྡུས་ཏེ་ཚིགས་སུ་བཅད་སྨྲས་པ། ། སངས་རྒྱས་བྱེ་བ་གྲངས་མེད་དུ་མ་ཡི། ། བྱིན་རླབས་བསོད་ནམས་རང་གིས་ཐོབ་པར་གསུངས། ། མཚམས་མེད་ལྔ་དང་ལས་ཀྱི་སྒྲིབ་པ་རྣམས། ། ཐམས་ཅད་མ་ལུས་བྱང་ཞིང་དག་པར་འགྱུར། ། རང་གི་ཚེ་དང་བསོད་ནམས་སྟོབས་ཆེར་འཕེལ། ། ནམ་ཞིག་འདི་ནས་ཚེ་འཕོས་གྱུར་མ་ཐག ། བདེ་བ་ཅན་གྱི་ཞིང་དེར་སྐྱེ་བར་གསུངས། ། ཚེ་འདིའི་རྐྱེན་བཟློག་ཕྱི་མ་ཞིང་ཁམས་ཐོབ། ། ཕྱིར་མི་ལྡོག་པ་གཏན་གྱི་འདུན་མ་སྟེ། །
རྫོགས་པའི་སངས་རྒྱས་ཐོབ་ལ་ཐག་ཉེ་བ། ། འདི་འདྲ་རང་དང་གཞན་ལ་ཕན་པའི་ཕྱིར། ། རཱ་ག་ཨཱ་སྱས་གཞུང་དང་མན་ངག་བསྡེབས། ། པདྨ་མཐར་ཕྱིན་ཞེས་བྱས་ཡི་གེར་བྲིས། ། འདི་ལ་སྔགས་སྒྲ་མ་དག་འགལ་འཁྲུལ་སོགས། ། མཆིས་ན་ཡེ་ཤེས་སྤྱན་ལྡན་རྣམས་ལ་བཤགས། ། དགེ་བས་འགྲོ་ཀུན་བར་ཆད་རྐྱེན་ཞི་ནས། ། ཕྱི་མ་བདེ་བ་ཅན་དུ་སྐྱེ་བར་ཤོག ། སྐྱེས་ནས་གཞན་དོན་དཔག་མེད་འགྲུབ་པར་ཤོག མངྒ་ལཾ།།
༈ ཤེས་རབ་ཀྱི་ཕ་རོལ་དུ་ཕྱིན་པའི་སྙིང་པོ་བཞུགས་སོ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགགས་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། རྒྱ་གར་སྐད་དུ། བྷ་ག་ཝ་ཏི་པྲ་ཛྙཱ་པཱ་ར་མི་ཏ་ཧྲི་ད་ཡ། བོད་སྐད་དུ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ། བམ་པོ་གཅིག་གོ །
བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ། དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའི་དགེ་འདུན་ཆེན་པོ་དང་ཐབས་གཅིག་ཏུ་བཞུགས་ཏེ། དེའི་ཚེ་བཅོམ་ལྡན་འདས་ཟབ་མོ་སྣང་བ་ཞེས་བྱ་བའི་ཆོས་ཀྱི་རྣམ་གྲངས་ཀྱི་ཏིང་ངེ་འཛིན་ལ་སྙོམས་པར་ཞུགས་སོ། ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་ཉིད་ལ་རྣམ་པར་བལྟ་ཞིང༌། ཕུང་པོ་ལྔ་པོ་དེ་དག་ལ་ཡང་རང་བཞིན་གྱིས་སྟོང་པར་རྣམ་པར་བལྟའོ། ། དེ་ནས་སངས་རྒྱས་ཀྱི་མཐུས། ཚེ་དང་ལྡན་པ་ཤཱ་རིའི་བུས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་སྨྲས་སོ།
རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་སྤྱད་པར་འདོད་པ་དེས་ཇི་ལྟར་བསླབ་པར་བྱ། དེ་སྐད་ཅེས་སྨྲས་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཚེ་དང་ལྡན་པ་ཤཱ་ར་དྭ་ཏིའི་བུ་ལ་འདི་སྐད་ཅེས་སྨྲས་སོ། ། ཤཱ་རིའི་བུ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་སྤྱད་པར་འདོད་པ་དེས་འདི་ལྟར་རྣམ་པར་བལྟ་བར་བྱ་སྟེ། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་ཡང་དག་པར་རྗེས་སུ་བལྟའོ། ། གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། དེ་བཞིན་དུ་ཚོར་བ་དང༌།
འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པའོ། ཤཱ་རིའི་བུ་དེ་ལྟར་ཆོས་ཐམས་ཅད་སྟོང་པ་ཉིད་དེ། མཚན་ཉིད་མེད་པ། མ་སྐྱེས་པ། མ་འགགས་པ། དྲི་མ་མེད་པ། དྲི་མ་དང་བྲལ་བ་མེད་པ། བྲི་བ་མེད་པ།
གང་བ་མེད་པའོ། ། ཤཱ་རིའི་བུ་དེ་ལྟ་བས་ན་སྟོང་པ་ཉིད་ལ་གཟུགས་མེད། ཚོར་བ་མེད། འདུ་ཤེས་མེད། འདུ་བྱེད་མེད། རྣམ་པར་ཤེས་པ་མེད། མིག་མེད། རྣ་བ་མེད། སྣ་མེད། ལྕེ་མེད།
ལུས་མེད། ཡིད་མེད། གཟུགས་མེད། སྒྲ་མེད། དྲི་མེད། རོ་མེད། རེག་བྱ་མེད། ཆོས་མེད་དོ། ། མིག་གི་ཁམས་མེད་པ་ནས་ཡིད་ཀྱི་ཁམས་མེད། ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ། །
མ་རིག་པ་མེད། མ་རིག་པ་ཟད་པ་མེད་པ་ནས། རྒ་ཤི་མེད། རྒ་ཤི་ཟད་པའི་བར་དུ་ཡང་མེད་དོ། ། དེ་བཞིན་དུ་སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་མེད་ཡེ་ཤེས་མེད། ཐོབ་པ་མེད། མ་ཐོབ་པ་ཡང་མེད་དོ། །
ཤཱ་རིའི་བུ་དེ་ལྟ་བས་ན་བྱང་ཆུབ་སེམས་དཔའ་རྣམས་ཐོབ་པ་མེད་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ཅིང་གནས་ཏེ། སེམས་ལ་སྒྲིབ་པ་མེད་པས་སྐྲག་པ་མེད་དེ། ཕྱིན་ཅི་ལོག་ལས་ཤིན་ཏུ་འདས་ནས་མྱ་ངན་ལས་འདས་པའི་མཐར་ཕྱིན་ཏོ། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། རིགས་པ་ཆེན་པོའི་སྔགས། བླ་ན་མེད་པའི་སྔགས། མི་མཉམ་པ་དང་མཉམ་པར་བྱེད་པའི་སྔགས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས།
མི་བརྫུན་པས་ན་བདེན་པར་ཤེས་པར་བྱ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སྨྲས་པ། ཏདྱ་ཐཱ།་་་་་ འདི་ལྟ་སྟེ་ཨོྃ་ག་ཏེ་ག་ཏེ་་་་་་་་་་གཤེགས་མ་གཤེགས་མ་པཱ་ར་ག་ཏེ་་་་་ཕ་རོལ་ཏུ་གཤེགས་མ་པཱ་ར་སཾ་ག་ཏེ་་་་་ཕ་རོལ་ཏུ་ཡང་དག་པར་གཤེགས་མ་བོ་དྷི་སྭཱ་ཧཱ།་་་་་ བྱང་ཆུབ་གཞི་ཚུགས། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་བསླབ་པར་བྱའོ། ། དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ལེགས་སོ་ཞེས་བྱ་བ་བྱིན་ཏེ། ལེགས་སོ་ལེགས་སོ།
རིགས་ཀྱི་བུ་དེ་དེ་བཞིན་ནོ། ། དེ་དེ་བཞིན་ཏེ། ཇི་ལྟར་ཁྱོད་ཀྱིས་བསྟན་པ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་སྤྱད་པར་བྱ་སྟེ། དེ་བཞིན་གཤེགས་པ་རྣམས་ཀྱང་རྗེས་སུ་ཡི་རང་ངོ༌། ། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཤཱ་ར་དྭ་ཏིའི་བུ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་དང༌། ཐམས་ཅད་དང་ལྡན་པའི་འཁོར་དེ་དག་དང༌། ལྷ་དང༌། མི་དང༌།
ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོའི་མདོ་རྫོགས་སོ། ན་མོ། བླ་མ་ལ་ཕྱག་འཚལ་ལོ། ། སངས་རྒྱས་ལ་ཕྱག་འཚལ་ལོ། ། ཆོས་ལ་ཕྱག་འཚལ་ལོ། ། དགེ་འདུན་ལ་ཕྱག་འཚལ་ལོ། ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །
བདག་གི་བདེན་པའི་ཚིག་རྣམས་འགྲུབ་པར་གྱུར་ཅིག ། ཇི་ལྟར་སྔོན་ལྷ་ཡི་དབང་པོ་བརྒྱ་བྱིན་གྱིས་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་ཡིད་ལ་བསམས་ཤིང༌། ཚིག་ཁ་ཏོན་དུ་བྱས་པ་ལ་བརྟེན་ནས་བདུད་སྡིག་ཅན་ལ་སོགས་པ་མི་མཐུན་པའི་ཕྱོགས་ཐམས་ཅད་ཕྱིར་བཟློག་པ་དེ་བཞིན་དུ། བདག་གིས་ཀྱང་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་ཡིད་ལ་བསམས་ཤིང་ཚིག་ཁ་ཏོན་དུ་བྱས་པ་ལ་བརྟེན་ནས་བདུད་སྡིག་ཅན་ལ་སོགས་པའི་མི་མཐུན་པའི་ཕྱོགས་ཐམས་ཅད་ཕྱིར་བཟློག་པར་གྱུར་ཅིག ། མེད་པར་གྱུར་ཅིག ། ཞི་བར་གྱུར་ཅིག ། རབ་ཏུ་ཞི་བར་གྱུར་ཅིག ། གང་གིས་རྟེན་ཅིང་འབྲེལ་བར་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། །
འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། བགེགས་རིགས་སྟོང་ཕྲག་བརྒྱད་ཅུ་ཞི་བ་དང་སོགས་བྱའོ། ། དེ་ནས། ༈ སེང་གདོང་མའི་བཟློག་པ་ནི། དཔལ་ལྡན་རྡོ་རྗེའི་ལྷ་མོ་ནི། ། དྲག་མོ་སེངྒེའི་གདོང་པ་ཅན། །
ཡེ་ཤེས་མེ་ཡི་འོད་ཟེར་འཕྲོ། ། སེངྒེའི་གདོང་ཅན་ལྷ་མོར་འདུད། ཨཿཀཿསཿམཿརཿཙཿཤཿདཿརཿསཿམཿརཿཡཿཕཊ྄ཿ ཅི་མང་བཟླས། མཁའ་འགྲོ་མ་སེངྒེའི་གདོང་པ་ཅན་ཁྱོད་ཀྱི་རིགས་སྔགས་བཟླས་པའི་མཐུ་དང་ནུས་པ་ལ་བརྟེན་ནས་བདག་ཅག་དཔོན་སློབ་འཁོར་དང་བཅས་པ་རྣམས་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། བར་དུ་གཅོད་པའི་རྐྱེན། མདོར་ན་བཀྲ་མི་ཤིས་པའི་ཕྱོགས་རིས་ངན་པ་ཐམས་ཅད་ཕྱིར་བཟློག་པར་གྱུར་ཅིག ཁྲོ་མོ་འབར་བའི་ཚོགས་རྣམས་ཀྱིས། ། དགྲ་བགེགས་དག་ནི་ཐམས་ཅད་ཀྱི། །
ལུས་ངག་ཡིད་གསུམ་རྡུལ་དུ་རློག ། རྣམ་ཤེས་ཆོས་ཀྱི་དབྱིངས་སུ་སྒྲོལ། ཁྱོད་ཀྱི་རིགས་སྔགས་བཟླས་པའི་མཐུས། ། གནོད་བྱེད་མ་ལུས་ཞི་བ་དང༌། ། ཅི་བསམ་ཡིད་བཞིན་འགྲུབ་པ་དང༌། ། བཤད་སྒྲུབ་བསྟན་པ་རྒྱས་པར་མཛོད། ཅེས་པ་འདི་ཡང་རྗེ་བཙུན་མི་བསྐྱོད་རྡོ་རྗེས་སོ། ། དགེའོ།། །། ༈ སྲི་བཟློག་ཙཀྲ་བཅུ་གསུམ་པའི་གཟུངས་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། །
ཏདྱ་ཐཱ། ཨོྃ་མུ་ནི་མུ་ནི་མ་ཧཱ་མུ་ནི་ཡེ་སྭཱ་ཧཱ། བདག་འཁོར་དང་བཅས་པ་ལ་བསྲུང་བ་དང༌། སྐྱབས་པ་དང༌། སྦ་བ་དང༌། བྱིན་གྱིས་བརླབ་པར་མཛད་དུ་གསོལ། སྲི་ངན་པ་ཐམས་ཅད་ལས་ཐར་བར་མཛད་དུ་གསོལ། དུ་རུ་དུ་རུ་ཙཀྲ། ཛ་ཡ་ཛ་ཡ་ཙཀྲ། ཧ་ན་ཧ་ན་ཙཀྲ།
མཱ་ར་ཡ་མཱ་ར་ཡ་ཙཀྲ། གྷིན་དུ་མ་ལེ་ཨེ་ནན་ཙཀྲ། ཛྭ་ལ་ཛྭ་ལ་ཙཀྲ། ཧཱུྃ་ཧཱུྃ་ཕཊ྄་ཕཊ྄་ཙཀྲ། སརྦ་ཤ་གི་ནི་ཨ་པ་ར་ཎ་ཙཀྲ། བྷ་ལ་ཡ་བྷ་ལ་ཡ་ཙཀྲ། ན་ག་ཤ་ཡ་ན་ག་ཤ་ཡ་ཙཀྲ། ཧཱུྃ་ཧཱུྃ་ཕཊ྄་ཕཊ྄་ཙཀྲ། བྷ་མ་བྷ་མ་ཙཀྲ། ས་མནྟ་ཀ་ར་ཙ་ཏྲི་ཏི་ནི་ག་ན་ཙཀྲ།
བདག་འཁོར་དང་བཅས་པ་དང༌། ཆོས་མཛད་པ་དང༌། དཀར་པོའི་ཕྱོགས་མཐའ་ཡས་པ་ལ་གནོད་པའི་དགྲ་བགེགས་འབྱུང་པོ་མི་དང་མི་མ་ཡིན་པའི་ཕྱོགས་ཐམས་ཅད་བཟློག་ཅིག ། ཐུལ་ཅིག ། རྐྱེན་དང་བར་དུ་གཅོད་པ་ཐམས་ཅད་བཟློག་ཅིག ། བྱེར་ཅིག ། སྲུངས་ཤིག ། ནད་སྲི་དང༌། འཆི་སྲི་དང༌། གོད་སྲི་དང༌།
རྟ་སྲི་དང༌། ཡེར་བའི་སྲི་དང༌། ལོའི་སྲི་དང༌། ཟླ་བའི་སྲི་དང༌། ཞག་དུས་ཀྱི་སྲི་དང༌། ཁ་སྨྲས་ཀྱི་སྲི་དང༌། སྲི་ངན་པ་ཐམས་ཅད་ཟློག་ཅིག ། གཞན་ཡང་སྲི་ངན་པ་ཐམས་ཅད་ལས་རྣམ་པ་ཀུན་ཏུ་སྲུངས་ཤིག ། ཟློག་ཅིག ། ཞི་བར་གྱུར་ཅིག །
བདག་འཁོར་དང་བཅས་པ་ལ། ནད་རིམས་དང༌། གདོན་དང༌། སྔགས་ཟོར་དང༌། རྦད་འདྲེ་དང༌། རྦོད་གཏོང་དང༌། གློ་བུར་གྱི་ནད་དང༌། རྒྱལ་པོའི་ཆད་པ་དང༌། ཕྱོགས་ངན་པ་དང༌། གནོད་པ་དང༌།
ན་སྲི་དང༌། འཆི་སྲི་དང༌། དུར་སྲི་དང༌། རྒན་སྲི་དང༌། གཞོན་སྲི་དང༌། དར་མིའི་སྲི་དང༌། ལོའི་སྲི་དང༌། ཟླ་བའི་སྲི་དང༌། ཞག་གི་སྲི་དང༌། ཟ་མའི་སྲི་དང༌།
སྐག་བདུན་ཟུར་དང༌། ཕྱི་རྐྱེན་དང༌། གདོན་སུམ་བརྒྱ་དྲུག་ཅུ་དང༌། རྐྱེན་ངན་ཉི་ཁྲི་ཆིག་སྟོང་དང༌། ལྟས་ངན་མི་མཐུན་པ་བརྒྱད་ཅུ་རྩ་གཅིག་གིས་གནོད་པ་ཐམས་ཅད་དང༌། མ་རུངས་པ་དང༌། གདུག་པ་ཅན་ཐམས་ཅད་འཇོམས་པར་གྱུར་ཅིག ། བཟློག་པར་གྱུར་ཅིག ། བསྒྱུར་བར་གྱུར་ཅིག ། བསྲུང་བར་གྱུར་ཅིག །
ཐུབ་པར་གྱུར་ཅིག ། དེ་ལྟར་བརྗོད་པས་ཡོན་ཏན་བསམ་གྱིས་མི་ཁྱབ་ཅིང༌། སྲི་ཡི་གནོད་པ་ཐམས་ཅད་ལས་གྲོལ་བར་འགྱུར་རོ། ། བཅོམ་ལྡན་འདས་ཀྱི་དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་ཀུན་དགའ་བོ་ཡི་རངས་ཏེ། བཅོམ་ལྡན་འདས་ཀྱི་གསུངས་པ་ལ་མངོན་པར་བསྟོད་དོ། ། ཙཀྲ་བཅུ་གསུམ་པའི་གཟུངས་རྫོགས་སོ། ༈ མི་ཁ་དགྲ་ཟློག་བཞུགས་སོ། རྒྱལ་ཀུན་གསུང་གི་དབང་ཕྱུག་གཤིན་རྗེ་གཤེད། ། རྩ་གསུམ་ཆོས་སྐྱོང་བཅས་པའི་བདེན་སྟོབས་ཀྱིས། །
བདག་ཅག་ཡོན་མཆོད་འཁོར་དང་བཅས་པ་ལ། ། སྔོན་གྱི་ལས་དང་འཕྲལ་རྐྱེན་ལས་བྱུང་བའི། ། མི་ཁ་གླེང་གཞི་སྨྲ་བརྗོད་ངན་པ་ཀུན། ། སྐྱེ་མེད་ཆོས་ཉིད་སྟོང་པ་བརྗོད་བྲལ་ཀློང༌། ། བཟློག་གོ་ཡེ་ཤེས་འབར་བའི་མཚོན་གྱིས་ཟློག ། བསྒྱུར་རོ་སྣང་སྲིད་བདེ་ཆེན་ཀློང་དུ་སྒྱུར། ། བརྗོད་པའི་སྒྲ་ཀུན་རྒྱལ་ཀུན་གསུང་རྡོ་རྗེ། ། ངག་གི་དབང་ཕྱུག་འཇམ་དཔལ་ཡ་མ་རི། ། ཡེ་ཤེས་མཆོག་གི་ངོ་བོར་བྱིན་བརླབས་ནས། ། བཀྲ་ཤིས་བདེ་ལེགས་ཕྱོགས་ལས་རྣམ་རྒྱལ་མཛོད། །
ཨོྃ་ཝཱ་གཱི་ཤྭ་རི་མཱུྃ། ཨོྃ་ཡ་མཱནྟ་ཀ་ཧཱུྃ། མི་ཁ་སྨྲ་བརྗོད་ངན་པ་ཐམས་ཅད་བྷྱོ་བྷྱོ་བཟློག་བཟློག ། ཅེས་འདི་ཉེར་མཁོའི་ཆེད་ཀློང་ཆེན་ཡེ་ཤེས་རྡོ་རྗེས་བཀས་བསྐུལ་བཞིན་མངྒ་ལས་གང་ཤར་སྨྲས་པའོ།། །། ༈ རྒྱ་ནག་སྐག་ཟློག་བསྡུས་པ་བཞུགས་སོ། སྨྲ་བའི་སེངྒེས་བདག་རྒྱུད་བྱིན་གྱིས་རློབས། ། སྲི་ཀེག་ཐན་ལྟས་ངན་པ་བསྒྱུར་དུ་གསོལ། ། རྒྱལ་པོའི་ཆད་པ་ཕས་ཀྱི་འཇིགས་པ་སོགས། ། མཚང་འབྲུ་རྩོད་དང་རྒོལ་བ་བཟློག་ཏུ་གསོལ། ཅེས་མི་ཕམ་པས་སོ།། །།
༈ རྡོ་རྗེ་སྡེར་མོ་བསྡུས་པ་ནི། དཀོན་མཆོག་གསུམ་དང་ཁྲོ་མོ་རྡོ་རྗེ་སྡེར་མོ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་ཅག་ལ་ནད་ཐམས་ཅད་དང༌། གདོན་ཐམས་ཅད་དང༌། རྐྱེན་ངན་པ་ཐམས་ཅད་དང༌། བར་ཆད་ཐམས་ཅད་དང༌། བསམ་པ་ངན་ཞིང་སྦྱོར་བ་རྩུབ་པ། རྗེ་དཔོན་དང༌། ཡུལ་མིས་དགྲ་བསྡོ་བ་དང༌། ཕ་མཚན་དང༌།
སྤུན་ཟླ་དང༌། ཞང་ཉེ་དང༌། མ་སྲུ་དང༌། གྲོགས་པོ་དང༌། མག་པ་དང༌། ཚ་ཡུག་དང༌། བྲན་འཁོར་དང༌། ཁྱིམ་མཚེས་སོགས་དགྲ་སྡང་བ་ཐམས་ཅད་རིགས་སྔགས་འདིས་བཅད་དོ། ། ཕུར་བུས་གདབ་བོ། ། ཐོ་བས་བརྡུང་ངོ༌། །
ཕྱག་རྒྱས་མནན་ནོ། ། ན་མཿས་མནྟ་བུདྡྷ་ནཱཾ། ཀཱ་ཡ་ཝཱཀྩིཏྟ་བཛྲ་ཎཱཾ། ཨོཾ་གྷ་གྷ་གྷཱ་ཏཱ་ཡ་གྷཱ་ཏཱ་ཡ། སརྦ་དུཥྚཾ་མཱ་ར་ཡ། བདག་ཅག་ལ་སྔ་དགྲ་ལག་ཏུ་བརྡར་བ། ཕྱི་དགྲ་ཡིད་ལ་སེམས་པ། ད་དགྲ་ཁྱི་ལྟར་ཟུག་པ་ཐམས་ཅད་མཱ་ར་ཡ་རྦད་ཕཊ྄་ཕཊ྄། ཀཱི་ལི་ཀཱི་ལཱ་ཡ། སརྦ་པཱ་པཾ་ཧཱུྃ་ཧཱུྃ་ཧཱུྃ།
བཛྲ་ཀཱི་ལི་ཀཱི་ལ་ཡ་བཛྲ་དྷ་རོད་ཨཛྙཱ་པ་ཡ་ཏི་ཀཱ་ཡ་ཝཱཀྩིཏྟ། བཛྲ་ཀཱི་ལི་ཀཱི་ལཱ་ཡ་ཧཱུྃ་ཕཊ྄། ཨོྃ་ཨ་ཀྲོ་དེ་ཀ་མུརྐ་ར་ཧཱུྃ་ཕཊ྄། ཨོྃ་བཛྲ་ཀྲོ་དྷ་མ་ཧཱ་བ་ལ་ཧ་ན་ཧ་ན་ད་ཧ་ད་ཧ། པ་ཙ་བི་དྷྭཾ་ས་ཡ། ཛ་ཊི་ལམྦྷོ་དྷ་རི་ཨུ་ཙུཥྨ་ཀྲོ་དྷ་ཧཱུྃ་ཕཊ྄། ། དཔལ་དང་ལྡན་པའི་རྡོ་རྗེ་སྡེར་མོ་ཁྱོད། ། མཁའ་མཉམ་བདེ་ལ་རོལ་མཛད་ཁྲོ་མོའི་སྐུ། ། ཆགས་པའི་མདངས་ཀྱིས་ཁྲོ་བོའི་སྐུ་ལ་འཁྲིལ། ། དཔལ་ལྡན་མཁའ་འགྲོ་ཁྱོད་ལ་ཕྱག་འཚལ་བསྟོད།
རཱ་ག་ཨ་སྱས་སྦྱར་བའོ། ཧཱུྃ། དཔལ་ལྡན་རྡོ་རྗེ་མཁའ་འགྲོ་མ། ། གནོད་འཛིན་སྡེར་མོ་དྲག་ཤུལ་ཅན། ཁྱོད་ལ་འདུད་དོ་དགྲ་དཔུང་ཆོམས། ། སྡང་བ་ཐམས་ཅད་མེད་པར་མཛོད། ཅེས་པ་འདི་ཡང་མཁའ་སྤྱོད་གླིང་པས་སོ།། །། ༈ ཐུགས་སྒྲུབ་བདེ་གཤེགས་ཀུན་འདུས་ཨོ་རྒྱན་སྨན་ལྷའི་རྒྱུན་ཁྱེར་བསྡུས་པ་ནི། ཧྲཱིཿ བཻཌཱུརྻ་ཡི་མདྭངས་ལྡན་འཆི་མེད་ཚེ་ཡི་ལྷ༔
དུག་གསུམ་ནད་སེལ་པད་འབྱུང་སྨན་པའི་མཆོག༔ རྣམ་རྒྱལ་ཕྱག་མཚན་སྐྱེ་འགྲོའི་ཚད་གདུང་སེལ༔ ཨོ་རྒྱན་སྨན་གྱི་ལྷ་ལ་ཕྱག་འཚལ་ལོ༔ ཞེས་དང༌། སེམས་ཅན་སྒྱུ་ལུས་འཇིག་པའི་ནད་བྱུང་ཚེ༔ མི་བཟོད་སྡུག་བསྔལ་ནད་ཀྱིས་ཉེན་པ་ན༔ ཡིད་གཉིས་ཐེ་ཚོམ་མེད? ཨོ་རྒྱན་སྨན་གྱི་བླ་དང་དབྱེར་མེད་པས༔ ཚེ་ཟད་མ་ཡིན་བར་ཆད་ངེས་པར་སེལ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཞེས་གྲངས་མང་དང༌།
སྔགས་ནི། ཨོཾ་ན་མོ་བྷ་ག་ཝ་ཏེ། བྷཻ་ཥ་ཛྱེ་གུ་རུ་བཻཌཱུརྻ། པྲ་བྷ་རཱ་ཛ་ཡ། ཏ་ཐཱ་ག་ཏ་ཡ། ཨརྷ་ཏེ་སམྱཀྶཾ་བུདྡྷ་ཡ། ཏདྱཐཱ། ཨོཾ་བྷཻ་ཥ་ཛྱེ་བྷཻ་ཥ་ཛྱེ། མ་ཧཱ་བྷཻ་ཥ་ཛྱེ་རཱ་ཛ་ས་མུངྒ་ཏེ་སྭཱ་ཧཱ། ཞེས་གཟུངས་རིང་ངམ། །
ཡང་ན། ཏདྱ་ཐཱ། ཨོཾ་བྷཻ་ཥ་ཛྱེ་བྷཻ་ཥ་ཛྱེ། མ་ཧཱ་བྷཻ་ཥ་ཛྱེ་རཱ་ཛ་ས་མུངྒ་ཏེ་སྭཱ་ཧཱ། ཅི་ནུས་བཟླས། དགེ་བ་འདི་སོགས་བསྔོ་བ་བྱའོ། གཏེར་གཞུང་ནས་ཁོལ་དུ་ཕྱུང་བའོ།། །། ༈ ལོ་གྱོན་མ་ནི། ཨོཾ། རྗེ་བཙུན་ལོ་གྱོན་ལྷ་མོར་ཕྱག་འཚལ་ལོ། །
སྔོན་གྱི་ཐུགས་དམ་ཞལ་གྱིས་བཞེས་པ་བཞིན། ། འཇིག་རྟེན་ཁམས་ཀྱི་སེམས་ཅན་སྡུག་བསྔལ་བའི། ། ནད་ཀུན་ཞི་ཞིང་ཚེ་ཡི་དངོས་གྲུབ་སྩོལ། ཨོཾ་པི་ཤ་ཙི་པརྞ་ཤ་བ་སརྦ་ཛྭ་ར་པྲ་ཤ་མ་ཎ་ཡེ་སྭཱ་ཧཱ། ཅེས་པའང་སློབ་དཔོན་སྐལ་ལྡན་ངོར་ཀཱ་མ་ལ་རཱ་ཛ་དཱི་པས་སོ།། །། ༈ མདོ་ལས་བྱུང་བའི་ཚེ་གཟུངས་ནི། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་མཛད་པ། ། མགོན་མེད་སྡུག་བསྔལ་གྱུར་པ་རྣམས་ཀྱི་མཆོག ། སངས་རྒྱས་ཚེ་དཔག་མེད་ལ་ཕྱག་འཚལ་ལོ།
ཨོཾ་ན་མོ་བྷ་ག་ཝ་ཏེ། ཨ་པ་རི་མི་ཏ་ཨཱ་ཡུརྫྙཱན་སུ་བི་ནིཤྩིཏ་ཏེ་ཛོ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷ་ཡ། ཏདྱ་ཐཱ། ཨོཾ་པུཎྱེ་པུཎྱེ་མ་ཧཱ་པུཎྱེ་ཨ་པ་རི་མི་ཏ་པུཎྱེ་ཨ་པ་རི་མི་ཏ་པུཎྱ་ཛྙཱ་ན་སམྦྷ་རོ་པ་ཙི་ཏེ། ཨོཾ་སརྦ་སཾ་སྐཱ་ར་པ་རི་ཤུདྡྷ་ངྷརྨ་ཏེ་ག་ག་ན་ས་མུངྒ་ཏེ་སྭ་བྷཱ་ཝ་བི་ཤུདྡྷེ་མ་ཧཱ་ན་ཡ་པ་རི་ཝཱ་རེ་སྭཱ་ཧཱ། ལོ་བརྒྱ་ཐུབ་ཅིང་སྟོན་བརྒྱ? སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། ། བཟོད་པ་བསྒོམ་ཞིང་བརྩོན་འགྲུས་བརྩམ་པ་དང༌། ། མཉམ་པར་འཇོག་ཅིང་གནས་ལུགས་རྟོགས་པ་སྟེ། །
བཀྲ་ཤིས་དེས་ཀྱང་དེང་འདིར་བདེ་ལེགས་ཤོག། །། ༈ སྣང་སྲིད་དབང་དུ་སྡུད་པའི་གསོལ་འདེབས་བྱིན་རླབས་སྤྲིན་ཆེན་བཞུགས་སོ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་ཧྲཱིཿ བདེ་ཆེན་འབར་བ་དབང་གི་ཕོ་བྲང་དུ། ། བདེ་སྟོང་སོ་སོར་རྟོགས་པའི་ཡེ་ཤེས་སྐུ། ། མ་ཆགས་བདེ་ལྡན་པདྨའི་རང་བཞིན་ལས། ། རྡོ་རྗེ་ཉི་མ་སྣང་བ་ཆེན་པོའི་དཔལ། ། ཆོས་སྐུ་སྣང་བ་མཐའ་ཡས་རྡོ་རྗེ་ཆོས། ། འཇིག་རྟེན་དབང་ཕྱུག་ཐུགས་རྗེས་རྗེས་ཆགས་གཟུགས། །
པདྨ་རྒྱལ་པོས་འཁོར་འདས་མངའ་དབང་བསྒྱུར། ། སྣང་སྲིད་ཟིལ་གནོན་དབང་ཆེན་ཧེ་རུ་ཀ ། གསང་བ་ཡེ་ཤེས་བཛྲ་ཝཱ་ར་ཧཱི། ། བདེ་མཆོག་འདོད་པའི་རྒྱལ་པོ་བདེ་ཆེན་གཏེར། ། མ་ལུས་སྐྱེ་དགུའི་ཡིད་འཕྲོག་རིག་བྱེད་མ། ། མཆོག་ཐུན་ཕྱག་རྒྱའི་དབང་ཕྱུག་བདེ་སྟོང་གར། ། དབང་མཛད་རྡོ་རྗེ་དཔའ་བོ་ཌཱཀྐིའི་ཚོགས། ། སྣང་སྟོང་མཉམ་པ་ཆེན་པོའི་ངང་ཉིད་དུ། ། རྡོ་རྗེ་སྐུ་ཡི་གར་གྱིས་སྲིད་གསུམ་གཡོ། ། འགགས་མེད་གསུང་གི་བཞད་སྒྲས་ཁམས་གསུམ་འགུགས། །
འོད་ཟེར་དམར་པོས་འཁོར་འདས་ཡོངས་ལ་ཁྱབ། ། སྲིད་ཞིའི་དྭངས་བཅུད་གཡོ་ཞིང་སྡུད་པར་བྱེད། ། རྡོ་རྗེ་ཆགས་པ་ཆེན་པོའི་ཐུགས་ཀྱིས་ནི། ། རྣམ་གཉིས་དངོས་གྲུབ་འདོད་རྒུའི་མཆོག་སྩོལ་ཞིང༌། ། རྡོ་རྗེ་ལྕགས་ཀྱུ་ཞགས་པ་ཆེན་པོ་ཡིས། ། སྣང་སྲིད་བདེ་བ་ཆེན་པོར་སྡོམ་བྱེད་པ། མཐའ་ཡས་སྒྱུ་འཕྲུལ་དྲྭ་བའི་རོལ་གར་ཅན། ། ཏིལ་གྱི་གོང་བུ་ཕྱེ་བ་བཞིན་བཞུགས་པའི། ། རབ་འབྱམས་རྩ་གསུམ་དབང་གི་ལྷ་ཚོགས་ལ། ། གུས་པས་གསོལ་བ་འདེབས་སོ་བྱིན་གྱིས་རློབས། །
མཆོག་ཐུན་དངོས་གྲུབ་འདོད་རྒུའི་དཔལ་མཐའ་དག ། ཐོགས་མེད་དབང་དུ་བྱེད་པའི་དངོས་གྲུབ་སྩོལ། ཅེས་པའང་རབ་ཚེས་ས་ཡོས་ཟླ༧ཚེས༡ལ་དྷཱི་མིང་པས་སྤེལ། གསོལ་བ་བཏབ་ན་གང་ཟག་སུ་ཡང་རུང་སྟེ་དབང་གི་ལས་ཀུན་ཇི་ལྟར་བསམ་པ་བཞིན་འགྲུབ་པར་གདོན་མི་ཟའོ། ། དར་དམར་ལ་བྲིས་ཏེ་ཕྱར་བའམ། མེ་རླུང་ལ་འཁོར་ལོ་བྱས་ཀྱང་འགྲུབ་བོ། ། སརྦ་མངྒ་ལཾ།། །། ༈ ཆོ་ག་སྤྱིའི་ཟུར་རྒྱན་སྣ་ཚོགས་རཏྣའི་མགུལ་ཆུན་ཡན་ལག་ཉེར་མཁོ་དང་བཅས་པ་བཞུགས་སོ། འཕགས་པ་བཀྲ་ཤིས་བརྒྱད་པའི་ཚིགས་སུ་བཅད་པ་ནི། ལས་གང་ཞིག་རྩོམ་པའི་ཐོག་མར་འདི་ཚར་གཅིག་བརྗོད་ན་གྲུབ་པ་བདེ་བ་ཡིད་བཞིན་དུ་བྱེད་པར་འགྱུར་བས་ཅི་ནས་ཡིད་ལ་བྱའོ། །
ཨོྃ། སྣང་སྲིད་རྣམ་དག་རང་བཞིན་ལྷུན་གྲུབ་པའི། ། བཀྲ་ཤིས་ཕྱོགས་བཅུའི་ཞིང་ན་བཞུགས་པ་ཡི། ། སངས་རྒྱས་ཆོས་དང་དགེ་འདུན་འཕགས་པའི་ཚོགས། ། ཀུན་ལ་ཕྱག་འཚལ་བདག་ཅག་བཀྲ་ཤིས་ཤོག ། སྒྲོན་མེའི་རྒྱལ་པོ་རྩལ་བརྟན་དོན་འགྲུབ་དགོངས། ། བྱམས་པའི་རྒྱན་དཔལ་དགེ་གྲགས་དཔལ་དམ་པ། ། ཀུན་ལ་དགོངས་པ་རྒྱ་ཆེར་གྲགས་པ་ཅན། ། ལྷུན་པོ་ལྟར་འཕགས་རྩལ་གྲགས་དཔལ་དང་ནི། ། སེམས་ཅན་ཐམས་ཅད་ལ་དགོངས་གྲགས་པའི་དཔལ། །
ཡིད་ཚིམ་མཛད་པ་རྩལ་རབ་གྲགས་དཔལ་ཏེ། ། མཚན་ཙམ་ཐོས་པས་བཀྲ་ཤིས་དཔལ་འཕེལ་བ། ། བདེ་བར་གཤེགས་པ་བརྒྱད་ལ་ཕྱག་འཚལ་ལོ། ། འཇམ་དཔལ་གཞོན་ནུ་དཔལ་ལྡན་རྡོ་རྗེ་འཛིན། ། སྤྱན་རས་གཟིགས་དབང་མགོན་པོ་བྱམས་པའི་དཔལ། ། ས་ཡི་སྙིང་པོ་སྒྲིབ་པ་རྣམ་པར་སེལ། ། ནམ་མཁའི་སྙིང་པོ་འཕགས་མཆོག་ཀུན་ཏུ་བཟང༌། ། ཨུཏྤལ་རྡོ་རྗེ་པད་དཀར་ཀླུ་ཤིང་དང༌། ། ནོར་བུ་ཟླ་བ་རལ་གྲི་ཉི་མ་ཡི། ། ཕྱག་མཚན་ལེགས་བསྣམས་བཀྲ་ཤིས་དཔལ་གྱི་མཆོག །
བྱང་ཆུབ་སེམས་དཔའ་བརྒྱད་ལ་ཕྱག་འཚལ་ལོ། ། རིན་ཆེན་གདུགས་མཆོག་བཀྲ་ཤིས་གསེར་གྱི་ཉ། ། འདོད་འབྱུང་བུམ་བཟང་ཡིད་འོང་ཀ་མ་ལ། ། སྙན་གྲགས་དུང་དང་ཕུན་ཚོགས་དཔལ་བེའུ། ། མི་ནུབ་རྒྱལ་མཚན་དབང་བསྒྱུར་འཁོར་ལོ་སྟེ། ། རིན་ཆེན་རྟགས་མཆོག་བརྒྱད་ཀྱི་ཕྱག་མཚན་ཅན། ། ཕྱོགས་དུས་རྒྱལ་བ་མཆོད་ཅིང་དགྱེས་བསྐྱེད་མ། ། སྒེག་སོགས་ངོ་བོ་དྲན་པས་དཔལ་སྤེལ་བའི། ། བཀྲ་ཤིས་ལྷ་མོ་བརྒྱད་ལ་ཕྱག་འཚལ་ལོ། ། ཚངས་པ་ཆེན་པོ་བདེ་འབྱུང་སྲེད་མེད་བུ། །
མིག་སྟོང་ལྡན་དང་རྒྱལ་པོ་ཡུལ་འཁོར་སྲུང༌། ། འཕགས་སྐྱེས་པོ་དང་ཀླུ་དབང་མིག་མི་བཟང༌། ། རྣམ་ཐོས་སྲས་ཏེ་ལྷ་རྫས་འཁོར་ལོ་དང༌། ། ཏྲི་ཤུལ་ལ་དང་མདུང་ཐུང་རྡོ་རྗེ་ཅན། ། པི་ཝཾ་རལ་གྲི་མཆོད་རྟེན་རྒྱལ་མཚན་འཛིན། ། ས་གསུམ་གནས་སུ་དགེ་ལེགས་བཀྲ་ཤིས་སྤེལ། ། འཇིག་རྟེན་སྐྱོང་བ་བརྒྱད་ལ་ཕྱག་འཚལ་ལོ། ། བདག་ཅག་དེང་འདིར་བྱ་བ་རྩོམ་པ་ལ། ། གེགས་དང་ཉེ་བར་འཚེ་བ་ཀུན་ཞི་ནས། ། འདོད་དོན་དཔལ་འཕེལ་བསམ་དོན་ཡིད་བཞིན་འགྲུབ། །
བཀྲ་ཤིས་བདེ་ལེགས་ཕུན་སུམ་ཚོགས་པར་ཤོག ། ལྡང་ཚེ་བརྗོད་ན་དེ་ཉིན་དོན་ཀུན་འགྲུབ། ། ཉལ་ཚེ་བརྗོད་ན་རྨི་ལམ་བཟང་པོར་མཐོང༌། ། གཡུལ་དུ་འཇུག་ཚེ་བརྗོད་ན་ཕྱོགས་ལས་རྒྱལ། ། བྱ་བ་བརྩམ་དུས་བརྗོད་ན་འདོད་དོན་འཕེལ། ། རྒྱུན་དུ་བརྗོད་ན་ཚེ་དཔལ་གྲགས་འབྱོར་ཤིས། ། བདེ་ལེགས་ཕུན་ཚོགས་བསམ་དོན་ཡིད་བཞིན་འགྲུབ། ། སྡིག་སྒྲིབ་ཀུན་བྱང་མངོན་མཐོ་ངེས་ལེགས་ཀྱི། དོན་ཀུན་འགྲུབ་པ་རྒྱལ་བ་མཆོག་གིས་གསུངས། ། རབ་ཚེས་མེ་སྤྲེལ་ལོར་རྒྱུ་སྐར་རྒྱལ་གྱི་དུས་བཟང་པོའི་ཆ་ལ་འཇམ་དཔལ་དགྱེས་པའི་རྡོ་རྗེའི་ཡིད་མཚོ་ལས་བྱུང་བའི་ནོར་བུའི་དོ་ཤལ་ཆེན་པོ་མངྒ་ལཾ།། །།
༈ ཚིག་བདུན་གསོལ་འདེབས་པདྨ་བདེ་ཆེན་གླིང་པའི་ལུགས་སྲོལ་བྱིན་རླབས་སྤྲིན་ཕུང་ཞེས་བྱ་བ་ནི། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གུ་རུ་པདྨ་སིདྡྷི་ཧཱུྃ༔
ཞེས་ལན་གསུམ་བྱ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་ཛཿསརྦ་སིདྡྷི་ཕ་ལ་ཧཱུྃ་ཨཱཿ ཧྲཱིཿམ་ཧ་རི་ནི་ས་ར་ཙ་ཧྲཱིཿཡ་ཙིཏྟ་ཧྲཱིཾ་ཧྲཱིཾ་ཛཿཛཿ
གུ་རུ་མཁའ་འགྲོའི་ཚོགས་བཅས་ཀྱིས༔ བདག་ཅག་མོས་པའི་བུ་རྣམས་ལ༔ ལུས་ལ་སྐུ་ཡིས་བྱིན་གྱིས་རློབས། ངག་ལ་གསུང་གིས་བྱིན་གྱིས་རློབས། ཡིད་ལ་ཐུགས་ཀྱིས་བྱིན་གྱིས་རློབས། དབང་བཞི་བསྐུར་བར་བྱིན་གྱིས་རློབས། སྒྲིབ་བཞི་དག་པར་བྱིན་གྱིས་རློབས། ལམ་བཞི་འབྱོངས་པར་བྱིན་གྱིས་རློབས། སྐུ་བཞི་ཐོབ་པར་མཛད་དུ་གསོལ། ཨོྃ་ཨཱཿཧཱུྃ་བཛྲ་གུ་རུ་པདྨ་དྷེ་ཝ་དྷཀྐི་ནི༔
ཀཱ་ཡ་ཨ་བྷི་ཥིཉྩ་ཨོྃ༔ ཝཱཀྐ་ཨ་བྷི་ཥིཉྩ་ཨཱཿ ཙིཏྟ་ཨ་བྷི་ཥིཉྩ་ཧཱུྃ༔ སརྦ་ཨ་བྷི་ཥིཉྩ་ཧྲཱིཿ ས་མ་ཡ༔ རྒྱ་རྒྱ་རྒྱ༔ གཏེར་སྟོན་བདེ་ཆེན་གླིང་པའི་གཏེར་མའོ། དེ་ནས་ཐུབ་པའི་མཛད་བཅུའི་བསྟོད་པ་ཆེ་བ་ནི། ཐབས་མཁས་ཐུགས་རྗེ་ཤཱཀྱའི་རིགས་སུ་འཁྲུངས། ། གཞན་གྱི་མི་ཐུབ་བདུད་ཀྱི་དཔུང་འཇོམས་པ། །
གསེར་རི་ལྷུན་པོ་ལྟ་བུར་བརྗིད་པའི་སྐུ། ། ཤཱཀྱའི་རྒྱལ་པོ་ཁྱེད་ལ་ཕྱག་འཚལ་ལོ། ། གང་གིས་དང་པོར་བྱང་ཆུབ་ཐུགས་བསྐྱེད་ནས། ། བསོད་ནམས་ཡེ་ཤེས་ཚོགས་གཉིས་རྫོགས་མཛད་ཅིང༌། ། དུས་འདིར་མཛད་པ་རྒྱ་ཆེར་འགྲོ་བ་ཡི། ། མགོན་གྱུར་ཁྱོད་ལ་བདག་གིས་བསྟོད་པར་བགྱི། ། ལྷ་རྣམས་དོན་མཛད་འདུལ་བའི་དུས་མཁྱེན་ནས། ། ལྷ་ལས་བབས་ནས་གླང་ཆེན་ལྟར་གཤེགས་ཤིང༌། ། རིགས་ལ་གཟིགས་ནས་ལྷ་མོ་སྒྱུ་འཕྲུལ་མའི། ། ལྷུམས་སུ་ཞུགས་པར་མཛད་ལ་ཕྱག་འཚལ་ལོ། །
ཟླ་བ་བཅུ་རྫོགས་ཤཱཀྱའི་སྲས་པོ་ནི། ། བཀྲ་ཤིས་ལུམྦིའི་ཚལ་དུ་བལྟམས་པའི་ཚེ། ། ཚངས་དང་བརྒྱ་བྱིན་གྱིས་བཏུད་མཚན་མཆོག་ནི། ། བྱང་ཆུབ་རིགས་སུ་ངེས་མཛད་ཕྱག་འཚལ་ལོ། ། གཞོན་ནུ་སྟོབས་ལྡན་མི་ཡི་སེངྒེ་དེས། ། ཨ་གྷ་མ་ག་དྷར་ནི་སྒྱུ་རྩལ་བསྟན། ། སྐྱེ་བོ་དྲེགས་པ་ཅན་རྣམས་ཚར་བཅད་ནས། ། འགྲན་ཟླ་མེད་པར་མཛད་ལ་ཕྱག་འཚལ་ལོ། ། འཇིག་རྟེན་ཆོས་དང་མཐུན་པར་བྱ་བ་དང༌། ཁ་ན་མ་ཐོ་སྤང་ཕྱིར་བཙུན་མོ་ཡི། །
འཁོར་དང་ལྡན་མཛད་ཐབས་ལ་མཁས་པ་ཡི། ། རྒྱལ་སྲིད་སྐྱོང་བར་མཛད་ལ་ཕྱག་འཚལ་ལོ། ། འཁོར་བའི་བྱ་བ་སྙིང་པོ་མེད་གཟིགས་ནས། ཁྱིམ་ནས་བྱུང་སྟེ་མཁའ་ལ་གཤེགས་ནས་ཀྱང༌། ། མཆོད་རྟེན་རྣམ་དག་དྲུང་དུ་ཉིད་ལ་ཉིད། ། རབ་ཏུ་བྱུང་བར་མཛད་ལ་ཕྱག་འཚལ་ལོ། ། བརྩོན་པས་བྱང་ཆུབ་འགྲུབ་པར་དགོངས་ནས་ནི། ། ནཻ་རཉྫ་ནའི་འགྲམ་དུ་ལོ་དྲུག་ཏུ། ། དཀའ་བ་སྤྱད་མཛད་བརྩོན་འགྲུས་མཐར་ཕྱིན་པས། ། བསམ་གཏན་མཆོག་བརྙེས་མཛད་ལ་ཕྱག་འཚལ་ལོ། །
ཐོག་མ་མེད་ནས་འབད་པ་དོན་ཡོད་ཕྱིར། ། མ་ག་དྷ་ཡི་བྱང་ཆུབ་ཤིང་དྲུང་དུ། ། སྐྱིལ་ཀྲུང་མི་གཡོ་མངོན་པར་སངས་རྒྱས་ནས། ། བྱང་ཆུབ་རྫོགས་པར་མཛད་ལ་ཕྱག་འཚལ་ལོ། ། ཐུགས་རྗེས་འགྲོ་ལ་མྱུར་དུ་གཟིགས་ནས་ནི། ། ཝཱ་རཱ་ཎ་སཱི་ལ་སོགས་གནས་མཆོག་ཏུ། ། ཆོས་ཀྱི་འཁོར་ལོ་བསྐོར་ནས་གདུལ་བྱ་རྣམས། ། ཐེག་པ་གསུམ་ལ་འགོད་མཛད་ཕྱག་འཚལ་ལོ། ། གཞན་གྱིས་རྒོལ་བ་ངན་པ་ཚར་བཅད་ཕྱིར། ། མུ་སྟེགས་སྟོན་པ་དྲུག་དང་ལྷས་བྱིན་སོགས། །
འཁོར་མོ་འཇིག་གི་ཡུལ་དུ་བདུད་རྣམས་བཏུལ། ། ཐུབ་པ་གཡུལ་ལས་རྒྱལ་ལ་ཕྱག་འཚལ་ལོ། ། སྲིད་པ་གསུམ་ན་དཔེ་མེད་ཡོན་ཏན་གྱི། ། མཉན་དུ་ཡོད་པར་ཆོ་འཕྲུལ་ཆེན་པོ་བསྟན། ། ལྷ་མི་འགྲོ་བ་ཀུན་གྱིས་རབ་མཆོད་པ། ། བསྟན་པ་རྒྱས་པར་མཛད་ལ་ཕྱག་འཚལ་ལོ། ། ལེ་ལོ་ཅན་རྣམས་ཆོས་ལ་བསྐུལ་བྱའི་ཕྱིར། ། རྩྭ་མཆོག་གྲོང་གི་ས་གཞི་གཙང་མ་རུ། ། འཆི་མེད་རྡོ་རྗེ་ལྟ་བུའི་སྐུ་གཤེགས་ནས། ། མྱ་ངན་འདའ་བར་མཛད་ལ་ཕྱག་འཚལ་ལོ། །
ཡང་དག་ཉིད་དུ་འཇིག་པ་མེད་ཕྱིར་དང༌། ། མ་འོངས་སེམས་ཅན་བསོད་ནམས་ཐོབ་བྱའི་ཕྱིར། ། དེ་ཉིད་དུ་ནི་རིང་བསྲེལ་མང་སྤྲུལ་ནས། ། སྐུ་གདུང་ཆ་བརྒྱད་མཛད་ལ་ཕྱག་འཚལ་ལོ། ། ཐུབ་བསྟོད་ཆུང་བ་ནི། གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། ། ས་ཆེན་འདི་ལ་གོམ་པ་བདུན་བོར་ནས། ། ང་ནི་འཇིག་རྟེན་འདི་ན་མཆོག་ཅེས་གསུངས། ། དེ་ཚེ་མཁས་པ་ཁྱོད་ལ་ཕྱག་འཚལ་ལོ། ། དང་པོ་དགའ་ལྡན་ལྷ་ཡི་ཡུལ་དུ་བྱོན། །
རྒྱལ་པོའི་ཁབ་ཏུ་ཡུམ་གྱི་ལྷུམས་སུ་ཞུགས། ། ལུམྦི་ནི་ཡི་ཚལ་དུ་ཐུབ་པ་བལྟམས། ། བཅོམ་ལྡན་ལྷ་ཡི་ལྷ་ལ་ཕྱག་འཚལ་ལོ། ། གཞལ་ཡས་ཁང་དུ་མ་མ་བརྒྱད་བཞིས་མཆོད། ། ཤཱཀྱའི་གྲོང་དུ་གཞོན་ནུས་རོལ་རྩེད་མཛད། ། སེར་སྐྱའི་གནས་སུ་ས་འཚོ་ཁབ་ཏུ་བཞེས། ། སྲིད་གསུམ་མཚུངས་མེད་སྐུ་ལ་ཕྱག་འཚལ་ལོ། ། གྲོང་ཁྱེར་སྒོ་བཞིར་སྐྱོ་བའི་ཚུལ་བསྟན་ནས། ། མཆོད་རྟེན་རྣམ་དག་དྲུང་ནས་དབུ་སྐྲ་བསིལ། ། ནཻ་རཉྫ་ནའི་འགྲམ་དུ་དཀའ་ཐུབ་མཛད། །
སྒྲིབ་གཉིས་སྐྱོན་དང་བྲལ་ལ་ཕྱག་འཚལ་ལོ། ། རྒྱལ་པོའི་ཁབ་ཏུ་གླང་ཆེན་སྨྱོན་པ་བཏུལ། ། ཡངས་པ་ཅན་དུ་སྤྲེའུས་སྦྲང་རྩི་ཕུལ། ། མ་ག་དྷ་རུ་ཐུབ་པ་མངོན་སངས་རྒྱས། ། མཁྱེན་པའི་ཡེ་ཤེས་འབར་ལ་ཕྱག་འཚལ་ལོ། ། ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར། ། ཛེ་ཏའི་ཚལ་དུ་ཆོ་འཕྲུལ་ཆེན་པོ་བསྟན། ། རྩྭ་མཆོག་གྲོང་དུ་དགོངས་པ་མྱ་ངན་འདས། ། ཐུགས་ནི་ནམ་མཁའ་འདྲ་ལ་ཕྱག་འཚལ་ལོ། ། འདི་ལྟར་བསྟན་པའི་བདག་པོ་བཅོམ་ལྡན་འདས། །
མཛད་པའི་ཚུལ་ལ་མདོ་ཙམ་བསྟོད་པ་ཡི། ། དགེ་བས་འགྲོ་བ་ཀུན་གྱི་སྤྱོད་པ་ཡང༌། ། བདེ་གཤེགས་ཉིད་ཀྱི་མཛད་དང་མཚུངས་པར་ཤོག ། བདེ་བར་གཤེགས་པ་ཁྱེད་སྐུ་ཅི་འདྲ་དང༌། ། འཁོར་དང་སྐུ་ཚེའི་ཚད་དང་ཞིང་ཁམས་དང༌། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་སོགས་འགྱུར་བར་ཤོག ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། ། བདག་སོགས་གང་ན་གནས་པའི་ས་ཕྱོགས་སུ། ། ནད་གདོན་དབུལ་ཕོངས་འཐབ་རྩོད་ཞི་བ་དང༌། །
ཆོས་དང་བཀྲ་ཤིས་འཕེལ་བར་མཛད་དུ་གསོལ། ༈ ཨེ་མ་ཧོཿ སྤྲོས་བྲལ་ཆོས་ཀྱི་དབྱིངས་ཀྱི་ཞིང་ཁམས་སུ༔ ཆོས་ཉིད་དུས་གསུམ་སྐྱེ་འགག་མེད་པའི་ངང་༔ བྱ་བྲལ་ལྷུན་རྫོགས་བདེ་བ་ཆེན་པོའི་སྐུ༔ ནམ་མཁའ་བཞིན་དུ་ཐུགས་རྗེ་ཕྱོགས་རིས་མེད༔ བླ་མ་ཆོས་ཀྱི་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བདེ་ཆེན་ལྷུན་གྱིས་གྲུབ་པའི་ཞིང་ཁམས་སུ༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔
ཡེ་ཤེས་ལྔ་ལྡན་བདེ་བར་གཤེགས་པའི་སྐུ༔ ཐུགས་རྗེའི་བྱེ་བྲག་སྣ་ཚོགས་སོ་སོར་སྟོན༔ བླ་མ་ལོངས་སྤྱོད་རྫོགས་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ མི་མཇེད་འཇིག་རྟེན་དག་པའི་ཞིང་ཁམས་སུ༔ ཐུགས་རྗེ་ཆེན་པོས་འགྲོ་བའི་དོན་ལ་བྱོན༔ གང་ལ་གང་འདུལ་ཐབས་ཀྱིས་འགྲོ་དོན་མཛད༔ འདས་དང་མ་བྱོན་ད་ལྟ་དུས་གསུམ་གྱི༔ བླ་མ་སྤྲུལ་པའི་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔
༈ ཆོས་སྐུ་ཀུན་ཏུ་བཟང་པོའི་དགོངས་པ་ཡིས༔ རྡོ་རྗེ་སེམས་དཔའ་དགའ་རབ་རྡོ་རྗེ་དང་༔ ཤྲཱི་སིངྷའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ རྫོགས་ཆེན་བརྒྱུད་པའི་བླ་མ་ལ་གསོལ? ཨོ་རྒྱན? ༈ འདི་ལྟར་མིག་གི་ཡུལ་དུ་སྣང་བ་ཡི༔ ཕྱི་ནང་སྣོད་བཅུད་དངོས་པོ་ཐམས་ཅད་ཀུན༔ སྣང་ཡང་བདག་འཛིན་མེད་པའི་ངང་ལ་ཞོག༔ གཟུང་འཛིན་དག་པ་གསལ་སྟོང་ལྷ་ཡི་སྐུ༔ འདོད་ཆགས་རང་གྲོལ་གྱི་བླ་མ་ལ་གསོལ༔
ཨོ་རྒྱན? འདི་ལྟར་རྣ་བའི་ཡུལ་དུ་གྲགས་པ་ཡི༔ སྙན་དང་མི་སྙན་འཛིན་པའི་སྒྲ་རྣམས་ཀུན༔ གྲགས་སྟོང་བསམ་མནོ་བྲལ་བའི་ངང་ལ་ཞོག༔ གྲགས་སྟོང་སྐྱེ་འགག་མེད་པ་རྒྱལ་བའི་གསུང་༔ གྲགས་སྟོང་རྒྱལ་བའི་གསུང་ལ་གསོལ? ཨོ་རྒྱན? འདི་ལྟར་ཡིད་ཀྱི་ཡུལ་དུ་འགྱུ་བ་ཡི༔ ཉོན་མོངས་དུག་ལྔའི་རྟོག་པ་ཅི་ཤར་ཡང་༔ སྔོན་བསུ་རྗེས་དཔྱོད་བློ་ཡིས་བཅོས་མི་གཞུག༔ འགྱུ་བ་རང་སར་བཞག་པས་ཆོས་སྐུར་གྲོལ༔ རིག་པ་རང་གྲོལ་གྱི་བླ་མ་ལ་གསོལ? ཨོ་རྒྱན? ཕྱི་ལྟར་གཟུང་བའི་ཡུལ་སྣང་དག་པ་དང་༔ ནང་ལྟར་འཛིན་པའི་སེམས་ཉིད་གྲོལ་བ་དང་༔
བར་དུ་འོད་གསལ་རང་ངོ་ཤེས་པ་རུ༔ དུས་གསུམ་བདེ་གཤེགས་རྣམས་ཀྱི་ཐུགས་རྗེ་ཡིས༔ བདག་འདྲའི་རང་རྒྱུད་གྲོལ་བར་བྱིན་གྱིས་རློབས༔ ༈ རྫོགས་པ་ཆེན་པོ་ཐོད་རྒལ་གསོལ་འདེབས་ནི། ཨོཾ་ཨཱཿཧཱུྃ། ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས་སོ། ། དྲུག་པ་རྡོ་རྗེ་འཆང་ཆེན་ལ་གསོལ་བ་འདེབས་སོ། ། སྟོན་པ་རྡོ་རྗེ་སེམས་དཔའ་ལ་གསོལ་བ་འདེབས་སོ། ། རིག་འཛིན་དགའ་རབ་རྡོ་རྗེ་ལ་གསོལ་བ་འདེབས་སོ། ། གུ་རུ་ཤྲཱི་སིངྷ་ལ་ལ་གསོལ་བ་འདེབས་སོ། །
རྒྱ་གར་རིག་འཛིན་བརྒྱད་པོ་ལ་གསོལ་བ་འདེབས་སོ། ། འཆི་མེད་པདྨ་འབྱུང་ལ་གསོལ་བ་འདེབས་སོ། ། ལྷ་ལྕམ་མནྡ་ར་བ་ལ་གསོལ་བ་འདེབས་སོ། ། རྗེ་འབངས་ཉི་ཤུ་རྩ་ལྔ་ལ་གསོལ་བ་འདེབས་སོ། ། གཏེར་སྟོན་བརྒྱ་དང་རྩ་བརྒྱད་ལ་གསོལ་བ་འདེབས་སོ། ། དྲིན་ཅན་རྩ་བརྒྱུད་བླ་མ་ལ་གསོལ་བ་འདེབས་སོ། ། ཞི་བ་བཞི་བཅུ་རྩ་གཉིས་ལ་གསོལ་བ་འདེབས་སོ། ། དག་པ་རིག་འཛིན་ཡབ་ཡུམ་ལ་ལ་གསོལ་བ་འདེབས་སོ། ། འབར་བ་ཁྲག་འཐུང་ལྔ་བཅུ་ལ་གསོལ་བ་འདེབས་སོ། ། ཆོས་བདག་མཁའ་འགྲོ་སྡེ་ལྔ་ལ་གསོལ་བ་འདེབས་སོ། །
བཀའ་སྲུང་དམ་ཅན་རྒྱ་མཚོ་ལ་གསོལ་བ་འདེབས་སོ། ། ཆོས་ཉིད་མངོན་སུམ་མཐོང་བར་བྱིན་གྱིས་རློབས་ཤིག ། ཉམས་སྣང་གོང་དུ་འཕེལ་བར་བྱིན་གྱིས་རློབས་ཤིག ། རིག་པ་ཚད་ལ་ཕེབས་པར་བྱིན་གྱིས་རློབས་ཤིག ། ཆོས་ཉིད་ཟད་སར་འཁྱོལ་བར་བྱིན་གྱིས་རློབས་ཤིག ། འཇའ་ལུས་མཁའ་སྤྱོད་འགྲུབ་པར་བྱིན་གྱིས་རློབས་ཤིག ། འཕོ་བ་ཆེན་པོ་འབྱོངས་པར་བྱིན་གྱིས་རློབས་ཤིག ། ཚེ་གཅིག་སངས་རྒྱས་འགྲུབ་པར་བྱིན་གྱིས་རློབས་ཤིག ། ཅེས་པ་འདི་རྫོགས་ཆེན་པདྨ་རིག་འཛིན་གྱིས་རི་དམ་གངས་ཀྱི་འདམ་ཁྲོད་དུ་སྦྱར་བའོ།། །། ༈ ཨོ་རྒྱན་གུ་རུ་པདྨ་འབྱུང་གནས་ལ་གསོལ་འདེབས་བཞུགས་སོ།
ཨེ་མ་ཧོཿ ཆོས་སྐུ་ཀུན་བཟང་དྲུག་པ་རྡོ་རྗེ་འཆང་༔ སྟོན་པ་རྡོར་སེམས་བཅོམ་ལྡན་ཤཱཀྱའི་རྒྱལ༔ མགོན་པོ་ཚེ་དཔག་མེད་དང་སྤྱན་རས་གཟིགས༔ དབྱེར་མེད་པདྨ་དེ་ལ་གསོལ་བ་འདེབས༔ སྐུ་ཡི་བདག་ཉིད་འཇམ་དཔལ་གཤིན་རྗེའི་གཤེད༔ གསུང་གི་བདག་ཉིད་དབང་ཆེན་རྟ་སྐད་འཚེར༔ ཐུགས་ཀྱི་བདག་ཉིད་ཡང་དག་ཧེ་རུ་ཀཿ གུ་རུ་ཡིད་བཞིན་ནོར་བུ་ལ་གསོལ་བ་འདེབས༔ ཡོན་ཏན་ཟིལ་གནོན་ཆེ་མཆོག་ཧེ་རུ་ཀཿ
ཕྲིན་ལས་བདག་ཉིད་རྡོ་རྗེ་གཞོན་ནུའི་སྐུ༔ མ་མོ་མཁའ་འགྲོའི་གཙོ་བོ་མངོན་རྫོགས་རྒྱལ༔ དཔལ་ཆེན་ཐོད་ཕྲེང་རྩལ་ལ་གསོལ་བ་འདེབས༔ སྐུ་ཡི་དབྱིངས་སུ་སྒྱུ་འཕྲུལ་ཞི་ཁྲོའི་ངང་༔ གསུང་གི་གདངས་སྐད་ཡན་ལག་བཅུ་གཉིས་ལྡན༔ ཐུགས་ཀྱི་དགོངས་པ་ཟང་ཐལ་ཡོངས་ལ་ཁྱབ༔ མཁའ་འགྲོའི་གཙོ་བོ་རྗེ་ལ་གསོལ་བ་འདེབས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔ ཐུགས་ཀྱི་དགོངས་པ་ལས་ཅན་བུ་ལ་གཏད༔ བརྩེ་བས་ཞལ་ཆེམས་བོད་འབངས་ཡོངས་ལ་བཞག༔
དྲིན་ཅན་སྤྲུལ་པའི་སྐུ་ལ་གསོལ་བ་འདེབས༔ བཀའ་དྲིན་དྲན་ནོ་གུ་རུ་རིན་པོ་ཆེ༔ ཐུགས་དམ་ཞལ་བཞེས་དགོངས་པས་བཟུང་དུ་གསོལ༔ དུས་ངན་འདི་ལ་རེ་ལྟོས་གཞན་མ་མཆིས༔ ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ༔ མཐུ་རྩལ་ནུས་པས་དུས་ངན་གཡོ་འཁྲུགས་ཟློག༔ བྱིན་རླབས་ཡེ་ཤེས་དབང་ཆེན་བསྐུར་དུ་གསོལ༔ ཉམས་དང་རྟོགས་པའི་རྩལ་ཤུགས་རྒྱས་པ་དང་༔ བསྟན་འགྲོར་ཕན་པའི་མཐུ་རྩལ་རབ་ལྡན་ཅིང་༔ ཚེ་གཅིག་སངས་རྒྱས་འགྲུབ་པར་བྱིན་གྱིས་རློབས༔
ཟབ་པ་སྐོར་བདུན་ལས༔ རྣམ་ཐར་དཔག་བསམ་ལྗོན་ཤིང་ལས་ཁོལ་དུ་ཕྱུང་བའོ།། །། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ སྔོན་འགྲོ་ཐེག་ཆེན་དགུ་ལྡན་བཞུགས་སོ༔ བཀའ་བརྒྱད་གསང་བ་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་ཁོ་མོ་ཡེ་ཤེས་མཚོ་རྒྱལ་གྱིས༔ གུ་རུ་རྗེ་ལ་བཀའ་གནང་ལེགས་ཞུས་ཏེ༔ སྔོན་འགྲོ་སྐྱབས་ཡུལ་ཐེག་ཆེན་རིམ་དགུ་བརྩམས༔ ས་མ་ཡ༔
དང་པོ་རང་ཉིད་རྣམ་སྣང་ལྡན་པའི་ལུས་ཟུངས་དང་༔ དང་པོ་སེམས་བསྐྱེད་པ་ནི༔ ཧོཿ མཐའ་ཡས་སེམས་ཅན་བདེ་དང་ལྡན༔ སྡུག་བསྔལ་སྲིད་པའི་མཚོ་ལས་སྒྲོལ༔ དོན་གཉིས་བདེ་དང་མི་འབྲལ་ཞིང་༔ རྟག་པར་ཆོས་འཁོར་བསྐོར་དུ་གསོལ༔ གཉིས་པ་སྐྱབས་ཡུལ་གསལ་གདབ་པ་ནི༔ ན་མོ་ཧཱུྃ༔ སྣང་སྲིད་སྣོད་བཅུད་ཡེ་ནས་ཟང་ཐལ་ངང་༔
རང་ལུས་རྣམ་དག་མ་བཅོས་སྟོང་པའི་དབྱིངས༔ དབུ་མ་བདེ་ཆེན་འཁོར་ལོའི་སྤྱི་གཙུག་དབུས༔ པདྨ་ཉི་ཟླ་ཐབས་ཤེས་སྤེལ་བའི་སྟེང་༔ རྩ་བའི་བླ་མ་རིག་འཛིན་ཐོད་ཕྲེང་རྩལ༔ དཀར་དམར་མདངས་ལྡན་ལྷ་ལྕམ་ཟུང་འཇུག་འཁྲིལ༔ དེ་ཡི་སྤྱི་བོར་རིགས་བདག་རྡོ་རྗེ་སེམས༔ དཀར་གསལ་མདངས་ལྡན་རྡོར་དྲིལ་ཡུམ་འཁྱུད་བསྣོལ༔ དེ་ཡི་སྤྱི་བོར་ཀ་དག་ཀུན་ཏུ་བཟང་༔ མཐིང་འོད་མཉམ་བཞག་བཟང་མོ་བདེ་སྟོང་འཁྲིལ༔ སྐྱབས་ཡུལ་རྣམ་གསུམ་ལོངས་སྤྱོད་རྫོགས་པའི་སྐུ༔
དཀྱིལ་འཁོར་གཙོ་བོ་རང་རང་ཕྱག་མཚན་ལྡན༔ གཡས་སུ་རིན་ཆེན་པདྨ་ཉི་ཟླའི་སྟེང་༔ དགོངས་བརྒྱུད་གཙོ་བོ་དྲུག་པ་རྡོ་རྗེ་འཆང་༔ མཐིང་ནག་རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས༔ སྟོན་པ་སངས་རྒྱས་བྱང་སེམས་ཚོགས་ཀྱིས་བསྐོར༔ རྒྱབ་ཏུ་པདྨ་ཉི་ཟླའི་ཁྲི་འཕང་སྟེང་༔ ལས་དབང་མཁའ་འགྲོ་མཐིང་ཀ་ཐབས་ཤེས་ཕྱག༔ བརྡ་བརྒྱུད་སློབ་དཔོན་མཁའ་འགྲོ་འབུམ་གྱིས་བསྐོར༔ གཡོན་དུ་རིན་ཆེན་ཁྲི་འཕང་དར་འབོལ་སྟེང་༔ སངས་རྒྱས་ཡེ་ཤེས་ཧེ་རུ་ཀ་པའི་ཆས༔
དམར་སྨུག་རྡོ་རྗེ་ཕུར་པ་འདྲིལ་ཐབས་གདེང་༔ སྙན་བརྒྱུད་གྲུབ་ཐོབ་རྗེ་འབངས་འབུམ་གྱིས་བསྐོར༔ མདུན་དུ་སྣ་ཚོགས་པདྨ་བྱོལ་སོང་ཁྲིར༔ ཆེ་མཆོག་སྨུག་ནག་གནམ་ཞལ་དབྱིངས་ཕྱུག་འཁྲིལ༔ རྡོ་རྗེ་དུང་དམར་འཛིན་ཅིང་བཀའ་བརྒྱད་ལྷ༔ དེ་ཡི་ཕྱི་རིམ་ཕྱོགས་བཅུའི་སངས་རྒྱས་དང་༔ བྱང་སེམས་རིག་འཛིན་བརྒྱུད་བཅས་འབུམ་གྱིས་བསྐོར༔ མཁའ་ལ་ཤར་བའི་ནམ་མཁའི་དཀྱིལ་འཁོར་ལྟར༔ དྲན་རྫོགས་རྩེ་གཅིག་སྣང་སྟོང་ལམ་གྱིས་གསལ༔ དེ་ཡི་སྤྱན་སྔར་བདག་དང་མཐའ་ཡས་རྣམས༔
མོས་གུས་གདུང་ཤུགས་གསོལ་བ་འདེབས་པ་ཡིས༔ བྱིན་རླབས་འབད་མེད་ཐུགས་རྗེས་རླབས་ཆེན་སྤྱོད༔ དཀྱིལ་འཁོར་གཙོ་བོ་གཅིག་དྲིལ་དེང་འདིར་བསྒྲུབ༔ ཅེས་མོས་གུས་གདུང་བའི་དབྱངས་ཀྱིས༔ དང་པོ་བླ་མ་ཆོས་སྐུའི་གསོལ་འདེབས་ནི༔ ན་མོ་ཧཱུྃ༔ ཨེ་མ་ཧོཿ ཆོས་དབྱིངས་ཀ་དག་ལྷུན་གྲུབ་ཕོ་བྲང་ནས༔ ཀུན་བཟང་ཐོག་མའི་མགོན་པོར་སྐྱབས་སུ་མཆི༔ ཡེ་ཤེས་ལྔ་ལྡན་མ་འགགས་ཕོ་བྲང་ནས༔
རྡོར་སེམས་ལོངས་སྤྱོད་རྫོགས་ལ་སྐྱབས་སུ་མཆི༔ སྣ་ཚོགས་རང་ཤར་རྫུ་འཕྲུལ་ཕོ་བྲང་ནས༔ སྤྲུལ་སྐུ་ཐོད་ཕྲེང་རྩལ་ལ་སྐྱབས་སུ་མཆི༔ གཅིག་ཤེས་ཀུན་གྲོལ་ལྟ་བའི་ཕོ་བྲང་ནས༔ བརྡ་བརྒྱུད་མཚོ་རྒྱལ་སྐུ་ལ? བསིལ་བ་ཚལ་གྱི་དུར་ཁྲོད་ཆེན་པོ་རུ༔ པདྨ་སཾ་བྷའི་སྐུ་ལ? ར་ག་ར་ཏིའི་གསང་བའི་གནས་མཆོག་ཏུ༔ བློ་ལྡན་མཆོག་སྲེད་སྐུ་ལ? བསིལ་བ་ཚལ་གྱི་དུར་ཁྲོད་ཆེན་པོ་རུ༔ པདྨ་རྒྱལ་པོའི་སྐུ་ལ? དུར་ཁྲོད་སོ་ས་གླིང་གི་གནས་མཆོག་ཏུ༔ ཉི་མ་འོད་ཟེར་སྐུ་ལ? ཟ་ཧོར་སིཾ་ཧ་གསང་བའི་བྲག་ཕུག་ནས༔ ཤཱཀྱ་སེངྒེའི་སྐུ་ལ? རྡོ་རྗེ་གདན་གྱི་གནས་མཆོག་དམ་པ་རུ༔
སེངྒེ་སྒྲ་སྒྲོགས་སྐུ་ལ? སྟག་ཚང་སེངྒེ་བསམ་འགྲུབ་གནས་མཆོག་ཏུ༔ རྡོ་རྗེ་གྲོ་ལོད་རྩལ་ལ? ཆོས་སྐུ་ལོངས་སྐུ་སྤྲུལ་སྐུ་ཡང་སྤྲུལ་ལ༔ སྐྱབས་སུ་མཆིའོ་ཐུགས་རྗེ་སྤྱན་གྱིས་གཟིགས༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ དེ་ནས་རྒྱལ་བ་དགོངས་བརྒྱུད་ཀྱི་གསོལ་འདེབས་ནི༔ དབྱངས་སྙན་པོའི་འདི་ལྟར་གདབ༔ ན་མོ་ཧཱུྃ༔ བསྐལ་པ་དཔག་མེད་བཀོད་པ་ནམ་མཁའི་ཁྱོན༔ ཡེ་ཤེས་རྡོ་རྗེ་རིག་པའི་ཁྱེའུ་ཆུང་༔ མངོན་རྫོགས་སྟོན་པ་དེ་ལ་སྐྱབས་སུ་མཆི༔
ཚེ་ལོ་བྱེ་བ་མི་མཇེད་འཇིག་རྟེན་ཁམས༔ སྟོན་པ་མི་འཁྲུགས་པ་ལ? ཚེ་ལོ་འབུམ་ཕྲག་དྲོད་གཤེར་འཇིག་རྟེན་དུ༔ སྟོན་པ་འཇིགས་པ་སྐྱོབ་ལ? ཚེ་ལོ་བརྒྱད་ཁྲི་མངལ་སྐྱེས་གནས་མཆོག་ཏུ༔ གཞོན་ནུ་རྣམ་པར་རོལ་ལ? ཚེ་ལོ་བདུན་ཁྲི་སུམ་ཅུ་རྩ་གསུམ་ན༔ སྟོན་པ་རྡོར་འཆང་སྐུ་ལ? ཚེ་ལོ་དྲུག་ཁྲི་གསང་ཆེན་མེ་རི་འབར༔ གཞོན་ནུ་སྟོབས་ལྡན་སྟོན་པར? ཚེ་ལོ་ཁྲི་ཕྲག་སྲིན་ཡུལ་རུ་ལུའི་གླིང་༔ དྲང་སྲོང་ཁྲོ་རྒྱལ་སྟོན་པར? ཚེ་ལོ་ལྔ་སྟོང་རྡོ་རྗེ་ཡངས་པ་ཅན༔ སྟོན་པ་གསེར་འོད་དམ་པར་སྐྱབས་སུ་མཆི༔ ཚེ་ལོ་སྟོང་ཕྲག་སོག་པོ་གཡུ་སྨིན་ཡུལ༔ སྟོན་པ་བློ་གྲོས་རྒྱལ་བར? ཚེ་ལོ་ལྔ་བརྒྱ་བྱ་རྒོད་ཕུང་རི་རུ༔
སྟོན་པ་འོད་སྲུང་དེ་ལ? ཚེ་ལོ་སུམ་བརྒྱ་རྡོ་རྗེ་གདན་དྲུང་དུ༔ མངོན་རྫོགས་སངས་རྒྱས་དེ་ལ? ཚེ་ལོ་བརྒྱ་ཕྲག་ཝཱ་རཱ་ཎ་སཱི་རུ༔ སྟོན་པ་ཤཱཀྱ་ཐུབ་པར? མ་ལ་རི་བོ་གསང་བའི་གནས་མཆོག་ཏུ༔ སྟོན་པ་རྡོ་རྗེ་ཆོས་ལ? དཀར་མེ་གཅིག་ལ་གཉིས་མཆེད་སྣང་ཚུལ་བཞིན༔ སྒྲོལ་མ་བརྒྱ་རྩ་བརྒྱད་ལ? བྱང་ཆུབ་སེམས་དཔའ་འགྲོ་བའི་བླ་མ་མཆོག༔ ཉེ་བའི་སྲས་ཆེན་བརྒྱད་ལ? དགོངས་པ་ཟབ་མོ་ཀློང་ཡངས་ནམ་མཁའི་ཁྱོན༔ ས་བཅུ་ལམ་ལྔ་ཐོགས་མེད་བགྲོད་པར་ཤོག༔ དེ་ནས་རིག་འཛིན་བརྡའི་བརྒྱུད་པ་རྣམས་ལ་གསོལ་བ་འདེབས་པ་ནི༔ ན་མོ་ཧཱུྃ༔ ཀུན་གཞི་མ་བཅོས་རང་གསལ་སྐྱེ་མེད་ཀློང་༔
སྣ་ཚོགས་གར་མཁན་བྱེད་ལས་རྣམ་སྤྲུལ་པ༔ ལས་ཀྱི་དབང་མོའི་སྐུ་ལ? དུར་ཁྲོད་བསིལ་བ་ཚལ་གྱི་གནས་མཆོག་ཏུ༔ སློབ་དཔོན་ཧཱུྃ་ཆེན་སྐུ་ལ? སྐུ་ལ་རྫོགས་པའི་དུར་ཁྲོད་ཆེན་པོ་རུ༔ མཉྫུ་ཤྲཱིའི་སྐུ་ལ? དུར་ཁྲོད་ལངྐ་བརྩེགས་པའི་གནས་མཆོག་ཏུ༔ ནཱ་གརྫུ་ནི་སྐུ་ལ? པདྨ་བརྩེགས་པའི་དུར་ཁྲོད་ཆེན་པོ་རུ༔ པྲ་བྷ་ཧསྟཱིའི་སྐུ་ལ? ལྷུན་གྲུབ་གཏེར་གྱི་དུར་ཁྲོད་གནས་མཆོག་ཏུ༔ བི་མ་མི་ཏྲའི་སྐུ་ལ? གསང་ཆེན་རོལ་པའི་དུར་ཁྲོད་གནས་མཆོག་ཏུ༔ དྷ་ན་སཾ་སྐྲྀའི་སྐུ་ལ? ཧེ་ཆེན་བརྡལ་བའི་དུར་ཁྲོད་གནས་མཆོག་ཏུ༔ རོམྦུ་གུ་ཧྱའི་སྐུ་ལ? དུར་ཁྲོད་འཇིག་རྟེན་བརྩེགས་པའི་གནས་མཆོག་ཏུ༔ ཤཱནྟིཾ་གརྦྷའི་སྐུ་ལ? སྣང་སྲིད་ཀློང་ཡངས་ཡེ་ཤེས་གཅིག་ཏུ་ཤར༔
དགོངས་བརྒྱུད་རྡོ་རྗེ་སེམས་དཔར? མཚོན་བྱེད་རི་མོ་སྣང་བའི་གྲྭ་ཟུར་ཙམ༔ བརྡ་བརྒྱུད་དགའ་རབ་རྡོ་རྗེར? ཉི་མ་གཅིག་ལ་མཆེད་པའི་འབུམ་ཕྲག་དབྱིབས༔ སྙན་བརྒྱུད་མཉྫུ་ཤྲཱིར? བརྡ་བཞི་དགོངས་པ་བཀའ་བབ་རྟེན་འབྲེལ་སྣོད༔ ཚིག་བརྒྱུད་ཤྲཱི་སིངྷར? སྨིན་གྲོལ་དབང་བཞི་གསང་བ་ཤོག་སེར་མཛོད༔ གོ་བྱི་དེ་མའི་སྐུ་ལ? རྒྱུད་ལུང་དགོངས་པ་གཅིག་ཤེས་ཀུན་དུ་གྲོལ༔ ལས་ཀྱི་སློབ་དཔོན་སྐུ་ལ? བྱིན་རླབས་ནུས་པའི་སྤྲིན་ཕུང་ཆེར་གཡོས་ནས༔ དབང་བཞི་གྲོལ་ལམ་ཐོབ་པར་བྱིན་གྱིས་རློབས༔ དེ་ནས་གང་ཟག་སྙན་བརྒྱུད་ཀྱི་གསོལ་འདེབས་ནི༔ ན་མོ་ཧཱུྃ༔ ཀུན་ཚང་ལྷུན་གྲུབ་སྣང་སྲིད་བདེན་གཉིས་དབྱིངས༔
རྒྱལ་སྲས་ཚུལ་བྱོན་རིག་འཛིན་པདྨ་འབྱུང་༔ བརྡ་ཡི་གསང་མཛོད་ཡེ་ཤེས་མཚོ་རྒྱལ་ལྕམ༔ ཐུན་མོང་མ་ཡིན་སྙིང་ནས? སངས་རྒྱས་ཡེ་ཤེས་བྲག་ལ་ཕུར་པ་བཏབ༔ ནམ་མཁའི་སྙིང་པོ་ཉི་མའི་ཟེར་ལ་ཆིབས༔ རྒྱལ་བ་མཆོག་དབྱངས་རྟ་སྐད་ཕྱོགས་བཅུར་སྒྲོགས༔ བླ་མེད་རྣལ་འབྱོར་གསུམ་ལ? དཔལ་གྱི་ཡེ་ཤེས་མ་མོ་བྲན་དུ་ཁོལ༔ དཔལ་གྱི་སེངྒེས་ལྷ་སྲིན་དམ་ལ་བཏགས༔ བཻ་རོ་ཙ་ན་སྒྲ་ཚད་མཐའ་རུ་ཕྱིན༔ ལྟ་བ་མཐར་ཕྱིན་གསུམ་ལ? ཁྲི་སྲོང་ལྡེའུ་བཙན་མི་གཡོ་ཏིང་འཛིན་རྙེད༔ གཡུ་སྒྲ་སྙིང་པོ་རྟོགས་པ་མངོན་དུ་གྱུར༔
ཛྙཱ་ན་ཀུ་མཱས་བྲག་ལ་བདུད་རྩི་འབྱིན༔ སྒོམ་པ་མཐར་ཕྱིན་གསུམ་ལ? རྡོ་རྗེ་བདུད་འཇོམས་དྲག་སྔགས་མཐའ་རུ་ཕྱིན༔ ཡེ་ཤེས་དབྱིངས་ནི་མཁའ་སྤྱོད་གནས་སུ་འཕུར༔ སོག་པོ་ལྷ་དཔལ་གདུག་པའི་གཅན་གཟན་འཛིན༔ སྤྱོད་པ་མཐར་ཕྱིན་གསུམ་ལ? སྣ་ནམ་ཡེ་ཤེས་བྱ་ལྟར་ཐོགས་མེད་ལྡིང་༔ དཔལ་གྱི་དབང་ཕྱུག་ཕུར་པ་གདེང་ཚད་གུམ༔ ལྡན་མ་རྩེ་མང་མི་བརྗེད་གཟུངས་རྣམས་ཐོབ༔ འབྲས་བུ་ཀློང་གྱུར་གསུམ་ལ? སྐ་བ་དཔལ་བརྩེགས་གཞན་གྱི་ཤེས་རྒྱུད་མཐོང་༔ ཤུད་བུ་དཔལ་སེང་ཆུ་བོ་གྱེན་དུ་བཟློག༔ རྒྱལ་བའི་བློ་གྲོས་རོ་ལངས་གསེར་དུ་བསྒྱུར༔
གཞི་ཡི་ཀློང་གྱུར་གསུམ་ལ? ཁྱེའུ་ཆུང་ལོ་ཙཱས་ནམ་མཁའི་བྱ་རྣམས་འཛིན༔ དྲན་པ་ནམ་མཁས་བྱང་གཡག་དབུས་སུ་འགུགས༔ འོ་བྲན་དབང་ཕྱུག་ཆུ་ལ་ཉ་ལྟར་འཛུལ༔ ལམ་མཆོག་མཐར་ཕྱིན་གསུམ་ལ? རྨ་ཐོག་རིན་ཆེན་ཕ་ཝང་ཟན་ལྟར་རོལ༔ དཔལ་གྱི་རྡོ་རྗེ་རི་བྲག་ཐོགས་མེད་བགྲོད༔ རྒྱལ་བ་བྱང་ཆུབ་ནམ་མཁར་སྐྱིལ་ཀྲུང་བཞུགས༔ ལང་འགྲོ་དཀོན་མཆོག་ནམ་མཁའི་ཐོག་རྒོད་འཕེན༔ རྟོགས་པ་མངོན་གྱུར་བཞི་ལ? རིག་འཛིན་འདུས་པ་དཀྱིལ་འཁོར་གསང་བའི་མཛོད༔ སྙན་བརྒྱུད་འབྲས་བུ་མི་བརྗེད་དྲན་པ་ཐོབ༔ ཐུགས་རྗེ་ནུས་རྩལ་ཕྲིན་ལས་སྟོབས་ཀྱིས་ཕྱུག༔
སྙན་བརྒྱུད་རྗེ་འབངས་རྣམས་ལ? བརྡ་བཞི་ཀློང་དུ་འགྱུར་བར་བྱིན་གྱིས་རློབས༔ དེ་ནས་ཚིག་བརྒྱུད་ཤོག་སེར་བརྒྱུད་པའི་དཀྱིལ་འཁོར་གསང་བའི་གསོལ་བ་འདེབས་པ་ནི༔ ན་མོ་ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཆེ་མཆོག་ཞི་ཁྲོའི་སྐུ་ལ་སྐྱབས་སུ་མཆི༔ མེ་ལོང་ཡེ་ཤེས་ཨེ་ཡི་ཕོ་བྲང་ནས༔ ཡང་དག་ཐུགས་ཀྱི་ལྷ་ལ? མཉམ་ཉིད་ཡེ་ཤེས་ཨེ་ཡི་ཕོ་བྲང་ནས༔ འཇམ་དཔལ་སྐུ་ཡི་ལྷ་ལ? སོར་རྟོག་ཡེ་ཤེས་ཨེ་ཡི་ཕོ་བྲང་ནས༔ པདྨ་གསུང་གི་ལྷ་ལ? བྱ་གྲུབ་ཡེ་ཤེས་ཨེ་ཡི་ཕོ་བྲང་ནས༔ ཕྲིན་ལས་ཕུར་པའི་ལྷ་ལ? སྣང་སྟོང་ལྷུན་གྲུབ་ཨེ་ཡི་ཕོ་བྲང་ནས༔
མ་མོ་རྦོད་གཏོང་ལྷ་ལ? གྲགས་སྟོང་ཡེ་ཤེས་ཨེ་ཡི་ཕོ་བྲང་ནས༔ བླ་མ་རིག་འཛིན་ཚོགས་ལ་སྐྱབས་སུ་མཆི༔ གསལ་སྟོང་ཡེ་ཤེས་ཨེ་ཡི་ཕོ་བྲང་ནས༔ འཇིག་རྟེན་མཆོད་བསྟོད་ལྷ་ལ? བདེ་སྟོང་ཡེ་ཤེས་ཨེ་ཡི་ཕོ་བྲང་ནས༔ དམོད་པ་དྲག་སྔགས་ལྷ་ལ? རྫུ་འཕྲུལ་ཤུགས་འཆང་བསྟན་པའི་བྱ་ར་བ༔ དཀྱིལ་འཁོར་ཡོངས་རྫོགས་སྐུ་ལ? དཀྱིལ་འཁོར་གསང་བ་གདམས་པའི་སྲོག་འཛིན་པ༔ རྩ་བརྒྱུད་བླ་མའི་སྐུ་ལ? སྨོན་ལམ་དབང་ཆེན་མི་བརྗེད་གཟུངས་བཞི་ཐོབ༔ རྡོ་རྗེ་བདུད་འདུལ་རྩལ་ལ? འབྲེལ་ཚད་དོན་ལྡན་ཚོགས་གཉིས་མཐའ་རུ་ཕྱིན༔ ཚིག་བརྒྱུད་ཤོག་སེར་བརྒྱུད་པར? དོན་གཉིས་ལྷུན་གྱིས་འགྲུབ་པར་བྱིན་གྱིས་རློབས༔ དེ་ནས་དབང་ལུང་ཁྲིད་ཀྱི་བརྒྱུད་པའི་གསོལ་བ་འདེབས་པ་ནི༔
ན་མོ་ཧཱུྃ༔ འཁོར་འདས་སྣོད་བཅུད་དག་པ་ལྷ་ཡི་ཞིང་༔ གཟུགས་རྣམས་ཡི་དམ་སྒྲ་གྲགས་ཆོས་དབྱིངས་གདངས༔ དྲན་རིག་འོད་གསལ་སྟོང་ཉིད་ལྷག་གེ་བ༔ དབང་བཞི་ཐེག་པའི་རིམ་པར་གསོལ་བ་འདེབས༔ སངས་རྒྱས་ཆོས་དང་དགེ་འདུན་ཚོགས་ཀྱི་མཆོག༔ ཕྱི་ཡི་སྐྱབས་ཡུལ་རྣམས་ལ? བླ་མ་རྣམས་དང་ཡི་དམ་མཁའ་འགྲོ་སྟེ༔ ནང་གི་སྐྱབས་ཡུལ་རྣམས་ལ? ཆོས་སྐུ་ལོངས་སྐུ་སྤྲུལ་སྐུ་རྣམ་པ་གསུམ༔ གསང་བའི་སྐྱབས་ཡུལ་རྣམས་ལ? རྩ་དང་རླུང་དང་བདེ་ཆེན་ཐིག་ལེ་གསུམ༔ དོན་གྱི་སྐྱབས་ཡུལ་རྣམས་ལ? ལྟ་བ་དང་ནི་སྒོམ་པ་སྤྱོད་པ་གསུམ༔
ལམ་གྱི་སྐྱབས་ཡུལ་རྣམས་ལ? གཞི་དང་ལམ་དང་འབྲས་བུ་རྣམ་པ་གསུམ༔ གྲོགས་ཀྱི་སྐྱབས་ཡུལ་རྣམས་ལ? ངོ་བོ་དང་ནི་རང་བཞིན་ཐུགས་རྗེ་གསུམ༔ གཞི་ཡི་སྐྱབས་ཡུལ་རྣམས་ལ? བདེ་དང་གསལ་དང་ཏིང་འཛིན་མི་རྟོག་གསུམ༔ ཁྲེགས་ཆོད་སྐྱབས་ཡུལ་རྣམས་ལ? དེ་ལྟར་སྐྱབས་མཆིས་གསོལ་བཏབ་གདུང་བའི་མོད༔ ཕྱོགས་བཅུའི་རྒྱལ་སྲས་བརྒྱུད་བཅས་མ་ལུས་པ༔ སྐྱབས་ཡུལ་ལྔ་ཚོམ་སྐུ་ལ་རིམ་པར་ཐིམ༔ ལྔ་ལྡན་རྣམས་ཀྱང་གཙོ་བོ་གུ་རུར་ཐིམ༔ འོད་དུ་ཞུ་ནས་སྐུ་གསུང་ཐུགས་ཡོན་ཏན༔ བྱིན་རླབས་ཡི་གེ་འབྲུ་ལྔ་སྤྱི་བོར་ཐིམ༔ ཚངས་བུག་ནས་ཞུགས་ལུས་ཀུན་ལྟེམ་གྱིས་གང་༔
ཀ་དག་ཟང་ཐལ་གསལ་སྟོང་འོད་ལྔ་ཡི༔ རང་བཞིན་འབར་བ་འོད་གསལ་སྙིང་པོར་གྱུར༔ ཀཱ་ཡ་སིདྡྷི་ཨོྃ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ ས་མ་ཡ་ཨ་ཝེ་ཤ་ཡ་ཨ་ཨཱཿ ཞེས་དམིགས་པ་རྣམས་གཞུང་གི་ཚིག་ལྟར་བྱ༔ དབང་བཞི་བླང་༔ ཐ་མ་སྤྲོས་བྲལ་འོད་ཀྱི་གོང་བུ་ཅན་གྱི་རང་བཞིན་དུ་བཞག་གོ༔ ས་མ་ཡ༔
སྱཾ༣ བདག་འདྲ་ཡེ་ཤེས་མཚོ་རྒྱལ་གྱིས༔ དཀྱིལ་འཁོར་ཀུན་གྱི་སྔོན་འགྲོའི་ཕྱིར༔ སྐྱབས་ཡུལ་རིམ་པ་ཨེ་མ་ཧོཿ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དབྱཻར་ཆཻཻཻཻཻ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་སྦས་ཡུལ་པདྨ་རོང་ནས་གདན་དྲངས་ཤིང་ཤོག་སེར་ནས་བོད་ཡིག་ཏུ་བསྒྱུར་བའོ༔ དགེའོ།། །། ༈ ཨོ་རྒྱན་གཏེར་བདག་གླིང་པའི་འཁྲུངས་རབས་བསྡུས་པ་བཅུ་གསུམ་མ་སྣང་གསལ་མེ་ལོང་བཞུགས་སོ། ཨེ་མ་ཧོ། འོག་མིན་ཆོས་དབྱིངས་དག་པའི་ཀློང་ཡངས་ནས། ། ཀུན་བཟང་ཐོག་མའི་མགོན་པོ་རྡོ་རྗེ་འཆང༌། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས། །
ལོངས་སྐུ་རྩལ་སྣང་འཕགས་མཆོག་སྤྱན་རས་གཟིགས། ། དེ་དྲུང་ཁྱེའུ་ལྷ་བུ་འོད་ཟེར་ཞེས། ། ཉི་ཟླའི་ཟེར་ཆིབས་དྲྭ་བའི་རྣལ་འབྱོར་སྟོན། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས། ། འོད་སྲུང་མདུན་དུ་དགེ་སློང་ཀུ་ས་ལི། ། ཕར་ཕྱིན་དྲུག་ལྡན་མཛོད་དགུ་ཐེག་པའི་བརྒྱན། ། གསོལ་བ་འདེབས་སོ? ། འཇའ་ལུས་ཆོས་སྐུ? ། ཤཱཀ་ཐུབ་སྤྱན་སྔར་གནས་བརྟན་བཟང་པོ་བ། །

ཤིང་རྟའི་སྲོལ་འཛིན་རྒྱལ་ཚབ་དམ་པ་རྗེ། ། གསོལ་བ་འདེབས་སོ? ། འཇའ་ལུས་ཆོས་སྐུ? ། ལྷོ་ནུབ་ཟ་ཧོར་ཤཱཀྱ་པྲ་བྷ་ཝ། ། རྒྱལ་སྲས་སྤྲུལ་ཚེ་པྲ་བྷ་ཧསྟཱི་མཇལ། ། གསོལ་བ་འདེབས་སོ? ། འཇའ་ལུས་ཆོས་སྐུ? ། རྒྱ་གར་ཤར་ཕྱོགས་གྲུབ་ཆེན་ས་ར་ཧ། ། རྩ་རླུང་དབང་སྡུད་གཉུག་མ་ལྷན་སྐྱེས་འཕྲོད། ། གསོལ་བ་འདེབས་སོ? ། འཇའ་ལུས་ཆོས་སྐུ? །
རྒྱ་གར་ཤར་གླིང་ལྷ་ལྕམ་བདེ་ཆེན་མཚོ། ། ཕག་མོས་ཞལ་གཟིགས་ཧེ་རུ་ཀ་པའི་ཡུམ། ། གསོལ་བ་འདེབས་སོ? ། འཇའ་ལུས་ཆོས་སྐུ? ། བདེ་བྱེད་བརྩེགས་པར་འཇམ་དཔལ་བཤེས་གཉེན་པ། ། གཤིན་རྗེའི་བཀའ་བབ་ཟབ་མོའི་གཏེར་དང་འཕྲོད། ། གསོལ་བ་འདེབས་སོ? ། འཇའ་ལུས་ཆོས? ། གུ་རུའི་སྤྱན་སྔར་སངས་རྒྱས་ཡེ་ཤེས་མཆོག ། རྫུ་འཕྲུལ་བརྟུལ་ཞུགས་བྲག་ལ་ཕུར་པ་གདབ། །
གསོལ་བ་འདེབས་སོ? ། འཇའ་ལུས་ཆོས་སྐུ? ། མུ་སྟེགས་བཟློག་པའི་རྟེན་འབྲེལ་དུས་ལ་བབ། ། གཤིན་རྗེའི་བདག་ཉིད་དུམ་རྒྱ་ཞང་ཁྲོམ་པ། ། གསོལ་བ? ། འཇའ་ལུས? ། ལྷ་སྲིན་གདུག་པའི་དལ་ཁ་དགྲ་ལ་འབེབ། ། དྲང་སྲོང་སྐུ་བརྙེས་བོན་པོ་དྲག་རྩལ་ཅན། ། གསོལ་བ་འདེབས་སོ? ། འཇའ་ལུས? །
སྣང་བའི་ཤན་འབྱེད་རྫོགས་ཆེན་བླ་མེད་རྟོགས། ། བསྟན་གཉིས་གླིང་པ་རྩ་གསུམ་ཆོས་ཀྱི་མཛོད། ། གསོལ་བ? ། འཇའ་ལུས་ཆོས་སྐུ? ། བོད་ཡུལ་འདུལ་ཞིང་བདེན་གཉིས་གདུལ་བྱར་གཟིགས། ། དྲི་མེད་ཀུན་དགའ་སྤྲུལ་པའི་རྣལ་འབྱོར་པ། ། གསོལ་བ? ། འཇའ་ལུས་ཆོས་སྐུ? ། ལྷོ་བྲག་མོན་ཁ་མ་ངེས་ཚུལ་འཛིན་པ། ། སྔགས་འཆང་པདྨ་དབང་གི་བདག་ཉིད་ལ། །
གསོལ་བ་འདེབས་སོ? ། འཇའ་ལུས? ། སྨོན་ལམ་དབང་གིས་ཟབ་གཏེར་སྒོ་འབྱེད་པ། ། གུ་རུའི་རྒྱལ་སྲས་ཨུ་རྒྱན་གཏེར་བདག་གླིང༌། ། གསོལ་བ? ། འཇའ་ལུས? ། འདི་ནས་ཡང་འཕོས་རྔ་ཡབ་དཔལ་རི་རུ། ། རྒྱལ་སྲས་བདེ་བའི་ཡེ་ཤེས་རྡོ་རྗེ་རྩལ། ། སྨོན་ལམ་དབང་གིས་བོད་ཡུལ་ཡང་སྤྲུལ་འབྱུང༌། ། འབྲེལ་ཚད་དོན་ལྡན་ཚོགས་གཉིས་མཐར་ཕྱིན་ནས། །
དཔལ་ལྡན་བླ་མས་ཚེ་རབས་རྗེས་འཛིན་ཤོག ། ཅེས་དད་ལྡན་གྲྭ་སློབ་མང་པོས་བསྐུར་ངོར་སྔོན་གྱི་ཁ་བྱང་དང་བསྟུན་ནས་གཏེར་བདག་གླིང་པས་ཐུན་མཚམས་སུ་བྲིས། ཡི་གེ་པ་ཡང་བདུད་འདུལ་རྩལ་གྱི་བགྱིས། མངྒ་ལཾ།། །། ༈ ཨོ་རྒྱན་གཏེར་བདག་གླིང་པའི་སྐྱེས་རབས་གསོལ་འདེབས་སྨིན་གྲོལ་ལམ་འགོད་བཞུགས་སོ། ཆོས་དབྱིངས་ངོ་བོ་བདེ་ཆེན་རང་བཞིན་ལས། ། རྣམ་མཁྱེན་ཐར་པའི་སྒོ་གསུམ་ལེགས་འབྱེད་པ། ཁྱབ་བདག་འཁོར་ལོའི་དབང་ཕྱུག་པདྨ་འབྱུང༌། ། དམ་པས་རྗེས་བཟུང་འཕགས་པས་ལུང་བསྟན་པའི། ། བྱིན་བརླབས་བཀའ་གཏད་བཀའ་ཡི་བསྡུ་བ་པོ། །
སངས་རྒྱས་ཡེ་ཤེས་འགྲོ་བའི་གཉེན་གཅིག་པུ། ། གང་དེས་བྱིན་བརླབས་གསང་གསུམ་རོལ་པའི་གར། ། རྡོ་རྗེ་བདུད་འདུལ་སྲིད་གསུམ་ཟིལ་གནོན་རྩལ། ། སྒྲུབ་ཆེན་བཀའ་བརྒྱད་དགོངས་པ་མངོན་དུ་གྱུར། ། རྩ་གསུམ་གླིང་པ་ཆོས་ཀྱི་རྒྱ་མཚོ་ལ། ། གསོལ་བ་འདེབས་སོ་འཆི་མེད་རིག་འཛིན་སྩོལ། ། གནམ་ལྕགས་རྡོ་རྗེ་བདུད་དཔུང་ཟིལ་གནོན་རྩལ། ། གྲུབ་པ་བརྙེས་མཛད་ཧཱུྃ་ནག་དྲག་རྩལ་ལ། ། གསོལ་བ་འདེབས་སོ་ཕྱི་ནང་བར་ཆད་སོལ། ། རྡོ་རྗེ་གྲུབ་མཆོག་ཁམས་གསུམ་དབང་བསྒྱུར་རྩལ། །
རྗེ་བཙུན་ཀརྨ་ལས་འབྲེལ་གླིང་པ་ལ། ། གསོལ་བ་འདེབས་སོ་བདུད་བཞིའི་གཡུལ་རྒྱལ་སྩོལ། ། ནམ་མཁའ་དབལ་ཆེན་གཡུང་དྲུང་སེམས་དཔའ་རྩལ། ། གསང་བ་ཐ་ནག་མུ་སྟེགས་འདུལ་མཛད་པར། ། གསོལ་འདེབས་མཐའ་འཁོབ་བདུད་བཞི་འདུལ་བར་མཛོད། ། རྡོ་འཆང་འཇམ་དཔལ་བཤེས་གཉེན་ཀུ་ས་ལར། ། གནས་བརྟན་བཟང་པོ་ཤཱཀྱ་པྲ་བྷ་ཝར། ། གསོལ་བ་འདེབས་སོ་བདེན་གཉིས་དོན་རྟོགས་སྩོལ། ། ས་ར་ཧ་དང་ལྷ་ལྕམ་བདེ་ཆེན་མཚོ། ། དུམ་རྒྱ་ཞང་ཁྲོམ་བོན་པོ་དྲག་རྩལ་ལ། །
གསོལ་བ་འདེབས་སོ་ཀ་དག་དོན་རྟོགས་སྩོལ། ། བསྟན་གཉིས་གླིང་པ་དྲི་མེད་ཀུན་དགའ་བ། ། གཏེར་ཆེན་པདྨ་གཏེར་བདག་གླིང་པ་ལ། ། གསོལ་བ་འདེབས་སོ་གཏན་གྱི་བླ་མར་ཤོག ། དམ་པ་ཉིད་ལ་གསོལ་བ་བཏབ་པའི་མཐུས། ། སྐྱེ་དང་ཚེ་རབས་གཏན་སྲིད་ཐམས་ཅད་དུ། ། རྗེ་བཙུན་གུ་རུའི་གོ་འཕང་ཐོབ་པ་དང༌། ། འཇའ་ལུས་འོད་ཕུང་ཆོས་སྐུར་གྲོལ་ནས་ཀྱང༌། ། ཐོག་མའི་སངས་རྒྱས་རང་དབྱིངས་དེར་རྫོགས་ཤོག ། ཅེས་གསོལ་འདེབས་ཚིགས་སུ་བཅད་པ་འདི་ཉིད་བླ་མ་བསམ་གཏན་རྒྱ་མཚོ་དང༌།
བུ་སློབ་སྐལ་ལྡན་རྣམས་ཀྱིས་བསྐུལ་ངོར། སྔགས་འཆང་སྙོམ་ལས་པ་གར་དབང་གནམ་ལྕགས་རྡོ་རྗེས་གནས་ཆེན་དགའ་བ་ལུང་གི་ཞོལ་དུ་སྦྱར་བའོ།། །། ༈ རྒྱལ་ཀུན་ཕྲིན་ལས་རྫོགས་པའི་མཐུ་སྟོབས་དབང༌། ། པདྨ་ཐོད་ཕྲེང་མཁར་ཆེན་ཡེ་ཤེས་མཚོ། ། སངས་རྒྱས་ཡེ་ཤེས་རྣམ་རོལ་སྒྱུ་འཕྲུལ་གར། ། ཨོ་རྒྱན་རྩ་གསུམ་གླིང་པར་གསོལ་བ་འདེབས། ། སྙིགས་དུས་གདུལ་བྱ་འདུལ་ཕྱིར་རིགས་སྔགས་རྒྱལ། ། དབྱིངས་རིག་ཤུགས་འཆང་ཟབ་གསང་གཏེར་གྱི་བདག ། སྐལ་ལྡན་རྣམས་ལ་རང་བྱུང་ཡེ་ཤེས་སྟོན། ། ཐུགས་མཆོག་རྡོ་རྗེ་རྩལ་ལ་གསོལ་བ་འདེབས། །
ཆོས་དབྱིངས་ཁྱབ་བརྡལ་འདུས་མ་བྱས་པའི་ངང༌། ། ལོངས་སྤྱོད་རྫོགས་པའི་ཐུགས་རྗེའི་རང་རྩལ་ལས། ། རྣམ་སྤྲུལ་དཔག་ཡས་འགྲོ་བའི་དཔལ་དུ་ཤར། ། ཐུགས་རྗེས་འགྲོ་དོན་མཛད་ལ་གསོལ་བ་འདེབས། ། ཐུབ་པའི་སྤྱན་སྔར་དྲི་མེད་ཀོ་ལ་ཤེ། ། རྣམ་སྤྲུལ་འགྲོ་བའི་དོན་མཛད་བི་མ་ལ། ། སྲོང་བཙན་སྒམ་པོའི་དུས་སུ་ཆོས་བློན་མགར། ། རྗེ་བཙུན་པདྨའི་དྲུང་དུ་ཤུད་དཔལ་སེང༌། ། འོད་ཀྱི་གླང་པོ་དམ་པ་སངས་རྒྱས་དང༌། ། མེ་ལོང་རྡོ་རྗེ་ཡར་ལུང་སྤྲུལ་སྐུ་དང༌། །
ཡེ་ཤེས་དབང་མོ་ཆོས་དབྱིངས་རྒྱ་མཚོ་སོགས། ། འབྲེལ་ཚད་དོན་ལྡན་མཛད་ལ་གསོལ་བ་འདེབས། ། སླར་ཡང་བོད་ཡུལ་སྙིགས་དུས་གདུལ་བྱའི་ངོར། ། སྨུག་ནག་རྡོ་རྗེ་གར་དབང་ལས་རབ་རྩལ། ། སྐལ་ལྡན་རྣམས་ལ་རང་བྱུང་ཡེ་ཤེས་སྟོན། ། གདུལ་བྱ་མཐར་ཕྱིན་མཛད་ལ་གསོལ་བ་འདེབས། ། དེ་ལྟར་རྩེ་གཅིག་གསོལ་བ་བཏབ་པའི་མཐུས། ། འཕགས་མཆོག་ཁྱེད་ཀྱི་ཐུགས་རྗེའི་ཡེ་ཤེས་ཀྱིས། ། བདག་རྒྱུད་སྨིན་ཅིང་གྲོལ་བར་བྱིན་གྱིས་རློབས། ། སྣང་བ་བཞི་ཟད་དབྱིངས་རིག་དབྱེར་མེད་པའི། །
མཆོག་གི་རྡོ་རྗེའི་གོ་འཕང་མངོན་གྱུར་ཤོག ། ཅེས་པའི་གསོལ་འདེབས་ཚན་གསུམ་འདི་ལྕགས་ཟམ་མཆོག་སྤྲུལ་བསྟན་འཛིན་ཡེ་ཤེས་ལྷུན་གྲུབ་ཀྱིས་མཛད་པའོ།། །། ༈ པདྨ་གཏེར་བདག་གླིང་པའི་རྣམ་ཐར་གསོལ་འདེབས་གནས་རི་སོ་དགུ་མ་ཞེས་བྱ་བ་བཞུགས་སོ། གུ་རུ་ན་མོ། ཛྙཱ་ན་སིདྡྷི་ཧྲཱིཿ ། མཐའ་བྲལ་ཀུན་ཁྱབ་རྒྱལ་བའི་དགོངས་བཅུད་ལས། ། ལེགས་སྤྲུལ་ངོ་བོ་གཟུགས་སྐུར་ཚུལ་བསྟན་མཛད། ། པད་སྡོང་ལས་འཁྲུངས་མཚན་དཔེའི་རྒྱན་སྤྲས་པ། ། པད་འབྱུང་སྤྲུལ་པའི་སྐུ་ལ་གསོལ་བ་འདེབས། ། གང་དེའི་ཐུགས་རྗེ་ཡེ་ཤེས་འོད་དཀར་གྱིས། །
འགྲོ་ལ་སྙོམས་མཛད་གང་འདུལ་དེར་སྟོན་ཚེ། ། སྙིགས་དུས་འགྲོ་བའི་མགོན་མཆོག་ཐུགས་ཀྱི་སྲས། ། ཨོ་རྒྱན་གཏེར་བདག་གླིང་པར་གསོལ་བ་འདེབས། ། བག་ཆགས་གཏན་འཁྱམས་དམུས་ལོང་འདྲེན་སླད་དུ། ། རྒྱལ་བའི་རྣམ་འཕྲུལ་རིག་འཛིན་ཡེ་ཤེས་སྡེ། ། སངས་རྒྱས་མི་གཟུགས་ལེགས་བསྟན་ཡིད་བཞིན་ནོར། ། པད་འབྱུང་ཟབ་གསང་དཔག་དཀའི་དགའ་སྟོན་ཆེ། ། ཡོངས་གྲགས་གཏེར་བདག་གླིང་པར་གསོལ་བ་འདེབས། ། ཟབ་མོ་ཆོས་ཀྱི་གཏེར་འབྱིན་དུས་བབ་ཚེ། ། གཏེར་སྲུང་དམ་གནས་རྣམས་ལ་ཐ་ཚིག་བསྒྲགས། །
བར་ཆད་མི་མཐུན་བདུད་རིགས་སྒྲོལ་མཛད་པ། ། རྡོ་རྗེ་བདུད་འདུལ་རྩལ་ལ་གསོལ? གནས་ཆེན་འབྲི་གུང་ཏི་སྒྲོར་གནས་པའི་ཚེ། ། མཁའ་འགྲོས་གདན་དྲངས་རྔ་ཡབ་ཞིང་དུ་བསླེབས། ། གུ་རུའི་ཞལ་མཇལ་དབང་ལུང་མངོན་སུམ་ཐོབ། ། རིག་འཛིན་རྒྱལ་སྲས་དམ་པར? ། གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་ནས། ། ཟབ་ཆོས་སྙིང་བྱང་གསལ་མཛད་བཞེས་པའི་ཚེ། ། གནོད་སྦྱིན་གཟའ་བཙན་ཤན་པ་བྲན་དུ་ཁོལ། ། མ་རུངས་བསྟན་དགྲ་མ་ལུས་ཚར་གཅོད་མཛད། ། གནམ་ལྕགས་རྡོ་རྗེ་དེ་ལ་གསོལ་བ་འདེབས། །
གནས་ཆེན་ཨ་མྱེ་མུ་ཁྲི་བྱ་བ་ནས། ། རྟགས་རྒྱ་གནད་བདུན་ཁ་བྱང་གདན་དྲངས་ཚེ། ། ཀུན་དགའ་གཞོན་ནུས་བྲག་དམར་དབྱིངས་སུ་བསྐྱེལ། ། རྫུ་འཕྲུལ་མངོན་དུ་གྱུར་ལ་གསོལ? ། ཡེར་པ་ཟླ་བ་ཕུག་གི་གནས་མཆོག་ནས། ། འཆི་མེད་དམ་རྫས་སྐྱེ་བདུན་གདན་དྲངས་ཚེ། ། འདོད་ཁམས་དབང་ཕྱུག་ཡེ་ཤེས་གྲོགས་སུ་གྱུར། ། དཔལ་གྱི་ཡེ་ཤེས་གྲུབ་ལ་གསོལ་བ་འདེབས། ། ལུང་ཟིན་གནས་ཆེན་ཤ་འུག་སྟག་སྒོ་ནས། ། བཙན་རྒོད་རོལ་པས་དངོས་སུ་སྤྱན་དྲངས་ནས། །
ཡང་ཕུར་གདན་དྲངས་བསྟན་དགྲ་དམ་ལ་བཞག ། མཐུ་སྟོབས་ཐོགས་མེད་དེ་ལ་གསོལ? ། ཤམ་པོ་གངས་རིར་རྫུ་འཕྲུལ་གློག་ལྟར་མྱུར། ། གཟའ་རྒོད་དུག་མཚོའི་ཤོག་དྲིལ་གདན་དྲངས་ཚེ། ། འབྲུག་སྒྲ་ཐོག་བཅས་གཟའ་རྒོད་དངོས་སུ་ཐིམ། ། དམོད་ལས་ཐོགས་མེད་རྩལ་ལ? ། དྭགས་ལ་སྒམ་པོ་དཔལ་གྱི་རི་བོ་ནས། ། མཎྜལ་མཚོ་ནས་བླ་རྡོ་གདན་དྲངས་ཚེ། ། ཉམས་སྣང་འོད་ཀྱིས་སྣང་སྲིད་སྒྱུ་མར་ཤར། ། སྒྲུབ་པའི་སྲོག་ཤིང་འཛིན་ལ་གསོལ? །
གནས་ཆེན་ཙཱ་རི་ཡེ་ཤེས་འཁོར་ལོ་ནས། ། ཟིལ་ཆེན་ཕུག་ནས་ཚེ་རྟ་གདན་དྲངས་ཚེ། ། མཁའ་འགྲོ་སྤྲིན་གཏིབས་བྲག་ལ་ཚེ་ཆུ་བརྡོལ། ། གྲུབ་ཐོབ་ས་ར་ཧ་པར་གསོལ? ཁྲག་མཚོ་ཁོལ་མ་དམར་ནག་རཀྟ་ནས། ། སྔགས་བདག་མ་མོའི་ཆོས་ཀ་བཞེས་པའི་ཚེ། ། མཚོ་འཁྲུགས་རྦ་ཁོལ་སྲིད་གསུམ་འུར་གྱིས་ཁེངས། ། དྲེགས་པ་ཀུན་འདུལ་རྩལ་ལ་གསོལ་བ་འདེབས། ཁྲག་འཐུང་ལེགས་ལྡན་ཞིང་སྐྱོང་བླ་མཚོ་ནས། ། ཆོས་སྐྱོང་སེང་གདོང་ཟབ་གཏེར་གདན་དྲངས་ཚེ། ། མ་ཧཱ་ཀཱ་ལས་བྱ་ར་ཐ་ཚིག་ཕུལ། །
ཡེ་ཤེས་ལས་རབ་རྩལ་ལ་གསོལ? ། རྔམ་པ་སྒྲ་སྒྲོགས་དུར་ཁྲོད་ནགས་ཚལ་ནས། ། དྲེགས་པའི་ཡང་རྒྱུད་བླ་རྡོ་གདན་དྲངས་ཚེ། ། དཔལ་གྱི་ལས་མཁན་སོ་སོའི་ཁས་བླངས་བསྒྲུབས། ། རྡོ་རྗེ་མེ་འབར་རྩལ་ལ་གསོལ? ། གཉལ་སྨད་དགེ་རི་བྲག་གི་ཡང་རྫོང་ནས། ། གསང་བ་མཁའ་འགྲོའི་ཆོས་ཀ་གདན་དྲངས་ཚེ། ། རོ་སྙོམ་བཾ་ཆེན་ཚོགས་ཀྱི་དངོས་གྲུབ་ཐོབ། ། བརྟུལ་ཞུགས་སྤོབས་པ་ལྡན་དེར་གསོལ? ། མཁའ་འགྲོ་གཏེར་གནས་གཞོ་སྟོད་ཏི་སྒྲོ་ལས། །
དྲག་པོ་ཁྱུང་ཞོན་ཆོས་བཀའ་སྤྱན་དྲངས་ཚེ། ། ཉམས་སྣང་པདྨ་འོད་ཀྱི་ཞིང་ཁམས་བགྲོད། ། གུ་རུས་རྗེས་གནང་ཐོབ་ལ་གསོལ་བ་འདེབས། ། དབུས་ཡུལ་བསམ་ཡས་མཆིམས་ཕུ་བྲག་དམར་ནས། ། རྩ་གསུམ་ཐུགས་སྒྲུབ་གཏེར་རྒྱ་གདན་དྲངས་ཚེ། ། བསམ་ཡས་པད་འབྱུང་འཇའ་འོད་ཚུལ་གྱིས་ཤར། ། ཨོ་རྒྱན་རྩ་གསུམ་གླིང་པར་གསོལ? ། ཀོང་ཡུལ་ལྷ་ལུང་བྲག་གི་གནས་མཆོག་ནས། ། དྲེགས་པ་ཕྱག་རྡོར་ཆོས་ཀ་བཞེས་པའི་ཚེ། ། ཀོང་བཙུན་དེ་མོས་གཏེར་གྱི་རྒྱ་གྲོགས་མཛད། །
གནོད་སྦྱིན་དབང་སྡུད་རྩལ་ལ? ། རག་ནེ་བྲག་དམར་བཙན་རྒོད་ཕོ་བྲང་ནས། ། རྡོ་རྗེ་གྲོ་ལོད་གཏེར་རྒྱ་ཞལ་ཕྱེས་ཚེ། ། འབར་བ་སྤུན་བདུན་ཕྲིན་ལས་གློག་ལྟར་མྱུར། ། ཀརྨ་ལས་འབྲེལ་རྩལ་ལ་གསོལ་བ་འདེབས། ཁམས་ཕྱོགས་རྩེ་དྲུག་མཁའ་འགྲོའི་གསང་ཕུག་ནས། ། འཁྲུལ་མེད་ལུང་བསྟན་ཇི་བཞིན་གཏེར་བཞེས་ཚེ། ། སྡང་སེམས་གདུག་པའི་ཚོགས་རྣམས་ཚར་བཅད་མཛད། ། འཆི་མེད་རྡོ་རྗེ་དེ་ལ་གསོལ? ། གསེར་གླིང་ནོར་བུའི་བང་མཛོད་གནས་མཆོག་ནས། །
མཐའ་དམག་ཟློག་བྱེད་དྲག་པོའི་ཆོས་བཞེས་ཚེ། ། ལྷ་བདུད་བཙན་རྒོད་མ་ལུས་བྲན་དུ་བསྐོལ། ། དུས་འཁྲུག་མཚོན་དལ་དམག་དཔུང་བཟློག་པར་མཛད། ། ཧཱུྃ་ནག་དྲག་པོ་རྩལ་ལ་གསོལ? ། གཏེར་གནས་ཁྱད་འཕགས་ཌཱཀྐིའི་སྙིང་ཕུག་ནས། ། ཚེ་སྒྲུབ་ལྕགས་ཀྱི་རྒྱ་མདུད་བཞེས་པའི་ཚེ། ། གཏེར་སྲུང་ཤན་པས་ཤོག་དྲིལ་ཕྱག་ཏུ་ཕུལ། ། པདྨ་གཏེར་བདག་གླིང་པར་གསོལ་བ? ། ཡོན་ཏན་གནས་མཆོག་གཟེ་རྒྱལ་གངས་ཁྲོད་ནས། ། དམག་ཟློག་རུ་དར་ནག་པོ་བཞེས་པའི་ཚེ། །
བདུད་རིགས་འགོང་པོས་ཐོ་འཚམས་སྡང་གྱུར་ཚེ། ། སྲོག་དབུགས་རབ་བསྒྲལ་རྣམ་ཤེས་ཆོས་དབྱིངས་སྤར། ། རྡོ་རྗེ་གྲུབ་མཆོག་རྩལ་ལ? ། གཙང་ཆེན་རྒྱུད་ཀླུང་དགེ་བསྙེན་ཕོ་བྲང་ནས། ། འདོད་འབྱུང་གུ་རུ་ནོར་ལྷའི་ཆོས་བཞེས་ཚེ། ། ཡུལ་གྲུ་བདེ་ལྡན་ལོངས་སྤྱོད་རབ་རྒྱས་མཛད། ། བདེ་བའི་འབྱུང་གནས་དེ་ལ? ། རྒ་རྒྱལ་འོད་གསལ་རྡོ་རྗེའི་གནས་མཆོག་ནས། ། རྫོགས་ཆེན་འཁོར་འདས་ཡོངས་གྲོལ་ཞལ་ཕྱེས་ཚེ། ། རྫུ་འཕྲུལ་རླུང་ལྟར་འོད་གསལ་ཕུག་ཏུ་བྱོན། །
ལས་འབྲེལ་འདྲེན་མཆོག་དེ་ལ? ། འཇིགས་བྱེད་གཟའ་བདུད་ཆེན་པོའི་ཕོ་བྲང་ནས། ། དུག་རི་ཁྲོ་འདུས་ཆོས་སྐོར་བཞེས་པའི་ཚེ། ། གཟའ་བདུད་ཀི་ཀང་ཤོག་དྲིལ་དངོས་སུ་ཕུལ། ། གཤིན་རྗེའི་བདག་ཉིད་དེ་ལ? ། རྡོ་རྒྱལ་སྟོན་པའི་དབུ་རྩེ་རིམ་གོང་མར། ། བོན་ཆོས་ཟབ་མོའི་ཆོས་ཀ་བཞེས་པའི་ཚེ། ། བྲག་ལ་ཡ་མཚན་ངོ་མཚར་ཞབས་རྗེས་བཞག ། གྲུབ་པའི་མཆོག་བརྙེས་དེ་ལ? ། མདོ་ཁམས་རོང་གི་ཆ་མཚམས་ཝ་ལུང་ནས། །
ཚེ་སྒྲུབ་རྡོ་རྗེའི་གོ་ཁྲབ་བཞེས་པའི་ཚེ། ། བྲག་དམར་རྔམས་ལ་བྱ་ལྟར་ལྡིང་མཛད་པ། ། གྲུབ་པའི་ཧེ་རུ་ཀ་ལ? ། དཔལ་རི་ཉེ་མཚུངས་གྲོ་ལོད་ཕོ་བྲང་ནས། ། གསང་བ་སྙིང་སྒྲུབ་ཆོས་སྐོར་བཞེས་པའི་ཚེ། ། རྫུ་འཕྲུལ་ཉམས་ཀྱིས་མཁའ་ལམ་ཤུགས་ཀྱིས་བགྲོད། ། ཀུན་ཡིད་ཚིམས་པར་མཛད་ལ? ། སྦས་གནས་བྱང་གི་ཕ་ཝང་རྟ་མགོ་ནས། ། ཀྲོ་ཏ་ཧྱའི་ཆོས་སྐོར་བཞེས་པའི་ཚེ། ། ཉམས་སྣང་ཤུགས་འབྱུང་རྡོ་བྲག་ཟན་ལྟར་བསྒྱུར། །
ནུས་རྩལ་གྲུབ་མཆོག་དེ་ལ? ། པདྨ་སྦས་པའི་ལུང་གི་གནས་མཆོག་ནས། ། སྒྲུབ་ཆེན་བཀའ་བརྒྱད་དཀྱིལ་འཁོར་ཞལ་ཕྱེས་ཚེ། ། གནོད་སྦྱིན་སེང་གདོང་སྒྲོམ་བུ་དངོས་སུ་ཕུལ། ། གུ་རུའི་རྒྱལ་ཚབ་དེ་ལ? ། ཀ་མ་རུ་ཡི་བྱང་ཕྱོགས་ཆ་མཚམས་སུ། ། མདོང་ཆུ་གཙུག་ལག་བྱམས་ཆེན་སྐུ་ཆ་ནས། ། ཕྱག་མཐིལ་ཤོག་དྲིལ་དངོས་བབ་བཀྲ་ཤིས་གང༌། ། ཕྲིན་ལས་གྲུབ་པའི་དབང་པོར་གསོལ? ། ད་རུང་ སྦས་ཡུལ་གནས་མཆོག་ཕག་མོ་གསང་བ་ལུང༌། །
ཕྱག་རྡོར་མཚོ་ནས་མ་མགོན་གདན་དྲངས་ཚེ། ། ཀླུ་རྒྱལ་མེ་འབར་ཤོག་དྲིལ་དངོས་སུ་ཕུལ། ། ཀུན་གྱིས་དད་པ་ཐོབ་ལ? ། གནས་ཆེན་གཡུ་མཚོ་ཀུང་ལུང་ཕོ་བྲང་ནས། ། སྐུ་ཚབ་ཤོག་དྲིལ་དམ་རྫས་སྤྱན་དྲངས་ཚེ། ། རྫུ་འཕྲུལ་བཀོད་པ་བསྟན་ལ? ཁྲོམ་གཟིགས་གཤིན་རྗེ་མེ་འབར་ཕོ་བྲང་ནས། ། དུག་རི་མེ་འབར་ལ་སོགས་གདན་དྲངས་ཚེ། ། གཟའ་དང་ཀླུ་ཡིས་ཤོག་དྲིལ་དངོས་སུ་ཕུལ། ། བསད་པའི་ལས་ཀུན་འགྲུབ་ལ? ། བྲག་གད་ཨོ་རྒྱན་ཁྲུས་ཆུའི་གནས་མཆོག་ནས། །
ཡེ་ཤེས་མཚོ་རྒྱལ་ཆོས་བཀའ་གདན་དྲངས་ཚེ། ། གཉན་རྒོད་དུག་གདོང་མགོ་དགུ་བྲན་དུ་བསྐོལ། ། སྲིད་པ་སྟོབས་ལྡན་རྩལ? ། སྒྲུབ་པའི་གནས་མཆོག་པདྨ་ཤེལ་ཕུག་ནས། ། ཐུགས་རྗེ་ཆེན་པོའི་ཆོས་བཀའ་གདན་དྲངས་ཚེ། ། རྨ་རྐུང་དགེ་བསྙེན་གཏེར་རྒྱའི་ཐ་ཚིག་ཕུལ། ། གར་དབང་གནམ་ལྕགས་རྡོ་རྗེར་གསོལ? ། རྒྱང་ཕུ་གངས་ཀྱི་རྭ་བའི་གནས་མཆོག་ནས། ། བཀའ་བརྒྱད་ཡང་སྙིང་འདུས་པ་གདན་དྲངས་ཚེ། ། ལྷ་བཙན་ཆེན་པོས་གཏེར་སྒྲོམ་དངོས་སུ་ཕུལ། །
རྡོ་རྗེ་བདུད་འདུལ་རྩལ་ལ? ། སྒྲགས་ཀྱི་ཡང་ཕུག་སེངྒེ་གནམ་རྫོང་ནས། ། བདེ་གཤེགས་ཀུན་འདུས་ཡང་སྙིང་གདན་དྲངས་ཚེ། ། བྲག་དམར་ཀློང་ལ་བྱ་ལྟར་ཐོགས་མེད་ལྡིང༌། ། ཀུན་གྱི་འཁྲུལ་འཛིན་ཞིག་ལ? ། མྱེ་བོ་ལྷ་མོ་བྲག་གི་དབེན་ཚལ་ནས། ། སྲིད་པ་མ་རྒྱུད་ཆོས་བཀའ་གདན་དྲངས་ཚེ། ། དགེ་བསྙེན་ཆེན་པོས་མཚོ་ནས་ཤོག་སེར་ཕུལ། ། ཀཱི་ལ་དྲག་སྔགས་སྒྲོགས་ལ? ། ཟངས་རི་རྩེ་དགུ་མདོ་ཁམས་སྐུ་རྒྱལ་ནས། །
གཡུ་མཚོའི་ཀློང་ནས་ཟབ་རྒྱ་གདན་དྲངས་ཚེ། ། ཟངས་བཙན་འབར་བས་རྟགས་རྒྱ་སྟོང་དུ་འབྱེད། ། རྣལ་འབྱོར་རླུང་ཞགས་འཕེན་ལ་གསོལ? ། རྫ་རྒྱུད་ན་བུན་དགེ་བསྙེན་ཕོ་བྲང་ནས། ། མཚོ་རྒྱལ་གསང་གཏེར་རྟགས་རྒྱ་གདན་དྲངས་ཚེ། ། མངོན་སྤྱོད་ལས་ཀུན་འགྲུབ་ལ? ། དགེ་བསྙེན་མཚོ་ནས་བླ་རྡོ་གདན་དྲངས་ཚེ། ། རྡོ་རྗེ་ལེགས་པས་བཀའ་བཞིན་རོགས་དན་བགྱིས། ། གཟི་བརྗིད་འོད་འབར་རྩལ? ། ལྕི་རྒྱུད་སྨུག་པོ་ལྷ་རྩེའི་གནས་མཆོག་ནས། །
ཕྱག་རྡོར་དྲེགས་བརྒྱད་ལས་མཐའ་གདན་དྲངས་ཚེ། ། ནཱ་ག་རཀྴས་གཏེར་རྒྱ་དངོས་སུ་ཕུལ། ། བསྟན་དགྲ་མ་རུངས་འདུལ་ལ?། ། གནས་མཆོག་བྲེ་ཁུ་བྲག་གི་ཆོས་སྒར་དུ། ། ཚ་ལ་བོན་གྱི་དགྲ་ལྷས་བོན་ལུང་བསྟན། ། གཡུང་དྲུང་དབལ་གཤེན་རྩལ? ། དྷེ་ཝ་ནཱ་ག་ཀོ་ཊའི་གནས་མཆོག་ནས། ། ཟབ་རྒྱ་རྟགས་བདུན་ཤོག་སེར་ཕབ་པའི་ཚེ། ། མཁའ་སྤྱོད་ཀློང་ལས་ཤར་ལ? ། བྲག་རི་ནག་པོ་ལྕགས་མཁར་འདྲ་བའི་ཤེད། །
དུས་ཚེས་རྣམས་སུ་ཡང་ཡང་ལུང་བསྟན་ཤར། ། ཕྱོགས་མེད་ཧེ་རུ་ཀ་ལ? ། འགྲོ་དོན་ཕྱོགས་མེད་རྒྱལ་ཁམས་རླུང་བཞིན་བསྐྱོད། ། ངེས་མེད་སྦས་ཚུལ་འགྲོ་བ་ཐབས་ཀྱིས་འདུལ། ། བླ་མེད་ཐེག་མཆོག་གསང་སྔགས་ཆོས་འཁོར་བསྐོར། ། རིག་འཛིན་གར་གྱི་དབང་པོར? ། བགྲང་ཡས་ས་ཡི་ཟབ་མོའི་གཏེར་འབྱིན་དུས། ། རྨུ་རྒོད་འཁོར་བའི་འགྲོ་བ་འདྲེན་སླད་དུ། ། ཐ་མལ་སྣ་ཚོགས་སྤྱོད་པའི་ཟློས་གར་མཁན། ། འདྲེན་མཆོག་ཟླ་བྲལ་དེ་ལ? །
མཚུངས་མེད་འགྲོ་མགོན་དེ་ལ? ། གར་དབང་རྡོ་རྗེ་དེ་ལ? ། དེ་ལྟར་མོས་གུས་གདུང་ཤུགས་དྲག་པོ་ཡིས། ། སྙིང་ནས་གསོལ་བ་འདེབས་པའི་བདག་སོགས་རྣམས། ། རྗེས་སུ་འཛིན་ཅིང་ཡོངས་སུ་སྨིན་གྲོལ་མཛོད། ། སྐུ་གསུམ་ཞིང་ཁམས་མཆོག་ལ་རབ་དབང་ཞིང༌། ། སྤྲུལ་པས་འགྲོ་བ་འདྲེན་པའི་སྟོབས་ལྡན་ཤོག ། ཅེས་གཏེར་གནས་དང་གྲུབ་རྟགས་སོགས་མང་དུ་ཡོད་ཀྱང༌། གསུང་རྒྱ་གྲོལ་པའི་གཏེར་གནས་དང༌། གྲུབ་རྟགས་སོགས་གསོལ་འདེབས་གནས་རི་སོ་དགུ་མ་སྦས་ཡུལ་པདྨའི་ཚལ་དུ་རྩ་གསུམ་གླིང་པས་སྦྱར་རོ། །
སླར་མོས་གུས་ཀྱི་གསོལ་འདེབས་གཏེར་གནས་ཀྱི་གྲངས་རྣམས་ཀྱི་བྱུང་བ་དད་པའི་ནོར་ལྡན་མ་ཏིའི་མཚན་གྱིས་ཁ་གསབ་ཏུ་བྲིས་པ་དགེའོ།། །། མངྒ་ལཾ། བཀྲིས། བརྒྱུད་པའི་གསོལ་འདེབས་ཡིད་བཞིན་ནོར་བུའི་ཕྲེང་མཛེས་ཞེས་བྱ་བཞུགས་སོ། ཀུན་བཟང་རྡོ་སེམས་དགའ་རབ་ཤྲཱི་སིང༌། ། པདྨ་ཀཱ་ར་རྗེ་འབངས་ཉི་ཤུ་ལྔ། ། སོ་ཟུར་གནུབས་གཉགས་གཏེར་སྟོན་བརྒྱ་རྩ་སོགས། ། བཀའ་གཏེར་བླ་མ་རྣམས་ལ་གསོལ་བ་འདེབས། ། འཛམ་གླིང་མཛེས་པའི་རྒྱན་དྲུག་མཆོག་གཉིས་དང༌། ། ཐུགས་རྗེ་ལུང་རྟོགས་མཉམ་པའི་མཐུ་མངའ་ཡང༌། །
ནགས་ཁྲོད་དམ་པར་སྦས་པའི་བརྟུལ་ཞུགས་ཀྱིས། ། འཁོར་འདས་ཆོས་སྐུར་རྟོགས་པའི་ཀློང་ཆེན་པ། ། དྲི་མེད་འོད་ཟེར་ཞབས་ལ་གསོལ་བ་འདེབས། ། རིགས་བརྒྱའི་ཁྱབ་བདག་ཨོ་རྒྱན་ཆོས་ཀྱི་རྗེ། ། གཏན་གྱི་སྐྱབས་མཆོག་རྩ་གསུམ་གླིང་པ་ལ། ། གསོལ་བ་འདེབས་སོ་འཆི་མེད་རིག་འཛིན་སྩོལ། ། རྟག་ཏུ་འབྲལ་བ་མེད་པར་བྱིན་གྱིས་རློབས། ། རྒྱལ་བ་ཀུན་གྱི་རྣམ་འདྲེན་སཾ་བྷ་ཝའི། ། བསྟན་པའི་རྒྱལ་མཚན་བསྒྲེངས་པའི་མཐུ་སྟོབས་ཅན། ། ཡང་ཟབ་ཆོས་སྒོ་རྡོལ་མཛད་རྩ་གསུམ་གླིང༌། །
ཆོས་ཀྱི་རྒྱལ་མཚོའི་ཞབས་ལ་གསོལ་བ་འདེབས། ། གུ་རུའི་རྣམ་འཕྲུལ་འབུམ་ལྔའི་སྤྲིན་ཆེན་གྱིས། ། སྙིགས་མའི་གདུང་སེལ་འགྲོ་མགོན་མདོ་ཁམས་པ། ། ཉིད་ལས་ལྷག་པའི་རིག་འཛིན་རྣམ་བཞིའི་མགོན། ། གྲུབ་དབང་ཐུགས་མཆོག་རྡོ་རྗེར་གསོལ་བ་འདེབས། ། རླངས་ཆེན་དཔལ་གྱི་སེངྒེའི་རྣམ་པར་འཕྲུལ། ། རྡོ་རྗེ་ཕུར་པའི་གྲུབ་བརྙེས་རིག་པ་འཛིན། ། མཐུ་སྟོབས་ནུས་པའི་མངའ་བདག་རྭ་སྟོན་པ། ། སྟོབས་ལྡན་རྡོ་རྗེའི་ཞབས་ལ་གསོལ་བ་འདེབས། ། གསུང་གི་རིག་འཛིན་རྒྱལ་བ་མཆོག་དབྱངས་འཕྲུལ། །
སྒྲགས་ཀྱི་ཡང་རྫོང་སྒྲུབ་པའི་རྒྱལ་མཚན་བཙུག ། ལས་ཀྱི་འཕྲོ་སད་ཟབ་མོའི་གཏེར་ཁ་འབྱིན། ། དྲི་མེད་གླིང་པའི་ཞབས་ལ་གསོལ་བ་འདེབས། ། དབུ་རུ་གཞུང་དུ་ཆོས་རྒྱལ་ཁུ་དབོན་སྤྲུལ། ། གྲུབ་པའི་འབྲས་ཐོབ་འཁོར་འདས་ཆོས་སྐུར་རྫོགས། ། ཐུགས་ཏིག་ཕྲིན་ལས་ཡངས་པའི་ཁྱོན་ཀུན་ཁྱབ། ། ཀློང་ཆེན་ནམ་མཁའི་རྣལ་འབྱོར་གསོལ་བ་འདེབས། ། ཨ་ཙར་ཡེ་ཤེས་དབྱངས་སྤྲུལ་འབྲུག་ཐང་པ། ། བཅོ་བརྒྱད་གཏེར་འབྱིན་རྣམ་བཞིའི་ཕྲིན་ལས་ཀྱིས། ། སྙིགས་དུས་འགྲོ་འདུལ་མཚུངས་མེད་ཆོས་ཀྱི་རྗེ། །
ཀུན་བཟང་བདེ་ཆེན་རྒྱལ་པོར་གསོལ་བ་འདེབས། ། གནུབས་སྟོན་ནམ་སྙིང་བསམ་བཞིན་འཕྲུལ་པའི་གར། ། མཁས་ཤིང་གྲུབ་བརྙེས་ཕྲིན་ལས་ཕ་མཐའ་ཡས། ། མཐུ་སྟོབས་དབང་ཕྱུག་ཀོང་སྨྱོན་ཀྲ་ཏི་པ། ། ཀརྨ་རིག་འཛིན་ཞབས་ལ་གསོལ་བ་འདེབས། ། སྨྲ་བའི་ཉི་མ་དཀོན་སེང་པཎྜི་ཏ། ། མཁས་གྲུབ་ཆེན་པོ་ཀུན་དགའ་བློ་གྲོས་དང༌། ། མཉམ་མེད་སྒམ་པོ་བཟང་པོ་རྡོ་རྗེ་དང༌། ། ཡེ་ཤེས་རྒྱལ་མཚན་རྣམས་ལ་གསོལ་བ་འདེབས། ། བསྟན་པའི་མངའ་བདག་ཨཱརྻ་དྷྭ་ཛ་དང༌། །
མཚུངས་མེད་ཀརྨ་ཨཽ་ཌི་ཡཱ་ན་སོགས། ། ཆོས་བདག་ལུང་ཟིན་བརྒྱུད་པར་བཅས་པ་ཡི། ། རྩ་བརྒྱུད་བླ་མ་རྣམས་ལ་གསོལ་བ་འདེབས། ། གནུབས་ཆེན་དངོས་སྣང་རྩ་གསུམ་གླིང་པ་ཡི། ། གསང་གསུམ་མི་ཟད་ཆུ་ཟླའི་རོལ་གར་ལས། ། ངོ་མཚར་སྐུ་ཡི་རྣམ་འཕྲུལ་གྲུབ་པའི་དབང༌། ། ཨོ་རྒྱན་རིག་འཛིན་ཞབས་ལ? གདོད་མའི་མགོན་པོ་ཨོ་རྒྱན་འགྲོ་འདུལ་གླིང༌། ། པདྨ་ངེས་པ་དོན་གྱི་བསྟན་པ་འཛིན། ། ཐེག་མཆོག་དོན་གཟིགས་ཆོས་དབྱིངས་རང་གྲོལ་སོགས། ། འདྲེན་མཆོག་ཟླ་བྲལ་རྣམས་ལ་གསོལ་བ་འདེབས།
འདི་རྣམས་སྤོ་བོ་ཁྲོམ་གཟིགས་གདན་རབས་སོ། མ་འགགས་གསུང་གི་རྣམ་རོལ་སྒྱུ་མའི་འཕྲུལ། ། བརྟུལ་ཞུགས་སྤྱོད་པས་རྣམ་མང་འགྲོ་བ་འདུལ། ། ཟབ་མོའི་དོན་གཟིགས་སྦས་གཏེར་གནས་སྒོ་ཕྱེས། ། ཀུན་བཟང་འཆི་མེད་ནོར་བུར་གསོལ་བ་འདེབས། གསུང་སྤྲུལ་སྤྲུལ་བརྒྱུད་མི་གསལ། འཁྲུལ་མེད་ཐུགས་ཀྱི་འོད་ཟེར་བདལ་བ་ལས། ། འགྱུར་མེད་དགོངས་པའི་རྩལ་ཆེན་དབྱིངས་སུ་རྫོགས། ། སྣང་སེམས་དབང་ཐོབ་ཆུ་ལ་སཱཙྪ་བཏབ། ། མི་འཇིགས་རྡོ་རྗེར་བརྙེས་ལ་གསོལ་བ་འདེབས། །
ངག་ལ་དབང་བསྒྱུར་སྙན་གྲགས་རྒྱ་མཚོའི་གཏེར། ། མཚུངས་མེད་གསང་སྔགས་བསྟན་པའི་རྒྱལ་མཚན་འཛིན། ། ཚེ་དང་སྒྲུབ་མཉམ་འཁྲུལ་ཞིག་བཟོད་པའི་མཚན། ། མཚུངས་མེད་འགྲོ་མགོན་རྣམས་ལ་གསོལ་བ་འདེབས། ཐུགས་སྤྲུལ་ཁྱུང་པོ་གསང་སྔགས་ཆོས་གླིང་གི་གདན་རབས་སོ། མ་ཡོ་གངས་རྭར་ལུང་བཞིན་ཐེག་གླིང་འཕྲུལ། ། རྒྱལ་བ་རྒྱ་མཚོ་འདྲེན་མཆོག་འཕགས་པའི་མཚན། ། རྒྱལ་བའི་སྲས་པོ་ཚེ་དབང་བསྟན་འཛིན་དང༌། ནམ་མཁའ་ཚེ་དབང་རྣམས་ལ་གསོལ་བ་འདེབས། བདུད་འདུལ་གསང་སྔགས་གླིང་གི་གདན་རབས་སོ།
ཡོན་ཏན་སངས་རྒྱས་ཀུན་དང་མཉམ་ན་ཡང༌། ། བཀའ་དྲིན་སངས་རྒྱས་ཀུན་གྱིས་ཟླ་མེད་པའི། ། རིག་སྟོང་ཆོས་སྐུའི་རང་ཞལ་སྟོན་མཛད་པ། ། རྩ་བའི་བླ་མའི་ཞབས་ལ་གསོལ་བ་འདེབས། ། གསོལ་བ་འདེབས་སོ་རྩ་བརྒྱུད་བླ་མ་རྣམས། ། ཐུགས་རྗེས་གཟིགས་ཤིག་མགོན་མེད་མཁའ་མཉམ་འགྲོར། ། མྱུར་དུ་སྒྲོལ་ཅིག་འཁོར་བའི་རྒྱ་མཚོ་ནས། ། བྱིན་གྱིས་རློབས་ཤིག་བློ་སྣ་ཆོས་ལ་སྒྱུར། ། ཆོས་ཀྱང་ཡང་དག་ལམ་དུ་འགྲོ་བ་དང༌། ། ལམ་གྱི་འཁྲུལ་སྣང་ཀ་དག་དབྱིངས་སུ་སད། །
སྣང་བཞིའི་ཡེ་ཤེས་ཆོས་ཉིད་ཟད་སར་སྦྱོར། ། འཕོ་བ་ཆེན་པོ་རྡོ་རྗེའི་སྐུ་ཐོབ་ཤོག ། ཚེ་འདིར་འཆི་མེད་རིག་འཛིན་ཐོབ་ནས་ཀྱང༌། ། ནམ་མཁའ་ཇི་སྲིད་ཕྲིན་ལས་རྣམ་བཞི་ཡིས། ། འབད་མེད་ལྷུན་གྲུབ་གཞན་དོན་མཐར་ཕྱིན་ནས། ། འགྲོ་ཀུན་ཕྱམ་གཅིག་སངས་རྒྱས་སར་འགོད་ཤོག ། ཅེས་པའང་ཨོ་རྒྱན་རྩ་གསུམ་གླིང་པའི་ཟབ་གཏེར་རིང་ལུགས་དུས་རྒུད་ཀྱི་དབང་གིས་ཉམས་དམན་ཞིང་གང་ལས་བྱུང་བའི་བརྒྱུད་རིམ་ཀྱང་འདྲེན་ཤེས་པར་དཀོན་པས་ཆོས་བདག་བརྒྱུད་འཛིན་བཅས་ཀྱི་གསོལ་འདེབས་ཞིག་བྲིས་འདུན་ཡོད་ཐོག་དད་བརྩོན་མཚུངས་མེད་རང་སློབ་ཡེ་ཤེས་རྒྱལ་མཚན་ནས་ཀྱང་ཆེད་དུ་བསྐུལ་ཞིང་ཡི་གེ་འདུ་བྱེད་ཀྱི་མཐུན་འགྱུར་མཛད་པར་བརྟེན་གུས་རྨོངས་སྒོ་ཆེན་སྤྲུལ་མིང་འཛིན་པས་མེ་ཡོས་གྲོ་བཞིན་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཆེན་ཉིན་བལ་ཡུལ་མཆོད་རྟེན་བྱ་རུང་ཁ་ཤོར་གྱི་གམ་ཞེ་ཆེན་དགོན་གྱི་ཡང་དབེན་དུ་སྦྱར་བ་འདིས་ཀྱང་ཚུལ་འདིའི་བསྟན་པ་དར་རྒྱས་ཡུན་དུ་གནས་པའི་རྒྱུར་གྱུར་ཅིག །། །། ༈ ཚོགས་ཞིང་གསལ་གདབ་པ་ནི། རང་གི་སྙིང་ཁའི་འོད་ཀྱིས་མདུན་གྱི་ནམ་མཁར་་་་་་རྩ་བ་གསུམ་གང་ཡིན་ཁ་བསྒྱུར་ལྷ་ཚོགས་དཀོན་མཆོག་རྒྱ་མཚོའི་སྤྲིན་ཕུང་འཕྲོ་བ་བཛྲ་ས་མཱ་ཛཿས་སད་པར་བསམ་ལ་སྐྱབས་སེམས་སོགས་བྱའོ། ། མཐར་ཛཿཧཱུྃ་བྃ་ཧོ་ཚོགས་ཞིང་རྣམས་རང་ལ་ཐིམ་ཞིང་རྒྱུད་བྱིན་གྱིས་བརླབས་པར་བསམ་མོ། །
ལས་བུམ་བསང་སྦྱངས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་པ་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔ ཁྲོ་བོའི་ཆས་ཐམས་ཅད་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་གཉིས་སུ་མེད་པར་གྱུར༔ བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔
ཁྲོ་བོ་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔ ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར་མོས་ལ༔
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླས། མཐར་ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་པས་ཕྲིན་ལས་མཛད་པར་མོས༔ རྡོར་དྲིལ་བསང་སྦྱང་ནི། སྟོང་པའི་ངང་ལས་ཧཱུྃ་ལས་རིགས་ལྔའི་རང་བཞིན་ཐབས་ཀྱི་རྡོ་རྗེ་ལས་སེམས་ཅན་ཐམས་ཅད་སྨིན་པར་བྱེད་པའི་འོད་ཟེར་ཀུན་ཏུ་འཕྲོ་བར་གྱུར༔ ཨོྃ་མ་ཧཱ་བཛྲ་ཧཱུྃ༔ ཞེས་རྡོ་རྗེ་ལན་གསུམ་གསོར།
ཨཱཿལས་དབྱིངས་ཕྱུག་ཡུམ་ལྔའི་རང་བཞིན་ཤེས་རབ་དྲིལ་བུའི་རྣམ་པས་སེམས་ཅན་ཐམས་ཅད་རིག་པ་སད་པར་བྱེད་པའི་ཆོས་སྒྲ་རྒྱུན་མི་ཆད་པར་གྱུར༔ ཨོྃ་མ་ཧཱ་གྷཎྜེ་ཧོཿ ཞེས་དྲིལ་བུ་ལན་གསུམ་དཀྲོལ། རྡོར་དྲིལ་ཐབས་ཤེས་ཀྱི་ཕྱག་རྒྱས་སྙིང་ཁར་བསྣོལ་ཞིང༌། ཧཱུྃ༔ ཐབས་ཤེས་ཟུང་འཇུག་ཆོས་ཉིད་མཚོན༔ མ་ལུས་འགྲོ་རྣམས་སད་པ་དང་༔ སེམས་ཅན་སྨིན་པར་བྱ་བའི་ཕྱིར༔ རྡོ་རྗེ་གསོར་ཞིང་དྲིལ་བུ་འཁྲོལ༔ ཨོྃ་བཛྲ་གྷཎྜེ་ཧཱུྃ་ཨཱཿ
ལན་གསུམ། ༈ ཕུར་བུ་མ་ཧཱ་ཤཱུ་ནྱ་ཏས་སྦྱངས་ལ། སྟོང་པའི་ངང་ལས་ཧཱུྃ་ལས་ཕུར་བུ་ནི༔ སྐད་ཅིག་དྲན་རྫོགས་སྲས་མཆོག་སྐུར་གྱུར་པས༔ གནས་གསུམ་རྡོ་རྗེ་གསུམ་གྱི་ཡི་གེ་ལས༔ འོད་འཕྲོས་དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཀྱི་བདག་ཉིད་ཆེན་པོ་རུ༔ དབང་ཐོབ་ཁམས་གསུམ་མ་ལུས་དུས་གཅིག་ལ༔ ཡོངས་སུ་སྒྲོལ་བའི་ནུས་པ་དང་ལྡན་གྱུར༔ ཨོྃ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ
ལན་བདུན་ནམ་ཉེར་གཅིག་བརྗོད་ཅིང་བསྐོར་ཏེ་འདེབས། དེ་ཉིད་འོད་ཞུ་ཕུར་བུ་རྣམ་པར་གྱུར༔ བླ་མེད་བྱང་ཆུབ་སྒྲུབ་ལ་བར་ཆད་རིགས༔ མ་ལུས་གཞོམ་ཞིང་མཆོག་ཐུན་དངོས་གྲུབ་ཀུན༔ མྱུར་དུ་ཐོབ་པའི་དཔལ་དང་ལྡན་པར་ཤོག༔ ༈ ཨོྃ་ཨཱཿཧཱུྃ༔ རོལ་སིལ་ལ་ཆབ་བྲན་ཏེ། བཟུང་དང་ཏིང་འཛིན་དཀྱིལ་འཁོར་བཀོད་ལེགས་པར༔ རྒྱལ་ཀུན་མཆོད་རྫས་ལྷ་ཡི་སིལ་སྙན་སོགས༔ དབྱངས་སྙན་རོལ་མོ་ཆོས་ཀྱི་དབྱིངས་ཁྱབ་པས༔
འགྲོ་ཀུན་གདོད་མའི་གཞི་ལ་སད་གྱུར་ཅིག༔ ཨོྃ་ཧཱུྃ་ཏྲཱྃ་ཧྲཱི་ཨཱཿ སརྦ་ཏ་ཐཱ་ག་ཏ་མ་ཧཱ་པཱུ་ཛ་མེ་གྷ་ས་མུ་དྲ་སྥ་ར་ཎ་ཁཾ་སྭཱ་ཧཱ༔ ཞི་རོལ་བཅས་སྤེལ། དྲག་པོའི་རིགས་ལ། ཨོྃ་ཨཱཿཧཱུྃ༔ གཉིས་སྣང་འཁོར་བ་དབྱིངས་སུ་བསྒྲལ་བ་ལས༔ གཉིས་མེད་འཇིགས་བྲལ་ཧེ་རུ་ཀ་ཡི་དལ༔ དུར་ཁྲོད་གསང་ཆེན་རོལ་པའི་དམ་ཚིག་རྫས༔ རྐང་གླིང་ཐོད་རྔ་ལ་སོགས་རབ་ཏུ་སྒྲོགས༔
ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ དྷརྨ་དྷཱ་ཏུ་ཨཱཿ རྐང་གླིང་ཐོད་རྔ་རྔ་ཆེན་རྣམས་བརྡུང་ངོ༌། ། ༈ དཀྱིལ་འཁོར་སྤྱིར་བྲན་ལ། ཨོྃ་ཨཱཿཧཱུྃ༔ ཆོས་ཀུན་འོད་གསལ་སྟོང་ཉིད་ནམ་མཁའི་ངང་༔ སྣང་བ་ཐམས་ཅད་ཡེ་དག་རྒྱལ་བའི་ཞིང་༔ སྲིད་པ་ཐམས་ཅད་ལྷུན་གྲུབ་མཆོད་པའི་རྒྱན༔ ཀུན་བཟང་རྣམ་འཕྲུལ་རྒྱ་མཚོར་གནས་གྱུར་ཅིག༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་སོགས་ནས་སྥ་ར་ཎ་ཁཾ་སྭཱ་ཧཱ༔
རོལ་མོ་སྣ་ཚོགས་རྒྱ་ཆེར་སྤེལ་ཞིང་མཆོད་རྫས་བྱིན་གྱིས་བརླབས། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དཀར་གཏོར་འདོད་ཡོན་ཆར་འབེབས་བཞུགས་སོ༔ གསང་བ་ཟིལ་གནོན་ལ་ལྷ་ལ་འདུད༔ ས་མ་ཡ༔ དཀར་གཏོར་བྱ་བའི་རིམ་པ་ནི༔ བསེ་ཕོར་ཟངས་སྣོད་རིན་ཆེན་སྣོད༔ འབྲུ་བཅུད་གསེར་སྐྱེམས་དཀར་གཏོར་བཅས༔ ཆུ་གཙང་བྲན་ལ་འདི་སྐད་དོ༔ ཨོྃ་ཨཱཿཧཱུྃ༔
ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་ཨཱ་ཀཱ་རོ་མུ་ཁཾ་སརྦ་དྷརྨ་ནཱཾ་ཨཱདྱ་ནུཏྤནྣ་ན་ཏྭཏ་ཨོྃ་ཨཱཿཧཱུྃ་ཕཊ྄་སྭཱ་ཧཱ༔ ཨོྃ་བཛྲ་ཡཀྵ་ཧཱུྃ༔ ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ སྔོན་འགྲོའི་གཏོར་མ་གསེར་སྐྱེམས་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ཨོྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ༔ ཨོྃ་ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱ༔ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ཨོྃ་བཛྲ་ཨ་མྲྀ་ཏ?སོགས།
ཨོྃ་ན་མཿསརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ཨོྃ་ཛྙཱ་ན་ཨཱ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ༔ ཨོྃ་ན་མཿ ས་མནྟ་བུདྡྷ་ནམ་གྲ་ཧེ་ཤྭ་རི་པྲ་བྷཉྫ་ཏེ་མ་ཧཱ་ས་མ་ཡ་སྭཱ་ཧཱའ༔ ཨོྃ་ཧཱུྃ་བྷྲཱུྃ་ཏྲཱྃ་ཧྲཱི་ཨཱཿ ཨོྃ་ལས་འདོད་པའི་ཡོན་ཏན་ལྔ༔ བྷྲཱུྃ་ལས་རིན་ཆེན་གཞལ་ཡས་ཁང་༔ ཏྲཱྃ་ལས་སྣ་ཚོགས་རཏྣའི་སྣོད༔ ཧྲཱིཿལས་གསུང་དབྱངས་དྲུག་ཅུར་ལྡན༔ ཨཱཿལས་ཅི་འདོད་ཕུན་སུམ་ཚོགས༔
སོ་སོའི་དགའ་མགུ་ཚིམ་བྱེད་པ༔ འདོད་པའི་ཡོ་བྱེད་ཆེན་པོར་གྱུར༔ ཧཱུྃ༔ སློབ་དཔོན་ཆེན་པོ་པདྨ་འབྱུང་གནས་དང་༔ གྲུབ་པ་ཐོབ་པའི་རིག་འཛིན་རྣམ་བརྒྱད་ཀྱི༔ བཀའ་དང་དམ་ཚིག་གཉན་ལ་གནས་པ་ཡི༔ ལྷ་བརྒྱད་ཀླུ་བརྒྱད་གཟའ་བརྒྱད་རྒྱུ་སྐར་བརྒྱད༔ སྡེ་བརྒྱད་སྡེ་དཔོན་སུམ་ཅུ་རྩ་གཉིས་དང་༔ ཕྱོགས་སྐྱོང་བཅུ་དང་ས་བདག་དམུ་སྨན་དང་༔ ཕྱི་ནང་གསང་བའི་དྲེགས་པ་སྡེ་བཅུ་གཉིས༔
དཔལ་གྱི་མགོན་པོ་ཆེན་པོ་བདུན་ཅུ་ལྔ༔ རྒྱལ་ཆེན་བཞི་དང་དུས་ཀྱི་སྐྱོང་མ་འབུམ༔ མཁའ་ལ་རྒྱུ་བའི་ཡིད་གཟུགས་གཞི་བདག་དང་༔ ལོ་ཟླ་ཞག་དུས་ཆུ་ཚོད་དབང་བའི་ལྷ༔ སྐྱེས་ལྷ་ཡུལ་ལྷ་གཞི་བདག་འགོ་བའི་ལྷ༔ ཁྱད་པར་རིན་ཆེན་གཏེར་གྱི་སྲུང་མ་དང་༔ ཕ་རི་ཚུར་ཁ་གཡས་གཡོན་མདུན་རྒྱབ་རི༔ སྟེང་འོག་ཕྱོགས་བཞི་མཚམས་བརྒྱད་གནས་པའི་ཚོགས༔ བཀའ་དང་དམ་ལ་གནས་པའི་གཞི་བདག་རྣམས༔ འདིར་གཤེགས་གསེར་སྐྱེམས་ཕུད་དང་གཏོར་མ་བཞེས༔
བདག་གི་ལེགས་ཉེས་བྱ་བ་ཅི་ལ་ཡང་༔ ཀོ་ལོང་རུ་ང་ཕྲག་དོག་མ་མཛད་པར༔ རིན་ཆེན་གཏེར་གྱི་ས་འདི་མྱུར་དུ་སྩོལ༔ སློབ་དཔོན་པདྨའི་བཀའ་ལས་མ་འདའ་བར༔ བདག་གི་བསམ་པ་སྒྲུབས་ལ་རེ་བ་སྐོངས༔ ལས་བཞི་ཕྲིན་ལས་གང་བཅོལ་མྱུར་དུ་སྒྲུབས༔ ལོ་ལེགས་ནད་ཞི་ས་ཕྱོགས་བཀྲ་ཤིས་ནས༔ དཀར་པོ་དགེ་བཅུ་སྒྲུབ་པའི་རོགས་དན་སྒྲུབས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བྷཱུ་མི་པ་ཏི་ལོ་ཀ་པཱ་ལ་སརྦ་དྷརྨ་པཱ་ལ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧིཿ
ཞེས་དཀར་གཏོར་ཕྱོགས་གཙང་སར་ཕུལ་ཞིང་༔ བཀྲ་ཤིས་པའི་ཕྲིན་ལས་བཅོལ༔ ས་མ་ཡ༔ གཏེར་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔ གཏད་རྒྱ༔ པདྨ་གཏེར་བདག་གླིང་པས་སྦས་ཚལ་ནས་གདན་དྲངས་ཏེ་ཤོག་སེར་ནས་ཞལ་བཤུས་སོ།། །། ༈ བླ་མེད་ཡང་ཕུར་གྭའུ་དམར་ནག་ལས༔
དཀར་གཏོར་འདོད་ཡོན་ཀུན་ཁྱབ་བཞུགས་སོ༔ ཡང་དག་རྡོ་རྗེ་ཁྲག་འཐུང་བཞད་པར་འདུད༔ ས་མ་ཡ༔ འདོད་ཡོན་ཟད་མེད་རིན་ཆེན་གཏེར་གྱི་མཛོད༔ སྣང་སྲིད་དགྱེས་པའི་མཆོད་གཏོར་དཔག་དཀའི་ཁྱོན༔ མོས་བློའི་རེ་སྐོང་བདུད་རྩི་སྤྲིན་ཕུང་འདི༔ མཚོ་རྒྱལ་བདག་གིས་གཞན་ཕན་སྤྱི་ལ་བཀོད༔ ས་མ་ཡ༔ དེ་ཡང་ཡེ་ཤེས་དང་སྤྱི་རྒྱུད་སྐྱོང་བའི་སྲུང་མ་ལ་གསེར་སྐྱེམས་དང་བརྔན་ཆ་དཀར་གཏོར་འབུལ་བ་ནི༔ རིན་པོ་ཆེའི་སྣོད་དུ་ལྷ་བཤོས་དཀར་པོ་འདབ་མ་བརྒྱད་ཀྱིས་བརྒྱན་པ་ལ་མར་མཚོན་བཟང་པོའི་སྤྲ་བཏབ༔
གསེར་སྐྱེམས་བརྒྱུད་ལྡན་དང་ཟུང་གཅིག་ཏུ་བྱིན་གྱིས་བརླབས་ལ་འབུལ་ཞིང་བསྔོ་བ་ནི༔ ཨོྃ་ཨཱཿཧཱུྃ༔ ལན་གསུམ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་དཀར་གཏོར་དང་གསེར་སྐྱེམས་འདོད་པའི་ཡོན་ཏན་ལྔ་དང་ལྡན་པར་གྱུར༔ ཨོྃ་ཨཱཿཧཱུྃ༔ ཞེས་ལན་གསུམ་བརྗོད་རྒྱས་པ་སྔགས་དྲུག་ཕྱག་དྲུག་བྱ༔ དེ་ནས་འབུལ་བ་ནི༔
ཧོཿ མཆོད་སྦྱིན་གྱི་གཏོར་མ་དང་གསེར་སྐྱེམས་གཉན་པོ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི་ རིན་ཆེན་གཏེར་གྱི་སྲུང་མ་གཉན་པོ་ དཔལ་ཡེ་ཤེས་ཀྱི་མགོན་པོ་ཕྱག་བཞི་ཕྱག་དྲུག་མ་ནིང་ནག་པོ་གདོང་བཞི་པ་བྲམ་ཟེ་གཟུགས་ཅན་སྲོག་བདག་ནག་པོ་བྱ་རོག་གདོང་ཅན་སོགས་ཡེ་ཤེས་མགོན་པོའི་ལྷ་ཚོགས་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ དཔལ་ལྡན་ཞིང་སྐྱོང་མགོན་པོ་ ཡུམ་མཆོག་སི་ན་ར་མ་ སྤྲུལ་པ་བམ་རོ་ཕོ་མོ་ བཀའ་འཁོར་དྲེགས་པ་སྡེ་བརྒྱད་ལ་སོགས་པ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ སྤྲུལ་པའི་ཆོས་སྐྱོང་ཆེན་པོ་བཙན་རྒོད་བསེ་ཡི་ཁྲབ་ཅན་ འཁོར་ཤན་པ་བརྒྱད་སྤྲུལ་པ་ཡང་སྤྲུལ་དང་བཅས་པའི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ
དྲང་སྲོང་གཟའ་མཆོག་རཱ་ཧུ་ལ་ མ་མོ་སྔགས་བདག་ཨེ་ཀ་ཛཱ་ཊི་ སྐྱེས་བུ་དམ་ཅན་རྡོ་རྗེ་ལེགས་པ་ གཏེར་བདག་ཀླུ་ཡི་དགེ་བསྙེན་ཆེན་པོ་ གནོད་སྦྱིན་རྒྱལ་པོ་དཔེ་དཀར་ལ་སོགས་པ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ལྷ་ཆེན་པོ་བརྒྱད་ ཀླུ་ཆེན་པོ་བརྒྱད་ གཟའ་ཆེན་པོ་བརྒྱད རྒྱུ་སྐར་ལྷ་མོ་ཉི་ཤུ་རྩ་བརྒྱད་ ཕྱོགས་སྐྱོང་གཉན་པོ་བཅུ་ འཇིགས་བྱེད་ཆེན་པོ་དགུ་ རྒྱལ་ཆེན་སྡེ་བཞི་ དཔལ་མགོན་བདུན་ཅུ་རྩ་ལྔ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ཕྱི་ཡི་ལྷ་མ་སྲིན་སྡེ་བརྒྱད་ ནང་གི་ལྷ་མ་སྲིན་སྡེ་བརྒྱད་ གསང་བའི་ལྷ་མ་སྲིན་སྡེ་བརྒྱད་ དྲག་པོ་སྔགས་ཀྱི་ལྷ་མ་སྲིན་སྡེ་བརྒྱད་ ལས་བྱེད་མྱུར་མགྱོགས་ཀྱི་ལྷ་མ་སྲིན་སྡེ་བརྒྱད་ འཇིག་རྟེན་རྟག་ཆགས་ཀྱི་ལྷ་མ་སྲིན་སྡེ་བརྒྱད་ལ་སོགས་པ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ དྲེགས་པའི་སྡེ་དཔོན་སུམ་ཅུ་ སྔགས་བདག་དྲེགས་ཆེན་བཅོ་བརྒྱད་ དགེ་བསྙེན་ཉི་ཤུ་རྩ་གཅིག་ ཡུལ་ཉི་ཤུ་རྩ་བཞིའི་ཞིང་སྐྱོང་ གནས་སུམ་ཅུ་རྩ་བདུན་གྱི་མཁའ་འགྲོ་ དུར་ཁྲོད་བརྒྱད་ཀྱི་དཔའ་བོ་ གངས་ཅན་བོད་ཀྱི་བརྟན་མ་བཅུ་གཉིས་སྐྱོང་མ་བཅུ་གཉིས་ ཡ་མ་བཅུ་གཉིས་ རྗེ་ཡི་མགུར་ལྷ་བཅུ་གསུམ་ལ་སོགས་ལ་གནས་ཤིང་འགྱུ་བ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔
ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་དུ་ཡང་གནས་ཆེན་པོ་རྒྱ་གར་རྡོ་རྗེ་གདན་ རྒྱ་ནག་རི་བོ་རྩེ་ལྔ་ ལི་ཡུལ་ལྕང་ར་སྨུག་པོ་ ཟ་ཧོར་སིཾ་ཧ་ལ་ ནུབ་ཕྱོགས་ཨོ་རྒྱན་ཡུལ་ བྱང་ཤམ་བྷ་ལ་ བལ་ཡུལ་འཕགས་པ་ཤིང་ཀུན་ གངས་ཏི་ཚེ་ ལ་ཕྱི་ཆུ་བར་ མཁའ་སྤྱོད་ཙཱ་རི་མཐའ་འདུལ་ཡང་འདུལ་ཀྱི་གཙུག་ལག་བརྒྱ་དང་རྩ་བརྒྱད་ལ་སོགས་པ་ལ་གནས་པའི་སྲུང་མ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ འདི་མན་བདག་གིས་འཛུད་པ་ཡིན། ཁྱད་པར་སྔར་ནས་འབྱིན་པའི་གཏེར་གནས་ཆེ་ཕྲ་རྣམས་ལ་སྨོས་པ་ནི༔ འབྲི་གུང་གཞོ་སྟོད་ཏི་སྒྲོ༔ དབུ་རུ་ཞྭ་ཡི་ལྷ་ཁང་༔ བྲག་ཡེར་པ༔ མོན་ཤ་འུག་སྟག་སྒོ༔ ཡར་ལྷ་ཤམ་པོ་གངས༔
ཙཱ་རི་ དམར་ནག་རཀྟ་ གཟི་ཆེན་གསང་ཕུག་ ཞིང་སྐྱོང་བླ་མཚོ་ རྔམ་པ་སྒྲ་སྒྲོགས་ གཉལ་སྨད་དགེ་རི་བྲག་ ལྷ་གཉན་དྭགས་ལྷ་སྒམ་པོ་ བསམ་ཡས་མཆིམས་ཕུ་ ཀོང་པོ་རྡོ་རྗེ་བྲག་ལ་སོགས་དབུས་ཀྱི་ཆ་འཛིན་པའི་གཏེར་གནས་སྲུང་མ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་ལྷོ་བྲག་ནེའི་བྲག་ རི་རྩེ་དྲུག་ ཇོ་བོ་གཟེ་རྒྱལ་ སྤུ་རུ་སྤུར་བཅས་ གནས་གཞི་ཨ་མྱེ་མུ་ཁྲི་ མཁའ་འགྲོ་སྙིང་ཕུག་དགེ་བསྙེན་ཕོ་བྲང་༔ རྒ་རྒྱལ་རིན་ཆེན་སྤུངས་པ་ མདོ་ཁམས་སྐུ་རྒྱལ་ཤེན་ནེ་ ལྷོ་ཝ་ལུང་སོགས་མདོ་ཁམས་ཀྱི་གཏེར་གནས་རྣམས་ཀྱི་སྲུང་མ་ཡི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་ལྷོ་ཕྱོགས་པདྨ་བཀོད་ཀྱི་ཆ་དར་སྣ་ཕ་ཝང་སྟག་མགོ༔ བལ་ཕུ་ལུང་ རྔམ་པ་རོང་ མགོན་པོའི་བླ་མཚོ༔ རྡོ་རྗེ་གཏེར་ཕུག༔ མདོང་ཆུ་གཙུག་ལག༔ གདོང་ཕོ་བྲང་གནས༔
ཕག་མོ་གསང་བ་ལུང་གི་ཕྱག་རྡོར་བླ་མཚོ༔ འཇའ་ཚོན་ཕུག༔ ཨོ་རྒྱན་ཁྲུས་ཆུ༔ བྲག་གད་པདྨ་ཤེལ་ཕུག༔ སེངྒེ་གནམ་རྫོང་༔ མྱེ་བོ་ལྷ་མོ་བྲག༔ མགྲོན་ཐང་དགེ་བསྙེན༔ གནས་མདོ༔ ཁྲོམ་གཟིགས་དག་པ་ཤྲཱི༔ མཁའ་འགྲོ་འདུས་པའི་བླ་མཚོ༔
མ་རྐུང་ལུང་གི་གཡུ་མཚོ་ལ་སོགས་གཏེར་གནས་དེ་ཉིད་ལ་གནས་པའི་སྲུང་མ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་ད་ལོའི་ལོ༔ ད་ཞག་གི་ཟླ་བ༔ དེ་རིང་གི་ཉི་མ་ གཟའ་ཚེས་གྲངས་རྒྱུ་སྐར་ལ་དབང་བ་ སྔོན་ཆད་གང་དུ་འགྲོ་བ་ ཕྱིན་ཆད་གང་དུ་གནས་པ་ ཁྱད་པར་ཡུལ་ཕྱོགས་འདིའི་གཞི་བདག་གཉན་པོ་གཙོར་བྱས་པ་ མཐོ་བ་གནམ་ལ་གནས་པ་ དམའ་བ་ས་ལ་གནས་པ་ སྐྱེ་བ་ཤིང་ལ་གནས་པ་ བརྟན་པ་ས་ལ་གནས་པ་ སྲ་བ་བྲག་ལ་གནས་པ་ འགྱུ་བ་ཆུ་ལ་གནས་པ་ མཆེད་པ་མེ་ལ་གནས་པ་ གཡོ་བ་རླུང་ལ་གནས་པ་ རྟེན་པའི་མཁར་ལ་གནས་པ་ དབེན་རི་དང་གཙུག་ལག་ཁང་ལ་གནས་པ་ལ་སོགས་པ་སྣང་ཞིང་སྲིད་པའི་བདག་པོ་འཁོར་དང་བཅས་པ་རྣམས་ཀྱི་ཞལ་དུ་ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་གཏོར་མ་འབུལ་བ་ནི༔ ཧཱུྃ༔ ཉོན་ཅིག་ལྷ་སྲིན་གཞི་བདག་སྡེ་ཚོགས་རྣམས༔ བདག་གིས་གསང་སྔགས་གཉན་པོ་དལ་བཟུང་ཕྱིར༔
ཁྱེད་རྣམས་ཕྲིན་ལས་རོགས་དན་མ་གཡེལ་སྒྲུབས༔ ཆོས་ཉིད་ཚིག་ལ་མི་ཉན་གང་ཡང་མེད༔ རྒྱལ་བའི་གསུང་ལ་མི་བདེན་གང་ཡང་མེད༔ ཟབ་མོའི་དོན་ལ་མི་སེམས་གང་ཡང་མེད༔ མནའ་དང་ཁྲིམས་ལ་མི་འཇིགས་གང་ཡང་མེད༔ རི་རབ་ཟོམ་དུ་མི་གནས་གང་ཡང་མེད༔ འབྱུང་འཇུག་རླུང་གིས་མི་ཟིན་གང་ཡང་མེད༔ སྐྱེ་འགྲོ་ལམ་ལ་མི་འགྱུ་གང་ཡང་མེད༔ ལོངས་སྤྱོད་ཆུ་ལ་མི་འཐུང་གང་ཡང་མེད༔ རྒྱུ་འབྲས་ལས་ལ་མི་བཟློག་གང་ཡང་མེད༔
དེ་ལྟར་འཕགས་པའི་ཚིག་ལ་སྙན་གསན་ཕྱིར༔ རིན་ཆེན་གསེར་སྐྱེམས་གཉན་པོ་འདི་བཞེས་ནས༔ བདག་གིས་བླ་མེད་བྱང་ཆུབ་སྒྲུབ་པ་ལ༔ འགལ་རྐྱེན་སྤང་ཞིང་མཐུན་རྐྱེན་བསམ་དོན་སྤེལ༔ མི་མཐུན་བར་ཆོད་ཞི་བའི་ཕྲིན་ལས་མཛོད༔ ཧཱུྃ༔ རྗེ་བཙུན་སློབ་དཔོན་པདྨའི་བཀའ་ཉན་པ༔ ཐ་ཚིག་གཉེར་བའི་སྲུང་མ་དམ་ཚིག་ཅན༔ གཏེར་གྱི་བདག་པོ་མགོན་ཆེན་སྡེ་ལྔ་དང་༔ ལས་སུ་ཆས་པའི་སྲོག་བདག་བྱ་རོག་མཚན༔
མ་གཟའ་རྡོར་ལེགས་བཙན་རྒོད་ཀླུ་བདུད་ཆེ༔ ཤེལ་གིང་རྒྱལ་པོ་ལི་བྱིན་བྷི་ཧ་ར༔ ལྷ་བརྒྱད་ཀླུ་བརྒྱད་གཟའ་བརྒྱད་གདོང་མོ་བཞི༔ ཕྱོགས་སྐྱོང་བཅུ་དང་འཇིགས་བྱེད་ཆེན་པོ་དགུ༔ རྒྱལ་ཆེན་སྡེ་བཞི་གླིང་ཕྲན་བདག་པོ་དང་༔ བྱ་ར་དུས་འཛིན་གཞོང་ཐོགས་རྟག་ཏུ་མྱོས༔ ཕྱི་ནང་གསང་བའི་ལྷ་སྲིན་སྡེ་བརྒྱད་ཚོགས༔ སྡེ་དཔོན་སུམ་ཅུ་སྔགས་བདག་བཅོ་བརྒྱད་དང་༔ དགེ་བསྙེན་ཉེར་གཅིག་ཡུལ་གྱི་ཞིང་སྐྱོང་བཅས༔ གནས་ཀྱི་མཁའ་འགྲོ་དུར་ཁྲོད་དཔའ་བོ་གིང་༔
བརྟན་མ་སྐྱོང་མ་ཡ་མ་བཅུ་གཉིས་དང་༔ སྤར་སྨེ་ལོ་ཟླ་དུས་དང་ཆུ་ཚོད་བདག༔ རྒྱ་གར་རྒྱ་ནག་བལ་བོད་མཚམས་ཤེད་ནས༔ མངའ་རིས་དབུས་གཙང་མདོ་ཁམས་སྒང་དྲུག་སོགས༔ སྦས་ཡུལ་དང་ནི་རོང་ཆེན་མ་ལུས་པ༔ ཁྱད་པར་ཡུལ་འདིའི་གཞི་བདག་གཉན་པོ་དང་༔ གར་འགྲོ་གར་འདུག་གཞི་ལམ་བྱེས་གསུམ་གྱི༔ རོགས་དན་མེལ་ཚེ་སྒྲུབ་པའི་སྲུང་མ་རྣམས༔ མཆོད་སྦྱིན་གཏོར་མ་གསེར་སྐྱེམས་འདི་བཞེས་ལ༔ ཞི་རྒྱས་དབང་དང་དྲག་པོའི་ལས་རྣམས་ལ༔
ཕྲིན་ལས་སྣ་ཚོགས་ཐོགས་མེད་བསྒྲུབ་པ་དང་༔ མདུན་ནས་བསུ་ཞིང་རྒྱབ་ནས་སྐྱེལ་མ་མཛོད༔ ལ་ཆུའི་འཕྲང་སྒྲོལ་ཆོམ་རྐུན་འཇིགས་ལས་སྐྱོབས༔ དམག་འཁྲུག་ནད་ཡམས་ལོ་ཉེས་ཞི་བ་དང་༔ དགྲ་གྱོད་ཁ་མཆུ་རྒྱལ་པོའི་འཇིགས་པ་སྲུངས༔ དལ་བབ་མཚོན་དང་དུག་ལས་རྒྱལ་བར་གྱིས༔ རིག་སྔགས་དམོད་སོགས་ཕ་རོལ་གདུག་པའི་ཚོགས༔ ཆོས་སྐྱོང་དང་བཅས་ཕྱི་རྒྱུད་སྲུང་མས་སྒྲོལ༔ མི་མཐུན་བགེགས་ཚོགས་ཉེ་བར་ཞི་བ་དང་༔ འདོད་དོན་བསམ་པ་ཡིད་བཞིན་བསྒྲུབས་མཛད་ནས༔
དམ་ཚིག་ཅན་ལ་རྟག་ཏུ་སྐྱོང་བ་དང་༔ དངོས་གྲུབ་སྣ་ཚོགས་སྟེར་བའི་སྡོང་གྲོགས་མཛོད༔ ཨོྃ་ལོ་ཀ་པཱ་ལ་བཛྲ་པྲ་ཏཱིཙྪ་ཡེ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་པས་དཀར་གཏོར་ཕྱོགས་གཙང་སར་བསྐྱལ༔ མདོས་སོགས་ཀྱི་སྔོན་འགྲོ་ཡིན་ན་དེ་ཕྱོགས་བསྐྱལ༔ སྒྲུབ་པའི་སྐབས་ཡིན་ན་སྒྲུབ་ཁང་གི་མདུན་གང་རུང་དུ་འབུལ༔ ལམ་གཏོར་ཡིན་ན་གར་འགྲོའི་ཕྱོགས་སུ་འབུལ༔ གཞི་བདག་སོ་སོར་ཡིན་ན་དེར་ཕྱོགས་སུ་འབུལ༔ ཕྲིན་ལས་རང་རང་གང་དགོས་པའི་གཞུང་བཞིན་བཅོལ༔ འདི་ཉིད་དཀྱིལ་འཁོར་སོགས་ལས་ཀུན་གྱི་སྔོན་འགྲོ་ཡིན་པས་མེད་ཐབས་མེད༔
ཕན་ཡོན་ཆོས་སྐྱོང་རོགས་དན་བསྒྲུབ༔ ཕྱི་རྒྱུད་རྣམས་ཀྱིས་དངོས་གྲུབ་སྟེར༔ ཀོ་ལོང་སྡོམ་སོགས་གདུག་སེམས་ཐམས་ཅད་ཞི་ནས་བྲན་བཞིན་དུ་མཆིས༔ ལས་གང་ལ་ཡང་བར་ཆད་དང་སྒབ་འདྲེ་མི་འབྱུང་༔ དེ་ཕྱིར་གཏོར་མ་གསེར་སྐྱེམས་འདི་ཁོ་ན་གཙོ་ཆེ༔ ཁྱད་པར་ཡང་སྦས་ཡུལ་དབེན་རི་སྣ་ཚོགས་ཉུལ་བའི་ཚེ༔ དོ་གལ༔ ལས་ཅན་རྣམས་གཏེར་འབྱིན་པའི་ཚེ་ཤིན་ཏུ་དོ་གལ༔ ས་མ་ཡ༔ ཨེ་མ་ཧོ་གསང་སྔགས་རྒྱལ་པོ་རིན་ཆེན་ཟ་མ་ཏོག༔
ནོར་བུ་བསམ་འཕེལ་དགོས་འབྱུང་འོད་རབ་འབྱིན༔ ཏི་ལ་ཀ་འདི་དབྱངས་ཅན་བདག་གིས་བགྱིས༔ དེ་བས་ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ སྤེལ་རྒྱ༔ བདག་འདྲ་སྔགས་འཆང་གར་དབང་གནམ་ལྕགས་རྡོ་རྗེ་ཀཱ་ལ་དྲག་པོ་རྩལ་གྱིས་མེ་སྤྲེལ་ལོར་མོན་ཤ་འུག་བྲག་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །།
༈ བགེགས་གཏོར་བྱིན་བརླབས་ནི། ཨོཾ་སྭ་བྷཱ་ཝ་སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། རང་གཞུང་བགེགས་གཏོར་ལ་འཇུག ། བྱིན་འབེབས་མགོར། རང་ཉིད་ལྷ་ཡི་ཐུགས་ཀའི་འོད་ཟེར་གྱིས་རྩ་བརྒྱུད་ཀྱི་བླ་མ། ཡི་དམ་ཞི་ཁྲོ་རབ་འབྱམས།
གནས་གསུམ་གྱི་དཔའ་བོ་མཁའ་འགྲོ་དམ་ཅན་སྲུང་མ་དང་བཅས་པ་མདུན་གྱི་ནམ་མཁར་སྤྲིན་ཕུང་གཏིབས་པ་ལྟར་བྱོན་ནས་རྟེན་བསྒྲུབ་ཀྱི་རྫས་དང་རྣལ་འབྱོར་པའི་སྒོ་གསུམ་ལ་སིབ་སིབ་ཐིམ་པས་རྣམ་དག་ཡེ་ཤེས་ཀྱི་འཁོར་ལོར་བྱིན་གྱིས་བརླབས་པར་བསམ་ལ། སྤོས་བདུག་གདུང་བའི་དབྱངས་རོལ་མོ་སྣ་ཚོགས་ཀྱིས་བསྐུལ་བར་བྱའོ། ། ཞེས་བྱིན་བརླབ་ཁག་རྣམས་ཨོ་རྒྱན་རྩ་གསུམ་གླིང་པའི་ཟློས་གར་སྤྲུལ་པའི་གཏེར་འབྱིན་པད་རྒྱལ་གླིང་པའི་ཟབ་གཏེར་ལས་བྱུང་བ་སྟེ་གཏེར་ཁ་འོག་མའོ། ། ཛཔ་྄ཁང་དབྱེ་བ་ནི། བརྒྱུད་འདེབས་ནས་བསྟོད་པའི་བར་བཏང༌། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་བསམ་མོ། ། ཞེས་སེ་ཁོལ་གཏོག་པས་གསལ་གདབ་ལ་བཟླས་པར་འཇུག་གོ
༈ དབང་སྒྲུབ་སོགས་ཀྱི་སྐབས་སུ་རྣམ་བུམ་ཆེད་དུ་སྒྲུབ་ཚེ། གཟུང་ཐག་འཇུས་ཏེ། ཕཊ྄་ཛཿས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། སྐད་ཅིག་མཁའ་ལ་གཟའ་སྐར་ཤར་བ་བཞིན། དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། བྱང་སེམས་བདུད་རྩིས་བུམ་པ་གང་བར་མོས། ཞེས་གསལ་བརྟན་གྱི་ངང་ནས་རྩ་སྔགས་ཇི་ལྟར་རིགས་པ་བཟླ་ཞིང༌། གཞུང་གི་བསྙེན་ཐུན་འཇོག་ཁར་ཐུན་མཚམས་མཆོད་བསྟོད་ནི།
ཡེ་ཤེས་ལྷ་ཚོགས་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔ ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔ དུང་ཆུ་མཆོད་ཡོན། ཨོཾ་ཨཱཿཧཱུྃ་གིས་ཕུལ་ལ། བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་བདུད་རྩིས་བུམ་པ་གང་བར་བསམ་མོ། ། ལས་བུམ་གོང་དུ་མ་བསྒྲུབ་ན་འདིར་བྱའོ། ། ༈ དབང་བསྐུར་གནས་འདྲེན་རབ་གནས་སོགས་ལ་འབྲེལ་བའི་ཚེ་རིག་མེ་དོར་ལ།
ཨོྃ་བཛྲ་ས་མ་ཡ་ཨོྃ། ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་མེ་ཏོག་ཕུལ་བས། བདག་དང་དཀྱིལ་འཁོར་བའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་ཕྲིན་ལས་རྨད་པོ་ཆེ། །
དེ་ཉིད་དུ་ནི་མཉམ་སྦྱོར་བས། ། ཕྱག་རྒྱ་ཆེན་པོར་བདག་གྱུར་ཅིག ། ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ། ཞེས་དངོས་གྲུབ་བསྐུལ་ཞིང་བསྟིམ་མོ། ། གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ། རྡོ་རྗེ་ཡེ་ཤེས་ཐོབ་བྱེད་པའི། །
དེ་བཞིན་གཤེགས་པ་ཐམས་ཅད་ཀྱི། ། སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མར་འཇུག་པར་འཚལ། ཞེས་གསོལ་བས་གནང་བ་བྱིན་པར་བསམ་མོ།། །། ༈ སྐབས་འདིར་གསོལ་ཁ་རྒྱས་འབྲིང་བསྡུས་གསུམ་དུས་ཚོད་ཀྱི་ལོང་ཁོམ་དང་བསྟུན་ནས་བྱ་བ་ཡིན་ལ་གང་ལྟར་ཡང་གཏོར་འབུལ་གྱི་བར་དུ་བྱ། ཚོགས་མཆོད་ཀྱི་གོང་དུ་སྐོང་བཤགས་རྒྱས་པ་བྱ་བར་འདོད་ན་ན་རག་སྐོང་བཤགས་དང་མ་ལྕོགས་ན་གཤམ་གསལ་ཡེ་ཤེས་སྐུ་མཆོག་དང་སྨན་རཀ་གཏོར་མའི་སྐོང་བསྡུས་ཙམ་སྦྱར་བས་ཀྱང་རུང་བས། འདིར་དང་པོ་ལྟར་ན། ༈ ཉམས་ཆག་སྡིག་སྒྲིབ་ཐམས་ཅད་བསྐང་ཞིང་བཤགས་པའི་རྒྱལ་པོ་ན་རག་དོང་སྤྲུགས་བཞུགས་སོ༔ རྣལ་འབྱོར་པས་བླ་མ་བདེ་གཤེགས་ཞི་ཁྲོ་ཡོངས་རྫོགས་རྣམས༔ མདུན་གྱི་ནམ་མཁར་ཉི་ཟླ་པདྨའི་གདན་ལ༔
དབང་པོའི་མངོན་སུམ་དང་འདྲ་བར་ཞལ་ལམ་མེར་བཞུགས་པར་བསམས་པའི་མདུན་དུ་ལུས་རྡུལ་སྙེད་དུ་སྤྲུལ་ཏེ༔ ངག་བཤགས་ཚིག༔ ཡིད་གནོང་སེམས་དང་བཅས་ཏེ་དུས་ཐམས་ཅད་དུ་བཤགས་པ་བྱའོ༔ རྗེས་ལྟ་བས་ཀྱང་གསལ་གདབ་ཅིང་༔ དམ་ཚིག་ལ་བསྒྲིམ་པ་ནི་དངོས་གྲུབ་མྱུར་རོ༔ ཨེ་མ་ཧོཿ ཕྱོགས་བཅུ་དུས་བཞི་ཀུན་གྱི་བདག་ཉིད་ཆེ༔ བླ་མ་རྒྱལ་བ་ཞི་ཁྲོ་ཡོངས་རྫོགས་དགོངས༔ འདིར་གཤེགས་ཉི་ཟླ་པདྨའི་གདན་ལ་བཞུགས༔ ཉམས་ཆག་ན་རག་སྦྱང་ཕྱིར་ཕྱག་མཆོད་བཞེས༔
ཡོན་ཏན་ཕུན་ཚོགས་བླ་མ་རྣམས་ལ་ཕྱག་འཚལ་ལོ༔ དམིགས་མེད་སྤྲོས་བྲལ་ཆོས་ཀྱི་སྐུ་ལ་ཕྱག་འཚལ་ལོ༔ བདེ་ཆེན་ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ༔ འགྲོ་མགོན་ཅིར་ཡང་སྤྲུལ་པའི་སྐུ་ལ་ཕྱག་འཚལ་ལོ༔ གནས་ལུགས་མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ༔ ཡང་དག་མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ ཉོན་མོངས་ཞི་མཛད་ཞི་བའི་ལྷ་ལ? ལོག་ལྟ་ཚར་གཅོད་ཁྲོ་བོའི་སྐུ་ལ་ཕྱག་འཚལ་ལོ༔ ཐབས་མགོན་ཚེ་བདག་འཇམ་དཔལ་སྐུ་ལ? སྐྱོན་བྲལ་སྒྲ་སྒྲོགས་པདྨ་གསུང་ལ? ཡང་དག་དོན་ལྡན་བཛྲ་ཐུགས་ལ? དུག་ལྔའི་ནད་སེལ་བདུད་རྩི་སྨན་ལ? དྲེགས་པ་འཇོམས་མཛད་ཕུར་པའི་ལྷ་ལ? འབྱུང་བ་མངའ་བདག་མ་མོའི་ཚོགས་ལ? ས་དང་ལམ་རྫོགས་རིག་འཛིན་ཚོགས་ལ? བསྟན་པ་སྲུང་མཛད་དམ་ཅན་རྣམས་ལ? དགྲ་བགེགས་འདུལ་མཛད་སྔགས་བདག་ཚོགས་ལ་ཕྱག་འཚལ་ལོ༔ ཧཱུྃ༔ རང་རིག་རང་ཤེས་འཁྲུལ་པ་བྲལ༔
མཉམ་ཉིད་ངང་ལས་ཡེ་ཤེས་ཤར༔ ཀུན་ཏུ་བཟང་པོ་ཡབ་ཡུམ་ལ༔ ཡིད་ཆོས་དག་ཕྱིར་ཕྱག་འཚལ་ལོ༔ མི་རྟོག་དབྱེར་མེད་དགོངས་པ་ལ༔ ཡེ་ཤེས་ལྔ་ཡི་འོད་མདངས་གསལ༔ རིགས་ལྔ་བདེ་བར་གཤེགས་པ་ལ༔ ཉོན་མོངས་དག་ཕྱིར་ཕྱག་འཚལ་ལོ༔ དབྱིངས་ཀྱི་ངང་ལས་བསྐྱེད་པའི་རྒྱུ༔ ཡེ་ཤེས་ལྔ་ཡི་གྲོགས་སུ་ཤར༔ དབྱིངས་ཀྱི་ཡུམ་ཆེན་ལྔ་རྣམས་ལ༔
འབྱུང་བ་དག་ཕྱིར་ཕྱག་འཚལ་ལོ༔ ཡེ་ཤེས་སྤྲུལ་པ་མང་པོའི་ཚོགས༔ འགྲོ་བའི་དོན་དུ་རང་ཤར་བ༔ བྱང་ཆུབ་སེམས་དཔའ་བརྒྱད་རྣམས་ལ༔ རྣམ་ཤེས་དག་ཕྱིར? ཡེ་ཤེས་ངང་ལས་ཡོན་ཏན་རྫོགས༔ ཅི་འདོད་དངོས་གྲུབ་ཆར་ལྟར་འབེབས༔ མཆོད་པའི་ལྷ་མོ་བརྒྱད་རྣམས་ལ༔ ཡུལ་དུས་དག་ཕྱིར་ཕྱག་འཚལ་ལོ༔ གདུག་པ་འདུལ་མཛད་དཔའ་བོའི་སྐུ༔ བདག་ཏུ་འཛིན་པའི་སྐྱོན་དང་བྲལ༔
ཏ་ཀྲིཏ་སྒོ་བ་བཞི་རྣམས་ལ༔ ལོག་ལྟ་དག་ཕྱིར? བྱམས་དང་སྙིང་རྗེ་དགའ་བ་དང་༔ བཏང་སྙོམས་བཞི་ཡིས་འགྲོ་དོན་མཛད༔ སྒོ་སྐྱོང་ཁྲོ་མོ་བཞི་རྣམས་ལ༔ རྟག་ཆད་དག་ཕྱིར་ཕྱག་འཚལ་ལོ༔ རྟོག་པ་དྲུག་ལས་འཁོར་བ་དྲུག༔ མ་རིག་དབང་གིས་བྱུང་བ་རྣམས༔ ཐུགས་རྗེས་འདུལ་མཛད་ཐུབ་དྲུག་ལ༔ འཁྲུལ་པ་དག་ཕྱིར་ཕྱག་འཚལ་ལོ༔ ཧཱུྃ༔
ཀུན་ཏུ་བཟང་པོ་རིག་པའི་རྩལ༔ ཆེ་མཆོག་གཙོ་ལ་ཕྱག་འཚལ་ལོ༔ དུག་ལྔ་མ་སྤངས་མཐར་ཕྱིན་པའི༔ ཧེ་རུ་ཀ་ལ་ཕྱག་འཚལ་ལོ༔ དབྱིངས་ལས་སྐུར་བཞེངས་ཐབས་ཤེས་སྦྱོར༔ ཁྲོ་མོ་ཡུམ་ལ? ཐུགས་ལས་སྤྲུལ་པའི་གསང་ཆེན་མོ༔ ཁྲོ་མོ་བརྒྱད་ལ? ཟ་བྱེད་མཆེ་གཤོག་ཕོ་ཉ་མོ༔ ཕྲ་མེན་བརྒྱད་ལ? འགུགས་འདྲེན་འཆིང་སྡོམ་དགྱེས་མཛད་མ༔ སྒོ་མ་བཞི་ལ? འཇིག་རྟེན་ཆ་ལུགས་སྤྲུལ་པ་མོ༔ དབང་ཕྱུག་མ་ལ་ཕྱག་འཚལ་ལོ༔
ཧཱུྃ༔ ཡ་མཱནྟ་ཀ་གཤིན་རྗེའི་གཤེད༔ རྔམ་བརྗིད་དྲེགས་པའི་འཁོར་གྱིས་བསྐོར༔ འཇམ་དཔལ་སྐུ་ལ? ཧཱུྃ༔ རྟ་མགྲིན་རྒྱལ་པོ་དབང་གི་ལྷ༔ དབང་དྲག་ཐབས་ཀྱི་འཁོར་གྱིས་བསྐོར༔ པདྨ་གསུང་ལ? ཧཱུྃ༔ དཔལ་ཆེན་བཛྲ་ཧེ་རུ་ཀཿ རང་སྣང་གསལ་བའི་འཁོར་གྱིས་བསྐོར༔ ཡང་དག་ཐུགས་ལ? ཧཱུྃ༔
བཅོམ་ལྡན་ཆེ་མཆོག་ཧེ་རུ་ཀཿ ཞི་ཁྲོ་རབ་འབྱམས་ལྷ་ཡིས་བསྐོར༔ ཡོན་ཏན་རྒྱས་ལ? ཧཱུྃ༔ རྡོ་རྗེ་གཞོན་ནུ་ཕྲིན་ལས་སྐུ༔ ཁྲོ་བཅུ་འབར་བའི་འཁོར་གྱིས་བསྐོར༔ ཕྲིན་ལས་མཛད་ལ? ཧཱུྃ༔ མངོན་རྫོགས་རྒྱལ་པོ་ཧེ་རུ་ཀཿ འབྱུང་བ་ལྔ་ལས་གྲུབ་པའི་འཁོར༔ མ་མོའི་ཚོགས་ལ? ཧཱུྃ༔ རིག་འཛིན་རྡོ་རྗེ་དྲག་པོ་རྩལ༔
ས་དང་ལམ་ལ་གནས་པའི་འཁོར༔ རིག་འཛིན་ཚོགས་ལ? ཧཱུྃ༔ གསང་བའི་བདག་པོ་གོས་སྔོན་ཅན༔ འཇིག་རྟེན་དྲེགས་པ་རྣམས་ཀྱིས་བསྐོར༔ བསྟན་པ་སྐྱོང་ལ? ཧཱུྃ༔ སྟོབས་ལྡན་ནག་པོ་མཐུ་རྩལ་ཅན༔ དྲག་སྔགས་བདག་པོ་མང་པོས་བསྐོར༔ དགྲ་བགེགས་འདུལ་ལ? དེ་ལྟར་རྒྱལ་བ་ཞི་ཁྲོའི་ལྷ༔ གང་གིས་མཚན་ཐོས་ཕྱག་འཚལ་ན༔ དམ་ཚིག་ཉམས་ཆག་ཀུན་བྱང་ནས༔
མཚམས་མེད་ལྔ་ཡི་སྡིག་པ་དག༔ ན་རག་གནས་ཀྱང་དོང་སྤྲུགས་ཏེ༔ རིག་འཛིན་རྒྱལ་བའི་ཞིང་དུ་གྲགས༔ ལས་ཀྱི་རྣམ་པར་སྨིན་པའི་སྐྱོན༔ ངག་ཏུ་མཐོལ་ལ་ཡིད་ཀྱིས་བཤགས༔ སྨྲེ་སྔགས་བཏོན་ལ་གདུང་བས་སྦྱང་༔ མོས་པས་ཐལ་མོ་སྙིང་གར་སྦྱར༔ དད་པས་བརྐྱང་ཕྱག་བརྡབས་ཏེ་བཙལ༔ ཞི་ཁྲོའི་ལྷ་ཚོགས་མཚན་ནས་བརྗོད༔ རྗེས་སུ་ལུས་ལྔ་ཚུགས་བཅས་ཏེ༔
རྡོ་རྗེ་སེམས་དཔའ་སྤྱི་བོར་བསྒོམ༔ ན་རག་དོང་སྤྲུགས་སྙིང་པོ་བཟླས༔ ཨོྃ་བཛྲ་ས་ཏྭ་ས་མ་ཡ་སོགས? འདི་དག་དག་པར་དུས་གཅིག་ལ༔ མ་ཡེངས་བརྒྱ་རྩ་བརྒྱད་བརྗོད་ན༔ དུས་གསུམ་རྒྱལ་བའི་སྲས་སུ་སྐྱེ༔ ཧོཿ ཞི་ཁྲོ་རབ་འབྱམས་དགོངས་སུ་གསོལ༔ རྒྱལ་བའི་བཀའ་དང་བླ་མའི་ལུང་༔ ཇི་བཞིན་མ་སྤྱད་འགལ་ཞིང་འཁྲུལ༔ རྡོ་རྗེ་སློབ་དཔོན་དྲིན་ཅན་ལ༔
གཤེ་སྐུར་བཏབ་དང་ལྟ་བ་ལོག༔ གཟུངས་མ་མཆེད་དང་ལྕམ་དྲལ་ལ༔ ངན་སེམས་ཚིག་རྩུབ་ཆགས་སྡང་བྱས༔ བརྡེག་བཙོག་གནོད་པ་དངོས་སུ་ཤོར༔ སྐུ་ཡི་དམ་ཚིག་ཉམས་པ་རྣམས༔ ཞི་ཁྲོའི་ལྷ་ཚོགས་སྤྱན་སྔར་བཤགས༔ ཡི་དམ་ལྷ་དང་འཁོར་མ་གསལ༔ འཛབ་དང་བཟླས་བརྗོད་མ་དག་ཆག༔ གསུང་གི་དམ་ཚིག་ཉམས་པ་རྣམས༔ རིགས་ལྔ་ཞི་ཁྲོའི་སྤྱན་སྔར་བཤགས༔
གསང་བཅུའི་གཉེར་གཏད་དམ་བཅས་པ༔ ཀུན་ལ་བསྒྲགས་ཤིང་དམ་རྫས་བསྟན༔ ཐུགས་ཀྱི་དམ་ཚིག་ཉམས་པ་རྣམས༔ རྒྱལ་བ་ཞི་ཁྲོའི་སྤྱན་སྔར་བཤགས༔ ཤེས་པར་བྱ་བའི་དམ་ཚིག་ལྔ༔ རིགས་ལྔར་མ་ཤེས་ལོག་པར་བལྟས༔ མི་སྤང་བ་ཡི་དམ་ཚིག་ལྔ༔ མ་རིག་དབང་གིས་དུག་ལྔར་གོལ༔ དང་དུ་བླང་བའི་དམ་ཚིག་ལྔ༔ གཙང་དམེར་བལྟས་དང་བག་མེད་སྤྱད༔
བསྒྲུབ་པར་བྱ་བའི་དམ་ཚིག་ལྔ༔ རང་ལ་གནས་པར་མ་ཤེས་ལོག༔ སྤྱད་པར་བྱ་བའི་དམ་ཚིག་ལྔ༔ དབྱེ་གསལ་མ་ཤེས་ལོག་པར་སྤྱད༔ ཡན་ལག་དམ་ཚིག་ཉམས་པ་རྣམས༔ ཡི་དམ་ལྷ་ཡི་སྤྱན་སྔར་བཤགས༔ བསྙེན་པ་སྒྲུབ་པའི་ཏིང་འཛིན་གཡེལ༔ ཉ་སྟོང་དུས་དྲུག་མཆོད་པ་ཆག༔ ལེ་ལོ་གཡེང་བ་གཉིད་ཀྱིས་རྨུགས༔ གསོག་འཇོག་སེར་སྣས་རྒྱུ་རྐྱེན་ཆུང་༔
ཚོགས་ཀྱི་སྤྱང་ཀུ་ཁ་ཚར་ཤོར༔ ཕུད་ཉམས་ལྷག་མ་ཕྲི་བ་དང་༔ བག་མེད་སྤྱོད་པ་རྩིངས་པ་ཡིས༔ ཚོར་དང་མ་ཚོར་ཉམས་པའི་སྐྱོན༔ མཁའ་འགྲོ་དམ་ཅན་སྤྱན་སྔར་བཤགས༔ ཡིད་ཀྱི་དམ་ཉམས་ལྟ་བས་བཤགས༔ དེ་ཡང་ཀུན་གཞི་བྱང་ཆུབ་སེམས༔ ཡིན་པ་མེད་པའི་ལྟ་བ་རྟོགས༔ མིན་པ་མེད་པའི་སྒོམ་ཉམས་ལེན༔ ཡིན་མིན་མེད་པའི་སྤྱོད་པ་རྟོགས༔
རེ་དོགས་མེད་པའི་བྱང་ཆུབ་སེམས༔ རྩ་བ་ཡན་ལག་ཐམས་ཅད་ཀྱི༔ ཆག་ཉམས་མ་བྱུང་མ་སྐྱེས་པ༔ བཤགས་བྱ་བཤགས་བྱེད་གཉིས་མེད་གྲོལ༔ ཧཱུྃ༔ ཆོས་ཀྱི་དབྱིངས་ཉིད་སྤྲོས་པ་མེད་པ་ལ༔ ཡོད་མེད་གཉིས་སུ་ལྟ་བ་ཐང་རེ་ཆད༔ དངོས་པོ་མཚན་མར་འཛིན་པ་ཉོན་རེ་མོངས༔ སྤྲོས་མེད་བདེ་ཆེན་ཀློང་དུ་བཤགས་པར་བགྱི༔ ཀུན་ཏུ་བཟང་པོ་བཟང་ངན་མེད་པ་ལ༔
གཙང་དང་རྨེ་བར་ལྟ་བ་ཐང་རེ་ཆད༔ བཟང་ངན་གཉིས་སུ་འཛིན་པ་ཉོན་རེ་མོངས༔ ཀུན་བཟང་བདེ་ཆེན་ཀློང་དུ་བཤགས་པར་བགྱི༔ མཉམ་པ་ཉིད་ལ་ཆེ་ཆུང་མེད་པ་ལ༔ བདག་དང་གཞན་དུ་ལྟ་བ་ཐང་རེ་ཆད༔ ཆེ་ཆུང་གཉིས་སུ་འཛིན་པ་ཉོན་རེ་མོངས༔ མཉམ་ཉིད་བདེ་ཆེན་ཀློང་དུ་བཤགས་པར་བགྱི༔ བྱང་ཆུབ་སེམས་ལ་སྐྱེ་ཤི་མེད་པ་ལ༔ འདི་དང་ཕྱི་མར་ལྟ་བ་ཐང་རེ་ཆད༔ སྐྱེ་ཤི་གཉིས་སུ་འཛིན་པ་ཉོན་རེ་མོངས༔
འཆི་མེད་གཡུང་དྲུང་ཀློང་དུ་བཤགས་པར་བགྱི༔ ཐིག་ལེ་ཆེན་པོ་གྲྭ་ཟུར་མེད་པ་ལ༔ གཟུགས་དང་རྫས་སུ་ལྟ་བ་ཐང་རེ་ཆད༔ གྲྭ་ཟུར་དབྱིབས་སུ་འཛིན་པ་ཉོན་རེ་མོངས༔ ཀུན་ནས་ཟླུམ་པོ་ཐིག་ལེའི་ཀློང་དུ་བཤགས༔ དུས་གསུམ་འགྱུར་བ་མེད་པའི་ངང་ཉིད་ལས༔ ཐོག་མ་ཐ་མར་ལྟ་བ་ཐང་རེ་ཆད༔ འཕོ་འགྱུར་གཉིས་སུ་འཛིན་པ་ཉོན་རེ་མོངས༔ དུས་གསུམ་འགྱུར་བ་མེད་པའི་ཀློང་དུ་བཤགས༔ རང་བྱུང་ཡེ་ཤེས་རྩོལ་སྒྲུབ་བྲལ་བ་ལ༔
རྒྱུ་འབྲས་གཉིས་སུ་ལྟ་བ་ཐང་རེ་ཆད༔ རྩོལ་སྒྲུབ་གཉིས་སུ་འཛིན་པ་ཉོན་རེ་མོངས༔ རང་བྱུང་རྩོལ་མེད་ཀློང་དུ་བཤགས་པར་བགྱི༔ རིག་པ་ཡེ་ཤེས་རྟག་ཆད་བྲལ་བ་ལ༔ གཟུང་འཛིན་གཉིས་སུ་ལྟ་བ་ཐང་རེ་ཆད༔ རྟག་ཆད་གཉིས་སུ་འཛིན་པ་ཉོན་རེ་མོངས༔ རིག་པ་ཡེ་ཤེས་ཀློང་དུ་བཤགས་པར་བགྱི༔ ཆོས་ཉིད་རྣམ་དག་སྤྲོས་པ་མེད་པ་ལ༔ ཟུག་རྔུ་གཉིས་སུ་ལྟ་བ་ཐང་རེ་ཆད༔ མཐའ་དབུས་གཉིས་སུ་འཛིན་པ་ཉོན་རེ་མོངས༔
ཆོས་ཉིད་རྣམ་དག་ཀློང་དུ་བཤགས་པར་བགྱི༔ གཞལ་ཡས་ཁང་ལ་ཡངས་དོག་མེད་པ་ལ༔ ཕྱི་དང་ནང་དུ་ལྟ་བ་ཐང་རེ་ཆད༔ ཡངས་དོག་གཉིས་སུ་འཛིན་པ་ཉོན་རེ་མོངས༔ གཞལ་ཡས་ཡངས་དོག་མེད་པའི་ཀློང་དུ་བཤགས༔ ཡུམ་གྱི་མཁའ་ལ་མཐོ་དམན་མེད་པ་ལ༔ སྟེང་དང་འོག་ཏུ་ལྟ་བ་ཐང་རེ་ཆད༔ མཐོ་དམན་གཉིས་སུ་འཛིན་པ་ཉོན་རེ་མོངས༔ བྷ་ག་ཡངས་དོག་མེད་པའི་ཀློང་དུ་བཤགས༔ ཆོས་ཀྱི་སྐུ་ལ་གཉིས་སུ་མེད་པ་ལ༔
ཕྱི་དང་ནང་དུ་ལྟ་བ་ཐང་རེ་ཆད༔ སྣོད་བཅུད་གཉིས་སུ་འཛིན་པ་ཉོན་རེ་མོངས༔ ཆོས་སྐུ་འགྱུར་བ་མེད་པའི་ཀློང་དུ་བཤགས༔ མ་རིག་འཁྲུལ་པའི་སེམས་ཅན་སྙིང་རེ་རྗེ༔ གཟུགས་མེད་ཆོས་ལ་དངོས་པོ་མཚན་མར་འཛིན༔ གང་ཟག་འཁྲུལ་པའི་སེམས་ནི་ཡོང་རེ་གོལ༔ སྐྱེ་མེད་ཆོས་ལ་ང་དང་བདག་ཏུ་རྟོག༔ སྣང་སྲིད་སྒྱུ་མ་ཡིན་པར་མ་ཤེས་ཏེ༔ ཟང་ཟིང་ནོར་ལ་སེམས་ཀྱི་ཆགས་པ་སྐྱེས༔ འཁོར་བ་རང་བཞིན་མེད་པར་མ་ཤེས་པས༔
གཉེན་བཤེས་འཁྲུལ་པའི་གྲོགས་ལ་རྟག་པར་འཛིན༔ མི་ཤེས་སྐྱེ་བོའི་བློ་འདི་ཡོངས་རེ་གོལ༔ བདེན་པའི་དོན་བོར་མི་དགེའི་ལས་ལ་བརྩོན༔ སྟོན་པའི་བཀའ་བོར་མི་ཆོས་གཡེང་བས་བསླུས༔ རང་རིག་དོན་བོར་གཡེང་བའི་ལས་ལ་བརྩོན༔ འདི་འདྲའི་དོན་མེད་སེམས་ཅན་སྙིང་རེ་རྗེ༔ དབྱེ་བསྲི་མེད་པའི་ཀློང་དུ་བཤགས་པར་བགྱི༔ ཞེས་ལྟ་བའི་བཤགས་པ་དང་༔ ཚོགས་དང་སྒྲུབ་པའི་དུས་སྐབས་སུ༔ སྨན་དང་རཀྟ་གཏོར་མ་དང་༔
མར་མེ་གསལ་བའི་མདངས་ཀྱིས་བསྐང་༔ དང་པོ་བདུད་རྩི་ཀ་པཱ་ལ༔ ཐོགས་ནས་འབུལ་བའི་སྟབས་ཀྱིས་བཏེགས༔ འདི་སྐད་བརྗོད་ལ་སྐོང་མཆོད་འབུལ༔ ཧཱུྃ༔ མ་བཅོས་རང་བྱུང་ཆེན་པོའི་རྫས༔ གདོད་ནས་དག་པས་གཙང་རྨེ་བྲལ༔ རྩ་བ་བརྒྱད་ལ་ཡན་ལག་སྟོང་༔ རིགས་ལྔ་རྒྱལ་བ་བསྒྲུབ་པའི་རྫས༔ དམ་ཚིག་སྐོང་བའི་སྨན་ཆེན་འདི༔
འོག་མིན་བརྡལ་ཁྱབ་ཆེན་པོ་ན༔ རང་བཞིན་བཞུགས་པའི་སངས་རྒྱས་རྣམས༔ ཡེ་ཤེས་ལྔ་ཡི་འོད་ཀྱིས་བསྐང་༔ ཀུན་བཟང་མཆོད་པའི་སྤྲིན་གྱིས་བསྐང་༔ ཐུགས་ཀྱི་དགོངས་པ་རྫོགས་པ་དང་༔ ཐུགས་རྗེས་སྤྲུལ་པས་རིགས་དྲུག་གྲོལ༔ ཐོག་མི་སངས་རྒྱས་འོད་མི་འགྱུར༔ ཀུན་ཏུ་བཟང་པོའི་ཐུགས་དམ་བསྐང་༔ རང་ལས་ཡེ་ཤེས་ཤར་བའི་སྐུ༔ ཞི་ཁྲོ་རབ་འབྱམས་ལྷ་ཚོགས་བསྐང་༔
ཐུགས་རྗེའི་སྤྲུལ་པས་འགྲོ་དོན་མཛད༔ རྡོ་རྗེ་འཆང་ནས་རིམ་པར་བྱོན༔ འགྲོ་བ་འདྲེན་པ་ཐམས་ཅད་ཀྱི༔ སྐུ་དང་ཞིང་ཁམས་མཆོད་པས་བསྐང་༔ ཐུགས་ཀྱི་དགོངས་པ་རྫོགས་གྱུར་ཅིག༔ དམ་ཚིག་ཉམས་ཆག་བཤགས་པར་བགྱི༔ དེ་ནས་རཀྟ་ཐོགས་ལ༔ ཧཱུྃ༔ ཆོས་ཉིད་རླན་གྱི་ཡེ་ཤེས་ཆུ༔ ཐུགས་རྗེས་ཆགས་པའི་ཁ་དོག་དམར༔
སྲིད་པ་སྐྱེད་པ་རྒྱུ་ཡི་ཁྲག༔ པདྨ་རཀྟ་རང་བྱུང་ཁྲག༔ ཞིང་བཅུ་བསྒྲལ་བ་སྲོག་གི་ཁྲག༔ རྩི་བཅུད་དམར་པོ་འབྱུང་བའི་ཁྲག༔ ཐམས་ཅད་དག་པ་དབང་གི་རྫས༔ མ་དག་ཁམས་གསུམ་འཁོར་བའི་རྒྱུ༔ ཧེ་རུ་ཀ་ཡི་དགོངས་པ་ཡིས༔ སྲིད་གསུམ་འཁོར་བའི་བག་ཆགས་བསྒྲལ༔ མཆོད་པའི་རྫས་སུ་བྱིན་བརླབས་ཏེ༔ ཡུམ་ཆེན་ཀུན་ཏུ་བཟང་མོ་ལ༔
ཡེ་ཤེས་འཆར་བའི་དོན་ཕྱིར་འབུལ༔ ཁྲག་འཐུང་ཁྲོ་བོའི་ཚོགས་རྣམས་ལ༔ ཐུགས་རྗེ་བསྐུལ་བའི་མཆོད་པ་འབུལ༔ མ་མོ་མཁའ་འགྲོ་ཐམས་ཅད་ལ༔ དམ་ཚིག་གསོ་བའི་རྫས་སུ་འབུལ༔ ཆོས་སྐྱོང་བཀའ་སྲུང་ཐམས་ཅད་ལ༔ ཕྲིན་ལས་མཛད་པའི་དོན་ཕྱིར་འབུལ༔ དམ་ཚིག་སྐོངས་ལ་དངོས་གྲུབ་སྩོལ༔ དེ་ནས་ཚོགས་དང་གཏོར་མ་ཐོགས༔ ལྷ་ལ་འབུལ་ཞིང་འདི་སྐད་དོ༔
ཧཱུྃ༔ ཁམས་གསུམ་གསོ་བ་ཟས་ཀྱི་རྒྱུ༔ འབྲུ་དང་ཤིང་ཏོག་རོ་དྲུག་ཟས༔ ཞིང་བཅུ་བསྒྲལ་བའི་ཕུང་པོའི་ཤ༔ ཛ་གད་དཔའ་བོ་འབྲུ་ཡི་བཅུད༔ ཞལ་ཟས་འདོད་ཡོན་སྣ་ཚོགས་སུ༔ མོས་པས་བསམས་ཏེ་མཆོད་པར་འབུལ༔ ཆོས་ཀྱི་དབྱིངས་སུ་མོས་པས་འབུལ༔ ཞི་བའི་ལྷ་ལ་མཛེས་པར་འབུལ༔ ཁྲོ་བོའི་ལྷ་ལ་བརྗིད་པར་འབུལ༔
བླ་མ་རྣམས་ལ་མཉེས་པར་འབུལ༔ མཁའ་འགྲོ་རྣམས་ལ་དགྱེས་པར་འབུལ༔ བཀའ་སྲུང་རྣམས་ལ་ཚིམས་པར་འབུལ༔ དམ་ཚིག་སྐོང་བའི་རྟེན་དུ་འབུལ༔ དེ་ནས་མར་མེ་སྐོང་བུ་ཐོགས་ལ༔ ཧཱུྃ༔ རྫས་ཀྱི་ཀོང་བུ་བརྒྱ་རྩ་རུ༔ གཙང་མའི་སྡོང་བུ་བརྒྱ་རྩ་བཙུགས༔ འབྱུང་བའི་བཅུད་མར་ཞུན་གྱིས་བཀང་༔ གསལ་བའི་མར་མེ་བརྒྱ་སྤར་ནས༔
དམ་ཚིག་ཉམས་ཆག་བསྐང་བའི་ཕྱིར༔ མོས་པས་རྒྱལ་བ་རྣམས་ལ་འབུལ༔ འོག་མིན་ཆོས་དབྱིངས་ཕོ་བྲང་ནས༔ ཡེ་ཤེས་འོད་ལྔ་བཀྲག་དང་ལྡན༔ ཞི་ཁྲོ་རབ་འབྱམས་ཐུགས་དམ་བསྐང་༔ སྙིང་ག་ཆོས་ཀྱི་ཕོ་བྲང་ནས༔ ཡེ་ཤེས་ས་བོན་ཐིག་ལེ་གསལ༔ རང་བྱུང་ཞི་བའི་ཐུགས་དམ་བསྐང་༔ ཀླད་པ་དུང་ཁང་ཕོ་བྲང་ནས༔ རང་རྩལ་དྲོད་ཀྱི་འོད་ཟེར་འབར༔
རང་བྱུང་ཁྲོ་བོའི་ཐུགས་དམ་བསྐང་༔ མོས་གུས་དད་པའི་སྣང་བ་ལ༔ རིག་པ་རང་བྱུང་འགག་མེད་གསལ༔ རྡོ་རྗེ་སློབ་དཔོན་ཐུགས་དམ་བསྐང་༔ རྩ་རླུང་ཐིག་ལེ་དྭངས་པ་ལ༔ ཤེས་པ་རང་བྱུང་ས་ལེར་གསལ༔ མ་མོ་མཁའ་འགྲོའི་ཐུགས་དམ་བསྐང་༔ འཇིག་རྟེན་སྲིད་པ་ཡངས་པ་ལ༔ གཟའ་སྐར་འོད་ཀྱི་ཐིག་ལེ་གསལ༔ ཕྱི་ཡི་དམ་ཅན་ཐུགས་དམ་བསྐང་༔
དམ་ཚིག་ཉམས་ཆག་ཐམས་ཅད་ཀུན༔ ཐུགས་དམ་དབང་གིས་དག་པར་མཛོད༔ མཆོག་དང་ཐུན་མོང་དངོས་གྲུབ་སྩོལ༔ སྐོང་བ་བསྡུས་པ་ནི༔ ཧཱུྃ༔ བཀའ་གསང་རྨད་དུ་བྱུང་བའི་དཀྱིལ་འཁོར་དུ༔ བླ་མ་ཡི་དམ་ལྷ་ཚོགས་ཡོངས་རྫོགས་ལ༔ རང་བྱུང་ཆོས་ཀྱི་དབྱིངས་ཀྱི་ཀོང་བུ་རུ༔ རིག་པ་ཡེ་ཤེས་མར་མེ་གཏམས་ཏེ་འབུལ༔ རྩ་བརྒྱད་ཡན་ལག་སྟོང་སྦྱར་ཨ་མྲྀ་ཏ༔
སྐུ་ལྔ་ཡེ་ཤེས་ཡོངས་རྫོགས་མཆོད་པ་འབུལ༔ གཏོར་གཞོང་རྣམ་དག་དཔལ་གྱི་གཏོར་མས་གཏམས༔ འདོད་ཡོན་ཡོངས་སུ་རྫོགས་པའི་མཆོད་པ་འབུལ༔ ཁམས་གསུམ་འཁོར་བ་ཡོངས་གྲོལ་མཁའ་དབྱིངས་དག༔ ཆགས་མེད་རཀྟ་དམར་གྱི་མཉེས་མཆོད་འབུལ༔ འབྲུ་བཅུད་སྟོང་ལ་སྦྱར་བ་དཔའ་བོའི་རྫས༔ གཟི་བྱིན་བསྐྱེད་ཕྱིར་ཛ་གད་མཆོད་པ་འབུལ༔ ཨ་ལ་ལ་ཏེ་དགྱེས་པར་བཞེས་སུ་གསོལ༔ ཡང་མར་མེ་སྨོན་ལམ་ནི༔ ཧཱུྃ།
བླ་མེད་གསང་བ་མཆོག་གི་དཀྱིལ་འཁོར་དུ། ། སྙིང་པོ་བྱང་ཆུབ་ལམ་ལ་ཞུགས་པ་ཡིས། ། འཁོར་བའི་གཡང་ས་ཆེན་པོར་མི་ལྟུང་ཞིང༌། ། ཆགས་སྡང་གཅོང་རོང་གནས་སུ་མི་སྐྱེ་དང༌། ། ལོག་ལྟ་དམྱལ་བའི་ཟངས་ཁར་རྦབ་མི་འགྲིལ། ། འཁོན་འཛིན་གཅན་གཟན་གདུག་པའི་སྐད་མི་ཐོས། ། ཉོན་མོངས་མཚོན་རྩེ་གདུག་པའི་ཟེར་མི་ཕོག ། དགེ་བའི་བཤེས་གཉེན་བཀའ་དྲིན་ཆེ་བ་དང༌། ། སྲོག་གིས་སྦྲེལ་བའི་མཆེད་དང་ལྕམ་དྲལ་དང༌། ། གསུམ་པའི་དབང་གིས་སྦྲེལ་བའི་རིག་མ་གསུམ། །
སྐྱེ་བ་འདི་དང་ཚེ་རབས་ཐམས་ཅད་དུ། ། མི་འབྲལ་རྩེ་གཅིག་འགྲོགས་པའི་ཏིང་འཛིན་གྱིས། ། ས་བཅུ་ཁྱད་པར་རིམ་གྱིས་བགྲོད་པར་ཤོག ། ནམ་ཞིག་ཚེ་འཕོས་ལུས་བརྗེའི་དུས་བྱུང་ནས། ། འཁོར་བའི་གཡང་སར་ལན་གཅིག་ལྟུང་སྲིད་ཀྱང༌། ། སྣང་བའི་གོ་འབྱེད་ཞུན་མར་མདངས་གསལ་འདིས། ། རིག་འཛིན་སྒྲུབ་པ་པོ་ཡི་ཤུལ་མཚོན་ཅིང༌། ། ཀུན་ཏུ་འོད་ཀྱི་ས་ལ་རྒྱུད་སྦྱངས་ནས། ། པདྨ་ཆེན་པོའི་ས་ལ་ལྷུན་གྱིས་གྲུབ། ། འཁོར་ལོ་ཚོགས་ཆེན་ས་ལ་གཤེགས་པའི་ཚེ། །
སྔོན་གྱི་རྒྱལ་བ་རྣམས་ཀྱིས་མདུན་བསུས་ཤིག ། ཡི་དམ་ལྷ་ཡིས་རྒྱབ་ནས་སྲོག་རྟེན་ཅིག ། བྱང་ཆུབ་སེམས་དཔའ་རྣམས་ཀྱིས་མཐའ་སྐྱོར་ཅིག ། མཆོད་པའི་ལྷ་མོ་རྣམས་ཀྱིས་སྣ་དྲོངས་ཤིག ། མ་ཚོགས་དབང་མོ་རྣམས་ཀྱིས་རྗེས་སྐྱོངས་ཤིག ། ལྕང་ལོ་ཅན་གྱི་ས་ལ་ཕྱིན་པའི་ཚེ། ། མི་ལྡོག་པ་ཡི་ས་ལ་གནས་ནས་ཀྱང༌། ། རྡོ་རྗེ་ཁྲོ་རྒྱལ་ཁྱོད་ཀྱི་ཞལ་མཐོང་ནས། ། རིག་འཛིན་རྣམས་དང་དབྱེར་མེད་གྱུར་ནས་ཀྱང༌། ། བླ་མེད་སྐུ་གསུང་ཐུགས་སུ་འགྲུབ་པར་ཤོག །
ཧོཿ ནམ་མཁའི་མཐར་ཐུག་མཐའ་ཡས་སེམས་ཅན་ཀུན། མ་འབད་བཞིན་དུ་སྐུ་གསུམ་མངོན་གྱུར་ཏེ། ། ཕ་མ་འགྲོ་དྲུག་སེམས་ཅན་མ་ལུས་པ། ། ཕྱམ་ཅིག་གདོད་མའི་ས་ལ་ཕྱིན་པར་ཤོག ། ཅེས་སོ། མཆོད་བསྐང་བསྡུས་པའོ༔ ས་མ་ཡ༔ རྒྱ་རྒྱ་རྒྱ༔ ན་རག་སྐོང་བཤགས་ཞི་ཁྲོ་གསང་བ་ཡོངས་རྫོགས་རང་ཤར་གཉིས་ལས་བསྟན་པ་ཕྱོགས་གཅིག་ཏུ་བསྡེབས་པ་བསྲེ་བསླད་ཚིག་གཅིག་ཀྱང་མེད་པར་ལྷག་བསམ་དག་པའི་སྒོ་ནས༔
པདྨའི་མིང་ཅན་གྱིས་དགེ་བར་བྲིས་པའོ།། །། ༈ བཤགས་སྐོང་བསྡུས་པ་ནི། ཨོྃ། ཡེ་ཤེས་སྐུ་མཆོག་རང་བཞིན་དཀྱིལ་འཁོར་ནི། ། ཟླ་རྒྱས་བཞིན་དུ་སྤྲོས་པ་མི་མངའ་ཡང་༔ ཐུགས་རྗེའི་ཉི་གསལ་འོད་བཞིན་སྙོམས་མཛད་པ། ། འདིར་གཤེགས་བདག་ལ་དགོངས་ཤིང་བཞུགས་སུ་གསོལ། ། བརྗོད་མེད་ཤེས་རབ་མི་གཡོ་ཆོས་ཀྱི་སྐུ། ། བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། ། ཐུགས་རྗེ་ཐབས་མཁས་རྒྱ་ཆེར་རོལ་པའི་ལྷ། །
ཞི་ཁྲོ་སྤྲུལ་པའི་སྐུ་ལ་ཕྱག་འཚལ་ལོ། ། དངོས་སུ་འབྱོར་དང་ཡིད་ཀྱིས་རྣམ་སྤྲུལ་པའི། ། ཀུན་ཏུ་བཟང་པོ་བླ་མེད་མཆོད་སྤྲིན་གྱིས། ། མཁའ་དབྱིངས་རྣམ་དག་རྒྱ་ཆེར་ཡོངས་བཀོད་དེ། ། ཕྱི་ནང་གསང་བ་མཆོད་སྤྲིན་རྒྱ་མཚོས་མཆོད། ། ཀུན་ཏུ་བཟང་མོ་གསང་བའི་བྷ་ག་ལ། ། རྒྱལ་བའི་དཀྱིལ་འཁོར་རབ་འབྱམས་མ་ལུས་ཀུན། ། འདུ་འབྲལ་མེད་པའི་ངང་དུ་རོ་གཅིག་པས། ། གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག ། སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ། །
ཆོས་རྣམས་རྣམ་དག་ཡེ་ནས་འོད་གསལ་ཞིང༌། ། རྣལ་འབྱོར་ཉིད་དབྱིངས་སྨྲ་བསམ་བརྗོད་ལས་འདས། ། མཉམ་ཉིད་བྱང་ཆུབ་སེམས་ལ་རྟག་ཏུ་འདུད། ། ཀུན་བཟང་རྫོགས་ཆེན་ཡེ་ནས་བརྡལ་བ་ལ། ། ཕྱི་ནང་གསང་བ་བཀོད་པའི་དཀྱིལ་འཁོར་ནི། ། སྣང་སྲིད་རྣམ་དག་ལྷ་དང་ལྷ་མོའི་དབྱིངས། ། བྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། ། གསང་ཆེན་རབ་དགྱེས་གཟུངས་ཆེན་བདག་ཉིད་མ། ། མཁའ་དབྱིངས་ཀློང་ཡངས་པདྨོར་འཁྱིལ་བ་ལ། ། གཉིས་མེད་ཐིག་ལེ་ཆེན་པོར་འོད་གསལ་ཞིང༌། །
མ་བཅོས་སྤྲོས་མེད་བྱང་ཆུབ་སྙིང་པོའི་སྐུ། ། ཅིར་ཡང་སྣང་བ་བདེ་ཆེན་གཡུང་དྲུང་ལྷ། ། འདུ་འབྲལ་མེད་པ་གསང་བའི་དཀྱིལ་འཁོར་ནི། ། བདག་ཉིད་ཆེན་པོ་རིགས་ལྔ་ཡབ་ཡུམ་དང༌། ། བྱང་ཆུབ་ལྕམ་དྲལ་ཁྲོ་བོ་ཁྲོ་མོའི་ཚོགས། ། རྡོ་རྗེ་ལྷ་མོ་ཚོགས་རྗེ་ཚོགས་ཀྱི་བདག ། རིགས་ལྔ་དཔལ་ཆེན་ཁྲོ་རྒྱལ་ཡབ་ཡུམ་བཅུ། ། གནས་དང་ཡུལ་གྱི་ཕྱག་རྒྱ་སྒོ་མ་བཞི། ། ཡེ་ཤེས་སྤྲུལ་པའི་ལྷ་ཚོགས་མང་པོ་དང༌། ། མ་ལྟར་བྱམས་ཤིང་སྲིང་ལྟར་གདུང་ལ་སོགས། །
ལེགས་ཉེས་སྟངས་འཛིན་དམ་ཚིག་རྗེས་གཅོད་པའི། ། ཕྱི་ནང་མཁའ་འགྲོ་རྣལ་འབྱོར་མ་ཡི་ཚོགས། ། དཔང་གྱུར་རྡོ་རྗེ་དམ་ཅན་དགོངས་སུ་གསོལ། ཧཱུྃ། རྡོ་རྗེ་གདུང་འཚོབ་རྣལ་འབྱོར་བདག་ཅག་གིས། ། འགྲོ་བའི་དོན་དུ་བྱང་ཆུབ་སེམས་བསྐྱེད་དོ། ། བླ་མེད་གོ་འཕང་བགྲོད་པར་བྱ་བའི་ཕྱིར། ། བསྟན་པ་རྒྱ་མཚོ་སོ་སོའི་འདུལ་ཁྲིམས་དང༌། ། སྐུ་གསུང་ཐུགས་དང་མཉམ་སྦྱོར་སྡོམ་པའི་མཆོག ། རྡོ་རྗེ་འདའ་ཀ་དམ་ཚིག་གཏན་གྱི་གཉེར། །
སྤྱི་དང་ཁྱད་པར་ལྷག་པའི་དམ་ཚིག་རྣམས། ། སྔ་ཕྱིར་མནོས་ཤིང་གཉེར་དུ་སྨྲས་སོ་འཚལ། ། ཡུན་དུ་མི་བཏང་འདའ་བར་མི་བགྱིད་ཅིང༌། ། དོན་ལ་གོལ་ཞིང་ལྡོག་སེམས་མ་མཆིས་ཀྱང༌། ། གདོད་བྱ་ལོང་ཡོད་སྙམ་པའི་ལེ་ལོ་ཡིས། ། ཀློང་དུ་མ་གྱུར་རྩལ་ཤུགས་ཆུང་བ་དང༌། ། ཤེས་བཞིན་མི་ལྡན་བག་མེད་དབང་གྱུར་ཏེ། སྒོམ་ལ་མི་བརྩོན་བསྙེན་སྒྲུབ་གཡེལ་ལ་སོགས། ། ཚོར་དང་མ་ཚོར་མ་རིག་དབང་གིས་ན། ། སྟོན་པའི་བཀའ་དང་དམ་ལས་འགལ་གྱུར་ཏེ། །
རྣལ་འབྱོར་གང་ཞིག་དམ་ཚིག་ཉམས་པ་དང༌། ། སྐད་ཅིག་ཙམ་ཡང་འཕྲད་པར་མི་བྱ་ཞེས། ། བཀའ་ལས་བྱུང་ཞིང་དེ་ལྟར་མི་རྟོགས་ཏེ། ། གསང་སྒོ་འཆོལ་བས་དབྱེ་གསལ་དཀའ་བ་དང༌། ། མངོན་ཤེས་མེད་པས་སྐྱོན་ཅན་མ་ལྕོགས་ཏེ། ། ཉམས་དང་ཚོགས་འདྲེས་ཉམས་པ་བསྐང་བ་དང༌། ། ཉམས་དང་སྣོད་མིན་རྣམས་ལ་ཆོས་བཤད་དང༌། ། ཉམས་ལ་མི་འཛེམ་ཉམས་པའི་སྐྱོན་ལ་སོགས། ། ཉམས་དང་འགྲོགས་ཤིང་ཉམས་པ་དེ་དག་གིས། ། ཉམས་གྲིབ་སྐྱོན་གྱིས་གོས་པར་གྱུར་ཏོ་འཚལ། །
ཚེ་འདིའི་རྐྱེན་དང་ཡུན་གྱི་སྒྲིབ་གྱུར་རྣམས། ། རབ་གནོང་འགྱོད་པའི་སེམས་ཀྱིས་མཐོལ་བཤགས་ན། ། བྱམས་པའི་ཐུགས་རྗེས་བདག་ལ་དགོངས་ནས་ཀྱང་༔ གཉིས་མེད་དབྱིངས་ལས་མི་འགྱུར་བདག་བཀོད་དེ། ། མི་དམིགས་བཏང་སྙོམས་ངང་ལ་བཞུགས་ནས་ཀྱང༌། ། གཉིས་མེད་དོན་གྱི་ཚངས་པ་སྩལ་དུ་གསོལ། ། དོན་དམ་དམིགས་མེད་སྤྲོས་ལས་འདས་པ་ལ། ། རྣམ་རྟོག་གང་ཡང་དམིགས་པར་མི་འགྱུར་ཞིང༌། ། ཀུན་རྫོབ་སྒྱུ་མ་ཙམ་གྱི་དབང་གིས་ན། ། ནོངས་པ་མཆིས་ན་རབ་གནོང་བཟོད་པར་གསོལ།
ཞེས་དྲི་མེད་རྒྱལ་པོ་བཤགས་པའི་རྒྱུད་ལས། ཡེ་ཤེས་ལྷ་དང་འཁོན་བཅུགས་བཤགས་པའི་ལེའུ་བཞི་པ་ཁུལ་དུ་ཕྱུང་བའོ། ། དགེའོ།། །། ༈ རྩ་ལྟུང་བཅུ་བཞིའི་བཤགས་པ་བཞུགས། རྒྱ་གར་སྐད་དུ། བཛྲ་ཡཱ་ན་མཱུ་ལ་པ་དྷི། བོད་སྐད་དུ། རྡོ་རྗེ་ཐེག་པའི་རྩ་བའི་ལྟུང་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀུན་ནས་དྭང་བས་བླ་མ་ཡི། །
ཞབས་ཀྱི་པདྨོ་ལ་བཏུད་དེ། ། རྩ་བའི་ལྟུང་བ་བཅུ་བཞི་ནི། ། རྒྱུད་ལས་གསུངས་པ་བཤད་པར་བྱ། ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲངས་གསུངས། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། དང་པོ་ཕོག་པ་མཐོལ་ལོ་བཤགས། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། །
གཉིས་པ་ཕོག་པ་མཐོལ་ལོ་བཤགས། ། རྡོ་རྗེའི་སྤུན་ལ་ཁྲོས་ནས་ནི། ། ཉེས་པར་བརྗོད་པ་གསུམ་པ་ཡིན། ། གསུམ་པ་ཕོག་པ་མཐོལ་ལོ་བཤགས། ། སེམས་ཅན་རྣམས་ལ་བྱམས་པ་སྤངས། ། བཞི་པ་ཡིན་པར་རྒྱལ་བས་གསུངས། ། བཞི་པ་ཕོག་པ་མཐོལ་ལོ་བཤགས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ལྔ་པ་ཕོག་པ་མཐོལ་ལོ་བཤགས། །
རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། ། དྲུག་པ་ཕོག་པ་མཐོལ་ལོ་བཤགས། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། བདུན་པ་ཕོག་པ་མཐོལ་ལོ་བཤགས། ། ཕུང་པོ་སངས་རྒྱས་ལྔའི་བདག་ཉིད། ། དེ་ལ་སྨོད་པ་བརྒྱད་པ་ཡིན། ། བརྒྱད་པ་ཕོག་པ་མཐོལ་ལོ་བཤགས། ། རང་བཞིན་དག་པའི་ཆོས་རྣམས་ལ། །
སོམ་ཉི་ཟ་བ་དགུ་པ་ཡིན། ། དགུ་པ་ཕོག་པ་མཐོལ་ལོ་བཤགས། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། བཅུ་པ་ཕོག་པ་མཐོལ་ལོ་བཤགས། ། མིང་སོགས་བྲལ་བའི་ཆོས་རྣམས་ལ། དེར་རྟོག་པ་ནི་བཅུ་གཅིག་པ། ། བཅུ་གཅིག་ཕོག་པ་མཐོལ་ལོ་བཤགས། ། སེམས་ཅན་དད་དང་ལྡན་པ་ལ། ། སེམས་སུན་འབྱིན་པ་བཅུ་གཉིས་པ། །
བཅུ་གཉིས་ཕོག་པ་མཐོལ་ལོ་བཤགས། ། དམ་ཚིག་རྫས་ནི་ཇི་བཞིན་ཉིད། ། མི་བསྟེན་པ་ནི་བཅུ་གསུམ་པ། ། བཅུ་གསུམ་ཕོག་པ་མཐོལ་ལོ་བཤགས། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། བཅུ་བཞི་ཕོག་པ་མཐོལ་ལོ་བཤགས། ། སྔགས་པས་འདི་དག་སྤངས་ནས་ནི། ། དངོས་གྲུབ་ངེས་པར་ཐོབ་པར་འགྱུར། ། གཞན་དུ་དམ་ཚིག་ལས་ཉམས་ན། །
ཉམས་པ་བདུད་ཀྱིས་བཟུང་བར་འགྱུར། ། དེ་ནས་སྡུག་བསྔལ་མྱོང་འགྱུར་ཞིང༌། ། ཐུར་དུ་བལྟས་ཏེ་དམྱལ་བར་འགྲོ། ། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། མཉམ་པར་བཞག་པས་བླ་མ་ལ། ། ཅི་འབྱོར་པ་ཡིས་མཆོད་བྱས་ནས། ། གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། ། གལ་ཏེ་བདག་ལ་ཕན་འདོད་ན། །
སྔགས་པས་འབད་དེ་གཟུང་བར་བྱ། རྡོ་རྗེ་ཐེག་པའི་རྩ་བའི་ལྟུང་བ་སློབ་དཔོན་རྟ་དབྱངས་ཀྱིས་མཛད་པ་རྫོགས་སོ།། །། ༈ རྡོ་རྗེ་སེམས་དཔའ་གསང་བ་དྲི་མེད་ལས༔ བཤགས་པའི་སྙིང་པོ་སྦྱངས་པའི་རྒྱལ་པོ་བསྟན༔ ཨོཾ༔ གཞི་ཐོག་དང་པོའི་སངས་རྒྱས་ཀུན་ཏུ་བཟང་༔ རྡོ་རྗེ་སེམས་དཔའ་རྡོ་རྗེ་དེ་བཞིན་གཤེགས༔ དཔའ་བོ་ཆེན་པོ་འགྲོ་བ་སྐྱོབ་པའི་མགོན༔ བདག་ལ་བརྩེར་དགོངས་ཡེ་ཤེས་སྤྱན་གྱིས་གཟིགས༔ ཨཱཿ
གདོད་ནས་མ་སྐྱེས་ཡེ་ནས་རྣམ་དག་ཀྱང་༔ འཁྲུལ་ངོར་བློ་བུར་ཤར་བའི་ཀུན་རྟོག་ལས༔ མ་རིག་གཟུང་འཛིན་རྐྱེན་སྣང་ཉམས་ཆག་ཀུན༔ དག་ཆེན་ཆོས་དབྱིངས་ཡུམ་གྱི་ཀློང་དུ་བཤགས༔ བཛྲཿ གསང་བའི་བདག་པོ་རྡོ་རྗེའི་དམ་བསྒྲགས་པའི༔ སྐུ་གསུང་ཐུགས་གསང་ས་མ་ཡ་འབུམ་གྱི༔ དམ་ལས་ཉམས་ཤིང་ཚིག་ལས་འགལ་བ་གང་༔ རབ་ཏུ་གནོང་ཞིང་འགྱོད་པས་མཐོལ་ལོ་བཤགས༔ ས་ཏྭ༔
ཉམས་པའི་སྐྱོན་དུ་གྱུར་པའི་དུས་འདས་ནས༔ ལས་ཀྱི་གཉེར་འཛིན་རྡོ་རྗེ་མཁའ་འགྲོ་ཡི༔ བཀའ་ཡི་ཆད་པ་དྲག་པོའི་རྒྱུར་གྱུར་པའི༔ འདི་ཕྱིའི་སྒྲིབ་གྱུར་དམྱལ་ཆེན་རྒྱུ་བསགས་བཤགས༔ ཧཱུྃ༔ འདོད་པའི་རྒྱལ་པོ་ཡེ་ནས་རྡོ་རྗེ་ཆེ༔ དམིགས་སུ་མེད་ཅིང་ཉམས་དང་བཤགས་པ་བྲལ༔ ཀུན་ཏུ་བཟང་པོ་ཡེ་རྫོགས་རིག་པའི་ཀློང་༔ འདུ་འབྲལ་མེད་པ་ཆོས་དབྱིངས་ཀློང་དུ་ཨཱཿ བཤགས་པའི་རྒྱལ་པོ་རྡོ་རྗེ་ཚིག་གསུམ་པ༔
འཁོར་བ་དོང་སྤྲུགས་ལྕགས་ཁམས་གསེར་འགྱུར་རྩིས༔ ཐེབ་པ་ཇི་བཞིན་མ་རིག་དམ་ཉམས་པ༔ བྱང་འགྱུར་འགྲོ་བ་སྐྱོབ་པའི་གདམས་པ་འདི༔ ཀུན་ཏུ་བཟང་པོའི་ཐུགས་ཀྱི་ཀློང་ལས་ཤར༔

པདྨས་ཕྱི་རབས་དོན་དུ་བརྡ་རིས་བཀོད༔ ང་སྤྲུལ་སྙིང་གི་བུ་དང་འཕྲད་པར་ཤོག༔ ས་མ་ཡ༔ གུ་ཧྱ༔ ཤུ་བྷཾ༔ ཁྲག་འཐུང་ལས་ཀྱི་དཔའ་བོས་བརྡ་རིས་ལས་ཕབ་པའོ༔ དགེའོ༔ སྐོང་བ་བསྡུས་པ་ནི༔ ཧཱུྃ། བཀའ་གསང་རྨད་དུ་བྱུང་བའི་དཀྱིལ་འཁོར་དུ༔ བླ་མ? ཞེས་སྨོན་ལམ་ནི༔
ནམ་མཁའི་མཐར་ཐུག་སོགས། ༈ ཚོགས་ཀྱི་མགོར་རང་ལུགས་སུ་རིག་འཛིན་སྲོག་སྒྲུབ་ཀྱི་བྱིན་བརླབ་སྔོན་དུ་འགྲོ་དགོས་པས། ༈ རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ གཏོར་བསྔོས་བསྡུས་པ་ཕྲིན་ལས་མྱུར་མགྱོགས་བཞུགས་སོ༔ རིག་འཛིན་རྒྱལ་བ་ཀུན་འདུས་ཚོགས་ལ་གུས་པས་འདུད༔ དེ་ཡང་རིག་འཛིན་འདུས་པ་རྩ་བའི་ལྷ་ཚོགས་རྣམས་ཀྱི་དཀྱིལ་འཁོར་མ་ལུས་ཤིང་རབ་འབྱམས་ཞིང་གི་རྡུལ་སྙེད་རྣམས་གཅིག་ཏུ་བསྡུས་ནས༔ ཚོགས་ཞིང་གི་མཆོད་པ་ལ་འཇུག་པར་བརྩམ་ན༔ ཁོ་མོ་མཚོ་རྒྱལ་བདག་གིས་སྒྲིག་ཆོག་འདི་ལྟར་བགྱིའོ༔ ས་མ་ཡ༔ ཐོག་མར་དངོས་འབྱོར་གྱི་མཆོད་པ་རྒྱས་བསྡུས་ཅི་རིགས་བཀོད་པ་རྃ་ཡྃ་ཁྃ་གིས་སྦྱངས།
འབྲུ་གསུམ་གྱིས་བྱིན་གྱིས་བརླབས་པར་བགྱིས་ནས་འབུལ༔ མ་འགྲིགས་ཚེ་ཡིད་སྤྲུལ་རྒྱས་བཏབ་བློ་དང་བསྟུན་པའི་འདུན་པ་བྱ༔ ཨོཾ་རྃ་ཨཱཿཡྃ་ཧཱུྃ་ཁྃ་སརྦ་སྭཱ་ཧཱ༔ ཧཱུྃ་ཧཱུྃ་ཧཱུྃ་ཧ་ཧོ་ཧྲཱི་ཧཱུྃ་ཕཊ྄ཿ ཨོཾ་སྭ་བྷཱ་ཝ་ཤུདྡྷོ་སོགས། སྟོང་པའི་ངང་ལས་རླུང་མེ་ཐོད་སྒྱེད་ཀྱི་སྟེང་དུ་བྷྲཱུྃ་སྨུག་པོ་ལས་བྱུང་བའི་ཐོད་པའི་སྣོད་ཡངས་ཤིང་རྒྱ་ཆེ་བའི་ནང་དུ་བྷྲཱུྃ་ཨེ་ཛེཾ་ཁེཾ་བེ་ར་ཤུ་ལ་འབྲུ་བརྒྱད་ཞུ་བ་ལས་བྱུང་བའི་ཤ་ལྔ་བདུད་རྩི་ལྔའི་རང་བཞིན་དུ་གྱུར༔ ཐོད་པའི་ཁ་ཆོད་ཉི་ཟླ་རྡོ་རྗེའི་ཡུ་བ་ཅན༔ སྟེང་ཉི་མ་ལ་ཨཱ་ལི༔ འོག་ཟླ་བ་ལ་ཀཱ་ལི༔ བར་མུ་ཁྱུད་ལ་རྟེན་འབྲེལ་སྙིང་པོ༔
རྡོ་རྗེའི་ཡར་གྱི་རྭ་ལྔ་ལ་ཨོཾ་ཧཱུྃ་ཏྲཱྃ་ཧྲཱིཿཨཱཿ མར་གྱི་རྭ་ལྔ་ལ་མཱུྃ་ལཱྃ་མཱྃ་པཱྃ་ཏཱྃ༔ བྷནྡྷའི་ཁ་ཁྱེར་ཕྱོགས་བཞིར་ཛཿཧཱུྃ་བཾ་ཧོཿཞེས་པའི་ཡི་གེ་དེ་རྣམས་ཀྱི་སྒྲས་བསྐུལ་བའི་རིགས་ལྔ་ཡབ་ཡུམ་གྱིས་སྦྱོར་བ་མཛད༔ སྦྱོར་མཚམས་ནས་བདུད་རྩི་དཀར་དམར་གྱི་རྒྱུན་བབས་པས་དམ་ཚིག་གི་བདུད་རྩི་དང་ཡེ་ཤེས་ཀྱི་བདུད་རྩི་གཅིག་ཏུ་འདྲེས་ཏིང་ངེ་འཛིན་གྱི་བདུད་རྩིར་གྱུར༔ ཐབས་ཀྱི་རླུང་གཡོས་ཤེས་རབ་ཀྱི་མེ་སྦར་བདག་འཛིན་གྱི་དྲི་མ་སྦྱངས་ཤིང་བདུད་རྩི་ཁོལ༔ ལྦུ་བའི་རླངས་པ་ལས་བྱུང་བའི་ཨོཾ་བཛྲ་པུཥྤེ་སོགས༔ ཤབྡ་རཱུ་པ་གནྡྷེ་རཱ་ས་སྤརྴེ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སྭ་སྟི་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་པཱུ་ཛ་མེ་གྷ་སྭཱ་ཧཱ༔ ཞེས་པའི་མཆོད་པའི་ལྷ་མོ་རྣམས་ཀྱིས་ས་དང་བར་སྣང་ནམ་མཁའི་ཁྱོན་ཐམས་ཅད་གང་བར་གྱུར༔ ཨོཾ་ཧཱུྃ་ཨ་ཧྲཱིཿཏྲཱྃ་བྷྲཱུྃ་མཱུྃ་ལྃའ་མཱྃ་པཱྃ་ཏཱྃ་ཛཿཧ་ཧོ་ཧྲཱི་ཕཻཾ་ཕཻཾ་ཛ་ཛཿ དེ་ནས་མཆོད་ཅིང་ལྷ་སྤྱན་འདྲེན་པ་ནི།
ཧོཿ རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བླ་མ་ཡི་དམ་མཁའ་འགྲོ་དམ་ཅན་ཆོས་སྐྱོང་ནོར་ལྷ་གཏེར་བདག་གཏེར་སྲུང་གཞན་ཡང་ཕྱི་རྒྱུད་ཀྱི་དཔལ་མགོན་བདུན་ཅུ་རྩ་ལྔ་དྲེགས་པའི་སྡེ་དཔོན་སུམ་ཅུ༔ སྔགས་བདག་དྲེགས་ཆེན་བཅོ་བརྒྱད༔ བཀའ་ཡི་དྲེགས་པ་སྡེ་བརྒྱད་འཇིགས་བྱེད་ཆེན་པོ་དགུ༔ ཡུལ་ལྷ་གཞི་བདག་གནས་བདག་ཟོ་དོར་དང་བཅས་པ་རྣམས་སྐད་ཅིག་གིས་སྤྱན་དྲངས༔ ཐུགས་རྗེ་དང་སྨོན་ལམ་གྱི་བདེན་པའི་དབང་གིས་གནས་འདིར་གཤེགས་སུ་གསོལ༔ ཨོཾ་བཛྲ་ས་མ་ཡ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ ཨོཾ་པདྨ་ཀ་མ་ལ་ཡེ་སཏྭཾ༔ ཚོགས་འཁོར་སོགས་ཀྱི་སྐབས་ཡིན་ན་འདིར་ཚོགས་ཞུས་སྔོན་དུ་སོང་བས་ཚོགས་བསྐང་བའི་བར་ཆོག་གཞུང་ལྟར་འཇུག་སྲོལ་མཆིས།
དེ་ནས་བྷ་ལིངྟ་བྲན་པའོ༔ བདུད་རྩི་ཡིན་ན་མཆོད༔ གསུར་རྫས་ཡིན་ན་བསྲེག༔ བསྒྲུབ་གཏོར་ཡིན་ན་མཆོད་ཁ་གསོ༔ གཏོར་སྣོད་སྟོང་གསུམ་ཙམ་གྱི་འཇིག་རྟེན་བཅུད་ཀྱི་སྐྱེ་འགྲོ་འབྱུང་ལྔའི་དབང་དུ་བསྡུས་པ་ཐམས་ཅད་ཡི་དམ་ལྷའི་གསོལ་མཆོད་དམིགས་ལ་འབུལ་བ་ནི༔ ཨོཾ་ཨཱཿཧཱུྃ༔ ལན་གསུམ༔ ཧཱུྃ༔ ཕྱི་སྣོད་སྲིད་གསུམ་ཡངས་པའི་གཏོར་གཞོང་དུ༔ ནང་བཅུད་འཇིག་རྟེན་བཅུད་ཀུན་གཏོར་མར་བསྒྱུར༔
ཁམས་གསུམ་འབྱུང་ལྔ་སེམས་ཅན་རྩིས་སུ་གདབ༔ སེམས་ཀྱིས་མ་བཟུང་སྐྱེ་གནས་འཇིག་གསུམ་སོགས༔ ཞིང་རྡུལ་བརྩེགས་པའི་གྲངས་མེད་མཆོད་སྤྲིན་རྣམས༔ འབུལ་བྱེད་མཆོད་པའི་ལྷ་མོ་ཡིད་འཕྲོག་རིགས༔ ནམ་མཁའི་རྒྱུན་ལྟར་གང་བའི་ཚོགས་རྣམས་ཀྱིས༔ བསྟོད་ཅིང་བསྔགས་ནས་བཏུད་དེ་འབུལ་ལགས་ན༔ ཐུགས་རྗེའི་བརྩེ་བས་ཉེར་དགོངས་བཞེས་སུ་གསོལ༔ ཨོཾ་ཨཱཿཧཱུྃ༔ ཧཱུྃ༔ ཀུན་བཟང་ཡབ་ཡུམ་སྟོན་པ་རྡོ་རྗེ་སེམས༔
རིན་འབྱུང་སྣང་བ་མཐའ་ཡས་དོན་ཡོད་གྲུབ༔ སྤྱན་མ་མཱ་ཀཱི་གོས་དཀར་དམ་ཚིག་སྒྲོལ༔ རྡོ་རྗེ་འཆང་སོགས་སངས་རྒྱས་བྱང་སེམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ གནས་ལུགས་ཆོས་སྐུར་རྟོགས་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གསང་བ་ཡེ་ཤེས་དགའ་རབ་རྡོ་རྗེ་དང་༔ ཤྲཱི་སིངྷ་མཁའ་འགྲོ་ལས་ཀྱི་དབང་༔ ས་ལ་གནས་དང་ཕྱག་རྒྱ་ཚེ་ལ་དབང་༔
ལྷུན་གྲུབ་རྣམ་པར་སྨིན་པའི་རིག་འཛིན་དང་༔ དགོངས་བརྡ་བརྒྱུད་ཀྱི་སློབ་དཔོན་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ འཇའ་ལུས་མཁའ་སྤྱོད་འགྲུབ་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཧཱུྃ་ཀ་ར་དང་འཇམ་དཔལ་བཤེས་གཉེན་དང་༔ ཀླུ་སྒྲུབ་སྙིང་པོ་པྲ་བྷ་ཧསྟཱི་དང་༔ དྷ་ན་སཾ་སྐྲྀ་བི་མ་མི་ཏྲ་དང་༔ རོམྦུ་གུ་ཧྱ་ཤཱནྟིཾ་གརྦྷ་སོགས༔
རིག་འཛིན་གྲུབ་ཐོབ་དྲང་སྲོང་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཚེ་གཅིག་སངས་རྒྱས་འགྲུབ་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃཿ རྩ་བའི་བླ་མ་ཨོ་རྒྱན་རིན་པོ་ཆེ༔ མནྡ་ར་བ་ཡེ་ཤེས་མཚོ་རྒྱལ་དང་༔ ཀ་ལ་སིདྡྷི་ཤཱཀྱ་དྷེ་མ་དང་༔ བཀྲ་ཤིས་ཁྱེའུ་འདྲེན་ལ་སོགས་མཁའ་འགྲོའི་ཚོགས༔ སྙན་བརྒྱུད་འདུས་པའི་སློབ་དཔོན་ཐམས་ཅད་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཚེ་རབས་རྗེས་སུ་བཟུང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃཿ བྱ་རྒྱུད་སྤྱོད་རྒྱུད་རྣལ་འབྱོར་བླ་མེད་རྒྱུད༔ དམ་ཚིག་དབང་དང་མན་ངག་ལུང་དང་ནི༔ ཤེས་རབ་རྒྱུད་དང་ཉམས་ཆག་བསྐང་བ་ཡི༔ ཐེག་པ་འཛིན་པའི་སློབ་དཔོན་ཆེན་པོ་དང་༔ རྗེ་འབངས་ཉེར་ལྔ་ལུང་འཛིན་སུམ་ཅུ་བདུན༔ བཀའ་བབ་བརྒྱུད་འཛིན་གཏེར་སྟོན་བརྒྱ་རྩ་བརྒྱད༔
དབང་ལུང་མན་ངག་བརྒྱུད་དང་བརྒྱུད་འགྱུར་པའི༔ དྲིན་ཅན་རྩ་བརྒྱུད་བླ་མ་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མི་ཟད་གཏེར་ལ་སྤྱོད་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ རྡོ་རྗེ་དྲག་པོ་དམར་ནག་མེ་ཕྲེང་ཅན༔ འཇམ་དཔལ་སྐུ་དང་པདྨ་གསུང་གི་ལྷ༔ ཡང་དག་ཐུགས་དང་ཆེ་མཆོག་ཡོན་ཏན་སྐུ༔ ཕྲིན་ལས་ཕུར་པ་མ་མོ་རྦོད་གཏོང་ལྷ༔
འཇིག་རྟེན་མཆོད་བསྟོད་དམོད་པ་དྲག་སྔགས་པ༔ ཡེ་ཤེས་པ་དང་ལས་སུ་གྲུབ་པ་སོགས༔ སྒྲུབ་ཆེན་བཀའ་བརྒྱད་དཀྱིལ་འཁོར་ལྷ་ཚོགས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མཆོག་ཐུན་དངོས་གྲུབ་སྩོལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དབྱིངས་ཀྱི་དབང་ཕྱུག་མཐིང་འོད་འབར་མ་དང་༔ རྡོ་རྗེ་ཕག་མོ་རྡོ་རྗེ་རྣལ་འབྱོར་མ༔ རྡོ་རྗེ་མཁའ་འགྲོ་རིན་ཆེན་མཁའ་འགྲོ་དང་༔
པདྨ་མཁའ་འགྲོ་ལས་ཀྱི་མཁའ་འགྲོ་དང་༔ སངས་རྒྱས་མཁའ་འགྲོ་ཁྲོས་མ་ནག་མོ་དང་༔ སེངྒེའི་གདོང་ཅན་སྣ་ཚོགས་མཁའ་འགྲོའི་ཚོགས༔ མ་རྒྱུད་མཁའ་འགྲོ་འཁོར་དང་བཅས་པ་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ རྟེན་འབྲེལ་ཕྱོགས་མེད་འཆར་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁ་ཧི༔ ཧཱུྃ༔ ལེགས་ལྡན་ནག་པོ་ཕྱག་བཞི་ཡབ་ཡུམ་དང་༔ མ་ནིང་གདོང་བཞི་ཕྱག་དྲུག་བྲམ་ཟེའི་གཟུགས༔
སྲོག་བདག་བྱ་རོག་གདོང་ཅན་བཀའ་འཁོར་བཅས༔ ཡེ་ཤེས་མགོན་པོའི་ལྷ་ཚོགས་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ སངས་རྒྱས་བསྟན་པ་སྲུང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དཔལ་འབར་ཞིང་སྐྱོང་སེང་གདོང་ཡབ་ཡུམ་དང་༔ སྤྲུལ་པ་ལས་བྱེད་བཾ་རོ་ཕོ་མོ་གཉིས༔ བཀའ་ཡི་འཁོར་བཅས་དྲེགས་པ་སྡེ་བརྒྱད་བཅས༔ སྟོབས་ལྡན་བདུད་མགོན་ནག་པོ་འཁོར་བཅས་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མ་རུངས་བསྟན་དགྲ་བསྒྲལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཐོག་འབེབས་ལྗང་སྔོན་གཟའ་མཆོག་རཱ་ཧུ་ལ༔ གཟའ་བརྒྱད་གདོང་མོ་མཆེད་བཞི་ཡབ་ཡུམ་དང་༔ སྐྱེས་བུ་ཆེན་པོ་དམ་ཅན་རྡོ་རྗེ་ལེགས༔ མགར་ནག་སྡེ་བཞི་མཆེད་འཁོར་སུམ་བརྒྱ་དྲུག༔ སྲོག་བདག་སྔགས་སྲུང་ཨེ་ཀ་ཛཱ་ཊི་མ༔ འདོད་ཁམས་དབང་ཕྱུག་དཔལ་ལྡན་རེ་མ་ཏི༔
མ་མོ་མཆེད་བརྒྱད་བསེ་མོ་ཁྲག་རལ་ཅན༔ དམ་ཅན་སྡེ་གསུམ་འཁོར་དང་བཅས་པ་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དམ་སྲི་ལོག་འདྲེན་བསྒྲལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཨ་ཕྱི་ཆོས་སྒྲོན་ཏི་སྒྲོ་སྨན་བཙུན་ལྔ༔ རྡོ་རྗེ་གཡུ་སྒྲོན་མ་གཅིག་དཔལ་ལྷ་མོ༔ བོད་སྐྱོང་བསྟན་སྲུང་མི་སྲིང་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔
ཕྲིན་ལས་སྤེལ་བའི་ཁ་འཛིན་སྡོང་གྲོགས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གནོད་སྦྱིན་ཆེན་པོ་བཙན་རྒོད་མེ་འོད་གདོང་༔ སྤྲུལ་པ་སྡེ་བཞི་རོལ་པ་ཁྲག་འཐུང་བཞི༔ ཤན་པ་རླུང་སྒྲུབ་གནོད་སྦྱིན་ཁྱུང་ཞོན་དང་༔ ཤན་པ་དམར་ནག་རོལ་པ་བཅོ་བརྒྱད་དང་༔ དགྲ་སྲོག་དབང་བའི་བཙན་རྒོད་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཕ་རོལ་དགྲ་བོ་སྡིག་ཅན་སྒྲོལ་བར་མཛོད༔
ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ལྷ་ཡི་དགེ་བསྙེན་ཚངས་པ་དུང་ཐོད་ཅན༔ སྲོག་བདག་ཆོས་སྐྱོང་ཆེན་པོ་དཔེ་དཀར་དང་༔ སྤྲུལ་པ་སྡེ་བརྒྱད་ཡང་འཁོར་བྱེ་བ་འབུམ༔ དགེ་བསྙེན་ཆེན་པོ་ཀླུ་བདུད་ཏི་པ་ཙ༔ སྨྱོ་ཁ་མཁར་ནག་ཏི་པ་དམ་འཛིན་སོགས༔ དྲག་རྩལ་ལྡན་པའི་ཆོས་སྐྱོང་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དཀོར་རྐུན་རྩད་ནས་གཅོད་པའི་ཕྲིན་ལས་མཛོད༔
ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ མ་ཧཱ་དྷེ་ཝ་དབང་ཕྱུག་ཚོགས་ཀྱི་བདག༔ རྣམ་མང་ཐོས་སྲས་ནོར་བདག་ཛམ་བྷ་ལ༔ ཀུ་ཝེ་ར་དང་རྟ་བདག་གནོད་སྦྱིན་བརྒྱད༔ ཕྱུགས་ལྷ་ལྗང་གུ་དཔལ་ལྡན་ནོར་རྒྱུན་མ༔ ལུག་ལྷ་གང་བཟང་ར་ལྷ་གཙང་བཙན་དང་༔ དྲེལ་ལྷ་དུད་སོལ་འབྲུ་ལྷ་བརྟན་མ་སྨན༔ མཛོ་ལྷ་ཁྱུང་རྒྱལ་ཁྱི་ལྷ་བྱ་ར་བ༔ ནོར་བདག་དཀོར་ཆའི་ལྷ་ཚོགས་འཁོར་བཅས་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དགོས་འདོད་ཆར་ལྟར་འབེབས་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དྲེགས་པ་སྡེ་བརྒྱད་དྲེགས་ཆེན་བཅོ་བརྒྱད་དང་༔ སྡེ་དཔོན་སུམ་ཅུ་དགེ་བསྙེན་ཉི་ཤུ་གཅིག༔ འཇིགས་བྱེད་སྡེ་དགུ་དཔལ་མགོན་བདུན་ཅུ་གཉིས༔ སྲིད་པའི་ལྷ་དགུ་མགུལ་ལྷ་བཅུ་གསུམ་དང་༔ གཏེར་སྲུང་སྤྲུལ་པ་ཡང་སྤྲུལ་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔
གསང་སྔགས་གཉན་གྱི་བྱ་ར་འགྲུབ་པར་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ལྷ་ཀླུ་གནོད་སྦྱིན་གཞི་བདག་ཟོ་དོར་དང་༔ ས་བདག་ཆུ་བདག་མེ་བདག་རླུང་བདག་དང་༔ ནམ་མཁའི་བདག་དང་རང་བཞིན་འགྱུ་བ་དང་༔ ཤིང་སྤང་རྫ་དང་ཡུལ་ཆེན་དུར་ཁྲོད་བརྒྱད༔ གངས་གཉན་ཆེན་པོ་ཉི་ཤུ་རྩ་གཅིག་གི༔ སྲུང་མ་གནས་དང་དུས་སུ་འགྱུ་བ་དང་༔ གཙང་མ་རེས་སོགས་འཇིག་རྟེན་སྐྱོང་རྣམས་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ལོ་ཉེས་ནད་འཁྲུགས་ཞི་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གཞན་ཡང་འཁོར་བ་མྱང་འདས་མ་ལུས་ཀྱི༔ ཡེ་ཤེས་ལས་དང་གྲུབ་པའི་སྲུང་མ་དང་༔ དཀར་ཕྱོགས་ལྷ་དང་ནག་ཕྱོགས་བདུད་ལ་སོགས༔ མགྲོན་དུ་འོས་ཀྱང་དམིགས་བསལ་མ་མཆིས་པས༔ རྒྱ་མཚོའི་སྲུབ་དང་རི་རབ་ཟོམ་གྱི་ཤོད༔ དཔག་བསམ་རྩེ་སོགས་མཁའ་ལྡིང་མི་མ་ཡིན༔
ཚེ་རབས་བསགས་པའི་བག་ཆགས་ཉེར་ལེན་རིགས༔ དབང་པོ་ཉམས་པ་གློ་བུར་འགྱུ་བ་སོགས༔ ཀུན་བཟང་ཐུགས་དང་སྲིན་བུ་ཕྲ་མོའི་སེམས༔ ཐམས་ཅད་ཆོས་ཀྱི་དབྱིངས་སུ་བདལ་གྱུར་པས༔ ལས་དང་ཡེ་ཤེས་གྲུབ་པའི་ཚོགས་རྣམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་བཞེས༔ ཚེ་རབས་ལན་ཆགས་བྱང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ལྕང་ལོ་ཅན་གྱི་བྷནྡྷའི་སྣོད་ནང་དུ༔
རྩ་གསུམ་གཏོར་མ་ཕྲིན་ལས་བཞི་ལྡན་ནི༔ རྩེ་མོ་ནོར་བུ་དགོས་འདོད་ཆར་བཞིན་འབེབས༔ དཔུང་གཤོག་ཟླ་གམ་འཆི་མེད་རིག་འཛིན་འགྲུབ༔ ལོགས་གསུམ་ཆོས་འབྱུང་མ་སྲིང་དབང་དུ་བསྡུས༔ རྩ་བ་ཟླུམ་པོས་ནད་གདོན་བར་ཆད་ཞི༔ མཐའ་རྣམས་གྲུ་བཞིས་ཕྲིན་ལས་སྣ་ཚོགས་འགྲུབ༔ པད་འདབ་བཞིས་བརྒྱན་གླིང་བཞིའི་འགྲོ་བ་འདུལ༔ སྐྱུ་ཉིས་བཞིས་བསྐོར་སྡེ་བརྒྱད་དམ་ལ་གནས༔ རིལ་བུ་བཞིས་བསྐོར་ཕྱི་རྒྱུད་མགྲོན་རྣམས་ཚིམ༔ རྩེ་ཕྲན་པ་ཏྲ་ནོར་བུའི་འཁོར་ལོ་ཡིས༔
ཕྱོགས་བཅུའི་ཞིང་ཁམས་ཀུན་ཏུ་མཆོད་སྤྲིན་གཡོ༔ དཀར་རྩི་དམར་རྩི་གུར་དང་ཐིག་ཕྲན་གྱིས༔ དཀྱིལ་འཁོར་ལྷ་ཚོགས་ཐུགས་དམ་དགྱེས་པར་བསྐང་༔ དེ་ལྟར་མཐུན་རྫས་གཉན་པོ་བྷ་ལིང་གིས༔ ཆོས་སྐུ་ལོངས་སྐུ་སྤྲུལ་སྐུའི་ཐུགས་དམ་བསྐང་༔ དགོངས་བརྒྱུད་བརྡ་བརྒྱུད་རིག་འཛིན་ཐུགས་དམ་བསྐང་༔ སྙན་བརྒྱུད་ཤོག་སེར་སློབ་དཔོན་ཐུགས་དམ་བསྐང་༔ བླ་མ་ཡི་དམ་མཁའ་འགྲོའི་ཐུགས་དམ་བསྐང་༔ ཆོས་སྐྱོང་དམ་ཅན་ནོར་ལྷའི་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔
ཡུལ་ལྷ་གཞི་བདག་རྣམས་ཀྱི་ཐུགས་དམ་བསྐང་༔ རིགས་དྲུག་ཕ་མ་ལན་ཆགས་ཐུགས་དམ་བསྐང་༔ ཆོས་སྐུ་སྐྱེ་བ་མེད་པའི་ངང་དུ་བསྐང་༔ ལོངས་སྐུ་འགག་པ་མེད་པའི་ངང་དུ་བསྐང་༔ སྤྲུལ་སྐུ་འཁྲུལ་པ་མེད་པའི་ཀློང་དུ་བསྐང་༔ འཁོར་གསུམ་སྐྱེ་འགག་བྲལ་བའི་ཀློང་དུ་བསྐང་༔ བསྐང་ཞིང་དམ་ཚིག་ཉམས་ཆག་ཐམས་ཅད་བཤགས༔ འདོད་རྒུ་དངོས་གྲུབ་རྣམ་གཉིས་སྩོལ་བ་དང་༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཨོཾ་སརྦ་དྷརྨ་ཡ་དུ་ཏ་ཨེ་ཧཾ་ཤྲཱི་གྷྲཾ་བཛྲ་བི་མ་ལ་ཡེ་སྭཱ་ཧཱ༔
ཞེས་ཕྲིན་ལས་རྒྱུན་ཆགས་ཀྱི་གཏོར་བསྔོས་བསྡུས་པ་འདི་ཉིད་རང་གཞུང་གི་གཏོར་མ་ཡོད་ན་ཁ་གསོ་མེད་ན་གང་འབྱོར་གྱི་གཏོར་མ་བཤམ༔ རབ་སྟོང་ཉིད་ཀྱི་མཆོད་པ་ཟེར་བ་ཡིན་ཀྱང་༔ རྒྱུ་བསོད་ནམས་ཀྱི་ཚོགས་རྫོགས་ལ་དཀོན་མཆོག་ལ་མཆོད་པ་དང་༔ ཉམ་ཐག་ལ་སྦྱིན་པ་བཏང་བ་སེམས་བསྐྱེད་རྣམས༔ རྣམ་དག་གི་དགེ་རྩ་ཡིན་པས་ཤིན་ཏུ་ཡང་སྤྲོས་པ་བྱ་རུང་༔ སྤྲོས་བཅས་སྤྲོས་མེད་གང་བྱས་ཀྱང་རུང་འདོན་བརྗོད་རྣམས་ཀྱང་མེད་ཀྱང་རུང་༔ དེས་ན་དངོས་རྫས་ཆེ་ཕྲ་གང་འབྱོར་བཤམས་པར་བྱ༔ ཚིག་ཁ་ཡི་འདོན་དོན་ཡིད་ལ་བསྒོམ་པ་ཡིན་པས་སྒྲ་ཡང་དག་པར་བྱ༔ ཇི་བཞིན་ཉམས་སུ་བླངས་པས་ཚོགས་གཉིས་སྨིན་ཅིང་མཁའ་འགྲོ་ཆོས་སྐྱོང་གིས་གྲོགས་ཡང་དག་པར་བགྱིད་དོ༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཐིག་ལེ་རྒྱ༔ ཁོ་བོ་རིག་པ་འཛིན་པའི་རྣལ་འབྱོར་པ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་བོད་ཡུལ་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང༌། བདུད་འདུལ་སྔགས་གླིང་དུ་ཤོག་སེར་ནས་བཤུས་སོ། སརྦ་མངྒ་ལཾ། དགེའོ། །
དགེའོ། ། དགེའོ། ། ༈ ཚོགས་ཀྱི་སྐབས་ཡིན་ན་སྐོང་བཤགས་ནས་ཚོགས་རོལ་གྱི་བར་དང་སྐབས་སུ་ཚོགས་གྲངས་བསགས་དགོས་ཚེ། ལས་ཚོགས་གང་རིགས་ལ་སྦྱར་ཆོག་པའི་ཚོགས་བསྡུས་ནི། རྃ་ཡྃ་ཁྃ༔ ཨོཾ་ཨཱཿཧཱུྃ༔ ཚོགས་རྫས་འདོད་ཡོན་ཡེ་ཤེས་རོལ་པའི་རྒྱན༔ ཚོགས་རྗེ་ཚོགས་བདག་རིག་འཛིན་བླ་མ་དང་༔ གདན་གསུམ་དཀྱིལ་འཁོར་གནས་ཡུལ་ཉེར་བཞིའི་བདག༔ དཔའ་བོ་མཁའ་འགྲོ་དམ་ཅན་ཆོས་སྐྱོང་རྣམས༔
འདིར་གཤེགས་ལོངས་སྤྱོད་ཚོགས་ཀྱི་མཆོད་པ་འབུལ༔ འགལ་འཁྲུལ་ནོངས་དང་དམ་ཚིག་ཉམས་པ་བཤགས༔ ཕྱི་ནང་བར་ཆད་ཆོས་ཀྱི་དབྱིངས་སུ་སྒྲོལ༔ ལྷག་གཏོར་བཞེས་ལ་ཕྲིན་ལས་འགྲུབ་པར་མཛོད༔ གུ་རུ་དྷེ་བ་ཌཱཀྐི་ནཱི་ག་ཎ་ཙཀྲ་པཱུ་ཛ་ཧོཿཨུཙྪིཥྚ་བྷ་ལིངྟ་ཁཱ་ཧི༔ ཚོགས་བསྡུས་གྲངས་བསོག་ནི། ཨོྃ་ཨཱཿཧཱུྃ༔ བདེ་སྐྱོང་བྷནྡྷའི་སྣོད་ཡངས་པར། ། ཚོགས་རྫས་འདོད་ཡོན་རོལ་པའི་རྒྱན། ། བདེ་བ་ཆེན་པོའི་ལོངས་སྤྱོད་འདི། །
རིག་འཛིན་འདུས་པའི་་་་་་སོགས་ལྷ་མཚན་ཁ་བསྒྱུར་ལྷ་ཚོགས་མཆོད། ། གསང་གསུམ་དམ་ཚིག་ཉམས་ཆག་བཤགས། ། ཐུགས་དམ་བསྐངས་ལ་བར་ཆད་སྒྲོལ། ། མཆོག་དང་ཐུན་མོང་དངོས་གྲུབ་སྩོལ། ལྷག་གཏོར་འབུལ་ལོ་ཕྲིན་ལས་སྒྲུབས། ། མ་ཧཱ་ག་ཎ་ཙཀྲ་པཱུ་ཛ་ཧོ། ཨུཙྪིཥྚ་བྷ་ལིངྟ་ཁཱ་ཧི། གནམ་སྤྲུལ་གསུམ་པས་མཛད་པའོ། རྃ་ཡྃ་ཁྃ༔ ཨོྃ་ཨཱཿཧཱུྃ༔
དབྱིངས་ཀྱི་བྷནྡྷར་རིག་པའི་ཚོགས་གཏོར་བཤམས༔ སྒྲོན་དྲུག་འཇའ་ཟེར་ཐིག་ལེའི་འདོད་ཡོན་བཀྲ༔ ངོ་མཚར་བསམ་མི་ཁྱབ་པའི་དམ་ཚིག་འདིས༔ རང་རིག་རྩ་བ་གསུམ་གྱི་ལྷ་ཚོགས་ལ༔ གཉིས་མེད་མཉམ་པའི་ངང་དུ་མཆོད་པ་འབུལ༔ རྟོག་པའི་གྲྭ་ཟུར་ཐིག་ལེ་ཆེན་པོར་བཤགས༔ གཟུང་འཛིན་དགྲ་བགེགས་སྐྱེ་མེད་དབྱིངས་སུ་སྒྲོལ༔ འཁྲུལ་སྣང་གཞི་ཐོག་སད་པའི་ཕྲིན་ལས་སྒྲུབས༔ ལྷུན་གྲུབ་སྣང་བཞིའི་ཡེ་ཤེས་མཐར་ཕྱིན་ནས༔ ཀ་དག་གཞོན་ནུ་བུམ་སྐུར་བྱང་ཆུབ་ཤོག༔
ཞེས་པའང་རང་ལོ་སུམ་ཅུ་རྩ་གསུམ་པ་མེ་བྱི་ཟླ༡ཚེས༡༧ལ་འཇིགས་བྲལ་ཡེ་ཤེས་རྡོ་རྗེ་རང་ཉིད་ཁམས་འདུས་ཀྱི་རིམ་གྲོར་རྫོགས་ཆེན་པ་འཁྲུལ་ཞིག་རྡོ་རྗེས་མཁའ་འགྲོའི་ཚོགས་སྐོར་བརྒྱ་ཕྲག་བསྒྲུབས་པའི་ནུབ་ཀྱི་ཐོ་རངས་རྨི་ལམ་དུ་བུད་མེད་གཅིག་གིས་ཚིག་འདི་ལྷང་ལྷང་འདོན་པར་ཐོས་པ་གཉིད་སད་པ་ནའང་མ་བརྗེད་པར་འདུག་པས་འཁྲུལ་སྣང་གི་རི་མོ་ཡི་གེར་བཏབ་པ་སྟེ་དེའི་ཕྱིར་ཉིན་ནད་ལས་གྲོལ་བའི་དགེ་མཚན་ཀྱང་བྱུང་ངོ༌།། །། ༈ དངོས་གྲུབ་དམ་རྫས་ཚོགས་ལ་རོལ་བ་ནི། ལས་སློབ་ཀྱིས་འདུས་པའི་གཙོ་བོ་ལ་བཏུད་དེ་ཕྱག་བྱས་ནས་རྣམ་ལྔ་འདོད་སྐོར་གྱི་ཕྱག་རྒྱ་དང་སྦྲགས། ཧོཿ བླ་མ་དཔའ་བོ་ཆེན་པོ་དགོངས་སུ་གསོལ། ། འདིར་ནི་ཆོས་རྣམས་བཟང་པོར་ལྟོས། ། འདུས་པ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་ཡང༌། ། རང་བཞིན་གཅིག་ཏུ་དགོངས་ཏེ་རོལ། ཅེས་པའི་ལན་དུ་སློབ་དཔོན་གྱིས་ཀྱང་ཕྱག་རྒྱ་དེ་ཉིད་དང་བཅས།
བདེ་བར་གཤེགས་པ་ཆོས་ཀྱི་སྐུ། ། འདོད་ཆགས་ལ་སོགས་དྲི་མ་སྤངས། ། གཟུང་འཛིན་རྣམ་པར་བྲལ་བ་ཡི། ། དེ་བཞིན་ཉིད་ལ་བདག་ཕྱག་འཚལ། ཨ་ལ་ལ་ཧོཿ ཞེས་པས་ལེན་ཞིང་ལག་སོར་གཡས་གཡོན་རིགས་ལྔ་ཡབ་ཡུམ་དུ་མོས་ནས་རྡོ་རྗེ་ལུས་ཀྱི་དཀྱིལ་འཁོར་ལ་ནང་གི་སྦྱིན་སྲེག་ལྟར་འབུལ་བ་ནི། སློབ་དཔོན་གྱིས་བསྐུལ་ལ་ཚོགས་པ་ཐམས་ཅད་ཀྱིས། ཧོཿ བཟའ་བཅའ་བཏུང་བ་ཡང་དག་རྫས། ། གདོད་ནས་ཚོགས་ཀྱི་འཁོར་ལོ་ཆེ། །
ཨོཾ་ཨཱཿཧཱུྃ་དང་ཧ་ཧོཿཧྲཱིཿ ། ཟག་མེད་བདེ་ཆེན་བདུད་རྩིར་གྱུར། ། བདག་ལུས་ཕུང་ཁམས་སྐྱེ་མཆེད་ནི། ། གདན་གསུམ་ཚང་བའི་ངོ་བོ་སྟེ། ། དམ་པ་རིགས་བརྒྱའི་དཀྱིལ་འཁོར་ལྷ། ། འགུལ་བསྐྱོད་ཐམས་ཅད་བདེ་བ་ཆེ། ། རྡོ་རྗེའི་དམ་ཚིག་བླ་ན་མེད། ། བྱང་ཆུབ་སེམས་ཀྱི་སྤྲིན་ཆེན་པོར། ། གཉིས་མེད་མཉམ་པའི་ངང་དུ་རོལ། ། རྣལ་འབྱོར་ལམ་གྱི་ཚོགས་རྫོགས་ནས། །
ཟས་ཀྱི་སྒྲིབ་པར་མི་འགྱུར་ཞིང༌། ། གཏན་པ་མེད་པའི་སྦྱིན་བདག་ཀྱང༌། ། ཐེག་ཆེན་འབྲས་བུར་སྤྱོད་པར་ཤོག ། ཅེས་བརྗོད་ནས་རྡོ་རྗེ་ལུས་ཀྱི་དག་དྲན་འདི་ལྟར་ངེས་པར་བྱ་སྟེ། རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ཁ་ས། སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཆ།
ལུས་ཀྱི་དཀྱིལ་འཁོར་མི་མཉམ་པ་མེད་པ་གྲུ་བཞི། རྐང་བརྒྱད་ཀ་བ་བརྒྱད། མིག་པཉྩ་ར་ག སྣ་ཕ་གུ། སོ་དྲྭ་བ་དྲྭ་ཕྱེད། ལྕེ་མཆུ་འདོད་སྣམ། སྣ་རྟ་བབས། སྙིང་གའི་རླུང་རྒྱུ་བའི་རྩ་བཞི་སྒོ་བཞི། རྣམ་པར་ཤེས་པ་ཧེ་རུ་ཀ ། ཚོགས་བརྒྱད་ཀཽའུ་རི་མ་བརྒྱད།
ཡུལ་བརྒྱད་ཕྲ་མེན་མ་བརྒྱད། རྟག་ཆད་མུ་བཞི་སྒོ་མ་བཞི། སྒལ་ཚིགས་ཉེར་བརྒྱད་དབང་ཕྱུག་ཉི་ཤུ་རྩ་བརྒྱད། མི་དགེ་བ་བཅུ་ཁྲོ་བོ་བཅུ། དགེ་བ་བཅུ་ཁྲོ་མོ་བཅུ། རྩིབས་མ་བཅོ་བརྒྱད་གིང་ཆེན་བཅོ་བརྒྱད། རུས་མགོ་སུམ་བརྒྱ་དྲུག་ཅུ་ཕོ་ཉ་སུམ་བརྒྱ་དྲུག་ཅུ། དབང་པོའི་སྒོ་བདུན་མ་མོ་བདུན། ལྷུ་ཚིགས་བཅུ་གཉིས་བརྟན་མ་བཅུ་གཉིས། མདོར་ན་ལུས་རྩའི་དཀྱིལ་འཁོར།
རྩ་ཡི་གེའི་དཀྱིལ་འཁོར། ཁམས་བདུད་རྩིའི་དཀྱིལ་འཁོར། རླུང་ཡེ་ཤེས་ཀྱི་དཀྱིལ་འཁོར། རིག་པ་བྱང་ཆུབ་ཀྱི་དཀྱིལ་འཁོར་ཏེ་དཀྱིལ་འཁོར་རྣམ་པ་ལྔའི་བདག་ཉིད་དུ་མོས་པར་མཆོད་པའི་ཚུལ་གྱིས་ཚིམས་པར་རོལ། དེའི་ཚེ་ཚོགས་ཀྱི་དམ་རྫས་ལ་སྨོད་པ་དང༌། ཐེག་དམན་གྱི་བློས་བླང་དོར་དུ་བལྟ་བ་དང༌། འཐབ་རྩོད་དང༌། ཀུ་ཅོ་དང༌། ཤགས་ལ་སོགས་པ་ནི་སྦོམ་པོ་བརྒྱད་ཀྱི་ཡ་གྱལ་ཡིན་པས་སྤང་བར་བྱའོ། ༈ སྐབས་འདིར་བསམ་ལྷུན་དང་བར་ཆད་ལམ་སེལ་བླ་མའི་ཞབས་བརྟན་རིགས་སོགས་གསུང་སྲོལ་ཡོད་པས་དེ་ལྟར་བྱ།
༈ བླ་མའི་ཐུགས་སྒྲུབ་བར་ཆད་ཀུན་སེལ་ལས༔ གསོལ་འདེབས་བསམ་པ་ལྷུན་འགྲུབ་བཞུགས་སོ༔ ཨེ་མ་ཧོཿ ནུབ་ཕྱོགས་བདེ་ཆེན་དག་པའི་ཞིང་ཁམས་སུ༔ སྣང་མཐའི་སྤྲུལ་པ་འཛམ་བུ་གླིང་དུ་བྱོན༔ ཨོ་རྒྱན་དྷ་ན་ཀོ་ཤའི་མཚོ་ལས་འཁྲུངས༔ ཨིནྡྲ་བྷཱུ་ཏིས་རྒྱལ་སྲིད་མངའ་གསོལ་མཛད༔ ཟ་ཧོར་རྒྱལ་པོའི་བསྟན་པ་ཆོས་ལ་བཙུད༔ འགྲོ་བའི་མགོན་པོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱལ་སྲིད་སྤངས་ནས་དུར་ཁྲོད་གནས་བརྒྱད་བྱོན༔ ཏ་ན་ག་ནའི་སྦྱོར་སྒྲོལ་སྤྱོད་པ་མཛད༔ རྒྱ་གར་མུ་སྟེགས་དམག་ཚོགས་དམ་ལ་བཏགས༔ མནྡ་ར་སོགས་མཁའ་འགྲོའི་ཚོགས་དཔོན་མཛད༔ རྒྱ་གར་ཐམས་ཅད་རིན་ཆེན་གཏེར་གྱིས་བཀང་༔ རིག་འཛིན་གཙོ་བོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་རྗེའི་དགོངས་པས་བོད་ལ་གཟིགས་པའི་ཚེ༔
བལ་བོད་མཚམས་སུ་ལྷ་སྲིན་དམ་ལ་བཏགས༔ མཁན་སློབ་ཆོས་གསུམ་བོད་ལ་ཉི་མ་ཤར༔ བསམ་ཡས་ལ་སོགས་མཐའ་འདུལ་ཡང་འདུལ་གྲུབ༔ མདོ་སྔགས་གཉིས་ཀྱི་ཆོས་ཀྱི་སྒྲོན་མེ་སྦར༔ ཐུགས་རྗེའི་བདག་ཉིད་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསམ་ཡས་མཆིམས་ཕུར་བདེ་འདུས་སྒྲུབ་ཆེན་མཛད༔ རྗེ་འབངས་རྒྱ་མཚོར་ཆོས་ཀྱི་བཀའ་ཆེན་ཕབ༔ སྐུ་ཚབ་ཉེར་ལྔ་བོད་ཀྱི་དོན་ལ་བཞག༔
དགོངས་བརྡ་ནམ་མཁའ་རྒྱ་མཚོའི་ཤོག་སེར་ལ༔ ཡེ་ཤེས་ལྔ་ལྡན་ཚོམ་བུའི་ཚུལ་དུ་ཟུག༔ ཁ་བྱང་ཡང་བྱང་ལུང་བྱང་རྒྱ་ཆེན་བསྡམས༔ དུས་གསུམ་ཀུན་མཁྱེན་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཁྲ་འབྲུག་རྩ་གསུམ་བཀའ་འདུས་ཞལ་ཕྱེས་ཚེ༔ མནྡ་ར་བ་མཁའ་སྤྱོད་གནས་ནས་བྱོན༔ དཀྱིལ་འཁོར་བྱིན་འབེབས་བཀྲ་ཤིས་མཐའ་རྟེན་མཛད༔ འགྲོ་དོན་མཐར་ཕྱིན་ཨོ་རྒྱན་རིན་པོ་ཆེ༔
གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་སྲས་ལྔ་དང་རྗེ་འབངས་ཉེར་ལྔ་ལ༔ ཞལ་གདམས་དོན་ཚན་མ་འོངས་ལུང་བསྟན་བཞག༔ འཛམ་གླིང་ཁམས་ཀུན་རིན་ཆེན་གཏེར་གྱིས་བཀང་༔ ལྷོ་ནུབ་གདོང་དམར་སྲིན་པོའི་ཁ་གནོན་མཛད༔ ཐུགས་རྗེས་བོད་ཀྱི་སེམས་ཅན་དོན་ལ་གཟིགས༔ གྲུབ་ཐོབ་རྒྱལ་པོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
སྐལ་ལྡན་ལས་ཅན་གསོལ་བ་བཏབ་པའི་ཚེ༔ ནངས་རེ་དགོང་རེ་བོད་ཀྱི་དོན་ལ་བྱོན༔ ཡར་མར་ཚེས་བཅུའི་དུས་སུ་དངོས་སུ་བྱོན༔ རིག་འཛིན་རྣམས་ཀྱི་ཞལ་མཇལ་ལུང་བསྟན་གནང་༔ གནས་ཆེན་དུས་བཟང་མཁའ་འགྲོའི་ཚོགས་དཔོན་མཛད༔ གཏན་གྱི་སྐྱབས་མཆོག་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཏེར་ལ་དབང་སྒྱུར་སྨིན་གྲོལ་དཀྱིལ་འཁོར་གྱི༔ ཆོས་ཀྱི་འཁོར་ལོ་བསྐོར་བར་བསྐུལ་བའི་ཚེ༔
རིག་འཛིན་མཁའ་འགྲོ་མདུན་གྱི་ནམ་མཁར་བཞུགས༔ བྱིན་འབེབས་དབང་བསྐུར་བཀྲ་ཤིས་རབ་གནས་མཛད༔ མཆོག་ཐུན་དངོས་གྲུབ་འབྱུང་བར་ཐེ་ཚོམ་མེད༔ བྱིན་རླབས་ཀུན་འདུས་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེང་ནས་བཟུང་སྟེ་བྱང་ཆུབ་མ་ཐོབ་བར༔ རིགས་དང་དཀྱིལ་འཁོར་ལྷག་པའི་ལྷར་གྱུར་ནས༔ བདེ་གཤེགས་ཀུན་འདུས་རྩ་གསུམ་བདག་གྱུར་པའི༔ ཕྲིན་ལས་འགྲོ་འདྲེན་དཔལ་དུ་འབྱུང་གྱུར་ཅིག༔
ཨོྃ་གུ་རུ་བཛྲ་ཡོ་གི་ནི་སིདྡྷི་ཕ་ལ་ཧཱུྃ༔ ཞེས་གསོལ་འདེབས་འདི་ཨོ་རྒྱན་རྩ་གསུམ་གླིང་པས་བསམ་ཡས་མཆིམས་ཕུ་ནས་གདན་དྲངས་པའོ། ། སརྦ་མངྒ་ལཾ།། །། གཉིས་པ་རྡོ་རྗེའི་གླུ་གར་བྱ་བ་མོས་ན། ལས་སློབ་ཀྱིས་སློབ་དཔོན་ལ་ཕྱག་བྱས་ཏེ། ཧོཿ དགོངས་སུ་གསོལ། མངའ་དབང་རྫོགས་པའི་དཀྱིལ་འཁོར་ཆེན་པོར་ཀུན་ཏུ་བཟང་པོའི་ཚོགས་མཆོད་རྒྱ་མཚོས་ཕྱི་ནང་གི་འདུ་བ་དང་ཉེ་བའི་འདུ་བ་ལེགས་པར་མཆོད་ཟིན་པའི་གནས་སྐབས་འདིར་ནི་མུ་ཏིག་ཕྲེང་བ་ལས། ཚོགས་དང་དབང་བསྐུར་དཀྱིལ་འཁོར་འཇུག ། དེ་ནས་གླུ་ལ་བརྩོན་པར་བྱ།
ཞེས་པའི་དོན་ལྟར་ཆོས་ཉིད་བསམ་གྱིས་མི་ཁྱབ་པའི་དགོངས་སྤྱོད་རྒྱ་མཚོས་རྡོ་རྗེའི་གླུ་གར་ལ་ཐུགས་གཏད་པར་ཞུ། ཞེས་གསོལ་བ་བཏབ་ནས། རིག་པ་བརྟུལ་ཞུགས་ཀྱི་སྤྱོད་པ་བྱུང་རྒྱལ་དུ་བསྐྱང་བའམ། ཆོས་ཉིད་ཀྱི་གླུ་དབྱངས་སྙན་པོས་ལེན་པར་བྱ། ཞེས་རྒྱུན་དུ་འཇུག་པ་བདེ་ཕྱིར། བླ་མཆོད་དངོས་གྲུབ་རྒྱ་མཚོ་དང་སྤྱོད་ཡུལ་ལམ་ཁྱེར་སངས་རྒྱས་ལམ་ཞུགས་གཉིས་ལས་ཁོལ་དུ་ཕྱུང་བ་དགེའོ།། །། ༈ རིག་འཛིན་འཇིགས་མེད་གླིང་པའི་ཚོགས་གླུ་རྡོ་རྗེའི་གསུང་བྱིན་རླབས་ཅན་བཞུགས་སོ། ལས་སྨོན་རྟེན་འབྲེལ་དཔག་བསམ་ལྗོན་ཤིང་གི་སྟེང་དུ། ། རྒྱ་གར་ཤར་གྱི་རྨ་བྱ་གཞོན་ནུ་ཡང་ཕེབས་བྱུང༌། ། རྨ་བྱའི་གདུགས་སྐོར་དམ་པའི་ཆོས་ཕྱོགས་ལ་བསྒྱུར་དང༌། །
གཞོན་པ་ང་ཚོས་ཐར་པའི་ལམ་སྣ་ཞིག་ཟིན་ཡོང༌། ། བསོད་ནམས་དཔྱིད་ཀྱི་རྒྱལ་མོའི་ཤིང་རྟ་ལ་ཕེབས་པའི། ། ལྷོ་མོན་ཤིང་ལོའི་ཚལ་གྱི་ཁུ་བྱུག་གི་གསུང་སྙན། ། ཡ་གི་དྲི་ཟའི་བུ་མོའི་གླིང་བུ་ལས་སྙན་པ། ། དབྱར་གསུམ་ནམ་ཟླ་སྤྲོ་བའི་རྟེན་འབྲེལ་ལ་ཡག་བྱུང༌། ། འདིར་འདུས་ལས་སྨོན་མཐུན་པའི་རྡོ་རྗེ་ཡི་སྤུན་གྲོགས། ། ང་ཚོའི་བླ་མ་བཞུགས་པའི་ཆོས་ར་ལ་ཕེབས་དང༌། ། སྨིན་གྲོལ་བདུད་རྩི་འཐུང་བའི་དགའ་སྟོན་གྱི་ངང་ནས། ། ཉམས་དགའ་གླུ་རུ་ལེན་པའི་ཁྱད་ཆོས་ཤིག་ཡོད་དོ། ། དགོངས་བརྒྱུད་དག་པའི་བྱིན་རླབས་སྙིང་དབུས་སུ་བབས་པས། །
སྐྱེ་མེད་རིག་སྟོང་རྗེན་པའི་གནས་ལུགས་དེ་མཐོང་བྱུང༌། ། རྟོག་ཚོགས་རང་སར་དག་པའི་སྣང་བ་འདི་དགའ་འོ། ། རེ་དོགས་མཐའ་ལས་གྲོལ་བའི་སྐྱིད་གླུ་རང་འཐེན་ནོ། ། གཞི་དབྱིངས་སྤྲོས་པ་བྲལ་བའི་ཕ་ཕོགས་ཤིག་ཐོབ་པས། ། གཞི་སྣང་དག་པ་རབ་འབྱམས་དཀྱིལ་འཁོར་གྱི་འཁོར་ལོ། ། སྣང་སེམས་རོ་གཅིག་འདྲེས་པའི་སྐལ་བཟང་གི་སྣང་ངོར། ། འཁོར་འདས་བཟང་ངན་འབྱེད་པའི་སྤུ་རིས་ཀྱང་མ་དམིགས། ། ཀ་དག་གཞི་ཀློང་ཡངས་པར་སྐྱིད་ཉལ་ཞིག་བྱས་པས། ། སྣ་ཚོགས་གྲུབ་མཐའི་ཡིད་བྱེད་ན་བུན་བཞིན་དྭངས་སོང༌། ། ལས་ཉོན་མུན་པ་རིག་སྟོང་ཡེ་ཤེས་ཀྱིས་བསལ་ཚེ། །
འབད་མེད་གཞན་ཕན་ཕྲིན་ལས་ཕྱོགས་མེད་དུ་རྒྱས་སོང༌། ། གཉིས་འཛིན་འཁྲུལ་པ་ཞིག་པའི་རྣལ་འབྱོར་གྱི་སྣང་ངོར། ། དུས་གསུམ་རྒྱལ་བའི་དཀྱིལ་འཁོར་ཐ་དད་དུ་མ་མཐོང༌། ། ཟུང་འཇུག་བླ་མ་མཆོག་གི་ངོ་བོ་རུ་རྟོགས་པས། ། སྐྱེ་འཆི་འཁྲུལ་པའི་རྟོག་བརྟགས་སྒྱུ་མ་རུ་ཤར་སོང༌། ། བདེ་ཆེན་འཕོ་འགྱུར་མེད་པའི་བཞུགས་གྲལ་གྱི་དབུས་ནས། ། ལྷ་དང་བླ་མའི་ཞལ་རས་མ་བསྒོམས་ཀྱང་མཐོང་བྱུང༌། ། མ་དང་མཁའ་འགྲོའི་སྙིང་ཐིག་འོད་གསལ་གྱི་ཐེག་པས། ། འཇའ་ལུས་ཆོས་སྐུ་འགྲུབ་པའི་དངོས་གྲུབ་ཅིག་ཞུའོ། ། གྲུབ་པའི་དབང་པོ་རྡོ་རྗེའི་གསུང་ཆུ་བོ་ཡན་ལག་བརྒྱད་པ་ལྟ་བུ་ལ་བ་ཚྭ་ཅན་གྱི་ཆུ་འབབས་པ་ལྟར། །
བདག་ལྟ་བུའི་ལས་ཉོན་གྱིས་ནོན་པའི་གང་ཟག་གིས་གོ་བ་ཙམ་གྱིས་ལྟ་བ་མཐོ་མཐོ་སྐད་པ་ཙམ་དུ་མི་རུང་ནའང༌། ཚོགས་གླུ་ལེན་པའི་ཚེ་ཧ་ཅང་ཉུང་ཆེ་བས་ཅུང་ཟད་མང་ན་ལེགས་ཞེས་མཆེད་པོ་རྣམས་ཀྱི་ཐུགས་མོས་བཞིན་རྩེད་མོའི་ཚུལ་དུ་ཀུན་མཁྱེན་ཡབ་སྲས་ཀྱི་གཞུང་ལ་ངེས་ཤེས་ཐུན་མོང་མ་ཡིན་པ་སྐྱེས་པའི་སྐལ་པ་བཟང་པོ་ཐོབ་པའི་གང་ཟག་ཨཽ་ཌི་ཡཱ་ནར་འབོད་པས་བྲིས་པ་ཛ་ཡནྟུ།། །། ༈ ཚོགས་གླུ་མཁའ་འགྲོ་དགྱེས་གླུ་བཞུགས་སོ། ཨ་ཧོ་ཡེ། ཀ་དག་གདོད་མའི་དབྱིངས་བཞུགས་བརྒྱུད་གསུམ་གྱི་བླ་མ། ། ལྷུན་གྲུབ་ཞི་ཁྲོའི་གར་སྟོན་ཡི་དམ་གྱི་ལྷ་ཚོགས། ། ཐུགས་རྗེ་གང་འདུལ་དེར་སྣང་གནས་གསུམ་གྱི་ཌཱཀྐི། ། མ་ལུས་ཟག་མེད་ཚོགས་ཀྱི་དགའ་སྟོན་ལ་ཕེབས་ཤོག ། ཕྱི་སྣོད་ནམ་མཁའི་འཁོར་ལོ་བདེ་སྐྱོང་གི་ཚོགས་གཞོང༌། ། ཐབས་ཤེས་རི་གླིང་རོལ་མཚོ་ཤ་ལྔ་དང་བདུད་རྩི། །
ཕྱི་སྣང་གདོད་ནས་དག་པའི་ཚོགས་འཁོར་ཞིག་བསྐོར་ན། ། རང་སྣང་སྤྲུལ་སྐུའི་ལྷ་ཚོགས་དགྱེས་རྒུ་ལ་རོལ་མཛོད། ། རྩ་གསུམ་འཁོར་ལོ་ལྔ་ལྡན་རང་བྱུང་གི་བྷནྡྷར། ། ཨ་ཧྃ་ཟུང་འཇུག་བདེ་ཆེན་དགའ་བཞི་ཡི་དམ་རྫས། ། ནང་འབྱུང་དག་འགྱུར་བདེ་སྟོང་ཚོགས་འཁོར་ཞིག་བསྐོར་ན། ། རང་རྩལ་ལོངས་སྐུའི་ལྷ་ཚོགས་དགྱེས་ངོམས་ལ་རོལ་མཛོད། ། ཤེས་རབ་རྡོ་རྗེ་བཙུན་མོའི་སྟོང་ཆེན་གྱི་བྷ་གར། ། ཐབས་མཆོག་བདེ་ཆེན་རྡོ་རྗེ་མཉམ་སྦྱོར་གྱི་དགའ་སྟོན། ། ཟུང་འཇུག་བཅུ་དྲུག་དགའ་བའི་ཚོགས་འཁོར་ཞིག་བསྐོར་ན། ། རང་གནས་ཆོས་སྐུའི་ལྷ་ཚོགས་དགྱེས་པ་ཞིག་བསྐྱེད་དོ། །
སེམས་ཉིད་སྤྲོས་པ་ཀུན་བྲལ་ཀ་དག་གི་གཞོང་པར། ། ལྷུན་གྲུབ་སྣང་བཞྀ་སྒྲོན་དྲུག་ཡེ་ཤེས་ཀྱི་ཚོགས་གཏོར། ། གསང་མཆོག་ཅིར་སྣང་རང་གྲོལ་ཚོགས་འཁོར་ཞིག་བསྐོར་ན། ། རང་རིག་ཉིད་སྐུའི་བླ་མ་དགྱེས་སྟོན་ལ་ཕེབས་ཤོག ། འགུལ་སྐྱོད་ཕྱག་རྒྱའི་རང་བཞིན་རྡོ་རྗེ་ཡི་གར་སྟབས། ། སྒྲ་སྐད་གྲགས་སྟོང་རྡོ་རྗེའི་གླུ་དབྱངས་དང་རོལ་མོ། ། དྲན་རྟོག་རང་གྲོལ་འོད་གསལ་གཉུག་མ་ཡི་ཡོ་ལངས། ། གང་ཤར་འཛིན་མེད་རང་གྲོལ་ཚོགས་འཁོར་ཞིག་བསྐོར་ན། འདི་སྣང་འཁྲུལ་པའི་སྤྲིན་ཚོགས་གཞི་མེད་དུ་དེངས་ནས། ། རྩོལ་མེད་རང་བཞག་འོད་གསལ་རྫོགས་ཆེན་གྱི་གཞི་ཀློང༌། །
ལྷུན་གྲུབ་སྣང་བཞི་ལམ་འགྲོས་མིག་འཕྲུལ་བཞིན་བསྒྱུར་ནས། ། ཚེ་གཅིག་འོད་སྐུར་གྲོལ་བའི་དངོས་གྲུབ་ཅིག་ཞུའོ། ། ཞེས་པའང་སྔར་གཏང་རག་ཚོགས་འཁོར་གྱི་སྐབས་ཤིག་སེམས་ཀྱི་སྣང་ཆ་གང་བྱུང་བྲིས་ལ། མཐའ་མ་དབྱུང་བར་འདུག་པ་སླར་ཤོག་ཐོར་ལས་རབ་བྱུང་རི་ཟླའི་ཤིང་བྱ་ལོར། ས་ཟླའི་ཉེར་བདུན་ལ་ཁྱུང་པོ་དཀར་སྨད་བ། གནམ་ལྕགས་བསྟན་འཛིན་གྱིས་ཨ་རི་མངའ་སྡེ་མོང་ཀྲན་ན་ཨེ་ཝྃ་འདུས་སྡེར་བཀོད་པའོ།། །། ༈ དེ་ཚེ་ལས་རྡོར་པས་ལྷག་མ་གྲལ་མཐར་བཀོད་ནས་ཕྱག་སྔོན་དུ་སོང་བས་ལྷག་གཏོར་བྱིན་གྱིས་བརླབ་པ་ལ་ཐུགས་གཏད་པར་ཞུ་ཞེས་གསོལ་བ་དང༌། འདུས་པ་བྱིངས་ནས། ཨོྃ་ཨ་ཀཱ་རོས་སྔགས་དང༌། ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར།
ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་སློབ་དཔོན་ནས་མཁའ་ལྡིང་གི་རྒྱ་བཅས་ཞལ་ཆབ་ཀྱི་བདུད་རྩིས་བྲན་ལ་ལས་གཞུང་ལྟར་ལྷག་མ་བསྔོ། སྨོན་ལམ་ནི། རིག་འཛིན་བླ་མའི་དཀྱིལ་འཁོར་དུ། ། ཚོགས་ཀྱི་འཁོར་ལོ་བསྐོར་བ་ཡིས། ། བདག་གཞན་འགྲོ་བ་མ་ལུས་པ། ། དཀྱིལ་འཁོར་གཅིག་ཏུ་འགྲུབ་པར་ཤོག ། ཅེས་དང་གཏོར་འགུགས་ནི། ན་མོ། དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་དྲག་པོ་དམར་གྱི་གཏོར་མ་འདི་ལ་ཁུག་ཅིག །
ཛཿཧཱུྃ་བཾ་ཧོཿ ཞེས་འགུགས་ལ་ལས་བྱང་གི་བསྐུལ་པ་བཏང་མཐར་མཇུག་ཏུ་ཆོས་སྐྱོང་གི་གཏོར་འབུལ་ཉུང་བསྡུས་གཤམ་གསལ་དང་མཐར་རིག་འཛིན་བརྒྱུད་པས་གཏོར་མ་འབུལ། ཆད་བརྟན་གྲུབ་ནས་གཏོར་གཞོང་ཁ་སྦུབ་ལ་འགུགས་པ་ནི། ན་མོ་དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་གནོད་བྱེད་སྡང་དགྲ་གདུག་པ་ཅན་ཐམས་ཅད་གཏོར་གཞོང་རི་རབ་འབར་བའི་འོག་ཏུ་ཁུག་ཅིག ། ཛ་ཧཱུྃ་བྃ་ཧོཿས་རང་རྒྱ་དང་བཅས་རྟ་བྲོ་བརྡུང༌། གཏོར་གཞོང་ཁ་ཡར་སློག་སྐབས་སློབ་དཔོན་གྱིས་ཕྱག་འབྲུ་གཏོར་ལ། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱ་དགྱེས་པར་གྱུར་ཅིག་མཆོད་སྤྲིན་རྒྱ་མཚོས་མཆོད༔ ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ༔
ཏྲཱྃ་བརྟན་པར་གྱུར་ཅིག་སྨོན་ལམ་མཐུ་བཙན་ཤོག༔ དངོས་གྲུབ་ལེན་པའམ་རྒྱུན་དུ་སོ་སོའི་གཞུང་ལྟར་མཆོད་ཅིང་བསྟོད་ལ་ནོངས་པ་བཤགས། བརྟན་བཞུགས་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་མཐའ་ཡས་པའི་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་སྩལ་དུ་གསོལ། འདིར་ནི་གཟུགས་དང་ལྷན་ཅིག་ཏུ། འཁོར་བ་སྲིད་དུ་བཞུགས་ནས་ཀྱང༌། ནད་མེད་ཚེ་དང་དབང་ཕྱུག་དང༌། མཆོག་རྣམས་ལེགས་པར་སྩལ་དུ་གསོལ།
ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། བསྡུ་རིམ་གྲུབ་མཚམས་བསྔོ་བ་སྨོན་ལམ་གྱི་རིམ་པ་ལ་སྤྲོ་བསྡུ་སྐབས་དང་སྦྱར་ཤེས་པར་བྱའོ། ༈ བཟང་སྤྱོད་སྨོན་ལམ་བཞུགས་སོ། རྒྱ་གར་སྐད་དུ། ཨཱརྻ་བྷ་དྲ་ཙརྻ་པྲ་ཎི་དྷཱ་ན་རཱ་ཛ། བོད་སྐད་དུ། འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེངྒེ་ཀུན། །
བདག་གི་མ་ལུས་དེ་དག་ཐམས་ཅད་ལ། ། ལུས་དང་ངག་ཡིད་དྭང་བས་ཕྱག་བགྱིའོ། ། བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱི་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། །
དེ་དག་བསྔགས་པ་མི་ཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། མེ་ཏོག་དམ་པ་ཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་གདུགས་མཆོག་དང༌། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང༌། ། ཕྱེ་མ་ཕུར་མ་རི་རབ་མཉམ་པ་དང༌། །
བཀོད་པ་ཁྱད་པར་འཕགས་པའི་མཆོག་ཀུན་གྱིས། ། རྒྱལ་བ་དེ་དག་ལ་ནི་མཆོད་པར་བགྱི། ། མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། སྡིག་པ་བདག་གིས་བགྱིས་པ་ཅི་མཆིས་པ། ། དེ་དག་ཐམས་ཅད་བདག་གིས་སོ་སོར་བཤགས། །
ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང༌། ། འགྲོ་བ་ཀུན་གྱི་བསོད་ནམས་གང་ལ་ཡང༌། ། དེ་དག་ཀུན་གྱི་རྗེས་སུ་བདག་ཡི་རང༌། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་རྣམས། ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། ། འཁོར་ལོ་བླ་ན་མེད་པར་བསྐོར་བར་བསྐུལ། ། མྱ་ངན་འདའ་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། །
བསྐལ་པ་ཞིང་གི་རྡུལ་སྙེད་བཞུགས་པར་ཡང༌། ། བདག་གིས་ཐལ་མོ་རབ་སྦྱར་གསོལ་བར་བགྱི། ། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། འདས་པའི་སངས་རྒྱས་རྣམས་དང་ཕྱོགས་བཅུ་ཡི། ། འཇིག་རྟེན་དག་ན་གང་བཞུགས་མཆོད་པར་གྱུར། ། གང་ཡང་མ་བྱོན་དེ་དག་རབ་མྱུར་བར། ། བསམ་རྫོགས་བྱང་ཆུབ་རིམ་པར་སངས་རྒྱས་སྤྱོན། །
ཕྱོགས་བཅུ་ག་ལའི་ཞིང་རྣམས་ཇི་སྙེད་པ། ། དེ་དག་རྒྱ་ཆེར་ཡོངས་སུ་དག་གྱུར་ཅིག ། བྱང་ཆུབ་ཤིང་དབང་དྲུང་གཤེགས་རྒྱལ་བ་དང༌། ། སངས་རྒྱས་སྲས་ཀྱིས་རབ་ཏུ་གང་བར་ཤོག ། ཕྱོགས་བཅུའི་སེམས་ཅན་གང་རྣམས་ཇི་སྙེད་པ། ། དེ་དག་རྟག་ཏུ་ནད་མེད་བདེ་བར་གྱུར། ། འགྲོ་བ་ཀུན་གྱི་ཆོས་ཀྱི་དོན་རྣམས་ནི། ། མཐུན་པར་གྱུར་ཅིག་རེ་བའང་འགྲུབ་པར་ཤོག ། བྱང་ཆུབ་སྤྱོད་པ་དག་ནི་བདག་སྤྱོད་ཅིང༌། ། འགྲོ་བ་ཀུན་ཏུ་སྐྱེ་བ་དྲན་པར་འགྱུར། །
ཚེ་རབས་ཀུན་ཏུ་འཆི་འཕོ་སྐྱེ་བ་ན། ། རྟག་ཏུ་བདག་ནི་རབ་ཏུ་འབྱུང་བར་ཤོག ། རྒྱལ་བ་ཀུན་གྱི་རྗེས་སུ་སློབ་གྱུར་ཏེ། ། བཟང་པོ་སྤྱོད་པ་ཡོངས་སུ་རྫོགས་བྱེད་ཅིང༌། ། ཚུལ་ཁྲིམས་སྤྱོད་པ་དྲི་མེད་ཡོངས་དག་པ། ། རྟག་ཏུ་མ་ཉམས་སྐྱོན་མེད་སྤྱོད་པར་ཤོག ། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་དག་དང་མི་ཡི་སྐད་རྣམས་དང༌། ། འགྲོ་བ་ཀུན་གྱི་སྒྲ་རྣམས་ཇི་ཙམ་པར། ། ཐམས་ཅད་སྐད་དུ་བདག་གིས་ཆོས་བསྟན་ཏོ། །
དེས་ཤིང་ཕ་རོལ་ཕྱིན་ལ་རབ་བརྩོན་ཞིང༌། ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། སྡིག་པ་གང་རྣམས་སྒྲིབ་པར་གྱུར་པ་དག ། དེ་དག་མ་ལུས་ཡོངས་སུ་བྱང་བར་ཤོག ། ལས་དང་ཉོན་མོངས་བདུད་ཀྱི་ལས་རྣམས་ལས། ། གྲོལ་ཞིང་འཇིག་རྟེན་འགྲོ་བ་རྣམས་སུ་ཡང༌། ། ཇི་ལྟར་པདྨོ་ཆུས་མི་ཆགས་པ་བཞིན། ། ཉི་ཟླ་ནམ་མཁར་ཐོགས་པ་མེད་ལྟར་སྤྱད། ། ཞིང་གི་ཁྱོན་དང་ཕྱོགས་རྣམས་ཇི་ཙམ་པར། ། ངན་སོང་སྡུག་བསྔལ་རབ་ཏུ་ཞི་བར་བྱེད། །
བདེ་བ་དག་ལ་འགྲོ་བ་ཀུན་འགོད་ཅིང༌། ། འགྲོ་བ་ཐམས་ཅད་ལ་ནི་ཕན་པར་སྤྱད། ། བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང༌། ། སེམས་ཅན་དག་གི་སྤྱོད་དང་མཐུན་པར་འཇུག ། བཟང་པོ་སྤྱོད་པ་དག་ནི་རབ་སྟོན་ཅིང༌། ། མ་འོངས་བསྐལ་པ་ཀུན་ཏུ་སྤྱོད་པར་གྱུར། ། བདག་གི་སྤྱོད་དང་མཚུངས་པར་གང་སྤྱོད་པ། ། དེ་དག་དང་ནི་རྟག་ཏུ་འགྲོགས་པར་ཤོག ། ལུས་དང་ངག་རྣམས་དང་ནི་སེམས་ཀྱིས་ཀྱང༌། ། སྤྱོད་པ་དག་དང་སྨོན་ལམ་གཅིག་ཏུ་སྤྱད། །
བདག་ལ་ཕན་པར་འདོད་པའི་གྲོགས་པོ་དག ། བཟང་པོ་སྤྱོད་པ་རབ་ཏུ་སྟོན་བགྱིད་པ། ། དེ་དག་དང་ཡང་རྟག་ཏུ་འཕྲད་པར་ཤོག ། དེ་དག་བདག་གིས་ནམ་ཡང་ཡིད་མི་དབྱུང༌། ། སངས་རྒྱས་སྲས་ཀྱིས་བསྐོར་བའི་མགོན་པོ་རྣམས། ། མངོན་སུམ་རྟག་ཏུ་བདག་གིས་རྒྱལ་བར་བལྟ། མ་འོངས་བསྐལ་པ་ཀུན་ཏུ་མི་སྐྱོ་བར། ། དེ་དག་ལ་ཡང་མཆོད་པ་རྒྱ་ཆེར་བགྱི། ། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། ། བྱང་ཆུབ་སྤྱོད་པ་ཀུན་ཏུ་སྣང་བར་བྱེད། །
བཟང་པོ་སྤྱོད་པ་རྣམ་པར་སྦྱོང་བ་ཡང༌། ། མ་འོངས་བསྐལ་པ་ཀུན་ཏུ་སྤྱད་པར་བགྱི། ། སྲིད་པ་ཐམས་ཅད་དུ་ཡང་འཁོར་བ་ན། ། བསོད་ནམས་ཡེ་ཤེས་དག་ནི་མི་ཟད་བརྙེས། ། ཐབས་དང་ཤེས་རབ་ཏིང་འཛིན་རྣམ་ཐར་དང༌། ། ཡོན་ཏན་ཀུན་གྱི་མི་ཟད་མཛོད་དུ་གྱུར། ། རྡུལ་གཅིག་སྟེང་ན་རྡུལ་སྙེད་ཞིང་རྣམས་ཏེ། ། ཞིང་དེར་བསམ་གྱིས་མི་ཁྱབ་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་ལ། ། བྱང་ཆུབ་སྤྱད་པ་སྤྱོད་ཅིང་བལྟ་བར་བགྱི། །
དེ་ལྟར་མ་ལུས་ཐམས་ཅད་ཕྱོགས་སུ་ཡང༌། ། སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། ། སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང༌། ། བསྐལ་པ་རྒྱ་མཚོར་སྤྱོད་ཅིང་རབ་ཏུ་འཇུག ། གསུང་གཅིག་ཡན་ལག་རྒྱ་མཚོའི་སྒྲ་སྐད་ཀྱིས། ། རྒྱལ་བ་ཀུན་དབྱངས་ཡན་ལག་རྣམ་དག་པ། ། འགྲོ་བ་ཀུན་གྱི་བསམ་པ་ཇི་བཞིན་དབྱངས། ། སངས་རྒྱས་གསུང་ལ་རྟག་ཏུ་འཇུག་པར་བགྱི། ། དུས་གསུམ་གཤེགས་པའི་རྒྱལ་བ་ཐམས་ཅད་དག ། འཁོར་ལོའི་ཚོགས་རྣམས་རབ་ཏུ་བསྐོར་བ་ཡི། །
དེ་དག་གི་ཡང་གསུང་དབྱངས་མི་ཟད་ལ། ། བློ་ཡི་སྟོབས་ཀྱིས་བདག་ཀྱང་རབ་ཏུ་འཇུག ། མ་འོངས་བསྐལ་པ་ཐམས་ཅད་འཇུག་པར་ཡང༌། ། སྐད་ཅིག་གཅིག་གིས་བདག་ཀྱང་འཇུག་པར་བགྱི། ། གང་ཡང་བསྐལ་པ་དུས་གསུམ་ཚད་དེ་དག ། སྐད་ཅིག་ཆ་ཤས་ཀྱིས་ནི་ཞུགས་པར་སྤྱད། ། དུས་གསུམ་གཤེགས་པ་མི་ཡི་སེངྒེ་གང༌། ། དེ་དག་སྐད་ཅིག་གཅིག་ལ་བདག་གིས་བལྟ། ། རྟག་ཏུ་དེ་དག་གི་ནི་སྤྱོད་ཡུལ་ལ། ། སྒྱུ་མར་གྱུར་པའི་རྣམ་ཐར་སྟོབས་ཀྱིས་འཇུག །
གང་ཡང་དུས་གསུམ་དག་གི་ཞིང་བཀོད་པ། ། དེ་དག་རྡུལ་གཅིག་སྟེང་དུ་མངོན་པར་བསྒྲུབ། ། དེ་ལྟར་མ་ལུས་ཕྱོགས་རྣམས་ཐམས་ཅད་དུ། ། རྒྱལ་བ་དག་གི་ཞིང་རྣམས་བཀོད་ལ་འཇུག ། གང་ཡང་མ་བྱོན་འཇིག་རྟེན་སྒྲོན་མ་རྣམས། ། དེ་དག་རིམ་པར་འཚང་རྒྱ་འཁོར་ལོ་བསྐོར། ། མྱང་ངན་འདས་པ་རབ་ཏུ་ཞི་མཐའ་སྟོན། ། མགོན་པོ་ཀུན་གྱི་དྲུང་དུ་བདག་མཆིའོ། ། ཀུན་ཏུ་མྱུར་བའི་རྫུ་འཕྲུལ་སྟོབས་རྣམས་དང༌། ། ཀུན་ཏུ་སྒོ་ཡི་ཐེག་པའི་སྟོབས་དག་དང༌། །
ཀུན་ཏུ་ཡོན་ཏན་སྤྱོད་པའི་སྟོབས་རྣམས་དང༌། ། ཀུན་ཏུ་ཁྱབ་པ་བྱམས་པ་དག་གི་སྟོབས། ། ཀུན་ནས་དགེ་བའི་བསོད་ནམས་སྟོབས་དག་དང༌། ། ཆགས་པ་མེད་པ་གྱུར་པའི་ཡེ་ཤེས་སྟོབས། ། ཤེས་རབ་ཐབས་དང་ཏིང་འཛིན་སྟོབས་དག་གིས། ། བྱང་ཆུབ་སྟོབས་རྣམས་ཡང་དག་སྒྲུབ་པར་བྱེད། ། ལས་ཀྱི་སྟོབས་རྣམས་ཡོངས་སུ་དག་བྱེད་ཅིང༌། ། ཉོན་མོངས་སྟོབས་རྣམས་ཀུན་ཏུ་འཇོམས་པར་བྱེད། ། བདུད་ཀྱི་སྟོབས་རྣམས་སྟོབས་མེད་རབ་བྱེད་ཅིང༌། ། བཟང་པོ་སྤྱོད་པའི་སྟོབས་ནི་རྫོགས་པར་བགྱི། །
ཞིང་རྣམས་རྒྱ་མཚོ་རྣམ་པར་དག་བྱེད་ཅིང༌། ། སེམས་ཅན་རྒྱ་མཚོ་དག་ནི་རྣམ་པར་གྲོལ། ། ཆོས་རྣམས་རྒྱ་མཚོ་རབ་ཏུ་མཐོང་བྱེད་ཅིང༌། ། ཡེ་ཤེས་རྒྱ་མཚོ་རབ་ཏུ་རྟོགས་པར་བྱེད། ། སྤྱོད་པ་རྒྱ་མཚོ་རྣམ་པར་དག་བྱེད་ཅིང༌། ། སྨོན་ལམ་རྒྱ་མཚོ་ཡོངས་སུ་རྫོགས་པར་བྱེད། ། སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང༌། ། བསྐལ་པ་རྒྱ་མཚོར་མི་སྐྱོ་སྤྱད་པར་བགྱི། ། གང་ཡང་དུས་གསུམ་གཤེགས་པའི་རྒྱལ་བ་ཡི། ། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། །
བཟང་པོ་སྤྱོད་པས་བྱང་ཆུབ་འཚང་རྒྱས་ནས། ། དེ་ཀུན་མ་ལུས་བདག་གིས་རྫོགས་པར་བགྱི། ། རྒྱལ་བ་ཀུན་གྱི་སྲས་ཀྱི་ཐུ་བོ་པ། ། གང་གི་མིང་ནི་ཀུན་ཏུ་བཟང་ཞེས་བྱ། ། མཁས་པ་དེ་དང་མཚུངས་པར་སྤྱད་པའི་ཕྱིར། ། དགེ་བ་འདི་དག་ཐམས་ཅད་རབ་ཏུ་བསྔོ། ། ལུས་དང་ངག་དང་ཡིད་ཀྱང་རྣམ་དག་ཅིང༌། ། སྤྱོད་པ་རྣམ་དག་ཞིང་རྣམས་ཡོངས་དག་པ། ། བསྔོ་བ་བཟང་པོ་མཁས་པ་ཅི་འདྲ་བ། ། དེ་འདྲར་བདག་ཀྱང་དེ་དང་མཚུངས་པར་ཤོག །
ཀུན་ནས་དགེ་བ་བཟང་པོ་སྤྱད་པའི་ཕྱིར། ། འཇམ་དཔལ་གྱི་ནི་སྨོན་ལམ་སྤྱད་པར་བགྱི། ། མ་འོངས་བསྐལ་པ་ཀུན་ཏུ་མི་སྐྱོ་བར། ། དེ་ཡི་བྱ་བ་མ་ལུས་རྫོགས་པར་བགྱི། ། སྤྱོད་པ་དག་ནི་ཚད་ཡོད་མ་གྱུར་ཅིག ། ཡོན་ཏན་རྣམས་ཀྱང་ཚད་བཟུང་མེད་པར་ཤོག ། སྤྱོད་པ་ཚད་མེད་པ་ལ་གནས་ནས་ཀྱང༌། ། དེ་དག་འཕྲུལ་པ་ཐམས་ཅད་འཚལ་བར་བགྱི། ། ནམ་མཁའི་མཐར་ཐུག་གྱུར་པ་ཇི་ཙམ་པ། ། སེམས་ཅན་མ་ལུས་མཐའ་ཡང་དེ་བཞིན་ཏེ། །
ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྨོན་ལམ་མཐའ་ཡང་དེ་ཙམ་མོ། ། གང་ཡང་ཕྱོགས་བཅུའི་ཞིང་རྣམས་མཐའ་ཡས་པ། ། རིན་ཆེན་བརྒྱན་ཏེ་རྒྱལ་བ་རྣམས་ལ་ཕུལ། ། ལྷ་དང་མི་ཡི་བདེ་བའི་མཆོག་རྣམས་ཀྱང༌། ། ཞིང་གི་རྡུལ་སྙེད་བསྐལ་པར་ཕུལ་བ་བས། ། གང་གིས་བསྔོ་བའི་རྒྱལ་པོ་འདི་ཐོས་ནས། ། བྱང་ཆུབ་མཆོག་གི་རྗེས་སུ་རབ་མོས་ཤིང༌། ། ལན་གཅིག་ཙམ་ཡང་དད་པ་བསྐྱེད་པ་ན། ། བསོད་ནམས་དམ་པའི་མཆོག་ཏུ་འདི་འགྱུར་རོ། །
གང་གིས་བཟང་སྤྱོད་སྨོན་ལམ་འདི་བཏབ་པས། ། དེས་ནི་ངན་སོང་ཐམས་ཅད་སྤོང་བར་འགྱུར། ། དེས་ནི་གྲོགས་པོ་ངན་པ་སྤངས་པ་ཡིན། ། སྣང་བ་མཐའ་ཡས་དེ་ཡང་དེས་མྱུར་མཐོང༌། ། དེ་དག་རྙེད་པ་རབ་རྙེད་བདེ་བར་འཚོ། ། མི་ཚེ་འདིར་ཡང་དེ་དག་ལེགས་པར་འོང༌། ། ཀུན་ཏུ་བཟང་པོ་དེ་ཡང་ཅི་འདྲ་བར། ། དེ་དག་རིང་པོར་མི་ཐོགས་དེ་བཞིན་འགྱུར། ། མཚམས་མེད་ལྔ་པོ་དག་གི་སྡིག་པ་རྣམས། ། གང་གིས་མི་ཤེས་དབང་གིས་བྱས་པ་དག །
དེ་ཡིས་བཟང་པོ་སྤྱོད་པ་འདི་བརྗོད་ན། ། མྱུར་དུ་མ་ལུས་ཡོངས་སུ་བྱང་བར་འགྱུར། ། ཡེ་ཤེས་དང་ནི་གཟུགས་དང་མཚན་རྣམས་དང༌། ། རིགས་དང་ཁ་དོག་རྣམས་དང་ལྡན་པར་འགྱུར། ། བདུད་དང་མུ་སྟེགས་མང་པོས་དེ་མི་ཐུབ། ། འཇིག་རྟེན་གསུམ་པོ་ཀུན་ནའང་མཆོད་པར་འགྱུར། ། བྱང་ཆུབ་ཤིང་དབང་དྲུང་དུ་དེ་མྱུར་འགྲོ། ། སོང་ནས་སེམས་ཅན་ཕན་ཕྱིར་དེར་འདུག་སྟེ།། ། བྱང་ཆུབ་སངས་རྒྱས་འཁོར་ལོ་རབ་ཏུ་བསྐོར། ། བདུད་རྣམས་སྡེ་དང་བཅས་པ་ཐམས་ཅད་བཏུལ། །
གང་ཡང་བཟང་པོ་སྤྱོད་པའི་སྨོན་ལམ་འདི། ། འཆང་བ་དང་ནི་སྟོན་ཏམ་ཀློག་ན་ཡང༌། ། དེ་ཡི་རྣམ་པར་སྨིན་པའང་སངས་རྒྱས་མཁྱེན། ། བྱང་ཆུབ་མཆོག་ལ་སོམ་ཉི་མ་བྱེད་ཅིག ། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་རབ་ཏུ་བསྔོ། ། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། བསྔོ་བ་གང་ལ་མཆོག་ཏུ་བསྔགས་པ་དེས། །
བདག་གི་དགེ་བའི་རྩ་བ་འདི་ཀུན་ཀྱང༌། ། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། ། བདག་ནི་འཆི་བའི་དུས་བྱེད་གྱུར་པ་ན། ། སྒྲིབ་པ་ཐམས་ཅད་དག་ནི་ཕྱིར་བསལ་ཏེ། ། མངོན་སུམ་སྣང་བ་མཐའ་ཡས་དེ་མཐོང་ནས། ། བདེ་བ་ཅན་གྱི་ཞིང་དེར་རབ་ཏུ་འགྲོ། ། དེར་སོང་ནས་ནི་སྨོན་ལམ་འདི་དག་ཀྱང༌། ། ཐམས་ཅད་མ་ལུས་མངོན་དུ་འགྱུར་བར་ཤོག ། དེ་དག་མ་ལུས་བདག་གིས་ཡོངས་སུ་བཀང༌། ། འཇིག་རྟེན་ཇི་སྲིད་སེམས་ཅན་ཕན་པར་བགྱི། །
རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། པདྨོ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། དེར་ནི་བདག་གིས་ལུང་བསྟན་རབ་ཐོབ་ནས། ། སྤྲུལ་པ་མང་པོ་བྱེ་བ་ཕྲག་བརྒྱ་ཡིས། ། བློ་ཡི་སྟོབས་ཀྱིས་ཕྱོགས་བཅུ་རྣམས་སུ་ཡང༌། ། སེམས་ཅན་རྣམས་ལ་ཕན་པ་མང་པོ་བགྱི། ། བཟང་པོ་སྤྱོད་པའི་སྨོན་ལམ་བཏབ་པ་ཡི། ། དགེ་བ་ཅུང་ཟད་བདག་གིས་ཅི་བསགས་པ། །
དེས་ནི་འགྲོ་བའི་སྨོན་ལམ་དགེ་བ་རྣམས། ། སྐད་ཅིག་གཅིག་གིས་ཐམས་ཅད་འབྱོར་བར་ཤོག ། གང་ཡང་བཟང་པོ་སྤྱོད་པ་འདི་བསྔོས་པས། ། བསོད་ནམས་མཐའ་ཡས་དམ་པ་གང་ཐོབ་དེས། ། འགྲོ་བ་སྡུག་བསྔལ་ཆུ་བོར་བྱིང་བ་རྣམས། ། འོད་དཔག་མེད་པའི་གནས་རབ་ཐོབ་པར་ཤོག ། སྨོན་ལམ་རྒྱལ་པོ་འདི་དག་མཆོག་གི་གཙོ། ། མཐའ་ཡས་འགྲོ་བ་ཀུན་ལ་ཕན་བྱེད་ཅིང༌། ། ཀུན་ཏུ་བཟང་པོས་བརྒྱན་པའི་གཞུང་གྲུབ་སྟེ། ། ངན་སོང་གནས་རྣམས་མ་ལུས་སྟོངས་པར་ཤོག །
འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ་རྫོགས་སོ།། །། ༈ སངས་རྒྱས་ཀུན་ལ་ཕྱག་འཚལ་ལོ། ། དྲང་སྲོང་ལྷ་མིག་ལྡན་པ་ཡི། ། བྱང་ཆུབ་སེམས་དཔའ་རྣམས་དང་ཡང༌། ། ཉན་ཐོས་རྣམས་ལ་ཕྱག་འཚལ་ལོ། ། ངན་འགྲོ་ལས་ནི་བཟློག་བགྱིད་ཅིང༌། ། མཐོ་རིས་ལམ་ནི་རབ་སྟོན་ལ། ། རྒ་ཤི་མེད་པར་འདྲེན་བགྱིད་པ། ། བྱང་ཆུབ་སེམས་ལ་ཕྱག་འཚལ་ལོ། ། སེམས་ཀྱི་དབང་དུ་གྱུར་པས་ན། །
བདག་གིས་སྡིག་པ་ཅི་བགྱིས་པ། ། སངས་རྒྱས་སྤྱན་སྔར་མཆིས་ནས་སུ། ། བདག་གིས་དེ་དག་བཤགས་པར་བགྱི། ། བདག་ལས་རྣམ་པ་གསུམ་གང་གིས། ། བསོད་ནམས་ཚོགས་ནི་བསྐྱེད་པ་དེ། ། བདག་ནི་ཀུན་མཁྱེན་ས་བོན་ཏེ། ། བདག་གི་བྱང་ཆུབ་མི་ཟད་ཤོག ། ཕྱོགས་བཅུ་དག་གི་ཞིང་ཁམས་སུ། ། སངས་རྒྱས་མཆོད་པ་གང་བྱུང་བ། ། སངས་རྒྱས་མཁྱེན་པས་ཡི་རང་བ། །
དེ་ལ་བདག་ནི་ཡི་རང་ངོ༌། ། སྡིག་པ་ཐམས་ཅད་བཤགས་པར་བགྱི། ། བསོད་ནམས་ཀུན་ལ་ཡི་རང་ངོ༌། ། སངས་རྒྱས་ཀུན་ལ་ཕྱག་འཚལ་ལོ། ། བདག་ནི་ཡེ་ཤེས་མཆོག་ཐོབ་ཤོག ། ཕྱོགས་བཅུ་དག་གི་ཕྱོགས་རྣམས་སུ། ། ས་བཅུ་དག་ལ་གནས་པ་ཡི། ། བྱང་ཆུབ་སེམས་དཔའ་བྱང་ཆུབ་མཆོག ། འཚང་རྒྱ་བགྱིད་པར་བསྐུལ་མ་འདེབས། ། བྱང་ཆུབ་དམ་པར་སངས་རྒྱས་ཤིང༌། །
སྡེ་དང་བཅས་པའི་བདུད་བཏུལ་ནས། ། སྲོག་ཆགས་ཀུན་ལ་སྨན་སླད་དུ། ། ཆོས་ཀྱི་འཁོར་ལོ་བསྐོར་གྱུར་ཅིག ། ཆོས་རྔ་ཆེན་པོ་སྒྲ་ཡིས་ནི། ། སྡུག་བསྔལ་སེམས་ཅན་ཐར་བགྱིད་ཤོག ། བསྐལ་པ་བྱེ་བ་བསམ་ཡས་སུ། ། ཆོས་སྟོན་མཛད་ཅིང་བཞུགས་གྱུར་ཅིག ། འདོད་པའི་འདམ་དུ་བྱིང་གྱུར་ཅིང༌། ། སྲིད་པའི་སྲད་བུས་དམ་བཅིངས་པ། ། འཆིང་བ་ཀུན་གྱིས་བཅིངས་བདག་ལ། །
རྐང་གཉིས་མཆོག་རྣམས་གཟིགས་སུ་གསོལ། ། སེམས་ཀྱི་དྲི་མར་བགྱིས་པ་ལ། ། སངས་རྒྱས་རྣམས་ནི་སྨོད་མི་མཛད། ། སེམས་ཅན་རྣམས་ལ་བྱམས་ཐུགས་ལྡན། ། སྲིད་པའི་མཚོ་ལས་སྒྲོལ་བར་ཤོག ། རྫོགས་པའི་སངས་རྒྱས་གང་བཞུགས་དང༌། ། གང་དག་འདས་དང་མ་བྱོན་པ། ། དེ་དག་རྗེས་སུ་བདག་སློབ་ཅིང༌། ། བྱང་ཆུབ་སྤྱད་པ་སྤྱོད་གྱུར་ཅིག ། ཕ་རོལ་ཕྱིན་དྲུག་རྫོགས་བགྱིས་ནས། །
འགྲོ་དྲུག་སེམས་ཅན་ཐར་བགྱིད་ཤོག ། མངོན་ཤེས་དྲུག་པོ་མངོན་བགྱིས་ནས། བླ་མེད་བྱང་ཆུབ་རེག་གྱུར་ཅིག ། མ་སྐྱེས་པ་དང་མི་འབྱུང་དང༌། ། རང་བཞིན་མ་མཆིས་གནས་མ་མཆིས། ། རྣམ་རིག་མ་མཆིས་དངོས་མ་མཆིས། ། སྟོང་པའི་ཆོས་ནི་རྟོགས་པར་ཤོག ། སངས་རྒྱས་དྲང་སྲོང་ཆེན་པོ་ལྟར། ། སེམས་ཅན་མ་མཆིས་སྲོག་མ་མཆིས། ། གང་ཟག་མ་མཆིས་གསོ་མ་མཆིས། །
བདག་མ་མཆིས་པའི་ཆོས་རྟོགས་ཤོག ། བདག་འཛིན་བདག་གིར་འཛིན་པ་ཡི། ། དངོས་པོ་ཀུན་ལ་མི་གནས་པར། ། སེམས་ཅན་ཀུན་ལ་ཕན་སླད་དུ། ། སེར་སྣ་མ་མཆིས་སྦྱིན་གཏོང་ཤོག ། དངོས་པོ་དངོས་པོར་མ་མཆིས་པས། ། བདག་གི་ལོངས་སྤྱོད་ལྷུན་གྲུབ་ཤོག ། དངོས་པོ་ཐམས་ཅད་རྣམ་འཇིག་པའི། སྦྱིན་པའི་ཕ་རོལ་ཕྱིན་རྫོགས་ཤོག ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། །
ཚུལ་ཁྲིམས་རྣམ་པར་དག་དང་ལྡན། ། རློམ་སེམས་མེད་པའི་ཚུལ་ཁྲིམས་ཀྱིས། ། ཚུལ་ཁྲིམས་ཕ་རོལ་ཕྱིན་རྫོགས་ཤོག ། སའམ་ཡང་ན་ཆུའམ་མེ། ། རླུང་གི་ཁམས་ལྟར་མི་གནས་ཤིང༌། ། བཟོད་པ་ཁྲོ་བ་མ་མཆིས་པར། ། བཟོད་པའི་ཕ་རོལ་ཕྱིན་རྫོགས་ཤོག ། བརྩོན་འགྲུས་བརྩམས་པའི་བརྩོན་འགྲུས་ཀྱིས། བརྟེན་སྤྲོ་ལེ་ལོ་མ་མཆིས་ཤིང༌། ། སྟོབས་དང་ལྡན་པའི་ལུས་སེམས་ཀྱིས། །
བརྩོན་འགྲུས་ཕ་རོལ་ཕྱིན་རྫོགས་ཤོག ། སྒྱུ་མ་ལྟ་བུའི་ཏིང་འཛིན་དང༌། ། དཔའ་བར་འགྲོ་བའི་ཏིང་འཛིན་དང༌། ། རྡོ་རྗེ་ལྟ་བུའི་ཏིང་འཛིན་གྱིས། ། བསམ་གཏན་ཕ་རོལ་ཕྱིན་རྫོགས་ཤོག ། རྣམ་པར་ཐར་པའི་སྒོ་གསུམ་དང༌། ། དུས་གསུམ་མཉམ་པ་ཉིད་དང་ཡང༌། ། རིགས་གསུམ་མངོན་སུམ་བགྱིས་པ་ཡིས། ། ཤེས་རབ་ཕ་རོལ་ཕྱིན་རྫོགས་ཤོག ། སངས་རྒྱས་ཀུན་གྱིས་བསྔགས་པ་དང༌། །
འོད་དང་གཟི་བརྗིད་འབར་བ་དང༌། ། བྱང་ཆུབ་སེམས་དཔའི་བརྩོན་འགྲུས་ཀྱིས། ། བདག་གི་བསམ་པ་རྫོགས་གྱུར་ཅིག ། དེ་ལྟར་སྤྱད་པ་སྤྱོད་བྱེད་ཅིང༌། ། བྱམས་པ་གྲགས་དང་ལྡན་པ་ཡིས། ། ཕ་རོལ་ཕྱིན་དྲུག་རྫོགས་བགྱིས་ནས། ། ས་བཅུའི་སྤོ་ལ་རབ་གནས་ཤོག ། དེ་ལྟར་བགྱིས་པའི་བསོད་ནམས་དཔག་མེད་ཀྱིས། ། དམྱལ་བ་ཡི་དྭགས་དུད་འགྲོ་ལྷ་མ་ཡིན། ། གནས་ངན་ལེན་རྣམས་རྟག་ཏུ་སྤངས་བྱས་ནས།
རྒྱལ་བ་བྱམས་པའི་ཞབས་དྲུང་སྐྱེ་བར་ཤོག །། །། ༈ ན་མོ། འཁོར་བ་འཁོར་ཚེ་སྐྱེས་གནས་ཐམས་ཅད་དུ། ཆོས་ལ་བཟོད་པ་མ་ཐོབ་བར་དུ་བདག ། ངན་སོང་གསུམ་དུ་ནམ་ཡང་མི་སྐྱེ་ཞིང༌། མཐོ་རིས་མི་ཡི་ལུས་སུ་སྐྱེ་བར་ཤོག མཐོ་རིས་མི་ཡི་ལུས་སུ་སྐྱེས་ནས་ཀྱང༌། སྡིག་སྤྱོད་རྒྱལ་པོ་མ་སྐྱེས་དེ་ཡི་བློན་པོ་དང༌། དམག་དཔོན་ཞལ་ལྕེ་གཅོད་པའི་ལུས་སུ་བདག་མ་སྐྱེ། ཁེ་བྱེད་ཏིལ་རྡུང་ཆང་འཚོང་རྐུན་མོ་དང༌།
བྲན་དང་མོ་ཡི་ལུས་སུ་བདག་མ་སྐྱེ། དགེ་སློང་རྣམས་ལ་དབང་བྱེད་བདག་པོ་དང༌། གནས་བརྟན་ལས་བྱེད་པ་དང་ནང་ཁྲིམས་པ། དགེ་བསྐོས་གཙང་སྦྱོར་བ་དང་དམ་བཞག་པ། གང་ཟག་ལས་བྱེད་རྣམས་སུ་བདག་མ་སྐྱེ། མཐའ་འཁོབ་ཀླ་ཀློའི་སྐྱེ་བོའི་ཡུལ་རྣམས་དང༌། གླེན་ལྐུགས་འོན་ལོང་ཕྲག་དོག་ཅན་རྣམས་དང༌། མུ་སྟེགས་ལོག་ལྟ་ཅན་གྱི་རིགས་རྣམས་དང༌། རིགས་ངན་ཤན་པའི་ལུས་སུ་བདག་མ་སྐྱེ། བྱང་ཆུབ་མ་ཐོབ་བར་དུ་རྟག་པར་བདག །
ལུས་ཀྱི་ཡན་ལག་རྒྱས་ཤིང་སྐྱོན་མེད་དེ། དབང་པོ་ཚང་ཞིང་རིགས་མཐོ་བཀུར་བའི་གནས། དམ་ཆོས་སྤྱོད་པའི་ལུས་སུ་སྐྱེ་བར་ཤོག དམ་ཆོས་སྤྱོད་པའི་ལུས་སུ་སྐྱེས་ནས་ཀྱང༌། གཞོན་ནུ་རབ་བྱུང་ཚུལ་ཁྲིམས་ལྡན་པ་དང༌། ཚེ་ལ་ནད་ཀྱི་བར་ཆད་མེད་པ་རུ། སྐྱེས་མ་ཐག་ཏུ་ཆོས་དང་འཕྲད་པར་ཤོག སྐྱེས་མ་ཐག་ཏུ་ཆོས་དང་འཕྲད་ནས་ཀྱང༌། ཐོས་བསམ་སྒོམ་གསུམ་རིགས་པས་རྒྱུད་སྦྱངས་ནས། རྣམ་ཤེས་དྲུག་པོ་ཡུལ་ལ་མ་ཡེངས་པར།
ཏིང་འཛིན་རྩེ་གཅིག་སེམས་ལ་དབང་ཐོབ་ནས། ཁམས་གསུམ་མ་ལུས་སེམས་ཅན་ཐམས་ཅད་ཀྱི། དོན་རྣམས་མ་ལུས་བདག་གིས་འགྲུབ་པར་ཤོག །། །། ༈ ཀུན་ཏུ་བཟང་པོའི་སྨོན་ལམ་བཞུགས་སོ། ཙིཏྟ་ཨཱཿ དེ་ནས་ཐོག་མའི་སངས་རྒྱས་ཀུན་ཏུ་བཟང་པོས་འཁོར་བའི་སེམས་ཅན་རྣམས་འཚང་མི་རྒྱ་བར་དབང་མེད་པའི་སྨོན་ལམ་ཁྱད་པར་ཅན་འདི་གསུངས་སོ༔ ཧོཿ སྣང་སྲིད་འཁོར་འདས་ཐམས་ཅད་ཀུན༔ གཞི་གཅིག་ལམ་གཉིས་འབྲས་བུ་གཉིས༔ རིག་དང་མ་རིག་ཆོ་འཕྲུལ་ཏེ༔
ཀུན་ཏུ་བཟང་པོའི་སྨོན་ལམ་གྱིས༔ ཐམས་ཅད་ཆོས་དབྱིངས་ཕོ་བྲང་དུ༔ མངོན་པར་རྫོགས་ཏེ་འཚང་རྒྱ་ཤོག༔ ཀུན་གྱི་གཞི་ནི་འདུས་མ་བྱས༔ རང་བྱུང་ཀློང་ཡངས་བརྗོད་དུ་མེད༔ འཁོར་འདས་གཉིས་ཀའི་མིང་མེད་དོ༔ དེ་ཉིད་རིག་ན་སངས་རྒྱས་ཏེ༔ མ་རིག་སེམས་ཅན་འཁོར་བར་འཁྱམས༔ ཁམས་གསུམ་སེམས་ཅན་ཐམས་ཅད་ཀྱིས༔ བརྗོད་མེད་གཞི་དོན་རིག་པར་ཤོག༔
ཀུན་ཏུ་བཟང་པོ་ང་ཡིས་ཀྱང་༔ རྒྱུ་རྐྱེན་མེད་པ་གཞི་ཡི་དོན༔ དེ་ཉིད་གཞི་ལ་རང་བྱུང་རིག༔ ཕྱི་ནང་སྒྲོ་སྐུར་སྐྱོན་མ་བཏགས༔ དྲན་མེད་མུན་པའི་སྒྲིབ་མ་གོས༔ དེ་ཕྱིར་རང་སྣང་སྐྱོན་མ་གོས༔ རང་རིག་སོ་ལ་གནས་པ་ལ༔ སྲིད་གསུམ་འཇིག་ཀྱང་དངངས་སྐྲག་མེད༔ སྣང་སེམས་གཉིས་སུ་མེད་པ་ལ༔ འདོད་ཡོན་ལྔ་ལ་ཆགས་པ་མེད༔
རྟོག་མེད་ཤེས་པ་རང་བྱུང་ལ༔ གདོས་པའི་གཟུགས་དང་དུག་ལྔ་མེད༔ རིག་པའི་གསལ་ཆ་མ་འགགས་པ༔ ངོ་བོ་གཅིག་ལ་ཡེ་ཤེས་ལྔ༔ ཡེ་ཤེས་ལྔ་པོ་སྨིན་པ་ལས༔ ཐོག་མའི་སངས་རྒྱས་རིགས་ལྔ་བྱུང་༔ དེ་ལས་ཡེ་ཤེས་མཐའ་རྒྱས་པས༔ སངས་རྒྱས་བཞི་བཅུ་རྩ་གཉིས་བྱུང་༔ ཡེ་ཤེས་ལྔ་ཡི་རྩལ་ཤར་བས༔ ཁྲག་འཐུང་དྲུག་ཅུ་ཐམ་པ་བྱུང་༔
དེ་ཕྱིར་གཞི་རིག་འཁྲུལ་མ་མྱོང་༔ ཐོག་མའི་སངས་རྒྱས་ང་ཡིན་པས༔ ང་ཡི་སྨོན་ལམ་བཏབ་པ་ཡིས༔ ཁམས་གསུམ་འཁོར་བའི་སེམས་ཅན་གྱིས༔ རང་བྱུང་རིག་པ་ངོ་ཤེས་ནས༔ ཡེ་ཤེས་ཆེན་པོ་མཐའ་རྒྱས་ཤོག༔ ང་ཡི་སྤྲུལ་པ་རྒྱུན་མི་ཆད༔ བྱེ་བ་ཕྲག་བརྒྱ་བསམ་ཡས་འགྱེད༔ གང་ལ་གང་འདུལ་སྣ་ཚོགས་སྟོན༔ ང་ཡི་ཐུགས་རྗེའི་སྨོན་ལམ་གྱིས༔
ཁམས་གསུམ་འཁོར་བའི་སེམས་ཅན་ཀུན༔ རིགས་དྲུག་གནས་ནས་འཐོན་པར་ཤོག༔ དང་པོ་སེམས་ཅན་འཁྲུལ་པ་རྣམས༔ གཞི་ལ་རིག་པ་མ་ཤར་བས༔ ཅི་ཡང་དྲན་མེད་ཐོམ་མེ་བ༔ དེ་ཀ་མ་རིག་འཁྲུལ་པའི་རྒྱུ༔ དེ་ལ་ཧད་ཀྱིས་བརྒྱལ་བ་ལས༔ དངངས་སྐྲག་ཤེས་པ་ཟ་ཟི་འགྱུས༔ དེ་ལས་བདག་གཞན་དགྲར་འཛིན་སྐྱེས༔ བག་ཆགས་རིམ་བཞིན་བརྟས་པ་ལས༔
འཁོར་བ་ལུགས་སུ་འཇུག་པ་བྱུང་༔ དེ་ལས་ཉོན་མོངས་དུག་ལྔ་རྒྱས༔ དུག་ལྔའི་ལས་ལ་རྒྱུན་ཆད་མེད༔ དེ་ཕྱིར་སེམས་ཅན་འཁྲུལ་པའི་གཞི༔ དྲན་མེད་མ་རིག་ཡིན་པའི་ཕྱིར༔ སངས་རྒྱས་ང་ཡི་སྨོན་ལམ་གྱིས༔ ཀུན་གྱིས་རིག་པ་རང་ཤེས་ཤོག༔ ལྷན་ཅིག་སྐྱེས་པའི་མ་རིག་པ༔ ཤེས་པ་དྲན་མེད་ཡེངས་པ་ཡིན༔ ཀུན་ཏུ་བཏགས་པའི་མ་རིག་པ༔
བདག་གཞན་གཉིས་སུ་འཛིན་པ་ཡིན༔ ལྷན་སྐྱེས་ཀུན་བཏགས་མ་རིག་གཉིས༔ སེམས་ཅན་ཀུན་གྱི་འཁྲུལ་གཞི་ཡིན༔ སངས་རྒྱས་ང་ཡི་སྨོན་ལམ་གྱིས༔ འཁོར་བའི་སེམས་ཅན་ཐམས་ཅད་ཀྱི༔ དྲན་མེད་འཐིབ་པའི་མུན་པ་སངས༔ གཉིས་སུ་འཛིན་པའི་ཤེས་པ་དྭངས༔ རིག་པའི་རང་ངོ་ཤེས་པར་ཤོག༔ གཉིས་འཛིན་བློ་ནི་ཐེ་ཚོམ་སྟེ༔ ཞེན་པ་ཕྲ་མོ་སྐྱེས་པ་ལས༔
བག་ཆགས་མཐུག་པོ་རིམ་གྱིས་བརྟས༔ ཟས་ནོར་གོས་དང་གནས་དང་གྲོགས༔ འདོད་ཡོན་ལྔ་དང་བྱམས་པའི་གཉེན༔ ཡིད་འོང་ཆགས་པའི་འདོད་པས་གདུངས༔ དེ་དག་འཇིག་རྟེན་འཁྲུལ་པ་སྟེ༔ གཟུང་འཛིན་ལས་ལ་ཟད་མཐའ་མེད༔ ཞེན་པའི་འབྲས་བུ་སྨིན་པའི་ཚེ༔ རྐམ་ཆགས་གདུངས་པའི་ཡི་དྭགས་སུ༔ སྐྱེས་ནས་བཀྲེས་སྐོམ་ཡ་རེ་ང་༔ སངས་རྒྱས་ང་ཡི་སྨོན་ལམ་གྱིས༔
འདོད་ཆགས་ཞེན་པའི་སེམས་ཅན་རྣམས༔ འདོད་པའི་གདུང་བ་ཕྱིར་མ་སྤངས༔ འདོད་ཆགས་ཞེན་པ་ཚུར་མ་བླངས༔ ཤེས་པ་རང་སོར་ཀློད་པ་ཡིས༔ རིག་པ་རང་སོ་ཟིན་གྱུར་ནས༔ ཀུན་རྟོག་ཡེ་ཤེས་ཐོབ་པར་ཤོག༔ ཕྱི་རོལ་ཡུལ་གྱི་སྣང་བ་ལ༔ འཇིགས་སྐྲག་ཤེས་པ་ཕྲ་མོ་འགྱུས༔ སྡང་བའི་བག་ཆགས་བརྟས་པ་ལས༔ དགྲར་འཛིན་བརྡེག་གསོད་ཧྲགས་པ་སྐྱེས༔
ཞེ་སྡང་འབྲས་བུ་སྨིན་པའི་ཚེ༔ དམྱལ་བའི་བཙོ་བསྲེག་སྡུག་རེ་བསྔལ༔ སངས་རྒྱས་ང་ཡི་སྨོན་ལམ་གྱིས༔ འགྲོ་དྲུག་སེམས་ཅན་ཐམས་ཅད་ཀྱི༔ ཞེ་སྡང་དྲག་པོ་སྐྱེས་པའི་ཚེ༔ སྤང་བླང་མི་བྱ་རང་སོར་ཀློད༔ རིག་པ་རང་སོ་ཟིན་གྱུར་ནས༔ གསལ་བའི་ཡེ་ཤེས་ཐོབ་པར་ཤོག༔ རང་སེམས་ཁེངས་པར་གྱུར་པ་ལ༔ གཞན་ལ་འགྲན་སེམས་སྨད་པའི་བློ༔
ང་རྒྱལ་དྲག་པོའི་སེམས་སྐྱེས་པས༔ བདག་གཞན་འཐབ་རྩོད་སྡུག་བསྔལ་མྱོང་༔ ལས་དེའི་འབྲས་བུ་སྨིན་པའི་ཚེ༔ འཕོ་ལྟུང་མྱོང་བའི་ལྷ་རུ་སྐྱེ༔ སངས་རྒྱས་ང་ཡི་སྨོན་ལམ་གྱིས༔ ཁེངས་སེམས་སྐྱེས་པའི་སེམས་ཅན་རྣམས༔ དེ་ཚེ་ཤེས་པ་རང་སོར་ཀློད༔ རིག་པ་རང་སོ་ཟིན་གྱུར་ནས༔ མཉམ་པ་ཉིད་ཀྱི་དོན་རྟོགས་ཤོག༔ གཉིས་འཛིན་བརྟས་པའི་བག་ཆགས་ཀྱིས༔
བདག་བསྟོད་གཞན་སྨོད་ཟུག་རྔུ་ལས༔ འཐབ་རྩོད་འགྲན་སེམས་བརྟས་པ་ལས༔ གསོད་གཅོད་ལྷ་མིན་གནས་སུ་སྐྱེ༔ འབྲས་བུ་དམྱལ་བའི་གནས་སུ་ལྟུང་༔ སངས་རྒྱས་ང་ཡི་སྨོན་ལམ་གྱིས༔ འགྲན་སེམས་འཐབ་རྩོད་སྐྱེས་པ་རྣམས༔ དགྲར་འཛིན་མི་བྱ་རང་སོར་ཀློད༔ ཤེས་པ་རང་སོ་ཟིན་གྱུར་ནས༔ ཕྲིན་ལས་ཐོགས་མེད་ཡེ་ཤེས་ཤོག༔ དྲན་མེད་བཏང་སྙོམས་ཡེངས་པ་ལས༔
འཐིབས་དང་རྨུགས་དང་བརྗེད་པ་དང་༔ བརྒྱལ་དང་ལེ་ལོ་གཏི་མུག་པས༔ འབྲས་བུ་སྐྱབས་མེད་བྱོལ་སོང་འཁྱམས༔ སངས་རྒྱས་ང་ཡི་སྨོན་ལམ་གྱིས༔ གཏི་མུག་བྱིང་བའི་མུན་པ་ལ༔ དྲན་པ་གསལ་བའི་མདངས་ཤར་བས༔ རྟོག་མེད་ཡེ་ཤེས་ཐོབ་པར་ཤོག༔ ཁམས་གསུམ་སེམས་ཅན་ཐམས་ཅད་ཀུན༔ ཀུན་གཞི་སངས་རྒྱས་ང་དང་མཉམ༔ དྲན་མེད་འཁྲུལ་པའི་གཞི་རུ་སོང་༔
ད་ལྟ་དོན་མེད་ལས་ལ་སྤྱོད༔ ལས་དྲུག་རྨི་ལམ་འཁྲུལ་པ་འདྲ༔ ང་ནི་སངས་རྒྱས་ཐོག་མ་ཡིན༔ འགྲོ་དྲུག་སྤྲུལ་པས་འདུལ་བའི་ཕྱིར༔ ཀུན་ཏུ་བཟང་པོའི་སྨོན་ལམ་གྱིས༔ སེམས་ཅན་ཐམས་ཅད་མ་ལུས་པ༔ ཆོས་ཀྱི་དབྱིངས་སུ་འཚང་རྒྱ་ཤོག༔ ཨ་ཧོཿ ཕྱིན་ཆད་རྣལ་འབྱོར་སྟོབས་ཅན་གྱིས༔ འཁྲུལ་མེད་རིག་པ་རང་གསལ་ནས༔
སྨོན་ལམ་སྟོབས་ཆེན་འདི་བཏབ་པས༔ འདི་ཐོས་སེམས་ཅན་ཐམས་ཅད་ཀུན༔ སྐྱེ་བ་གསུམ་ནས་མངོན་འཚང་རྒྱ༔ ཉི་ཟླ་གཟའ་ཡིས་ཟིན་པའམ༔ སྒྲ་དང་ས་གཡོས་བྱུང་བའམ༔ ཉི་མ་ལྡོག་འགྱུར་ལོ་འཕོ་དུས༔ རང་ཉིད་ཀུན་ཏུ་བཟང་པོར་བསྐྱེད༔ ཀུན་གྱིས་ཐོས་པར་འདི་བརྗོད་ན༔ ཁམས་གསུམ་སེམས་ཅན་ཐམས་ཅད་ཀུན༔ རྣལ་འབྱོར་ང་ཡི་སྨོན་ལམ་གྱིས༔
སྡུག་བསྔལ་རིམ་གྱིས་གྲོལ་ནས་ཀྱང་༔ མཐའ་རུ་སངས་རྒྱས་ཐོབ་པར་ཤོག༔ ཅེས་གསུངས་སོ༔ རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟང་ཐལ་དུ་བསྟན་པའི་རྒྱུད་ལས༔ སྨོན་ལམ་སྟོབས་པོ་ཆེ་བཏབ་པས་སེམས་ཅན་ཐམས་ཅད་འཚང་མི་རྒྱ་བའི་དབང་མེད་པར་བསྟན་པའི་ལེའུ་དགུ་པ་ཁོལ་དུ་ཕྱུང་བའོ༔ དགེའོ། ། དགེའོ། ། དགེའོ། ༈ སྐུ་གསུམ་དགོངས་འདུས་ལས༔ གསང་སྔགས་ལམ་རིམ་སྨོན་ལམ་ལེའུ་བདུན་མ་ཞེས་བྱ་བ་བཞུགས་སོ༔
བླ་མ་ཡི་དམ་མཁའ་འགྲོར་འདུད༔ ཕྱི་ནང་མཆོད་འབུལ་སྡིག་ལྟུང་བཤགས༔ ཡི་རང་བསྐུལ་བསྐོར་གསོལ་བ་ཡི༔ དགེ་ཚོགས་བྱང་ཆུབ་ཆེན་པོར་བསྔོ༔ སྐུ་གསུམ་རྒྱལ་ཀུན་དགོངས་པ་འདུས༔ རྡོ་རྗེའི་བླ་མ་ཆེ་བའི་མཆོག༔ མ་ཧཱ་གུ་རུའི་ཐུགས་བསྐྱེད་དང་༔ རླབས་ཆེན་མཁྱེན་བརྩེ་ནུས་པའི་མཐུས༔ སྨོན་ལམ་གེགས་མེད་འགྲུབ་པར་ཤོག༔ འདི་ནས་སྐྱེ་བ་ཐམས་ཅད་དུ༔
དཀྱིལ་འཁོར་རྡོ་རྗེ་སློབ་དཔོན་དང་༔ མཆེད་ལྕམ་འདུས་པ་རྒྱ་མཚོ་བཅས༔ ལས་ཀྱི་འཕྲོ་བཟང་འབྲལ་མེད་ཤོག༔ རྟག་ཏུ་ལྷག་པའི་བསམ་པ་དང་༔ དམ་ཚིག་རྣམ་པར་དག་པར་ཤོག༔ སྐྱེ་ཀུན་རིགས་བཟང་ལུས་ཐོབ་ཅིང་༔ འགྲོ་བའི་དོན་ལ་སྤྱོད་པར་ཤོག༔ བླ་མ་ལྷ་དང་དཀྱིལ་འཁོར་སྔགས༔ འབྲལ་མེད་བསྐྱེད་རྫོགས་མཐར་ཕྱིན་ཤོག༔ བདུད་རྣམས་སྡེ་དང་བཅས་པ་ཡི༔
ནམ་ཡང་གླགས་མི་རྙེད་པར་ཤོག༔ བདག་གི་སྟོབས་ཀྱིས་བདུད་ཀྱི་སྡེ༔ ལྷག་མ་མེད་པར་བཅོམ་པར་ཤོག༔ སྦྱོར་སྒྲོལ་ཟབ་མོའི་དགོངས་པ་ཡིས༔ ཁམས་གསུམ་འཁོར་བ་ཡོངས་སྒྲོལ་ཤོག༔ ལྟ་སྒོམ་རྣམ་པར་དག་པ་ཡིས༔ སྙིང་པོའི་བསྟན་པ་སྤེལ་བར་ཤོག༔ གསང་བ་ཀུན་གྱི་གཉེར་འཛིན་པ༔ རྡོ་རྗེ་འཛིན་རྒྱལ་བདག་འགྲུབ་ཤོག༔ གསང་བ་སྤྱིར་སྨོན་པའི་ལེའུ་སྟེ་དང་པོའོ༔
ས་མ་ཡ༔ དལ་འབྱོར་ལྡན་པའི་ལུས་ཐོབ་དུས༔ སྙིང་པོའི་དོན་དང་ལྡན་པར་ཤོག༔ མི་རྟག་འཆི་བས་རྒྱུད་བསྐུལ་ནས༔ ཐེག་པ་མཆོག་ལ་འཇུག་པར་ཤོག༔ ལས་འབྲས་བསླུ་མེད་ཉེར་དྲན་ནས༔ སྤང་བླང་གནས་ལ་མཁས་པར་ཤོག༔ འཁོར་བ་སྡུག་བསྔལ་རང་བཞིན་ལ༔ རྣམ་ཀུན་ངེས་པར་དབྱུང་བར་ཤོག༔ ལུས་ལ་བན་དེའི་ཆས་བགོས་ནས༔
སྐྱེ་བོའི་ལས་ཀུན་མི་བསྒྲུབ་ཤོག༔ དུར་ཁྲོད་རི་ཁྲོད་གངས་ཁྲོད་སོགས༔ སྒྲུབ་གནས་དབེན་པ་བསྟེན་པར་ཤོག༔ རྟག་ཏུ་རི་དྭགས་རྨས་མ་བཞིན༔ འདུ་འཛིའི་གནས་ཀུན་སྤོང་བར་ཤོག༔ དོན་མེད་འདེངས་རྒྱ་མི་དྲན་པར༔ ཐོས་བསམ་སྒོམ་ལ་གཞོལ་བར་ཤོག༔ རྒྱུད་ལ་སྡོམ་པའི་རྟེན་མནོས་ནས༔ ཐར་པའི་སྲོག་རྩ་ཚུགས་པར་ཤོག༔ དམ་ཆོས་རྣམ་དག་སྒྲུབ་པ་ལ༔
ཟོལ་ཟོག་དྲི་མ་བྲལ་བར་ཤོག༔ ཆོས་མིན་སྤྱོད་པ་ཀུན་སྤངས་ནས༔ དམ་པའི་རྣམ་ཐར་འཛིན་པར་ཤོག༔ ཐུན་མོང་དང་བློ་སྦྱོང་བར་སྨོན་པའི་ལེའུ་སྟེ་གཉིས་པའོ༔ ས་མ་ཡ༔ དཀོན་མཆོག་གསུམ་ལ་སྐྱབས་སོང་ནས༔ བྱང་ཆུབ་བར་དུ་འབྲལ་མེད་ཤོག༔ བྱང་ཆུབ་མཆོག་ཏུ་སེམས་བསྐྱེད་ནས༔ ཕར་ཕྱིན་དྲུག་ལ་སློབ་པར་ཤོག༔ ཕ་རོལ་ཕྱིན་དྲུག་རབ་རྫོགས་ནས༔
འགྲོ་བའི་བླ་མར་འགྱུར་བར་ཤོག༔ བྱང་ཆུབ་བསྒྲུབ་པའི་འགལ་རྐྱེན་སྤྲིན༔ སྒྲིབ་པ་བཞི་དང་བྲལ་བར་ཤོག༔ མཐུན་རྐྱེན་ཕུན་སུམ་ཚོགས་པའི་དཔལ༔ ཚོགས་གཉིས་ཡོངས་སུ་རྫོགས་པར་ཤོག༔ མི་དགེའི་བཤེས་དང་སྡིག་པའི་གྲོགས༔ དུས་རྣམས་ཀུན་ཏུ་མི་འཕྲད་ཤོག༔ མཚན་ལྡན་བླ་མ་དམ་པ་གང་༔ མཉེས་པ་གསུམ་གྱིས་བསྟེན་པར་ཤོག༔ དེ་ཡང་སངས་རྒྱས་དངོས་མཐོང་ནས༔
གསང་གསུམ་བྱིན་རླབས་ཐོབ་པར་ཤོག༔ གནས་དུས་སྟོན་འཁོར་དམ་པའི་ཆོས༔ ཕུན་ཚོགས་དཔལ་ལ་སྤྱོད་པར་ཤོག༔ ནད་མེད་བདེ་བའི་ལང་ཚོ་རྒྱས༔ ཚེ་ཡང་དཔག་མེད་རིང་བར་ཤོག༔ བླ་མའི་སྐུ་ཚེ་བརྟན་པ་དང་༔ ཆོས་སྟོན་ཕྲིན་ལས་རྒྱས་པར་ཤོག༔ འཕགས་ཚོགས་རྣམ་པ་གཉིས་ཀྱི་སྡེས༔ ས་ཡི་ཁྱོན་ཀུན་གང་བར་ཤོག༔ རྟག་ཏུ་ཐུགས་མཐུན་ཁྲིམས་གཙང་ཞིང་༔
འཕགས་ནོར་བདུན་གྱིས་ཕྱུག་པར་ཤོག༔ རྒྱལ་བའི་བསྟན་པ་དར་བ་དང་༔ འགྲོ་ཀུན་བདེ་སྐྱིད་ལྡན་པར་ཤོག༔ རྩོད་ལྡན་རྒུད་པ་ཀུན་ཞི་ཞིང་༔ རྫོགས་ལྡན་དཔལ་ལ་སྤྱོད་པར་ཤོག༔ མགྲིན་པའི་རྩ་མདུད་རང་གྲོལ་ནས༔ སྤོབས་པའི་གཏེར་ཁ་འབྱེད་པར་ཤོག༔ བཀའ་དང་བསྟན་བཅོས་གཞུང་ཀུན་དོན༔ རྩོལ་མེད་རྒྱུད་ལ་འབྱོང་བར་ཤོག༔ བྱིན་རླབས་དགོངས་པའི་བཅུད་ཐོབ་ནས༔
རྟོགས་པ་མཁའ་དང་མཉམ་པར་ཤོག༔ སེམས་ཅན་ཀུན་གྱི་རིན་པོ་ཆེ༔ ཡིད་བཞིན་ནོར་བུ་ལྟ་བུར་ཤོག༔ རྟེན་འབྲེལ་ཐབས་ལ་མཁས་པ་ཡི༔ འགྲོ་དོན་ཕྱོགས་མེད་འཆར་བར་ཤོག༔ རྒྱུད་སྦྱོང་བར་སྨོན་པའི་ལེའུ་སྟེ་གསུམ་པའོ༔ ས་མ་ཡ༔ མཚན་བཅས་བུམ་པའི་དབང་ཐོབ་ཅིང་༔ མ་ཧཱ་ཡོ་གའི་གསང་ལམ་ནས༔ སྣང་བ་སྐུ་ཡི་ཕྱག་རྒྱར་རྫོགས༔
རྣམ་སྨིན་རིག་འཛིན་མངོན་འགྱུར་ཤོག༔ བདེ་ཆེན་གསང་བའི་དབང་ཐོབ་ཅིང་༔ ཨ་ནུ་ཡོ་གའི་གསང་ལམ་ནས༔ གྲགས་སྟོང་ནཱ་དའི་དབྱིངས་སུ་དག༔ ཚེ་དབང་རིག་འཛིན་མངོན་འགྱུར་ཤོག༔ ཤེས་རབ་ཡེ་ཤེས་དབང་ཐོབ་ཅིང་༔ ཙཎྜ་ལཱི་ཡི་གསང་ལམ་ནས༔ རྟོག་ཚོགས་འོད་གསལ་ཆོས་སྐུར་སྨིན༔ ཕྱག་རྒྱ་རིག་འཛིན་མངོན་འགྱུར་ཤོག༔ ཀ་དག་ཚིག་དབང་མཆོག་ཐོབ་ཅིང་༔
ཨ་ཏི་ཡོ་གའི་གསང་ལམ་ནས༔ མངོན་པར་བྱང་ཆུབ་སངས་རྒྱས་ཏེ༔ ལྷུན་གྲུབ་རིག་འཛིན་མངོན་འགྱུར་ཤོག༔ འདའ་དཀའི་དམ་ཚིག་མཆོག་མནོས་ནས༔ ལྟ་སྒོམ་རྣམ་པར་དག་པར་ཤོག༔ ཤེས་རབ་རྣམ་པ་གཉིས་ལྡན་པའི༔ སྟོང་ཉིད་ལྟ་བ་རྟོགས་པར་ཤོག༔ གང་ལ་འཛིན་རྩོལ་མི་མངའ་བ༔ སྒོམ་མེད་གནས་ལ་མཁས་པར་ཤོག༔ སྤང་བླང་རང་གྲོལ་སྤྱོད་པའི་གསང་༔
བརྟུལ་ཞུགས་ལམ་དུ་ལྷོང་བར་ཤོག༔ རྒྱུད་སྨིན་པར་སྨོན་པའི་ལེའུ་སྟེ་བཞི་པའོ༔ ས་མ་ཡ༔ གསང་བ་ཀུན་གྱི་གནད་བསྣུན་སྟེ༔ སྒྲུབ་པའི་རྒྱལ་མཚན་བསྒྲེང་པར་ཤོག༔ ཚེ་འདིར་བསྐྱེད་རྫོགས་མཐར་ཕྱིན་ནས༔ བར་དོ་སྐུ་གསུམ་མངོན་འགྱུར་ཤོག༔ སྲིད་པའི་དགོན་པ་ལས་བགྲོད་དེ༔ མི་གནས་མྱང་འདས་མཆོག་ཐོབ་ཤོག༔ བརྒྱུད་གསུམ་རིག་འཛིན་བླ་མ་ཡི༔
བྱིན་རླབས་དབང་ཆེན་འཕོ་བར་ཤོག༔ རབ་འབྱམས་རྒྱུད་སྡེའི་དཀྱིལ་འཁོར་དང་༔ དབྱེར་མེད་དངོས་གྲུབ་ཐོབ་པར་ཤོག༔ གནས་གསུམ་དཔའ་བོ་མཁའ་འགྲོ་ཡིས༔ འབྲལ་མེད་བུ་བཞིན་སྐྱོང་བར་ཤོག༔ མ་ཚོགས་རྣམས་ཀྱིས་ལུང་སྟོན་ཅིང་༔ དམ་ཅན་ཚོགས་ཀྱིས་སྲུང་བར་ཤོག༔ སྣང་བཞིའི་བགྲོད་པ་མཐར་ཕྱིན་ནས༔ འཕོ་བ་ཆེན་པོར་སངས་རྒྱས་ཤོག༔ སྐྱེ་བ་གཅིག་གིས་ལས་རྫོགས་ནས༔
ཞིང་ཁམས་ཐམས་ཅད་དག་པར་ཤོག༔ ས་བཅུ་ལམ་ལྔ་རབ་རྫོགས་ནས༔ གུ་རུ་ཉིད་དང་དབྱེར་མེད་ཤོག༔ རྒྱུད་གྲོལ་བར་སྨོན་པའི་ལེའུ་སྟེ་ལྔའོ༔ ས་མ་ཡ༔ རྒྱལ་བ་ཀུན་དང་མཉམ་པར་སྦྱོར༔ ཕྲིན་ལས་ཀུན་ལ་དབང་འབྱོར་ཤོག༔ ས་གསུམ་ཁྱོན་ལ་དབང་བྱེད་ཅིང་༔ སྲིད་གསུམ་བྲན་དུ་འཁོལ་བར་ཤོག༔ ཞི་རྒྱས་དབང་གི་སྦྱོར་བ་ཡིས༔
གདུལ་བྱ་ཁ་ལོ་སྒྱུར་བར་ཤོག༔ མཐོང་ཐོས་དྲན་རེག་འགྲོ་བ་ཀུན༔ སྐུ་གསུམ་ས་ལ་སྦྱོར་བར་ཤོག༔ མཁྱེན་པ་མཆོག་དང་ལྡན་པ་ཡི༔ བསྟན་པའི་སྲོག་རྩ་མཐུད་པར་ཤོག༔ བརྩེ་བ་རླབས་དང་ལྡན་པ་ཡིས༔ སྙིགས་དུས་གདུལ་དཀའ་འདུལ་བར་ཤོག༔ ནུས་པ་མཐུ་དང་ལྡན་པ་ཡིས༔ མ་རུངས་ཞིང་བཅུ་སྒྲོལ་བར་ཤོག༔ ཕྱོགས་བཅུ་དུས་གསུམ་བཞུགས་པ་ཡི༔
རྒྱལ་ཀུན་དགོངས་པ་རྫོགས་པར་ཤོག༔ མ་ཧཱ་གུ་རུའི་གསང་གསུམ་གྱི༔ རྣམ་ཐར་མ་ལུས་འགྲུབ་པར་ཤོག༔ གཞན་དོན་ཕྲིན་ལས་ལ་སྨོན་པའི་ལེའུ་སྟེ་དྲུག་པའོ༔ ས་མ་ཡ༔ ནམ་ཞིག་འབྲེལ་བཅས་སེམས་ཅན་ཀུན༔ སྐུ་གསུམ་ཞིང་ཁམས་འབྱོང་བར་ཤོག༔ ཚེ་འདིའི་འབྲེལ་ཐག་ཆད་ཙ་ན༔ ནད་གཅོད་སྡུག་བསྔལ་མི་འབྱུང་ཤོག༔ གཉེན་དང་ནོར་རྫས་རྨི་ལམ་བཞིན༔
འཁྲུལ་པའི་གདོས་ཐག་ཆོད་པར་ཤོག༔ བསམ་གཏན་བར་དོ་བསྐྱེད་རྫོགས་མཐུས༔ འཆི་ཁ་བར་དོ་རང་གྲོལ་ཤོག༔ འབྱུང་བཞིའི་ཐིམ་རིམ་ཤར་ཙ་ན༔ མཁའ་འགྲོའི་ཚོགས་ཀྱིས་བསུ་བར་ཤོག༔ རྣལ་འབྱོར་ལུས་རྒྱ་གྲོལ་ཙ་ན༔ སེམས་སངས་རྒྱས་པ་མངོན་འགྱུར་བའི༔ སྤྲོ་བའི་སེམས་ཀྱིས་འཕོ་བར་ཤོག༔ རིགས་སྔགས་གཤོག་པའི་སྒྲོས་བཏེགས་ཏེ༔ སྦྲུལ་མདུད་རང་གིས་བཤིགས་པ་བཞིན༔
སྐད་ཅིག་བཙན་ཐབས་འཕོ་བར་ཤོག༔ གལ་ཏེ་རིམ་གྱིས་འཕོ་ཙ་ན༔ སྣང་མཆེད་ཐོབ་གསུམ་རྫོགས་པའི་རྗེས༔ རྡོ་རྗེ་སེམས་དཔའི་ནམ་མཁའ་ཆེ༔ ཆོས་སྐུའི་དབྱིངས་སུ་གྲོལ་བར་ཤོག༔ གལ་ཏེ་མ་གྲོལ་གཉིས་པའི་སྐབས༔ ཇི་ལྟར་མ་པང་བུ་འཇུག་བཞིན༔ ལོངས་སྐུའི་དབྱིངས་སུ་གྲོལ་བར་ཤོག༔ ཐིམ་ལུགས་བརྒྱད་ཀྱི་སྣང་ཆ་ཀུན༔ རང་ངོ་མ་ཤེས་འཁྲུལ་ཙ་ན༔
རང་བཞིན་སྤྲུལ་སྐུའི་ཞིང་ཁམས་སུ༔ སྐད་ཅིག་རྫུས་ཏེ་སྐྱེ་བར་ཤོག༔ བདེ་བ་ཅན་དང་པོ་ཏཱ་ལ༔ པདྨ་འོད་སོགས་ཕྱོགས་བཅུ་ཡི༔ སྐུ་གསུམ་ཞིང་རྣམས་ཉུལ་བར་ཤོག༔ དོན་ལ་སྐུ་གསུམ་ཐ་མི་དད༔ སྒྱུ་མའི་སྐྱེས་བུ་ཇི་བཞིན་དུ༔ སྣང་བ་ཞིང་ལ་རིག་པ་སྐུ༔ སྐུ་གསུམ་སྟོན་པའི་ཞལ་མཐོང་ཤོག༔ ཕྲ་བའི་ཤེས་སྒྲིབ་དེར་ཟད་ནས༔
སྐལ་པ་མཆོག་དང་ལྡན་པ་ཡི༔ མི་འཇིགས་པ་ཡི་དབུགས་ཆེན་པོ༔ བྱང་ཆུབ་ལུང་བསྟན་རབ་ཐོབ་ཤོག༔ སྐུ་གསུམ་རྒྱལ་བ་རྒྱ་མཚོ་དང་༔ དབྱེར་མེད་ཆོས་ཀྱི་སྐུ་ཐོབ་སྟེ༔ མ་འགགས་མཁའ་མཉམ་ཡེ་ཤེས་རྩལ༔ གཟུགས་སྐུ་གང་ལ་གང་འདུལ་གྱིས༔ འགྲོ་དོན་རྒྱུན་མི་ཆད་པར་ཤོག༔ མཐའ་གྲོལ་འབྲས་བུར་སྨིན་པའི་ལེའུ་སྟེ་བདུན་པའོ༔ ས་མ་ཡ༔
མ་འོངས་ལྔ་བརྒྱའི་ཐ་མ་ལ༔ གསང་སྔགས་མོས་པ་ལམ་འཁྱེར་ལས༔ ཚུལ་བཞིན་སྤྱོད་པ་ཉིན་སྐར་ཙམ༔ དུས་དེར་ལམ་ཆ་ཚང་བ་ཡི༔ སྨོན་ལམ་སྟོབས་ཆེན་འདི་བཏབ་ན༔ མ་འོངས་སྐྱེ་བའི་ཕྲེང་བ་རུ༔ གསང་བའི་ལྟ་སྤྱོད་ཟབ་མོའི་གནད༔ ཉམས་སུ་ལེན་པའི་སྐལ་ལྡན་འགྱུར༔ དོན་ལ་བསམ་གཞིག་ཟབ་མོའི་ཚིག༔ རྟག་ཏུ་ཁ་ཐོན་བྱེད་པ་ན༔
ངེས་པར་འབྱུང་ཞིང་ས་ལམ་གྱི༔ འགལ་རྐྱེན་སྡིག་སྒྲིབ་ལྷག་མེད་དག༔ ཚོགས་གཉིས་རྫོགས་ཤིང་རྙེད་དང་ལྡན༔ སྡིག་པའི་གྲོགས་དང་མི་འཕྲད་པར༔ དགེ་བའི་གྲོགས་ཀྱིས་ཆོས་མཐུན་སྒྲུབ༔ ལྷ་དང་བླ་མ་དམ་ཆོས་སོགས༔ རྩོལ་མེད་མཇལ་ཞིང་རྒྱུད་ལ་འཇུག༔ ཕྱི་ཡི་ནད་མུག་མཚོན་འཁྲུག་དང་༔ ནང་གི་ཉོན་མོངས་དུག་ལྔ་ཀུན༔ རང་སར་ཞི་ཞིང་སྟོང་པར་འགྱུར༔
རྫོགས་ལྡན་དུས་སོགས་ཕུན་ཚོགས་ལྔའི༔ དཔལ་ལ་ལོངས་སུ་སྤྱོད་པར་འགྱུར༔ རང་རྒྱུད་སྨིན་ཅིང་གྲོལ་ནས་ཀྱང་༔ ཕྲིན་ལས་རྣམ་བཞིས་གཞན་དོན་ཀུན༔ ཨོ་རྒྱན་ང་དང་མཚུངས་པར་སྤྱོད༔ ནམ་ཞིག་འབྲེལ་པས་བསྡུས་པ་ཡི༔ འགྲོ་ཀུན་སྐུ་གསུམ་མངོན་འགྱུར་ནས༔ གང་མོས་དག་པའི་ཞིང་ཁམས་བགྲོད༔ ས་ལམ་ཐམས་ཅད་རབ་རྫོགས་ནས༔ བྱང་ཆུབ་དམ་པར་ལུང་བསྟན་ཐོབ༔
སླར་ཡང་སྤྲུལ་དང་ཡང་སྤྲུལ་ཚོགས༔ ཉི་ཟེར་རྡུལ་ལྟར་མཁའ་དང་མཉམ༔ འགྲོ་བ་བདུན་པོ་མ་ལུས་པ༔ སངས་རྒྱས་ས་ལ་བདག་གཅིག་གིས༔ སྦྱོང་བར་འགྱུར་བ་ཨེ་མ་ཧོཿ ས་མ་ཡ༔ འདི་ནི་ངེས་པར་ཐོས་གྲོལ་ཡིན༔ བསམ་མནོ་མེད་པའི་དུད་འགྲོ་སོགས༔ གང་གི་ཐོས་ན་དོན་ཡོད་ཅིང་༔ ཁྱད་པར་སེམས་ཅན་འཆི་ཁ་མར༔
རྣ་ལམ་གསལ་དག་ལན་གསུམ་མམ༔ གཅིག་བརྗོད་པས་ནི་སྒྲིབ་བྱང་ཤིང་༔ རྒྱུད་ལ་ཐར་པའི་ས་བོན་ཞོག༔ སྐྱེ་བ་བདུན་ནས་གསང་སྔགས་ཀྱི༔ སྒོར་ཞུགས་བྱང་ཆུབ་རིམ་གྱིས་ཐོབ༔ གཏེར་འདི་ས་ཡི་སྟེང་དུ་ནི༔ ཐོན་ཅིང་ཞལ་ཕྱེ་ཙམ་གྱིས་ཀྱང་༔ དུས་ཀྱི་ཁུག་པ་ངེས་པར་གསོ༔ པདྨ་ང་ཡི་ཐུགས་བསྐྱེད་དང་༔ སྨོན་ལམ་ཟབ་མོའི་ཁྱད་ཆོས་ཡིན༔
ལོག་ལྟའི་འདམ་དུ་ཚུད་རྣམས་ཀྱང་༔ མཐའ་ཅན་ཉིད་དུ་སངས་རྒྱས་ཀྱི༔ གདུལ་བྱར་ཐབས་ཀྱི་འཇོག་པ་ཡིན༔ ས་མ་ཡ༔ ཁྱད་པར་ང་ཡི་རྗེས་འཇུག་རྣམས༔ ཉིན་མཚན་དུས་དྲུག་ཐུན་གྱི་གསེང་༔ ཡར་མར་དུས་ཀྱི་མཆོད་པའི་སྐབས༔ ཁ་ཞེ་གཉིས་མེད་རྩེ་གཅིག་ཏུ༔ སྨོན་ལམ་ཟབ་མོ་འདི་བཏབ་ན༔ བསྐྱེད་རྫོགས་ལམ་གྱི་གེགས་སེལ་ཞིང་༔
བོགས་འདོན་ཉིད་དུ་ངེས་པར་ཤེས༔ ས་མ་ཡ༔ འདི་ཉིད་ཆེད་དུ་ཀློག་པའི་ཐབས༔ དུས་ནི་ཉ་སྟོང་ཚེས་བརྒྱད་སོགས༔ ས་གཡོ་ཉི་ཟླ་གཟའ་འཛིན་དུས༔

སེམས་ནི་རྒྱ་ཆེན་རབ་བསྐྱེད་དེ༔ རང་ཉིད་པདྨ་འབྱུང་གནས་ནི༔ རྡོ་རྗེ་འཆང་གི་ཆ་ལུགས་ཅན༔ སྙིང་ཁར་ཀུན་བཟང་ཡབ་ཡུམ་དང་༔ ཐ་མར་རིགས་དྲུག་སེམས་ཅན་དང་༔ མདུན་མཁར་རྒྱལ་བ་སྲས་བཅས་བསྒོམ༔ ལྕེ་སྟེང་ཨཱ་ལི་ཀཱ་ལི་ཡི༔ འཕྲོ་འདུ་གསུང་གི་བྱིན་རླབས་བསྡུས༔ ལྕེ་ནི་རྡོ་རྗེའི་ལྗགས་བཟང་པོའི༔ དག་པར་བརྗོད་པའི་སྒྲ་ཆེ་བ༔ རིགས་དྲུག་སོ་སོའི་རང་སྐད་དུ༔
གསལ་ལ་མ་འདྲེས་སྒྲོགས་པར་བསྒོམ༔ དེ་ལྟར་རྣལ་འབྱོར་སྟོབས་ཆེན་གྱིས༔ རིགས་དྲུག་ངན་སོང་དོང་སྤྲུགས་ནས༔ སངས་རྒྱས་ཀྱི་ནི་མཛད་པ་འགྲུབ༔ ས་མ་ཡ༔ ཨེ་མ་ཕྱི་རབས་སྐལ་ལྡན་རྣམས༔ ང་ཡི་དམ་ཆོས་ཟབ་མོ་འདི༔ སྤྲོ་བ་བསྐྱེད་ལ་ཡི་གེར་བྲིས༔ རང་གར་མ་འཇོག་ཉམས་སུ་ལོངས༔ འདི་ནི་ང་ཡི་ཉེ་བརྒྱུད་ཡིན༔
ལམ་གཞན་ལས་ལྷག་ཆེས་ཆེར་མྱུར༔ ཇི་ལྟར་བསྔགས་བཞིན་ངེས་པར་འགྲུབ༔ ས་མ་ཡ༔ དཔལ་གྱི་བསམ་ཡས་མཆིམས་ཕུ་ཡི༔ རང་བྱུང་དཔལ་གྱི་ཀེའུ་ཚང་༔ ཧེ་རུ་ཀ་ཡི་འདུ་ཁང་དུ༔ གུ་རུ་རྗེ་འབངས་གྲོགས་བཅས་ཀྱིས༔ གསང་ཆེན་དཀྱིལ་འཁོར་རྒྱ་མཚོའི་བཅུད༔ དགོངས་འདུས་དཀྱིལ་འཁོར་ཞལ་ཕྱེས་ཚེ༔ ཟབ་མོ་ཚོགས་ཀྱི་འཁོར་ལོའི་སྐབས༔
མཐུ་ཆེན་སངས་རྒྱས་ཡེ་ཤེས་དང་༔ གསང་འཛིན་ཇོ་མོ་མཚོ་རྒྱལ་མས༔ ཕྱི་དང་ནང་དང་གསང་བ་ཡི༔ མཎྜལ་ཕྱག་བཅས་ཕུལ་ཏེ་ཞུས༔ ད་ལྟའི་འདུས་པ་རྒྱ་མཚོ་བཅས༔ ནམ་ཡང་འབྲལ་བ་མེད་པ་དང་༔ མ་འོངས་གཏེར་གྱི་འགྲོ་དོན་དུས༔ གདུལ་བྱ་སྐྱོང་ཐབས་མན་ངག་དང་༔ འབྲེལ་ཞིང་གསང་སྔགས་ཟབ་མོ་ཡི༔ ལམ་གྱི་རིམ་པའི་སྨོན་ལམ་ཞིག༔
ལེགས་པར་གནང་བ་ཞུས་པའི་ངོར༔ བདག་འདྲ་དཀྱིལ་འཁོར་རྒྱ་མཚོའི་བདག༔ པདྨ་རྒྱལ་པོས་ཡང་དག་སྦྱར༔ ད་ལྟ་དུས་མིན་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཨྀ་ཐི༔ ཞེས་པའང་སྦས་ཡུལ་ཆེན་པོ་པདྨ་བཀོད་ཀྱི་བྱང་གླིང་དབང་དྲག་ཚལ་གྱི་ཉེ་ཞོལ་འབྲུག་ལ་མར་མེ་ཀོང་འབུམ་གྱི་བྲག་གུར་དབུབ་པ་ལྟ་བུའི་ནུབ་ལོགས་ནས་འགྲོ་འདུལ་པད་རྒྱལ་གླིང་པས་དངོས་གྲུབ་ཏུ་ཐོབ་པའི་ཟབ་གསང་བླ་མ་སྐུ་གསུམ་དགོངས་འདུས་ཀྱི་ཆོས་སྡེ་ཆེན་པོའི་ཆ་ལག་གསང་སྔགས་ལམ་རིམ་སྨོན་ལམ་ལེའུ་བདུན་མ་ཞེས་བྱ་བ་འདི་ལོ་ངོ་དྲུག་ཏུ་གསང་རྒྱས་བཏབ་པའི་སླར་འཕགས་བོད་ཀྱི་མཚམས་གར་ཤ་མཁའ་འགྲོའི་གླིང་གི་བྱེ་བྲག་ཡུལ་སྲིན་མོ་གླིང་གི་དགོན་པ་འོད་གསལ་ལྷུན་གྲུབ་གླིང་དུ་ཁྲོ་མོ་ཞེས་པ་འབྱུང་བ་གསུམ་ལྡན་ཤིང་ཕོ་འབྲུག་གི་ལོར་སྟོན་འབྲས་བཅུད་དུ་སྨིན་པ་ཁྲུམས་སྟོད་ཟླ་བའི་ཡར་ངོའི་ཚེས་བཅོ་ལྔ་གཟའ་སྐར་འཕྲོད་སྦྱོར་བཟང་པོར་གཏན་ལ་ཕབ་པ་དགེ་ལེགས་འཕེལ།། །། ༈ ཟངས་མདོག་དཔལ་རིའི་སྨོན་ལམ་དཔལ་རིའི་གསང་ལམ་ཞེས་བྱ་བ་བཞུགས་སོ།
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ རང་བཞིན་རྣམ་དག་བློ་བྲལ་གཉུག་མའི་སྦུབས༔ གསལ་མདངས་འགགས་མེད་བདེ་སྟོང་ལོངས་སྐུའི་རྩལ༔ སྤྲུལ་སྐུའི་ཞིང་ཁམས་མི་མཇེད་བཀོད་པའི་ཆ༔ ཟངས་མདོག་དཔལ་གྱི་རི་བོར་སྐྱེ་བར་ཤོག༔ འཛམ་གླིང་ས་ཡི་ལྟེ་བ་རྡོ་རྗེ་གདན༔ དུས་གསུམ་རྒྱལ་བས་ཆོས་འཁོར་བསྐོར་བའི་གནས༔ དེ་ཡི་ནུབ་བྱང་རྔ་ཡབ་ལང་ཀའི་གླིང་༔ ཟངས་མདོག་དཔལ་གྱི་རི་བོར? བཀོད་པ་ལྷུན་གྲུབ་ཙིཏྟའི་ས་འཛིན་སྤོ༔ རྩ་བ་གདེངས་ཅན་འཇོག་པོའི་ཐོད་དུ་བཅིངས༔
སྐེད་པར་ལུས་མེད་མཁའ་འགྲོས་ཚོགས་འཁོར་བསྐོར༔ རྩེ་མོ་གཟུགས་ཁམས་བསམ་གཏན་སྙོགས་པ་ལྟའི༔ ཟངས་མདོག? རི་རྒྱལ་དེ་ཡི་རྩེ་མོའི་གཞལ་མེད་ཁང་༔ ཤར་ཤེལ་ལྷོ་ཕྱོགས་དབང་སྔོན་བཻཌཱུརྻ༔ ནུབ་ཕྱོགས་པད་རཱག་བྱང་ཕྱོགས་ཨིནྡྲ་ནི༔ ཕྱི་ནང་བར་མེད་ཟང་ཐལ་དབང་གཞུའི་མདངས༔ ཟངས་མདོག? ཁྱམས་དང་གྲུ་ཆད་གློ་འབུར་འཇའ་རིས་འཁྱིལ༔ འདོད་སྣམ་ཕ་གུ་དྲྭ་བ་དྲྭ་ཕྱེད་དང་༔ ཤར་བུ་མདའ་ཡབ་སྒོ་རྒྱན་རྟ་བབས་ཅན༔ ཆོས་འཁོར་གདུགས་ཏོག་བརྡ་དོན་རྟགས་རྫོགས་པའི༔
ཟངས་མདོག? དཔག་བསམ་ལྗོན་པའི་ཤིང་དང་བདུད་རྩིའི་ཆུ༔ ནེའུ་སིང་སྨན་ལྗོངས་དྲི་བསུང་འཐུལ་བའི་ཁྲོད༔ དྲང་སྲོང་རིག་འཛིན་བྱ་ཚོགས་བྷྲ་མ་ར༔ ཐེག་གསུམ་ཆོས་ཀྱི་སྒྲ་དང་བརྡ་གླུ་སྒྱུར༔ ཟངས་མདོག? ཕོ་བྲང་གཞལ་མེད་ཆེན་པོའི་ལྟེ་བ་ལ༔ རིན་ཆེན་ཟུར་བརྒྱད་པདྨ་ཉི་ཟླའི་སྟེང་༔ བདེ་གཤེགས་ཀུན་འདུས་རང་བྱུང་པདྨ་འབྱུང་༔ སྐུ་གསུམ་རིགས་འདུས་འཇའ་ཟེར་ཀློང་ན་བཞུགས༔ ཟངས་མདོག? གང་གི་ཟབ་གསལ་བདེ་ཆེན་ཡེ་ཤེས་རྩལ༔ སྟོང་ཉིད་སྙིང་རྗེར་ཤར་བའི་སྒྱུ་འཕྲུལ་ལས༔
ཕྱོགས་བཅུ་ཀུན་དང་ཁྱད་པར་བོད་ཡུལ་དུ༔ སྤྲུལ་པ་བྱེ་བ་ཕྲག་བརྒྱ་བར་མེད་འགྱེད༔ ཟངས་མདོག? གཡས་ཀྱི་གྲལ་ན་རྒྱ་བོད་རིག་འཛིན་རྣམས༔ འོད་གསལ་རྡོ་རྗེའི་རོལ་ངོར་འབྱམས་སུ་ཀླས༔ གཡོན་གྱི་གྲལ་ན་འཕགས་བོད་པཎ་གྲུབ་རྣམས༔ བཤད་སྒྲུབ་ཉམས་རྟོགས་བགྲོ་གླེང་ཆོས་སྒྲ་འུར༔ ཟངས་མདོག? མཐའ་སྐོར་བར་མཚམས་རྗེ་འབངས་ཉེར་ལྔ་དང་༔ སྤྲུལ་པའི་གཏེར་སྟོན་གྲུབ་པའི་ཁྱུ་མཆོག་རྣམས༔ ཐེག་པ་རིམ་དགུའི་འཁོར་ལོ་ལ་སྤྱོད་ཅིང་༔ གཡོ་མེད་དགོངས་པའི་གཟེར་གྱི་བརྟུལ་ཞུགས་འཛིན༔
ཟངས་མདོག? ཕྱོགས་བཞི་མཚམས་བརྒྱད་གྲུ་ཆད་བར་ཁྱམས་ཀུན༔ དཔའ་བོ་ཌཱཀྐི་ལྷ་དང་ལྷ་མོས་ཁེངས༔ རྡོ་རྗེའི་གླུ་གར་མིག་འཕྲུལ་ལྟ་བུར་གཡོ༔ ཕྱི་ནང་གསང་བའི་མཆོད་སྤྲིན་སྟོབ་པར་བྱེད༔ ཟངས་མདོག་དཔལ? དེ་སྟེང་ལོངས་སྐུའི་གཞལ་མེད་བཀོད་མཛེས་ནང་༔ ཕྱག་ན་པདྨ་འཇིག་རྟེན་དབང་ཕྱུག་ལ༔ ཚོམ་བུའི་དཀྱིལ་འཁོར་བསམ་ཡས་འཁོར་གྱིས་བསྐོར༔ རྣམ་རྟོག་བག་ཆགས་དགྲ་གདོན་ཐལ་བར་བྱེད༔ ཟངས་མདོག? དེ་སྟེང་ཆོས་སྐུའི་ཞིང་ཁམས་ཉམས་དགའ་བར༔ གཞི་སྣང་ཡེ་ཤེས་སྙིང་པོ་ཀུན་ཏུ་བཟང་༔
སྣང་མཐའ་རིག་པའི་འཁོར་ལ་བརྡ་ཆོས་སྟོན༔ སྟོན་འཁོར་དགོངས་པ་མཉམ་པའི་ཕྲིན་ལས་ཅན༔ ཟངས་མདོག? སྒོ་བཞིར་བཀའ་ཉན་རྒྱལ་པོ་ཆེན་པོ་བཞི༔ ཕྱི་ནང་གསང་བའི་ལྷ་སྲིན་སྡེ་བརྒྱད་ཀུན༔ ཕོ་ཉར་མངགས་ནས་མུ་སྟེགས་དམ་སྲི་འདུལ༔ དམ་ཅན་རྒྱ་མཚོ་དཔའ་རྟགས་རྒྱལ་རྔ་བརྡུང་༔ ཟངས་མདོག? དེ་ལྟར་ཞིང་གི་བཀོད་པ་གསལ་བཏབ་ནས༔ ཕྱི་རོལ་ཡུལ་གྱི་ཟངས་མདོག་དཔལ་རི་ལ༔ ཡུལ་ཅན་ནང་གི་རིག་པས་སྨོན་དེའི་མཐུས༔ རང་ལུས་མི་མཇེད་ཞིང་གི་བཀོད་པའི་ནང་༔
རང་སྣང་ཟངས་མདོག་དཔལ་རིར་མངོན་པར་ཤོག༔ ཁྱད་པར་བསྐྱེད་རྫོགས་ཟབ་མོའི་རྟེན་འབྲེལ་གྱིས༔ རྩ་གསུམ་འཁོར་ལྔའི་མདུད་པ་གྲོལ་ནས་ཀྱང་༔ སྙིང་དབུས་ཟངས་མདོག་དཔལ་རིའི་ཕོ་བྲང་ཆེར༔ ལྷན་སྐྱེས་ཡེ་ཤེས་རོལ་པའི་རྩལ་རྫོགས་ནས༔ རང་རིག་པད་འབྱུང་རྗེ་དང་མཇལ་བར་ཤོག༔ ཚོགས་སྦྱོར་མཐོང་སྒོམ་མི་སློབ་ལམ་ལྔའི་སྦུབས༔ རབ་དགའ་ནས་བཟུང་ཀུན་ཏུ་འོད་ཀྱི་བར༔ དེ་ལས་རྡོ་རྗེ་ཐེག་པའི་ས་མཆོག་གཉིས༔ ཁྱད་པར་འོད་གསལ་རྫོགས་པ་ཆེན་པོ་ཡི༔
ཐུན་མོང་མ་ཡིན་ཡེ་ཤེས་བླ་མའི་ས༔ བྱར་མེད་ལྷུག་པའི་ངང་དུ་རྫོགས་ནས་ཀྱང་༔ གཞི་དབྱིངས་པདྨ་འོད་དུ་གྲོལ་བར་ཤོག༔ གལ་ཏེ་དགོངས་པའི་རྩལ་ཆེན་མ་རྫོགས་ན༔ གསོལ་འདེབས་སྨོན་ལམ་དྲག་པོའི་འཕེན་པ་ཡིས༔ ནམ་ཞིག་འཆི་བ་བཙན་ཐབས་བྱུང་བའི་ཚེ༔ པདྨའི་ཕོ་ཉ་མཁའ་འགྲོ་གར་མཁན་མས༔ མངོན་སུམ་ལག་པའི་ཁུ་ཚུར་ནས་བཟུང་ནས༔ མཁར་ཆེན་བཟའ་དང་གུ་ཎ་ནཱ་ཐ་ལྟར་་་་་་མཐོང་སྣང་སྣ་ཚོགས་ཡོད་པའི་ལུགས་ལྟར་བཤད་པ་ཡིན༔ བདག་ཀྱང་པདྨ་འོད་དུ་འཁྲིད་པར་ཤོག༔
ཆོས་དབྱིངས་རྣམ་པར་དག་པའི་བདེན་པ་དང་༔ དཀོན་མཆོག་རྩ་གསུམ་རྒྱ་མཚོའི་ཐུགས་རྗེ་ཡིས༔ བདག་གིས་སྨོན་པའི་ཡིད་བཞིན་འགྲུབ་གྱུར་ནས༔ འགྲོ་བ་འདྲེན་པའི་དེད་དཔོན་བྱེད་པར་ཤོག༔ ཅེས་རང་བཞིན་སྤྲུལ་པའི་ཞིང་ཁམས་དང་ཁྱད་པར་མ་མཆིས་པའི་རྔ་ཡབ་པདྨ་འོད་ཀྱི་ཞིང་མཆོག་དམ་པར་བགྲོད་པའི་སྨོན་ལམ་དཔལ་རིའི་གསང་ལམ་ཞེས་བྱ་བ་འདི་ནི༔ སྙན་བརྒྱུད་རྡོ་རྗེའི་བཙུན་མོའི་རྣལ་འབྱོར་པ་དྷརྨ་ཀིརྟིའི་བཞེད་སྐོང་དུ། དཔལ་ཨོ་རྒྱན་ཡབ་ཡུམ་གྱི་ཟླ་ཟེར་སྙིང་ལ་འཛག་པའི་བྱིན་རླབས་ལས༔ འོད་གསལ་རྫོགས་པ་ཆེན་པོའི་མངོན་སུམ་གྱི་གནད་ལ་གོམས་པའི་རྣལ་འབྱོར་པ་ཧེ་རུ་ཀཿ པདྨ་དབང་ཆེན་གྱིས་བསམ་ཡས་མཆིམས་ཕུའི་འོག་མིན་མཁའ་འགྲོའི་ཚོགས་ཁང་གསང་ཆེན་མེ་ཏོག་ཕུག་གི་མཚམས་མལ་དུ་སྦྱར་བའོ། ། དགེའོ།། །།
༈ སྐུ་གསུམ་དགོངས་འདུས་ལས༔ དཔལ་རི་པདྨ་འོད་ཀྱི་ཞིང་ཁམས་སྦྱོང་བའི་སྒྲུབ་ཐབས་རིག་འཛིན་མྱུར་ལམ་བཞུགས་སོ༔ སྐུ་གསུམ་དབྱེར་མེད་སྟོན་མཆོག་པདྨ་རྒྱལ༔ བདག་གི་ཞིང་མཆོག་དཔལ་རི་པདྨ་འོད༔ ཚེ་འདིར་མངོན་བྱེད་སྟོན་འཁོར་ཚོམ་བུ་བཅས༔ རིག་འཛིན་འདུས་པའི་གྲལ་དུ་འཁོད་འདོད་ན༔ ཚེ་འདི་བློས་བཏང་ཕྱི་མ་དོན་དུ་གཉེར༔ ཆོས་ཀུན་སྒྱུ་མ་ལྟ་བུའི་རྩལ་སྦྱོང་ལ༔ སྣང་སྲིད་དག་པ་རབ་འབྱམས་མ་ཤར་བར༔ སྐུ་གསུམ་ཞིང་ཁམས་ཡིད་ལ་ཡང་ཡང་བྱ༔
སྐུ་གསུམ་ལྷུན་འགྲུབ་ཞིང་མཆོག་དམ་པ་དེར༔ བདག་ཉིད་གཅིག་པུས་འགྲོ་རྣམས་སྒྲོལ་འདོད་བློས༔ རྨད་བྱུང་བྱང་ཆུབ་སེམས་གཉིས་འབྱོང་བར་བསྐྱེད༔ ལམ་མཆོག་ཡོ་ག་གསུམ་གྱི་གནད་ལྡན་པས༔ སྒྲུབ་ཐབས་གཞུང་བཞིན་ཚོགས་ཆེན་རྣམ་གཉིས་བསགས༔ དུས་གསུམ་དགེ་རྩ་ཞིང་ཁམས་བགྲོད་པའི་རྒྱུར༔ རང་འདོད་དྲི་བྲལ་བསྔོ་བས་རྒྱས་གདབ་ན༔ ཚེ་འདི་འཕོས་མ་ཐག་ཏུ་དག་པའི་ཞིང་༔ པདྨ་འོད་སོགས་གང་འདོད་བགྲོད་པར་འགྱུར༔ དེ་ཕྱིར་སྐལ་བ་ལྡན་རྣམས་ཉམས་སུ་ལོངས༔
ས་མ་ཡ༔ ཐེ་ཚོམ་མེད་པར་སྨོན་ལམ་གདབ་པ་ནི༔ ཨེ་མ་ཧོཿ སྡུག་བསྔལ་མིང་མེད་བདེ་ཆེན་དག་པའི་ཞིང་༔ མཚན་ཙམ་འཛིན་པས་འགྲོ་རྣམས་དབུགས་འབྱིན་པའི༔ སྣང་བ་མཐའ་ཡས་ཞིང་མཆོག་དམ་པ་དེར༔ ནམ་ཞིག་མི་རྟག་ཚེ་འཕོས་གྱུར་མ་ཐག༔ སྐད་ཅིག་མིག་འཕྲུལ་ལྟ་བུར་སྐྱེ་བར་ཤོག༔ སྐྱེ་མ་ཐག་ཏུ་ས་ལམ་རབ་རྫོགས་ནས༔ སྤྲུལ་པ་གྲངས་མེད་འགྲོ་དོན་དཔག་མེད་པ༔
མགོན་པོ་འོད་དཔག་མེད་དང་མཚུངས་པར་ཤོག༔ ངོ་མཚར་རྨད་བྱུང་རི་བོ་ཏཱ་ལའི་ཞིང་༔ མ་ལུས་འཁོར་བ་དོང་སྤྲུགས་ཐུགས་རྗེ་ཅན༔ ཕྱག་ན་པདྨོའི་ཞིང་མཆོག་དམ་པ་དེར༔ ནམ་ཞིག་མི་རྟག་ཚེ་འཕོས་གྱུར་མ་ཐག༔ སྐད་ཅིག་མིག་འཕྲུལ་ལྟ་བུར་སྐྱེ་བར་ཤོག༔ སྐྱེ་མ་ཐག་ཏུ་ས་ལམ་རབ་རྫོགས་ནས༔ སྤྲུལ་པ་གྲངས་མེད་འགྲོ་དོན་དཔག་མེད་པ༔ འཕགས་མཆོག་ཐུགས་རྗེའི་གཏེར་དང་མཚུངས་པར་ཤོག༔ སྐུ་གསུམ་ལྷུན་གྲུབ་པདྨ་འོད་ཀྱི་ཞིང་༔
རིག་འཛིན་མཁའ་འགྲོ་རྒྱ་མཚོ་འདུ་བའི་གླིང་༔ སྤྲུལ་སྐུའི་ཞིང་མཆོག་ཟངས་མདོག་དཔལ་གྱི་རིར༔ ནམ་ཞིག་མི་རྟག་ཚེ་འཕོས་གྱུར་མ་ཐག༔ སྐད་ཅིག་མིག་འཕྲུལ་ལྟ་བུར་སྐྱེ་བར་ཤོག༔ སྐྱེ་མ་ཐག་ཏུ་ས་ལམ་རབ་རྫོགས་ནས༔ སྤྲུལ་པ་གྲངས་མེད་འགྲོ་དོན་དཔག་མེད་པ༔ རྡོ་རྗེ་ཐོད་ཕྲེང་རྩལ་དང་མཚུངས་པར་ཤོག༔ དེ་ཡང་འཇིགས་པའི་འཕྲང་དང་སྒོ་སྲུང་སོགས༔ སོམ་ཉི་མེད་པར་ཕ་ཁྱིམ་བུ་བགྲོད་བཞིན༔ རྔ་ཡབ་སྤྲུལ་པའི་ཞིང་མཆོག་དམ་པ་དེར༔
སྐད་ཅིག་མིག་འཕྲུལ་ལྟ་བུར་བགྲོད་པར་ཤོག༔ མི་སྲིན་གདུག་པའི་ལུས་སུ་མི་སྐྱེ་བར༔ རིག་འཛིན་མཁའ་འགྲོའི་ཚོགས་ཀྱི་གྲལ་དབུས་ན༔ དུས་གསུམ་སངས་རྒྱས་ཀུན་གྱི་ངོ་བོ་ཉིད༔ ཕ་གཅིག་གུ་རུའི་ཞབས་དྲུང་སྐྱེ་བར་ཤོག༔ སྐྱེ་མ་ཐག་ཏུ་བརྩེ་བའི་རྗེས་བཟུང་ནས༔ ཟབ་རྒྱས་ཆོས་ཀྱིས་རང་རྒྱུད་སྨིན་ཅིང་གྲོལ༔ སྐུ་གསུང་ཐུགས་ཀྱི་དགྱེས་པ་སྐོང་ནུས་པའི༔ མཁར་ཆེན་བཟའ་དང་རྗེ་འབངས་གྲོགས་ལྔ་ལྟར༔ རྨད་བྱུང་སྲས་ཀྱི་ཐུ་བོར་འགྱུར་བར་ཤོག༔
སླར་ཡང་ཇི་སྲིད་ནམ་མཁའ་གནས་ཀྱི་བར༔ གང་འདུལ་སྤྲུལ་པའི་འགྲོ་དོན་མཁའ་དང་མཉམ༔ པདྨ་རྒྱལ་པོའི་རྣམ་ཐར་ཡོངས་གྲུབ་ཤོག༔ རླབས་ཆེན་གསང་སྔགས་ཟབ་མོའི་རྟེན་འབྲེལ་དང་༔ བདེན་གཉིས་བསླུ་བ་མེད་པའི་བདེན་པ་དང་༔ སྐུ་གསུམ་རྒྱལ་བ་རྒྱ་མཚོའི་བྱིན་རླབས་ཀྱིས༔ སྨོན་ལམ་རྣམ་དག་གེགས་མེད་མྱུར་འགྲུབ་ཤོག༔ རྒྱུ་བཞི་ཚང་བའི་སྨོན་ལམ་སུས་བཏབ་པ༔ ཇི་བཞིན་ཡོངས་འགྲུབ་བཟང་ངན་འབྲེལ་ཐོགས་བཅས༔ གང་མོས་སྐུ་གསུམ་དག་པའི་ཞིང་རྣམས་སུ༔
ཚོམ་བུ་དང་བཅས་སངས་རྒྱས་ཨེ་མ་ཧོཿ ས་མ་ཡ༔ རྒྱ་རྒྱ་རྒྱ༔ གསང་སྔགས་ལམ་རིམ་སྨོན་ལམ་དོན་བསྡུས་བཞུགས། དཀྱིལ་འཁོར་ཁྱབ་བདག་རྡོ་རྗེ་སློབ་དཔོན་དང༌། ། རྡོ་རྗེའི་མཆེད་ལྕམ་འདུས་པ་རྒྱ་མཚོ་ཡིས། ། སྨིན་གྲོལ་གདམས་པས་རྡོ་རྗེའི་རིགས་ཅན་གྱི། ། སྐལ་བཟང་མངོན་གྱུར་ལམ་གྱི་སྣོད་ལྡན་ཤོག ། སྲིད་ལས་ངེས་འབྱུང་དལ་འབྱོར་རྙེད་དཀའི་བློས། ། འདིར་སྣང་ཞེན་མེད་སྒྱུ་མ་རྨི་ལམ་དང༌། །
རྒྱུ་འབྲས་སྤང་བླང་ཡིད་ཆེས་དད་པ་ཡིས། ། ཐུན་མོང་ལམ་གྱི་ཡོན་ཏན་མཐར་ཕྱིན་ཤོག ། ལམ་གྱི་རྩ་བ་སྐྱབས་འགྲོ་མཐའ་རུ་ཕྱིན། ། གཞན་ཕན་སེམས་བསྐྱེད་བསགས་དང་སྦྱངས་པ་ཡིས། ། རང་རྒྱུད་རྣམ་དག་གཞན་རྒྱུད་སྨིན་བྱེད་པས། ། དོན་གཉིས་ལྷུན་གྲུབ་ཐེག་ཆེན་སྤྱོད་འཆང་ཤོག ། བུམ་པའི་དབང་གིས་ཕུང་ཁམས་ལྷ་སྐུར་དག ། གསང་བའི་དབང་གིས་རྩ་རླུང་བདེ་ཆེན་སྨིན། ། གསུམ་པའི་ལམ་གྱིས་ལྷན་སྐྱེས་དཔེའི་ཡེ་ཤེས། ། བཞི་པ་དོན་གྱི་འོད་གསལ་རྫོགས་པར་ཤོག །
སྣང་སྲིད་གཞིར་བཞེངས་བསྐྱེད་རིམ་མཐའ་རུ་ཕྱིན། རྩ་རླུང་ཐིག་ལེ་དབུ་མའི་དབྱིངས་སུ་དག ། ཡེ་ཤེས་ཆེན་པོའི་ཆོས་ཀུན་ཟད་སར་འཁྱོལ། ལམ་བཞི་མཐར་ཕྱིན་རིག་འཛིན་ས་ཐོབ་ཤོག ། རྡོ་རྗེའི་ལམ་མཐར་སོན་པའི་ཕྲིན་ལས་རྩལ། ། ཚར་གཅོད་རྗེས་འཛིན་མཛད་པ་བསམ་ཡས་པས། ། མཐའ་ཀླས་བསྟན་དང་འགྲོ་ལ་ཕན་བདེའི་སྒོ ། འགྱེད་པས་མཁའ་ཁྱབ་ཡིད་ཅན་སྒྲོལ་ནུས་ཤོག ། ཆོས་དབྱིངས་འོད་གསལ་ཆེན་པོར་བྱང་ཆུབ་ནས། ། བདེ་ཆེན་ཁ་སྦྱོར་བདུན་ལྡན་ལོངས་སྤྱོད་རྫོགས། །
གང་འདུལ་སྤྲུལ་པའི་སྒྱུ་འཕྲུལ་སྤྲོ་བ་ཡིས། སྐུ་ལྔ་ལྷུན་གྲུབ་མངོན་སངས་རྒྱས་པར་ཤོག ། ཅེས་པའང་སྔགས་རིག་འཛིན་པ་པད་རྒྱལ་གླིང་པའི་གཏེར་བྱོན་གསང་སྔགས་ལམ་རིམ་སྨོན་ལམ་གྱི་དོན་བསྡུས་ཤིག་བྲིས་ཞེས་དེ་ཉིད་ཀྱིས་ཆེད་དུ་གསུང་བསྐུལ་ངོར་སངས་རྒྱས་གཉིས་པ་པདྨའི་འབངས་པདྨ་གར་དབང་མདོ་སྔགས་གླིང་པས་བྲིས་ནས་མཚོ་སྐྱེས་རྡོ་རྗེའི་ཐུགས་བསྐྱེད་དང་སྨོན་ལམ་བསམ་མི་ཁྱབ་པས་བསྟན་འགྲོའི་རྒུད་པ་སེལ་ཞིང་བཤད་སྒྲུབ་ལས་གསུམ་གྱི་དགའ་སྟོན་འཕེལ་རྒྱས་བརྟན་པའི་རྒྱུར་གྱུར་ཅིག །། །། ༈ སྐུ་གསུམ་ཞིང་ཁམས་སྦྱོང་བའི་གསོལ་འདེབས་སྨོན་ལམ་བཞུགས། ཀྱེ་མ་ཀྱི་ཧུད་རིག་འཛིན་པདྨ་འབྱུང༌། ། བདག་འདྲ་ལས་ངན་སྙིགས་མའི་སེམས་ཅན་རྣམས། ། བདེ་བ་འདོད་ཀྱང་སྡུག་བསྔལ་དོན་དུ་གཉེར། ། སྙིང་རུས་ཕྱིན་ཅི་ལོག་རྣམས་སུ་ལ་རེ། ། ཐུགས་རྗེས་གཟིགས་ཤིག་རྔ་ཡབ་གླིང་པ་མཁྱེན། ། ད་ལྟ་ཉིད་དུ་ཟངས་མདོག་དཔལ་རིར་དྲོངས། །
ཐུགས་རྗེ་ལྡན་པའི་རྒྱལ་བ་ཁྱེད་ལྟ་བུས། ། བོད་འབངས་བོར་ནས་རྔ་ཡབ་གླིང་དུ་གཤེགས། ། གདོང་དམར་བོད་ཕྲུག་སྤྲེའུའི་ཚ་བོ་རྣམས། ། འདི་ཕྱིའི་རེ་ལྟོས་སྐྱབས་གནས་སུ་ལ་རེ། ། ཐུགས་རྗེས་གཟིགས་ཤིག་རྔ་ཡབ་གླིང་པ་མཁྱེན། ། ད་ལྟ་ཉིད་དུ་ཟངས་མདོག་དཔལ་རིར་དྲོངས། ། ཚེ་སྲོག་མི་རྟག་གཡང་ཁའི་བྱེའུ་འདྲ། ། དོ་ནུབ་ཙམ་ཡང་མི་འཆིའི་གདེང་ནི་མེད། ། རྟག་ཏུ་སྡོད་གྲབ་བྱེད་པ་བདུད་ཀྱིས་བསླུས། ། གཤིན་རྗེའི་ཕོ་ཉ་བྱུང་ན་སུ་ལ་རེ། །
ཐུགས་རྗེས་གཟིགས་ཤིག་རྔ་ཡབ་གླིང་པ་མཁྱེན། ། ད་ལྟ་ཉིད་དུ་ཟངས་མདོག་དཔལ་རིར་དྲོངས། ། འཁོར་བའི་སེམས་ཅན་སྡུག་བསྔལ་ལས་ལ་གཡེངས། ། དམ་ཆོས་བྱེད་བློ་ནམ་ལངས་སྐར་ལྟར་ཡལ། ། དོན་ཆུང་གཡེང་བའི་ཁོལ་བོར་མི་ཚད་ཟད། ། དགྲ་ཆེན་འཆི་བ་བྱུང་ན་སུ་ལ་རེ། ། ཐུགས་རྗེས་གཟིགས་ཤིག་རྔ་ཡབ་གླིང་པ་མཁྱེན། ། ད་ལྟ་ཉིད་དུ་ཟངས་མདོག་དཔལ་རིར་དྲོངས། ། བྱིས་པའི་རང་བཞིན་སོ་སོའི་སྐྱེ་བོ་ཀུན། ། ཐོས་བསམ་སྒོམ་པའི་ན་ཚོད་ཆེས་ཆེར་རྒུད། །
ཕར་ཕྱིན་དྲུག་གི་འདྲེན་བྱེད་ཅེ་རེ་ལོང༌། ། འབྱུང་བ་ཐིམ་རིམ་བྱུང་ན་སུ་ལ་རེ། ། ཐུགས་རྗེས་གཟིགས་ཤིག་རྔ་ཡབ་གླིང་པ་མཁྱེན། ། ད་ལྟ་ཉིད་དུ་ཟངས་མདོག་དཔལ་རིར་དྲོངས། ། དགེ་བཅུའི་ལམ་ལ་མོས་པས་ཞུགས་ན་ཡང༌། ། རྣམ་པར་དཔྱད་ན་ཆོས་བརྒྱད་ཟོབ་དང་འདྲེས། ། མི་དགེའི་རྣམ་སྨིན་མ་ཚོར་ཤུགས་ཀྱིས་འགོ ། བར་དོར་དམྱལ་ཐག་གཅོད་དུས་སུ་ལ་རེ། ཐུགས་རྗེས་གཟིགས་ཤིག་རྔ་ཡབ་གླིང་པ་མཁྱེན། ། ད་ལྟ་ཉིད་དུ་ཟངས་མདོག་དཔལ་རིར་དྲོངས། །
ཀྱེ་མ་ནམ་ཞིག་ཚེ་ཡི་འཕེན་པ་ཟད། ། ལུས་ཀྱི་མདངས་ཤོར་དབུགས་ཀྱི་ངར་སྒྲ་བརྩེགས། ། འདེགས་བྱེད་རླུང་བྲོས་ངར་སྐད་ཅན་གྱི་རོས། ། ཉེ་འབྲེལ་གདུང་སེམས་འབྲེལ་ཐག་གཅོད་པའི་ཚེ། ། གནད་གཅོད་སྡུག་བསྔལ་དྲག་པོ་མི་འབྱུང་ཞིང༌། ། མཁའ་འགྲོས་བསུ་བའི་སྣང་བ་ཤར་བར་ཤོག ། ཀྱི་ཧུད་ས་ཆུ་མེ་རླུང་ནམ་མཁའ་སྟེ། ། འབྱུང་ལྔ་ཐིམ་རིམ་དུ་བ་སྨིག་རྒྱུ་དང༌། ། མེ་ཁྱེར་མར་མེའི་སྣང་བ་གསལ་བའི་རྗེས། ། ཕྲ་བའི་ཐིམ་རིམ་སྣང་མཆེད་ཐོབ་གསུམ་སྟེ། །
འདི་ལྟར་རྣམ་ཤེས་སྣང་བ་ལ་ཐིམ་པས། ། སྤྲིན་མེད་མཁའ་ལ་ཉི་ཟླ་གཟས་ཟིན་ལྟར། ། དམར་ལམ་འཆར་ཞིང་དམར་ཆ་སྙིང་གར་ལྡོག ། དེ་རྗེས་སྣང་བ་མཆེད་པ་ལ་ཐིམ་པས། ། སྐར་ཁུང་ནང་ནས་ཟླ་ཟེར་ཤར་བ་ལྟར། ། དཀར་ལམ་འཆར་ཞིང་དཀར་ཆ་ཐུར་དུ་བབས། ། དེ་ནས་མཆེད་པ་ཉེར་ཐོབ་ལ་ཐིམ་པས། ། སྤྲིན་མེད་ནམ་མཁར་སྲོད་མུན་འཁྲིགས་པ་ལྟར། ། ནག་ལམ་ཤར་ནས་ཀུན་གཞིའི་ངང་དུ་བརྒྱལ། ། སླར་ཡང་སྲོག་འཛིན་རླུང་བརྒྱད་གྱེས་པ་ཡིས། །
ཅུང་ཟད་བརྒྱལ་སངས་གདོད་མའི་ཡེ་གདངས་ཤར། ། གསལ་ལ་མ་འགགས་སྟོན་གྱི་ནམ་མཁའ་བཞིན། ། སྟོང་གསལ་སྒྲིབ་གཡོགས་བྲལ་བའི་ངང་ལ་གནས། ། དེ་ཚེ་ད་ལྟའི་ཀ་དག་བློ་བྲལ་དབྱིངས། ། ཐ་མལ་ཤེས་པ་ཟང་ཀ་རྒྱ་ཡན་ལ། ། ངེས་པར་རྙེད་དེ་མཉམ་པར་བཞག་པའི་མཐུས། ། གདོད་མའི་གཞི་དབྱིངས་ནང་གསལ་གསང་བའི་སྦུབས། ཁྱད་ཆོས་དྲུག་ལྡན་ཀུན་བཟང་དགོངས་པའི་ཀློང༌། ། སྐད་ཅིག་ཉིད་ལ་བཙན་ས་ཟིན་པར་ཤོག ། གལ་ཏེ་བར་དོ་དང་པོར་མ་གྲོལ་ན། །
དབྱིངས་སྣང་ལྷུན་གྲུབ་འོད་གསལ་ལ་ཐིམ་ནས། ། སྒྲ་འོད་ཟེར་དང་ཚོམ་བུའི་དཀྱིལ་འཁོར་སོགས། ། ཐིམ་ལུགས་བརྒྱད་ཀྱི་སྣང་བ་འཆར་བའི་ཚེ། ། ཆོས་ཉིད་བར་དོར་རང་སྣང་ངོ་ཤེས་ནས། ། མ་པང་བུ་འཇུག་ལྟ་བུར་གྲོལ་བར་ཤོག ། དེ་ཚེ་སྒྲ་ཡིས་འཇིགས་ཏེ་ཟེར་གྱིས་དངངས། ། སྐུ་ཡི་སྣང་བས་སྐྲག་སྟེ་མ་གྲོལ་ན། ། ཆོས་ཉིད་བདེན་པ་བླ་མའི་བྱིན་རླབས་ཀྱིས། ། འཁྲུལ་པ་རྨི་ལམ་སད་པའི་ཆ་ཙམ་ལས། ། རང་བཞིན་སྤྲུལ་སྐུའི་ཞིང་ཁམས་པདྨའི་སྦུབས། །
བརྫུས་ཏེ་སྐྱེས་ནས་དབུགས་དབྱུང་གྲོལ་བར་ཤོག ། རིམ་དགུའི་ཐེག་པ་ཀུན་ལས་འདས་པའི་དོན། ། འོད་གསལ་རྫོགས་ཆེན་ལམ་ལ་ཞུགས་དེའི་མཐུས། ། ནམ་ཞིག་གདོད་མའི་ལྷུམས་སུ་ཞུགས་པའི་ཚེ། ། གང་གི་གྲོལ་ཚད་སྒྲ་འོད་ས་གཡོས་དང༌། ། རིགས་ལྔའི་གདུང་དང་ཞི་ཁྲོའི་སྣང་བརྙན་སོགས། ། ཀུན་གྱི་མཐུན་སྣང་གྲུབ་ཏུ་མངོན་པར་ཤོག ། རིག་འཛིན་བདག་གི་ལྷག་བསམ་རྣམ་དག་དང༌། ། ཆོས་ཉིད་རང་བཞིན་ཅི་ཡང་མ་ཡིན་པའི། ། བདེན་པའི་མཐུ་ཡིས་ཁམས་གསུམ་ཡིད་ཅན་དང༌།
ཁྱད་པར་འབྲེལ་བས་བསྡུས་པའི་སེམས་ཅན་ཀུན། ། སྐུ་བཞིའི་ཞིང་ཁམས་རྨད་བྱུང་ཉམས་དགའ་བར། ། ཚོམ་བུ་གཅིག་ཏུ་ཕྱམ་གཅིག་གྲོལ་བར་ཤོག ། དེ་ལྟར་སྐུ་གསུམ་ཞིང་ཁམས་སྦྱོང་བའི་གསོལ་འདེབས་སྨོན་ལམ་འདི་ནི་རང་བྱུང་པདྨའི་གསུང་གི་དབེན་གནས་འོག་མིན་རྡོ་རྗེའི་ཀེའུ་ཚང་དུ་རང་ཉིད་གཅིག་པུར་དབེན་པ་བསྟེན་སྐབས་སྔ་ཞོགས་ཤིག་གི་ཚེ་ན་མིག་ལམ་དུ་ཧས་པོ་རི་མཐོང་བས་རྐྱེན་བྱས་སྣང་བ་ལ། ག་རེ་མ་གིའི་རྩེར་མཁན་སློབ་རྗེ་འབངས་རྣམས་ཀྱི་ཞབས་ཀྱིས་བཅགས། ལྷ་འདྲེ་བཏུལ། སྐྱོ་སངས་མཛད་པ་སོགས་ལོ་རྒྱུས་ཆེར་སྣང་མོད། དེ་དག་ཐམས་ཅད་ད་ལྟ་མིང་ཙམ་མེད། འདི་ལྟ་བུའི་འདུས་བྱས་ཐམས་ཅད་མི་རྟག་པར་ཡིད་ཆེས། རང་ཉིད་ཀྱང་ལོ་ཤས་ཙམ་མི་འཆི་བའི་འཚོ་རྩིས་བྱས་ཀྱང་སང་ཙམ་ནས་འཇིག་རྟེན་ཕ་རོལ་ཏུ་མི་འགྲོ་བའི་ངེས་པ་ཅི་ཆ་སྙམ་ནས་སྐྱོ་ཤས་ངེས་འབྱུང་ཚད་མེད་སྐྱེས།
ཨོ་རྒྱན་རྗེ་འབངས་རྣམས་དྲན་པ་ལ་ཚད་མེད་ཀྱི་མཆི་མ་འཁྲུགས་པ་ཞིག་བྱུང་བས་རྐྱེན་བྱས། དེའི་ཚེ་ཐུགས་དམ་གནད་ནས་བསྐུལ་བའི་གསོལ་འདེབས་དང་འབྲེལ་བར་བར་དོ་ལམ་སྣང་གི་གྲོལ་ཚུལ་རྩ་ཚིག་ཏུ་བྱས་ནས་ཁ་ཏོན་དུ་བགྱིས་ཆོག་པའི་སྨོན་པ་འདི་ཡང་བྱ་བྲལ་བ་མཁྱེན་བརྩེའི་འོད་ཟེར་གྱིས་བྲིས་པའོ།། །། ༈ སྨོན་ལམ་མཚང་འདོན་མ་བཞུགས་སོ། རྒྱལ་ཀུན་འདུས་པའི་སྤྱི་གཟུགས་ནི། ། མཚན་ཉིད་ཀུན་ལྡན་བླ་མ་རྗེས། ། རང་སེམས་ཆོས་སྐུར་ངོ་སྤྲོད་པས། ། བདག་ལ་སངས་རྒྱས་ཀུན་ལས་ལྷག ། རེ་ས་ཁྱེད་ལས་མེད་པ་ལ། ། ཐུགས་རྗེས་ཀློང་ནས་འདོར་ཕོད་དམ། ། བཤེས་དང་སྡིག་གྲོགས་འདུ་འཛིའི་ཁྲོད། །
ཆོས་མིན་ཆོས་ལྟར་བཅོས་པ་ཡི། ། སྐལ་པ་ངན་པ་བདག་ཅག་གི ། རྒྱུད་ལ་ངེས་འབྱུང་སྐྱོ་ཤས་དང༌། ། བྱང་ཆུབ་སེམས་གཉིས་སྐྱེ་བྱིན་རློབས། ། སྔོན་ཆད་ཚུལ་ཁྲིམས་གོས་ལ་རེ། ། དཀོན་མཆོག་དཀོར་ལ་བག་མེད་སྤྱད། ། ལྟར་སྣང་ཆོས་བརྒྱད་ཆོས་དང་འཁྲུལ། ། ད་ནི་འཆི་བ་སྙིང་དྲན་གྱིས། ། རི་ཁྲོད་ནགས་ཁྲོད་དབེན་པ་རུ། ། གཏན་གྱི་འདུན་མ་འགྲུབ་བྱིན་རློབས།
ཆོས་ཀྱི་གེགས་ནི་ཅིར་ཡང་བརྫུ། ། གཉེན་བཤེས་འདུ་འཛི་ཟང་ཟིང་དང༌། ། རང་དོན་ཤོར་བའི་གཞན་དོན་དང༌། ། འགྲན་སེམས་ཕྲག་དོག་སྙན་གྲགས་སྒྲུབ། ། དབེན་པ་བསྟེན་ཀྱང་ཞི་བདེར་གཞོལ། ། སྒོ་གསུམ་ཐ་མལ་ཤོར་བའི་ཚེ། ། རང་སྐྱོན་རང་གིས་རིག་གྱུར་ནས། ། བླ་མའི་གདམས་ངག་དྲན་པར་ཤོག ། དྲན་ཤེས་མེད་པའི་དགེ་སྦྱོར་དང༌། ། ལྟ་བས་མ་ཟིན་བསྐྱེད་རིམ་དང༌། །
གོ་ཡུལ་ཤོར་བའི་སྟོང་ལྟ་སོགས། ། སངས་རྒྱས་ལམ་ལ་ཐག་རིང་བས། ། བླ་མ་མཆོག་ལ་གུས་པ་དང༌། ། ཟོལ་ཟོག་མེད་པའི་དད་པ་དང༌། ། སེམས་ཅན་ཕ་མར་ཤེས་པ་ཡི། ། སྙིང་རྗེ་རྒྱུན་ཆད་མེད་པར་ཤོག ། ཆོས་ཕུང་བརྒྱད་ཁྲི་བཞི་སྟོང་གི ། རྩ་བ་བྱང་ཆུབ་སེམས་ལ་འདུས། ། དེ་ཕྱིར་གཞན་ལ་ཕན་སྲིད་ན། ། སྲོག་ཀྱང་གཏོང་བའི་སྙིང་སྟོབས་ཅན། །
དེ་ལའང་ཕྱི་གཤོལ་མི་བྱེད་པར། ། རང་བཞིན་མེད་པའི་སྟོང་ཉིད་ཀྱི། ། དྲན་པའི་རྩི་དང་མི་འབྲལ་ཤོག ། སེམས་ཅན་ཀུན་ལ་བུ་གཅིག་ལྟར། ། བརྩེ་ཞིང་མཛད་པའི་ཕྲིན་ལས་ཀྱིས། ། འགྲོ་ལ་ཕན་པ་ལྷུར་ལེན་པའི། ། སྐྱེས་བུ་དམ་པ་ཐམས་ཅད་དང༌། ། བདག་ཉིད་སྨིན་གྲོལ་ལ་འགོད་པའི། ། བཀའ་དྲིན་ཅན་གྱི་བླ་མ་མཆོག ། ཞབས་པད་བསྐལ་བརྒྱར་བརྟན་པ་དང༌། །
བདག་ཉིད་མོས་གུས་ལྕགས་ཀྱུ་ཡིས། ། བླ་མ་དམ་པའི་ལུང་རྟོགས་ཀྱི། ། དགོངས་སྤྱོད་སྙིང་དབུས་སྤྱན་དྲངས་ཏེ། ། ཐུགས་ཡིད་གཅིག་ཏུ་འདྲེས་གྱུར་ནས། ཁམས་གསུམ་འཁོར་བའི་རྒྱ་མཚོ་འདི། ། ཅིག་ཅར་དོང་ནས་སྤྲུགས་གྱུར་ཅིག ། འཇིགས་མེད་གླིང་པའི་གསུང་འབུམ་ནས་སོ།། །། ༈ ན་མོ་གུ་རུ། བསྐལ་མང་གོང་ནས་གཡོ་སྒྱུ་སྤངས་པའི་ཐུགས། ། བཅོས་མའི་ཚུལ་སྤངས་དྲང་ཞིང་བདེན་པའི་གསུང༌། །
ཚུལ་འཆོས་མི་མངའ་ཚུལ་དང་མཐུན་པའི་སྐུ། ། ཐུབ་པ་དྲང་སྲོང་ཆེན་པོ་ལ་ཕྱག་འཚལ། ། ཐུབ་པ་དེ་སྲས་བདེན་པའི་དོན་གཟིགས་པའི། ། བདེན་གསུང་མངའ་བ་བདེན་ཚིག་གྲུབ་པའི་ཚོགས། ། ཐེག་པ་གསུམ་གྱི་ཐར་པའི་ལམ་ཞུགས་པ། ། དེ་དག་ཀུན་ལ་གུས་པས་ཕྱག་འཚལ་ལོ། ། བདག་ནི་དེང་ནས་སྐྱེ་དང་ཚེ་རབས་སུ། ། རྒྱལ་བ་སྲས་བཅས་ཁྱེད་དང་མི་འབྲལ་ཞིང༌། ། རྒྱལ་བ་སྲས་བཅས་ཁྱེད་ཀྱིས་རྗེས་བཟུང་ནས། ། རྒྱལ་བ་སྲས་བཅས་ཁྱེད་བཞིན་འགྲུབ་པར་ཤོག །
ལུས་སྤྱོད་ཚུལ་འཆོས་མེད་པར་དུལ་བ་དང༌། ངག་ཚིག་རྫུན་གཏམ་མེད་པར་བདེན་པ་དང༌། ། སེམས་སྤྱོད་གཡོ་སྒྱུ་མེད་པར་དྲང་བ་ཡིས། ཆོས་མཐུན་གྲོགས་དང་བཤེས་གཉེན་བསྟེན་པར་ཤོག ། ཐར་པའི་ལམ་ལ་དང་པོ་འཇུག་པའི་སྒོ། ། འཁོར་བའི་གནས་ནས་དང་པོར་བྲོས་པའི་ལམ། ། ཉམས་ལེན་ཆོས་རྣམས་ཀུན་གྱི་དང་པོའི་འགོ ། བཅོས་མེད་ངེས་འབྱུང་རྒྱུད་ལ་སྐྱེ་བར་ཤོག ། ཡོད་ན་སངས་རྒྱས་སྒྲུབ་ལ་དེས་ཆོག་ཅིང༌། ། མེད་ན་སངས་རྒྱས་སྒྲུབ་ལ་ཐབས་ཆགས་པའི། །
སངས་རྒྱས་སྒྲུབ་པའི་ས་བོན་མ་ནོར་བ། ། རྣམ་དག་བྱང་ཆུབ་སེམས་མཆོག་སྐྱེ་བར་ཤོག ། གོང་ནས་གོང་དུ་བྱང་ཆུབ་སེམས་མཆོག་འཕེལ། ། ཚེ་རབས་ཀུན་ཏུ་བྱང་ཆུབ་སེམས་མི་བརྗེད། ། ཡང་དང་ཡང་དུ་བྱང་ཆུབ་སེམས་བསྒོམ་ནས། ། བྱང་ཆུབ་སེམས་དཔའི་སྤྱོད་ལ་འཇུག་པར་ཤོག ། ཐུབ་པ་མཆོག་དང་འཇམ་དཔལ་དཔའ་བོ་དང༌། ། ཀུན་ཏུ་བཟང་པོའི་སྤྱོད་པ་གང་ཡིན་པ། ། བདག་གི་ཚེ་རབས་སྤྱོད་ཀུན་དེ་འདྲ་བར། ། གྱུར་ནས་དོན་གཉིས་སྤྱོད་པ་ལྷུན་གྲུབ་ཤོག །
ཚེ་གཅིག་སངས་རྒྱས་སྒྲུབ་པའི་ལམ་བཟང་ཅན། ། དུས་གཅིག་དོན་གཉིས་སྒྲུབ་པའི་ཐབས་མཁས་པོ། ། ཚུལ་གཅིག་འཁོར་འདས་དབྱེར་མེད་ལྟ་བ་ཡིས། ། ལམ་གཅིག་རྡོ་རྗེ་ཐེག་པར་འཇུག་པར་ཤོག ། ལམ་འདིའི་ལམ་སྒོམ་རྡོ་རྗེ་འཛིན་པའི་ཚོགས། ། ཀུན་ལ་བདེ་སྟོང་བསྐྱེད་པའི་གྲོགས་བགྱིད་ཅིང༌། ། ལྷན་ཅིག་སྐྱེས་པ་མཚོན་པའི་སྒོར་གྱུར་པའི། ། འབུམ་ཕྲག་མཁའ་འགྲོའི་གླིང་དུ་རོལ་བར་ཤོག ། བཅོས་མ་སྤངས་པའི་སེམས་ཉིད་གཉུག་མའི་ཞལ། ། བཅོས་མ་མིན་པར་རང་ངོ་རྗེན་མཐོང་ནས། །
བཅོས་བསླད་བྲལ་བའི་མཉམ་བཞག་རྒྱུན་བསྐྱངས་ཏེ། ། བཅོས་མེད་དོན་གྱི་འབྲས་བུ་ཐོབ་པར་ཤོག ། གནས་སྐབས་སུ་ཡང་བསམ་པའི་དོན་ཀུན་འགྲུབ། ། གསོན་པའི་ཚེ་ན་བསམ་པ་ངན་པ་མེད། ། འཆི་བའི་ཚེ་ན་གནད་གཅོད་སྡུག་བསྔལ་མེད། ། ཤི་ནས་འཁྲུལ་སྣང་འཇིགས་སྐྲག་མེད་པར་ཤོག ། བདག་མཐོང་ཐོས་དང་དྲན་རེག་འགྲོ་བ་ཀུན། ། ངེས་འབྱུང་བྱང་ཆུབ་སེམས་དང་ལྷན་ཅིག་སྐྱེས། ། ཇི་ལྟར་རིགས་པ་ཇི་བཞིན་རྒྱུད་སྐྱེས་ནས། མྱུར་དུ་རྫོགས་པའི་སངས་རྒྱས་ཐོབ་པར་ཤོག །
སངས་རྒྱས་ཉི་མ་མཚན་དཔེའི་ཞལ་མཐོང་ཞིང༌། ། དམ་ཆོས་ཉི་མ་སྙིང་གི་བདུད་རྩིར་སྤྱོད། ། དགེ་འདུན་ཉི་མ་ཐར་ལམ་གྲོགས་གྱུར་ནས། ། མཆོག་གསུམ་ཉི་མའི་འོད་དང་མི་འབྲལ་ཤོག ། སྒྲུབ་པ་པོ་ཉི་མའི་ཐུགས་བཞེད་བཞིན་བཙུན་གཟུགས་དཔལ་དགེས་བྲིས་པའོ།། །། ༈ ཚེ་སྒྲུབ་རྣམ་བཞིའི་སྨོན་ལམ་བཞུགས་སོ། ཧྲཱིཿ ཚེ་མཐའ་ཡས་པའི་བདག་ཉིད་རྡོ་རྗེ་འཆང༌། ། ཚེ་དང་ཡེ་ཤེས་དཔག་མེད་སྣང་མཐའ་ཡས། ། ཚེ་འཕྲང་འཇིག་ཀུན་སྐྱོབ་མཛད་ཟིལ་གནོན་རྩལ། །
མི་ཤིགས་ཚེ་ཡི་བདག་ཉིད་པདྨ་འབྱུང༌། ། མི་བརྗེད་གཟུངས་ཐོབ་ཚེ་འཛིན་མཚོ་རྒྱལ་མ། ། འབྱུང་ལྔའི་བཅུད་འཛིན་ཚེ་བདག་སྒོ་མ་བཞི། ། འབྱུང་པོ་ཚེ་ཇག་མཐར་བྱེད་ཧྱ་གྷྲྀ། ། ཟབ་གཏེར་གཉན་གྱི་སྲུང་མ་སེངྒེའི་གདོང༌། ། དཀྱིལ་འཁོར་ཡོངས་རྫོགས་ལྷ་ཚོགས་འཁོར་བཅས་ལ། ། རབ་གུས་གདུང་བས་གསོལ་བ་སྙིང་ནས་འདེབས། ། མྱུར་མགྱོགས་ཐུགས་རྗེ་ལྕགས་ཀྱུའི་རྩལ་ཕྱུང་ནས། ། འཇའ་ལུས་ཚེ་ཡི་དངོས་གྲུབ་སྩལ་དུ་གསོལ། ། བསྒྲུབ་པའི་དཀྱིལ་འཁོར་གཉན་གྱི་བྱིན་རླབས་ཀྱིས། །
གནས་འདིར་སྐྱེས་ཆེན་ཞབས་པད་བརྟན་པ་དང༌། ། དགེ་འདུན་འདུས་སྡེའི་སྐུ་ཚེ་རིང་བ་དང༌། ། མཁའ་མཉམ་ཡོངས་ལ་བདེ་སྐྱིད་འབྱུང་བར་ཤོག ། ཅེས་ཚེ་སྒྲུབ་རྣམ་བཞིའི་སྨོན་ལམ་བདེན་ཚིག་ཀུན་འགྲུབ་འདི་ཡང་རིག་འཛིན་ཆེན་པོ་མི་འཇིགས་རྡོ་རྗེས་ཨ་ཆོག་ཡང་དབེན་དུ་སྦྱར་བའོ།། །། ༈ ཧྲཱི། རྒྱལ་ཀུན་ཐུགས་མཆོག་གཅིག་འདུས་པདྨ་འབྱུང༌། ། མི་བརྗེད་གཟུངས་ཐོབ་ཡེ་ཤེས་མཚོ་རྒྱལ་མ། ། ཟབ་གཏེར་མཛོད་འཛིན་རིག་འཛིན་རྩ་གསུམ་གླིང༌། ། བརྒྱུད་པའི་བླ་མ་རྣམས་ལ་གསོལ་བ་འདེབས། ། ནམ་ཞིག་མི་རྟགས་འཆི་བའི་དུས་བྱུང་ཚེ། །
མྱུར་མགྱོགས་ཐུགས་རྗེ་ལྕགས་ཀྱུའི་རྩལ་ཕྱུངས་ལ། ། བདེ་ཆེན་པདྨ་འོད་ཀྱི་ཞིང་དུ་དྲོངས། གནམ་ལྕགས་རྡོ་རྗེས་སོ།། །། ༈ ཕྱོགས་དུས་ཀུན་ཁྱབ་ཀྱི་གསོལ་འདེབས་སྨོན་ལམ་བདེན་ཚིག་དཔང་པོར་གཏེར་སྟོན་ཉིད་ཀྱིས་མཛད་པ་ནི། ཧཱུྃ། བདེ་ཆེན་ལྷུན་གྲུབ་སྤྲུལ་སྐུའི་ནམ་མཁའ་ལ། ། སྣང་སྲིད་ཟིལ་གནོན་ཐོད་ཕྲེང་འོད་སྟོང་འཁྱིལ། ། དབྱིངས་ཕྱུག་མཚོ་རྒྱལ་སྲིད་ཞིའི་སྨག་རུམ་བསལ། ། སངས་རྒྱས་ཡེ་ཤེས་ཕྱོགས་ལས་རྣམ་པར་རྒྱལ། ། རྩ་གསུམ་གླིང་པས་ཐུགས་རྗེས་འགྲོ་ཀུན་སྒྲོལ། །
པད་ཞྭ་ཅོད་པན་འཛིན་པའི་ཞབས་བརྟན་ཞིང༌། ། བདེ་གཤེགས་ཞི་ཁྲོ་རབ་འབྱམས་རྒྱ་མཚོ་དང༌། ། མཁའ་འགྲོ་ཆོས་སྐྱོང་དམ་ཅན་གཏེར་གྱི་བདག ཁྱད་པར་བསྟན་པའི་བྱ་ར་གཉེར་འཛིན་པ། ། རྒྱལ་ཡུམ་ལྷ་མོ་དབྱིངས་ཕྱུག་ཆོས་ཀྱི་སྒྲོན། ། ལེགས་ལྡན་མགོན་པོ་ཞིང་སྐྱོང་སེངྒེའི་གདོང༌། ། གཟའ་མཆོག་རྒྱལ་པོ་བཙན་རྒོད་དཔེ་ཧ་ར། ། ཀླུ་ཡི་དགེ་བསྙེན་གནོད་སྦྱིན་ཟངས་ཁྲབ་ཅན། ། དམ་ཚིག་བྱ་ར་གཏེར་སྲུང་བདེན་པའི་མཐུས། ། རྒྱ་བོད་ཧོར་གསུམ་དབང་དུ་འདུ་བ་དང༌། །
ལྷ་འདྲེ་མི་གསུམ་གདུལ་བྱའི་ཞིང་དུ་གཟིགས། ། འཛམ་གླིང་འདིར་གནས་ཆོས་སྲིད་བསྟན་པ་རྒྱས། ། ཡུལ་གྲུ་བཀྲ་ཤིས་ནད་མུག་འཁྲུག་རྩོད་ཞི། ། ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས། ། མི་ནོར་སྲིད་འཕེལ་དཔལ་བརྟན་རླུང་རྟ་དར། ། སྙན་གྲགས་དགའ་སྟོན་ཕྱོགས་བཅུར་ཁྱབ་པ་དང༌། ། ཚེ་ཡི་རིག་འཛིན་སྐྱེ་ཤི་བགྲེས་རྒུད་བྲལ། ། ཞི་རྒྱས་དབང་དྲག་ཕྲིན་ལས་ཀུན་འགྲུབ་ནས། ལྷ་དང་སྲུང་མས་རྟག་ཏུ་སྐྱོང་བར་ཤོག བཀྲ་ཤིས་དགེ་ལེགས་ཡར་ངོའི་ཟླ་ལྟར་དུ།
གོང་ནས་གོང་དུ་འཕེལ་བའི་བཀྲ་ཤིས་ཤོག ། ཅེས་ཕྱོགས་དུས་ཀུན་ཁྱབ་ཀྱི་སྨོན་ལམ་དཔང་པོའི་བདེན་ཚིག་འདི་ཡང་ཀུན་དགའ་བློ་གྲོས་ཀྱིས་བསྐུལ་ངོར་རི་འབྲི་གུང་ཤེན་ནེའམ་སྐུ་རྒྱལ་ཟངས་བཙན་འབར་བའི་ལྷོ་ཞོལ་ནས་ཆོས་སྒར་ཐོག་ཏུ་རིག་འཛིན་རྩ་གསུམ་གླིང་པས་བྲིས་པའོ།། །། ༈ ཐུགས་རྗེ་ཆེན་པོའི་སྨོན་ལམ་ནི། ཧཱུྃ༔ རྣམ་དག་བཀོད་པའི་ཞིང་མཆོག་བདེ་བ་ཅན༔ མ་བཅོས་ལྷུན་གྲུབ་རང་བྱུང་གཞལ་ཡས་དབུས༔ ཐོག་མའི་མགོན་པོ་སྣང་མཐའ་འོད་མི་འགྱུར༔ རྒྱལ་སྲས་སངས་རྒྱས་བྱང་སེམས་ཚོགས་ཀྱིས་བསྐོར༔ ངོ་མཚར་བཀོད་པ་བློ་ལས་འདས་པ་ཡི༔ ཏིང་འཛིན་ལོངས་སྤྱོད་གཏུམ་མོ་གོས་ཀྱི་མཆོག༔
བྱང་ཆུབ་ཆུ་རྒྱུན་ལོངས་སྤྱོད་མི་ཟད་པ༔ སྣང་སྟོང་ལྷའི་ཁྱེའུ་ཕོ་མོ་གྲོགས༔ འཕགས་པའི་ནོར་བདུན་རིན་ཆེན་གཏེར་མཛོད་ཅན༔ ཡེ་ཤེས་ལྔ་ཡི་སྣ་ཚོགས་རྒྱན་གྱིས་སྤྲས༔ འོད་གསལ་སྙིང་པོ་མ་རིག་ཀ་ནས་དག༔ ཀུན་ཚང་བཀོད་པ་རབ་ཏུ་རྫོགས་པ་ཡི༔ མཁའ་སྤྱོད་ཕུན་ཚོགས་ཞིང་ཁམས་དེ་ཉིད་དུ༔ བདག་སོགས་འདི་ནས་སྐད་ཅིག་འཕོས་མ་ཐག༔ མ་ནོར་བསྟན་པའི་ལམ་མཆོག་རབ་རྙེད་ནས༔ རིག་འཛིན་རྒྱལ་བའི་སྲས་སུ་སྐྱེ་བར་ཤོག༔
རིག་འཛིན་རྒྱལ་བའི་སྲས་སུ་སྐྱེས་ནས་ཀྱང་༔ སྤྲུལ་པས་ཕྱོགས་བཅུར་གཞན་དོན་བྱེད་པར་ཤོག༔ འཁོར་འདས་ཟིལ་གནོན་བྱང་ཆོག་ནས་བྱུང་བ་རྩ་གསུམ་གླིང་པའི་གཏེར་མའོ༔ དབུ་མའི་སྨོན་ལམ་ཞེས་བྱ་བ་བཞུགས་སོ། མི་མཇེད་ཞིང་གི་འདྲེན་པ་ཤཱཀྱའི་ཏོག ། རྒྱལ་སྲས་ཐུ་བོ་རྗེ་བཙུན་མཁྱེན་པའི་གཏེར། ། བསྟན་པའི་རྩ་ལག་འཕགས་པ་ཡབ་སྲས་སོགས། ། འགྲོ་བའི་འདྲེན་མཆོག་རྣམས་ལ་ཕྱག་འཚལ་ལོ། ། མཐའ་བྲལ་དབུ་མའི་དོན་གཟིགས་སངས་རྒྱས་བསྐྱངས། ། བྱང་ཆུབ་སྤྱོད་པའི་མངའ་བདག་ཞི་བ་ལྷ། །
ཐལ་འགྱུར་ཤིང་རྟའི་སྲོལ་འཛིན་ཟླ་བ་གྲགས། ། གུས་པས་འདུད་དོ་བརྩེ་ཆེན་ཐུགས་ཀྱིས་དགོངས། ། བདག་ནི་དེང་ནས་ཚེ་རབས་ཐམས་ཅད་དུ། ། དལ་འབྱོར་ལུས་ཐོབ་རྒྱལ་བའི་བསྟན་དང་མཇལ། ། མཚན་ཉིད་ལྡན་པའི་དགེ་བའི་བཤེས་ཀྱིས་ཟིན། ། རྣམ་གསུམ་དད་པས་ཚུལ་བཞིན་བསྟེན་པར་ཤོག ། ངེས་དོན་ཟབ་མོའི་མདོ་ཡི་དགོངས་པ་བཞིན། ། བཤེས་གཉེན་མཆོག་ལས་ལེགས་པར་ཐོབ་ནས་ཀྱང༌། ། ཤེས་རབ་གསུམ་གྱིས་གཏན་ལ་ཕབ་པའི་མཐུས། ། ཆོས་རྗེས་འབྲང་བའི་དད་པ་ཐོབ་པར་ཤོག །
དད་དང་སྙིང་རྗེ་ཆེན་པོའི་གཞི་བཟུང་ནས། ། སྐྱབས་ཀྱི་ཡུལ་དུ་དཀོན་མཆོག་མི་གཏོང་ཞིང༌། ། ཐེག་པ་ཆེན་པོའི་ལམ་ལ་རབ་བཞུགས་ཏེ། ། བཅོས་མ་མིན་པའི་སེམས་བསྐྱེད་ཐོབ་པར་ཤོག ། ལུས་སྲོག་ཡལ་བར་འདོར་བའི་སྙིང་སྟོབས་ཀྱིས། ། ཕྱི་ནང་དངོས་ཀུན་གཞན་ལ་གཏོང་བ་དང༌། ། རྣམ་དག་ཁྲིམས་ཀྱིས་རང་གི་རྒྱུད་བསྡམས་ནས། ། བཅས་པའི་མཚམས་ལས་འདའ་བ་མེད་པར་ཤོག ། གནོད་བྱེད་རྣམས་ལ་རིན་ཆེན་གཏེར་བཞིན་དུ། ། དགའ་དང་གུས་པའི་ཡིད་ཀྱིས་རབ་བཏུད་དེ། །
སྙིང་རྗེས་དྲང་བའི་རྨད་བྱུང་སྤྱོད་པ་ཡང༌། ། ཚེ་རབས་ཀུན་ཏུ་བདག་གིས་བསྟེན་པར་ཤོག ། རང་བཞིན་རྣམ་དག་དོན་དམ་ཆོས་ཀྱི་དབྱིངས། ། ཡོད་མེད་སྤྲོས་པའི་ཡུལ་ལས་རབ་འདས་པ། ། མ་རྟོགས་ལོག་པར་རྟོག་པའི་སྐྱོན་བསལ་ཏེ། ། ཆོས་ཉིད་བདེན་པ་མངོན་སུམ་མཐོང་བར་ཤོག ། ཡོད་དང་མེད་པའི་ལྟ་བ་སྤྲོས་པའི་མཐའ། ། གཉིས་དང་གཉིས་མིན་འཛིན་པ་ལོག་པའི་བློ། ། མཐའ་བཞིའི་སྤྲོས་དང་བྲལ་བ་དབུ་མའི་ལམ། ། མཁས་པས་བསྟན་པའི་དེ་ཉིད་མཐོང་བར་ཤོག །
ཕྱི་ནང་ཆོས་ཀུན་བདག་ལས་སྐྱེ་མེད་ཅིང༌། ། གཞན་ལས་མ་ཡིན་གཉིས་དང་རྒྱུ་མེད་མིན། ། འཇིག་རྟེན་རབ་ཏུ་གྲགས་པའི་ཆོས་རྣམས་ལ། ། བླང་དོར་འཇུག་ལྡོག་ཚུལ་བཞིན་བྱེད་པར་ཤོག ། བདག་ཕུང་ངོ་བོ་གཅིག་དང་ཐ་དད་སོགས། ། ལོག་པར་རྟོག་པའི་འདུ་ཤེས་ཀུན་སྤངས་ཏེ། ། རྣམ་བདུན་ཤིང་རྟའི་རིགས་པ་ལ་བརྟེན་ནས། ། བརྟེན་ནས་བརྟགས་པའི་ངེས་པ་རྙེད་པར་ཤོག ། ཤེས་བྱའི་ཆོས་ཀུན་ངོ་བོ་གདོད་ནས་སྟོང༌། ། ཐེར་ཟུག་གནས་དང་ཅུང་ཟད་གནས་པ་སོགས། །
ཡང་དག་དོན་ལ་སྒྲིབ་པའི་འཛིན་སྟངས་ཀྱི། ། རྟོག་པའི་ཟུང་རྔུ་དྲུངས་ནས་འབྱིན་པར་ཤོག ། རྡོ་ཁམས་གསེར་དང་བུམ་ནང་སྒྲོན་སོགས་ཀྱི། ། དཔེ་ཡིས་གཞལ་བའི་དོན་བཟང་མངོན་དུ་གྱུར། ། ཡབ་རྗེ་དཔལ་མགོན་ཀླུ་ཡི་དགོངས་པ་བཞིན། ། ས་ལམ་མཐར་ཕྱིན་ཆོས་སྐུ་ཐོབ་པར་ཤོག ། དེ་ཚེ་ཕྱོགས་མཐར་གཏུག་པའི་རྒྱལ་སྲས་དང༌། ། དམན་དང་མཆོག་གི་འགྲོ་ཁམས་རྒྱ་མཚོ་ལ། ། རང་རང་བློ་དང་མཐུན་པའི་འདུལ་བྱེད་ནི། ། བྱེ་བ་ཕྲག་བརྒྱར་རྟག་ཏུ་སྣང་བར་ཤོག །
དེ་ལྟར་གོ་འཕང་དམ་པར་མཆིས་ཀྱི་བར། ། ཚེ་རབས་ཀུན་ཏུ་མཐའ་བྲལ་དབུ་མའི་དོན། ། རང་གིས་རྟོགས་ཤིང་གཞན་ལ་སྟོན་མཁས་པ། ། དཔལ་ལྡན་འཕགས་པ་ལྷ་དང་མཉམ་པར་ཤོག ། ཅེས་འཕགས་པ་ཀླུ་སྒྲུབ་ཡབ་སྲས་ཀྱི་གཞུང་ལུགས་དྲི་བ་མེད་པ་སྐྱེ་བ་འདི་དང་ཚེ་རབས་ཐམས་ཅད་དུ་རང་གིས་འཛིན་ཅིང་གཞན་ལ་འཆད་ནུས་པའི་ཕྱིར་དགེ་རྩ་དང་འབྲེལ་བའི་སྨོན་ལམ་སྤྲང་བན་གཞན་ཕན་པས་བཏབ་པ་དགེའོ།། །། ༈ དབུ་མའི་སྨོན་ལམ་བསྡུས་པ་བཞུགས་སོ། ནམ་ཞིག་དཔལ་གྱི་རི་ལ་ཀླུ་སྒྲུབ་རྗེས། ། སྐལ་ལྡན་འདུས་པའི་ཚོགས་ཀྱི་ཡོངས་བསྐོར་ནས། ། མཐའ་བྲལ་དབུ་མའི་ལམ་བཟང་འཆད་པ་ན། ། བདག་ཀྱང་འཁོར་གྱི་ཐོག་མར་སྐྱེ་བར་ཤོག །
དེ་ཚེ་ཤེས་བྱའི་ཆོས་ཉིད་ནམ་མཁའི་མཐའ། ། གཞལ་བར་རྣམ་དཔྱོད་མཚུངས་པར་མེད་པ་ཡིས། ། ཆོས་ལྟར་བཅོས་པ་ཐམས་ཅད་སུན་ཕྱུང་ནས། ། འཕགས་པའི་དགོངས་པ་འཁྲུལ་མེད་སྟོན་པར་ཤོག ། ཅེས་པའང་གཞན་ཕན་སྣང་བས་སོ།། སརྦ་མངྒ་ལཾ།། །། ༈ རྗེ་རང་བྱུང་རྗོ་རྗེས་མཛད་པའི་ངེས་དོན་ཕྱག་རྒྱ་ཆེན་པོའི་སྨོན་ལམ་བཞུགས་སོ། ན་མོ་གུ་རུ། བླ་མ་རྣམས་དང་ཡི་དམ་དཀྱིལ་འཁོར་ལྷ། ། ཕྱོགས་བཅུ་དུས་གསུམ་རྒྱལ་བ་སྲས་དང་བཅས། །
བདག་ལ་བརྩེར་དགོངས་བདག་གི་སྨོན་ལམ་རྣམས། ། ཇི་བཞིན་འགྲུབ་པའི་མཐུན་འགྱུར་བྱིན་རློབས་མཛོད། ། བདག་དང་མཐའ་ཡས་སེམས་ཅན་ཐམས་ཅད་ཀྱི། ། བསམ་སྦྱོར་རྣམ་དག་གངས་རི་ལས་སྐྱེས་པའི། ། འཁོར་གསུམ་རྙོག་མེད་དགེ་ཚོགས་ཆུ་རྒྱུན་རྣམས། ། རྒྱལ་བ་སྐུ་བཞིའི་རྒྱ་མཚོར་འཇུག་གྱུར་ཅིག ། ཇི་སྲིད་དེ་མ་ཐོབ་པ་དེ་སྲིད་དུ། ། སྐྱེ་དང་སྐྱེ་བ་ཚེ་རབས་ཀུན་ཏུ་ཡང༌། ། སྡིག་དང་སྡུག་བསྔལ་སྒྲ་ཡང་མི་གྲགས་ཤིང༌། ། བདེ་དགེ་རྒྱ་མཚོའི་དཔལ་ལ་སྤྱོད་པར་ཤོག །
དལ་འབྱོར་མཆོག་ཐོབ་དད་བརྩོན་ཤེས་རབ་ལྡན། ། བཤེས་གཉེན་བཟང་བསྟེན་གདམས་པའི་བཅུད་ཐོབ་ནས། ། ཚུལ་བཞིན་སྒྲུབ་ལ་བར་ཆད་མ་མཆིས་པར། ། ཚེ་རབས་ཀུན་ཏུ་དམ་ཆོས་སྤྱོད་པར་ཤོག ། ལུང་རིག་ཐོས་པས་མི་ཤེས་སྤྲིན་ལས་གྲོལ། ། མན་ངག་བསམ་པས་ཐེ་ཚོམ་མུན་ནག་བཅོམ། ། སྒོམ་བྱུང་འོད་ཀྱིས་གནས་ལུགས་ཇི་བཞིན་གསལ། ། ཤེས་རབ་གསུམ་གྱི་སྣང་བ་རྒྱས་པར་ཤོག ། རྟག་ཆད་མཐའ་བྲལ་བདེན་གཉིས་གཞི་ཡི་དོན། ། སྒྲོ་སྐུར་མཐའ་བྲལ་ཚོགས་གཉིས་ལམ་མཆོག་གིས། །
སྲིད་ཞིའི་མཐའ་བྲལ་དོན་གཉིས་འབྲས་ཐོབ་པའི། ། གོལ་འཆུགས་མེད་པའི་ཆོས་དང་འཕྲད་པར་ཤོག ། སྦྱང་གཞི་སེམས་ཉིད་གསལ་སྟོང་ཟུང་འཇུག་ལ། ། སྦྱོང་བྱེད་ཕྱག་ཆེན་རྡོ་རྗེའི་རྣལ་འབྱོར་ཆེས། ། སྦྱང་བྱ་གློ་བུར་འཁྲུལ་པའི་དྲི་མ་རྣམས། ། སྦྱངས་འབྲས་དྲི་བྲལ་ཆོས་སྐུ་མངོན་གྱུར་ཤོག ། གཞི་ལ་སྒྲོ་འདོགས་ཆོད་པ་ལྟ་བའི་གདེང༌། ། དེ་ལ་མ་ཡེངས་སྐྱོང་པ་སྒོམ་པའི་གནད། ། སྒོམ་དོན་ཀུན་ལ་རྩལ་སྦྱོང་སྤྱོད་པའི་མཆོག ། ལྟ་སྒོམ་སྤྱོད་པའི་གདེང་དང་ལྡན་པར་ཤོག །
ཆོས་རྣམས་ཐམས་ཅད་སེམས་ཀྱི་རྣམ་འཕྲུལ་ཏེ། ། སེམས་ནི་སེམས་མེད་སེམས་ཀྱི་ངོ་བོ་སྟོང༌། ། སྟོང་ཞིང་མ་འགགས་ཅིར་ཡང་སྣང་བ་སྟེ། ། ལེགས་པར་བརྟགས་ནས་གཞི་རྩ་ཆོད་པར་ཤོག ། ཡོད་མ་མྱོང་བའི་རང་སྣང་ཡུལ་དུ་འཁྲུལ། ། མ་རིག་དབང་གིས་རང་རིག་བདག་ཏུ་འཁྲུལ། ། གཉིས་འཛིན་དབང་གིས་སྲིད་པའི་ཀློང་དུ་འཁྱམས། ། མ་རིག་འཁྲུལ་པའི་རྩད་བདར་ཆོད་པར་ཤོག ། ཡོད་པ་མ་ཡིན་རྒྱལ་བས་ཀྱང་མ་གཟིགས། ། མེད་པ་མ་ཡིན་འཁོར་འདས་ཀུན་གྱི་གཞི། །
འགལ་འདུ་མ་ཡིན་ཟུང་འཇུག་དབུ་མའི་ལམ། ། མཐའ་བྲལ་སེམས་ཀྱི་ཆོས་ཉིད་རྟོགས་པར་ཤོག ། འདི་ཡིན་ཞེས་པ་གང་གིས་མཚོན་པ་མེད། ། འདི་མིན་ཞེས་བྱ་གང་གིས་བཀག་པ་མེད། བློ་ལས་འདས་པའི་ཆོས་ཉིད་འདུས་མ་བྱས། ། ཡང་དག་དོན་གྱི་མཐའ་ནི་ངེས་པར་ཤོག ། འདི་ཉིད་མ་རྟོགས་འཁོར་བའི་རྒྱ་མཚོར་འཁོར། ། འདི་ཉིད་རྟོགས་ན་སངས་རྒྱས་གཞན་ན་མེད། ། ཐམས་ཅད་འདི་ཡིན་འདི་མིན་གང་ཡང་མེད། ཆོས་ཉིད་ཀུན་གཞིའི་མཚང་ནི་རིག་པར་ཤོག །
སྣང་ཡང་སེམས་ལ་སྟོང་ཡང་སེམས་ཡིན་ཏེ། རྟོགས་ཀྱང་སེམས་ལ་འཁྲུལ་ཡང་རང་གི་སེམས། ། སྐྱེས་ཀྱང་སེམས་ལ་འགགས་ཀྱང་སེམས་ཡིན་པས། ། སྒྲོ་འདོགས་ཐམས་ཅད་སེམས་ལ་ཆོད་པར་ཤོག ། བློས་བྱས་རྩོལ་བའི་སྒོམ་གྱིས་མ་བསླད་ཅིང༌། ། ཐ་མལ་འདུ་འཛིའི་རླུང་གིས་མ་བསྐྱོད་པར། ། མ་བཅོས་གཉུག་མ་རང་བབ་འཇོག་ཤེས་པའི། ། སེམས་དོན་ཉམས་ལེན་མཁས་ཤིང་སྐྱོང་བར་ཤོག ། ཕྲ་རགས་རྟོག་པའི་རྦ་རླབས་རང་སར་ཞི། ། གཡོ་མེད་སེམས་ཀྱི་ཆུ་བོ་ངང་གིས་གནས། །
བྱིངས་རྨུགས་རྙོག་པའི་དྲི་མ་དང་བྲལ་བའི། ། ཞི་གནས་རྒྱ་མཚོ་མི་གཡོ་བརྟན་པར་ཤོག ། བལྟར་མེད་སེམས་ལ་ཡང་ཡང་བལྟས་པའི་ཚེ། ། མཐོང་མེད་དོན་ནི་ཇི་བཞིན་ལྷག་གེར་མཐོང༌། ། ཡིན་མིན་དོན་ལ་ཐེ་ཚོམ་ཆོད་པ་ཉིད། ། འཁྲུལ་མེད་རང་ངོ་རང་གིས་ཤེས་པར་ཤོག ། ཡུལ་ལ་བལྟས་པས་ཡུལ་མེད་སེམས་སུ་མཐོང༌། ། སེམས་ལ་བལྟས་པས་སེམས་མེད་ངོ་བོ་སྟོང༌། ། གཉིས་ལ་བལྟས་པས་གཉིས་འཛིན་རང་སར་གྲོལ། ། འོད་གསལ་སེམས་ཀྱི་གནས་ལུགས་རྟོགས་པར་ཤོག །
ཡིད་བྱེད་བྲལ་བ་འདི་ནི་ཕྱག་རྒྱ་ཆེ། ། མཐའ་དང་བྲལ་བ་དབུ་མ་ཆེན་པོ་ཡིན། ། འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། ། གཅིག་ཤེས་ཀུན་དོན་རྟོགས་པའི་གདེང་ཐོབ་ཤོག ། ཞེན་པ་མེད་པའི་བདེ་ཆེན་རྒྱུན་ཆད་མེད། ། མཚན་འཛིན་མེད་པའི་འོད་གསལ་སྒྲིབ་གཡོགས་བྲལ། ། བློ་ལས་འདས་པའི་མི་རྟོག་ལྷུན་གྱིས་གྲུབ། ། རྩོལ་མེད་ཉམས་མྱོང་རྒྱུན་ཆད་མེད་པར་ཤོག ། བཟང་ཞེན་ཉམས་ཀྱི་འཛིན་པ་རང་སར་གྲོལ། ། ངན་རྟོག་འཁྲུལ་པ་རང་བཞིན་དབྱིངས་སུ་དག །
ཐ་མལ་ཤེས་པ་སྤང་བླང་བྲལ་ཐོབ་མེད། ། སྤྲོས་བྲལ་ཆོས་ཉིད་བདེན་པ་རྟོགས་པར་ཤོག ། འགྲོ་བའི་རང་བཞིན་རྟག་ཏུ་སངས་རྒྱས་ཀྱང༌། ། མ་རྟོགས་དབང་གིས་མཐའ་མེད་འཁོར་བར་འཁྱམས། ། སྡུག་བསྔལ་མུ་མཐའ་མེད་པའི་སེམས་ཅན་ལ། ། བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག ། བཟོད་མེད་སྙིང་རྗེའི་རྩལ་ཡང་མ་འགགས་པའི། ། བརྩེ་དུས་ངོ་བོ་སྟོང་དོན་རྗེན་པར་ཤར། ། ཟུང་འཇུག་གོལ་ས་བྲལ་བའི་ལམ་མཆོག་འདི། ། འབྲལ་མེད་ཉིན་མཚན་ཀུན་ཏུ་བསྒོམ་པར་ཤོག །
སྒོམ་སྟོབས་ལས་བྱུང་སྤྱན་དང་མངོན་ཤེས་དང༌། ། སེམས་ཅན་སྨིན་བྱས་སངས་རྒྱས་ཞིང་རབ་སྦྱངས། ། སངས་རྒྱས་ཆོས་རྣམས་འགྲུབ་པའི་སྨོན་ལམ་རྫོགས། ། རྫོགས་སྨིན་སྦྱངས་གསུམ་མཐར་ཕྱིན་སངས་རྒྱས་ཤོག ། ཕྱོགས་བཅུའི་རྒྱལ་བ་སྲས་བཅས་ཐུགས་རྗེ་དང༌། ། རྣམ་དཀར་དགེ་བ་ཇི་སྙེད་ཡོད་པའི་མཐུས། ། དེ་ལྟར་བདག་དང་སེམས་ཅན་ཐམས་ཅད་ཀྱི། ། སྨོན་ལམ་རྣམ་དག་ཇི་བཞིན་འགྲུབ་གྱུར་ཅིག ། ཅེས་ངེས་དོན་ཕྱག་རྒྱ་ཆེན་པོའི་སྨོན་ལམ་ཞེས་བྱ་བ་རྗེ་ཀརྨ་པ་རང་བྱུང་རྡོ་རྗེས་མཛད་པའོ།། །། ༈ འཇམ་དཔལ་རྫོགས་པ་ཆེན་པོའི་སྨོན་ལམ་བཞུགས་སོ།
ཕྱོགས་བཅུ་དུས་བཞི་བདེ་གཤེགས་སྲས་བཅས་ཀྱི། ། ཡེ་ཤེས་སྐུར་གྱུར་གཉིས་མེད་ཚུལ་འཆང་བ། ། འཇམ་དཔལ་གཞོན་ནུ་མཉམ་པ་ཉིད་ཀྱི་ངང༌། ། བྱར་མེད་དོན་ལ་ལྷུན་གྱིས་གྲུབ་གྱུར་ཅིག ། གདོད་མའི་མགོན་པོ་དཔལ་ལྡན་བླ་མ་ལ། ། མཉམ་ཉིད་ཆོས་སྐུར་ལྟ་བའི་མོས་གུས་ཀྱིས། ། དོན་བརྒྱུད་དགོངས་པའི་བྱིན་རླབས་སྙིང་ལ་འཕོས། ། རིག་པ་རྩལ་གྱི་དབང་ཆེན་ཐོབ་པར་ཤོག ། ཡེ་ནས་གནས་ཕྱིར་རྩོལ་བས་སྒྲུབ་པ་དང༌། ། དབང་པོའི་ཁྱད་པར་སོགས་ལ་མི་ལྟོས་ཀྱང༌། །
སླ་བས་ཡིད་མ་ཆེས་པ་སེམས་ཀྱི་གསང༌། ། བླ་མའི་མན་ངག་སྟོབས་ཀྱིས་མཐོང་གྱུར་ཅིག ། སྤྲོས་ཤིང་དཔྱད་པ་ཀུན་རྟོག་བསྣོན་མ་སྟེ། ། བཙལ་ཞིང་བསྒྲུབ་པ་རང་ཉིད་ངལ་བའི་རྒྱུ། ། དམིགས་ཤིང་བསྒོམ་པ་ཕྱིར་ཞིང་འཆིང་བའི་གཟེབ། ། ཟུག་རྔུའི་སྤྲོས་པ་ནང་ནས་ཆོད་པར་ཤོག ། བསམ་བརྗོད་བྲལ་ལ་མཐོང་བ་གང་མེད་ཀྱང༌། ། མ་མཐོང་ལྷག་མར་གྱུར་པ་གང་ཡང་མེད། ། རང་སེམས་ཁོ་ཐག་ཆོད་པ་ཟབ་མོའི་དོན། ། མཚོན་པར་དཀའ་བའི་དེ་ཉིད་རྟོགས་པར་ཤོག །
སྤྲོས་ཀུན་ཀ་ནས་དག་ཕྱིར་ཡོད་མཐའ་སྤངས། ། རིག་གདངས་ལྷུན་གྱིས་གྲུབ་པས་མེད་མཐའ་བྲལ། ། གཉིས་སུ་བརྗོད་ཀྱང་རྟོག་པའི་འཇུག་ཚུལ་ཙམ། ། དབྱེར་མེད་བརྗོད་བྲལ་མཉམ་པའི་དོན་མཐོང་ཤོག ། འདི་ན་མཛུབ་མོས་ཟླ་བ་ཇི་བཞིན་དུ། ། དང་པོར་ཡིད་དཔྱོད་ཚིག་གིས་མཚོན་བྱས་ཀྱང༌། ། ཆོས་ཉིད་རང་བབ་ཡིད་དཔྱོད་ཡུལ་ལས་འདས། ། རང་གིས་རང་ལ་རླན་ཏེ་མཐོང་བར་ཤོག ། འདི་ལ་བསལ་བར་བྱ་བ་མ་མཐོང་ཞིང༌། ། བཞག་སྟེ་བསྒྲུབ་པར་བྱ་བ་མ་དམིགས་པས། །
དགག་སྒྲུབ་རྩོལ་བས་མ་བསླད་ཆོས་ཉིད་དང༌། ། ལྷུན་གྱིས་གནས་པའི་དོན་ལ་འཇུག་པར་ཤོག ། ཤེས་བྱའི་གཞི་དང་བགྲོད་པར་བྱ་བའི་ལམ། ། ཐོབ་བྱ་འབྲས་བུའི་ཆོས་སུ་བཏགས་པ་ཡང༌། ། རང་བཞིན་གཤིས་ལ་ནམ་མཁའི་གོ་རིམ་འདྲ། ། བྱར་མེད་དོན་ལ་ལྷུན་གྱིས་གནས་པར་ཤོག ། འཁྲུལ་བས་སྒྲོ་བཏགས་མ་དག་འཁོར་བའི་ཆོས། ། དེ་ལས་ལོག་པ་དག་པའི་སྣང་བ་ཡང༌། ། ལྟོས་ནས་བཏགས་པ་རྣམ་པར་སྤྲོས་པའི་ཆོས། ། སྤྲོས་མེད་གཤིས་ལ་མི་གནས་མཐོང་གྱུར་ཅིག །
བློ་བྲལ་ཆོས་ཉིད་གཤིས་ཀྱི་བཞུགས་ཚུལ་ལ། ། ལྟ་དང་སྒོམ་པས་བསླད་ཀྱིན་རྟོག་པས་བསྒྲིབས། ། ཐ་མལ་གཤིས་སུ་སོན་ལ་ལྟ་སྒོམ་བྲལ། ། རྣལ་མའི་དོན་ལ་བབ་ཀྱིས་གནས་གྱུར་ཅིག ། གང་ལ་དམིགས་པར་བྱས་པ་ལྟ་བའི་དུག ། གང་ཞིག་རྩོལ་བས་ཟིན་པ་སྒོམ་པའི་སྐྱོན། ། གང་ལ་བླང་དོར་བྱ་བ་སྤྱོད་པའི་འཕྲང༌། ། ཟུག་རྔུ་ཀུན་བྲལ་ཆོས་ཉིད་མཐོང་བར་ཤོག ། སྤྲོས་པའི་གཟེབ་ཏུ་མ་ཚུད་རིག་པའི་གདངས། ། བློ་བྲལ་མངོན་སུམ་མཐོང་ལ་ཡིད་དཔྱོད་ཀྱི། །
ཞགས་པས་མཁའ་ལ་མདུད་པ་མི་འདོར་བར། ། རང་གཞག་རྣལ་མའི་དོན་ལ་མཁས་གྱུར་ཅིག ། དེ་ཚེ་རང་རིག་གཞོན་ནུ་བུམ་པ་སྐུའི། ། མཁྱེན་ཆ་རང་འོད་གསལ་བ་འཇམ་པའི་དབྱངས། ། ཤེས་རབ་རང་བྱུང་སྒྲོན་མའི་སྣང་བ་ཡིས། ། སྒྲིབ་པའི་མུན་པ་འཐིབས་པོ་འཇོམས་གྱུར་ཅིག ། མ་བཅོས་འདུས་མ་བྱས་པའི་ཆོས་ཉིད་ལ། ། བཅོས་མའི་ལམ་གྱིས་གསར་དུ་བསྒྲུབ་མེད་པས། ། རྒྱུ་ལས་མ་བྱུང་མཐར་ཐུག་འབྲས་བུའི་དོན། ། རང་ལ་ཡེ་ནས་གནས་པ་མཐོང་བར་ཤོག །
ཡིད་དཔྱོད་ཚིག་གི་སྦུན་པ་འཁྲུལ་པའི་ལམ། ། ཇི་ལྟར་བརྗོད་ཀྱང་རྟོག་པའི་དྲྭ་བ་སྟེ། ། ལུང་ལས་མ་བྱུང་རང་གིས་རིག་བྱ་བའི། ། མན་ངག་ཟབ་མོ་སྙིང་ལ་བསྒོམ་པར་ཤོག ། གཟུང་འཛིན་སེམས་ནི་ངོ་བོ་ཉིད་ཀྱིས་འཁྲུལ། ། གང་ལྟར་དམིགས་པ་དེ་བཞིན་ཉིད་དུ་མིན། ། སེམས་ལས་མ་བྱུང་རང་བྱུང་ཡེ་ཤེས་སྐུ། ། ངེས་པ་དོན་གྱི་སངས་རྒྱས་འགྲུབ་པར་ཤོག ། རིག་སྟོང་རིག་པའི་དབྱིངས་སུ་ཆོས་ཐམས་ཅད། ། མཉམ་པ་ཉིད་གྱུར་ཐིག་ལེ་ཉག་གཅིག་ལ། །
འཁོར་འདས་རེ་དོགས་ཞིག་པའི་ངང་ཚུལ་དུ། ། མི་གནས་ཆོས་སྐུའི་གཏན་སྲིད་ཟིན་པར་ཤོག ། འདི་ལྟར་ལུས་དང་ཡུལ་དུ་སྣང་བ་ཡང༌། ། རབ་རིབ་བཞིན་དུ་རྟོག་པའི་དབང་གིས་སྣང༌། ། མི་རྟོག་ཡེ་ཤེས་ཆེན་པོའི་རང་མདངས་ཀྱིས། ། ཆོས་ཟད་གདོད་མའི་དབྱིངས་སུ་བྱང་གྱུར་ཅིག ། དེ་ཚེ་མཁའ་དང་མཉམ་པའི་ཡེ་ཤེས་སྐུ། ། ཕྱོགས་དུས་མུ་མཐའ་སྲིད་དུ་འགྲོ་ཀུན་གྱིས། ། ཕན་བདེའི་དོན་ཀུན་འཇོ་བའི་ཡིད་བཞིན་ནོར། ། སྒྲིབ་བྲལ་འབྲས་བུའི་མཐར་ཐུག་ཐོབ་པར་ཤོག །
ཅེས་པ་འདི་ནི་ཛྙཱ་ན་ཌཱཀྐི་ནཱི་ཝཱ་ར་ཧིའི་རྣམ་པར་འཕྲུལ་པར་ཡོངས་སུ་གྲགས་པ་རྗེ་བཙུན་མ་བདེ་སྐྱོང་ཡེ་ཤེས་དབང་མོས་རབ་ཚེས་མེ་ཁྱི་ཟླ༣ཚེས༤དུས་སུ་དགེ་བར་བཀྲ་ཤིས་པའི་ལྷ་རེག་དང་ཤེལ་དཀར་ཕྲེང་བ་རིན་པོ་ཆེའི་རྒྱན་ལྡན་བཅས་བཀའ་ཡིས་བསྐུལ་བའི་རྐྱེན་བྱས་ནས། ཚེས་དེ་ཉིན་ལ་མི་ཕམ་འཇམ་དཔལ་དགྱེས་པའམ་འོད་གསལ་རྡོ་རྗེ་ཞེས་བྱ་བས་རྫོགས་པར་བྲིས་པ་སྟེ། རྫོགས་པ་ཆེན་པོའི་གྲུབ་མཐའི་རང་སྐད་ཐུན་མིན་རང་རྐང་ཚུགས་པར་གང་ཤར་དུ་སྨྲས་པའི་དགེ་བས་འགྲོ་ཀུན་གདོད་མའི་མགོན་པོ་འཇམ་དཔལ་གཞོན་ནུའི་གོ་འཕང་ཐོབ་པར་གྱུར་ཅིག ། ཐོས་པ་ཙམ་གྱིས་ངེས་པར་གྲོལ་འགྱུར་ཞེས། རྡོ་རྗེ་འཆང་གིས་ལེགས་བསྔགས་ལམ་གྱི་མཆོག ། འདི་དོན་སེམས་པར་བྱེད་རྣམས་སྨོས་ཅི་འཚལ། ། ཆོས་ཉིད་བདེན་པས་མྱུར་དུ་གྲོལ་བར་འགྱུར། ། རྩོལ་བཅས་ཐེག་པས་འདུལ་བར་དཀའ་བའི་ཚེ། ། ཀུན་བཟང་ཐུགས་ཀྱི་བསྟན་པ་འབྱུང་ཞེས་སུ། ། བསྔགས་པའི་ལུང་བཞིན་སྙིང་པོའི་བསྟན་པ་ཡིས། །
འཇིག་རྟེན་ཀུན་ཏུ་ཁྱབ་ཅིང་རྒྱས་གྱུར་ཅིག ། ཅེས་ཀྱང་སྨྲས་སོ། ། སརྦ་མངྒ་ལཾ།། །། ༈ ཀློང་ཆེན་སྙིང་གི་ཐིག་ལེ་ལས༔ གཞི་ལམ་འབྲས་བུའི་སྨོན་ལམ་བཞུགས་སོ༔ དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔ གདོད་མའི་གནས་ལུགས་རང་བཞིན་སྤྲོས་དང་བྲལ༔ ཡོད་པ་མ་ཡིན་རྒྱལ་བས་འདི་མ་གཟིགས༔ མེད་པ་མ་ཡིན་འཁོར་འདས་ཀུན་གྱི་གཞི༔ འགལ་འདུ་མ་ཡིན་བརྗོད་བྱའི་ཡུལ་ལས་འདས༔
རྫོགས་ཆེན་གཞི་ཡི་གནས་ལུགས་རྟོགས་པར་ཤོག༔ ངོ་བོ་སྟོང་པས་རྟག་པའི་མཐའ་ལས་གྲོལ༔ རང་བཞིན་གསལ་བས་ཆད་པའི་མུ་དང་བྲལ༔ ཐུགས་རྗེ་འགག་མེད་སྣ་ཚོགས་སྤྲུལ་པའི་གཞི༔ གསུམ་དུ་དབྱེ་ཡང་དོན་ལ་ཐ་མི་དད༔ རྫོགས་ཆེན་གཞི་ཡི་གནས་ལུགས་རྟོགས་པར་ཤོག༔ བསམ་གྱིས་མི་ཁྱབ་སྒྲོ་འདོགས་ཀུན་དང་བྲལ༔ ཡོད་དང་མེད་པའི་ཕྱོགས་འཛིན་རྣམ་པར་ཞིག༔ འདི་དོན་བརྗོད་ལ་རྒྱལ་བའི་ལྗགས་ཀྱང་རྡུགས༔ ཐོག་མཐའ་བར་མེད་གཏིང་གསལ་ཆེན་པོའི་དབྱིངས༔
རྫོགས་ཆེན་གཞི་ཡི་གནས་ལུགས་རྟོགས་པར་ཤོག༔ རང་ངོ་རྣམ་དག་སྐྱེ་མེད་ཀ་དག་ལ༔ ལྷུན་གྲུབ་འདུས་མ་བྱས་པའི་གདངས་ཤར་བ༔ གུད་དུ་མ་བཟུང་རིག་སྟོང་ཟུང་འཇུག་ཆེར༔ རྟོགས་པས་གཞི་ཡི་དགོངས་པ་ཚད་དུ་ཕྱིན༔ ལམ་གྱི་གནད་ལ་གོལ་འཕྱུགས་མེད་པར་ཤོག༔ ཡེ་ནས་དག་པས་ལྟ་བའི་མིང་ཡང་མེད༔ རང་ངོ་རིག་པས་སྒོམ་རྒྱུའི་ཤུབས་ནས་ཐོན༔ གཟའ་གཏད་མེད་པས་སྤྱོད་པའི་སྒྲོག་དང་བྲལ༔ རང་བཞིན་ལྷུམས་ཞུགས་སྤྲོས་བྲལ་རྗེན་པའི་ངང་༔
ལམ་གྱི་གནད་ལ་གོལ་འཕྱུགས་མེད་པར་ཤོག༔ བཟང་ངན་རྣམ་རྟོག་ཕྱོགས་སུ་མ་ལྷུང་ཞིང་༔ བཏང་སྙོམས་ལུང་མ་བསྟན་དུ་མ་འབྱམས་པར༔ ཤར་གྲོལ་རིས་མེད་རྒྱ་ཡན་ལྷུན་འབྱམས་ཀློང་༔ སྤང་བླང་ཡེ་ཟད་རང་བཞིན་ཡོངས་ཤེས་ངང་༔ ལམ་གྱི་གནད་ལ་གོལ་འཕྱུགས་མེད་པར་ཤོག༔ ཐོག་མའི་སྤྱི་གཞི་ནམ་མཁའ་ལྟ་བུའི་ངང་༔ གཞི་སྣང་རིག་པ་མཁའ་ལ་སྤྲིན་དེངས་བཞིན༔ ཕྱི་གསལ་ཤེས་པ་ནང་དུ་ལྡོག་པ་ལས༔ ཁྱད་ཆོས་དྲུག་ལྡན་གཞོན་ནུ་བུམ་སྐུའི་སྦུབས༔
འབྲས་བུའི་རྒྱལ་པོ་བཙན་ས་ཟིན་པར་ཤོག༔ ཡེ་ནས་རང་རིག་ཀུན་ཏུ་བཟང་པོ་ལ༔ ཐོབ་བྱའི་ཞེ་འདོད་མཐའ་དག་དབྱིངས་སུ་ཡལ༔ བྱ་རྩོལ་བློ་འདས་རྫོགས་པ་ཆེན་པོའི་གཤིས༔ དབྱིངས་རིག་ཀུན་ཏུ་བཟང་མོའི་མཁའ་ཀློང་སྦུབས༔ འབྲས་བུའི་རྒྱལ་པོ་བཙན་ས་ཟིན་པར་ཤོག༔ རབ་ཏུ་མི་གནས་དབུ་མ་ཆེན་པོའི་དོན༔ ཁྱབ་གདལ་ལྷུན་འབྱམས་ཕྱག་རྒྱ་ཆེན་པོའི་ངང་༔ མཐའ་གྲོལ་ཀློང་ཡངས་རྫོགས་པ་ཆེན་པོའི་གནད༔ ས་ལམ་ཡོན་ཏན་གཞིར་རྫོགས་ལྷུན་གྲུབ་སྦུབས༔
འབྲས་བུའི་རྒྱལ་པོ་བཙན་ས་ཟིན་པར་ཤོག༔ ཐུགས་བཅུད་ཀློང་ཆེན་ཟབ་རྒྱ་ལས༔ མཐའ་སྡུད་སྨོན་ལམ་ཟབ་མོ་འདི༔ བཀའ་སྲུང་དྲང་སྲོང་རཱ་ཧུ་ལས༔ བན་དེའི་ཚུལ་གྱིས་བསྐུལ་ནས་བཀོད༔ ཟབ་དོན་སྤེལ་བ་དོན་ཡོད་ཅིང་༔ རྟེན་འབྲེལ་སྨོན་ལམ་མཐར་ཕྱིན་ཕྱིར༔ ནམ་མཁའི་སྙིང་པོས་བྱིན་བརླབས་པའི༔ ཀོང་སྨྱོན་སྦས་པའི་རིག་འཛིན་ལ༔ ཟབ་རྒྱ་བཀྲོལ་ཏེ་གཏད་རྒྱ་བྱས༔
འགྲོ་དོན་ནམ་མཁའ་མཉམ་པར་ཤོག༔ ༈ ཕ་དམ་པ་སངས་རྒྱས་ཀྱིས་མཛད་པའི་སྨོན་ལམ་སུམ་ཅུ་པ་ནི། བདག་གཞན་རྣམས་ཀྱི་རྒྱུད་ལ་བརྒྱུད་ལྡན་བླ་མའི་བྱིན་རླབས་འཇུག་པར་གྱུར་ཅིག ། དོན་གྱི་ངོ་སྤྲོད་གནད་དུ་ཆུད་པར་གྱུར་ཅིག ། རྟོགས་པ་ཇི་ལྟ་བ་བཞིན་དུ་རྒྱུད་ལ་སྐྱེ་བར་གྱུར་ཅིག ། སྟོབས་བཅུ་མི་འཇིགས་ལུང་བསྟན་ཐོབ་པར་གྱུར་ཅིག ། ལྟར་སྣང་འགྲིབ་ཅིང་རྟེན་འབྲེལ་འཆར་བར་གྱུར་ཅིག ། འགྲོ་རྣམས་སྨིན་གྲོལ་གྱི་ལམ་ལ་འགོད་ནུས་པར་གྱུར་ཅིག ། ས་ལམ་གདན་ཐོག་གཅིག་ཏུ་བགྲོད་ནུས་པར་གྱུར་ཅིག ། ཤེས་རབ་ཀྱི་སྤྱན་གྱིས་ཆོས་ཉིད་ཀྱི་བདེན་པ་མཐོང་བར་གྱུར་ཅིག །
ཡོན་ཏན་ལོ་འདབ་བཞིན་དུ་རྒྱས་པར་གྱུར་ཅིག ། འབྲས་བུ་དཔག་བསམ་བཞིན་དུ་སྨིན་པར་གྱུར་ཅིག ། མོས་གུས་རི་རབ་བཞིན་དུ་བརྟན་པར་གྱུར་ཅིག ། ངེས་པའི་ཤེས་པ་ཐེ་ཚོམ་དང་བྲལ་བར་གྱུར་ཅིག ། ལས་ཀྱི་འཕྲོ་སད་ནས་སྨོན་ལམ་རྣམ་པར་དག་པར་གྱུར་ཅིག ། གོ་ཆའི་འཇིག་རྟེན་གྱི་དྲི་མ་དག་པར་གྱུར་ཅིག ། སྒྲུབ་པ་ལ་བར་ཆད་མེད་ཅིང་དཀའ་ཐུབ་བཙལ་བར་གྱུར་ཅིག ། རྩ་རླུང་ཐིག་ལེ་ལས་སུ་རུང་བར་གྱུར་ཅིག ། རྟག་ཏུ་བསམ་པ་རྣམ་པར་དག་པར་གྱུར་ཅིག ། བྱང་སེམས་ལ་ཉམས་པ་མེད་པར་གྱུར་ཅིག །
ཆོས་ཐེག་ཆེན་གྱི་ལྟ་སྒོམ་ཉམས་སུ་མྱོང་བར་གྱུར་ཅིག ། གཉིས་སྣང་གི་ཤེས་པ་རང་སར་གྲོལ་བར་གྱུར་ཅིག ། རིགས་ཁྱད་པར་ཅན་དུ་སྐྱེ་བར་གྱུར་ཅིག ། བརྒྱུད་ལྡན་བླ་མས་རྗེས་སུ་འཛིན་པར་གྱུར་ཅིག ། ལས་ཀྱི་མཐའ་མི་ལོག་པར་གྱུར་ཅིག ། ཤེས་རབ་གསུམ་ལ་བློ་སྦྱོང་བར་གྱུར་ཅིག ། དབང་གི་བྱིན་རླབས་འཇུག་པར་གྱུར་ཅིག ། བདེ་བ་རྡོ་རྗེ་ལྟ་བུ་ཐོབ་པར་གྱུར་ཅིག ། རྣམ་ཤེས་རྩ་རླུང་ལ་རང་དབང་ཐོབ་པར་གྱུར་ཅིག ། རང་ལུས་གཟུགས་སྐུ་འགྲུབ་པར་གྱུར་ཅིག །
ཆོས་སྐུ་མངོན་སུམ་དུ་རྟོགས་པར་གྱུར་ཅིག ། སྤྲུལ་སྐུའི་ཕྲིན་ལས་ཀྱིས་གཞན་དོན་མཐར་ཕྱིན་པར་གྱུར་ཅིག། །། ༈ བདེན་ཚིག་འགྲུབ་པའི་པྲ་ཎི་དྷ་རྣམ་མཁྱེན་གྲོང་འཇུག་ཅེས་བྱ་བ་བཞུགས། དངོས་གྲུབ་རྒྱ་མཚོའི་འབྱུང་གནས་བླ་མ་དང་མཆོག་གསུམ་བྱང་ཆུབ་སེམས་དཔའ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། མི་ངའི་སྐྱེ་བ་ནས་ཚེ་རབས་ཐམས་ཅད་དུ་དལ་འབྱོར་བཅོ་བརྒྱད་ཚང་བའི་མི་ལུས་རིན་པོ་ཆེ་ཐོབ་སྟེ་རྗེ་བཙུན་བླ་མ་མཚན་ཉིད་དང་ལྡན་པའི་གདུལ་བྱར་འགྱུར་བར་ཤོག་ཅིག ། མངོན་མཐོ་དང་ངེས་ལེགས་མཐའ་དག་གི་འབྱུང་ཁུངས་ཐོས་བསམ་སྒོམ་གསུམ་གྱིས་རང་རྒྱུད་བཏུལ་ཏེ་རྒྱལ་བའི་བསྟན་པ་རིན་པོ་ཆེའི་རྗེས་སུ་སློབ་པར་ཤོག་ཅིག ། ཆོས་ལ་འཇུག་པའི་རྩ་བ་ངེས་འབྱུང་དང་བློ་ལྡོག་རྣམ་པ་བཞི་རྒྱུད་ལ་ངམ་ངམ་ཤུགས་ཀྱིས་སྐྱེས་ནས་འཁོར་བ་མཐའ་མེད་ཀྱི་བྱ་བ་ལ་བཙོན་དོང་དང་མེ་འོབས་ལྟ་བུར་མཐོང་བར་ཤོག་ཅིག ། ལས་འབྲས་བསླུ་བ་མེད་པ་ལ་ཡིད་ཆེས་རྙེད་ནས་དགེ་སྡིག་གི་ལས་ཕྲ་མོ་ཙམ་ལ་ཡང་འཇུག་ལྡོག་བྱེད་པར་ཤོག་ཅིག ། གནས་གྲོགས་འདུ་འཛི་རྐྱེན་ངན་ལ་སོགས་པ་བྱང་ཆུབ་སྒྲུབ་པའི་བར་ཆད་ཀྱི་དབང་དུ་མི་འགྲོ་བར་དཀོན་མཆོག་གསུམ་གྱི་སྐྱབས་འོག་ཏུ་ཚུད་དེ་སྐྱེས་བུ་གསུམ་གྱི་ལམ་ལ་སློབ་པར་ཤོག་ཅིག །
བདེ་གཤེགས་ཀུན་འདུས་ཀྱི་ངོ་བོ་བཀའ་དྲིན་ཅན་གྱི་བླ་མ་དམ་པ་ལ་ཐེ་ཚོམ་དང་མཉམ་འགྲོགས་ཀྱི་མི་རུ་བཟུང་བའི་ལོག་ལྟ་སྤངས་ཏེ་སངས་རྒྱས་དངོས་སུ་མཐོང་བར་ཤོག་ཅིག ། དེའི་མཐུ་ལས་མཚོན་བྱེད་དཔེའི་དབང་བཞིས་སྒོ་གསུམ་སྨིན་པར་བྱས་ཏེ་རྨད་བྱུང་རྡོ་རྗེ་ཐེག་པའི་གསེང་ལམ་ལ་འཇུག་པར་ཤོག་ཅིག ། གསོལ་འདེབས་དང་མོས་གུས་ཀྱི་མཚམས་སྦྱོར་ལམ་དུ་ལོངས་ནས་མཚོན་བྱ་དོན་གྱི་དགོངས་བརྒྱུད་བདག་ལ་འཕོས་ཏེ་རྟོགས་པ་ནམ་མཁའ་དང་མཉམ་པར་ཤོག་ཅིག ། བསྐྱེད་པ་མ་ཧཱ་ཡོ་གའི་ཉམས་ལེན་མཐར་ཕྱིན་ནས་སྣོད་བཅུད་དཀྱིལ་འཁོར་གསུམ་དུ་ཤེས་ཤིང་རིག་འཛིན་རྣམ་པ་བཞིའི་ས་ལ་བགྲོད་པ་རྒྱལ་སྲས་པདྨ་དང་བི་མ་ལ་ལྟ་བུར་འགྱུར་བར་ཤོག་ཅིག ། ལུང་ཨ་ནུ་ཡོ་གའི་ཉམས་ལེན་མཐར་ཕྱིན་ནས་འཁོར་འདས་ཀྱི་འཛིན་རྟོག་བདེ་སྟོང་གཉིས་སུ་མེད་པའི་ངོ་བོར་སངས་རྒྱས་ཏེ་འོག་མིན་སྟུག་པོ་བཀོད་པའི་ཞིང་ཁམས་ལ་དབང་སྒྱུར་བར་ཤོག་ཅིག ། རྫོགས་ཆེན་ཨ་ཏི་ཡོ་གའི་ཉམས་ལེན་མཐར་ཕྱིན་ནས་ཆོས་ཅན་གྱི་སྣང་བ་ཆོས་ཉིད་ཀྱི་ཀློང་དུ་ཟད་ནས་གཞོན་ནུ་བུམ་སྐུར་གྲོལ་བ་རིག་འཛིན་དགའ་རབ་རྡོ་རྗེ་ལྟ་བུར་འགྱུར་བར་ཤོག་ཅིག ། མདོར་ན་བདག་གིས་བྱང་ཆུབ་ཀྱི་སྤྱོད་པ་ལ་བསླབ་པ་ནས་བཟུང་སྟེ་སྒོ་གསུམ་གྱིས་བྱ་བ་ཅི་བགྱིས་པ་ཐམས་ཅད་ཕ་མ་སེམས་ཅན་ཐམས་ཅད་ཀྱི་དོན་དུ་འགྱུར་བར་ཤོག་ཅིག ། དུས་དང་རྣམ་པ་ཐམས་ཅད་དུ་དམ་པའི་ཆོས་མ་ཡིན་པའི་འཇིག་རྟེན་མཐུན་འཇུག་གི་བསམ་པ་སྐད་ཅིག་མ་ཙམ་ཡང་སེམས་ལ་མི་སྐྱེ་བར་ཤོག་ཅིག ། གལ་ཏེ་ལས་དང་བག་ཆགས་དབང་བཙན་པར་གྱུར་ནས་ཕྱིན་ཅི་ལོག་གི་བློ་སྐྱེས་ནའང་དེ་ཉིད་མི་འགྲུབ་པར་ཤོག་ཅིག ། གཞན་དོན་དུ་འགྱུར་ན་ལུས་སྲོག་འདོར་བ་ལ་ཡང་ཉམ་ང་མེད་པ་གཞོན་ནུ་དོན་གྲུབ་ལྟ་བུར་འགྱུར་བར་ཤོག་ཅིག །
དོན་གཉིས་ལྷུན་གྲུབ་ཀྱི་ས་ལ་ཕྱིན་ནས་ཁམས་གསུམ་འཁོར་བའི་རྒྱ་མཚོ་དོང་ནས་སྤྲུགས་ནུས་པ་སྟོབས་བཅུ་མི་འཇིགས་རྣམ་བཞིའི་རྩལ་ཅན་དུ་གྱུར་ཅིག ། འདོད་པ་དང་བྲལ་བའི་སྨོན་ལམ་དེ་ལྟ་བུ་ཡོངས་སུ་འགྲུབ་པའི་མཐུན་འགྱུར་མཛད་པར་རྒྱལ་བ་སྲས་བཅས་རྣམས་ཀྱིས་ཞལ་གྱིས་བཞེས་པ་ཡིན་ནོ། ། དྲང་སྲོང་བདེན་པར་སྨྲ་བ་རྣམས་ལ་ཕྱག་འཚལ་ལོ། ། ཨོཾ་དྷ་རེ་དྷ་རེ་བྷནྡྷ་རེ་བྷནྡྷ་རེ་སྭཱ་ཧཱ། དགེ་བ་སྟོབས་ཆེ་བར་གྱུར་ཅིག ། སྨོན་ལམ་མཐུ་བཙན་པར་གྱུར་ཅིག ། སྡིག་པ་འདག་སྐྱེན་པར་གྱུར་ཅིག ། ཛ་ཡ་ཛ་ཡ་སིདྡྷི་སིདྡྷི་ཕ་ལ་ཕ་ལ་འ་ཨ་ཧ་ཤ་ས་མ། མ་མ་ཀོ་ལིང་ས་མནྟ། སརྦ་མངྒ་ལཾ།། །།
༈ གསོན་གཤིན་བསྔོ་བ་རྒྱས་འདེབས་བྱ་བ་བཞུགས་སོ། ཧོཿ ཕྱོགས་བཅུའི་ཞིང་རབ་འབྱམས་ན་བཞུགས་པ་རྒྱལ་བ་སྲས་དང་སློབ་མར་བཅས་པ་རྣམས་དང་༔ ཁྱད་པར་དུ་ཡང་བཅོམ་ལྡན་འདས་ཞི་ཁྲོ་རབ་འབྱམས་ཀྱི་ལྷ་ཚོགས་རིག་འཛིན་ཆེན་པོ་པདྨ་འབྱུང་གནས༔ གྲུབ་ཐོབ་རྗེ་འབངས་ཉི་ཤུ་རྩ་ལྔ༔ ཡོངས་གྲགས་རྩ་བའི་བླ་མ་ཡབ་ཡུམ་སྲས་དང་སློབ་མར་བཅས་པ་རྣམས་ཀྱིས་ཐུགས་བརྩེ་བ་ཡེ་ཤེས་ཀྱི་དབྱིངས་ནས་དགོངས་སུ་གསོལ༔ དེ་དག་གི་ནུས་མཐུ་ལ་བརྟེན་ནས་གོང་མ་བདེ་བར་གཤེགས་པ་རྣམས་ཀྱི་སྤྱན་ལམ་དུ་ཀུན་བཟང་མཆོད་སྤྲིན་རྒྱ་མཚོ་དང་མཉམ་པར་གྱུར་ཅིག༔ ད་ལྟ་ཞལ་བཞུགས་པའི་དཔལ་ལྡན་བླ་མ་དམ་པ་རྣམས་སུ་ལའང་ཕན་ཐོགས་པ་ཐམས་ཅད་སྐུ་ཚེ་རིང་ཞིང་སྐུ་ཁམས་བཟང་བ་དང་༔ མཛད་པ་ཕྲིན་ལས་ནམ་མཁའི་མཐའ་དང་མཉམ་པར་གྱུར་ཅིག༔ ཁྱད་པར་དུ་ཡང་སངས་རྒྱས་ཀྱི་བསྟན་པ་སྐྱོང་བ་ཞལ་གྱིས་བཞེས་པའི་སྲུང་མ་དམ་ཚིག་ཅན་རྣམས་ཀྱི་ཐུགས་ཀྱིས་གཡེལ་བ་མེད་པའི་གྲོགས་མཛད་པར་གྱུར་ཅིག༔
འཇིག་རྟེན་གྱི་ཁམས་སུ་ཆར་ཆུ་དུས་སུ་འབེབས་པ་དང་༔ ལོ་འབྲས་རྟག་ཏུ་རྒྱས་ཤིང་དུས་ཀྱི་འཁྲུག་པ་ཞི་ནས་མཚོན་གྱི་བསྐལ་པ་ངན་པ་ཉམས་པར་གྱུར་ཅིག༔ ཡུལ་གྱི་མི་ནད་ཕྱུགས་ནད་འགོ་བའི་ནད་གདོན་དམ་སྲི་འདྲེ་རྒོད་འབྱུང་པོ་ཐམས་ཅད་ཚར་བཅད་པར་གྱུར་ཅིག༔ རྒྱུ་སྦྱོར་བ་སྦྱིན་པའི་བདག་པོ་དེ་རྣམས་ཀྱིས་ཐོག་དྲངས༔ མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་སྐྱིད་ཕུན་སུམ་ཚོགས་པའི་སྐལ་པ་དང་ལྡན་ནས་རྟེན་འབྲེལ་དགེ་བའི་ལེགས་ཚོགས་ཐམས་ཅད་ཟླ་བ་ཡར་གྱི་ངོ་བཞིན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག༔ འཇིག་རྟེན་འདི་ནས་ཚེ་ཕ་རོལ་དུ་འཕོས་ཞིང་༔ ཆཻགའི་ འདས་པ་འདས་མ་དེ་ཉིད་ཀྱིས་ཐོག་དྲངས༔ མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྒྱུ་ཚོགས་གཉིས་རྫོགས༔ ལམ་སྒྲིབ་གཉིས་བྱང་༔ འབྲས་བུ་རྣམ་མཁྱེན་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག༔
དཀོན་མཆོག་གསུམ་ལ་བཀུར་སྟི་དང་རིམ་གྲོ་བགྱིས་ཏེ༔ ཟང་ཟིང་གི་ཆོས་བཅུ་མི་ཟད་ཏིང་འཛིན་བསྒོམས་པ་ལ་སོགས་པ་དྲང་དོན་ངེས་དོན་གྱི་ཆོས་ཐམས་ཅད་སྨོན་ལམ་བརྡ་མ་ལོག་པར་རྗེས་སུ་འབྲང་ཞིང་རྗེས་སུ་འཇུག་པར་གྱུར་ཅིག༔ སྐྱེ་བ་འདི་དང་ཚེ་རབས་ཐམས་ཅད་དུ་དྲན་པ་མི་བརྗེད་པའི་གཟུངས་རྒྱ་ཆེན་པོ་ཐོབ་ནས་ནམ་ཡང་མི་འཁྲུལ་ཞིང་རང་དབང་ཐོབ་ནས་གཞན་དོན་དུ་ཕན་ཐོགས་པའི་སྐྱེ་བ་ལེན་ནུས་པར་གྱུར་ཅིག༔ རིགས་མཐོ་ཞིང་ཆོ་འབྲང་དང་ལྡན་པའི་སྐྱེ་བ་ལེན་ནས་ཆོས་དང་འཕྲད་ནས་ཐོས་བསམ་སྒོམ་གསུམ་གྱིས་རྒྱུད་སྦྱངས་ཤིང་སྤངས་རྟོགས་ཀྱི་ཡོན་ཏན་མངོན་དུ་གྱུར་ནས་མཐའ་ཡས་འཁོར་བའི་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་སྒྲོལ་ཞིང་ཆོས་ཀྱི་འཁོར་ལོ་རྒྱ་ཆེན་བསྐོར་ནུས་པར་གྱུར་ཅིག༔ ཚེ་འཕྲང་བདུད་ལས་སྒྲོལ་ནས་འཇའ་ལུས་རྡོ་རྗེའི་སྐུ་འགྲུབ་སྟེ༔ རིག་འཛིན་པདྨ་འབྱུང་གནས་ཞལ་མངོན་སུམ་དུ་མཇལ་བ་དང་ལུང་བསྟན་ཏེ་རིག་འཛིན་རྒྱལ་བའི་སྲས་སུ་སངས་རྒྱས་པར་གྱུར་ཅིག༔ རིག་འཛིན་རྩ་གསུམ་གླིང་པའི་ཞི་ཁྲོ་ན་རག་དོང་སྤྲུགས་བྱང་ཆོག་གཞུང་ནས་ཁོལ་དུ་ཕྱུང་བའོ།། །། ༈ ཕྱོགས་བཅུ་རབ་འབྱམས་ཀྱི་ཞིང་ཁམས་མཐའ་ཡས་མུ་མེད་པ་ན་བཞུགས་པའི་བླ་མ་སངས་རྒྱས་བྱང་སེམས་ཉན་རང་ཡི་དམ་ལྷ་ཚོགས་མཁའ་འགྲོ་དམ་ཅན་ཆོས་སྲུང་གི་ཚོགས་དང་བཅས་པའི་སྐྱབས་གནས་རྒྱལ་བ་སྲས་དང་བཅས་པ་ཐམས་ཅད་བདག་སོགས་ནམ་མཁའ་དང་མཉམ་པའི་སེམས་ཅན་རྣམས་ལ་དགོངས་སུ་གསོལ། ། བདག་གིས་འཁོར་འདས་དུས་གསུམ་དུ་བསགས་པའི་དགེ་བའི་རྩ་བ་འདུས་བྱས་འདུས་མ་བྱས་པའི་རྣམ་དཀར་དགེ་ཚོགས་ཇི་སྙེད་པ་མཐའ་དག་གཅིག་ཏུ་བསྡོམས་ཏེ་མཐའ་ཡས་པའི་སེམས་ཅན་ཐོག་མེད་ནས་ད་ལྟའི་བར་གྱི་དྲིན་ཅན་ཕ་མར་གྱུར་པ་མཐའ་དག་བླ་ན་མེད་པའི་བྱང་ཆུབ་རིན་པོ་ཆེ་ཐོབ་པའི་རྒྱུ་དང་ས་བོན་ཉིད་དུ་ཡོངས་སུ་བསྔོ་བར་བགྱིའོ། ། དེ་ལྟར་བསྔོས་པ་ལ་བརྟེན་ནས་བླ་མ་དམ་པ་དགོངས་པ་ཆོས་ཀྱི་དབྱིངས་སུ་ཐིམ་པ་རྣམས་ཀྱི་ཐུགས་དགོངས་ཟག་མེད་ཀྱི་ཀློང་དུ་ཡོངས་སུ་རྫོགས་པ་དང་ས་ལམ་གྱི་འགལ་རྐྱེན་བར་ཆད་མེད་པར་འོད་གསལ་འདུས་མ་བྱས་པའི་ཆོས་སྐུ་མངོན་དུ་མཛད་ནས་ཐུགས་རྗེའི་སྒྱུ་འཕྲུལ་གར་གྱི་རོལ་པ་རྒྱུན་མི་ཆད་པས་གདུལ་བྱ་བྱང་གྲོལ་ལ་འགོད་པའི་ཕྲིན་ལས་རྨད་དུ་བྱུང་བ་རྟག་པ་རྒྱུན་གྱི་འཁོར་ལོར་མཛད་པར་གྱུར་ཅིག །
འཇིག་རྟེན་འདི་ནས་ཕ་རོལ་ཏུ་ཚེ་ལས་འདས་པ་ཁ་ལག་ཟས་གསུམ་གྱི་འབྲེལ་བ་ཐོགས་ཚད་ཀྱིས་གཙོ་བྱས་ཏེ་ཁམས་གསུམ་འཁོར་བ་བར་དོའི་འཇིག་རྟེན་དུ་འཁྱམས་པའི་རིགས་གྱུར་སྣ་ཚོགས་སྡུག་བསྔལ་གྱི་མནར་ཞིང་འཁྲུལ་སྣང་འཇིགས་སྐྲག་གིས་བསྐྱོད་པའི་སྐྱེ་འགྲོ་ཐམས་ཅད་ཀྱང་དགེ་བའི་རྩ་བ་འདི་དག་གི་མཐུ་དང་ནུས་པས་རང་རང་སོ་སོའི་སྡུག་བསྔལ་དང་བྲལ་ནས་ཐར་པ་ཞི་བདེ་བྱང་ཆུབ་ཀྱི་གོ་འཕང་དམ་པ་མྱུར་དུ་ཐོབ་པར་གྱུར་ཅིག ། ད་ལྟ་ཞལ་བཞུགས་པའི་བླ་མ་དགེ་བའི་བཤེས་གཉེན་རྣམས་དང་བཤད་སྒྲུབ་ཀྱི་བསྟན་པ་འཛིན་པའི་འདུ་ཚོགས་མཐའ་དག་སྐུ་ཁམས་བཟང་ཞིང་ཐོས་བསམ་སྒོམ་པ་དང་འཛིན་སྐྱོང་བསྲུང་སྤེལ་གྱི་ཕྲིན་ལས་གཅིག་ཏུ་མཐུན་པར་མཛད་པ་ལ་བར་དུ་གཅོད་པ་མི་འབྱུང་ཞིང་སོ་སོའི་ཇི་ལྟར་བཞེད་དོན་ཆོས་མཐུན་དུ་འགྲུབ་པས་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། སྦྱིན་པའི་བདག་པོ་ལ་སོགས་པའི་སྐྱེ་འགྲོ་མཆོག་དམན་རྣམས་ཀྱང་རྒྱལ་བའི་བསྟན་ལ་གུས་ཤིང་ཚེ་རིང་ནད་མེད་བདེ་སྐྱིད་ལོངས་སྤྱོད་འཕེལ་བ་དང༌། ། འགལ་རྐྱེན་ཉེར་འཚེ་མེད་པར་འཇིག་རྟེན་ཁམས་ཀུན་དགེ་ལེགས་དཔལ་འབྱོར་དམ་ཆོས་འདོད་རྒུའི་ཆར་ཆེན་བསྐལ་པ་རྫོགས་ལྡན་གྱི་དུས་བཞིན་འབབས་པས་སྐྱེ་དགུ་མཐའ་དག་གནས་སྐབས་མཐར་ཐུག་གི་དོན་ཀུན་འབད་མེད་དུ་འགྲུབ་པར་གྱུར་ཅིག ། འདི་ལྟར་བསྔོས་ཤིང་སྨོན་པའི་དོན་རྣམས་མྱུར་དུ་འགྲུབ་ནས། བདག་སོགས་མཁའ་ཁྱབ་ཀྱི་འགྲོ་བ་མ་ལུས་པ་རྒྱུ་དག་པ་ཀུན་ཁྱབ་བདེ་གཤེགས་སྙིང་པོར་ལྷུན་གྱིས་གྲུབ་པ་ལས། ལམ་དག་པ་ཟབ་མོ་དོན་སྙིང་པོ་བསྐྱེད་རྫོགས་ཟུང་འཇུག་མཆོག་གི་དོན་མ་ནོར་མངོན་དུ་གྱུར་ཅིང༌། འབྲས་བུ་དག་པ་བདེ་བ་ཆེན་པོ་རང་རིག་འཕོ་འགྱུར་མེད་པ་ཡེ་སངས་རྒྱས་པའི་སྙིང་པོ་བྱང་ཆུབ་སྟེ་སྤྲུལ་པས་འགྲོ་དོན་རྒྱུན་ཆད་མེད་པ་འགྲུབ་པར་གྱུར་ཅིག ། བསོད་ནམས་འདི་ཡིས་ཐམས་ཅད་གཟིགས་པ་ཉིད? ཅེས་སོགས་མདོ་རྒྱུད་ནས་གསུངས་པའི་སྨོན་ལམ་བྱིན་རླབས་ཅན་རྣམས་ཀྱི་ཤམ་བུ་ཡང་གདགས་པར་བྱའོ། ། འདི་ནི་གང་ཟག་སྤྲོས་པ་ཆུང་ཞིང་ཚིག་ཚོགས་ཉུང་བ་ལ་མོས་པ་དག་པ་དང༌།
ཁྱད་པར་གཏོར་མ་སོགས་རྒྱུན་གྱི་དགེ་སྦྱོར་སྒྲིག་མའི་མཇུག་ཏུ་བགྱི་བར་འོས་པ་ཞིག་དགོས་ཞེས་རང་གི་ཉེ་གནས་བསྟན་འཛིན་དར་རྒྱས་སོགས་ཀྱིས་བསྐུལ་བ་བཞིན། སྣ་ཚོགས་རང་གྲོལ་གྱིས་བདེ་གཤེགས་ཚེའི་ཕུག་ཏུ་བཀོད་པ་མངྒ་ལཾ།། །། ཨེ་མ། ཀུན་ཁྱབ་དམ་པ་བདག་ཉིད་ཀུན་གྱི་གཙོ། ། སྐྱེ་འཆི་གཉིས་སྤངས་མཚོ་སྐྱེས་རྡོ་རྗེའི་སྐུ། ། ཟབ་རྒྱའི་གཏེར་མཛོད་བསྐྱེད་ཡུམ་མཚོ་རྒྱལ་མ། ། གང་འདུལ་ཕྲིན་ལས་མངའ་བརྙེས་རྩ་གསུམ་གླིང༌། ། སྐལ་ལྡན་རབ་གུས་གདུང་བས་གསོལ་བ་འདེབས། ། ཐུགས་རྗེའི་བྱིན་རླབས་འོད་ཟེར་དྲྭ་བ་ཡི། ། བདག་གཞན་དོན་གཉིས་འབད་མེད་ལྷུན་གྱིས་གྲུབ། །
སྐྱེ་དང་ཚེ་རབ་རྔ་ཡབ་ཞིང་བགྲོད་ནས། ། སྐྱེ་དགུའི་མགོན་དུ་ཡེ་ཤེས་རྩལ་འཆར་ཞིང༌། ། ཐོགས་མེད་འགྲོ་བ་འདྲེན་པའི་དཔལ་དུ་ཤོག ཁྱད་པར་སྐྱེ་དང་གཏན་སྲིད་ཐམས་ཅད་དུ། ། རྩ་གསུམ་དཀྱིལ་འཁོར་རྣམས་དང་མི་འབྲལ་ཞིང༌། ། སྒྲུབ་པའི་རྒྱལ་མཚན་རྟག་ཏུ་འཛུགས་པ་དང༌། ། དངོས་སྒྲུབ་རྣམ་གཉིས་ཆར་གྱི་རྒྱུན་སྤྱོད་ཚེ། ། བར་ཆད་བདུད་ཀྱིས་འཚེ་བ་མི་འབྱུང་ཤོག ། བདེན་པས་སྐྱོངས་ཤིང་སྨོན་ལམ་མཐའ་བཙན་གྱིས། ། བཀྲ་ཤིས་དཔལ་ལ་རྟག་ཏུ་དགེ་གྱུར་ཅིག །
ཅེས་གསོལ་འདེབས་སྨོན་ལམ་དང་བཅས་པ་འདིའང༌། དགེ་བའི་བཤེས་གཉེན་ཡོངས་འཛིན་པ་ཡེ་ཤེས་རྒྱལ་མཚན་དཔལ་བཟང་པོའི་ཞལ་ངོར། ཕྱོགས་ཉུལ་དུ་རྒྱུ་བ་སྔགས་འཆང་ཨོ་རྒྱན་རྩ་གསུམ་གླིང་པས་བགྱིས་པ་དོན་དང་ལྡན་པར་སྨོན་ནོ།། །། ༈ བོད་ཡུལ་བདེ་བའི་སྨོན་ལམ་བཞུགས་སོ། སྐྱབས་གནས་བསླུ་མེད་དཀོན་མཆོག་རྩ་བ་གསུམ། ཁྱད་པར་གངས་ཅན་མགོན་པོ་སྤྱན་རས་གཟིགས། ། རྗེ་བཙུན་སྒྲོལ་མ་གུ་རུ་པདྨ་འབྱུང༌། ། གསོལ་བ་འདེབས་སོ་ཐུགས་དམ་ཞལ་བཞེས་དགོངས། ། སྨོན་ལམ་ཡོངས་སུ་འགྲུབ་པར་བྱིན་གྱིས་རློབས། ། སྙིགས་དུས་འགྲོ་རྣམས་བསམ་སྦྱོར་ལོག་པ་དང༌། །
ཕྱི་ནང་འབྱུང་བ་འཁྲུགས་པའི་རྒྱུ་རྐྱེན་གྱིས། ། སྔར་མ་གྲགས་པའི་མི་ཕྱུགས་དལ་ཡམས་ནད། ། གཟའ་ཀླུ་རྒྱལ་གདོན་ནག་ཕྱོགས་འབྱུང་པོའི་ཟེར། ། བཙའ་སད་སེར་གསུམ་ལོ་ཉེས་དམག་འཁྲུགས་རྩོད། ཆར་ཆུ་མི་སྙོམས་གངས་ཅན་བྲ་བྱིའི་ཐན། ། ས་གཡོས་མེ་དགྲ་འབྱུང་བཞིའི་འཇིགས་པ་དང༌། ཁྱད་པར་བསྟན་ལ་འཚེ་བའི་མཐའ་དམག་སོགས། ། གངས་ཅན་ལྗོངས་འདིར་གནོད་འཚེའི་རིགས་མཐའ་དག ། མྱུར་དུ་ཞི་ཞིང་རྩད་ནས་འཇོམས་གྱུར་ཅིག ། མི་དང་མི་མིན་འགྲོ་བ་མཐའ་དག་གི །
རྒྱུད་ལ་བྱང་ཆུབ་སེམས་མཆོག་རིན་པོ་ཆེ། ། ངང་གིས་སྐྱེས་ནས་གནོད་འཚེའི་བསམ་སྦྱོར་བྲལ། ། ཕན་ཚུན་བྱམས་པའི་སེམས་དང་ལྡན་ནས་ཀྱང༌། ། བོད་ཡུལ་མཐའ་དབུས་བདེ་སྐྱིད་དཔལ་གྱིས་འབྱོར། ། སངས་རྒྱས་བསྟན་པ་དར་རྒྱས་ཡུན་གནས་ཤོག ། རྩ་གསུམ་རྒྱལ་བ་སྲས་བཅས་བདེན་པའི་སྟོབས། ། འཁོར་འདས་དགེ་བའི་རྩ་བ་གང་མཆིས་དང༌། ། བདག་ཅག་ལྷག་བསམ་རྣམ་པར་དཀར་བའི་མཐུས། ། གསོལ་བཏབ་སྨོན་པའི་འབྲས་བུ་འགྲུབ་གྱུར་ཅིག ། ཅེས་རྗེ་བླ་མ་རིན་པོ་ཆེ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས་དེང་སང་དུས་ཀྱི་འཚུབ་འགྱུར་ཤིན་ཏུ་ཆེ་ཞིང་ཅི་ལྟར་འགྱུར་ཆ་མེད་པས།
རྗེ་ཉིད་ནས་བོད་ཡུལ་བདེ་བའི་སྨོན་ལམ་ཉིན་ཞག་རེར་ལན་དྲུག་རེ་མཛད་པ་ཡིན་པས་ཁྱོད་ནས་ཀྱང་དེ་ལྟར་གལ་ཆེ་ཞེས་བཀའ་སྩལ་ཕེབས་པ་ལྟར་རང་གི་བསྙེལ་གསོས་སུ་བྲིས་པ་ཇི་བཞིན་འགྲུབ་པར་གྱུར་ཅིག ། ཅེས་བློ་གྲོས་མཐའ་ཡས་ཀྱིས་ཙཱ་འདྲ་རིན་ཆེན་བྲག་ཏུ་རྒྱལ་ཟླ་བའི་དཀར་ཕྱོགས་འགྲུབ་པའི་སྦྱོར་བ་དང་ལྡན་པའི་སྔ་དྲོའི་ཆར་བྲིས་པ་ཨ་ཐཱ་སིདྡྷི་རསྟུ།། །། ༈ སྔ་འགྱུར་བསྟན་པ་རྒྱས་པའི་སྨོན་ལམ་ཆོས་རྒྱལ་དགྱེས་པའི་ཞལ་ལུང་ཞེས་བྱ་བ། དེ་ཡང་དུས་ཀྱི་ཐ་མར་རྩ་གསུམ་ལྷ་ཡི་ཐུགས་རྒྱུད་བསྐུལ་ནས་བསྟན་པའི་སྙིང་པོ་རིན་པོ་ཆེ་རྒྱས་པར་གྱུར་ཅིག་སྙམ་དུ་ལན་གཅིག་ཙམ་མོས་པ་ཡང་བསོད་ནམས་ཚད་མེད་པ་དང་ལྡན་ཅིང༌། རྒྱལ་བའི་སྲས་ཀྱི་སྨོན་ལམ་ཡོངས་སུ་རྫོགས་ནས་སྐྱེ་བ་ཀུན་ཏུ་རྒྱལ་བའི་ཆོས་དང་ཆོས་ཀྱི་སྙིང་པོ་ཟབ་མོའི་ཐེག་པ་དང་འཕྲད་ནས་འཛིན་སྐྱོང་སྤེལ་བས་མྱུར་དུ་རྣམ་པ་ཐམས་ཅད་མཁྱེན་པའི་ཡེ་ཤེས་ལ་རེག་པར་འགྱུར་བའི་དགོས་པ་ཡོད་པས། སྐལ་བཟང་རྣམས་ཀྱིས་དུས་དུས་དང༌། ཁྱད་པར་ཚོགས་མང་གི་སྐབས་སུ་འདི་ལྟར་སྨོན་ལམ་གདབ་པར་བྱ་སྟེ། ན་མོ། ཕྱོགས་བཅུའི་བདེ་བར་གཤེགས་པ་སྲས་དང་བཅས། ཁྱད་པར་མཉམ་མེད་ཤཱཀྱའི་རྒྱལ་པོ་དང༌། །
རྒྱལ་སྲས་བརྒྱད་དང་གནས་བརྟན་འཕགས་པའི་ཚོགས། ། མཁྱེན་བརྩེའི་བདག་ཉིད་མཆོག་རྣམས་དགོངས་སུ་གསོལ། ། ཕན་བདེའི་འབྱུང་གནས་བསྟན་པ་རིན་པོ་ཆེ། ། སྟོན་དང་སེམས་དཔའ་འཕགས་པ་མཆོག་རྣམས་ཀྱིས། ཡང་ཡང་དཀའ་བས་བཙལ་ཞིང་བརྣག་པའི་དོན། ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག ། མཁན་སློབ་ཆོས་རྒྱལ་སྤྲུལ་པའི་ལོ་པཎ་དང༌། ། བཀའ་གཏེར་རིག་འཛིན་བརྒྱུད་པ་ཡི་དམ་ལྷ། ། མ་མགོན་གཟའ་རྡོར་རྒྱུད་གསུམ་དྲེགས་པའི་ཚོགས། ། སྔ་འགྱུར་རྩ་གསུམ་ལྷ་ཚོགས་དགོངས་སུ་གསོལ། །
ཐུབ་བསྟན་མདོ་དང་སྔགས་ཀྱི་ཚུལ་མཐའ་དག ། གངས་ཅན་ལྗོངས་སུ་བརྩེ་བས་དྲངས་གྱུར་པ། ། ཆེས་ཆེར་སྤེལ་བའི་རྡོ་རྗེའི་དམ་དགོངས་ནས། ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག ། ཕྱོགས་དུས་རྒྱལ་བའི་སྐུ་གསུང་ཐུགས་རྡོ་རྗེ། ། རིགས་གསུམ་སེམས་དཔའི་སྒྱུ་འཕྲུལ་རོལ་མོ་ཡིས། ། གངས་ཅན་ཕན་བདེའི་ཉི་མ་གསལ་བར་མཛད། ། མཚོ་སྐྱེས? རྒྱལ་དང་རྒྱལ་སྲས་འཕགས་པ་ཆེན་པོའི་ཚོགས། ། བསམ་བཞིན་སྤྲུལ་པའི་ཟློས་གར་ཉེར་བཟུང་ནས། ། དྲི་མེད་རྒྱལ་བསྟན་ནོར་བུའི་རྒྱལ་མཚན་སྒྲེང༌། །
མཚོ་སྐྱེས? ཐུན་མོང་ཐུན་མིན་གཞུང་ཀུན་རང་དབང་གིས། ། མ་ནོར་བསྒྱུར་ཞུས་གཏན་ལ་ཕབ་པ་ཡིས། ། གངས་ལྗོངས་སྣང་བའི་སྒོ་ཆེན་ཐོག་མར་ཕྱེས། ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག ། སྐལ་བཟང་གདུལ་བྱས་མདོ་དང་སྔགས་ཀྱི་ཚུལ། ། ཉམས་སུ་ལེན་ལ་གཞན་དྲིང་མི་འཇོག་པར། ། བཀའ་དང་དགོངས་པའི་འགྲེལ་ཆེན་གཞུང་ཀུན་རྫོགས། ། མཚོ་སྐྱེས? བདེན་གསུང་བཀའ་ཡི་རྒྱ་མཚོ་ཆེན་པོ་ལ། ། ཟབ་མོའི་ཆོས་གཏེར་ནོར་བུས་མངོན་པར་མཛེས། ། མདོ་དང་སྔགས་ཀྱི་ལམ་བཟང་ཟུང་དུ་འབྲེལ།
མཚོ་སྐྱེས? རྨད་བྱུང་ཟ་ཧོར་མཁན་པོའི་སྤྱོད་པ་དང༌། ། མཚུངས་མེད་དཔལ་ལྡན་ཀླུ་ཡི་ལྟ་བ་གཉིས། ། ཟུང་འབྲེལ་བརྒྱུད་པའི་བཀའ་སྲོལ་ཕྱག་རྒྱས་བཏབ། ། མཚོ་སྐྱེས? ཟབ་མོའི་ནང་རྒྱུད་སྡེ་གསུམ་དགོངས་པའི་བཅུད། ། ཐུན་མིན་མན་ངག་གསང་བའི་ལམ་མཆོག་ནས། ། འཇའ་ལུས་ཆོས་སྐུར་གཤེགས་པའི་ངོ་མཚར་འབར། ། མཚོ་སྐྱེས? རབ་འབྱམས་ཞི་ཁྲོའི་ཁྱབ་བདག་སྒྲུབ་སྡེ་བརྒྱད། ། བཀའ་བབ་རིག་འཛིན་སོ་སོའི་དགོངས་བཅུད་དང༌། ། ཀུན་འདུས་པདྨའི་བཀའ་སྲོལ་གཅིག་ཏུ་འཁྱིལ། ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག །
རྒྱུ་དང་འབྲས་བུ་གསང་སྔགས་ཐེག་པ་ཆེ། ། ཚང་ལ་མ་ནོར་རིག་འཛིན་བརྒྱུད་པའི་ལུང༌། ། ཌཱཀྐིའི་ཞལ་གྱི་དྲོད་རླངས་ཐོ་ལེ་བ། ། མཚོ་སྐྱེས? རྡོ་རྗེ་འཆང་གི་དགོངས་དོན་བདུད་རྩིའི་བཅུད། ། མཁས་གྲུབ་བྱེ་བའི་ཞལ་ནས་སྙན་དུ་བརྒྱུད། ། རྟོག་གེ་ངན་པའི་རང་བཟོས་མ་བསླད་པ། ། མཚོ་སྐྱེས? གསེར་ཞིང་ནོར་བུས་སྤྲས་པའི་ཡོན་གྱིས་ཀྱང༌། ། མི་འགུགས་དབྱིངས་ཀྱི་མཁའ་འགྲོའི་ཐུགས་མཛོད་ཆོས། ། བརྩེ་བས་རྗེས་འཇུག་སྐལ་པ་ཁོ་ནར་བཀྲམ། ། མཚོ་སྐྱེས? ངོ་བོ་ཀ་ནས་དག་པའི་ཡེ་ཤེས་ལ། །
རང་བཞིན་ལྷུན་གྱིས་གྲུབ་པའི་གདངས་ཤར་བས། ། བླུན་སྒོམ་སེམས་ལས་འདས་པའི་རྫོགས་པ་ཆེ། ། མཚོ་སྐྱེས? ཡོད་མེད་ཕྱོགས་རེར་ཞེན་པའི་དམིགས་གཏད་ཞིག ། མཐར་འཛིན་ལྟ་བའི་འཛིན་སྟངས་དྲུང་ནས་ཕྱུང༌། ། གཞི་ལམ་འབྲས་བུ་སྣང་སྟོང་ཟུང་དུ་འཇུག ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག ། དུས་གསུམ་རྒྱལ་བའི་དགོངས་པ་མཐར་ཐུག་དོན། ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། རིག་སྟོང་མི་ཤིགས་རྡོ་རྗེ་གྲུབ་པའི་མཐའ། ། མཚོ་སྐྱེས? མང་དུ་ཐོས་པ་ལུང་གི་སྤྲིན་འཁྲིགས་ཤིང༌། །
ཕ་རོལ་རྒོལ་འཇོམས་རིག་པའི་གློག་ཕྲེང་འབར། ། མན་ངག་གནད་ཀྱི་བདུད་རྩི་སྙིང་ལ་སིམ། ། མཚོ་སྐྱེས? རྨད་བྱུང་ཨ་ཏི་ཡོ་གའི་གསང་ལམ་ནས། ། མ་ལུས་རྒྱལ་བ་ཀུན་གྱི་ཡེ་ཤེས་སྐུ། ཁྱབ་བདག་འཇམ་དཔལ་རྡོ་རྗེར་རབ་བསྒྲུབས་པ། ། མཚོ་སྐྱེས? ཡང་དག་ཚད་མ་གསུམ་གྱི་ང་རོ་ཡིས། ། ལྟ་དམན་རི་དྭགས་ཚོགས་རྣམས་སྐྲག་མཛད་པ། ། ཐེག་མཆོག་སེངྒེའི་སྒྲ་དབྱངས་ས་གསུམ་ཁྱབ། ། མཚོ་སྐྱེས? རྒྱལ་བསྟན་ཡོངས་སུ་རྫོགས་པའི་གོས་བཟང་རྩེར། ། འོད་གསལ་རྡོ་རྗེ་སྙིང་པོའི་ཏོག་མཛེས་པ། །
ཕྱོགས་ལས་རྣམ་པར་རྒྱལ་བའི་རྒྱལ་མཚན་མཐོ། ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག ། བདག་སོགས་དེང་ནས་འགྲོ་བ་ཇི་སྲིད་དུ། ། བསྟན་དང་བསྟན་པའི་སྙིང་པོ་ཡོངས་རྫོགས་པ། ། མཁའ་ཁྱབ་ཞིང་དུ་འཛིན་སྐྱོང་སྤེལ་བ་ཡིས། ། མཚོ་སྐྱེས? མདོར་ན་མཁས་བཙུན་གྲུབ་པའི་རྣམ་ཐར་གྱིས། ། རྒྱལ་བསྟན་སྤེལ་བའི་ཕྲིན་ལས་མཁའ་ཁྱབ་པའི། ། བསྟན་འཛིན་དམ་པས་ས་སྟེང་ཡོངས་གང་ནས། ། མཚོ་སྐྱེས? དཔལ་ལྡན་བླ་མའི་སྐུ་ཚེ་རབ་བརྟན་ཅིང༌། ། བསྟན་པའི་སྦྱིན་བདག་མངའ་ཐང་དར་བ་ཡིས། །
ཆོས་སྲིད་མི་ནུབ་ནོར་བུའི་རྒྱལ་མཚན་བསྒྲེངས། ། མཚོ་སྐྱེས་རྒྱལ་བའི་བསྟན་པ་རྒྱས་གྱུར་ཅིག ། ཅེས་རྒྱལ་བ་ཐམས་ཅད་ཀྱི་ངོ་བོ་དཔལ་ལྡན་སངས་རྒྱས་པདྨ་སྐྱེས་འཆི་མེད་མཚོར་འཁྲུངས་རྒྱལ་བའི་བསྟན་པ་སྔ་འགྱུར་རྙིང་མ་ཞེས་གྲགས་པ་འདི་ནི་རྒྱལ་བསྟན་ཡོངས་སུ་རྫོགས་པའི་ཕྱི་མོ་ཡིན་ཅིང་ཟབ་གནད་ཆེ་བ་དུ་མའི་ཁྱད་ཆོས་དང༌། ལྟ་སྒོམ་རྣམ་པར་དག་པ་རྒྱལ་བ་དགྱེས་པའི་ལམ་བཟང་མ་ནོར་བ་ཡིན་པ་འདི་ངོ་ཤེས་ནས་ནོར་བུ་རིན་པོ་ཆེ་བྱི་དོར་བྱས་ཏེ་རྒྱལ་མཚན་གྱི་རྩེ་ལ་མཆོད་པ་བཞིན་དུ་གང་ཟག་སྐལ་པ་དང་ལྡན་པ་རྣམས་ཀྱིས་འཆད་རྩོད་རྩོམ་གསུམ་གྱི་ཕྲིན་ལས་རླབས་པོ་ཆེས་ཕྱོགས་ཐམས་ཅད་དུ་དར་ཞིང་རྒྱས་པར་མཛད་པའི་ཐུགས་ཁུར་བཞེས་པ་དང༌། དེ་ལྟ་བུའི་བཞེད་པ་ཡིད་བཞིན་དུ་འགྲུབ་པའི་རྟེན་འབྲེལ་སྨོན་ཚིག་ཏུ་རྙིང་བསྟན་ལ་ལྷག་བསམ་རྣམ་པར་དཀར་བ་མི་ཕམ་འཇམ་དབྱངས་རྣམ་རྒྱལ་རྒྱ་མཚོས་གནས་དུས་རྟེན་འབྲེལ་དགེ་བར་གུང་ཐུན་ལ་ཤར་མར་བྲིས་པ་དགེ་ལེགས་འཕེལ།། །། ༈ བསྟན་པ་རྒྱས་པའི་སྨོན་ལམ་དྲང་སྲོང་བདེན་ཚིག་ཅེས་བྱ་བཞུགས་སོ། ན་མོ། ཕྱོགས་དུས་རྒྱལ་དང་བྱང་སེམས་ཉན་རང་འཕགས། ། མཆོག་གསུམ་རྩ་གསུམ་རྡོ་རྗེ་ཆོས་སྲུང་དང༌། །

དྲང་སྲོང་རིག་འཛིན་བདེན་ཚིག་གྲུབ་པ་ཡི། ། མ་ལུས་སྐྱབས་གནས་རྒྱ་མཚོས་དགོངས་སུ་གསོལ། ཁྱད་པར་བསྐལ་བཟང་ཞིང་འདིའི་བསྟན་པའི་བདག ། སྟོན་མཆོག་མཉམ་མེད་དོན་ཀུན་གྲུབ་པའི་དཔལ། ། སྟོན་པའི་གཏད་རབས་བདུན་དང་འཛམ་བུའི་གླིང༌། ། མཛེས་པའི་རྒྱན་དྲུག་མཆོག་གཉིས་ལ་སོགས་པར། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། ཐུབ་བསྟན་གཞི་གྱུར་ལུང་དང་རྟོགས་པ་ཡི། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། སྲིད་པ་ཇི་སྲིད་འགྲོ་བའི་དོན་མཛད་པའི། །
རྒྱལ་སྲས་རིགས་གསུམ་མགོན་སོགས་ཉེ་བ་ཡི། ། སྲས་མཆོག་བརྒྱད་དང་རྗེ་བཙུན་སྒྲོལ་མ་སོགས། ། བྱང་ཆུབ་སེམས་དཔའ་སེམས་མའི་ཚོགས་རྣམས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། ཐུབ་བསྟན་རྩ་བ་ལུང་དང་རྟོགས་པ་ཡི། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། རྡོ་རྗེ་འཆང་དབང་ས་ར་ཧ་པ་དང༌། ། སུ་ཥ་སིདྡྷི་ལ་སོགས་འཕགས་ཡུལ་གྱི། ། གྲུབ་ཆེན་བརྒྱད་ཅུ་རྣལ་འབྱོར་མ་ཚོགས་ལ། །
བདག་ཅག་གདུང་ཤུགས་དྲག་པོས་གསོལ་འདེབས་ན། ། ཐུབ་བསྟན་སྙིང་པོ་རྡོ་རྗེ་ཐེག་པ་ཡི། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། སྐལ་ལྡན་རྒྱལ་པོ་ཛ་དང་དྲྭ་མ་ལྔ། ། ལྷ་ཀླུ་མི་ཡི་རིག་འཛིན་ལ་སོགས་པ། ། གསང་སྔགས་དོན་བརྒྱུད་བླ་མའི་ཚོགས་རྣམས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། སྙིང་པོའི་ཡང་སྙིང་ནང་རྒྱུད་སྡེ་གསུམ་གྱི། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། །
འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ཁྱད་པར་གངས་ལྗོངས་ཐུབ་བསྟན་སྣང་བའི་སྒོ། ། ཐོག་མའི་སྲོལ་འབྱེད་ཆོས་རྒྱལ་མེས་དབོན་གསུམ། ། མཁན་སློབ་རྣམ་གཉིས་ཀ་ཅོག་ཞང་སོགས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། ཐུབ་བསྟན་སྙིང་པོ་གསང་སྔགས་རྒྱུད་སྡེ་ཡི། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། སྡེ་གསུམ་ཤིང་རྟའི་བཀའ་བབ་གནུབས་མཐུ་ཆེན། ། སོ་ཟུར་རྨ་གཉགས་ཀུན་མཁྱེན་རོང་ཀློང་དང༌། །
མངའ་རིས་པཎ་ཆེན་སྒྲུབ་བརྒྱུད་འཛིན་རྣམས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། གསང་སྔགས་སྙིང་པོ་ནང་རྒྱུད་སྡེ་གསུམ་གྱི། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། རྗེ་འབངས་གྲུབ་ཆེན་ཉེར་ལྔ་ཡེར་པ་ཡི། ། གྲུབ་ཐོབ་བརྒྱད་ཅུ་མཁའ་འགྲོ་ཉེར་ལྔ་དང༌། ། རང་གྲོལ་རྣལ་འབྱོར་མ་བདུན་ལ་སོགས་པར། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། གསང་སྔགས་སྙིང་པོ་ནང་རྒྱུད་སྡེ་གསུམ་གྱི། །
བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། ཆོས་སྐུའི་སྟོན་པ་ཀུན་བཟང་རྡོ་རྗེ་སེམས། ། སྟོན་པ་བཅུ་གཉིས་དགའ་རབ་ཤྲཱི་སེང༌། ། བི་མ་པད་འབྱུང་ཀུན་མཁྱེན་ཡབ་སྲས་ལ། ། བདག་ཅག་གདུང་ཤུགས་དྲག་པོའི་གསོལ་འདེབས་ན། ། སྙིང་པོའི་མཐར་ཐུག་འོད་གསལ་རྫོགས་པ་ཆེའི། ། སྒོམ་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། སྤྲུལ་སྐུ་རྣམ་གསུམ་གླིང་པ་ཆེན་པོ་བརྒྱད། །
རྩ་གསུམ་གླིང་སོགས་གཏེར་ཆེན་བརྒྱ་དང་བརྒྱད། ། གཏེར་ཕྲན་སྟོང་རྩ་ཆོས་བདག་བརྒྱུད་བཅས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། ཉེ་བརྒྱུད་སྙིང་པོའི་ཟབ་གཏེར་རིང་ལུགས་མཆོག ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། བཀའ་གདམས་གསར་རྙིང་མར་ཤངས་བཀའ་བརྒྱུད་དང༌། ། ལམ་འབྲས་ཞི་བྱེད་སྦྱོར་དྲུག་བསྙེན་སྒྲུབ་སོགས། ། གངས་ལྗོངས་བཤད་སྒྲུབ་སྲོལ་འབྱེད་ཐམས་ཅད་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། །
ཤིང་རྟ་བཅོ་བརྒྱད་རིས་མེད་ཐུབ་པའི་བསྟན། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། མདོ་སྒྱུ་སེམས་གསུམ་རྒྱུད་སྡེ་བཞི་དྲུག་དང༌། ། སྒྲུབ་སྡེ་བཀའ་བརྒྱད་བཀའ་དགོངས་ཕུར་གསུམ་སོགས། ། རབ་འབྱམས་ཞི་ཁྲོ་ཡི་དམ་ལྷ་ཚོགས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། སྔ་འགྱུར་བཀའ་གཏེར་དག་སྣང་མན་ངག་གི ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག །
ཆོས་སྐུ་ཡུམ་ཆེན་རིགས་ལྔའི་ཌཱཀྐི་དང༌། ། ཕག་ཁྲོས་སེང་གསུམ་གསང་བ་ཡེ་ཤེས་སོགས། ། གནས་གསུམ་མཁའ་འགྲོ་རྒྱ་མཚོའི་ཚོགས་བཅས་ལ། ། བདག་ཅག་གདུང་ཤུགས་དྲག་པོས་གསོལ་འདེབས་ན། ། སྔ་འགྱུར་བཀའ་གཏེར་དག་སྣང་མན་ངག་གི ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ། ཡེ་ཤེས་མགོན་པོ་དཔལ་ལྡན་འདོད་ཁམས་རྒྱལ། ། མ་གཟའ་དམ་གསུམ་ཞིང་སྐྱོང་མེ་འོད་གདོང༌། ། པེ་ཧར་ལ་སོགས་ཆོས་སྐྱོང་དམ་ཅན་ལ། །
བདག་ཅག་གདུང་ཤུགས་དྲག་པོས་གསོལ་འདེབས་ན། ། སྔ་འགྱུར་བཀའ་གཏེར་དག་སྣང་མན་ངག་གི ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག ཁྱད་པར་རྩ་གསུམ་གཏེར་བདག་གླིང་པ་ཡི། ། རིང་ལུགས་ཟབ་གཏེར་བདུན་བཅུ་རྩ་གཉིས་སོགས། ། གཏེར་ཁ་གོང་འོག་སྨིན་གྲོལ་ཆོས་ཀྱི་མཛོད། ། མི་ནུབ་ཕྱོགས་དུས་གནས་སྐབས་ཐམས་ཅད་དུ། ། བཤད་སྒྲུབ་བསྟན་པ་དར་རྒྱས་ཡུན་གནས་ཤིང༌། ། འཛམ་གླིང་ཡངས་པའི་ཕྱོགས་ཀུན་ཁྱབ་གྱུར་ཅིག
ཁྱད་པར་དུས་ངན་སྙིགས་ལྔ་བདོ་བ་ཡི། ། བསམ་སྦྱོར་ལོག་པར་གྱུར་པའི་རྒྱུ་རྐྱེན་ལས། ། སྔར་མ་གྲགས་པའི་འབྱུང་བཞིའི་གཡོ་འཁྲུག་སོགས། ། མི་མཐུན་དུས་ཀྱི་རྒུད་པ་ཞི་གྱུར་ཅིག ། སྔར་མེད་དུས་ཀྱི་ནད་རིམས་སྣ་ཚོགས་དང༌། ། སྣོད་བཅུད་སྐད་ཅིག་ཐལ་བར་བརླག་བྱེད་པའི། ། མ་རུངས་ཀླ་ཀློའི་དུག་རྡུལ་མཚོན་འཁྲུག་སོགས། ། མ་ལུས་མྱུར་དུ་ཞི་ཞིང་ནུབ་གྱུར་ཅིག ། ཕན་དང་བདེ་བ་མ་ལུས་འབྱུང་བའི་གཞི། ། བསྟན་པའི་སྙིང་པོ་རིན་ཆེན་བྱང་ཆུབ་སེམས། །
མ་ལུས་འགྲོ་བའི་རྒྱུད་ལ་སྐྱེས་པའི་མཐུས། ། འཛམ་གླིང་ཞི་བདེའི་རྫོགས་ལྡན་གསར་འཆར་ཤོག ། བསྟན་འཛིན་སྐྱེས་བུ་གང་ན་སུ་བཞུགས་ཀུན། ། བསླབ་གསུམ་རྡོ་རྗེའི་ཁྲི་ལ་ཞབས་བརྟན་ཅིང༌། ། དག་སྣང་ནོར་བུའི་འོད་ཀྱིས་ཕྱོགས་ཀུན་ཁྱབ། ། ལུང་རྟོགས་བསྟན་པའི་རྒྱལ་མཚན་འཛིན་ནུས་ཤོག ། ཆེ་བརྗིད་མཁས་སྙན་ཆོས་བརྒྱད་མི་འགྲན་པར། ། ཐོས་བསམ་སྒོམ་དང་བཤད་སྒྲུབ་ལས་གསུམ་གྱིས། ། རྒྱལ་བའི་ལུང་རྟོགས་བསྟན་པ་འཛིན་གྱུར་ཅིག ། དགེ་འདུན་སྡེ་རྣམས་ཐུགས་མཐུན་ཁྲིམས་གཙང་དང༌། །
སྤང་ཀློག་འཁོར་ལོ་གསུམ་གྱི་དུས་འདའ་བཞིན། ། བསླབ་གསུམ་དམ་པའི་ཚུལ་དགུའི་ངང་ཚུལ་དང༌། ། མི་འབྲལ་རྒྱལ་སྲས་སྤྱོད་ལ་འཇུག་གྱུར་ཅིག ། བསྟན་གཞི་གཙུག་ལག་ཆོས་འཁོར་དར་ཞིང་རྒྱས། ། བསྟན་པའི་སྦྱིན་བདག་མངའ་ཐང་འཕེལ་བ་དང༌། ། བསྟན་ལ་འཁུ་རྣམས་རྣམ་དཀར་སེམས་སྐྱེས་ནས། ། བསྟན་པ་རིན་ཆེན་ཕྱོགས་བཅུར་འབར་གྱུར་ཅིག ། སྣོད་ལ་བཅུད་འཕེལ་བདེ་སྐྱིད་ཕུན་སུམ་ཚོགས། ། བཅུད་ལ་གཡང་ཆགས་མི་ནོར་ཆོས་གསུམ་འཛོམས། ། ཀུན་ནས་ཀུན་ཏུ་བདེ་ལེགས་རྫོགས་ལྡན་གྱི། །
ལང་ཚོ་གསར་པའི་དཔལ་ཡོན་བཞད་གྱུར་ཅིག ། གཞི་བདེ་བདེ་གཤེགས་སྙིང་པོས་ཁྱབ་པའི་འགྲོ། ། ལམ་བདེ་ཡོ་ག་གསུམ་གྱིས་རྒྱུད་སྦྱངས་ནས། ། འབྲས་བདེ་སྐུ་བཞིའི་བདག་ཉིད་གདོད་མའི་མགོན། ། རང་རིག་མངོན་གྱུར་རྫོགས་སངས་རྒྱས་ཐོབ་ཤོག ། ཅེས་པ་འདིའང་གར་གྱི་དབང་ཕྱུག་དམ་པའི་རོལ་གར། མཆོག་སྤྲུལ་ཕྲིན་ལས་རྒྱལ་མཚན་མཆོག་གིས་བསྟན་རྒྱས་སྨོན་ལམ་ཞིག་བྲི་རོགས་ཞེས། ལྷ་རེག་དྲི་བྲལ་གྱིས་སྣ་དྲངས་རིན་ཆེན་གཉིས་པ་བརྒྱ་ཕྲག་ལྔའི་སྐྱེས་བཅས་རང་སློབ་མི་ནུབ་རྒྱལ་མཚན་རྒྱུད་ནན་བསྐུལ་ངོར། རང་ནས་ཀྱང་རྒྱལ་བསྟན་སྤྱི་དང་བྱེ་བྲག་གནུབས་ལོའི་རིང་ལུགས་རྒྱས་པའི་སྨོན་ལམ་ཞིག ། བྲིས་ན་ལེགས་པའི་སྣང་འཆར་བཞིན་སྒོ་ཆེན་སྤྲུལ་མིང་འབོད་པའི་གདོལ་སྤྱོད་པ་གསང་སྔགས་བསྟན་འཛིན་གྱིས་སྦྱར་བ་དོན་དང་ལྡན་པར་གྱུར་ཅིག། །།
༈ གངས་རི་རྭ་བས་བསྐོར་བའི་ཞིང་ཁམས་སུ། ། ཕན་དང་བདེ་བ་མ་ལུས་འབྱུང་བའི་གནས། སྤྱན་རས་གཟིགས་དབང་བསྟན་འཛིན་རྒྱ་མཚོ་ཡི། ། ཞབས་པད་སྲིད་མཐའི་བར་དུ་བརྟན་གྱུར་ཅིག། །། ༈ ཨོྃ་སྭ་སྟི། འགྲོ་འདུལ་འཕགས་མཆོག་སྤྱན་རས་གཟིགས་དབང་དངོས། ། གངས་ཅན་མགོན་པོ་བསྟན་འཛིན་རྒྱ་མཚོ་ཡི། ཟག་མེད་ཐུགས་ཀྱི་དགོངས་དོན་ཇི་བཞིན་དུ། ། སྐུ་ཚེ་རྟག་བརྟན་རི་བོ་པོ་ཏ་ལར། ། མྱུར་དུ་ཁྲིར་འགོད་རྒྱལ་བསྟན་དར་རྒྱས་ཤོག །
ཅེས་འཇིགས་བྲལ་ཡེ་ཤེས་རྡོ་རྗེས་སོ།། །། ༈ ཨོཾ་སྭ་སྟི། སྔོན་ཚེ་གུ་རུ་པདྨ་ཡབ་ཡུམ་གྱིས། ། མཱ་ར་ཏི་ཀར་འཆི་བདག་བདུད་བཅོམ་ནས། ། སྐྱེ་འཆི་མེད་པའི་དངོས་གྲུབ་བརྙེས་པ་ཡི། ། བདེན་པ་དེ་ཡིས་དཔལ་ལྡན་བླ་མ་རྗེ། ། བུྃདྡྷྃ་བྃཛྲྃ་ཞབས་པད་བསྐལ་བརྒྱར་བརྟན། ། ཐུགས་བསྐྱེད་མཐུ་གྲུབ་བསྟན་འགྲོའི་མགོན་དཔུང་མཛད། ། བཤད་སྒྲུབ་འཁོར་ལོས་རྙིང་བསྟན་མེ་རོ་སློང༌། ། དོན་གཉིས་ལྷུན་གྲུབ་དཔལ་གྱིས་འབྱོར་གྱུར་ཅིག །
ཅེས་པའང་སློབ་བུ་རསྨིས་ལྷ་རེག་དང་བཅས་བསྐུལ་ངོར་བྱ་བྲལ་བས། མཱ་ཏི་ཀའི་གནས་མཆོག་ཏུ་བྲིས་པ་སིདྡྷི་རསྟུ།། །། ༈ ཨོཾ་སྭ་སྟི། གདོད་ནས་སྲིད་ཞི་ཀུན་ཁྱབ་རྡོ་རྗེ་སེམས། ། ལྷ་སྲས་དམ་འཛིན་ཡེ་ཤེས་རོལ་པ་རྩལ། ། གྲུབ་པའི་དབང་ཕྱུག་པྃདྨྃ་ནོྃར་བུྃའི་མཚན། ། བཀའ་དྲིན་བླ་མེད་མགོན་ཁྱོད་ཞབས་བརྟན་གསོལ། ཅེས་པའང་སྔ་འགྱུར་བསྟན་པའི་རྒྱལ་མཚན་གྲུབ་དབང་ཆོས་ཀྱི་གླང་པོའི་ཡང་སྲིད་ཞབས་བརྟན་དུ་དཔལ་ཡུལ་མཆོག་སྤྲུལ་རིན་པོ་ཆེའི་བཀས་བསྐུལ་གནང་བར་བརྟེན། ། མཁན་མིང་ཚུལ་ཁྲིམས་རྒྱ་མཚོས་གུས་པས་ཕུལ་བ་དེ་བཞིན་དུ་འགྲུབ་པར་གྱུར་ཅིག ། དགེའོ།། །།
༈ བསླུ་མེད་སྐྱབས་གནས་མཚོའི་བྱིན་མཐུ་ཡིས། ། འཇིྃགས་མེྃད་ཐུྃབ་བསྟྃན་ཕྲིྃན་ལྃས་དཔྃལ་འབྃར་གྱི། ། ཞབས་པད་མི་ཤིགས་བསྐལ་བརྒྱར་རབ་བརྟན་ནས། ། རླབས་ཆེན་བསྟན་འགྲོའི་བཞེད་དོན་མཐར་ཕྱིན་ཤོག ། ཅེས་རྡོ་གྲུབ་རིན་པོ་ཆེའི་ཞབས་བརྟན་དུ་བྱ་བྲལ་བླ་མ་བྱང་ཆུབ་རྡོ་རྗེས་ལྷ་རྫས་རིན་པོ་ཆེའི་རྟེན་བཅས་བསྐུལ་བཞིན་འཇིགས་བྲལ་ཡེ་ཤེས་རྡོ་རྗེས་འདུན་སྨོན་དུ་བྲིས་པ་སིདྡྷི་རསྟུ།། །། ༈ ཨོྃ་སྭ་སྟི། གར་དབང་རྡོ་རྗེའི་བསྟན་འཛིན་བསམ་བཞིན་དུ། ། སྣང་བ་པདྨའི་རྒྱལ་ཚབ་ཉིན་མོར་བྱེད། ། ཕྲིན་ལས་འོད་ཟེར་གདུལ་བྱའི་གླིང་དུ་ཤར། ། མཆོག་གི་སྤྲུལ་སྐུ་ཞབས་པད་ཡུན་བརྟན་ཤོག །
ཅེས་མཆོག་སྤྲུལ་གོང་མའི་ཉེ་གནས་བསྟན་འཕེལ་གྱིས་ཞབས་བརྟན་བསྐུལ་ངོར་༧ རྗེ་དྲུང་འཇམ་དཔལ་མིང་གིས་བྲིས།། །། ༈ པདྨའི་ཕྲིན་ལས་གནམ་ལྕགས་རྡོ་རྗེའི་གར། ། སྒྱུ་འཕྲུལ་ཐོགས་མེད་འགྲོ་བའི་དཔལ་མགོན་མཆོག ། པདྨ་ཀརྨ་དྷྭ་ཛ་མཆོག་གྲགས་པ། ། བསྐལ་བརྒྱར་ཞབས་བརྟན་ཕྲིན་ལས་དར་རྒྱས་ཤོག ། ཅེས་པ་འདིའང་སྔགས་སྨྱོན་ཤྲཱི་བཛྲའམ་རསྨི་འབོད་པས་ལེགས་པར་སྦྱར་བ་དོན་དང་ལྡན་པར་གྱུར་ཅིག། །། ༈ ཨོྃ་སྭ་སྟི། ཕྱི་ལྟར་སོ་ཐར་སྡོམ་པའི་ཞིང་ས་ལ། ། ནང་ལྟར་བྱང་སེམས་མྱུ་གུ་ལེགས་འཁྲུངས་ཤིང༌། ། གསྃང་བ་སྔྃགས་ཀྱི་བསྐྱེད་རྫོགས་འབྲས་སྨིན་པས། །
སྙིགས་དུས་བསྟྃན་པའི་མེ་རོ་བཤད་སྒྲུབ་ཀྱི། ། ཕྲག་པར་འཛིྃན་བཟོད་བཀའ་དྲིན་མཉམ་མེད་རྗེ། ། བསྐལ་པ་རྒྱ་མཚོར་ཞབས་པད་བརྟན་པ་དང༌། ། རླབས་ཆེན་ཕྲིན་ལས་གེགས་མེད་ཡིད་བཞིན་འགྲུབ། ། བསྟན་འགྲོའི་ཕན་བདེ་དགེ་མཚན་འབར་གྱུར་ཅིག ། ཅེས་པའང་རྩ་གསུམ་གླིང་པའི་བརྒྱུད་འཛིན་རྡོ་ཤུལ་སྒོ་ཆེན་སྤྲུལ་སྐུ་གསང་སྔགས་རིན་པོ་ཆེའི་ཞབས་བརྟན་སྨོན་ཚིག་ཏུ་གང་གི་གྲྭ་རིགས་རྣམས་ཀྱིས་བསྐུལ་ངོར་སྔགས་ཀྱི་རྣལ་འབྱོར་པ་ཁྲོ་རྒྱལ་རྡོ་རྗེས་སྒྲུབ་གནས་ཡང་ལེ་ཤོད་དུ་བྲིས།། །། ༈ ན་མོ་གུ་རུ༔ སྤྲེལ་ལོ་སྤྲེལ་ཟླ་ར་བའི་ཚེས་བཅུ་ལ༔ བསམ་ཡས་བར་ཁང་གཡུ་ཞལ་ཅན་དུ་རྡོ་རྗེ་དབྱིངས་ཀྱི་དཀྱིལ་འཁོར་ཞལ་ཕྱེས་ཚེ༔ ཨོ་རྒྱན་གྱིས་སྨོན་ལམ་འདི་གསུངས་པས་རྗེ་འབངས་ཐམས་ཅད་ཀྱིས་ཐུགས་དམ་ནར་མར་མཛད༔
ཕྱི་རབས་རྣམས་ཀྱིས་འདི་ལ་ཐུགས་དམ་རྩེ་གཅིག་ཏུ་མཛོད༔ ཕྱོགས་བཅུ་དུས་བཞི་རྒྱལ་བ་སྲས་དང་བཅས༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ མ་ལུས་ཞིང་གི་རྡུལ་སྙེད་གཤེགས་སུ་གསོལ༔ མདུན་གྱི་ནམ་མཁར་པད་ཟླའི་གདན་ལ་བཞུགས༔ ལུས་ངག་ཡིད་གསུམ་གུས་པས་ཕྱག་འཚལ་ལོ༔ ཕྱི་ནང་གསང་བ་དེ་བཞིན་ཉིད་ཀྱིས་མཆོད༔ རྟེན་མཆོག་བདེ་གཤེགས་རྣམས་ཀྱི་སྤྱན་སྔ་རུ༔ སྔོན་གྱི་སྡིག་པའི་ཚོགས་ལ་བདག་གནོང་ཞིང་༔ ད་ལྟའི་མི་དགེ་འགྱོད་པས་རབ་ཏུ་བཤགས༔
ཕྱིན་ཆད་དེ་ལས་ལྡོག་ཕྱིར་བདག་གིས་བསྡམ༔ བསོད་ནམས་དགེ་ཚོགས་ཀུན་ལ་ཡི་རང་ངོ་༔ རྒྱལ་བའི་ཚོགས་རྣམས་མྱང་ངན་མི་འདའ་བར༔ སྡེ་སྣོད་གསུམ་དང་བླ་མེད་ཆོས་འཁོར་བསྐོར༔ དགེ་ཚོགས་མ་ལུས་འགྲོ་བའི་རྒྱུད་ལ་བསྔོ༔ འགྲོ་རྣམས་བླ་མེད་ཐར་པའི་སར་ཕྱིན་ཤོག༔ སངས་རྒྱས་སྲས་བཅས་བདག་ལ་དགོངས་སུ་གསོལ༔ བདག་གིས་བརྩམས་པའི་སྨོན་ལམ་རབ་བཟང་འདི༔ རྒྱལ་བ་ཀུན་ཏུ་བཟང་དང་དེ་སྲས་དང་༔ འཕགས་པ་འཇམ་དཔལ་དབྱངས་ཀྱིས་མཁྱེན་པ་ལྟར༔
དེ་དག་ཀུན་གྱི་རྗེས་སུ་བདག་སློབ་ཤོག༔ བསྟན་པའི་དཔལ་གྱུར་བླ་མ་རིན་ཆེན་རྣམས༔ ནམ་མཁའ་བཞིན་དུ་ཀུན་ལ་ཁྱབ་པར་ཤོག༔ ཉི་ཟླ་བཞིན་དུ་ཀུན་ལ་གསལ་བར་ཤོག༔ རི་བོ་བཞིན་དུ་རྟག་ཏུ་བརྟན་པར་ཤོག༔ བསྟན་པའི་གཞི་མ་དགེ་འདུན་རིན་པོ་ཆེ༔ ཐུགས་མཐུན་ཁྲིམས་གཙང་བསླབ་གསུམ་གྱིས་ཕྱུག་ཤོག༔ བསྟན་པའི་སྙིང་པོ་གསང་སྔགས་སྒྲུབ་པའི་སྡེ༔ དམ་ཚིག་ལྡན་ཞིང་བསྐྱེད་རྫོགས་མཐར་ཕྱིན་ཤོག༔ བསྟན་པའི་སྦྱིན་བདག་ཆོས་སྐྱོང་རྒྱལ་པོ་ཡང་༔
ཆབ་སྲིད་རྒྱས་ཤིང་བསྟན་ལ་སྨིན་པར་ཤོག༔ བསྟན་པའི་ཞབས་འདེགས་རྒྱལ་རིགས་བློན་པོ་ཡང་༔ བློ་གྲོས་རབ་འཕེལ་རྩལ་དང་ལྡན་པར་ཤོག༔ བསྟན་པའི་གསོས་བྱེད་ཁྱིམ་བདག་འབྱོར་ལྡན་རྣམས༔ ལོངས་སྤྱོད་ལྡན་ཞིང་ཉེར་འཚེ་མེད་པར་ཤོག༔ བསྟན་ལ་དད་པའི་ཡངས་པའི་རྒྱལ་ཁམས་ཀུན༔ བདེ་སྐྱིད་ལྡན་ཞིང་བར་ཆད་ཞི་བར་ཤོག༔ ལམ་ལ་གནས་པའི་རྣལ་འབྱོར་བདག་ཉིད་ཀྱང་༔ དམ་ཚིག་མི་ཉམས་བསམ་པ་འགྲུབ་པར་ཤོག༔ བདག་ལ་བཟང་ངན་ལས་ཀྱིས་འབྲེལ་གྱུར་གང་༔
གནས་སྐབས་མཐར་ཐུག་རྒྱལ་བས་རྗེས་འཛིན་ཤོག༔ འགྲོ་རྣམས་བླ་མེད་ཐེག་པའི་སྒོར་ཞུགས་ནས༔ ཀུན་བཟང་རྒྱལ་སྲིད་ཆེན་པོ་ཐོབ་པར་ཤོག༔ དེ་ལྟར་གྱི་སྨོན་ལམ་དུས་དྲུག་ཏུ་བརྩོན་པར་བྱ༔ ས་མ་ཡ༔ རྒྱ༔ ལྷ་སྲས་མུ་རུབ་རྣམ་འཕྲུལ་གཏེར་ཆེན་མཆོག་གྱུར་གླིང་པས་གནས་མཆོག་སེང་ཆེན་གནམ་བྲག་གི་གཡས་ཟུར་བྲག་རི་རིན་ཆེན་བརྩེགས་པའི་གོང་མོ་འོག་མ་ནས་ཁྲོམ་གཏེར་དུ་སྤྱན་དྲངས་པའི་བཻ་རོའི་སྐུ་ཆོས་དར་ཤོག་ངོས་མཚོ་རྒྱལ་ཕྱག་བྲིས་བོད་ཡིག་བཤུར་མ་ལས། དེ་འཕྲལ་ཉིད་དུ་པདྨ་གར་དབང་བློ་གྲོས་མཐའ་ཡས་ཀྱིས་དག་པར་བཤུས་པ་དགེ་ལེགས་འཕེལ།། །། ༈ སྨོན་ལམ་རྡོ་རྗེའི་རྒྱ་མདུད་ནི། བླ་མ་ཡི་དམ་ལྷ་ཚོགས་དགོངས་སུ་གསོལ། །
དེང་འདིར་བརྩོན་པས་བསྒྲུབས་པའི་དགེ་བ་དང༌། ། དུས་གསུམ་བསགས་དང་ཡོད་པའི་དགེ་བ་རྣམས། ། བསྡོམས་ཏེ་བླ་མེད་བྱང་ཆུབ་ཆེན་པོར་བསྔོ། ། དེང་ནས་བྱང་ཆུབ་སྙིང་པོར་མཆིས་ཀྱི་བར། ། རིགས་བཟང་བློ་གསལ་ང་རྒྱལ་མེད་པ་དང༌། ། སྙིང་རྗེ་ཆེ་ཞིང་བླ་མ་ལ་གུས་ལྡན། ། དཔལ་ལྡན་རྡོ་རྗེའི་ཐེག་ལ་ངེས་གནས་ཤོག ། དབང་གིས་སྨིན་ཅིང་དམ་ཚིག་སྡོམ་པར་ལྡན། ། རིམ་གཉིས་ལམ་ལ་བསྙེན་སྒྲུབ་མཐར་ཕྱིན་ཏེ། ། དཀའ་བ་མེད་པར་རིག་འཛིན་གོ་འཕང་བགྲོད། །
དངོས་གྲུབ་རྣམ་གཉིས་བདེ་བླག་འགྲུབ་གྱུར་ཅིག ། ཅིར་སྣང་སྒྱུ་འཕྲུལ་དྲྭ་བའི་འཁོར་ལོར་རྫོགས། ། གྲགས་པ་ཐམས་ཅད་བརྗོད་བྲལ་སྔགས་ཀྱི་སྒྲ། ། སེམས་ཀྱི་འགྱུ་བ་རང་རིག་འདུས་མ་བྱས། ། བདེ་ཆེན་འདུ་འབྲལ་མེད་པ་མངོན་གྱུར་ཤོག ། ཉམས་ཆག་རྟོག་སྒྲིབ་མ་སྤངས་གནས་སུ་དག ། ཕྱི་ནང་གསང་བ་དབྱེར་མེད་རྟོགས་པས་བསྐངས། ། གང་ཤར་རང་གྲོལ་ཀུན་བཟང་ཀློང་ཡངས་སུ། ། ངན་སོང་དོང་སྤྲུགས་སྲིད་ཞི་མཉམ་གྱུར་ཅིག ། ཐིག་ལེ་ཆེན་པོ་སྐུ་དང་ཞིང་ཁམས་རྫོགས། །
དམ་ཚིག་ཆེན་པོ་སྤང་བླང་མཚན་མ་དག ཁྱབ་བརྡལ་ཆེན་པོ་རེ་དོགས་མདུད་པ་གྲོལ། ། རྫོགས་པ་ཆེན་པོ་ཆོས་སྐུ་མངོན་གྱུར་ཤོག ། བརྒྱུད་པ་གསུམ་གྱི་བྱིན་རླབས་སྙིང་ལ་ཞུགས། ། སྒྱུ་འཕྲུལ་དྲྭ་བའི་ལམ་གསང་སེམས་ལ་རྫོགས། ། ཕྲིན་ལས་རྣམ་བཞི་ལྷུན་གྱིས་གྲུབ་པ་ཡིས། ། མུ་མཐའ་མེད་པའིེ་འགྲོ་བ་སྒྲོལ་བར་ཤོག ། ཞི་ཁྲོ་སྤྲུལ་པའི་འཁོར་ལོས་ལུང་སྟོན་ཞིང༌། མཁའ་འགྲོ་རྣམས་ཀྱིས་བུ་བཞིན་སྐྱོང་བ་དང༌། ། ཆོས་སྐྱོང་སྲུང་མས་བར་ཆད་ཀུན་བསལ་ནས། །
ཡིད་ལ་སྨོན་པ་མཐའ་དག་འགྲུབ་གྱུར་ཅིག ། རྒྱལ་བའི་བསྟན་པ་དར་ཞིང་རྒྱས་པ་དང༌། ། བསྟན་འཛིན་རྣམས་ཀྱི་བཞེད་པའི་དོན་ཀུན་འགྲུབ། ། མ་ལུས་སྐྱེ་དགུའི་འགལ་རྐྱེན་ཀུན་ཞི་ཞིང༌། ། ཕུན་ཚོགས་མཐའ་དག་ཡིད་བཞིན་འབྱོར་གྱུར་ཅིག ། ཅེས་པའང་རིག་པ་འཛིན་པ་འགྱུར་མེད་རྡོ་རྗེས་སོ།། །། ༈ བཀྲ་ཤིས་ནི། ཨོྃ་ཡེ་དྷརྨཱ་སོགས། ཕུན་སུམ་ཚོགས་པ་མངའ་བ་གསཻར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །
སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། ། འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། ། དེ་ཡི་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ།
༈ སྟོན་མཆོག་དམ་པ་ལྷ་མིས་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ་ལྷ་མིས་མཆོད་འོས་པ། ། ཆོས་ལ་ཕྱག་འཚལ་དཻེང་འདིར་བདེ་ལེགས་ཤོག ། སེམས་ཅན? དེ་དག? ཚོགས་ཀྱི་དམ་པ་ལྷ་མིས་མཆོད་འོས་པ། ། དགེ་འདུན་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན? དེ་དག? གནས་སྐབས་སུ་ཡང་འགལ་རྐྱེན་མཐའ་དག་ཞི། ། མཐུན་རྐྱཻན་ཚེ་དང་དཔལ་འབྱོར་རྒྱས་པ་དང༌། །
ཆོས་བཞིན་སྤྱོད་པའི་གྲོགས་དང་ལྷན་ཅིག་ཏུ། ། བསམ་པའི་དོན་ཀུན་འགྲུབ་པའི་བཀྲ་ཤིས་ཤོག ། སྟོན་པ་འཇིག་རྟེན་ཁམས་སུ་བྱོན་པ་དང༌། ། བསྟན་པ་ཉི་འོད་བཞིན་དུ་གསལ་བ་དང༌། ། བསྟན་འཛིན་བུ་སློབ་དར་ཞིང་རྒྱས་པ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ༈ ཆེ་བའི་ཆེ་མཆོག་སྟོན་མཆོག་བླ་ན་མེད། ། ཆོས་རྗེ་ཉི་མ་རྒྱལ་བའི་བྱིན་རླབས་ཀྱིས། ། བདུད་དང་བགེགས་རིགས་གནཽད་པའི་དགྲ་ཞི་སྟེ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག །
ཆོས་ཉིད་བདེན་པའི་ཆོས་མཆོག་བླ་ན་མེད། ། དམ་ཆོས་བདུད་རྩི་བདེན་པའི་བྱིན་རླབས་ཀྱིས། ། ཉོན་མོངས་སྡུག་བསྔལ་གདུང་བའི་དགྲ་ཞི་སྟེ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ། དགེ་འདུན་ཡོན་ཏན་རིན་ཆཻན་དཔལ་འབར་བ། ། རྒྱལ་སྲས་ཕན་མཛད་བདེན་པའི་བྱིན་རླབས་ཀྱིས། ། ཉེས་པའི་སྐྱོན་བྲལ་དགེ་ཚོགས་རྣམ་པར་འཕཻལ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ༈ རྒྱལ་བ་སྲས་བཅས་བསོད་ནམས་མཐུ་དག་དང༌། ། ལྷ་རྣམས་ཀུན་གྱིས་ལེགས་པར་བསམ་པ་དང༌། །
གསང་སྔགས་རིག་སྔགས་ཀུན་གྱི་མཐུ་སྟོབས་དང༌། ། བདེན་པར་སྨྲ་བ་རྣམས་ཀྱི་བདེན་ཚིག་གིས། ། བསོད་ནམས་རི་བོ་བཞིན་དུ་བརྟན་པ་དང༌། ། བརྒྱུད་འཛིན་ཉི་ཟླ་བཞིན་དུ་གསལ་བ་དང༌། ། སྙན་གྲགས་ནམ་མཁའ་ལྟ་བུར་ཁྱབ་པ་སྟེ། ། གསུམ་པོ་དེས་ཀྱང་དེང་འདིར་བདེ་ལེགས་ཤོག ། བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། ། མི་མཐུན་གནོད་པའི་རྐྱེན་དང་བྲལ་བ་དང༌། ། མཐུན་པ་འགྲུབ་ཅིང་ཕུན་སུམ་ཚོགས་པ་སྟེ། ། བཞི་པོ་དེས་ཀྱང་དེང་འདིར་བདེ་ལེགས་ཤོག །
ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་བ་སྟེ། ། ལྔ་པོ་དེས་ཀྱང་དེང་འདིར་བདེ་ལེགས་ཤོག ། སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། ། བཟོད་པ་བསྒོམ་ཞིང་བརྩོན་འགྲུས་བརྩམ་པ་དང༌། ། མཉམ་པར་འཇོག་ཅིང་གནས་ལུགས་རྟོགས་པ་སྟེ། ། དྲུག་པོ་དེས་ཀྱང་དེང་འདིར་བདེ་ལེགས་ཤོག། །། ༈ ཉིན་མོ་བདེ་ལེགས་མཚན་བདེ་ལེགས། ། ཉིན་མོའི་གུང་ཡང་བདེ་ལེགས་ཤིང༌། །
ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། ། དཔལ་ལྡན་བླ་མས་དེང་འདིར་སྩོལ། ། ཡི་དམ་ལྷ་ཡིས་དེང་འདིར་སྩོལ། ། ཆོས་སྐྱོང་སྲུང་མས་དེང་འདིར་སྩོལ། ། གཞི་བདག་རྣམས་ཀྱིས་དེང་འདིར་སྩོལ། ། འབྱུང་པོ་གང་དག་འདིར་ནི་ལྷགས་གྱུར་ཏམ། ། སའམ་འོན་ཏེ་བར་སྣང་འཁོད་ཀྱང་རུང༌། ། སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག །
འདིར་ནི་རྒྱལ་བ་དགྲ་རྒྱལ་བདེན་གང་གིས། ། ཤིན་ཏུ་བདེན་པར་གསུངས་ཤིང་རྫུན་མེད་པ། ། བདེན་པ་དེས་ཀྱང་དེང་འདིར་བདེ་ལེགས་ཤོག ། དེང་ཀུན་འཇིགས་པ་ཆེ་ལས་ཐར་གྱུར་ཅིག ། དེང་འདིར་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཉི་མ་དང་ཟླ་བ་གཟའ་སྒྲ་གཅན་གྱི་གནོད་པ་ལས་གྲོལ་བ་བཞིན་དུ་བདུད་དང་སྤང་བྱ་བར་ཆད་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ཏེ་ཤིན་ཏུ་བཀྲ་ཤིས་པར་གྱུར་ཅིག ། ཛ་ཡ་ཛ་ཡ་སུ་ཛ་ཡ། དཀོན་མཆོག་གསུམ་གྱི་བདེན་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་རླབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང༌། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས་དེ་དེ་བཞིན་དུ་འགྲུབ་པར་གྱུར་ཅིག། །།
༈ གཞན་ཡང་འདི་ལྟར། ཀུན་བཟང་སྣང་མཐའ་པད་འབྱུང་མན་ཆད་དང༌། ། དྲིན་ཅན་རྩ་བའི་བླ་མའི་ཡན་ཆད་ཀྱིས། ། འགྲོ་བའི་དོན་དུ་སྨོན་ལམ་གང་བཏབ་པ། ། དེ་དག་ཐམས་ཅད་དེང་འདིར་འགྲུབ་གྱུར་ཅིག། །། ༈ སངས་རྒྱས་བདེན་པ་ཆོས་ཀྱི་བདེན་པ་དང༌། ། དགེ་འདུན་བདེན་པ་དཀོན་མཆོག་བདེན་པ་དང༌། ། མཆོག་གསུམ་རྩ་གསུམ་དཔའ་བོ་མཁའ་འགྲོ་དང༌། ། ཡི་དམ་ཆོས་སྲུང་རྒྱ་མཚོའི་བདེན་པ་དང༌། ། བདེན་པའི་བདེན་ཚིག་འདི་དག་འགྲུབ་གྱུར་ཅིག། །།
༈ སངས་རྒྱས་སྐུ་གསུམ་བརྙེས་པའི་བྱིན་རླབས་དང༌། ། ཆོས་ཉིད་མི་འགྱུར་བདེན་པའི་བྱིན་རླབས་དང༌། ། དགེ་འདུན་མི་ཕྱེད་འདུན་པའི་བྱིན་རླབས་ཀྱིས། ། ཇི་ལྟར་སྨོན་ལམ་བཏབ་བཞིན་འགྲུབ་གྱུར་ཅིག། །། གཞན་ཡང་སྨོན་ལམ་གྱིས་རྒྱས་གདབ་ནི། ཁྱད་པར་ཁྱོད་ཀྱི་རིང་ལུགས་གདན་ས་ཆེ། ། འདི་ན་ཆོས་དང་སྲིད་ཞིའི་དཔལ་འབྱོར་ཞིང༌། ། མི་མཐུན་བར་དུ་གཅོད་པས་མི་བརྫི་བར། ། བསྟན་པ་ས་ཆེན་ཡོངས་ལ་ཁྱབ་གྱུར་ཅིག། །། ༈ སྤྱིར་ཐུབ་བསྟན་ཡུན་རིང་གནས་པ་དང༌། །
དགོས་ཞྭ་དམར་ཅོད་པན་འཛིན་པ་ཡི། ། རྗེ་པདྨའི་རིང་ལུགས་རྙིང་མ་བ། ། ཕྱོགས་ཀུན་ཏུ་དར་ཞིང་རྒྱས་གྱུར་ཅིག། །། ༈ རྩ་གསུམ་གླིང་པའི་བསྟན་པ་རྒྱས་སྨོན་ནི། རྩ་བརྒྱུད་བླ་མ་མཆོག་གསུམ་ཡི་དམ་ལྷ། ། མཁའ་འགྲོ་ཆོས་སྲུང་བདེན་མཐུའི་བྱིན་རླབས་ཀྱིས། ། མཚོ་སྐྱེས་རྡོ་རྗེ་གཉིས་པའི་རིང་ལུགས་ཆེའི། ། ཆོས་སྲིད་དགོན་གནས་དར་ཞིང་རྒྱས་པ་དང༌། ། མི་མཐུན་གནོད་པའི་འཚེ་བ་ཀུན་བྲལ་ལ། ། ཞི་ཞིང་བཀྲ་ཤིས་བདེ་ལེགས་འགྲུབ་པ་དང༌། །
དགོངས་པ་རྣམ་དག་བཀའ་དང་མཐུན་པ་ཡི། ། མ་ནོར་ལམ་གྱིས་དགེ་བ་ཅི་འགྲུབ་པས། ། ཟབ་གཏེར་མཛོད་འཛིན་གནམ་ལྕགས་རྡོ་རྗེ་ཡི། ། བསྟན་པ་དར་ཞིང་ཡུན་རིང་འབར་གྱུར་ཅིག ། ཅེས་དཀྱིལ་འཁོར་སྤྱི་ལ་འཇུག་པའི་ཆོ་གའི་མཚམས་སྦྱར་འདིའང་གཏེར་ཁ་གོང་འོག་གི་མན་ངག་དང་གཙོ་བོ་གནམ་ལྕགས་གདན་སའི་ཕྱག་སྲོལ་བཞིན་གནམ་ལྕགས་གསང་སྔགས་བསྟན་འཛིན་པས་བསྒྲིགས་པ་དགེ་བར་གྱུར་ཅིག། །། ༈ དཀྱིལ་འཁོར་སྤྱིའི་ཆོ་ག་མདོར་བསྡུས་བཞུགས་སོ། ན་མ་ཤྲཱི་མཱཾ་གུ་རུ་ཝེ། འདིར་སྦྱིན་སྲེག་སོགས་གང་དུ་བྱ་བའི་ས་ཕྱོགས་དེ་མ་དུལ་བ་ཡིན་ན། གཞི་དེ་ཉིད་དུ་གཏོར་མ་དཀར་ཟླུམ་རྒྱན་ལྡན་མཆོད་པ་དང་བཅས་བཤམས། ཨོཾ་ཧྲཱིཿབཛྲ་ཀྲོ་དྷ་ཧྱ་གྲཱྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ
རང་ཉིད་སྐད་ཅིག་གིས་རྟ་མཆོག་ཧེ་རུ་ཀ་ཁྲོ་གཏུམ་བཟོད་པར་དཀའ་བ་གཟི་བརྗིད་བསྐལ་པའི་མེ་ལྟར་འབར་བར་གྱུར་པར་བསམས་ལ། གཏོར་མ་རྟ་སྔགས་ཀྱིས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾཿས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿས་བྱིན་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོས། གང་དག་འདིར་གནས་ལྷ་དང་ཀླུ། གནོད་སྦྱིན་སྲིན་པོའམ་གཞན་དག་ལ།
དཀྱིལ་འཁོར་དོན་དུ་ས་ཕྱོགས་འདི། བདག་ཞུ་ཁྱེད་ཀྱིས་སྩལ་དུ་གསོལ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། རྣལ་འབྱོར་བདག་ཅག་འཁོར་བཅས་ལ། ནད་མེད་ཚེ་དང་དབང་ཕྱུག་དང༌། དཔལ་དང་གྲགས་དང་བསྐལ་པ་བཟང༌། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ཞི་དང་རྒྱས་ལ་སོགས་པ་ཡི། ལས་ཀྱི་དངོས་གྲུབ་བདག་ལ་སྩོལ།
དམ་ཚིག་ཅན་གྱིས་བདག་ལ་སྲུངས། དངོས་གྲུབ་ཀུན་གྱི་སྡོང་གྲོགས་མཛོད། དུས་མིན་འཆི་དང་ནད་རྣམས་དང༌། གདོན་དང་བགེགས་རྣམས་མེད་པར་མཛོད། རྨི་ལམ་ངན་དང་མཚན་མ་ངན། བྱ་བྱེད་ངན་པ་མེད་པར་མཛོད། འཇིག་རྟེན་བདེ་ཞིང་ལོ་ལེགས་དང༌། འབྲུ་རྣམས་འཕེལ་ཞིང་ཕྱུགས་འཕེལ་བ། དགེ་ལེགས་ཐམས་ཅད་འབྱུང་བའི་གནས། ཡིད་ལ་འདོད་པ་ཀུན་འགྲུབ་མཛོད།
ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཙྪཿས་རང་གནས་སུ་གཤེགས་པར་བསམ་ལ། གཏོར་མ་གཙང་སར་བསྐྱལ། ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ་པ་ནི་དོན་དམ་པའི་སྦྱོང་བའོ། ། ཞེས་པའང་ཉེར་མཁོའི་ཡན་ལག་ཏུ་སྤེལ་བ་དགེ། །། ༈ ལིང་ཁྲུས་ཀྱི་མན་ངག་ཤིན་ཏུ་བསྡུས་པ་ནི། ལིངྒ་ཚད་ལྡན་བྲིས་ལ། དུག་ཁྲག ། ཤ་དམར།
རེ་ནག ། བྱད་ཐག་སྔོ་དམར། རྩང་དམར་སོགས་དང༌། སློབ་དཔོན་གྱི་མདུན་དུ་གཡབ་དྲིལ། གུལ་ཡུངས་ཐུན་རྫས་ལས་བུམ་རྣམས་འདུ་བྱ། བདག་གི་རྣལ་འབྱོར་སྔོན་དུ་སོང་སྟེ་བུམ་པ་བསྒྲུབ། དེ་ནས་བླ་གབ་མེད་པའི་སར་ལིངྒ་སྐམ་པས་མགོ་མཐུར་བསྟན་དུ་བཟུང་ལ། ལམ་རྒྱ་གྲམ་གྱི་ས་འཐོར་ཞིང༌། ལྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ། ཆུ་མིག་ལྐུག་པའི་ཆུ་འཐོར་ཞིང༌།
བྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ། རོ་སོལ་དང་དྲག་ཤིང་གི་མེ་བསྐོར་ཞིང༌། རྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ། རླུང་ལ་ཕྱར་ཞིང༌། ཡྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ། ནམ་མཁར་གཡུག་ཅིང༌། ཨེ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ། ཨཱཿཉེར་གཅིག་དབུགས་ཐེངས་གཅིག་གིས་བརྗོད་ཅིང་ཁྲུས་ཆུ་དེར་ཡོད་ཀུན་ལ་བཀྱེའོ། མཐར་ལིངྒ་ཤ་དམར་གྱིས་ཕྱིས། དུག་ཁྲག་བྱུག །
དགྲ་ལྟེབ་ཅེས་ལྟེ་བ་བཅག་ཅིང༌། ཟུར་གསུམ་དུ་ལྟེབ། རེ་ནག་གིས་དྲིལ། བྱད་ཐག་གིས་བསྡམས་ཤིང་རྩང་གིས་གཟིར། འགུགས་གཞུག་ལན་གསུམ་དང་བཅས་ཐུན་གྱིས་བྲབ་ཅིང་ཧོམ་དུ་གཞུག ། དེ་དག་ནི་སྒྲུབ་ཆེན་སྟ་གོན་གྱི་སྔ་ནུར་དུ་བྱ་བའི་ལག་ལེན་རྗེ་མཁྱེན་བརྩེའི་ཕྱག་བཞེས་མཐོང་རྒྱུན་བརྗེད་ཐོར་བཀོད་པ་པོ་ནི་གུ་ཧྱའོ།། །། ༈ རྒྱལ་ཐོ་བསྡུས་པ་བཞུགས་སོ། ། རྒྱལ་ཐོའི་མདུན་དུ་མཆོད་གཏོར་བཤམས། རྃ་ཡྃ་ཁྃ། རྣམ་དག་ཆོས་དབྱིངས་ངང་ཉིད་ལས༔
རང་བྱུང་མཆོད་པའི་ཕུང་པོ་ནི༔ ཀུན་བཟང་མཆོད་པའི་སྤྲིན་ལྟ་བུས༔ དཔག་ཡས་ནམ་མཁའ་གང་བར་གྱུར༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ། ཞེས་པས་མཆོད་པ་དང༌། ། ཆོ་ག་ལྟར་གཏོར་མ་བྱིན་གྱིས་བརླབ། རང་གི་སྙིང་ག་ནས་འོད་ཟེར་འཕྲོས་པས་རི་རབ་ཀྱི་ཕྱོགས་བཞི་ནས་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿས་རྟེན་དང་དབྱེར་མེད་དུ་བཞུགས་པར་བསམ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔
ཨོྃ་བི་རུ་ཌྷ་ཀཱ་ཡ་སྭཱ་ཧཱ༔ ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱས་མཆོད། ཟབ་ཅིང་རྒྱ་ཆེན་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་བསྟོད། ཅེས་བསྟོད།
མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། །
གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། བདེ་ལེགས་ཕུན་སུམ་ཚོགས་པ་དང༌། ། ཡིད་ལ་འདོད་པ་ཀུན་འགྲུབ་མཛོད། ཅེས་ཕྲིན་ལས་བཅོལ། གོང་གི་སྔགས་བཞིའི་མཐར། སུ་པྲ་ཏིཥྛ་བཛྲ་ཡེ་སྭཱ་ཧཱས་བརྟན་བཞུགས་བྱ།
གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། ཅེས་བཀྲ་ཤིས་བརྗོད། །། ༈ ཐོ་ལེན་སྐབས་མཆོད་གཏོར་བཤམས་ལ་བྱིན་བརླབ་གོང་ལྟར། སྤྱན་འདྲེན་མི་དགོས། གཏོར་མ་དང་མཆོད་བསྟོད་ཕྲིན་ལས་བཅོལ་མཐར། མ་རྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། །
འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས། ཞེས་པས་ནོངས་པ་བཤགས། ཨོྃ། ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། བཛྲ་མུཿ ཞེས་གཤེགས་གསོལ་བྱ།
བཀྲ་ཤིས་གང་རིགས་བརྗོད་ནས་མཆོད་གཏོར་གཙང་སར་གཤེགས། ། ཐོ་བླངས་ནས་དབེན་སར་བཞག་གོ ། ཞེས་པའང་མཁྱེན་བརྩེའི་དབང་པོས་སོ། དགེའོ།། །། ༈ སྒྲུབ་པ་སང་གྲོལ་རྒྱུའི་དེ་རིང་གི་དགོང་ཐུན་ནས་དངོས་གྲུབ་ཀྱི་རྫས་གསར་པ་བཤམས་ལ་དགོང་ཐུན་བཟླས་པའི་གཤམ་དུ། རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ། སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་ཁ་དོག་སྣ་ལྔའི་རྣམ་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབར་བར་གྱུར། བསྙེན་སྒྲུབ་སྔགས་གཤམ་དུ། ཀཱ་ཡ་ཝཱཀྐ་ཙིཏྟ་གུ་ན་ཀརྨ་སརྦ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་རྩ་ཙམ་བཟླ།
ཕྱི་ནངས་ཐོར་ཐུན་ལ་ཕྲིན་ལས་གཞུང་བསྲངས་ཏེ། བཟླས་པ་ཁ་སྐོང་མཆོད་བསྟོད་བཅས་གྲུབ་ནས་དངོས་གྲུབ་ལ་མི་དབང་ཞིང་ལྟ་ངན་གྱི་བགེགས་ཚར་བཅད་པའི་ཕྱིར་བགེགས་བསྐྲད་སྲུང་འཁོར་བྱིན་འབེབས་བཅས་བྱ། དེ་ནས་ཡེ་ཤེས་ལྷ་ལ་མཁོན་གཅུགས་བཤགས་ཕྱིར་གནོང་འགྱོད་དྲག་པོས་ཡེ་ཤེས་སྐུ་མཆོག་མ། ཡིག་བརྒྱ་བཅས་སོང་ནས་དངོས་གྲུབ་བླང་བ་དངོས་ལ་འཇུག་པ་ནི། རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ལྷ་ཚོགས་རྣམས་ཀྱི་ཐུགས་ཀར་ཕོག་པས་ཐུགས་དམ་རྗེས་སུ་དགོངས་ཏེ་སྐུའི་གནས་དང་སྦྱོར་མཚམས་ནས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་རྣམས་ཀྱང་བྱང་སེམས་བདུད་རྩི་འོད་ཟེར་འབར་བའི་རྣམ་པར་སྤྱན་དྲངས། བདག་ལ་ཐིམ་པས་མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་བསམས་ལ། བསྙེན་སྒྲུབ་སྔགས་ཀྱི་ཤམ་དུ། སརྦ་སིདྡྷི་ཕ་ལ་ཧཱུྃ་ཧཱུྃ། ཞེས་བཏགས་པ་བརྒྱ་སྟོང་བཟླས་མཐར་རང་གཞུང་གི་དངོས་གྲུབ་བླང་བའི་ཚིག་བརྗོད་ལ། སྒྲུབ་རྟེན་ལྷར་གསལ་བའི་གནས་རྣམས་ནས་འོད་ཟེར་སྣ་ལྔ་རང་གི་གནས་ལྔར་ཐིམ་པས་མི་ཟད་རྒྱན་འཁོར་ལྔ་དང་ཐུན་མཆོག་རིགས་ཀྱི་དངོས་གྲུབ་ཐམས་ཅད་ཐོབ་པར་བསམ་ལ།
སྒྲུབ་རྟེན་རྣམས་གནས་ལྔར་གཏུགས་ཤིང་བདུད་རྩི་མྱང༌། དངོས་གྲུབ་ཀྱི་རྫས་ཆ་གསུམ་དུ་བགོས་པའི་ཕུད་དང་པོ་དཀྱིལ་འཁོར་གྱི་ལྷར་ཕུལ། ཆ་གཅིག་སྦྱིན་སྲེག་གི་རྫས་ལ་བསྲེ། ཆ་གཅིག་རང་གིས་ལོངས་སྤྱོད་པར་བྱའོ། ། དེ་ནས་གསོལ་ཁ་དང་ཚོགས་མན་རྗེས་ཆོག་རྣམས་མཐར་དབྱུང༌། ༈བསྙེན་མཚམས་སོགས་ཀྱི་སྐབས་ཆ་གསུམ་རྒྱས་པར་མི་ཤེས་པས། གཏོར་མ་གསུམ་བྲན་ལ། ཨོྃ་ཨཱཿཧཱུྃ། གསུམ་གྱིས་བརླབ། རང་ལྷའི་ང་རྒྱལ་དང་ལྡན་པས།
ཨོྃ་དཱ་ཤ་དི་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ སྔགས་དེ་མཐར། ཝཱ་ར་ན་མ་སརྦ?སོགས་གསུམ། ཕྱོགས་སྐྱོང་འཁོར་དང་བཅས་པ་རྣམས། ། མཆོད་སྦྱིན? སྔགས་སྔ་མའི་མཐར། ཝཱ་ར་གཙྪ། འབྱུང་གཏོར་འབྲུ་གསུམ་གྱིས་བརླབ། ཨོྃ་མ་ཧཱ་བྷཱུ་ཏ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ ཨོྃ་མ་ཧཱ? ན་མ་སརྦ? འཇིག་རྟེན་པ་ཡི་འབྱུང་པོ་རྣམས། ། མཆོད་སྦྱིན་གཏོར་མ་འདི་བསྣམས་ལ། །
ཆོས་དོན་ལྡན་པ་ལ་གནས་ནས། ། ཞི་ཞིང་དུལ་བའི་སེམས་སུ་མཛོད། ། བདག་ཅག་བྱང་ཆུབ་མ་ཐོབ་པར། ། གེགས་མེད་བར་ཆད་མེད་པ་དང༌། ། དམ་ཚིག་གནས་ལ་གནས་མཛོད་ལ། ། བྱང་ཆུབ་སྙིང་པོའི་སྡོང་གྲོགས་མཛོད། མ་ཧཱ་བྷཱུ་ཏ? ར་གཙྪ། བགེགས་དང་ལོག་པར་འདྲེན་པ་ཐམས་ཅད་མཆོད་སྦྱིན་གཏོར་མ་འདིས་ཚིམས་པར་གྱིས་ལ་འདིར་མ་གནས་པར་གཞན་དུ་སོངས་ཤིག སརྦ་བིགྷྣན་གཙྪ། ཞེས་དང་དྲག་སྔགས་གང་རུང་གིས་བསྐྲད་དོ། །
སུ་ཤུ་བྷ་བརྡྷནྟུ། ༈ བསྙེན་སྒྲུབ་རྒྱུན་གྱི་ཁ་སྐོང་འཁྱེར་བདེ་རྫས་གཅིག་ལ་བརྟེན་པའི་ལས་བཞིའི་མེ་མཆོད་ནོར་བུ་སྣ་ཚོགས་མདོག་ཅན་ཞེས་བྱ་བ་བཞུགས་སོ།། ན་མོ་གུ་རུ་དེ་བ་ཌཱཀྐི་ནཱི་ཡེ། རིག་སྟོང་ཟུང་འཇུག་རྩ་གསུམ་ལྷ། ། རྟོགས་གྲོལ་དུས་མཉམ་ལྟ་བའི་ཕྱག ། གཉིས་མེད་ངང་དུ་འཚལ་ནས་འདིར། ། བྱ་སླ་དོན་ཆེའི་མན་ངག་བཀོད། འདིར་རྩ་གསུམ་ཆོས་སྲུང་བཅས་པའི་བསྙེན་སྒྲུབ་གང་གི་སྐབས་སུའང་སྔགས་ཀྱི་ལྷག་ཆད་སོགས་ཉམས་ཆག་སྐོང་ཞིང་ནུས་རྩལ་མྱུར་དུ་འབྱིན་པའི་མན་ངག་ཁྱད་པར་ཅན་རྒྱུན་གྱི་སྲེག་བླུགས་རྫས་གཅིག་ཁོ་ནར་བརྟེན་པའི་ཚུལ་བརྗོད་པ་ལ་གཉིས། སྤྱི་དང་བྱེ་བྲག་གི་ལག་ལེན་ནོ། ། དང་པོ་སྤྱིར།
བགེགས་ཞི་བ་ལ་ཡུངས་དཀར། ཚེ་རྒྱས་པ་ལ་དཱུརྦ། དབང་དང་དྲག་པོའི་བསྒྲུབ་བྱ་དམིགས་བསལ་ལ་དེ་དག་གི་རཱུ་པ་ཁྱད་པར་རྫས་དང་སྦྱར་བས་མཚོན། ལས་གང་ལ་ཆེད་དུ་དམིགས་པའི་སོ་སོའི་སྲེག་རྫས་འདུ་བྱས་ཏེ་སྔགས་དང་ཤམ་བུའང་དེ་མཚུངས་སྐབས་སྦྱར་དགོས་ཀྱང་འདིར་ཁ་སྐོང་སྤྱི་རྒྱུག་ཙམ་བཤད་ན། བསྙེན་སྒྲུབ་གང་བྱེད་ཀྱང་ཐུན་གྱི་དངོས་གཞི་གྲོལ་ནས་ཐུན་མཚམས་ལྷའི་ང་རྒྱལ་ལ་གནས་པས་རང་གི་མདུན་ཏུ་རྩིག་ཐབ་ཆུང་ངུ་ཆེད་དུ་བཅོས་པའམ། མེ་སྣོད་གང་ཡང་རུང་བར། མེ་ཁྲོལ་བླུགས་པ་དང༌། སྲེག་རྫས་ཉིད་སྣོད་གཙང་མར་བཀོད་དོ། ། གཉིས་པ་ལ་ཞི་རྒྱས་དབང་དྲག་བཞིའི་དང་པོ་ཞི་བ་ནི། སྡིག་སྒྲིབ་ཞི་བའི་ཁོངས་སུ་ཐམས་ཅད་འདུས་པས་ཏིང་ཕོར་སོགས་སུ་ཏིལ་བཤམ།
མེ་ནང་མཆོད་ཀྱིས་བྲན་ལ། ཨོཾ་ཨཱཿཧཱུྃ། མེ་ཉིད་ངོ་བོ་གདོད་ནས་གོས་དཀར་མོ། ། རྣམ་པ་ཡེ་ཤེས་མེ་ཕུང་དཀར་གསལ་འབར། ། དེ་དབུས་ཆེ་གེའི་འདིར་སྤྱི་ལ་རྩ་གསུམ་དང་བྱེ་བྲག་བླ་མ་སོགས་ལྷ་སོ་སོ་ཁ་བསྒྱུར། དཀྱིལ་འཁོར་ལྷ་ཚོགས་རྣམས། ། དཀར་གསལ་ཞི་འཛུམ་འོད་ཟེར་དཀར་པོ་འཕྲོ། ། ཕྱག་མཚན་རྡོ་རྗེ་བདུད་རྩིའི་བུམ་པ་བསྣམས། ། རྒྱན་ཆས་ཡོངས་རྫོགས་དམ་ཡེ་དབྱེར་མེད་པ། ། ཞི་བའི་ཕྲིན་ལས་མཛོད་ལ་དགྱེས་པས་བཞུགས། །
བདག་གི་སྡིག་སྒྲིབ་ཉེས་ལྟུང་བག་ཆགས་དང༌། ཁྱད་པར་སྔགས་ཀྱི་ལྷག་ཆད་ནོར་འཁྲུལ་སོགས། ། རྡོ་རྗེའི་དམ་ལས་འགལ་བའི་ནོངས་པ་ཀུན། ། སྣ་སྒོའི་རླུང་དང་ལྷན་ཅིག་ཏིལ་ལ་ཐིམ། ཞེས་རླུང་འབུད། སྲེག་རྫས་ཟག་མེད་བདུད་རྩིའི་རྒྱུན་གྱུར་པ། ། དཀྱིལ་འཁོར་ལྷ་ཚོགས་ཞལ་དུ་འབུལ་བ་ཡིས། ། ཡེ་ཤེས་མཆོག་གི་དགྱེས་པའི་གཟི་བྱིན་བསྐྱེད། ། བྱིན་རླབས་མེ་འོད་ཟླ་བའི་མདངས་ཅན་འཕྲོས། ། རྟོག་སྒྲིབ་བག་ཆགས་ལྷག་མེད་བསྲེག་པར་གྱུར།
རྩ་གསུམ་སྤྱི་ལ།
ཨོཾ་ཨཱཿཧཱུྃ་ཧྲཱིཿབཛྲ་གུ་རུ་དྷེ་བ་དྷཱ་ཀི་ནཱི་སརྦ་སིདྡྷི་ཕ་ལ་ཧཱུྃ་ཨཱཿ ལྷ་སོ་སོའི་སྙིང་པོའི་ཤམ་དུ། ཨོཾ་སརྦ་པཱ་པཾ་ད་ཧ་ན་བཛྲ་ཡ་སྭཱ་ཧཱ། སྒྲུབ་པ་པོའི་ནད་གདོན་སྡིག་སྒྲིབ་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་གྲངས་ཇི་ལྟར་རིགས་པས་ཕུལ་ལ་མཐར་རླུང་ནང་དུ་རྔུབ་པ་དང་ལྷན་ཅིག མེ་ནང་ཡེ་ཤེས་དཀྱིལ་འཁོར་ལྷ་ཚོགས་རྣམས། ། རླུང་གི་སྦྱོར་བས་སྣ་སྒོ་ནས་དྲངས་ཏེ། ། ལྟེ་འོག་གཏུམ་མོའི་མེ་དང་གཉིས་མེད་གྱུར། ། དེ་ལས་མེ་འབར་ལུས་ཀྱི་ནང་ཀུན་གང༌། །
རྩ་ཁམས་སྙིགས་མ་ཐམས་ཅད་ལྷག་མེད་བསྲེག ། དྭངས་མ་བདེ་ཆེན་བདུད་རྩིར་ཞུ་བ་ཡིས། ། ཕུང་ཁམས་སྐྱེ་མཆེད་རང་བྱུང་དཀྱིལ་འཁོར་པ། ། ཟག་མེད་བདེ་བས་ཤིན་ཏུ་དགྱེས་པར་གྱུར། ཅེས་ནང་གི་སྲེག་བླུགས་དང་སྦྲེལ་ལ་དབྱིངས་རིག་ཟུང་འཇུག་གི་དགོངས་པ་བསྐྱེད། ཞི་བའི་སྨོན་ལམ་དང་ཤིས་བརྗོད་བྱའོ། ། དམིགས་བསལ་བགེགས་དང་བར་ཆད་ཞི་བར་འདོད་ན། རྫས་ཡུངས་ཀར་བཤམ། ལྷ་བསྐྱེད་སྔར་ལྟར་ལ། དགྱེས་པར་བཞུགས།
ཞེས་པའི་འཕྲོས་སུ། སྲེག་རྫས་ཟག་མེད་བདུད་རྩིའི་རྒྱུན་སོགས་ནས། རྟོག་སྒྲིབ་བག་ཆགས་ཞེས་པའི་མལ་དུ། གདོན་བགེགས་བར་ཆད་བསྲེག་པར་གྱུར། ཅེས་བསྒྱུར། ལྷ་སྔགས་ཤམ་དུ་སརྦ་ཨརྠ་སིདྡྷཱ་ཡ་སྭཱ་ཧཱ། གདོན་བགེགས་འབྱུང་པོ་རྐྱེན་ངན་བར་གཅོད་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་སྦྱར། མཐར་ལྷ་རང་ལ་བསྟིམ། ནང་གི་སྦྱིན་སྲེག་གོང་ལྟར་བྱས་ཀྱང་ཆོག
བྱད་ཁ་རྦོད་གཏོང་སོགས་ལའང་ཚིག་དང་དམིགས་པ་བསྒྱུར་བས་ཆོག་གོ། །། གཉིས་པ་རྒྱས་པ་ནི། རྫས་དཱུརྦ་སོགས་འདུ་བྱ། ཨོཾ་ཨཱཿཧཱུྃ༔ མེ་ཉིད་ངོ་བོ་གདོད་ནས་གོས་དཀར་མོ། ། རྣམ་པ་ཡེ་ཤེས་མེ་ཕུང་སེར་གསལ་འབར། ། དེ་དབུས་ཆེ་གེའི་ དཀྱིལ་འཁོར་ལྷ་ཚོགས་རྣམས། ། སེར་གསལ་སྒེག་ཉམས་འོད་ཟེར་གསེར་མདོག་འཕྲོ། ། ཕྱག་མཚན་ནོར་བུ་རིན་ཆེན་འབར་བ་བསྣམས། ། རྒྱན་ཆས་ཡོངས་རྫོགས་དམ་ཡེ་དབྱེར་མེད་པ། །
རྒྱས་པའི་ཕྲིན་ལས་མཛོད་ལ་དགྱེས་པས་བཞུགས། ། སྲེག་རྫས་ཟག་མེད་བདུད་རྩི་སེར་པོའི་རྒྱུན། ། དཀྱིལ་འཁོར་ལྷ་ཚོགས་ཞལ་དུ་ཕུལ་བ་ཡིས། ། ཡེ་ཤེས་མཆོག་གི་དགྱེས་པའི་གཟི་བྱིན་བསྐྱེད། ། འོད་ཟེར་ཉི་མའི་མདངས་ཅན་བདག་ལ་ཞུགས། ། སྔགས་ཀྱི་ཡེ་ཤེས་ཡོན་ཏན་རབ་རྒྱས་གྱུར། ལྷ་སྔགས་ཤམ་དུ། ཨོཾ་སརྦ་སམྤ་དེ་སྭཱ་ཧཱ། སྒྲུབ་པ་པོའི་ཚེ་བསོད་དཔལ་འབྱོར་སྔགས་ཀྱི་ཡེ་ཤེས་ཐམས་ཅད་པུཥྚིཾ་ཀུ་རུ་ཨོཾ། ཞེས་དང༌།
ཨོཾ་ཨཱཿཧཱུྃ། སརྦ་ཨཱ་ཡུཿཔུཎྱེ་ཛྙཱ་ན་པུཥྚིཾ་ཀུ་རུ་ཨོཾ། ཞེས་པས་ཀྱང་གྲངས་ཅི་འགྲུབ་ཕུལ། རྗེས་ཞི་བའི་སྐབས་ལྟར་རོ། ། བྱེ་བྲག་ཏུ་ཚེ་སྒྲུབ་གཙོ་བོར་བྱེད་སྐབས་སྲེག་རྫས་དཱུརྦ་དང༌། ཚིག་རྐང་ཐ་མ་ལ། འཆི་མེད་ཚེ་ཡི་དངོས་གྲུབ་ཐོབ་པར་གྱུར། ཅེས་དང༌། ལྷ་སྔགས་ཤམ་དུ། ཨོཾ་བཛྲ་ཨཱ་ཡུ་ཥེ་སྭཱ་ཧཱ།
ཞེས་པའི་སྤེལ་ཚིག་སྦྱང༌། ཉམས་རྟོགས་རྒྱས་པར་འདོད་ན། ཆང་ལ་ཆོས་སྨན་སྦྱར་བའི་ཟས་མཆོག་ཕུལ། དེའི་སྔགས་སྔར་བཞིན་ལ། སྒྲུབ་པ་པོའི་ཉམས་དང་རྟོགས་པའི་ཡེ་ཤེས་ཐམས་ཅད་པུཥྚིཾ་ཀུ་རུ་ཨོཾ། ཞེས་སྦྱར་རོ། ། གསུམ་པ་དབང་ནི། སྲེག་རྫས་ཏིལ་མར་དང་སྦྱར་བའི་ཟས་མཆོག་དང་སོ་བ། ཁྱད་པར་རྫས་པདྨ་རཀྟའམ་ཟླ་མཚན། སིནྡྷུ་ར།
མེ་ཏོག་དམར་པོ། ལན་ཚྭ། ། ཐམས་ཅད་མྱོས་བྱེད་ཀྱིས་སྦགས་པའམ་མ་འཛོམ་ན་མེ་ཏོག་དམར་པོ་ཆང་དང་ལན་ཚྭས་བྲན་པ་བཤམས་ལ་ནང་མཆོད་འཐོར། ཨོཾ་ཨཱཿཧཱུྃ། མེ་ཉིད་ངོ་བོ་གདོད་ནས་གོས་དཀར་མོ། ། རྣམ་པར་ཡེ་ཤེས་མེ་ཕུང་དམར་གསལ་འབར། ། དེ་དབུས་ཆེ་གེའི་ དཀྱིལ་འཁོར་ལྷ་ཚོགས་རྣམས། ། དམར་འཚེར་ཆགས་ཉམས་འོད་ཟེར་དམར་པོ་འཕྲོ། ། ཕྱག་མཚན་པདྨའི་ལྕགས་ཀྱུ་ཞགས་པ་བསྣམས། ། རྒྱན་ཆས་ཡོངས་རྫོགས་དམ་ཡེ་དབྱེར་མེད་པ། །
དབང་གི་ཕྲིན་ལས་མཛད་ལ་དགྱེས་པས་བཞུགས། ། སྲེག་རྫས་བདེ་ཆེན་བདུད་རྩི་དམར་པོའི་རྒྱུན། ། དཀྱིལ་འཁོར་ལྷ་ཚོགས་ཞལ་དུ་ཕུལ་བ་ཡིས། ། ཟག་མེད་བདེ་བས་རབ་ཚིམ་རྗེས་ཆགས་གཡོས། ། འོད་དམར་ལྕགས་ཀྱུའི་དབྱིབས་ཅན་མཁའ་ཁྱབ་འཕྲོས། ། སྔགས་ཀྱི་ཡེ་ཤེས་མཐུ་སྟོབས་ནུས་པའི་རྩལ། ། འཁོར་འདས་སྣང་སྲིད་བདག་གི་དབང་འདུས་གྱུར། ལྷ་སྔགས་ཤམ་དུ། ཨོཾ་སརྦ་སམྦ་དེ་སྭཱ་ཧཱ། ཨོཾ་བཛྲ་བི་ཛཱ་ཡ་སྭཱ་ཧཱ།
མཆོག་ཐུན་དངོས་གྲུབ་སྔགས་ཀྱི་ཡེ་ཤེས་ཁམས་གསུམ་སྣང་སྲིད་ཐམས་ཅད་སྒྲུབ་པ་པོའི་དབང་དུ་གྱུར་ཅིག་ཝཱ་ཤཾ་ཀུ་རུ་ཧོཿ ཞེས་དང༌། ཨོཾ་ཨཱཿཧཱུྃ་སརྦ་ལོ་ཀ་ཝཱ་ཤཾ་ཀུ་རུ་ཧོཿ ཞེས་པས་ཀྱང་ཇི་ཙམ་ནུས་པ་འབུལ། དབང་དུ་བསྡུ་བྱ་དམིགས་བསལ་ཡོད་ན། དེའི་མིང་གི་མཐར། སྒྲུབ་པ་པོའི་དབང་དུ་སོགས་སྤེལ་ཚིག་སྦྱར་རོ། ། བཞི་པ་དྲག་པོ་ནི། སྲེག་རྫས་སྤྱིར་ཡུངས་དཀར་དུག་ཁྲག་གིས་སྦགས་པ་དང༌། བྱེ་བྲག་མངོན་སྤྱོད་གཙོར་བཏོན་པའི་རིགས་ལ་ལིང་ཆུང་ཤ་དུམ་ཁྲག་ཐིགས་སྦྱར་བ་བསྔོས་ལ།
ནང་མཆོད་འཐོར། ཨོཾ་ཨཱཿཧཱུྃ། མེ་ཉིད་ངོ་བོ་གདོད་ནས་གོས་དཀར་མོ། ། རྣམ་པར་ཡེ་ཤེས་མེ་ཕུང་དམར་ནག་འཚུབས། ། དེ་དབུས་ཆཻའི་དཀྱིལ་འཁོར་ལྷ་ཚོགས་རྣམས། ། རབ་ཁྲོས་གཏུམ་རྔམ་འོད་ཟེར་མཐིང་ནག་འཁྲུགས། ། རལ་གྲི་ཕུར་བུ་ལ་སོགས་མཚོན་ཆ་བསྣམས། ། འབར་བའི་ཆས་ལྡན་དམ་ཡེ་དབྱེར་མེད་པ། དྲག་པོའི་ཕྲིན་ལས་མཛད་ལ་རིངས་པར་བཞུགས། ། སྲེག་རྫས་དགྲ་བགེགས་ཤ་ཁྲག་བདུད་རྩིའི་རྒྱུན། །
ཞལ་དུ་ཕུལ་བས་རྔམ་པའི་སྟབས་ཀྱིས་བཞེས། ། སྐུ་ལས་མེ་མཚོན་ཁྲོ་ཆུང་ཐོག་རྒོད་འཕྲོས། ། བར་གཅོད་བྱེད་པའི་དགྲ་བགེགས་དམ་སྲིའི་ཚོགས། ། མིང་ཡང་མེད་པར་རྡུལ་བཞིན་བརླག་པར་གྱུར། ལྷ་སྔགས་ཤམ་དུ། སརྦ་ཤ་ཏྲུན་བིགྷྣན་ད་ཧ་ད་ཧ་ཧཱུྃ་ཕཊ྄། སྒྲུབ་པ་པོ་ལ་གནོད་ཅིང་བར་དུ་གཅོད་པའི་དགྲ་བགེགས་ལོག་འདྲེན་འབྱུང་པོ་ཐམས་ཅད་མཱ་ར་ཡ་ཕཊ྄། ཅེས་པས་འབུལ། འདི་ནི་དྲག་པོ་སྤྱི་འགྲོ་ཙམ་ཡིན་ཅིང་སེང་གདོང་མ་དང་ཆོས་སྐྱོང་འགའ་ཞིག་ལ་དམིགས་སུ་བསལ་བ་ཡོད་ཀྱང་འདིར་ཡི་གེས་འཇིགས་ནས་མ་སྤྲོས་སོ། ཚུལ་མིན་སྤྲོས་པ་རྒྱས་ཀྱང་ངལ་བར་ཟད། །
རྣལ་འབྱོར་ལྡན་པས་ཕྱི་ནང་སྲེག་བླུགས་ཀུན། ། འདིས་འགྲུབ་ཕྱིར་ན་ལག་ལེན་གསལ་བྱས་པས། དུས་ཞབས་སྒྲུབ་པོའི་དགའ་སྟོན་བཙས་སུ་ཤོག ། ཅེས་པའང་ཉེ་བར་མཁོ་ཞིང་ཁྱེར་བདེ་ལག་ལེན་མགོ་རྐང་ཚང་བའི་ཡིག་ཆ་ཁུངས་གྲུབ་མ་མཐོང་བས། དགོངས་འདུས་རྣམ་པ་གསུམ་གྱི་དགོངས་པ་གུང་བསྒྲིགས་ཏེ་པདྨ་གར་དབང་ཕྲིན་ལས་འགྲོ་འདུལ་རྩལ་གྱིས་རྫོང་ཤོད་བདེ་གཤེགས་འདུས་པའི་ཕོ་བྲང་དུ་བགྱིས་པ་དགེ་ལེགས་འཕེལ།། །། ༈ རྩ་གསུམ་སྤྱི་ལ་འཇུག་པའི་མེ་མཆོད་ཕྲིན་ལས་བཞི་ལྡན་དོན་གཉིས་དཔལ་སྟེར་ཞེས་བྱ་བ་བཞུགས་སོ། བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ། དེ་ཡང་འགྲོ་འདུལ་པད་རྒྱལ་གླིང་པའི་གཏེར་བྱོན་ལས་བཞི་མེ་མཆོད་བཀླག་ཆོག་ཏུ་བཀོད་པ་ལ་ལྔ། དང་པོ་རྩ་གསུམ་བསྙེན་སྒྲུབ་ཁ་སྐོང་ཞི་བའི་མེ་མཆོད་ལ། ཐོག་མར་སྦྱོར་བའི་རིམ་པ་ནི།
གཏེར་གཞུང་ལས། རྩ་བ་གསུམ་གྱི་ལྷ་ཚོགས་གང་རུང་གི༔ བསྙེན་སྒྲུབ་ལས་སྦྱོར་མཐར་སོན་རྣལ་འབྱོར་པའི༔ དོན་གཉིས་འབྲས་བུ་མྱུར་དུ་འབྱིན་འདོད་ན༔ ཕྱི་ཡི་འབྱུང་ཁམས་གཟའ་སྐར་དུས་སྦྱོར་དང་༔ ནང་འབྱུང་ལུས་ཀྱང་རྒྱན་གོས་ཁ་དོག་བསྒྱུར༔ ཞི་རྒྱས་དབང་དྲག་བཞི་ཡི་དང་པོ་ལ༔ ཐབ་དབྱིབས་ཟླུམ་དཀར་རྡོ་རྗེས་མཚན་པར་བྱས༔ སྤུངས་རྫས་སྤྱི་དང་ཞི་བར་ཏིལ་དཀར་ནག༔ ཅེས་གསུངས་པ་ལྟར།
སྦྱིན་སྲེག་བྱ་བའི་དུས་ཀྱང་ཡར་ཚེས་གཟའ་སྐར་ཤིས་པའི་དུས་སྔ་དྲོའི་ཆར་རང་ཉིད་ཆས་གོས་དཀར་པོ་བསྒྱུར་ལ། ཁ་ཤར་དུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་ཞི་བའི་འབུལ་གཏོར་མཆོད་པ་སྣ་བདུན་སོགས་མཛེས་པར་བཀོད། གཡོན་དུ་སྲེག་རྫས་རིམ་པར་ཀུ་ཤ་དཔལ་འབར་རླུང་གཡབ་མར་ཁུ་ཡམ་ཤིང་ཏིལ་དཀར་ནག་གཙོ་བོར་བྱས་པའི་སྤུང་རྫས་དང་ཏམྦུ་ལ་གོས་ཟུང་རྣམས་བཀོད། རང་མདུན་དུ་ཌཱ་མ་རུ་རྡོར་དྲིལ་དགང་བླུགས་ནང་མཆོད་སོགས་བཞག་པའི་སྟེགས་མདུན་གངས་རི་བྃ་མཚན་བྲིས་པ་བཅས་ཚགས་སུ་ཚུད་པར་བྱ། ས་སློང་སྔོན་དུ་འགྲོ་བའི་མདུན་ཕྱོགས་ཉེ་བའི་སར་ཐབ་སྟེགས་གྲུ་བཞི་བ་བྱུང་གིས་བྱུགས་པའི་ཁར་ཐིག་མཚོན་བཏབ་ཅིང་བ་བྱུང་ངམ་དྲིའི་ཆུས་ཆག་ཆག་གདབ། ཞི་བའི་དཀྱིལ་འཁོར་ལྟེ་བ་འདབ་བརྒྱད་རྡོ་རྗེའི་མཚན་པ་ཕྱི་རོལ་རྡོར་ཕྲེང་ཟུར་བཞིར་ཟླ་ཕྱེད་རྡོ་རྗེའི་མཚན་པ་ཐམས་ཅད་ཁ་དོག་དཀར་པོར་བསྒྱུར་ལ་མེ་ཏོག་གཅལ་དུ་བཀྲམ། ཞི་བར་འོས་པའི་སྨན་ཤིང་སོགས་ཀྱི་ཐབ་ཟླུམ་པོར་བརྩེགས་པ་སློབ་དཔོན་དང་ཞལ་སྤྲོད་བྱ། བདག་བསྐྱེད་བཟླས་པའི་བར་སྔོན་དུ་སོང་ནས་བཟླས་པའི་རྗེས་ལས་བུམ་སྒྲུབ་པ་ནི། ལས་བུམ་བསང་སྦྱངས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་པ་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔
ཁྲོ་བོའི་ཆས་ཐམས་ཅད་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་གཉིས་སུ་མེད་པར་གྱུར༔ བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོ་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔
ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླས། མཐར་དབྱངས་གསལ་ཡིག་བརྒྱ་རྟེན་སྙིང་དང་མཆོད་བསྟོད་མདོར་བསྡུས་བྱ། མཐར་ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་པས་ཕྲིན་ལས་མཛད་པར་མོས༔ དེ་ནས་བདག་བསྐྱེད་འོད་གསལ་དུ་བསྡུ་ལ་རྗེས་ཐོབ་སྒྱུ་མའི་ལྷ་སྐུར་སྐད་ཅིག་གིས་ལྡང༌། ལྷ་ཡི་ང་རྒྱལ་ལ་གནས་བཞིན་པར། རྡོར་དྲིལ་བསང་སྦྱང་ནི། སྟོང་པའི་ངང་ལས་ཧཱུྃ་ལས་རིགས་ལྔའི་རང་བཞིན་ཐབས་ཀྱི་རྡོ་རྗེ་ལས་སེམས་ཅན་ཐམས་ཅད་སྨིན་པར་བྱེད་པའི་འོད་ཟེར་ཀུན་ཏུ་འཕྲོ་བར་གྱུར༔ ཨོྃ་མ་ཧཱ་བཛྲ་ཧཱུྃ༔
ཞེས་རྡོ་རྗེ་ལན་གསུམ་གསོར། ཨཱཿལས་དབྱིངས་ཕྱུག་ཡུམ་ལྔའི་རང་བཞིན་ཤེས་རབ་དྲིལ་བུའི་རྣམ་པས་སེམས་ཅན་ཐམས་ཅད་རིག་པ་སད་པར་བྱེད་པའི་ཆོས་སྒྲ་རྒྱུན་མི་ཆད་པར་གྱུར༔ ཨོྃ་མ་ཧཱ་གྷཎྜེ་ཧོཿ ཞེས་དྲིལ་བུ་དཀྲོལ༔ རྡོར་དྲིལ་ཐབས་ཤེས་ཀྱི་ཕྱག་རྒྱས་སྙིང་ཁར་བསྣོལ་ཞིང་༔ ཧཱུྃ༔ ཐབས་ཤེས་ཟུང་འཇུག་ཆོས་ཉིད་མཚོན༔ མ་ལུས་འགྲོ་རྣམས་སད་པ་དང་༔ སེམས་ཅན་སྨིན་པར་བྱ་བའི་ཕྱིར༔ རྡོ་རྗེ་གསོར་ཞིང་དྲིལ་བུ་འཁྲོལ༔
ཨོྃ་བཛྲ་གྷཎྜེ་ཧཱུྃ་ཨཱཿ འདི་ནས་སྦྱིན་སྲེག་མཐར་དབྱུང་གི་བར་དུ་ལག་རྡོར་དྲིལ་དང་མ་བྲལ་བ་དང་ལག་པ་པུས་མོ་ལས་ཕྱིར་མི་འདའ་བ་དང་སེམས་ཏིང་འཛིན་ལས་མི་འབྲལ་བ་སྟེ་དམ་ཚིག་གསུམ་དྲན་པར་བྱས་ལ་མཆོད་རྫས་རྣམས། བདག་ཉིད་ལྷར་གསལ་ཐུགས་ལས་འཕྲོས་པ་ཡི༔ རྃ་ཡྃ་ཁྃ་ཞུ་མ་དག་དྲི་མ་སྦྱངས༔ བྷྲཱུྃ་ལས་སྣ་ཚོགས་རཏྣའི་སྣོད་ཡངས་པར༔ ཨོཾ་ལས་དམ་ཚིག་རྫས་རྣམས་བདུད་རྩིར་རྟོགས༔ ཨཱཿཧཱུྃ་ཧོ་ཡིས་སྣང་སྲིད་གང་བར་སྤེལ༔ རྃ་ཡྃ་ཁྃ༔ ཨོཾ་ཧཱུྃ་ཏྲཱྃ་ཧྲཱིཿཨཱཿ ན་མཿསརྦ་ཏ་ཐཱ་ག་ཏ?ཁཾ་སྭཱ་ཧཱ་སོགས་ལན་གསུམ་དང༌།
སྥ་ར་ཎ་ཕཊ྄ཿ བདེ་སྟོང་ཡེ་ཤེས་ཀྱི་རྣམ་རོལ་ཀུན་བཟང་མཆོད་སྤྲིན་རྒྱ་མཚོ་མཁའ་ཁྱབ་ཏུ་ཕྱག་རྒྱ་སད་པར་བསམ་མོ། སྲེག་རྫས་རྣམས་བདུད་རྩིའི་བྲན་ལ་རྡོ་རྗེ་རྩེ་གཅིག་པས་རེག་སྟེ། ཨོཾ་སྭཱ་ཧཱ། རྫས་རྣམས་བཀྲུ། ཡམ་ཤིང་ལ། ཨོཾ་ཨཱཿསྭཱ་ཧཱ། ཞུན་མར་ལ། ཨོཾ་ཤྲཱི་སྭཱ་ཧཱ། རྫས་གཞན་རྣམས་ལ།
ཨོཾ་ཀུ་རུ་ཀུ་རུ་སྭཱ་ཧཱ། ཞེས་པས་རྫས་རྣམས་བྱིན་གྱིས་བརླབས། ཨགྣེ་ཡེ་ཛྭ་ལ་རྃ། ཞེས་པས་མེ་སྦར། ཧཱུྃ་གིས་རླུང་གཡབ། ཨོཾ་ཨགྣི་སྭཱ་ཧཱ། ཞེས་བླུག་གཟར་མར་ཁུའི་ཐིགས་པས་གསོ། ཨོཾ་བཛྲ་ས་ཏྭ་ཨཱཿ ཀུ་ཤ་བཀྲམ། གཉིས་པ་དངོས་གཞི་སྣང་སྲིད་རྣམ་དག་གི་ཐབ་དང་དམ་ཡེ་དབྱེར་མེད་ཀྱི་ཐབ་ལྷ་བསྐྱེད་པ་ནི།
ཨཱཿ འཁོར་འདས་ཡེ་དག་ལྷུན་གྲུབ་རྒྱལ་བའི་ཞིང་༔ སོར་རྟོག་ཡེ་ཤེས་ན་བཟའ་དཀར་མོའི་མཁར༔ ཡེ་ཤེས་སྒྱུ་མ་རོལ་པའི་དཀྱིལ་འཁོར་པ༔ ཆུ་ཟླའི་ཟློས་གར་མ་འདྲེས་རྫོགས་པར་གསལ༔ ཧཱུྃ། ཐབ་དབུས་སྐད་ཅིག་དྲན་རྫོགས་སྤྱན་རས་གཟིགས༔ སྐུ་མདོག་དཀར་གསལ་ཞལ་གཅིག་ཕྱག་བཞི་པ༔ རིན་ཆེན་ཐོར་ཚུག?ལྟ་བུ་འཁོར་འདས་ཟིལ་གནོན་ལྟར་སྦྱར་ན་དང༌། རྡོར་སེམས་ལྟར་ན།
ཧཱུྃ། ཐབ་དབུས་སྐད་ཅིག་རྡོ་རྗེ་སེམས༔ དཀར་གསལ་ཞི་འཛུམ་མདངས་ལྡན་འབར༔ དབུ་སྐྲ?དང་མཁའ་འགྲོ་ལྟར་ན། ཧཱུྃ། ཐབ་དབུས་སྐད་ཅིག་རྡོ་རྗེ་རྣལ་འབྱོར་མ༔ གསང་བ་ཡེ་ཤེས་མཁའ་སྤྱོད?སོགས་ནས་སྤྱན་འདྲེན་བར་བཏང༌། དེ་ནས་བཞུགས་གསོལ་དང་ཕྱག་འཚལ་གྲུབ་ནས་མཆོད་པའི་སྐབས་མཆོད་སྔགས་ཁ་ཕྲལ་ལ་མཆོད་རྫས་རྣམས། ཨོཾ་གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཞེས་སྤྱི་འགྲོས་སམ་ཡང་ན་ལྷ་མཚན་ཁ་བསྒྱུར་ལ།
ཨོཾ་གུ་རུ་བཛྲ་ས་ཏྭ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ལྟ་བུའི་ཐབ་ཏུ་ཅུང་ཟད་རེ་འབུལ། དེ་བཞིན་ནང་གསང་གི་མཆོད་པའི་སྐབས་སྨན་རཀ་གཏོར་གསུམ་འབུལ་བ་སོགས་གཞུང་སོ་སོ་ལྟར་སྦྱར་ལ། གཞུང་གང་ཡིན་གྱི་བསྟོད་པ་གྲུབ་མ་ཐག ། དེ་ནས་བྱོན་སྐྱེམས་དགང་བླུགས་ཀྱིས་འབུལ་བ་ནི། ལྷ་ཚོགས་ལྗགས་ཧཱུྃ་གཟར་བུ་རྃ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་དཀར་རབ་འཕྲོས་ཏེ༔ ཞི་བའི་ཕྲིན་ལས་རབ་འབྱམས་སྒྲུབ་པར་བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡས་སུ་བསྐོར་ནས་ལན་བདུན་བར་ཕུལ།
མཐར་རྩ་སྔགས་དང་བཅས། བདག་ཅག་དཔོན་སློབ་ཡོན་མཆོད་འཁོར་དང་བཅས་པས་ལྷ་མ་གསལ་ཞིང་སྔགས་མ་དག་པ་དང་ཏིང་ངེ་འཛིན་མ་གསལ་ཞིང་ཆོ་གའི་ཡན་ལག་ཉམས་པ་སོགས་ཉམས་ཆག་འགལ་འཁྲུལ་ཐམས་ཅད་བྱང་ཞིང་ལྷག་ཆད་ཁ་བཀང་བར་མཛད་དུ་གསོལ། ཞེས་དང་འདོད་གསོལ་ནི། རྃ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཐོག་མེད་བསགས་པའི་སྡིག་ལྟུང་ཉམས་ཆག་དང་༔
སྔོན་ལས་འཕྲལ་རྐྱེན་བྱད་ཕུར་རྦོད་གཏོང་སོགས༔ མི་མཐུན་དགྲ་གདོན་རྐྱེན་ངན་བར་ཆད་ཀུན༔ མ་བཅོས་རིག་པའི་ངང་དུ་ཞི་གྱུར་ཅིག༔ ཨོཾ་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུང་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནའི་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ལ་བྱ། ཚུལ་དེ་ལྟ་བུའི་བསྙེན་སྒྲུབ་ཁ་སྐོང་ཡིན་ན་བསྙེན་པའི་བཅུ་ཆ་དང་གཞན་དུ་སྟོང་ཕྲག་གཅིག་ལས་མི་ཉུང་བར་ལོང་སྐབས་དང་བསྟུན་ཏེ་བརྒྱ་སྟོང་ཁྲི་འབུམ་སོགས་བསྐྱར་ལ་རྫས་རྫོགས་པ་དང༌། སྔར་བཞིན་གཞུང་གི་མཆོད་པའི་སྐབས་མཆོད་རྫས་གོང་བཞིན་ལྷག་མེད་ཐབ་ཏུ་དབུལ། དེ་ནས་སྨན་རཀ་གཏོར་མ་ཡང་འབུལ་ལ། ཨོཾ་བཛྲ་ཏམྦུ་ལ་ཡེ་སྭཱ་ཧཱ། ཞེས་སོ་རྩི་དང༌།
ཨོཾ་བཛྲ་ཝསཏྲ་ཡེ་སྭཱ་ཧཱ། གོས་ཟུང་ཡང་འབུལ། ཕྱག་རྒྱ་དྲིལ་སྟབས་དང་བཅས་བསྟོད་པ་གཞུང་ལྟར་བྱ། ལས་རྡོར་པས་ཐབ་དཀྱིལ་ལ་ཕྱག་འཚལ་ཞིང་བཤགས་པ་ནི། ཧོཿ ཆོས་ཉིད་དོན་ལ་ནོར་འཁྲུལ་མི་དམིགས་ཀྱང་༔ ལྟ་དམན་རིག་པའི་འུབ་ཏུ་མ་ཆུབ་པའི༔ ལྷ་སྔགས་ཏིང་འཛིན་ཆོ་ག་ཡོ་བྱད་རྫས༔ ལྷག་ཆད་འགལ་འཁྲུལ་རང་གནོང་བཟོད་པར་གསོལ༔ ཡི་གེ་བརྒྱ་པ་བཟླས་པས་འཁོན་བཅུགས་སྦྱང༌།
ཨོཾ། ཁྱེད་ཀྱིས་སེམས་ཅན་དོན་ཀུན་མཛོད། སོགས་ཀྱི་མཐར་ཡེ་ཤེས་པ་གཤེགས་དམ་ཚིག་པ་ལྟེ་བའི་ཨ་ཐུང་ལ་ཐིམ་པར་གྱུར། ཞེས་དཀྱིལ་འཁོར་བསྡུ་ཞིང༌། བསྔོ་སྨོན་དང་བཀྲ་ཤིས་མདོར་བསྡུས་བྱས་ལ་རྗེས་ཆོག་ཚོགས་སྐོང་ནས་བཀྲ་ཤིས་བར་མཐར་དབྱུང་ངོ༌། ཞི་བའི་མེ་རང་ཞི་ལ་བཏང་བའམ་ལོང་ཁོམ་མེད་ཚེ་འོ་མ་དང་དྲི་བཟང་གི་ཆུས་གཞིལ་ལ་ཐལ་བ་རི་རྩེར་རླུང་ལ་བསྐུར་བར་གསུངས་སོ། དེ་དག་ནི་ཁ་སྐོང་ཞི་བའི་མེ་མཆོད་སྤྱི་འགྲོས་ལྟར་གྲུབ་བོ། དམིགས་བསལ་སྒྲུབ་མཆོད་སོགས་ཀྱི་སྐབས་ཉིན་སྔ་མའི་ཚོགས་མཆོད་གྲུབ་ནས་མཆོད་བསྟོད་མགོར་རྩ་བསྙེན་མཐར་ས་མ་ཡ་སཏྭཾ། བརྗོད་པས་ཚོམ་བུ་ལྷ་གྲངས་དང་མཚུངས་པར་བཀོད། དཀྱིལ་འཁོར་གྱི་དབུས་སུ་བཞུགས་སུ་གསོལ་ཞིང་མཆོད་བསྟོད་སོགས་རྒྱུན་ལྡན་ལྟར་བྱ་བས་འཐུས།
དངོས་གཞི་སྦྱིན་སྲེག་སྐབས་མེ་སྦར་ཏེ་ཀུ་ཤ་བཀྲམ་པའི་རྗེས་ཐོག་མར་གཞུང་གི་སྤྱན་འདྲེན་བཏང་ལ་ཚོམ་བུ་སྤོས་རོལ་དང་བཅས་ཐབ་ལ་བསྐོར་ཞིང་ཚོམ་བུའི་རྩེ་མོ་བཅད་པ་ཐབ་ཏུ་གཏོར་ལ་བཞུགས་སུ་གསོལ། ཨཱཿ འཁོར་འདས་ཡེ་དག་སོགས་ཐབ་ལྷ་བསྐྱེད་ལ་སྤྱན་འདྲེན་བཞུགས་གསོལ་དོར་ནས་ཕྱག་འཚལ་མན་གོང་དང་མཚུངས་ལ་སྦྱིན་སྲེག་གྲུབ་ནས་མཆོད་བསྟོད་བཤགས་པའི་རྗེས་ཡེ་ཤེས་པ་དཀྱིལ་འཁོར་གྱི་དབུས་སུ་གཤེགས་པར་གྱུར། དམ་ཚིག་པ་ལྟེ་བའི་ཨ་ཐུང་ལ་ཐིམ་པར་གྱུར། ཞེས་ཚོམ་བུ་དཀྱིལ་འཁོར་དུ་གདན་དྲང་བ་ཁྱད་པར་རོ། དེ་དག་ནི་ཁ་སྐོང་ཞི་བའི་མེ་མཆོད་གྲུབ་བོ། ༈ ཟུར་དུ་ཕྲིན་ལས་འོག་མ་གསུམ་དང་སྦྱར་ཚུལ་ཡང༌། གཏེར་གཞུང་ལས། འོག་མ་གསུམ་ཡང་གོང་བཞིན་རིག་པས་འཕྲུལ༔ ནོར་བུ་མཆོག་ལ་བྱི་དོར་མཆོད་པ་བཞིན༔
གང་ཞིག་འདིར་བརྩོན་འབྲས་སྟེར་ཨེ་མ་རྨད༔ ཅེས་གསུངས་པ་བཞིན། གཉིས་པ་རྒྱས་པའི་མེ་མཆོད་ནི། སྦྱོར་དངོས་ཕལ་ཆེར་ཞི་བ་དང་མཚུངས་ལ། དམིགས་བསལ་ནི། གཞུང་ལས། རྒྱས་པར་གྲུ་བཞི་སེར་པོ་རིན་ཆེན་མཚན༔ ཞེས་དང༌། རྒྱས་པར་རིན་ཆེན་འབྲུ་སྨན་དར་ཟབ་སེར༔ ཞེས་གསུངས་པ་བཞིན།
སྦྱིན་སྲེག་བྱ་བའི་དུས་ཀྱང་ཡར་ཚེས་གཟའ་སྐར་ཤིས་པའི་དུས་ཉིན་གུང་ཆར་རང་ཉིད་ཆས་གོས་སེར་པོར་བསྒྱུར་ལ། ཁ་ལྷོ་རུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་རྒྱས་པའི་འབུལ་གཏོར་སེར་པོ་གྲུ་བཞི་མཆོད་པ་སྣ་བདུན་སོགས་མཛེས་པར་བཀོད། གཡོན་དུ་སྲེག་རྫས་རིམ་པར་ཀུ་ཤ་དཔལ་འབར་རླུང་གཡབ་མར་ཁུ་ཡམ་ཤིང་དཀར་གསུམ་མངར་གསུམ་དང་མར་ཁུ་གཙོ་བོར་བྱས་པའི་སྤུངས་རྫས་སོགས་སྔར་ལྟར་མཚུངས། རྒྱས་པའི་དཀྱིལ་འཁོར་སེར་པོ་གྲུ་བཞི་ལྟེ་བར་འདབ་བརྒྱད་ནོར་བུའི་མཚན་པ་ཕྱི་རོལ་ནོར་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་སེར་པོར་བསྒྱུར་ལ་མེ་ཏོག་གཅལ་དུ་བཀྲམ། རྒྱས་པར་འོས་པའི་ཡམ་ཤིང་འབྲས་བུ་ཅན་གྱི་ཤིང་སོགས་སེར་པོར་ཁ་བསྒྱུར་ལ་སྦྲང་རྩི་དང་མར་ཁུས་བརླན། ཐབ་གྲུ་བཞིར་བརྩེགས་པ་ཁྱད་པར་རོ། བདག་བསྐྱེད་སྔོན་དུ་འགྲོ་བས་རྡོར་དྲིལ་བྱིན་རླབས་ནས་མཆོད་པའི་བར་ཞི་བ་ལྟར་དང༌། གཞུང་གང་ཡིན་གྱི་བསྟོད་པ་གྲུབ་མ་ཐག ། དགང་བླུགས་འབུལ་སྐབས་དམིགས་པའི་ཁྱད་པར་ནི། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔
བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་སེར་རབ་འཕྲོས་ཏེ༔ རྒྱས་པའི་ཕྲིན་ལས་རབ་འབྱམས་སྒྲུབ་པར་བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུའི་བླུག་གཟར་བཀང་བ་ཁ་སྦྱར་ཏེ་གཡས་སུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་བཅས། བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་ཚེ་དང་བསོད་ནམས་དཔལ་དང་གྲགས་པ་ལུང་རྟོགས་ཡོན་ཏན་ཐམས་ཅད་ཨོཾ་སརྦ་པུཥྚིཾ་ཀུ་རུ་ཡེ་སྭཱ་ཧཱ། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔
དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཚེ་དང་བསོད་ནམས་དཔལ་དང་འབྱོར་པ་དང་༔ ཉམས་དང་རྟོགས་པ་ས་ལམ་ཡོན་ཏན་རྩལ༔ སྟོབས་དང་སྙན་གྲགས་གདུལ་བྱ་ཕྲིན་ལས་ཀུན༔ རྩོལ་མེད་རིག་པའི་ངང་དུ་རྒྱས་གྱུར་ཅིག༔ བྷྲཱུྃ་པུཥྚིཾ་ཀུ་རུ་ཡེ་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནས་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ཏེ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་མཚུངས་ལ་མེ་ཐལ་གཏེར་བུམ་དུ་སྦ་བ་ཡིན་ནོ།
༈ གསུམ་པ། དབང་གི་མེ་མཆོད་ནི། སྔོན་འགྲོ་སོགས་གོང་ལྟར་མཚུངས་ལ་ཐབ་ཀྱི་ཁྱད་པར་ནི། གཞུང་ལས། དབང་ལ་ཟླ་གམ་དམར་པོ་པདྨས་མཚན༔ ཞེས་དང༌། དབང་ལ་མེ་ཏོག་གླང་སྣ་དམར་པོ་སོགས༔ འབྲུ་སྨན་ཤིང་འབྲས་དར་ཟབ་དམར་པོའི་རིགས༔ སིནྡྷུ་ར་དང་ལི་ཁྲི་མཚལ་དང་སྦྱར༔ ཞེས་གསུངས་པ་བཞིན།
སྦྱིན་སྲེག་བྱ་བའི་དུས་ཀྱང་ཟླ་བ་མར་གྱི་ངོ་དང་དུས་ཚེས་ཁྱད་པར་ཅན་མཁའ་འགྲོ་འདུ་བའི་དུས་སོགས་དགོང་མོའི་ཆར་རང་ཉིད་ཆས་གོས་དམར་པོར་བསྒྱུར་ལ། ཁ་ནུབ་ཏུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་དབང་གི་འབུལ་གཏོར་དམར་པོ་ཟླ་གམ་མཆོད་པ་སྣ་བདུན་སོགས་མཛེས་པར་བཀོད། གཡོན་དུ་སྲེག་རྫས་གླང་སྣ་ཨུག་ཆོས་སོགས་མེ་ཏོག་དམར་པོའི་རིགས་དང་འབྲུ་རིགས་ཤིང་ཏོག་སོགས་མྱོས་བྱེད་ཀྱིས་སྦགས་ལ་མཚལ་དམར་གྱིས་ཁ་བསྒྱུར་བའི་སྤུངས་རྫས་སོགས་སྔར་ལྟར་མཚུངས། དབང་གི་དཀྱིལ་འཁོར་དམར་པོ་ཟླ་གམ་ལྟེ་བར་འདབ་བརྒྱད་དང་པདྨའི་ལྕགས་ཀྱུས་མཚན་པ་ཕྱི་རོལ་པད་ཕྲེང་ཟུར་བཞིར་ཟླ་ཕྱེད་རྡོ་རྗེའི་མཚན་པ་ཐམས་ཅད་ཁ་དོག་དམར་པོར་བསྒྱུར་ལ་མེ་ཏོག་གཅལ་དུ་བཀྲམ། དབང་ལ་འོས་པའི་ཡམ་ཤིང་ཙནྡན་སོགས་ཁ་དོག་དམར་པོའི་རིགས་དང་ཐབ་ཟླ་གམ་བརྩེགས་པ་སྤོར་བྱེད་ཀྱང་སྨད་ཚོང་མའི་ལག་ནས་བྱུང་བའི་མེ་སོགས་ཁྱད་པར་རོ། བདག་བསྐྱེད་སྔོན་དུ་འགྲོ་བས་རྡོར་དྲིལ་བྱིན་རླབས་ནས་མཆོད་པའི་བར་ཞི་བ་ལྟར་དང༌། གཞུང་གང་ཡིན་གྱི་བསྟོད་པ་གྲུབ་མ་ཐག ། དེ་ནས་དགང་བླུགས་འབུལ་སྐབས་དམིགས་པའི་ཁྱད་པར་ནི། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔
ནམ་མཁའ་གང་བའི་འོད་དམར་རབ་འཕྲོས་ཏེ༔ དབང་གི་ཕྲིན་ལས་རབ་འབྱམས་སྒྲུབ་པར་བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡོན་དུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་བཅས། ཁམས་གསུམ་སྲིད་གསུམ་རླུང་སེམས་སྣང་བ་ཐམས་ཅད་ཨོཾ་སརྦ་ཝཱ་ཤཾ་ཀུ་རུ་ཡེ་སྭཱ་ཧཱ། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔
ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ རྒྱལ་བའི་མཐུ་བྱིན་ལྷ་འདྲེའི་སྲོག་སྙིང་དང་༔ ཆེ་དགུ་གཉེན་བཅུ་རྒྱལ་བློན་བཙུན་མོ་སྲས༔ འཁོར་འབངས་ཕོ་མོ་ཟས་ནོར་ལོངས་སྤྱོད་ཚོགས༔ འབད་མེད་རིག་པའི་ངང་དུ་དབང་སྡུད་གྱུར༔ ཧྲཱིཿ ཝཱ་ཤཾ་ཀུ་རུ་ཡེ་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནའི་གྲངས་བཟུང་ལ་པདྨའི་རྒྱ་དང་བཅས་གཡོན་མའི་ཀུན་སྤྱོད་ཀྱིས་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ལ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་མཚུངས་ལ་མེ་ཐལ་ཡང་ཆུ་ཀླུང་ཆེན་པོར་འདོར་བ་ཁྱད་པར་རོ།
བཞི་པ་དྲག་པོའི་མེ་མཆོད་ནི། སྤྱིར་སྔ་མ་རྣམས་དང་ཕྱོགས་མཚུངས་ལ་དམིགས་བསལ་གྱི་ཁྱད་པར་ནི། གཞུང་ལས། དྲག་པོའི་གྲུ་གསུམ་མཐིང་ནག་རལ་གྲིས་མཚན༔ ཞེས་དང༌། དྲག་པོར་ཟངས་ལྕགས་ཡུངས་དཀར་ཤ་ཁྲག་ཚྭ༔ དུག་ཅན་ཤིང་དང་འབྲུ་ནག་དགྲ་གཟུགས་སྦྱར༔ ཞེས་གསུངས་པ་བཞིན། སྦྱིན་སྲེག་བྱ་བའི་དུས་ཀྱང་དྲག་པོ་ལ་ཤིས་པའི་ཟླ་བ་མར་གྱི་ངོ་ཉེར་དགུ་སོགས་འཕྲོད་སྦྱོར་རྩུབ་པའི་དུས་སྲོད་ཀྱི་ཆར་རང་ཉིད་ཆས་གོས་ནག་པོར་བསྒྱུར་ལ། ཁ་བྱང་དུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་དྲག་པོའི་འབུལ་གཏོར་ནག་པོ་གྲུ་གསུམ་མཆོད་པ་སྣ་བདུན་སོགས་བཀོད།
གཡོན་དུ་སྲེག་རྫས་གཞན་སྤྱི་དང་མཚུངས་ལ་ཁྱད་པར་གྱི་རྫས་ཚྭ་སྣ་གསུམ་དང་དུག་སྣ་གསུམ་ལྕགས་ཟངས་ཐལ་བ་ཤ་ཁྲག་སོགས་ལས་སྦྲུས་པའི་རིལ་བུའམ་ཕྱེ་མ་གང་རུང་དང་གཞན་དུ་དགྲ་གཟུགས་ལིངྒ་སོགས་འདུ་བྱ་བའམ། སྤྱི་ལྟར་རྫས་སྤྱི་མཐུན་ལྟར་ལ་དུག་ཁྲག་དང་ནག་པོའི་ཚོན་གྱིས་ཁ་བསྒྱུར་བ་ཙམ་གྱིས་ཀྱང་རུང་ངོ༌། དྲག་པོའི་དཀྱིལ་འཁོར་ནག་པོ་གྲུ་གསུམ་ལྟེ་བ་རལ་གྲིས་མཚན་པ་ཕྱི་རོལ་རལ་གྲིའི་ཕྲེང་བ་ཐམས་ཅད་ཁ་དོག་ནག་པོར་བསྒྱུར། དྲག་པོར་འོས་པའི་ཡམ་ཤིང་དུག་ཤིང་དང་ཚེར་མ་ཅན་སོགས་ནག་པོས་ཁ་བསྒྱུར་བ་དུག་ཁྲག་གིས་ངར་གྱིས་བརླན་པ་ཐབ་གྲུ་གསུམ་བརྩེགས་པ་ཁྱད་པར་རོ། དངོས་གཞི་སྔར་དང་འདྲ་ལ། དགང་བླུགས་འབུལ་བའི་སྐབས་དམིགས་པའི་ཁྱད་པར་ནི། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་ལྗང་རབ་འཕྲོས་ཏེ༔ དྲག་པོས་ཕྲིན་ལས་རབ་འབྱམས་སྒྲུབ་པར་བསམ༔
གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡོན་དུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་བཅས། ཉོན་མོངས་དུག་གསུམ་དང་དགྲ་བགེགས་བྱད་མ་ཐམས་ཅད་སརྦ་མཱ་ར་ཡ་ཕཊ྄། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ
སྔོན་ལས་འཕྲལ་རྐྱེན་བསྟན་དགྲ་སྒོས་དགྲ་དང་༔ མ་རུངས་སེམས་ཅན་གཟུགས་ཅན་གཟུགས་མེད་དང་༔ བྱད་སྟེམས་རྦོད་གཏོང་ཐན་དང་ལྟས་ངན་བཅས༔ སྐྱེ་མེད་རིག་པའི་ངང་དུ་བརླག་གྱུར་ཅིག༔ ཧཱུྃ་མཱ་ར་ཡ་ཕཊ྄ཿ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནས་གྲངས་བཟུང་ལ་མཐེ་ཆུང་སྦྲེང་བའི་གཡོན་ཁོ་ནས་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ལ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་མཚུངས་ལ་མེ་དུག་ཁྲག་གིས་བསད་ལ་ཐལ་བ་ཡང་མནན་པ་བཞིན་བྱ་བ་ནི་ལག་ལེན་གྱི་ཁྱད་པར་ཏེ་སོ་སོའི་སྐབས་ཕྱེད་པར་བྱའོ། ལྔ་པ་ལས་བཞི་ལྷུན་གྲུབ་ཀྱི་མེ་མཆོད་ནི། སྤྱིར་ཞི་བ་ལྟར་ལ་ཁྱད་པར་ནི། གཞུང་ལས།
ལྷུན་གྲུབ་དྲག་པོ་དབུས་ནས་རིམ་ཅན་སྦྱར༔ ཞེས་དང༌། ལྷུན་གྲུབ་ཏིལ་ཡུངས་མེ་ཏོག་ཤིང་འབྲས་སོགས༔ ཞེས་གསུངས་པ་བཞིན། རང་ཉིད་ཆས་གོས་སྔོན་པོར་བསྒྱུར་ལ། འབུལ་གཏོར་ལས་བཞིའི་གདན་ཅན་འབྲང་རྒྱས་སྔོན་པོ་མཆོད་པ་ཞི་བ་དང་མཚུངས་ལ་ཁ་དོག་སྔོན་པོར་བསྒྱུར། བསྲེག་རྫས་ཞི་རྒྱས་བཞིན་གཙོ་བོར་བྱས། དཀྱིལ་འཁོར་དྲག་པོ་དབུས་སུ་བྱས་པའི་ལས་བཞི་ཀ་ཚང་བའི་ལྟེ་བར་འདབ་བརྒྱད་འཁོར་ལོས་མཚན་པ་ཕྱི་རོལ་རྡོ་ར་འོད་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་མཛེས་མཚོན་ལ་གཞི་སྔོན་པོར་བསྒྱུར་ལ་མེ་ཏོག་གཅལ་དུ་བཀྲམ། མཆོག་གི་ལས་ལ་འོས་པའི་སྨན་ཤིང་སོགས་ལ་ཡམ་ཤིང་དང༌། ཐབ་དབྱིབས་ལས་བཞིའི་རང་གཟུགས་ལྟར་བརྩེགས་པ་ཁྱད་པར་རོ།
དངོས་གཞི་སོགས་ཞི་བ་ལྟར་དང༌། དགང་བླུགས་འབུལ་སྐབས་དམིགས་པའི་ཁྱད་པར་ནི། སྣ་ཚོགས་འོད་ཀྱིས་རབ་འབྱམས་ལས་བསྒྲུབ་བསམ༔ ཞེས་གསུངས་པ་བཞིན། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་སྣ་ཚོགས་འོད་འཕྲོས་ཏེ༔ ལྷུན་གྲུབ་རབ་འབྱམས་ཕྲིན་ལས་སྒྲུབ་པར་བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡས་བསྐོར་གྱིས་ལན་བདུན་བར་ཕུལ། མཐར་རྩ་སྔགས་ཀྱི་མཐར་འདོད་གསོལ་ནི།
རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩིར་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ནད་གདོན་འཇིགས་བརྒྱད་སྡིག་སྒྲིབ་ཞི་བ་དང་༔ ཚེ་བསོད་དཔལ་ཡོན་འབྱོར་དྲུག་རྒྱས་པ་དང་༔ འཁོར་འདས་མོས་བཞི་སྣང་སེམས་དབང་དུ་བསྡུས༔ གནོད་བྱེད་ཚར་གཅོད་དྲག་པོའི་ཕྲིན་ལས་མཛོད༔
ཨོཾ་སརྦ་ཤཱནྟིཾ་པུཥྚིཾ་ཝཱ་ཤཾ་མཱ་ར་ཡ་ཕཊ྄་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནའི་འབུལ་ལ་བརྒྱ་རྩ་རེའི་མཚམས་འདོད་གསོལ་སྦྲེལ་ཏེ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་ཞི་བ་ལྟར་མཚུངས་སོ། རོ་སྲེག་ནི་ཞི་སྲེག་གི་ཆོ་ག་ཟླ་བའི་འོད་ཟེར་དུ་གསལ་བས་འདིར་མ་བཀོད་ལ། མཁྱེན་པར་འདོད་ན་དེར་ཤེས་པར་བྱའོ། དེ་ལྟར་སྤྲོས་མེད་བསྙེན་སྒྲུབ་ལ་གཞོལ་བའི་རྣལ་འབྱོར་པ་རྣམས་ལ་ཉེ་བར་མཁོ་བའི་ལས་བཞི་མེ་མཆོད་ནོར་བུ་སྣ་ཚོགས་མདོག་ཅན་ཞེས་ཟབ་གནད་ཁྱད་པར་ཅན་འདི་ཉིད་རྗེ་གཏེར་ཆེན་བླ་མ་པདྨ་རྒྱལ་པོ་འགྲོ་འདུལ་གཞན་ཕན་གླིང་པ་རྩལ་གྱིས་གནས་མཆོག་པདྨ་བཀོད་འཁོར་ལོ་ལྔ་ཡི་ཡ་གྱལ་བདེ་ཆེན་འཁོར་ལོའི་གནས་འབྲུག་ལ་མར་མེ་ཀོང་བུམ་ནས་གཏེར་དུ་བཞེས་པའི་ཟབ་གཏེར་སྐུ་གསུམ་དགོངས་འདུས་ཀྱི་ཆ་ལག་རྩ་གསུམ་སྤྱི་ལ་སྦྱར་ཆོག་པའི་བྱིན་རླབས་ཀྱི་ཚན་ཁ་མ་ཉམས་པ་འདིའང་གཏེར་ཁ་གོང་འོག་གི་བསྙེན་སྒྲུབ་ཉམས་ལེན་པ་རྣམས་ལ་ཉེར་མཁོའི་ཆེད་རྩ་བའི་གཏེར་གཞུང་ལ་མན་ངག་གིས་ཟུར་བརྒྱན་ཏེ་བཀླག་ཆོག་མར་བཀོད་པ་འདི་ཡང་གཏེར་ཆེན་བླ་མའི་ཞབས་རྡུལ་སྤྱི་བོར་ལེན་པའི་འབངས་གུ་ཧྱས་བགྱིས་པའི་ཡི་གེ་པ་སྒྲུབ་བརྩོན་ཨཽ་ཌིའོ།། །། ༈ རྡོ་རྗེ་རྣམ་འཇོམས་ཀྱི་ཁྲུས་སྒྲུབ་བཀྲུ་བྱབས་སྲུང་གསུམ་རྟེན་ཁྲུས་དང་བཅས་པ་སྟབས་བདེར་བཀོད་པ་བཞུགས་སོ། གང་ཞིག་བྱ་བ་ལ་འཇུག་པར་འདོད་པ་དག ། རང་ཉིད་ཤ་ཆང་སོགས་མ་འབག་པར། གཙང་སྦྲ་དང་བཅས་ཐོག་མར་སྒྲུབ་པ་ལ།
སྟེགས་བུ་གཙང་མ་ཁེབས་དང་ལྡན་པའི་ཁར་འབྲུ་ཚོམ་བཀོད་པའི་སྟེང་དུ། རིན་པོ་ཆེ་ལས་གྲུབ་པའི་བུམ་པ་གཙང་མའི་ནང༌། བྱ་རྒྱུད་བུམ་རྫས་ཉེར་ལྔ་དང་དྲི་བཟང་ཆུས་སུམ་གཉིས་གང་བ། དར་ལྗང་གུའི་མགུལ་ཆིངས། ཀུ་ཤ་དང་རྨ་བྱའི་སྒྲོ་ཆུན་གྱི་ཁ་རྒྱན་ཅན། ཁྲུས་དར་མེ་ལོང་རྡོར་དྲིལ་བཅས་འདུ་བྱས་ལ། ཐོག་མར་སྐྱབས་སེམས་ནི། ན་མོ། བླ་མ་མཆོག་གསུམ་ཡི་དམ་ལྷར། ། གུས་པས་སྐྱབས་མཆི་མཁའ་མཉམ་འགྲོ། །
བླ་མེད་བྱང་ཆུབ་མཆོག་ཐོབ་ཕྱིར། ། རྡོ་རྗེ་རྣམ་འཇོམས་བསྒོམ་པར་བགྱི། ལན་གསུམ། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་ཀུན་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང༌། ། ཆོས་ཀུན་མཉམ་ཉིད་རྟོགས་པར་ཤོག ། ལན་གསུམ། བདག་མདུན་བུམ་པ་བསྐྱེད་པ་ནི། བདག་མདུན་རྡོ་རྗེ་རྣམ་པར་འཇོམས་པའི་སྐུ།
ཁྲོ་འཛུམས་ལྗང་སྔོན་ཞལ་གཅིག་ཕྱག་གཉིས་པ། ། ཡེ་ཤེས་རང་འོད་འཁྲུགས་པའི་དབུས་ན་གསལ། ། མདུན་བསྐྱེད་སྐུ་ལས་བདུད་རྩིའི་ཆུ་རྒྱུན་བབས། ། བུམ་ནང་དག་བྱེད་བདུད་རྩིས་གང་བར་གྱུར། ། ཨེ་ཧོ་ཤུདྡྷེ་ཤུདྡྷེ། ཡྃ་ཧོ་ཤུདྡྷེ་ཤུདྡྷེ། རྃ་ཧོ་ཤུདྡྷེ་ཤུདྡྷེ། བྃ་ཧོ་ཤུདྡྷེ་ཤུདྡྷེ། ལྃ་ཧོ་ཤུདྡྷེ་ཤུདྡྷེ། ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཨ་ཨཱཿསྭཱ་ཧཱ།
ཉེར་གཅིག་བཟླས་ལ་རང་གིས་ཁྲུས་ཆུ་འཐོར་འཐུང་བྱེད། རང་གི་སྙིང་གའི་འོད་ཟེར་གྱིས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿ ཞེས་སྤྱན་དྲང༌། ཨོྃ་བཛྲ་བི་དྷཱ་ར་ཎ་ས་པ་རི་བཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤབྡའི་བར་གྱིས་མཆོད་ཅིང༌། དེ་བཞིན་གཤེགས་པ་ཐམས་ཅད་སོགས་ཤྭ་ལོ་ཀས་བསྟོད་ནས། འདི་སྐད་བདག་གིས་ཐོས་པ་དུས་གཅིག་ན། ཞེས་པ་ནས་གཟུངས་རིང་ལན་གསུམ་དང༌། སྙིང་པོ་ཅི་ནུས་དང༌།
ཉེ་སྙིང་གང་མང་བཟླས་ལ་བྱིན་གྱིས་བརླབ། དེ་ནས་བསྒྲུབ་བྱ་མདུན་དུ་འཁོད་ལ། བདེ་གཤེགས་རྒྱལ་བ་རྣམས་ཀྱི་ཡེ་ཤེས་ཆུས། ། སྐལ་ལྡན་སློབ་མའི་ལུས་ངག་ཡིད་གསུམ་ལ། ། གནས་པའི་ཉེས་ལྟུང་དྲི་མའི་ཚོགས་རྣམས་ཀུན། ། བཀྲུ་བར་བགྱིའོ་བྱང་ཞིང་དག་གྱུར་ཅིག ། ཡིག་བརྒྱ་དང་བཅས་ཆབ་བཀྱེ། ན་མོ། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་དང༌།
རིགས་སྔགས་དང༌། གཟུངས་སྔགས་དང༌། སྙིང་པོ་དང་ཕྱག་རྒྱ་དང༌། ཏིང་ངེ་འཛིན་གྱི་བདེན་པ་དང༌། ཆོས་ཅན་གདོད་ནས་དག་ཅིང༌། ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ཁྱད་པར་རྡོ་རྗེ་རྣམ་པར་འཇོམས་པའི་ལྷ་ཚོགས་དམ་པ་ཆོས་སྐྱོང་བའི་སྲུང་མ་འཁོར་དང་བཅས་པ་རྣམས་ཀྱི་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། རྡོ་རྗེའི་སློབ་མ་འདི་རྣམས་ཀྱི་དཀར་པོ་ལྷའི་དྲི་མ། ནག་པོ་བདུད་ཀྱི་དྲི་མ།
ཁྲ་བོ་གཟའི་དྲི་མ། སྟེང་གདོན་གཟའ་རྒྱུ་སྐར། འོག་གདོན་ཀླུ་ས་བདག ། བར་གདོན་འབྱུང་པོ་མི་དང་མི་མ་ཡིན་པ་ཐམས་ཅད་ཞི་བ་ཁྲུས་ཀྱི་སྒོ་ནས་བྱང་བར་གྱུར་ཅིག ། བུམ་པ་ཐོགས་ཏེ་ཁྲུས་ཆུ་སྤྱི་བོ་ནས་བླུགས་བཞིན་དུ། ཨོཾ་ཨེ་ཧོ་ཤུདྡྷེ་ཤུདྡྷེ། ཡྃ་ཧོ་ཤུདྡྷེ་ཤུདྡྷེ། རྃ་ཧོ་ཤུདྡྷེ་ཤུདྡྷེ། བྃ་ཧོ་ཤུདྡྷེ་ཤུདྡྷེ། ལྃ་ཧོ་ཤུདྡྷེ་ཤུདྡྷེ།
ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཨ་ཨཱཿསྭཱ་ཧཱ། སྤྲོ་ན་གཟུངས་རིང་དང༌། ན་མཤྩཎྜ་བཛྲ་ཀྲོ་དྷཱ་ཡ། ཧུ་ལུ་ཧུ་ལུ། ཏིཥྛ་ཏིཥྛ། བྷནྡྷ་བྷནྡྷ། ཧ་ན་ཧ་ན། ཨ་མྲྀ་ཏེ་ཧཱུྃ་ཕཊ྄། སརྦ་པཱ་པཾ་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་བིགྷྣཱན་བྷྱ་ཤཱིནྟཾ་ཀུ་རུ་སྭཱ་ཧཱ།
སརྦ་རོ་ག་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་དུཥྚཱན་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་ཛྭ་རེ་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་ཨུ་པ་དྲ་བེ་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་ཨ་ཀཱ་ལ་མྲྀ་ཏྱུ་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་དུར་སྭ་པ་ནི་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་དུརྞི་མྲྀཏྟེ་བྷྱ་ཤཱིནྟཾ་ཀུ་རུ་སྭཱ་ཧཱ། སརྦ་ཙིཏྟ་ཀུ་ལེ་བྷྱཿཤཱིནྟཾ་ཀུ་རུ་སྭཱ་ཧཱ།

ཞེས་བུམ་པའི་ཆུས་ཁྲུས་བྱས་ཤིང་ཁ་བཤལ་ལོ། བྱབས་པ་ནི། རྨ་བྱའི་སྒྲོ་ཆུན་ལག་ཏུ་ཐོགས་ནས། ད་ཁྲུས་ཀྱི་བྱ་བ་རྣམས་སོང་ཏེ་སླར་བྱབས་པའི་སླད་དུ་དམིགས་པ་འདི་བཞིན་དུ་མཛོད་ཅིག ། འོ་རྨ་བྱའི་སྒྲོ་མདོངས་ཀྱི་དབུས་སུ་ཟླ་བའི་དཀྱིལ་འཁོར་ལ་སྔགས་ཀྱི་ཕྲེང་བ་འཁོད། དེ་ལས་འོད་ཟེར་འཕྲོས་པས་སྒྲུབ་བྱའི་ནད་གདོན་སྡིག་སྒྲིབ་ཐམས་ཅད། ཕྱགས་དར་མཁས་པའི་བྱེད་ལས་བཞིན་བྱབས་ཏེ་མདུན་གྱི་ཁྲུས་ཆུ་ལ་ཐིམ་པའི་མོས་པ་མཛོད། བྱབས་ལ། ཨོཾ་ཨེ་ཧོ་ཤུདྡྷེ་ཤུདྡྷེ། ཡྃ་ཧོ་ཤུདྡྷེ་ཤུདྡྷེ། རྃ་ཧོ་ཤུདྡྷེ་ཤུདྡྷེ།
བྃ་ཧོ་ཤུདྡྷེ་ཤུདྡྷེ། ལྃ་ཧོ་ཤུདྡྷེ་ཤུདྡྷེ། ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཨ་ཨཱཿསྭཱ་ཧཱ། ན་མཤྩཎྜ་བཛྲ་ཀྲོ་དྷཱ་ཡ། ནས། ཨ་མྲྀ་ཏེ་ཧཱུྃ་ཕཊ། སརྦ་པཱ་པཾ་བྷྱ་ཨ་པ་ན་ཡེ་སྭཱ་ཧཱ། སརྦ་བིགྷྣཱན་བྷྱ་ཨ་པ? སརྦ་རོ་ག་བྷྱ? སརྦ་དུཥྚཱཾ? སརྦ་ཛྭ་རེ? སརྦ་ཨུ་པ་དྲ་བེ? སརྦ་ཨ་ཀཱ་ལ་མྲྀ་ཏྱུ? སརྦ་དུར་སྭ་པ་ནི? སརྦ་དུརྞི་མྲྀཏྟེ? སརྦ་ཙིཏྟ་ཀུ་ལེ་བྷྱཿཨ་པ་ན་ཡེ་སྭཱ་ཧཱ། ཞེས་བརྗོད་ཅིང་བྱབས། རྒྱུན་དུ་སྲུང་བ་མན་གཤམ་གསལ་ལྟར་བྱའོ།
སྤྲོ་ན་དྲི་ཆུ་གླུད་གཏོར་དང་བཅས་པ་ལྷན་ཅིག་ཏུ་བཤམས་ལ། རྃ་ཡྃ་ཁྃ། ཨོཾ་ཨཱཿཧཱུྃ། དྲི་གླུད་འདོད་པའི་ཡོན་ཏན་ལྔ་དང་ལྡན་པར་གྱུར། ཨོཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་གསུམ། ཧོ། ཁྱེར་ཅིག་ཁྱེར་ཅིག་སྟོབས་ལྡན་རྣམས། ། སྲེད་དང་ཆགས་དང་ཞེན་པ་དང༌། ། དྲན་དང་བསམ་དང་གཟུང་དང་རེག །
གློད་དང་ཞི་དང་གྲོལ་བར་མཛོད། ཅེས་བསྒྲུབ་བྱ་ལ་བསྐོར་ཞིང༌། ཕྱིར་དོར་ལ། ན་མོ། དྲིན་ཅན་རྩ་བ་དང་བརྒྱུད་པར?བདེན་བརྡར་སྔར་བཞིན་མཐར་བདེན་པ་ཆེན་པོའི་མཐུ་ལ་བརྟེན་ནས་བསྲུང་བྱའི་ལུས་ངག་ཡིད་གསུམ་ལ་བར་དུ་གཅོད་པའི་གནོད་བྱེད་བགེགས་ཀྱི་ཚོགས་ཐམས་ཅད་མཆོད་སྦྱིན་གྱི་གཏོར་མ་འདིས་ཚིམ་པར་གྱིས་ལ་སའི་ཕྱོགས་འདིར་མ་གནས་པར་གཞན་དུ་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། སུམྦྷ་ནི་སྔགས་ཀྱིས་བསྐྲད་ཅིང་གུ་གུལ་བདུག་ལ་བཀའ་བསྒོ་བ་ཡང་བྱའོ་ཁྲུས་རྐྱང་སྐབས་མ་བྱས་ཀྱང་ཆོག་གོ ། སྲུང་བ་ནི། དེ་ནས་སྲུང་བའི་སླད་དུ་དམིགས་པ་འདི་བཞིན་དུ་མཛོད་ཅིག ། སློབ་དཔོན་རྣམ་པར་འཇོམས་པའི་ཕྱག་གི་རྡོ་རྗེ་རྒྱ་གྲམ་ལས།
རྡོ་རྗེ་དེ་འདྲ་བ་དཔག་ཏུ་མེད་པ་བྱུང་བས་ཁྱེད་རང་རྣམས་ཀྱི་སྤྱི་བོ་དང༌། དཔུང་པ་གཡས་གཡོན། དཔྱི་གཡས་གཡོན་རྣམས་སུ་རེ་རེ། དེ་ལ་དེ་འདྲ་བ་དཔག་ཏུ་མེད་པ་བྱུང་ནས། ལུས་ལ་རྡོ་རྗེའི་གོ་ཁྲབ་ཞུ་ལུགས་སུ་གྱོན་པས། ཕྱིན་ཆད་ནད་གདོན་བགེགས་རིགས་གང་གིས་ཀྱང་གླགས་མི་རྙེད་པའི་མོས་པ་མཛོད། ཨོཾ་ཨེ་ཧོ་ཤུདྡྷེ་ཤུདྡྷེ། ཡྃ་ཧོ་ཤུདྡྷེ་ཤུདྡྷེ། རྃ་ཧོ་ཤུདྡྷེ་ཤུདྡྷེ། བྃ་ཧོ་ཤུདྡྷེ་ཤུདྡྷེ།
ལྃ་ཧོ་ཤུདྡྷེ་ཤུདྡྷེ། ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཨ་ཨཱཿསྭཱ་ཧཱ། ན་མཤྩཎྜ་བཛྲ་ཀྲོ་དྷཱ་ཡ། ནས། ཨ་མྲྀ་ཏེ་ཧཱུྃ་ཕཊ། སརྦ་པཱ་པཾ་བྷྱ་རཀྵཿརཀྵཿ སརྦ་བིགྷྣཱན་བྷྱ? སརྦ་རོ་ག་བྷྱ? སརྦ་དུཥྚཱཾ་བྷྱ? སརྦ་ཛྭ་རེ? སརྦ་ཨུ་པ་དྲ་བེ? སརྦ་ཨ་ཀཱ་ལ་མྲྀ་ཏྱུ? སརྦ་དུར་སྭ་པ་ནི? སརྦ་དུརྞི་མྲྀཏྟེ? སརྦ་ཙིཏྟ་ཀུ་ལེ་བྷྱ་རཀྵཿརཀྵཿ ཞེས་བརྗོད་ཅིང༌། སྤྱི་བོ། མདུན།
རྒྱབ། དཔུང་པ་གཡས་གཡོན། དཔྱི་གཡས་གཡོན་ཏེ་གནས་བདུན་དུ་རྡོ་རྗེ་རྒྱ་གྲམ་རེ་བཀོད། དེ་ལས་འོད་འཕྲོས་ཏེ་ལུས་རྡོ་རྗེའི་གོ་ཁྲབ་ཀྱིས་ཞུ་ལུགས་སུ་གཡོགས་པར་བསམས་ཤིང༌། མཐར་རྡོ་རྗེ་སྤྱི་བོར་བཞག་ལ། རྒྱལ་བ་སྲས་བཅས་བདེན་པའི་བྱིན་རླབས་དང༌། ། རྡོ་རྗེ་རྣམ་པར་འཇོམས་པའི་མཐུ་སྟོབས་ཀྱིས། ། འགྲོ་བ་འདི་ནི་བདག་གིས་སྲུང་ཟིན་གྱིས། ། འདི་ལ་སུས་ཀྱང་གནོད་པ་མ་བྱེད་ཅིག ། ཅེས་བརྗོད།
སྡིག་པ་ཐམས་ཅད་བྱང་བ་དང༌། ཞེས་སོགས་ནས། ཚེ་དང་བསོད་ནམས་འཕེལ་བ་དང༌། ། སྡིག་པ་ཀུན་ལས་རྣམ་པར་ཐར། ཞེས་པ་ཡན་ཆོད་བརྗོད་པས་ཕན་ཡོན་བསྟན། མཐར་མེ་ཏོག་འཐོར་ཞིང༌། ཨོཾ། སྐུ་མཆོག་འབར་བའི?སོགས་ཀྱི་བཀྲ་ཤིས་བརྗོད། སེམས་ཅན་ནད་པ་ཇི་སྙེད? སྨོན་ལམ་མཐུ་དང་ལྡན་པ? བགེགས་རིགས་སྟོང་ཕྲག? དེ་ལྟར་འགྲུབ་པའང?སོགས་བསྔོ་སྨོན་གྱི་མཐའ་དབྱུང་བར་བྱའོ། ཡང་གནས་རྟེན་དང༌།
མགོན་ཁང་སོགས་ལ་ཁྲུས་གསོལ་བ་དགོས་ཚེ། གང་དུ་བྱ་བའི་གནས་དེར་ཞི་དྲག་ཕྱེད་མ་གསུམ་གྱིས་བགེགས་སྦྱོང་བ་ལ། གོང་དུ་བཤད་པའི་བདེན་སྟོབས་མཐར། བདེན་པ་ཆེན་པོའི་བྱིན་གྱིས་རླབས་ཀྱིས། དེང་འདིར་ཁྲུས་ཀྱི་ཆོ་ག་ཟབ་མོ་སྒྲུབ་པ་ལ་བར་དུ་གཅོད་པའི་སོགས་ཀྱིས་བསྒྱུར་བའི་སྦྱོང་བ་སྔོན་དུ་འགྲོ། ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜ་ལ་ཕཊ྄་ཕཊ྄་ཕཊ྄་ཧ་ལ་ཧ་ལ་ཧ་ལ་ཧཱུྃ། ཞེས་དང༌། སུམྦྷ་ནིས་བགེགས་བསྐྲད། བཛྲ་རཀྵས་སྲུང་འཁོར་བསྒོམས་ལ། ཁྲུས་དངོས་ནི།
གང་འདིར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམས་ལ་ཡོ་བྱད་ཐམས་ཅད་དང་ལྡན་པས་སྐུ་ཁྲུས་གསོལ་བར་བགྱིའོ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། རིན་ཆེན་འབར་བའི་ཀ་བ་ཡིད་འོང་ལྡན། །
མུ་ཏིག་འཽད་ཆགས་བླ་རེ་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུས། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ཐོག་མར་ལྷ་ཁྲུས་ནི་རྟེན་རྙིང་པར་མེ་ལོང་བསྟན་ལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་གསོལ་ལོ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། བྱེ་བྲག་སྦྱར་བར་མོས་ན། མར་མེ་མཛད་སོགས་རྒྱལ་བ་འདས་པ་དང༌། ། བྱང་ཆུབ་ཆེན་པོ་ད་ལྟར་བཞུགས་པ་དང༌། ། བྱམས་པ་ལ་སོགས་ཕྱིས་ནས་འབྱོན་པ་ཡི། ། དུས་གསུམ་སངས་རྒྱས་རྣམས་ལ་སྐུ་ཁྲུས་གསོལ། ཁྲུས་སྔགས་བརྗོད། འཇམ་དབྱངས་ཕྱག་ན? ས་ཡི་སྙིང་པོ? ནམ་མཁའི་སྙིང་པོ? ཉེ་བའི་སྲས་ཆེན་བརྒྱད་ལ་སྐུ་ཁྲུས་གསོལ། ཁྲུས་སྔགས་བརྗོད། དུས་གསུམ་སངས་རྒྱས་ཀུན་གྱི་ངོ་བོ་ཉིད༔
བྱིན་རླབས་རྩ་བ་ཨོ་རྒྱན་རིན་པོ་ཆེ༔ འགྲོ་མགོན་པདྨ་འབྱུང་གནས་སྤྲུལ་པའི༔ དྲིན་ཅན་བླ་མ་རྣམས་ལ? སྔགས་བརྗོད། ཞི་ཁྲོ་ཡི་དམ་འདུས་པའི་རང་བཞིན་ཅན༔ དངོས་གྲུབ་རྩ་བ་ཐུགས་རྗེ་སྤྱན་རས་གཟིགས༔ རྟ་མགྲིན་དབང་ཆེན་འཁོར་འདས་སྤྱི་དཔལ་གཙོ༔ ཡི་དམ་ལྷ་ཚོགས་རྣམས་ལ? སྔགས་བརྗོད། མ་མོ་མཁའ་འགྲོ་ཀུན་གྱི་གཙོ་མོ་སྟེ༔ བར་ཆད་སེལ་མཛད་རྡོ་རྗེ་ཕག་མོ་ཡུམ༔ རིགས་ཀྱི་ལྷ་མོ་གསང་བ་ཡེ་ཤེས་དབྱིངས༔
མ་སྲིང་མཁའ་འགྲོའི་ཚོགས་ལ? སྔགས་བརྗོད། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། ། ནོར་གྱི་བདག་པོ་ཨཱརྻ་ཛམ་བྷ་ལ། ། དབུལ་བ་སེལ་བའི་ལྷ་མོ་ནོར་རྒྱུན་མ། ། ནོར་ལྷ་གཏེར་བདག་རྣམས་ལ? སྔོན་ཚེ་ཨོ་རྒྱན་ཆེན་པོའི་སྤྱན་སྔ་རུ། ། ཆོས་བཞིན་སྒྲུབ་པ་བྱེད་པའི་གང་ཟག་ལ། ། མ་ཡིས་བུ་ལྟར་སྐྱོང་བར་ཞལ་བཞེས་པ། ། ཆོས་སྐྱོང་སྲུང་མའི་ཚོགས་ལ? ཁྲུས་སྔགས་བརྗོད། རྒྱལ་བའི་སྐུ་གསུང་ཐུགས་མཆོག་ལ། ། ཉོན་མོངས་སྒྲིབ་པ་མི་མངའ་ཡང༌། །
སེམས་ཅན་སྒོ་གསུམ་སྒྲིབ་སྦྱང་ཕྱིར། ། གཙང་མ་ཆབ་ཀྱི་སྐུ་ཁྲུས་གསོལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ། དེ་ནས་སྐུ་ཕྱི་བ་ནི། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱིའོ། ཨོཾ་ཧཱུྃ་ཏྲཱྃ་ཧྲཱི་ཨཱཿ ཀཱ་ཡ་བྷི་ཤྭ་དྷ་ན་ཡེ་སྭཱ་ཧཱ༔ དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། །
གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དག་ཀྱང་དབུལ་བར་བགྱི། ཨོཾ་བཛྲ་ཝསཏྲ་ཡེ་སྭཱ་ཧཱ། ཞེས་བརྗོད་ལ་རེ་རེ་བཞིན་རྟེན་གསུམ་བྱིན་ལྡན་ལ་མེ་ལོང་བསྟན་ནས་སྐུ་ཁྲུས་གསོལ། མཐར་ཁྲུས་ཆུ་བུམ་པར་བླུགས། ཡུལ་མཁར་དང་རི་ཁྲུས་བགྱི་ན་གང་དུ་བགྱི་བར་མེ་ལོང་བསྟན་ལ། ཧཱུྃ། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་སླད་དུ། ། སྦྱིན་པ་དྲི་ཡི་ལེགས་བགོས་ཆུས།
ཁྲུས་ལེགས་མཛད་ཕྱིར་ཁྲུས་བགྱིའོ། ཁྲུས་སྔགས་བརྗོད། ཧཱུྃ། འདི་ནི་ཚུལ་ཁྲིམས་རང་བཞིན་ཆུ། ། ཚུལ་འཆལ་དྲི་མ་སྦྱོང་སླད་དུ། ། ཚུལ་ཁྲིམས་དྲི་ཡི་ལེགས་བགོས་ཆུས། ཁྲུས་ལེགས་མཛད་ཕྱིར་ཁྲུས་བགྱིའོ། ཁྲུས་སྔགས་བརྗོད། འདི་ནི་བཟོད་པའི་རང་བཞིན་ཆུ། ཁོང་ཁྲོའི་དྲི་མ་སྦྱོང་སླད་དུ། །
བཟོད་པ་དྲི་ཡི་ལེགས་བགོས་ཆུས། ཁྲུས་ལེགས་མཛད་ཕྱིར་ཁྲུས་བགྱིའོ། ཁྲུས་སྔགས་བརྗོད། འདི་ནི་བརྩོན་འགྲུས་རང་བཞིན་ཆུ། ། ལེ་ལོའི་དྲི་མ་སྦྱོང་སླད་དུ། ། བརྩོན་པ་དྲི་ཡི་ལེགས་བགོས་ཆུས། ཁྲུས་ལེགས་མཛད་ཕྱིར་ཁྲུས་བགྱིའོ། ཁྲུས་སྔགས་བརྗོད། འདི་ནི་བསམ་གཏན་རང་བཞིན་ཆུ། ། རྣམ་གཡེང་དྲི་མ་སྦྱོང་སླད་དུ། །
བསམ་གཏན་དྲི་ཡི་ལེགས་བགོས་ཆུས། ཁྲུས་ལེགས་མཛད་ཕྱིར་ཁྲུས་བགྱིའོ། ཁྲུས་སྔགས་བརྗོད། འདི་ནི་ཤེས་རབ་རང་བཞིན་ཆུ། ཤེས་འཆལ་དྲི་མ་སྦྱོང་སླད་དུ། ། ཤེས་རབ་དྲི་ཡི་ལེགས་བགོས་ཆུས། ཁྲུས་ལེགས་མཛད་ཕྱིར་ཁྲུས་བགྱིའོ། ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། ཞེས་དང༌། རྟེན་གསུམ་དང་ལྷ་རྟེན་རི་ཁྲུས་སོགས་ཡིན་ན།
དེ་དག་སྐུ་ལ་མཚུངས་པ་མེད་པའི་གོས། ཤླཽ་ཀ་གཅིག ཨོྃ་ཧཱུྃ་ཏྲཱྃ་ཧྲཱིཿཨཱཿཀཱ་ཡ་བི་ཤོ་དྷ་ན་ཡེ་སྭཱ་ཧཱ། ཞེས་སྐུ་ཕྱི་ཞིང༌། དེ་ནས་དེ་ལ་ཁ་དོག? སོགས་ཀྱིས་གོས་ཟུང་འབུལ་ལོ། གཞན་དུད་ཁྱིམ་དང་ཕྱུག་ལྷས་སོགས་ལ་གོང་གི་གཟུངས་རིང་ངམ་ཉེ་སྙིང་མཐར། སརྦ་པཱ་པཾ་སོགས་སྔགས་ཚན་བཅུ་པོ་བཏགས་པས་བུམ་ཆུ་འཐོར་ཞིང་ཁྲུས་གསོལ་བ་གོང་ལྟར་བྱའོ། དེ་ལྟར་ཁྲུས་གསོལ་གྲུབ་ནས། སྡིག་པ་ཐམས་ཅད་བྱང་བྱས་ནས། སོགས་ཕན་ཡོན་བརྗོད་པ་སོགས་གོང་ལྟར་མཚུངས།
མཐར་མཆོད་བསྟོད་ནི། ཨོྃ་བཛྲ་བི་དྷཱ་ར་ཎ་ས་པ་རི་བཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། ཤབྡའི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱི། སོགས་ཤླཽ་ཀས་བསྟོད་ནས། ཡིག་བརྒྱ་བཟླ། མ་སྙེད་ཡོངས་སུ་མ་ཚང་དང༌། སོགས་ཀྱིས་བཟོད་པར་གསོལ་ནས། བཛྲ་མུཿ
རང་གི་དཔྲལ་བར་ཨོྃ། མགྲིན་པར་ཨཱཿ ཐུགས་ཀར་ཧཱུྃ་ཡིག་གིས་མཚན་པར་གྱུར་པར་བསམས་ལ། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། དགེ་བ་འདི་ཡིས? དཔལ་རྡོ་རྗེ་རྣམ་པར་འཇོམས་པའི་ཁྲུས་ཀྱི་ཆོ་ག་བཀྲུ་བྱབས་སྲུང་གསུམ་དང་རྟེན་ཁྲུས་ཁྱིམ་ཁྲུས་སོགས་སྟབས་བདེའི་ཕྱག་བཞེས་འདི་བཞིན། སྔར་གྱི་ཡིག་རྙིང་ཁག་དང་མཐོང་རྒྱུན་ལག་ལེན་བཞིན་ཉེར་མཁོའི་ཡན་ལག་ཏུ་སྒོ་སྤྲུལ་པས་སྦྱར་བ་དགེ་བར་གྱུར་ཅིག། །། ༈ རབ་གནས་ཤིན་ཏུ་བསྡུས་པའི་ལུགས་ཉུང་གསལ་སྙིང་པོར་དྲིལ་བ་བཞུགས་སོ། ཨོཾ་སྭ་སྟི། འདིར་རྟེན་ལ་རབ་གནས་ཤིན་ཏུ་མགྱོགས་པར་བྱ་དགོས་ན། སྦྱོར་དངོས་རྗེས་གསུམ་གྱི་དང་པོ་ནི།
བཛྲ་མ་ཧཱ་ཤྲཱི་ཧེ་རུ་ཀོ྅་ཧཾ། ཞེས་རང་ཉིད་གཉུག་མའི་ཧེ་རུ་ཀ་ལམ་གྱིས་གསལ། རྟེན་རྣམས་ལ། ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜ་ལ་ཕཊ྄་ཕཊ྄་ཕཊ྄་ཧ་ལ་ཧ་ལ་ཧ་ལ་ཧཱུྃ། ཞེས་དང༌། སུམྦྷ་ནིས་བགེགས་བསྐྲད། བཛྲ་རཀྵས་སྲུང་འཁོར་བསྒོམས་ལ། སྤྲོ་ན་འདིར་ཁྲུས་གསོལ་བྱ། གཉིས་པ་ནི། ཨོཾ་མ་ཧཱ་ཤཱུ་ནྱ་ཏ་སོགས།
རྟེན་རྣམས་མི་དམིགས་སྟོང་པའི་ངང་ཉིད་ལས། ། སེངྒེ་གླང་ཆེན་རྟ་མཆོག་རྨ་བྱ་དང༌། ། ཤང་ཤང་རིན་ཆེན་པདྨ་ཉི་ཟླའི་སྟེང༌། ། རིགས་ཀྱི་ས་བོན་ཕྱག་མཚན་ཡོངས་གྱུར་ལས། ། རྣམ་སྣང་མི་བསྐྱོད་རིན་འབྱུང་སྣང་མཐའ་ཡས། ། དོན་གྲུབ་རང་འོད་རིག་མའི་བདེ་བས་དགྱེས། ། གཡས་པས་རང་རྟགས་གཡོན་པས་དྲིལ་བུ་འཛིན། ། ཞི་ཚུལ་མཚན་དཔེའི་དཔལ་འབར་རྒྱན་ཆས་སྒེག ། ཡེ་ཤེས་ལྔ་ལྡན་མུ་མེད་འོད་ཟེར་འབར། ། དབྱིངས་ནས་ཡེ་ཤེས་སྤྱན་དྲངས་གཉིས་མེད་བསྟིམ། །
གནས་གསུམ་སྐུ་གསུང་ཐུགས་ཀྱི་ཕྱག་རྒྱས་གདབ། ། དབང་ལྷས་དབང་བསྐུར་ཡེ་ཤེས་དབུ་རྒྱན་གྱུར། ཨོཾ་ཨེ་ཧྱ་ཧི་བྷ་ག་ཝན་མ་ཧཱ་ཀ་རུ་ཎི་ཀ་དྲི་ཤྱ་ཧོཿ ས་མ་ཡ་སཏྭཾ་ཛཿ ཛཿཧཱུྃ་བཾ་ཧོཿ ཨོཾ་སརྦ་ཏ་ཐཱ་ག་ཏ་མ་ཧཱ་ཀ་རུ་ཎི་ཀ་ཡ་ཝཱཀྐ་ཙིཏྟ་བཛྲ་སྭ་བྷཱ་ཨཏྨ་ཀོ྅་ཧཾ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། ཨོཾ་ཧཱུྃ་ཏྲཱྃ་ཧྲཱིཿཨཱཿ པཉྩ་ཀ་ལ་མུ་ཀུ་ཊ་ཨ་བྷི་ཥིཉྩ་མཾ། ཨོཾ་ཙཀྵུཿཙཀྵུཿས་མནྟ་ཙཀྵུ་ཤྭ་དྷ་ནི་སྭཱ་ཧཱ།
ཞེས་སྤྱན་དྲངས་འགུགས་བསྟིམ་རྒྱས་གདབ་དབང་བསྐུར་སྤྱན་དབྱེ་བཅས་གྲུབ་ནས། ཕྱོགས་བཅུ་རབ་འབྱམས་རྒྱལ་བའི་ཞིང་ཁམས་ན། ། ཉེར་སྤྱོད་འདོད་ཡོན་རིག་མའི་བདེ་གར་སོགས། ། དངོས་དང་ཡིད་ཀྱིས་རྣམ་སྤྲུལ་ཇི་སྙེད་པས། ། རྒྱལ་བ་རྒྱ་མཚོའི་ཚོགས་རྣམས་མཆོད་པར་བགྱི། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ། ཞེས་མཆོད། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། །
རིགས་ལྔ་བདེ་བར་གཤེགས་ལ་ཕྱག་འཚལ་བསྟོད། ཅེས་བསྟོད། དེ་ནས་སྙིམ་པར་མེ་ཏོག་དང་བཅས་ཏེ་ཐལ་མོ་སྦྱར་ལ། ཇི་སྲིད་ས་ཆུ་མེ་དང་ནི། ། རླུང་གིས་བསྐལ་པ་འཇིག་བར་དུ། ། སེམས་ཅན་ཀུན་གྱི་དོན་གྱི་ཕྱིར། ། བཅོམ་ལྡན་ཁྱོད་ནི་བཞུགས་པར་མཛོད། འདིར་ནི་རྟེན་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། །
མཆོག་རྣམས་ལེགས་པར་སྩལ་དུ་གསོལ། ཅེས་དང༌། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་ཡང་སྐུ་གསུང་ཐུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ་མཐར། ཡེ་དྷརྨ་དང༌། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མེ་ཏོག་འཐོར? གསུམ་པ་ནི།
སླར་ཡང་ཐལ་མོ་སྦྱར་ལ། ས་དང་ཆུ་དང་མེ་རླུང་ལས། ། ལྷ་རྣམས་ཀུན་གྱིས་རྟེན་འདི་ལ། ། བསྐལ་པ་བརྒྱ་རུ་བསྲུང་བ་དང༌། ། དགྱེས་ཤིང་ཡིད་བཟང་གྱུར་པ་ཡིས། ། སློབ་དཔོན་ཡོན་གྱི་བདག་པོར་བཅས། ། ཀུན་ནས་ཞི་དང་རྒྱས་པ་དང༌། ། རྟག་ཏུ་བཀྲ་ཤིས་མཛད་དུ་གསོལ། ཞེས་དང༌། འབད་དང་རྩོལ་བས་མ་གོས་པའི། །
ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པས། ། བསམ་པ་འགྲུབ་པའི་བཀྲ་ཤིས་ཤོག ། ཅེས་དང༌། འཇིག་རྟེན་བདེ་ཞིང་སོགས་ཇི་ལྟར་རིགས་པའི་ཤིས་པ་བརྗོད་ཅིང་མེ་ཏོག་གི་ཆར་བསྙིལ་བར་བྱའོ། ཚུལ་འདི་ནི་རབ་གནས་ཀྱི་ཆོ་ག་དགེ་ལེགས་འདོད་འཇོ་ལས་ཤིན་ཏུ་བསྡུས་པའི་ཚུལ་གསུངས་པ་ཉིད་ལག་ཏུ་བླང་ཞིང་ཁྱེར་བདེ་བའི་སླད་དུ་ཟེ་ཆེན་པ་འགྱུར་མེད་པདྨ་བསྟན་འཛིན་གྱིས་བྲིས་པ་མངྒ་ལཾ།། །། ༈ སྐྱབས་སུ་འགྲོ་བའི་སྡོམ་པ་འབོག་ཆོག་མདོར་བསྡུས་ནི། ཐོག་མར་ཐུབ་དབང་སྐུ་སོགས་རྟེན་གསུམ་བཀྲམ་པའི་མདུན། སློབ་དཔོན་རང་ཉིད་ཐུབ་པའི་དབང་པོར་བསྐྱེད་ཅིང༌། གང་ཞིག་བསྟན་ལ་ཞུགས་པར་འདོད་པའི་གང་ཟག་ཕོ་མོ་གང་ཡིན་འཁོད་པས།
མདུན་རྟེན་རྣམས་དཀོན་མཆོག་གསུམ་དངོས་ཡིན་སྙམ་པའི་མོས་པ་དང༌། རྟེན་དང་བླ་མ་ལ་ཕྱག་ལན་གསུམ་གསུམ་དུ་འཚལ་ཞིང་ཙོག་པུར་ཐལ་མོ་སྦྱར་ཏེ་སྡོད་བཅུག་ལ། སྐྱབས་སུ་འགྲོ་བའི་ཡུལ། འགྲོ་བའི་ཚུལ། འགྲོ་བའི་དུས། དགོས་པ་སོགས་གནས་སྐབས་དང་བསྟུན། བརྡ་འཕྲོད་པར་བཤད། བསྡུ་ན། འོ། ཁྱེད་རང་རྣམས་རྙེད་པར་དཀའ་བའི་དལ་འབྱོར་གྱི་རྟེན་ཁྱད་པར་ཅན་རྙེད།
མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ་བའི་དུས་འདིར། དོན་དུ་གཉེར་བྱ་ནི། སངས་རྒྱས་ཀྱི་བསྟན་པ་ལ་ནན་ཏན་སྙིང་པོ་བྱ་བ་ཉིད་ཡིན་ལ། དེའང་ཕྱི་པ་དང་ནང་པའི་ཁྱད་པར་སྐྱབས་འགྲོའི་དབྱེ་བ་ཡིན་ལ། དེར་མ་ཟད་ནང་པའི་ལམ་ཐམས་ཅད་ཀྱི་གཞི་རྟེན་འདི་ཁོ་ན་ཡིན་ཏེ། ཇི་སྐད་དུ། སྡོམ་པ་ཀུན་ལ་ཡོད་མོད་ཀྱང༌། ། སྐྱབས་སུ་མ་སོང་བ་ལ་མེད། ། ཅེས་གསུངས་པས་སྐྱབས་སུ་འགྲོ་བ་ལས་གལ་ཆེ་བ་མེད། དེའང་གང་ལ་སྐྱབས་སུ་འགྲོ་བའི་ཡུལ་ནི།
སངས་རྒྱས་ཆོས་དགེ་འདུན་ཏེ་དཀོན་མཆོག་གསུམ་ཡིན་ཞིང༌། དེ་ལ་སྐྱབས་སུ་འགྲོ་བའི་ཚུལ་ཡང༌། སངས་རྒྱས་ལ་སྟོན་པ་དང༌། ཆོས་ལ་ལམ། དགེ་འདུན་ལ་གྲོགས་སུ་ཁས་ལེན་པ་ཡིན། དུས་ཀྱང་འདིར་ཐེག་ཆེན་གྱི་དབང་དུ་བྱས་ན། དུས་འདི་ནས་བྱང་ཆུབ་མ་ཐོབ་ཀྱི་བར་དང༌། དགོས་ཆེད་ཀྱང་ཐེག་ཆེན་གྱི་ཀུན་སློང་རང་དང་བཅས་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། གཏན་དུ་བདེ་བ་རྣམ་མཁྱེན་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པའི་སྒོ་ནས།
མཆོག་གསུམ་ཁས་ལེན་པའི་མོས་པ་དང་བཅས་འདིའི་རྗེས་ཟློས་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། སློབ་དཔོན་དགོངས་སུ་གསོལ། བདག་མིང་སོ་སོའི་མིང་སྨོས་ལ་ཞེས་བགྱི་བས་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོར་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག ། སངས་རྒྱས་ལ་སྐྱབས་སུ་མཆིའོ། འདོད་ཆགས་དང་བྲལ་བ་རྣམས་ཀྱི་མཆོག ། ཆོས་ལ་སྐྱབས་སུ་མཆིའོ། ཚོགས་རྣམས་ཀྱི་མཆོག །
དགེ་འདུན་ལ་སྐྱབས་སུ་མཆིའོ། བདག་མིང་སྨོས་བཅུག་ལ་འདི་ཞེས་བགྱི་བ་སྐྱབས་གསུམ་འཛིན་པའི་དགེ་བསྙེན་དུ། སློབ་དཔོན་གྱིས་བཟུང་དུ་གསོལ། ཞེས་དང་སླར་ཡང་འདིའི་རྗེས་ཟློས་མཛོད། ཅེས་སྔར་བཞིན་ལན་གསུམ་གྱི་བར་རྗེས་ཟློས་བྱར་གཞུག ། ཐ་མའི་སྐབས་ཐོབ་མཚམས་ངོ་ཤེས་དགོས་ཏེ། སློབ་དཔོན་གྱིས། ཐབས་ཡིན་ནོ། ཞེས་སེ་གོལ་གཏོག་པ་དང༌། སློབ་མས་ཀྱང་ཐོབ་སོང་སྙམ་པའི་མོས་པ་དང་བཅས།
ལེགས་སོ། ཞེས་བརྗོད་བཅུག ། ཡང་གཙུག་ཕུད་ལེན་པར་སྤྲོའམ། ཞེས་དྲིས་པར་སློབ་མས། སྤྲོ་ལགས། ཞེས་བརྗོད། དེ་ནས་གཙུག་ཕུད་ལན་གསུམ་བཅད་ལ་རྟེན་དྲུང་དུ་ཕུལ་ཞིང༌། དཀར་ཕྱོགས་ལ་དགའ་བའི་ལྷ་རྣམས་དགའ་བ་ཆེན་པོར་མཛད་དུ་གསོལ་ལོ། དགྱེས་པ་ཆེན་པོ་མཛད་པོ་མཛད་དུ་གསོལ་ལོ། ཚུལ་ཁྲིམས་བསླབ་པ་རིན་པོ་ཆེ། །
མ་སྐྱེས་པ་རྣམས་སྐྱེས་གྱུར་ཅིང༌། ། སྐྱེས་པ་ཉམས་པ?འཕེལ་བར་ཤོག ། རྒྱལ་བ་ཀུན་གྱི་རྗེས་སུ? སྤྱོད་པར་ཤོག ། སོགས་སྨོན་ལམ་དང་སློབ་དཔོན་གྱི་མཚན་ཟུར་ནས་ཆོས་མིང་གསར་དུ་འདོགས། གཤམ་དུ་བསླབ་པ་རྣམས་ཞིབ་ཏུ་བརྗོད་པར་བྱའོ། དེ་ལྟར་བསླབ་པ་ཙམ་གྱིས་མི་ཆོག་སློབ་པའི་ཆོས་ལ་འབད་དགོས། དེ་ལའང་དགག་བྱ་དང༌། བསྒྲུབ་བྱ། ཆ་མཐུན་བཅས་གསུམ་གསུམ་ཡོད་པ་ལས། དང་པོ་སངས་རྒྱས་ལ་སྐྱབས་སུ་སོང་ན།
འཇིག་རྟེན་པའི་ལྷར་སྐྱབས་སུ་མི་འཛིན། ཆོས་ལ་སྐྱབས་སུ་སོང་ན། སེམས་ཅན་ལ་འཚེ་བ་སྤངས། དགེ་འདུན་ལ་སྐྱབས་སུ་སོང་ན། གྲོགས་མུ་སྟེགས་པ་དང་ལྟ་སྤྱོད་མི་བསྟུན། གཉིས་པ་ནི། སངས་རྒྱས་ལ་སྐྱབས་སུ་སོང་ན། བདེ་བར་གཤེགས་པའི་སྐུ་རྟེན་སཱཙྪ་ཆག་དུམ་ཡན་ལ། སངས་རྒྱས་དངོས་ཀྱི་འདུ་ཤེས་བཞག་ལ། དེ་བཞིན་དུ་ཆོས་དཀོན་མཆོག་གི་རྟེན་ཡི་གེ་རས་མ་ཡན་ཆོད་ལ།
ཆོས་དཀོན་མཆོག་དངོས་ཀྱི་འདུ་ཤེས། དགེ་འདུན་ལ་སྐྱབས་སུ་སོང་ན། དགེ་འདུན་གྱི་ན་བཟའ་བཀླུབས་པ་ཡན། དཀོན་མཆོག་དངོས་ཀྱི་འདུ་ཤེས་བཅའ། ཕྱག་མཆོད་དང་བཀུར་སྟི་དད་གུས་རྒྱུན་མི་འཆད་པར་བྱ། གསུམ་པ་ནི། ཟ་འཐུང་གི་སྐབས་སུ་ཕུད་དཀོན་མཆོག་ལ་མཆོད་པ་དང༌། རྒྱུན་དུ་སྐྱབས་འགྲོ་བཟླ་བ་ལ་བརྩོན་པ་དང༌། མདོར་ན་སྲོག་ལ་བབ་ཀྱང་སྐྱབས་འགྲོ་གཏོང་བར་མི་བྱ། དེ་ལྟ་བུའི་བསླབ་བྱ་རྣམས་དྲན་ཤེས་དང་ལྡན་པས་དུས་རྟག་ཏུ་སློབ་པར་གྱིས་ཤིག །
ཅེས་བརྗོད་ལ་ཕྱག་གསུམ་འཚལ། བསྔོ་བ་སྨོན་ལམ་བགྱིས་ལ་རང་གནས་སུ་བཏང་ངོ༌། སྐྱབས་སྡོམ་སྦྱིན་པའི་ཆོ་ག་སྲོལ་རྒྱུན་ངག་ལམ་དུ་འཇགས་པ་སྒོ་སྤྲུལ་མིང་པས་ཡིག་ཐོག་ཏུ་སྤེལ་བའོ།། །། ༈ བླ་མར་བརྟན་བཞུགས་འབུལ་བའི་རིམ་པ་ནི། བརྟན་པར་གསོལ་བ་འདེབས་པའི་སྙན་འབུལ་གྱིས་མཚམས་སྦྱར་ཏེ་མཎྜལ་འབུལ། གང་ལྟར་ཡང་མཎྜལ་ཚོམ་བུ་སོ་བདུན་མ་རྒྱས་པར་འབུལ་བ་དཀྱུས་ལྟར་ལ། མ་ཚང་བ་མེད་པ་འདི་ཉིད་་་་་་སྤྱིར་བཏང་འབུལ་སྐབས་དཔལ་ལྡན་བླ་མ་དམ་པ་ཞབས་པད་བསྐལ་པ་རྒྱ་མཚོར་འཚོ་ཞིང་བཞེས་ལ། ཟབ་རྒྱས་ཆོས་ཀྱི་འཁོར་ལོ་རྒྱུན་མི་ཆད་པ་བསྐོར་བར་གསོལ་བ་འདེབས་པའི་སླད་དུ་འབུལ་བར་བགྱིའོ། ཐུགས་རྗེས་འགྲོ་བའི་དོན་དུ? སོགས་དང༌། ཁྲིད་ཀྱི་སྐབས།
མ་ཚང་བ་མེད་པ་འདི་ཉིད་ཁྱབ་བདག་འཁོར་ལོའི་མགོན་པོའམ་་་་་་སྤྱིར་བཏང་ལ་ མཚུངས་མེད་བླ་མ་དམ་པའི་ཞལ་སྔ་ནས། ཐེག་པ་ཆེན་པོའི་བཀའ་ཆོས་ཟབ་མོ་ཞུ་བའི་ཡོན་དུ འམ། གསང་སྔགས་ཀྱི་སྐབས་སུ། རྫོགས་པ་ཆེན་པོ་ཡེ་ཤེས་བླ་མའི་སྨིན་ཁྲིད་ཟབ་མོ་ལྟ་བུའམ། གྲོལ་བྱེད་ཁྲིད་ཀྱི་རིམ་པ་ཞུ་བའི་ཡོན་དུ? དང༌། ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ? དབང་གི་སྐབས། མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་དྲུང་དུ། སྟ་གོན་གྱི་ཆོས་རྣམས་ཞུ་བའི་ཡོན་དུ? སྨིན་བྱེད་ཀྱི་དབང་བསྐུར་ཟབ་མོ་ཞུ་བའི་ཡོན? གཏང་རག་སྐབས། ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་འབུལ་བར་བགྱིའོ། ས་གཞི? སོགས་སྦྱར་ཏེ་མཎྜལ་ཕུལ་རྗེས།
སྐུ་གསུང་ཐུགས་རྟེན་སོགས་རིམ་པར་འབུལ་ཞིང༌། སྐུ་རྟེན་ལ། བསྟན་འགྲོའི་གཙུག་རྒྱན་རྗེ་བཙུན་བླ་མ་ལ། ། ངོ་མཚར་མཚན་དཔེའི་སྣང་བརྙན་འདི་ཕུལ་བས། ། གང་སྐུ་བསྐལ་པ་རྒྱ་མཚོར་འཚོ་གཞེས་པའི། ། དགེ་མཚན་སྣང་བ་རྟག་ཏུ་འབར་གྱུར་ཅིག ། གསུང་རྟེན་ལ། ཆོས་ཀྱི་དབང་ཕྱུག་རྗེ་བཙུན་བླ་མ་ལ། ། ཐེག་མཆོག་བདུད་རྩིའི་གླེགས་བམ་འདི་ཕུལ་བས། ། གང་གསུང་ཡན་ལག་དྲུག་ཅུའི་སྤྲིན་ཆེན་ལས། །
ཟབ་རྒྱས་དམ་ཆོས་ཆར་ཆེན་དབབ་ཏུ་གསོལ། ། ཐུགས་རྟེན་ལ། ཡེ་ཤེས་མཆོག་བརྙེས་རྗེ་བཙུན་བླ་མ་ལ། ། རྒྱལ་བའི་ཆོས་སྐུའི་རྟེན་མཆོག་འདི་ཕུལ་བས། ། གང་ཐུགས་སྟོང་དང་སྙིང་རྗེ་ཟུང་འཇུག་པའི། ། གཟིགས་པས་བདག་སོགས་འགྲོ་ལ་ལྷག་པར་དགོངས། ། ཡོན་ཏན་གྱི་རྟེན་བུམ་པ་བཅུད་ལྡན་ལྟ་བུ་ལ། ཡོན་ཏན་རྨད་བྱུང་རྗེ་བཙུན་བླ་མ་ལ། ། འདོད་རྒུ་འཇོ་བའི་བུམ་བཟང་འདི་ཕུལ་བས། ། བྲལ་སྨིན་ནོར་བུའི་དགའ་སྟོན་མི་ཟད་པས། །
ས་གསུམ་འགྲོ་བའི་རེ་སྐོང་མཛད་དུ་གསོལ། ། ཕྲིན་ལས་ཀྱྀ་རྟེན་སྣ་ཚོགས་རྡོ་རྗེ་ལྟ་བུ་ལ། ཕྲིན་ལས་མཐའ་ཡས་རྗེ་བཙུན་བླ་མ་ལ། ། སྣ་ཚོགས་རྡོ་རྗེའི་ཕྱག་རྒྱ་འདི་ཕུལ་བས། ། གང་འདུལ་ཕན་དང་བདེ་བའི་མཛད་པ་མཆོག ། རྟག་ཅིང་ཁྱབ་དང་ལྷུན་གྱིས་གྲུབ་གྱུར་ཅིག ། ཅེས་པ་ལྟ་བུས་འབུལ་ཞིང༌། གསོལ་འདེབས་རྟེན་འབུལ་ཚན་སོགས་ཡོད་ནའང་སྐབས་འདིར་རིམ་པར་འབུལ། གང་ལྟར་ཡང་འདུན་པ་རྩེ་གཅིག་པས་ཞབས་བརྟན་རིགས་འདོན། ༈ བསྡུ་ན།
སྐུ་མི་འགྱུར་རྡོ་རྗེའི་གདན་ལ་བཞུགས་སུ་གསོལ། ། གསུང་མི་འགག་ཚངས་དབྱངས་ལྟ་བུར་གསུང་དུ་གསོལ། ། ཐུགས་མི་གཡོ་ཀ་དག་ཆེན་པོར་བཞུགས་སུ་གསོལ། བདེ་ཆེན་རྡོ་རྗེའི་ངོ་བོར་འཚོ་གཞེས་གསོལ།། །། ༈ ཨོ་རྒྱན་རྩ་གསུམ་གླིང་པའི་རིང་ལུགས་ཆོས་སྐྱོང་ཡོངས་རྫོགས་ཀྱི་གཏོར་འབུལ་ཉུང་ངུར་བསྡུས་པ་ཕྲིན་ལས་མྱུར་མགྱོགས་ཐོགས་མེད་བཞུགས་སོ། བླ་མེད་ཡང་ཕུར་གྭའུ་དམར་ནག་ལས༔ རྡོ་རྗེ་དཔའ་བོ་ལྷན་ཅིག་སྐྱེས་པའི་སྒྲུབ་ཐབས་བཞུགས་སོ༔ བླ་མ་དང་དཔལ་ཆེན་རྡོ་རྗེ་གཞོན་ནུ་ལ་ཕྱག་འཚལ་ལོ༔ ས་མ་ཡ༔ བདག་འདྲ་ཁོ་བོ་རྒྱ་གར་མཁས་པ་ཡིས༔
ཡང་སྙིང་དཔའ་བོ་ལྷན་ཅིག་སྐྱེས་སྦྱོར་གྱི༔ བསྒྲུབ་པའི་ཟབ་རྒྱ་གནད་ཀྱི་མན་ངག་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབས་ལ་རིན་ཆེན་གཏེར་དུ་སྦོས༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དང་པོ་བསྒྲུབ་པའི་བཅའ་གཞི་ལག་ལེན་ནི༔ ཉམས་དགའ་དབེན་པའི་གནས་སུ་ཆ་རྐྱེན་བསགས༔ འབྲུ་ཚོམ་ཁ་རུ་བུམ་གདན་དཀྱིལ་འཁོར་བཞག༔ དེ་སྟེང་རྣམ་རྒྱལ་བུམ་པ་རྫས་ཀྱིས་བཀང་༔
ཁ་རྒྱན་མགུལ་ཆིངས་ལ་སོགས་གཞུང་བཞིན་བཤམ༔ ཚོགས་དང་མཆོད་རྫས་སྤྱན་གཟིགས་གང་འཛོམས་བཀྲམ༔ བགེགས་བསྐྲད་བྱ་ཞིང་སྲུང་འཁོར་བསྒོམས་ནས་སུ༔ མཆོད་རྫས་དམིགས་པར་བྱིན་བརླབས་དལ་དུ་འཇུག༔ ས་མ་ཡ༔ དང་པོ་སྐྱབས་འགྲོ་ནི༔ ན་མོ༔ གདོད་ནས་ལྷུན་གྲུབ་གཉུག་མའི་རྩ་བ་གསུམ༔ ཀུན་ཏུ་རང་སེམས་མ་གཡོས་སྐྱབས་སུ་མཆི༔ གཉིས་པ་སེམས་བསྐྱེད་ནི༔
ཧོཿ འཁོར་འདས་མཉམ་ཡང་ཕྱོགས་ལྷུང་བྱེ་བྲག་གནད༔ ལེགས་པར་རྟོགས་པའི་དེ་བཞིན་སེམས་བསྐྱེད་དོ༔ གསུམ་པ་མཆོད་པ་བྱིན་བརླབ་ནི། རྃ་ཡྃ་ཁྃ་ལན་གསུམ། ཨོྃ་ཨཱཿཧཱུྃ༔ ལན་གསུམ་གྱིས་སྦྱངས༔ ཨོྃ་མ་ཧཱ་ག་ལཀྵ་པཉྩ་ཨ་མྲྀ་ཏ་ཨོྃ་ཨཱཿཧཱུྃ༔ ཞེས་བུམ་པ་བྱིན་གྱིས་བརླབས༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཞེས་ཕྱི་མཆོད་བྱིན་གྱིས་བརླབས༔ སྨན་རཀ་གཏོར་གསུམ་བྱིན་གྱིས་བརླབ་པ་ནི༔ ཨོྃ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོྃ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜལ་ལ་ཧཱུྃ་ཧྲཱིཿཋཿ ཨོྃ་ཨཱཿཧཱུྃ་མ་ཧཱ་བ་ལིངྟ་ཏེ་ཛྭ་བ་ལིངྟ་བ་ལ་བ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཞེས་རིམ་བཞིན་ལན་གསུམ་གྱིས་སྦྱངས༔ དེ་ནས་སྐད་ཅིག་དྲན་རྫོགས་སུ༔ ཧཱུྃ༔ སྟོང་པའི་ངང་ལས་སྣང་སྲིད་གཞལ་ཡས་ཁང་༔ ཨེ་ལས་རབ་འཇིགས་ཕོ་བྲང་འབར་བའི་དབུས༔
འཁོར་ལོ་རྩིབས་བཞི་ཆོས་འབྱུང་ཏི་རའི་དབུས༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་གཡོན་པས་ཕུར་བུ་བསྣམས༔ སྒྲོ་གཤོགས་བརྒྱངས་ཤིང་དུར་ཁྲོད་ཆས་ཀྱིས་བརྒྱན༔ བརྐྱང་བསྐུམ་ཞབས་ཀྱིས་དམ་སྲི་རུ་ཏྲ་མནན༔ འཁོར་ལོ་རྒྱས་འདེབས་གསང་ཡེ་པང་དུ་འཁྱུད༔ གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ རུས་པའི་རྒྱན་ལྡན་བདེ་ཆེན་རྒྱས་པར་བསྒོམ༔ ཡབ་ཡུམ་སྐུ་ལ་འཇིགས་བྱེད་མེ་དཔུང་འཁྲིགས༔
ལོག་འདྲེན་བདུད་བཞི་ཚར་གཅོད་དཔའ་བོར་གསལ༔ ཧཱུྃ༔ དམ་ཚིག་སེམས་པའི་ཐུགས་ཀའི་འོད་ཟེར་གྱིས༔ ཡང་དག་ཡེ་ཤེས་དཔལ་ཆེན་ལྷ་ཚོགས་རྣམས༔ སྤྱན་དྲངས་ཛཿཧཱུྃ་བཾ་ཧོཿས་གཉིས་མེད་བསྟིམ༔ བདག་ལ་དབང་བསྐུར་བྱིན་བརླབས་བརྟན་པར་བཞུགས༔ དུག་ལྔ་རྣམ་དག་ཕྱི་ནང་མཆོད་པ་འབུལ༔ སྐུ་གསུང་ཐུགས་མཆོག་དངོས་གྲུབ་སྩལ་དུ་གསོལ༔ ཨོྃ་བཛྲ་ས་མ་ཡ་ཏིཥྛ་ལྷན༔ ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔
ཨོྃ་བཛྲ་པུཥྤེ? ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ དེ་ནས་བསྟོད་པ་ནི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔
བཟླས་པའི་ཕྲིན་ལས་བཅོལ༔ ཨོཾ་བཛྲ་ཀཱི་ལི་ཀཱི་ལ་ཡཱཿསརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ བརྒྱ་སྟོང་ཁྲི་འབུམ་གང་ཐོན་བཟླས༔ ༈ བླ་མེད་ཡང་ཕུར་གྭའུ་དམར་ནག་ལས༔ སྟོབས་ལྡན་ཕུར་པ་ནག་པོའི་ཧཱུྃ་སྒྲུབ་བཞུགས༔ དཔལ་ཆེན་ཧེ་རུ་ཀ་ལ་འདུད༔ ས་མ་ཡ༔ ཨེ་མ་རྩལ་ཆེན་སྟོབས་འབྱིན་པ༔ ཡང་ཕུར་ནག་པོའི་སྒྲུབ་པ་འདི༔ ཀུན་གྱིས་ཐུན་མོང་མ་ཡིན་ཟབ༔
ཁྱད་པར་བན་བོན་སྔགས་པ་དང་༔ ལྷ་སྲིན་འབྱུང་པོ་གདུག་ཅན་གྱིས༔ བར་ཆོད་འཚེ་བ་ལྡང་གྱུར་ན༔ དེ་ཚེ་འདི་ཉིད་ཤིན་ཏུ་གཅེས༔ སྤྲོས་མེད་སྒྲུབ་པ་ཁྱད་མཆོག་གོ༔ ས་མ་ཡ༔ དང་པོ་དྲན་རྫོགས་ལྷ་བསྐྱེད་ནི༔ ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ འཇིགས་བྱེད་རྡོ་རྗེ་གཞོན་ནུའི་སྐུ༔
ཁམ་ནག་ཞལ་གསུམ་ཕྱག་དྲུག་པ༔ ཁྲོ་གཏུམ་ཚྭ་ཚྭ་སྐར་ལྟར་འཁྲུགས༔ གཡས་གཉིས་གནམ་ལྕགས་རྡོ་རྗེ་ཡིས༔ མ་རུངས་གདུག་པའི་བན་བོན་འཇོམས༔ གཡོན་གཉིས་མེ་དཔུང་ཁ་ཊྭཱཾ་གྱིས༔ སྡེ་བརྒྱད་འབྱུང་པོའི་སྲོག་སྙིང་ཕྲལ༔ མཐའ་གཉིས་རི་རབ་ཕུར་པ་ཡིས༔ རྒྱལ་བསེན་འགོང་པོ་རྡུལ་དུ་རློག༔ སྒྲོ་གཤོག་སྤུ་གྲི་བརྒྱངས་པ་ཡིས༔ སྣང་སྲིད་ཀུན་གྱི་ཆོ་འཕྲུལ་ཟློག༔
འཇིགས་པའི་དུར་ཁྲོད་ཆས་བརྒྱད་ཀྱིས༔ ཡེ་ཤེས་འཇིག་རྟེན་ཟིལ་གྱིས་གནོན༔ ལྟེ་བར་ཆུ་སྲིན་རྔམ་ཞལ་གྱིས༔ དམ་སྲི་འདྲེ་རྒོད་སྙིང་ཁྲག་རོལ༔ སྐུ་སྨད་གནམ་ལྕགས་ཕུར་གཤམ་གྱིས༔ སྟོང་ཁམས་རུ་ཏྲའི་སྲོག་དབུགས་ཕྲལ༔ སྐུ་ལ་མེ་དཔུང་འཁྲིགས་པ་ཡིས༔ ལོག་འདྲེན་བདུད་བཞིའི་དཔུང་ཚོགས་བསྲེག༔ ཡུམ་ཆེན་འཁོར་ལོ་རྒྱས་འདེབས་འཁྲིལ༔ ཁྲོ་རྒྱལ་སྟོབས་ལྡན་ཀཱི་ལ་ཡ༔
བདུད་འདུལ་དཔལ་གྱི་སྐུ་རུ་ཤར༔ དབང་སྡུད་ཟིལ་གནོན་ལྷུན་གྱིས་གྲུབ༔ བདུད་དགྲ་ཚར་གཅོད་ལས་གྲུབ་གྱུར༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ གྲགས་སྟོང་ངང་དུ་ཅི་ནུས་བཟླས༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ ཡང་ཟབ་སྙིང་གི་སྒྲུབ་ཐབས་བཞག༔
མ་འོངས་དུས་ཀྱི་ཐ་མ་རུ༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ནས་སྦས་ཡུལ་གསང་སྔགས་ཆོས་གླིང་དུ་ཤོག་སེར་ལས་ལེགས་པར་བཤུས་པའོ། ། ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་བཟླས༔
དེ་ནས་དབང་བླང་བ་ནི༔ ཧཱུྃ༔ གདོད་ནས་ལྷན་སྐྱེས་རྡོ་རྗེ་གཞོན་ནུའི་སྐུ༔ ལྔ་ལྡན་ཡེ་ཤེས་བྱིན་རླབས་ནུས་མཐུ་ཡིས༔ སྐལ་ལྡན་བདག་ལ་དབང་བསྐུར་རྒྱུད་སྨིན་ཏེ༔ མཆོག་ཐུན་འབྲས་བུ་ཡོངས་རྫོགས་དངོས་གྲུབ་སྩོལ༔ ཨོྃ་བཛྲ་ཀུ་མཱ་ར་བཾ་ཌཱཀྐི་ནཱི་ཧཱུྃ༔ ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་དབང་བཞི་བླངས་ཤིང་དམིགས་པའི་སྤྲོ་བསྡུ་ངང་ནས་རང་ལ་བསྟིམ༔ ས་མ་ཡ༔
ཨེ་མ་ཟབ་པའི་ཡང་སྙིང་དཔའ་བོ་གཅིག་སྒྲུབ་ཀྱི༔ མན་ངག་གདམས་པ་སྙིང་གི་ཐིག་ལེ་བཞག༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ལས་ཞལ་བཤུས་སོ༔
སརྦ་མངྒ་ལཾ།། །། ༈ རྒྱལ་བ་ཀུན་འདུས་ཁྱབ་བདག་རོལ་པ་ལས། ཆོས་སྐྱོང་དྲག་པོ་སྡེ་ལྔའི་གསོལ་མཆོད་ཉུང་བསྡུས་བཞུགས་སོ། རྃ་ཡྃ་ཁྃ། ཨོྃ་ཨཱཿཧཱུྃ། བྱད་མའི་ཡར་རྩེ་རང་བྱུང་སྣོད་མཆོག་ཏུ། ། སངས་རྒྱས་བསྟན་དགྲ་དཀོན་མཆོག་སྐུ་ཡི་དགྲ། ། རྣལ་འབྱོར་སྒོས་དགྲ་སེམས་ཅན་ཡོངས་ལ་འཚེ། ། ཞིང་བཅུ་བསྒྲལ་བའི་ཤ་རི་ཁྲག་གི་མཚོ། ། རྣམ་པ་ཙིཏྟའི་དཔལ་བཤོས་ཤ་ཁྲག་བརྒྱན། །
ངོ་བོ་བདུད་རྩི་རོ་བརྒྱ་ལྷ་ཡི་ཟས། ། མཆོད་རྫས་བསྐང་རྫས་རྟེན་ཅིང་བསྐུལ་བའི་རྫས། ། དམ་ཅན་རྒྱ་མཚོ་མཉེས་པའི་ཡོ་བྱད་སྤེལ། ཧ་ཧོ་ཧྲཱིཿ བྷྱོ། དཔལ་ལྡན་ཡེ་ཤེས་མགོན་པོ་ཕྱག་བཞི་པ། ། འདོད་ཁམས་དབང་ཕྱུག་ཙཎྜི་མ་མོ་ཡུམ། ། མ་ནིང་གདོང་བཞི་ཕྱག་དྲུག་བྲམ་ཟེའི་གཟུགས། ། ཡབ་ཡུམ་སྤྲུལ་པ་འཁོར་ཚོགས་བཅས་པ་ལ། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། །
བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། ལས་མགོན་ཞིང་སྐྱོང་བདུད་མོ་སེང་གདོང་ཡུམ། ། སྤྲུལ་པ་བམ་གཟུགས་སྤྲེའུ་གདོང་ཅན་གཉིས། ། ལྷ་བཙན་ཀླུ་མོ་དགེ་བསྙེན་བདུད་དང་གཟའ། ། དགྲ་ལྷ་དམ་ཅན་ལ་སོགས་སྤྲུལ་འཁོར་བཅས། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། དྲང་སྲོང་ཁྱབ་འཇུག་ཁྲག་མིག་ཀླུ་མོ་ཡུམ། ། ཉི་མ་མིག་དམར་ཕུར་བུ་སྒྲ་གཅན་དང༌། ། སྤེན་པ་པ་སངས་ཟླ་བ་ལྷག་པ་བརྒྱད། །
གདོང་མོ་བཞི་དང་རྒྱུ་སྐར་འགྱུ་བ་བཅས། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། གནོད་སྦྱིན་ཆེན་པོ་བཙན་རྒོད་མེ་འོད་གདོང༌། ། ལྷ་བཙན་ཀླུ་བཙན་བྲག་བཙན་ཚངས་པ་དཀར། ། ཤེལ་གིང་གནམ་སྨན་རོལ་པ་སྡེ་འཁོར་བཅས། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། དཀོར་གྱི་བདག་པོ་སྲོག་བདག་ཤེལ་གིང་ཆེ། ། དཔེ་ཧར་ཚངས་པ་ལི་བྱིན་བྷི་ཧ་ར། །
དཔེ་ནག་ཤིང་བྱ་དཔེ་དཀར་གནམ་ལྷར་བཅས། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། དབྱིངས་ཕྱུག་འདོད་ཁམས་གཙོ་མོ་དུད་སོལ་མ། ། རྗེ་དང་ཁོལ་མོ་མིང་བརྒྱ་མཚན་ནི་སྟོང༌། ། བལ་ལམ་དྲིལ་སྣ་གཟེར་འདེབས་སི་ལེ་མ། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ཁྱད་པར་སྲུང་མ་ཀླུ་བདུད་རྡོ་རྗེ་རྒྱལ། ། སྨྱོ་ཁ་མཁར་ནག་ཏི་པ་ཟུར་ཕུད་ཅན། །
ཟུ་ར་རྭ་སྐྱེས་བདུད་པོ་ཟླ་བའི་གདོང༌། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། གཞན་ཡང་ལྷ་བརྒྱད་ཀླུ་བརྒྱད་གནོད་སྦྱིན་བརྒྱད། ། འབར་མ་ཕོ་ཉ་དྲུག་ཅུ་འཇིགས་བྱེད་དགུ། ། དཔལ་མགོན་བདུན་ཅུ་བརྟན་སྐྱོང་ཡ་མ་བཅས། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ཕྱི་ནང་ལྷ་སྲིན་རྗེ་ཡི་མགུལ་ལྷ་དང༌། ། སྲིད་པའི་ལྷ་དགུ་འགོ་བའི་ལྷ་ལྔ་བཅས། །
ས་ཡུལ་འདིར་གནས་ཡུལ་ལྷ་མཐུ་ཆེན་ཀུན། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། ། ད་ལོ་དེང་ཞག་དུས་ཚེས་གཟའ་དང་སྐར། ། སྤར་སྨེ་ལོ་སྐོར་ཕྱི་ནང་གསང་བ་ཡི། ། སྣང་སྲིད་བརྟན་གཡོའི་དྲེགས་སྡེ་ཐམས་ཅད་ལ། ། མཉེས་པའི་དམ་རྫས་དགྲ་ཤ་ཁྲག་མཆོད་འབུལ། ། བཞེས་ནས་སྔགས་བསྟན་རྒྱས་པའི་ཕྲིན་ལས་མཛོད། དེ་ནས་ཕྲིན་ལས་བཅོལ་བ་ནི། དེ་ལྟར་དགྱེས་པའི་མཆོད་གཏོར་འདི་བཞེས་ལ། །
རྒྱལ་བསྟན་སྤྱི་དང་བྱེ་བྲག་སྔ་འགྱུར་བསྟན། ། དཔལ་ལྡན་རྙིང་མའི་ཆོས་སྲིད་ཉིན་མོའི་མགོན། ། ཕྱོགས་དུས་གནས་སྐབས་ཀུན་ཏུ་ཁྱབ་པར་མཛོད། ཁྱད་པར་པདྨའི་དགོངས་བཅུད་ཟབ་མོའི་གཏེར། ། གནུབས་ལོའི་སྐྱེས་སྤྲུལ་གར་དབང་རྩ་གསུམ་གླིང༌། ། གང་དེས་ཟབ་ཆོས་ཉ་རྒྱས་ཟླ་གསལ་མཛོད། ། དེར་འཛིན་བྱེད་པའི་སྐྱེས་ཆེན་དམ་པ་རྣམས། ། ཞབས་པད་གདོང་ལྔའི་ཁྲི་ལ་བསྐལ་བརྒྱར་བརྟན། ། ཕྲིན་ལས་ཕྱོགས་མཐར་ཁྱབ་ཅིང་རྒྱས་པར་མཛོད། ། རིག་གྲོལ་འདུས་པའི་དགེ་འདུན་དམ་པ་ཀུན། །
བསླབ་པ་གསུམ་གྱི་ཁྲི་ལ་རབ་ཏུ་གནས། ། བཤད་སྒྲུབ་སྙིང་པོ་གེགས་མེད་མཐར་ཕྱིན་མཛོད། ། ཡངས་པའི་རྒྱལ་ཁམས་སྤྱི་དང་བྱེ་བྲག་ཏུ། ། སྒང་དྲུག་ཁྱོན་འདིར་ནད་མུག་འཁྲུག་རྩོད་ཞི། ། ལོ་ལེགས་ཕྱུགས་རྣམས་འཕེལ་བ་ཉིད་དུ་མཛོད། ། དད་པའི་ནོར་ལྡན་སྦྱིན་བདག་ཕོ་མོ་ཀུན། ། ཚེ་དཔལ་ལོངས་སྤྱོད་ཡར་ངོའི་ཟླ་ལྟར་འཕེལ། ། བསོད་ནམས་རྣམ་དཀར་འབུམ་ལས་ཕྱུག་པར་མཛོད། ། སྤྱི་དང་བྱེ་བྲག་བདག་ཅག་དཔོན་སློབ་འཁོར། ། ནོར་རྫས་དངོས་པོར་བཅོམ་འཕྲོག་དགྲ་དང་བགེགས། །
བྱད་མའི་ཚོགས་ཀུན་སྐད་ཅིག་སྒྲོལ་བར་མཛོད། ། མདོར་ན་ཞི་རྒྱས་དབང་དང་དྲག་པོ་ཡི། ། ཕྲིན་ལས་སྣ་ཚོགས་ཡིད་ལ་གང་རྩོམ་པ། ། ཐོགས་མེད་སྐད་ཅིག་ཉིད་དུ་འགྲུབ་པར་མཛོད། ཅེས་དྲག་པོ་སྡེ་ལྔའི་ཡང་སྙིང་བསྡུས་པ་ཕྲིན་ལས་མྱུར་མགྱོགས་འདི། ཨོ་རྒྱན་བསྟན་འཛིན་གྱིས་མཛད་པའོ།། །། ༈ ཧཱུྃ༔ ཁྱད་པར་སྲུང་མ་དམ་ཚིག་ཅན༔ ཡེ་ཤེས་མགོན་པོ་སྡེ་ལྔ་དང་༔ དབྱིངས་ཕྱུག་ལྷ་མོ་རེ་མ་ཏི༔
ལེགས་ལྡན་ཞིང་སྐྱོང་སེངྒེའི་གདོང་༔ དྲང་སྲོང་གཟའ་མཆོག་རཱ་ཧུ་ལ༔ གནོད་སྦྱིན་བཙན་རྒོད་མེ་འོད་གདོང་༔ དཀོར་བདག་རྒྱལ་པོ་དཔེ་ཧ་ར༔ ཀླུ་ཡི་དགེ་བསྙེན་མྱུར་མགྱོགས་ཅན༔ ལྷ་བཙན་རྡོ་རྗེ་འབར་བ་སོགས༔ དྲེགས་སྡེ་ཆོས་སྐྱོང་མཐུ་ཆེན་རྣམས༔ རིན་ཆེན་གསེར་སྐྱེམས་འདི་བཞེས་ལ༔ རིག་འཛིན་བདག་གི་ཕྲིན་ལས་སྒྲུབས༔ ལ་ཆུ་འཕྲང་ལས་སྒྲོལ་འདོན་མཛོད༔
ཀ་ཆ་དཀོར་ནོར་ཕྱིར་ལ་རྒྱུགས༔ དགྲ་རྐུན་ཇག་ཆོམ་དབང་པོ་སྣུབས༔ སྔགས་འཆང་བདག་ལ་དགྲ་བྱུང་ན༔ སྲུང་མ་དམ་ཅན་ར་མདར་སྦྲན༔ ཕ་རོལ་དགྲ་བོ་རྡུལ་དུ་རློག༔ སྣང་སྲིད་ལྷ་འདྲེ་མི་གསུམ་རྣམས༔ རྣལ་འབྱོར་བདག་གི་དབང་དུ་སྡུས༔ ཀ་ཆ་དཀོར་ནོར་གཉེར་ཁ་སྐྱོངས༔ བཅོལ་བའི་ཕྲིན་ལས་འགྲུབ་པར་མཛོད༔ རྩ་གསུམ་གླིང་པའི་གཏེར་མའོ།། །།
༈ སྐུ་གསུམ་དགོངས་འདུས་ལས་བཀའ་སྲུང་མ་མགོན་གསོལ་བསྡུས་ནི། གསེར་སྐྱེམས་སོགས་གཏོར་རྫས་གང་འབྱོར་བཤམ། འབྲུ་གསུམ་བྱིན་རླབས་སྔོན་དུ་འགྲོ་བས། ཧཱུྃ་བྷྱོ་ཛཿ འོག་མིན་གནས་མཆོག་ཕྱོགས་བཅུ་དག་པའི་ཞིང་༔ ཁྱད་པར་རྡོ་རྗེ་ཧེ་རུ་ཀ་ཡི་གནས༔ གནས་ཡུལ་དུར་ཁྲོད་བརྒྱད་སོགས་གར་བཞུགས་ནས༔ མ་མགོན་ལྕམ་དྲལ་འཁོར་ཚོགས་རྒྱ་མཚོའི་ཚོགས༔ ཐུགས་དམ་དབང་གིས་སྒྲུབ་པའི་གནས་མཆོག་འདིར༔ བསྟན་པ་བསྲུང་ཕྱིར་གནས་འདིར་གཤེགས་སུ་གསོལ༔
ཧེ་རུ་ཀ་དང་བརྒྱུད་གསུམ་བླ་མ་ཡི༔ དམ་ལས་མ་འདའ་དགྱེས་བཞུགས་ཕྲིན་ལས་མཛོད༔ དངོས་སུ་འབྱོར་བཤམ་ཡིད་ཀྱིས་རྣམ་སྤྲུལ་པའི༔ ཐུན་མོང་ཉེར་སྤྱོད་ཐུན་མིན་དམ་ཚིག་རྫས༔ རབ་འབྱམས་ནམ་མཁའི་མཛོད་ཀྱིས་དགྱེས་པ་སྐོང་༔ ཕྲིན་ལས་རྣམ་བཞིས་བསྟན་པ་སྲུང་བ་དང་༔ སྒྲུབ་པ་པོ་ལ་མ་ཡེངས་བུ་བཞིན་དུ༔ བྱང་ཆུབ་སྙིང་པོའི་བར་དུ་སྲུང་སྐྱོབ་མཛོད༔ དེ་ལྟར་བསྐང་ཞིང་མཆོད་པའི་བྱིན་རླབས་ཀྱིས༔ དུས་མཐའ་མ་མོ་འཁྲུགས་པ་སོར་ཆུད་ནས༔
ཕྱི་ནས་འབྱུང་འཁྲུགས་དབྱིངས་སུ་ཆ་སྙོམས་ཏེ༔ སྣོད་བཅུད་འཇིག་རྟེན་དགེ་ལེགས་འཕེལ་བ་དང་༔ མ་མོའི་དལ་ཡམས་མཚོན་གྱི་མུ་གེ་སོགས༔ འགལ་རྐྱེན་བར་ཆད་མཐའ་དག་དབྱིངས་སུ་ཟློག༔ མཐུན་རྐྱེན་འབད་མེད་ཡར་ངོའི་ཟླ་བ་བཞིན༔ གོང་ནས་གོང་འཕེལ་སངས་རྒྱས་བསྟན་པ་ཡི༔ སྙིང་པོ་ཟབ་གསང་འོད་གསལ་རྫོགས་པ་ཆེ༔ བསྟན་དང་བསྟན་འཛིན་ཆོས་སྲིད་སྡེ་དང་བཅས༔ དར་ཞིང་རྒྱས་ལ་ཡུན་རིང་གནས་པ་དང་༔ བྱང་ཆུབ་བར་དུ་འབྲལ་མེད་བུ་བཞིན་སྐྱོངས༔
ཐུགས་དམ་མ་གཡེལ་སྲུང་ཞིང་སྐྱོང་བར་མཛོད༔ ཐུགས་དམ་དུས་ལ་བབ་བོ་ས་མ་ཡ༔ ཞེས་པའང་ལས་ཅན་ཆོས་ཀྱི་བདག་པོ་གུ་ཧྱ་མཚན་ཅན་གྱི་བཞེད་སྐོང་དུ་ཀཱ་མ་ལ་རཱ་ཛས་གཏེར་གཞུང་གི་བཅུད་བསྡུས་ཏེ་སྦྱར་བའོ།། །། ༈ མ་གཟའ་དམ་གསུམ་གསོལ་བསྡུས་ནི། མཆོད་གཏོར་འབྲུ་གསུམ་བྱིན་རླབས་སྔོན་དུ་འགྲོ་བས། ཧཱུྃ་བྷྱོཿ དབྱིངས་ཀྱི་རྒྱལ་མོ་ཨེ་ཀ་ཙ༔ ཁྱབ་བརྡལ་ཆེན་པོ་རཱ་ཧུ་ལ༔ དབྱེར་མེད་བཛྲ་ས་དྷཱུ་རྩལ༔ རིག་རྩལ་རྒྱུད་གསུམ་སྲུང་མའི་སྡེ༔
འཁོར་ཚོགས་རྒྱ་མཚོ་དབྱིངས་ནས་གཤེགས༔ སྨན་གཏོར་རཀྟའི་མཆོད་པ་བཞེས༔ རྣམ་བཞིའི་ཕྲིན་ལས་ཐོགས་མེད་སྒྲུབས༔ རང་བཞིན་ཨ་ཏིའི་རྣལ་འབྱོར་གྱི༔ གློ་བུར་རྣམ་རྟོག་དྲི་མ་སོལ༔ སྣང་བ་བཞི་ཡི་གདེངས་ཆེན་སྤོར༔ སྐུ་བཞིའི་གོ་འཕང་མངོན་འགྱུར་མཛོད༔ གཏེར་ཁ་འོག་མ་པདྨ་རྒྱལ་པོའི་གཏེར་གཞུང་ལས་གཏེར་སྟོན་ཉིད་ཀྱིས་ཁོལ་དུ་ཕྱུང་བའོ།། །། ༈ ལྷ་མོའི་གཏོར་འབུལ་བསྡུས་པ་ནི། བྷྱོཿ
འདོད་ཁམས་དབང་ཕྱུག་དཔལ་ལྡན་རེ་མ་ཏི༔ འདོད་རྒུ་བསྒྱུར་བའི་དབྱིངས་ཕྱུག་དཔལ་འབར་མ༔ འདོད་ཡོན་རྣམ་ལྔའི་གསེར་སྐྱེམས་འདི་བཞེས་ལ༔ འདོད་དོན་ལྷུན་གྱིས་འགྲུབ་པའི་ཕྲིན་ལས་མཛོད༔ རྩ་གསུམ་གླིང་པས་སོ། གཏེར་སྲུང་ལས་ཀྱི་མ་མོའི་མཆོད་ཐབས་བཞུགས་སོ། ཨོྃ་ཨཱཿཧཱུྃ༔ ཧཱུྃ༔ ཆོས་དབྱིངས་རང་བྱུང་རིག་པའི་དབྱིངས་ཀློང་དབུས༔ དུར་ཁྲོད་ཚོགས་ཁང་ཏི་སྒྲོའི་གནས་མཆོག་ནས༔
མ་གཅིག་ལས་ཀྱི་མཁའ་འགྲོ་གཤེགས་སུ་གསོལ༔ ཟབ་གསང་ཡེ་ཤེས་བགྱེས་པས་གནས་འདིར་བཞུགས༔ དམ་རྫས་མཆོད་གཏོར་གསེར་སྐྱེམས་གཉན་པོ་བཞེས༔ སྒྲུབ་པའི་རིག་འཛིན་རྣལ་འབྱོར་བུ་བཞིན་སྐྱོངས༔ མ་ཡེངས་བསྟན་པའི་བྱ་ར་མཛད་དུ་གསོལ༔ གཏེར་གཞུང་ལས་སོ།། །། ༈ ཞིང་སྐྱོང་གསོལ་བསྡུས་ནི། ཧཱུྃ། ཉི་ཤུ་རྩ་བཞིའི་ཡུལ་རྣམས་ཀུན་གྱི་བདག ། ཉེ་བའི་འཐུང་སྤྱོད་དཔལ་གྱི་ཙཱ་རི་ཊ། །
རབ་འཇིགས་དུར་ཁྲོད་ཆེན་པོའི་གནས་མཆོག་ནས། ། གཱ་ཡ་དྷ་རའི་ཞབས་ལ་གསེར་སྐྱེམས་འབུལ། རྩ་གསུམ་གླིང་པས་སོ།། །། ༈ དཔལ་ཆེན་དྲེགས་པ་ཟིལ་གནོན་ལས༔ ཁྱབ་འཇུག་གཏོར་འབུལ་བྱད་མ་རྩད་བརླག་བཞུགས་སོ༔ རྡོ་རྗེ་གཏུམ་པོ་རབ་ཏུ་འབར་བ་ལ་གུས་པས་འདུད༔ དེ་ཡང་ཐུན་གཏོར་འབུལ་བ་ནི༔ ལྕགས་ཟངས་བྷནྡྷའི་སྣོད་གང་དུ༔ དཔལ་གཏོར་གཡས་གཅུས་འཁོར་གསུམ་ལ༔ དམར་བརྒྱན་བཅས་པས་སྤྲས་ནས་སུ༔
ཧཱུྃ་ཛཿ བཀའ་དང་དམ་ཚིག་གཉན་པོའི་ཕོ་བྲང་ནས༔ མངོན་སྤྱོད་ལས་མཛད་ཀི་ཀང་མི་བསྲུན་པ༔ ཁྱབ་འཇུག་ཆེན་པོ་འདིར་གཤེགས་གཏོར་མ་ལོངས༔ དུག་ཁྲག་ནག་པོ་ངད་ལྡན་རླབས་སུ་འཕྱུར༔ དམར་ཆེན་གཏོར་མ་བཅུད་ལྡན་རི་ལྟར་བརྗིད༔ དགྲ་བགེགས་དོན་སྙིང་ནང་རོལ་དབང་པོའི་ཚོགས༔ དྲང་སྲོང་ཀི་ཀང་རྒྱལ་པོའི་ཞལ་དུ་འབུལ༔ སྡེ་བརྒྱད་སྟོང་རྩ་བརྒྱད་ཀྱི་ཞལ་དུ་འབུལ༔ བཞེས་ནས་སངས་རྒྱས་བསྟན་པ་གཉན་པོ་སྲུངས༔
གདུག་པའི་དམ་ཉམས་དགྲ་བགེགས་ཆམ་ལ་ཕོབ༔ གསང་སྔགས་གཉན་ལ་གདུག་པའི་དགྲ་དར་ན༔ མཐུ་ལྡན་ཆོས་སྐྱོང་ཁྱེད་ཀྱིས་སྒྲོལ་བར་མཛོད༔ ཨོྃ་ཧྲཱིཿརཱ་ཧུ་ལ་ཀི་ཀང་ཧྲཱིཿཤག་རུ་རཾ་དགྲ་བགེགས་ཀྱི་བླ་སྲོག་ལ་ཁ་རཾ་ཁཱ་ཧི༔ རྩ་གསུམ་གླིང་པའི་གཏེར་མའོ༔ ༈ བཙན་གསོལ་བསྡུས་པ་ནི། བཙན་རྒོད་རོལ་པ་བཅོ་བརྒྱད་འཁོར་དང་བཅས། ། འདིར་གཤེགས་མཆོད་སྤྲིན་སྨན་གཏོར་རཀྟའི་ཚོགས། ། སྦྱོར་སྒྲོལ་བླ་མེད་སྤྱན་གཟིགས་མཐུན་པའི་རྫས། ། དངོས་འབྱོར་ཡིད་སྤྲུལ་སྲིད་པའི་འདོད་ཡོན་རྣམས། །
ཐུགས་དམ་བསྐང་ཕྱིར་གཉིས་མེད་བཞེས་ནས་ཀྱང༌། ། རྣལ་འབྱོར་བདག་ཅག་རིག་འཛིན་བརྒྱུད་པར་བཅས། ། ཚེ་དཔལ་ཉམས་རྟོགས་འགྲོ་དོན་ཕྲིན་ལས་སྤེལ། ། འགལ་རྐྱེན་བར་ཆད་བདུད་ཀྱི་གཡུལ་ངོ་ཟློག ། སྣང་སྲིད་ལྷ་འདྲེ་མི་གསུམ་དབང་དུ་བསྡུས། ། ཀུན་ཀྱང་ཐེག་ཆེན་ཆོས་ལ་འགོད་པ་དང༌། ། ཡུལ་འདིར་ནད་མུག་འཁྲུག་རྩོད་ཀུན་ཞི་ཞིང༌། ། མི་ནོར་དགེ་བཅུ་ཡོན་ཏན་གོང་འཕེལ་ནས། ། བླ་མེད་བསྟན་པ་རྒྱས་པའི་ཕྲིན་ལས་མཛོད། ཅེས་ཐུགས་མཆོག་རྡོ་རྗེས་སྦྱར།
རྒྱལ་གསོལ་བསྡུས་པ་ནི། ཧཱུྃ། སློབ་དཔོན་པདྨའི་བཀའ་ཉན་པ། ། དྲེགས་སྡེ་ཡོངས་ཀྱི་གཙོ་བོ་ནི། ། ཤེལ་གིང་གནོད་སྦྱིན་དཔེ་ཧ་ར། ། དཀར་སྨུག་སྲོག་བདག་དགྲ་བོའི་གཤེད། ། མི་བསྲུན་དྲེགས་པ་ཡང་འཁོར་བཅས། ། ཐ་ཚིག་བཞིན་དུ་ཕྲིན་ལས་མཛོད། ། གདུག་པའི་དགྲ་བགེགས་ཤོར་ར་རེ། ། དམར་གྱི་གཏོར་མ་འདི་བཞེས་ལ། །
ཞིང་བཅུའི་བསྟན་དགྲ་ཕྱེ་མར་ཤིགས། ། མངོན་སྤྱོད་རྟགས་བཞིན་ཕྲིན་ལས་མཛོད། ཨོྃ་རུ་ཤེ་ལ་གིང་ཀ་ར་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི། རྩ་གསུམ་གླིང་པས་སྦྱར་བའོ།། །། ༈ གཟེ་རྒྱལ་གསོལ་མཆོད་བསྡུས་པ་ནི། ཧྲཱིཿ གནས་མཆོག་དག་པ་ཤེལ་གྱི་གཞལ་ཡས་ནས། ། རྡོ་རྗེ་མཆེད་གསུམ་བརྩེ་བས་བདག་ལ་དགོངས། ། གཏོར་མ་གསེར་སྐྱེམས་འབྲུ་སྣའི་མཆོད་པ་བཞེས། ། རྣལ་འབྱོར་བདག་གི་མི་ནོར་ཡུལ་འཁོར་བཅས། །
ལྷ་མཆོག་ཁྱེད་ལ་སྲུང་སྐྱོབ་གཉེར་ཁ་གཏད། ། ཉིན་མཚན་དུས་ཀུན་བསྲུང་བའི་ཕྲིན་ལས་མཛོད། བསྟན་འཛིན་པདྨ་ཕྲིན་ལས་ཀྱིས་མཛད་པའོ།། །། ༈ ཐང་ལྷ་ནི། ཀྱེ། ས་བརྒྱད་སེམས་དཔའ་ཡུལ་ལྷའི་ཚུལ་འཛིན་པ། སྟོང་གསུམ་མི་མཇེད་བདག་པོ་ཚངས་པ་ཆེ། བཀའ་གཉན་ཐང་ལྷ་དགྱེས་ཡུམ་བཀའ་འཁོར་བཅས། གསོལ་ལོ་མཆོད་དོ་འདོད་རྒུ་ལྷུན་འགྲུབ་མཛོད།། །། ༈ གེ་སར་གསོལ་མཆོད་ནི།
ཀྱེ། སངས་རྒྱས་མི་གཟུགས་བྱོན་པའི་རྫུ་འཕྲུལ་ཅན། ། མཐུ་རྩལ་སྟོབས་ལྡན་ཧོར་བདུད་ཆམ་ལ་ཕབ། ། འདྲེ་སྲིན་དམ་བཏགས་བོད་ཁམས་བདེ་ལ་བཀོད། ། དབུ་ནག་དགྲ་ལྷ་སྐྱེས་བུ་དོན་འགྲུབ་ལ། ། གསེར་སྐྱེམས་འདི་འབུལ་ཕོ་ལྷར་མངའ་གསོལ་ལོ། ། གཞི་ལ་བཀྲ་ཤིས་བདེ་ལེགས་ཕུན་སུམ་ཚོགས། ། བྱེས་སུ་གང་བསམ་སྒྲུབས་ལ་བར་ཆད་སོལ། ། བསྟན་པའི་མངའ་ཐང་ཕྱོགས་བཅུར་རྒྱས་གྱུར་ཅིག། རིག་འཛིན་བདེ་ཆེན་རྡོ་རྗེས་སྦྱར་བའོ།། །།
༈ བན་ཐུང་གསོལ་མཆོད་ནི། ཧཱུྃ། བཛྲ་གུ་རུ་རྡོ་རྗེ་གྲོ་བོ་ལོད། ། བཀའ་ཉན་ཡེ་ཤེས་མགོན་པོ་སྟག་ལ་ཆིབས། ། དེ་བསྒྲུབ་དགྲ་ལྷ་འབྲོང་པ་བན་ཐུང་ནི། ། ཕ་མེས་རྒྱུད་ནས་སྲུང་སྐྱོབ་འབྲལ་མེད་མཛོད། ། འབྲོང་པས་མཆོད་ན་མགོན་པའི་ལྷ་སྲུང་རྣམས། ། དམ་ཚིག་བརྩེ་གདུང་གནས་འདིར་གཤེགས་སུ་གསོལ། ། གསེར་སྐྱེམས་གཏོར་མ་འབུལ་བ་བཞེས་སུ་གསོལ། ། འགྲོ་འདུག་དུས་སུ་བསུ་སྐྱེལ་འབྲལ་མེད་མཛོད།
ཨི་དཾ་བྷ་ལིངྟ་ལ་ཁ་ཁ་ཁཱ་ཧི། བདེ་ཆེན་རྡོ་རྗེས་སྦྱར་བའོ།། །། ༈ དགེ་བསྙེན་གསོལ་མཆོད་བསྡུས་པ་ནི། ཧཱུྃ། པདྨའི་བཀའ་ཉན་རྡོ་རྗེ་དབང་གྲགས་རྩལ། ། ཆུ་ཆེན་དབང་སྒྱུར་ཉ་གདོང་སྦུ་བ་ཅན། ། ཀླུ་འབུམ་གཉན་ཁྲི་ས་བདག་སྟོང་དང་བཅས། ། ཐོགས་མེད་འདིར་གཤེགས་གསེར་སྐྱེམས་འདི་བཞེས་ལ། ། བདག་ཅག་མི་ནོར་བར་ཆད་ཆག་སྒོ་ཟློག ། ཚེ་དཔལ་བསོད་ནམས་ལོངས་སྤྱོད་དངོས་གྲུབ་སྩོལ། །
འགྲོ་འདུག་དུས་སུ་བསུ་སྐྱེལ་སྡོང་གྲོགས་མཛོད། ། བཅོལ་བའི་ཕྲིན་ལས་གཡར་དམ་བརྟན་གྱུར་ཅིག ། བདེ་ཆེན་རྡོ་རྗེས་སྦྱར་བའོ།། །། ༈ སྐྲག་དབྱི་གཏོར་འབུལ་ནི། ཀྱཻ། ། དགེ་བསྙེན་སྐྲག་བཙན་མཆེད་འཁོར་དང༌། ། སྨན་བཙུན་ལ་སོགས་སྐྱ་དགུ་དང༌། ། ཡ་མར་བཙན་གྱི་ཚོགས་བཅས་གཤེགས། ། དཀར་གཏོར་བཤོས་བུ་སྤྱན་གཟིགས་དང༌། ། གསེར་སྐྱེམས་བསང་མཆོད་འདི་བཞེས་ལ། །
ལས་དང་བྱ་བ་གང་བཞིན་སྒྲུབས། ། འཛམ་གླིང་དབྱི་ཤོད་རི་བོ་ཆེ། ། དམག་དཔོན་དབྱི་རྒྱལ་མཆེད་འཁོར་སོགས། ། མཚོ་བཀྲ་ལ་སོགས་ནང་བློན་མཆེད། ། ཨ་མགོན་མི་ཐུང་བློན་འཁོར་གྱིས། ། བཤོས་ལྡན་སྤྱན་གཟིགས་བཀྲ་ཤིས་རྫས། ། འབྲུ་བཅུད་གསེར་སྐྱེམས་འདི་བཞེས་ལ། ། བདག་ལ་རོགས་ལྡན་སྒྲུབ་པ་དང༌། ། རྟག་ཏུ་མི་འབྲལ་བསྟན་པ་སྐྱོངས། ། གང་བཅོལ་ཕྲིན་ལས་འགྲུབ་པར་མཛོད།
གནམ་ལྕགས་རྡོ་རྗེས་སྦྱར་བའོ།། །། ༈ ཡུལ་ལྷ་མཆོད་ཐབས་ནི༔ ཀྱཻཿ ས་ཡུལ་འདི་ལ་གནས་པ་ཡི༔ ལྷ་གཉན་ཀླུ་གཉན་བཙན་གཉན་དང་༔ ཡུལ་ལྷ་གཉན་དང་ནགས་ཚལ་གཉན༔ ཡུལ་ལྷ་མཐུ་ཆེན་བཞུགས་པ་ཀུན༔ རིན་ཆེན་གསེར་སྐྱེམས་འདི་བཞེས་ལ༔ འཁོར་འདིར་གནོད་པ་མ་བྱེད་ཅིག༔ སྔ་མ་ལེགས་པའི་གཏང་རག་ཡིན༔
ཕྱི་མ་ལེགས་པའི་ཞུ་སྐྱེམས་འབུལ༔ ད་ཡང་ལས་ཀྱི་ཞུ་འབུལ་ནི༔ བཞེས་ནས་འདོད་དོན་སྒྲུབ་ཏུ་གསོལ༔ ཉང་གི་གཏེར་མའོ།། །། ན་མོ། བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། བཀའ་སྲུང་རྣམས་ལ་མཆོད་པ་དང༌། ། གཞི་བདག་རྣམས་ལ་འདོད་ཡོན་སོགས། །
དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། འཇིག་རྟེན་ཁམས་འདིར་མ་ལུས་པ། ཐོགས་པ་མེད་པར་འབྱུང་བར་ཤོག ། ཕྲིན་ལས་བཅོལ་བ་ནི། རིག་འཛིན་བརྒྱུད་པའི་བཀའ་སྡོད་དམ་ཚིག་ཅན། ། རྒྱལ་བའི་བསྟན་སྲུང་དབང་པོ་ཁྱེད་རྣམས་ཀྱིས། ། སངས་རྒྱས་བསྟན་དང་མདོ་སྔགས་བཤད་སྒྲུབ་སྡེ། ། འཕེལ་རྒྱས་ཡུན་དུ་གནས་པའི་ཕྲིན་ལས་མཛོད། ། བསྟན་པ་འཛིན་པའི་སྐྱེས་ཆེན་དམ་པ་རྣམས། །
ཞབས་པད་བརྟན་ཅིང་ཟབ་ཆོས་གོང་དུ་འཕེལ། ། འགྲོ་ཀུན་སྨིན་གྲོལ་བདེ་ལ་འགོད་པ་དང༌། ། བཞེད་པའི་དོན་ཀུན་ལྷུན་གྱིས་འགྲུབ་པར་མཛོད། ། བྱེ་བྲག་རྒྱལ་བསྟན་རྩ་ལག་སྔ་འགྱུར་བསྟན། ། ཨོ་རྒྱན་པདྨའི་རིང་ལུགས་འཛིན་པ་ཀུན། ། ཕྱོགས་དུས་ཀུན་ཏུ་དར་རྒྱས་ཡུན་དུ་གནས། ། རྣམ་བཞིའི་ཕྲིན་ལས་ལྷུན་གྱིས་འགྲུབ་པར་མཛོད། ། སྔགས་འཆང་སྒྲུབ་པོ་གནམ་ལྕགས་རྡོ་རྗེ་ཡི། ། རིགས་དང་ཆོས་ཀྱི་བརྒྱུད་པ་འཛིན་པའི་བུ། ། ཟབ་ཆོས་ཉམས་སུ་ལེན་པའི་འདུས་པ་རྣམས། །
ཡོན་འབྱོར་འཁོར་འབངས་ཀུན་ཏུ་དར་རྒྱས་མཛོད། ། ཡང་ཟབ་ཟབ་མོའི་རིང་ལུགས་སྙིང་པོའི་བསྟན། ། ཕྱོགས་དུས་གནས་སྐབས་ཀུན་ཏུ་དར་རྒྱས་ཤིང༌། ། སྲིད་མཐར་བསྟན་ཅིང་སྨིན་གྲོལ་འབྲས་བུ་ཐོབ། ། རང་གཞན་དོན་གཉིས་ལྷུན་གྱིས་འགྲུབ་པར་མཛོད། ། ཡུལ་རིས་རྒྱལ་ཁམས་ས་ཕྱོགས་ཐམས་ཅད་དུ། ། ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས། ། འབྲུ་རྣམས་བཅུད་སྨིན་བཙའ་ཐན་སད་སེར་ཞི། ། ནད་མུག་དུས་ཀྱི་འཁྲུག་པ་ཞི་བར་མཛོད། ། ཚེ་དང་བསོད་ནམས་དཔལ་དང་འབྱོར་བ་དང༌། །
བུ་ནོར་འཁོར་འབངས་མངའ་རིས་རྒྱས་པར་མཛོད། ཁམས་གསུམ་སྲིད་གསུམ་ལྷ་འདྲེ་མི་གསུམ་གྱི། ། སྐྱེ་འགྲོའི་སྣང་བ་དབང་དུ་འདུ་བར་མཛོད། ། མཐའ་བཞིའི་དམག་དཔུང་རྒྱ་འདྲེ་འགོང་པོ་དང༌། ། དམ་སྲི་བདུད་རིགས་བརླག་དང་བཟློག་པར་མཛོད། ། མ་རུངས་སེམས་འཆང་ཞིང་བཅུ་ལྡན་པ་ཡི། ། དགྲ་བོ་ཕྱི་ནང་ཕྱོགས་མཚམས་གར་གནས་ཀྱང༌། ། རིང་བར་ཁུག་ལ་རྔམ་པའི་སྟོབས་ཀྱིས་སོད། ། ཤ་ཁྲག་ལྷག་མེད་རོལ་ལ་བསྟབ་པར་བཞེས། ། མདོར་ན་ཨོ་རྒྱན་ཆེན་པོའི་སྤྱན་སྔར་རུ། །
དམ་བཅའ་བཞིན་དུ་བསྟན་པ་གཉན་པོ་སྲུངས། ། དམ་ལས་མ་འདའ་བརྒྱུད་འཛིན་བུ་བཞིན་སྐྱོངས། ། འགྲོ་བ་བདེ་སྐྱིད་དཔལ་ལ་སྤྱོད་པར་མཛོད། ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ཅེས་ཕྲིན་བཅོལ་འདི་ཉིད་ ༧ རྗེ་བཙུན་རིན་པོ་ཆེ་ལོ་ཧཱ་བཛྲ་གྱི་ཞལ་སློབ་ཕྱོགས་མེད་དཱ་རི་དྲ་མ་དཱ་ཡ་པས་བྲིས་སྨོན་བཞིན་འགྲུབ་པའི་རྒྱུར་གྱུར་ཅིག ། གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་སྩོལ་བར་མཛད་པ་ཡི། ། སྲུང་མ་ཡིད་བཞིན་ནོར་བུ་ཁྱེད་རྣམས་ཀྱིས། ། བདག་གི་བསམ་དོན་མ་ལུས་འགྲུབ་པར་མཛོད།
འགྲོ་མགོན་ཕག་མོ་གྲུབ་པས་སོ།། །། ༈ བསྟན་པའི་དཔལ་གྱུར་བླ་མའི་ཞབས་པད་བརྟན། ། བསྟན་འཛིན་སྐྱེས་བུ་ས་སྟེང་ཡོངས་ལ་ཁྱབ། ། བསྟན་པའི་སྦྱིན་བདག་མངའ་ཐང་འབྱོར་བ་རྒྱས། ། བསྟན་པ་ཡུན་རིང་གནས་པའི་ཕྲིན་ལས་མཛོད། ། གཞན་ཡང་ལྗོངས་འདིར་ནད་མཚོན་མུ་གེ་དང༌། ། མི་མཐུན་རྒུད་པའི་མིང་ཡང་མི་གྲགས་ཤིང༌། ། གསང་ཆེན་བསྟན་པ་ཕྱོགས་བཅུར་རྒྱས་པ་དང༌། ། འགྲོ་ཀུན་བདེ་སྐྱིད་ལྡན་པའི་ཕྲིན་ལས་མཛོད། ཁྱད་པར་རྣལ་འབྱོར་བདག་ཅག་འཁོར་དང་བཅས། །
གཞི་བྱེས་ལམ་སོགས་གང་དུ་གནས་གྱུར་ཀྱང༌། ། ལུས་དང་གྲིབ་མ་བཞིན་དུ་འགྲོགས་གྱུར་ནས། ། མ་ཡེངས་བསྲུང་ཞིང་སྐྱོབ་པའི་ཕྲིན་ལས་མཛོད།། །། ༈ དུང་དུང་སྙིང་ནས་མི་བརྗེད་གསོལ་བཏབ་ཚེ། ཡང་ཡང་མཆོད་ཅིང་བསྟོད་པའི་བདག་སོགས་ཀུན། འཇིགས་འཇིགས་བར་ཆད་དགྲ་ལས་རྣམ་རྒྱལ་ཞིང༌། འཛུམ་འཛུམ་དགྱེས་པའི་སྒོ་ནས་དངོས་གྲུབ་སྩོལ། རྒྱལ་བ་སྲས་དང་བཅས་པའི་ཐུགས་རྗེ་དང༌། སྒྲུབ་བརྒྱུད་ཡིད་བཞིན་ནོར་བུ་ཁྱེད་རྣམས་ཀྱིས། མདོ་སྔགས་ཀུན་གྱི་གཙུག་རྒྱན་པད་འབྱུང་རྗེ།
དབྱེར་མེད་ཨོ་རྒྱན་རྩ་གསུམ་གླིང་པ་ཡི། བསྟན་པ་ཕྱོགས་དུས་ཀུན་ཏུ་རྒྱས་གྱུར་ཅིག། །། ཨོྃ། མཐུན་པའི་དངོས་གྲུབ་འདོད་རྒུའི་ཡིད་བཞིན་ནོར། ། དེང་འདིར་སྒྲུབ་ལ་སྩོལ་ཞིང་བྱིན་བརླབས་ནས། ། ཡིད་སྨོན་རྒྱས་པར་གྱུར་ཅིག་སྲུང་མའི་ཚོགས། ། འགྲོ་ཀུན་ས་བཅུའི་རྩེ་མོར་རབ་གནས་ཤོག ། གཏང་རག་མཆོད་བསྟོད་ནི། ཨོྃ། ཤྲཱི་བཛྲ་ཀུ་མཱ་ར་དྷརྨ་པཱ་ལ་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ།
ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ སྔོན་ཚེ་ཨོ་རྒྱན་ཆེན་པོའི་སྤྱན་སྔ་རུ། ། ཆོས་བཞིན་སྒྲུབ་པ་བྱེད་པའི་གང་ཟག་ལ། ། མ་ཡིས་བུ་ལྟར་སྐྱོང་བར་ཞལ་བཞེས་པ། །
ཆོས་སྐྱོང་སྲུང་མའི་ཚོགས་ལ་ཕྱག་འཚལ་བསྟོད། ། བསྟོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱིས། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་བསྟོད་པར་བགྱི། ནོངས་པ་བཤགས་པ་ནི། མ་སྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས།
ཞེས་དང་ཡི་གེ་བརྒྱ་པས་ནོངས་པ་འཆགས། འདིར་ནི་རྟེན་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། གཙྪ་གཙྪ་སྭ་བྷཱ་ཝཱ་ནཱཾ། ། དགེ་བ་འདི་ཡིས་མྱུར་དུ་བདག ། རྡོ་རྗེ་གཞོན་ནུ་སོགས། སྨོན་ལམ་རྒྱས་གདབ་པར་བྱའོ། །
ཞེས་པའང་གསོལ་ཁ་རྒྱས་པ་མ་ལྕོགས་པར་བདག་འདྲ་ལེ་ལོ་ཅན་དག་ལ་ཕན་ཕྱིར་སྤྲོས་མེད་ཉེར་མཁོར་དམིགས་ཏེ་གནམ་ལྕགས་གསང་སྔགས་མིང་འཛིན་གྱིས་སྦྱར་བའོ།། །།
༈ ཨོ་རྒྱན་རྩ་གསུམ་གླིང་པའི་རིང་ལུགས་རྒྱུན་གསོལ་ཕྱོགས་བསྡུས་ཅུང་ཟད་འབྲིང་པོའི་ལུགས་སུ་བཀོད་པ་ཕྲིན་ལས་མཁའ་ཁྱབ་རྒྱ་མཚོ་ཞེས་བྱ་བ་བཞུགས་སོ། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔
གུ་རུ་པདྨ་སིདྡྷི་ཧཱུྃ༔ དཔལ་ཆེན་རྡོ་རྗེ་གཞོན་ནུའི་དགོངས་པ་ཡིས༔ ལྷུན་གྲུབ་ཕྱག་རྒྱ་ཆེན་པོའི་རིག་འཛིན་དང་༔ རྡོ་རྗེ་ཐོད་ཕྲེང་རྩལ་ལ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཕྲིན་ལས་བརྒྱུད་པའི་བླ་མ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཀུན་བཟང་རྡོར་སེམས་དགའ་རབ་ཤྲཱི་སིང༌། ། པདྨ་ཀཱ་ར་རྗེ་འབངས་ཉི་ཤུ་ལྔ། ། སོ་ཟུར་གནུབས་གཉགས་གཏེར་སྟོན་བརྒྱ་རྩ་བརྒྱད། །
དུས་གསུམ་རིག་འཛིན་རྩ་བརྒྱུད་བླ་མ་རྣམས། ། ངོ་བོ་གཅིག་བསྡུས་ཨོ་རྒྱན་རིན་པོ་ཆེ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། ཕྱི་ནང་གསང་བའི་བར་ཆད་ཞི་བ་དང༌། ། ཆོས་སྐྱོང་བྲན་དུ་ཁོལ་བར་བྱིན་གྱིས་རློབས། ། རང་བཞིན་ཆོས་ཀྱི་དབྱིངས་ལས་མ་གཡོས་ཀྱང༌། ། འབར་བའི་ཆོ་འཕྲུལ་གར་གྱི་རོལ་པ་ཡིས། ། རྣམ་འཕྲུལ་དུ་མས་སངས་རྒྱས་བསྟན་པ་སྲུང༌། ། མ་མགོན་ལྕམ་དྲལ་དམ་པའི་ཆོས་སྐྱོང་རྣམས། ། ངོ་བོ་གཅིག་བསྡུས་ཨོ་རྒྱན་རིན་པོ་ཆེ། །
གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། ཕྱི་ནང་གསང་བའི་བར་ཆད་ཞི་བ་དང༌། ། ཆོས་སྐྱོང་བྲན་དུ་ཁོལ་བར་བྱིན་གྱིས་རློབས། ། དེ་ལྟར་རྩེ་གཅིག་གསོལ་བ་བཏབ་པའི་མཐུས། ། ཕྱི་ནང་བར་ཆད་བདུད་སྡེའི་གཡུལ་ངོ་ལས། ། རྣམ་རྒྱལ་དཔའ་བོ་ཁྲག་འཐུང་ཧེ་རུ་ཀའི། གོ་འཕང་དམ་པ་ཚེ་འདིར་ཐོབ་གྱུར་ཅིག ། ཅེས་ཀ་མ་རཱ་ཛ་དཱི་པས་ཡིག་རྙིང་ལས་ཁ་བསྒྱུར་ཏེ་བྲིས་པ་དགེ། །། ༈ བླ་མེད་ཡང་ཕུར་གྭའུ་དམར་ནག་གི ། རྒྱུན་ཁྱེར་སྙིང་པོ་རབ་གསལ་ཅེས་བྱ་བ་བཞུགས།
བླ་མ་དང་ཡང་དག་ཀཱི་ལ་ཡ་གཉིས་སུ་མེད་པ་ལ་ཕྱག་འཚལ་ལོ༔ སྦྱོར་དངོས་རྗེས་གསུམ་གྱིས་ཉམས་སུ་ལེན་པར་འདོད་པའི་དང་པོ་སྦྱོར་བ་སྤྲོས་བཅས་ལས་བྱང་རྒྱས་འབྲིང་ལྟར་ལས། སྤྲོས་མེད་རྒྱུན་གྱི་རྣལ་འབྱོར་གྱི་སྐབས་སུ། མདུན་བསྐྱེད་བཤམས་བཀོད་སོགས་སྤྲོས་པ་མེད་ཀྱང་༔ ཕྱི་ནང་མཆོད་ཚོགས་སྤྱི་ལྟར་བཤམས་ཀྱང་ཚོགས་རྫོགས་ཕྱིར་ཅི་འབྱོར་བཤམས་ལ། རང་གི་སྙིང་ཁའི་འོད་ཟེར་གྱིས་བསྐུལ་བའི་སྐད་ཅིག་གིས་མདུན་གྱི་ནམ་མཁར་དཔལ་ཆེན་ཡང་དག་རྡོ་རྗེ་ཕུར་བུ་གཉིས་སུ་མེད་པའི་དཀྱིལ་འཁོར་གྱི་འཁོར་ལོ་བཛྲ་ས་མཱ་ཛཿས་སད་པར་བསམས་ལ་ཐལ་སྦྱར་བཅས། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། །
དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། །
ཚེ་རབས་བགྲངས་པའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། ལན་གསུམ་གྱིས་རྒྱུད་སྦྱངས་མཐར། ཛཿཧཱུྃ་བཾ་ཧོཿས་ཚོགས་ཞིང་རྣམས་རང་ལ་ཐིམ་པར་བསམ་མོ༔ གཉིས་པ་དངོས་གཞི་གཏེར་གཞུང་ནི། རྃ་ཡྃ་ཁྃ༔ ལན་གསུམ༔ ཨོཾ་ཨཱཿཧཱུྃ༔ ལན་གསུམ་གྱིས་སྦྱངས༔ ཨོཾ་མ་ཧཱ་ག་ལཀྵ་པཉྩ་ཨ་མྲྀ་ཏ་ཨོཾ་ཨཱཿཧཱུྃ༔
ཞེས་དང་གསུམ་པ་བྱིན་བརླབ་ནི༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋ༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋ༔ ཨོཾ་མ་ཧཱ་བྷ་ལིཾ་ཏ་ཏེ་ཛྭ་བ་ལིཾ་ཏ་བ་ལ་བ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋ༔ ཞེས་རིམ་བཞིན་ལན་གསུམ་གྱིས་སྦྱངས༔ དེ་ནས་སྐད་ཅིག་དྲན་རྫོགས་སུ༔ ཧཱུྃ༔ སྟོང་པའི་ངང་ལས་སྣང་སྲིད་གཞལ་ཡས་ཁང་༔ ཨེ་ལས་རབ་འཇིགས་ཕོ་བྲང་འབར་བའི་དབུས༔
འཁོར་ལོ་རྩིབས་བཞི་ཆོས་འབྱུང་ཏི་རའི་དབུས༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་གཡོན་པས་ཕུར་པ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་བརྒྱན༔ བརྐྱང་བསྐུམ་ཞབས་ཀྱིས་དམ་སྲི་རུ་ཏྲ་མནན༔ འཁོར་ལོ་རྒྱས་འདེབས་གསང་ཡེ་པང་དུ་འཁྱུད༔ གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ རུས་པའི་རྒྱན་ལྡན་བདེ་ཆེན་རྒྱས་པར་བསྒོམ༔ ཡབ་ཡུམ་སྐུ་ལ་འཇིགས་བྱེད་མེ་དཔུང་འཁྲིགས༔
ལོག་འདྲེན་བདུད་བཞི་ཚར་གཅོད་དཔའ་བོར་གསལ༔ ཞེས་དང་ཡང་ཕུར་སྦྲགས་མ་ལྟར་ན༔ དཔལ་ཆེན་ཐུགས་ཀར་ཙིཏྟ་ནི༔ མཐིང་ནག་ཟུར་བརྒྱད་ལྟེ་བ་རུ༔ ཡང་དག་དོན་གྱི་ཡེ་ཤེས་སེམས། ཧེ་རུ་ཀ་དཔལ་བདེ་བ་ཆེ༔ སངས་རྒྱས་ཐམས་ཅད་མཉམ་པར་སྦྱོར༔ ཉག་གཅིག་ཞལ་དང་ཐབས་ཤེས་ཕྱག༔ ཟུང་འཇུག་བདེ་ཆེན་དབྱིངས་ཕྱུག་སྦྱོར༔ དུར་ཁྲོད་དཔལ་གྱི་ཆས་ཀུན་རྫོགས༔
རྡོ་རྗེ་རྩེ་ལྔ་དུང་ཁྲག་བསྣམས༔ སྣང་སྟོང་ཤིན་ཏུ་ཕྲ་བའི་སྐུ༔ ཙིཏྟ་ཟུར་བརྒྱད་གཽ་རི་བརྒྱད༔ བདེ་སྟོང་སྐུ་ནི་ཡུངས་འབྲུ་ཙམ༔ དེ་ཡི་ཐུགས་ཀར་ཡེ་ཤེས་སེམས༔ རྡོར་སེམས་དཀར་གསལ་ལོངས་སྐུའི་ཆས༔ རྡོ་རྗེ་དྲིལ་བསྣམས་ཕྱེད་སྐྱིལ་བཞུགས༔ ཚོན་གང་འོད་ཀྱི་ཕུང་པོ་ནི༔ རིན་ཆེན་ཟུར་བརྒྱད་དབུས་ན་བཞུགས༔ ཀུན་གྱི་སྤྱི་མགྲིན་ཐུགས་ཀ་རུ༔
ཨོཾ་དཀར་ཨ་དམར་ཧཱུྃ་མཐིང་ཀཿ བདེ་གཤེགས་རྒྱལ་བ་མ་ལུས་པའི༔ རྡོ་རྗེ་གསུམ་གྱི་ངོ་བོར་གྱུར༔ ཞེས་དང༌། ཧཱུྃ༔ དམ་ཚིག་སེམས་དཔའི་ཐུགས་ཀའི་འོད་ཟེར་གྱིས༔ ཡང་དག་ཡེ་ཤེས་དཔལ་ཆེན་ལྷ་ཚོགས་རྣམས༔ སྤྱན་དྲངས་ཛཿཧཱུྃ་བཾ་ཧོཿས་གཉིས་མེད་བསྟིམ༔ བདག་ལ་དབང་བསྐུར་བྱིན་རླབས་བརྟན་པར་བཞུགས༔ ཨོཾ་བཛྲ་ས་མཱ་ཡ་ཛཿཏིཥྛ་ལྷན༔
ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔ དུག་ལྔ་རྣམ་དག་ཕྱི་ནང་མཆོད་པ་འབུལ༔ སྐུ་གསུང་ཐུགས་མཆོག་དངོས་གྲུབ་བསྩལ་དུ་གསོལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔
བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཅེས་མཆོད་ཅིང་བསྟོད། དེ་ཡི་ཐུགས་ཀར་ཙིཏྟ་ནི༔ མཐིང་སྨུག་མཆོང་གི་གུར་ལྟར་མཛེས༔ ལྟེ་བར་ཉི་སྟེང་རྡོ་རྗེ་ནི༔ རྩེ་དགུ་ནས་ཀྱི་འབྲུ་ཙམ་སྒྲེང་༔ རྡོ་རྗེའི་ལྟེ་བ་ཧཱུྃ་མཐིང་འབར༔ མཐའ་བསྐོར་ཁྲག་འཐུང་སྙིང་པོ་ལས༔ སྔགས་ཕྲེང་མཚམས་སུ་གསུང་རྡོ་རྗེ༔
རྟ་མགྲིན་དམར་པོས་བར་ཆད་སྲུང་༔ འོད་ཟེར་སྤྲོ་བསྡུས་དོན་གཉིས་བྱས༔ དཔལ་ཆེན་གསང་གསུམ་གཉིས་མེད་གྱུར༔ ཅེས་དམིགས་པའི་དོན་ཡིད་ལ་གཞོལ་ནས༔ ཨོཾ་བཛྲ་ཀཱི་ལི་ཀཱི་ལ་ཡཿསརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཕུར་པ། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཡང་དག་གོ ། ཡང་ཕུར་སྦྲགས་མར། ཨོཾ་བཛྲ་ཀཱི་ལི་ཀཱི་ལ་ཡ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ
ཞེས་བསྙེན་པའི་འགྲོས་ལྟར་བསྙེན་སྒྲུབ་ཆིག་དྲིལ་གྱི་དགོངས་པ་དང་༔ ལས་སྦྱོར་གྱི་ཁྱད་པར་གཏེར་གཞུང་ལྟར་བསྲུང་བཟློག་བསད་གསུམ་གྱི་མན་ངག་ནི། ཧཱུྃ༔ བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་བྷྲཱུྃ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔
ཞེས་སྲུང་དམིགས་དང་སྲུང་སྔགས་ཅི་ནུས་མཐར། བསད་པའི་དམིགས་པ་ནི། ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ ཞེས་བསད་སྔགས་དང༌། ཟློག་དམིགས་ནི།
ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀཿ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔ དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔
ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་ལ་གཞི་བསྙེན་སྐབས་བསྙེན་སྒྲུབ་ཆིག་དྲིལ་བཅུ་ཆ་ཙམ་མམ། རྒྱུན་ཁྱེར་སྐབས་སྲུང་སྔགས་བདུན་དང༌། འོག་མ་གཉིས་གསུམ་རེའི་དམིགས་པ་བཅས་སྦྱར་བ་ཤིན་ཏུ་ཟབ་པར་སྣང་ངོ༌། ། མཐར་བདག་བསྐྱེད་ཉེར་བསྡུ་ནི༔ ཧཱུྃ་ཧཱུྃ་ཧཱུྃ་གིས་ལྷར་སྣང་དབྱིངས་སུ་བསྡུས་པས་རྟག་མཐའ་བྲལ། ཨ་ཨ་ཨཱཿས་མཉམ་པར་བཞག ། ཕཊ྄་ཕཊ྄་ཕཊ྄ཿ
ཀྱིས་ལྷར་ལྡང་གསང་བ་གསུམ་གྱིས་ཆད་མཐའ་སྤང༌། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། ཞེས་གོ་བགོ་ཞིང༌། རྒྱུན་གྱི་སྤྱོད་ལམ་ལ་འཇུག ། དགེ་བ་འདི་ཡིས་མྱུར་དུ་བདག ། རྡོ་རྗེ་གཞོན་ནུ་སོགས། སྨོན་ལམ་རྒྱས་གདབ།། །། གསུམ་པ་རྗེས་ཀྱི་བྱ་བ་ལ། ཐུན་བར་གཏོར་འབུལ་བྱ་བར་འདོད་ན། གཏོར་རྫས་བདུད་རྩིས་བྲན།
རྃ་ཡྃ་ཁྃ་གིས་སྦྱང༌། བདག་ཉིད་དཔལ་ཆེན་ཐུགས་ལས་སྤྲོས་པ་ཡི། ། ཡཾ་རཾ་ཀེཾ་ལས་རླུང་མེ་ཐོད་སྒྱེད་སྟེང༌། ། ཨ་ལས་བྷནྡྷ་ཆོས་དབྱིངས་མཉམ་པའི་ནང༌། ། ཤ་ལྔ་བདུད་རྩི་ལྔ་སྦྱོར་སྟེང་གི་མཁར། ། འབྲུ་གསུམ་གནས་པའི་འོད་ཀྱིས་ཡེ་ཤེས་ཀྱི། ། བདུད་རྩི་སྤྱན་དྲངས་དམ་ཡེ་དབྱེར་མེད་པའི། ། འདོད་ཡོན་བདུད་རྩིའི་སྤྲིན་ཕུང་འཕྲོ་བར་གྱུར། ཨོཾ་ཨཱཿཧཱུྃ་ཧོཿས་བྱིན་གྱིས་བརླབས་ལ། མགྲོན་བསྡུ་བ་ནི།
ཧཱུྃ། བླ་མེད་བྱང་ཆུབ་སྒྲུབ་པ་པོར། ། བར་དུ་གཅོད་པའི་བདུད་འདུལ་བའི། ། ལྷ་མཆོག་རྡོ་རྗེ་གཞོན་ནུ་དང༌། ། ཡུམ་ཆེན་འཁོར་ལོ་རྒྱས་འདེབས་མ། ། ཡབ་ཡུམ་སྤྲུལ་པའི་དཀྱིལ་འཁོར་ལྷ། ། སྲུང་མ་དམ་ཅན་རྒྱ་མཚོ་བཅས། ། ཆོས་ཀྱི་དབྱིངས་ནས་སྐུར་བཞེངས་ལ། ། དམ་ཚིག་དབང་གིས་གཤེགས་སུ་གསོལ། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་བཛྲ་ས་མཱ་ཡ་ཛཿས་སྤྱན་དྲངས།
ཧཱུྃ། དངོས་འབྱོར་ཡིད་ཀྱི་རྣམ་སྤྲུལ་པའི། ཕྱི་མཆོད་འདོད་ཡོན་རྒྱ་མཚོ་དང༌། ཁྱད་པར་སྨན་གཏོར་རཀྟའི་ཚོགས། ནམ་མཁའ་མཛོད་ཀྱི་འཁོར་ལོས་མཆོད། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་བཛྲ་ཨརྒྷཾ་སོགས་ནས་ཤབྡ་པྲ་ཏཱིཙྪ་ཡེ་སྭཱ་ཧཱ། མ་ཧཱ་པཉྩ་ཨ་མྲྀ་ཏ་རཀྟ་པཱུ་ཛ་ཁཱ་ཧི། སོགས་སྨན་རཀ་དང༌། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་ས་པ་རི་ཝཱ་རི་ཨི་དཾ་བྷ་ལིངྟ་ཁཱ་ཧི། ལན་གསུམ་གྱིས་གཏོར་མ་འབུལ།
ཧོ། བཅོམ་ལྡན་འདས་དཔལ་ཆེན་པོ་བཛྲ་ཀུ་མཱ་ར་ཕྲིན་ལས་ཕུར་པའི་ལྷ་ཚོགས་དམ་ཅན་སྲུང་མ་དང་བཅས་པ་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་དང་ཆོས་ཀྱི་རྒྱལ་སྲིད་སྐྱོངས། འཇིག་རྟེན་གྱི་རྒུད་པ་སོལ། སེམས་ཅན་གྱི་ཕན་བདེ་སྤེལ། རྣལ་འབྱོར་པ་རྣམས་ཀྱི་སྡོང་གྲོགས་མཛོད། སྔགས་འཆང་རྣམས་ཀྱི་ཕྲིན་ལས་སྒྲུབས། སྡང་བའི་དགྲ་ཐུལ།
གནོད་པའི་བགེགས་ཆོམས། ཁྱད་པར་དམ་ཚིག་འདིར་འདུས་པ་རྣམས་ཀྱི་ཕྱི་ནང་གསང་བའི་འགལ་རྐྱེན་ཞི་བ་དང༌། མཐུན་རྐྱེན་སྨོན་པའི་ལེགས་ཚོགས་ཐམས་ཅད་འཕེལ་ཞིང་རྒྱས་པ་དང༌། མཆོག་དང་ཐུན་མོང་གི་དངོས་གྲུབ་མ་ལུས་པ་མྱུར་དུ་འགྲུབ་པའི་ཕྲིན་ལས་མཛོད་ཅིག ། ཅེས་འདོད་དོན་གསོལ། ཧཱུྃ། བཅོམ་ལྡན་དཔལ་ཆེན་རྡོ་རྗེ་གཞོན་ནུའི་ཀློང༌། ། ཡང་དག་ཐུགས་མཆོག་བཛྲ་ཧེ་རུ་ཀཿ ། ཆོས་ཀྱི་དབྱིངས་སུ་གཉིས་མེད་སྦྱོར་བ་ཡི། ། དཀྱིལ་འཁོར་འཁོར་ལོའི་ལྷ་ལ་ཕྱག་འཚལ་བསྟོད།
ཅེས་བསྟོད་ལ། ཧཱུྃ། ཁྱད་པར་ཕྲིན་ལས་གློག་ལྟར་མྱུར་བ་ཡི། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་གྱིས། ། གཉིས་མེད་སྤྲུལ་པ་སྲས་མཆོག་ཁྲོ་བཅུའི་སྤྲིན། ། དབང་ཕྱུག་ཉེར་བརྒྱད་ཕུར་སྲུང་བཅུ་དྲུག་དང༌། ། འབར་བའི་ཕོ་ཉ་གནོད་སྦྱིན་མེ་འོད་གདོང༌། ། བཙན་རྒོད་རོལ་པ་བཅོ་བརྒྱད་ལ་སོགས་པ། ། སྲུང་མ་དམ་ཅན་རྒྱ་མཚོ་འཁོར་དང་བཅས། ། རང་བཞིན་དབྱིངས་ནས་གཟུགས་ཀྱི་སྐུར་བཞེངས་ལ། །
དམ་ཚིག་དབང་གིས་སྒྲུབ་པའི་གནས་འདིར་བྱོན། ། རང་རང་དགྱེས་པའི་གདན་ལ་བཞུགས་ནས་ཀྱང༌། ། སྔོན་ཚེ་ཧེ་རུ་ཀ་ཡི་བཀའ་བཞིན་དུ། ། སྒྲུབ་པའི་སྡོང་གྲོགས་མཛོད་ཅིག་ས་མ་ཡ། ། ཕྱི་ནང་གསང་མཆོད་སྤྱན་གཟིགས་འདོད་ཡོན་ཚོགས། ཐུགས་ཀྱིས་གང་བཞེད་དེ་ལྟར་ཤར་བའི་མཆོད། ། རིག་དང་མ་རིག་འགལ་འཁྲུལ་ཉམས་ཆག་བཤགས། ། གནས་སྐབས་བླ་མེད་བྱང་ཆུབ་སྒྲུབ་པ་ལ། ། བར་ཆད་ཀུན་སེལ་ཕྲིན་ལས་རབ་འབྱམས་སྒྲུབས། ། མཐར་ཐུག་བླ་མེད་བྱང་ཆུབ་མ་ཐོབ་བར། །
མ་ཡི་བུ་བཞིན་སྐྱོང་བར་ཞལ་བཞེས་བཞིན། ། ལས་ཀྱི་འབྲས་བུ་མ་ལུས་མཆིས་པར་མཛོད། ཅེས་འདོད་དོན་གསོལ་ཞིང་ཆོས་སྐྱོང་གསོལ་ཁ་གཞན་རྣམས་ཀྱང་འདིར་འཛུད། སྤྲོ་བར་མོས་ན་གཤམ་གསལ་ཚོགས་མཆོད་ཀྱང་སྦྱར་ལ་མཆོད་བསྟོད་གཤེགས། མཐར་ཡིག་རྒྱས་ནོངས་པ་བཤགས་ཤིང༌། མགྲོན་ཐབས་ཡེ་ཤེས་པ་བརྟན་པར་བཞུགས་སམ་དབྱིངས་སུ་གཤེགས། འཇིག་རྟེན་པ་བཛྲ་མུཿས་རང་གནས་སུ་གཤེགས་ཤིང་རྗེས་ཀྱི་བྱ་བ་ལ་འཇུག་པར་བྱའོ། ། ཞེས་པའང་ཟབ་ཆོས་འདི་ཉིད་ཀྱི་བརྒྱུད་འཛིན། སྒོ་ཆེན་རྒྱལ་སྤྲུལ་གསང་སྔགས་བསྟན་འཛིན་མཆོག་ནས། ལྷ་རྫས་རིན་པོ་ཆེ་རྒྱལ་སྲིད་གྲངས་ལྡན་གྱི་སྐྱེས་བཅས་བསྐུལ་ངོར།
གཏེར་གཞུང་རྒྱུན་ཁྱེར་སོར་བཞག་ལ། ཅུང་ཟད་འཇུག་བདེའི་ཆེད་དུ། དིལ་མཁྱེན་རིན་པོ་ཆེའི་གཉགས་ཕུར་རྒྱུན་ཁྱེར་དང༌། ཐོག་མཐའི་ངག་འདོན་ཁ་སྐོང་བཅས་དཀྱུས་གཅིག་ཏུ་བསྡེབས་པ་འདིའང༌། གཏེར་ཆེན་ཉིད་ཀྱིས་བྱིན་བརླབས་ཀྱི་སྣང་བ་ཅུང་ཟད་ཐོབ་པ་ཀ་མ་རཱ་ཛ་དཱི་པས་སྦྱར་བས་འགྲོ་ཀུན་བདུད་བཞིའི་གཡུལ་ལས་རྒྱལ་བའི་རྒྱུར་གྱུར་ཅིག། །། ༈ དཔལ་ཆེན་རྡོ་རྗེ་ཕུར་པའི་ཚོགས་མཆོད་ནི། སྐབས་འགར་ཚོགས་མཆོད་སོགས་ཅུང་ཟད་སྤྲོས་པར་འདོད་ན། ཚོགས་རྫས། རྃ་ཡྃ་ཁྃ། ཨོྃ་ཨཱཿཧཱུྃ་ཧོཿས་བྱིན་གྱིས་བརླབས།
ཧཱུྃ། མཐིང་ནག་གྲུ་གསུམ་འབར་བའི་དཀྱིལ་འཁོར་ནས། ། ཕོ་བདུད་དྲེགས་པ་བརྫིས་པའི་གདན་སྟེང་དུ། ། དཔལ་ཆེན་རྡོ་རྗེ་གཞོན་ནུ་དཔའ་བོའི་སྐུ། ། བདུད་འདུལ་ཁྲོ་བཅུ་ཁྲ་ཐབས་འཁོར་གྱིས་བསྐོར། ། རྡོ་རྗེ་ཕུར་པའི་ལྷ་ཚོགས་འཁོར་དང་བཅས། ། དབང་དང་དངོས་གྲུབ་སྩོལ་ཕྱིར་གཤེགས་སུ་གསོལ། ། འདོད་ཡོན་ཟད་མེད་ཚོགས་ཀྱི་མཆོད་པ་བཞེས། ། ཐུགས་དམ་གཉན་པོ་ཆོས་ཀྱི་དབྱིངས་སུ་བསྐང༌། ། ཉམས་ཆག་འགལ་འཁྲུལ་ནོངས་པ་དབྱིངས་སུ་བཤགས། །
མ་རུངས་ཞིང་བཅུའི་རུ་ཏྲ་ཞལ་དུ་སྦྱོར། ། དེ་ལྟར་ཚོགས་མཆོད་བསྐངས་བཤགས་ཕུལ་བའི་མཐུས། ། ཨ་བྷི་ཙརྻའི་དངོས་གྲུབ་དེང་སྩོལ་ཅིག ། ཕུང་ཁམས་སྐྱེ་མཆེད་གདན་གསུམ་འཁོར་ལོའི་ལྷ། ། ཡེ་ནས་དག་མཉམ་དཀྱིལ་འཁོར་འཁོར་ལོའི་ཚུལ། ། སྲིད་པ་ཕུར་བུས་སྣང་ཞེན་ལྷར་སྦྱངས་པས། ། སྣང་སྟོང་སྐུ་ཡི་རྡོ་རྗེར་འགྲུབ་བྱིན་རློབས། ། རྡོ་རྗེ་ལུས་ཀྱི་རྩ་རླུང་ཐིག་ལེའི་སྤྲིན། ། བྱང་སེམས་ཕུར་བུའི་ཨ་ཧཾ་འབར་འཛག་གིས། ། དགའ་བཞིའི་འགྲོས་ཐིམ་ས་ལམ་དབུ་མར་རྫོགས། །
བདེ་སྟོང་གསུང་གི་རྡོ་རྗེ་འགྲུབ་བྱིན་རློབས། ། དབྱིངས་རིག་ཟུང་འཇུག་འོད་གསལ་གཉུག་མའི་གཤིས། ། སྒྲོན་དྲུག་སྣང་བཞིའི་ཉེ་ལམ་ཟླ་མེད་ཕུལ། ། རིག་པའི་ཕུར་བུ་ཆོས་ཀྱི་དབྱིངས་ཐེབས་པས། ། རིག་སྟོང་ཐུགས་ཀྱི་རྡོ་རྗེ་འགྲུབ་བྱིན་རློབས། ། ཚད་མེད་སྙིང་རྗེས་འགྲོ་ཁམས་རྒྱ་ཡིས་ཐེབས། ། རྫས་ཀྱི་ཕུར་བུས་དགྲ་བགེགས་རྩད་ནས་གཅོད། ། སྒྲོལ་བ་གཉིས་ཀྱི་ཐབས་མཁས་མཛད་ཕྲིན་གྱིས། ། དོན་གཉིས་བསམ་ཀུན་འགྲུབ་པའི་བཀྲ་ཤིས་སྩོལ། ། ཅེས་པའང་པདྨ་བི་ཛས་སོ།། །།
༈ ཚོགས་རྫས། རྃ་ཡྃ་ཁྃ། ཨོྃ་ཨཱཿཧཱུྃ་ཧོཿས་བྱིན་གྱིས་བརླབས། ཧཱུྃ། རབ་འབྱམས་རྩ་གསུམ་དཀྱིལ་འཁོར་སྒྲུབ་སྡེ་བརྒྱད། ཁྱད་པར་དཔལ་ཆེན་ཕུར་པའི་ལྷ་ཚོགས་རྣམས། ། ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ། ། འདོད་ཡོན་ལྔ་ལྡན་ཟག་མེད་ཚོགས་མཆོད་འབུལ། ། རྩ་བ་ཡན་ལག་དམ་ཚིག་ཉམས་ཆག་བཤགས། ། གཟུང་འཛིན་གཉིས་སྣང་དགྲ་བགེགས་དབྱིངས་སུ་སྒྲོལ། །
གཉིས་མེད་བདེ་བ་ཆེན་པོར་ཐུགས་དམ་བསྐང༌། ། སྒྲུབ་མཆོག་རྣམས་ལ་དབང་བསྐུར་བྱིན་རློབས་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཞེས་པའང་ཁྲག་འཐུང་ཕྲིན་ལས་གྲུབ་པ་རྩལ་གྱིས་བྲིས་པ་དགེ། །། ༈ གཏོར་འགུགས་ནི། ན་མོ། རང་ཉིད་ཡི་དམ་ལྷར་གསལ་བའི་མདུན་དུ་གཏོར་སྣོད་དུག་གསུམ་གྱི་ཁང་སྒྲོམ་ཤོར་མེད། འཁོར་བའི་བཙོན་ར་རྒྱ་ཁྱོན་གཞལ་ལས་འདས་པའི་དབུས་སུ་ནྲྀ་ཏྲི་ཛ་ཁམ་ནག་ལས། མ་རིག་ཉམས་པའི་དགྲ་གདོན་མི་དགེ་མྱ་ངན་གྱི་ཉམ་གཟུགས། ལུས་ལ་རང་བྱས་ཀྱི་རྣམ་སྨིན་ནད་མཚོན་གྱི་དུག་རླངས་འཚུབས་པ་དེ་ཡི་རོ་རྐྱང་གི་ལམ་རྒྱུད་དུ།
དགེ་སྡིག་ལྷ་བདུད་དུག་སྦྲུལ་དཀར་ནག་གཉིས་ཀྱིས་ཁོང་ཁྲག་འཇིབ་པ། སྙིང་ཁར་སྲོག་འཛིན་གྱི་ངོ་བོ་ཉོན་མོངས་ཁྲག་གི་ལྦུ་བ་དེ་ལ། ཆོས་ཉིད་རྣམ་དག་གི་འཁོར་ལོ་ལ་ཤེས་རབ་རིག་པའི་རྣོ་ངར་དང་ལྡན་པས། དགྲ་བགེགས་ཀྱི་སྒོ་གསུམ་དབང་ལྔ་དོན་སྙིང་ཐམས་ཅད་གཏུབས་པར་གསལ་ལོ། ། ན་མོ། བྱིན་རླབས་ནུས་པའི་བདག་ཉིད། གྲུབ་དབང་རྩ་བརྒྱུད་བླ་མ། དབྱིངས་ནས་བདེན་རྟགས་རྫོགས་པ། རབ་འབྱམས་ཡི་དམ་རྒྱ་མཚོ། ཡེ་ཤེས་རྡོ་རྗེ་ལུས་ཅན།

ཁྱབ་བདག་པདྨ་འབྱུང་གནས། བརྟེན་ཡུལ་རྩད་ནས་འགུགས་མཛད། ཞིང་སྔགས་མ་དང་མཁའ་འགྲོ། མྱུར་མགྱོགས་ལས་ལ་ཤར་བའི། བསྟན་སྲུང་དྲེགས་པའི་སྡེ་ཚོགས། ཐུགས་རྗེ་ཁྲོས་པའི་དཔུང་ཆེན། ཏིང་འཛིན་ལྷ་སྔགས་ཕྱག་རྒྱས་དམིགས་པའི་ཡུལ་དུ་མཆིས་པའི། སྡང་དགྲ་གནོད་བྱེད་བྱད་མ་ཐམས་ཅད། རྒྱུ་འབྲས་ལས་ཀྱི་ཕོ་ཉ། སྟོང་གསུམ་གང་བའི་རྡུལ་དང་མཉམ་པས། འགུགས་བྱེད་སྙིང་རྗེའི་ལྕགས་ཀྱུས་ཟུངས་ལ།
འོད་གསལ་སྟོང་ཉིད་ཞགས་པས་བསྡམས་ཏེ། ལྷ་སྲུང་རྡོ་རྗེའི་ར་གུར་སྟེང་འོག་ཕྱོགས་མཚམས་གང་དུ་མཆིས་ཀྱང༌། དམར་ཆེན་ཐུན་གྱི་གཏོར་མ། དམར་ནག་ཁྲག་གི་ལྦུ་བ་འདི་ལ་ཁུག་ཅིག ནྲྀ་ཏྲི་ཨ་ཀརྵ་ཡ་ཛ་ཛཿ ཛཿ བདག་མདུན་ཐུགས་ལས་རེག་ཆོད་རྣོ་ངར་གྱི། ། མཚོན་ཆ་སྣ་ཚོགས་བུ་ཡུག་ཆར་སྤྲིན་གཏིབས། ། བྱད་མ་ལྷ་དང་དངོས་པོ་མ་ལུས་པའི། ། ལུས་ལ་ཕོག་པས་ཁྲག་རླུང་རྡུལ་ཕྲན་གྱུར། །
ཚེ་བསོད་རླུང་སེམས་ནྲྀ་ཡིག་རང་ལ་ཐིམ། ། ཨ་ཡིག་ཁྲུས་བྱས་བདེ་སྟོང་རྣམ་ཤེས་དེ། ། ཆོས་དབྱིངས་བདེ་ཆེན་ལམ་ནས་ལྷ་ལ་ཐིམ། ། ཤ་རི་ཁྲག་མཚོ་རུས་པ་གྲམ་ལྟར་སྤུང༌། ། སྟོང་གསུམ་ཁྱོན་གང་དམ་ལྡན་དཔའ་བོའི་ཟས། ། དགྱེས་པའི་མཆོད་རྫས་རོ་མཆོག་སྟོང་ལྡན་པ། ། ཀ་དག་ཆོས་དབྱིངས་ཡེ་རྫོགས་ཟས་སུ་གྱུར། ཨཱརྻ་དྷྭ་ཛས་སོ།། །། ༈ བཀའ་བརྒྱད་ཆེན་པོ་གསང་བ་ཟིལ་གནོན་ལས༔ མྱུར་མཛད་ཡེ་ཤེས་མགོན་པོ་ཕྱག་དྲུག་པའི་གཏོར་བསྡུས་བཞུགས་སོ༔
བླ་མ་དང་མགོན་པོ་ཡིད་བཞིན་ནོར་བུ་ལ་ཕྱག་འཚལ་ལོ༔ ས་མ་ཡ༔ རྒྱ་རྒྱ་རྒྱ༔ ཨེ་མ༔ ཁོ་མོ་མཚོ་རྒྱལ་གྱིས༔ ཡེ་ཤེས་མགོན་པོའི་གསོལ་མཆོད་བསྟན༔ སངས་རྒྱས་ཡེ་ཤེས་ལེགས་པར་ཟུངས༔ བརྡ་གཟུགས་རིན་ཆེན་གཏེར་དུ་སྦོས༔ ས་མ་ཡ༔ རྒྱ་རྒྱ་རྒྱ༔
མགོན་པོའི་གསོལ་མཆོད་རིམ་པ་ནི་༔ བྷནྡྷ་རྒྱན་བཟང་གཏོར་མ་བཤམ༔ སྨན་རཀ་ཕུད་ཀྱིས་ལེགས་པར་བྲན༔ དང་པོ་མཆོད་པ་བྱིན་བརླབ་ནི༔ ཨོཾ་ཨཱཿཧཱུྃ༔ ལན་གསུམ་བརྗོད༔ ཧོཿ གཏོར་མ་སྨན་རཀ་དགྲ་བགེགས་ཀྱི་ཤ་ཁྲག་རུས་པ༔ ཡེ་ཤེས་ཀྱི་བདུད་རྩི་རྒྱ་མཚོ་ཆེན་པོར་གྱུར༔ ཨོཾ་ཧ་ཧོ་ཧྲཱི་ཕཻཾ་ཕཻཾ༔
གཉིས་པ་སྤྱན་འདྲེན་པ་ནི༔ ཧཱུྃ༔ རང་གི་ཐུགས་ཀ་ནས་ཏིང་འཛིན་རོལ་པའི་འོད་ཟེར་ལྕགས་ཀྱུ་ལྟར་འཕྲོས་པས༔ ཤར་ལྷོ་བསིལ་བ་ཚལ་ནས་དུར་ཁྲོད་ཤིང་ཙན་དན་རྐང་གཅིག་པའི་དྲུང་ནས་དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོ་སྤྱན་དྲངས༔ ཨོཾ་བཛྲ་མ་ཧཱ་ཀཱ་ལ་ཀྵེཾ་ཀྵེ་ཊ་བིགྷྣཱན་བི་ན་ཡ་ཀ་བཾ་ཧཱུྃ་ཕཊ྄ཿ བྷྱོ་མ་ཏྲི་ཀ་ལི་ཙཎྜ་ལཱི་ཀུ་རུ་ཀུལླེ་ཧཱུྃ་ཕཊ྄ཿ ཨོཾ་བཛྲ་ས་མཱ་ཡ་ཛ་ཛཿ པདྨ་ཀ་མ་ལ་ཡེ་སཏྭཾ༔ ཨོཾ་ན་མོ་པུ་རུ་ཤ་ཡ་ཧོཿ ཧོཿ
མགོན་པོའི་ལྗགས་རྡོ་རྗེའི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར༔ ཨོཾ་ཤྲཱི་མ་ཧཱ་ཀཱ་ལ་ཡ་བྷྱོ་མ་ཏྲི་ཀ་ལི་ཧཱུྃ་ཕཊ྄ཿ ཨི་དཾ་བྷ་ལིངྟ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁཱ་ཧི༔ ཨོཾ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ ཞེས་པས་གཏོར་མ་ལེགས་པར་བསྔོ༔ གསུམ་པ་བསྟོད་པ་བྱ་བ་ནི༔ ཧཱུྃ༔ རབ་འཇིགས་དུར་ཁྲོད་འབར་བའི་ཀློང་དཀྱིལ་ནས༔ ཆེ་བཙན་དབང་ཕྱུག་མ་ཧཱ་ཀཱ་ལ་ཡ༔
མཐིང་ནག་རྔམ་པའི་ཞལ་གསུམ་རབ་ཏུ་འཁྲོས༔ རིགས་བདག་མི་བསྐྱོད་གཙུག་རྒྱན་ཅོད་པན་འཕུར༔ དཔྲལ་བར་དམ་ཚིག་སིནྡྷུ་ར་ཡིས་བྱུགས༔ འབར་བའི་གྲི་གུག་ཐོད་ཁྲག་ཅང་ཏེའུ་གཡས༔ བྷན་དམར་རྩེ་གསུམ་དགྲ་འཆིང་ཞགས་པ་གཡོན༔ དུར་ཁྲོད་ཆས་ལྡན་ཞབས་བཞི་དོར་སྟབས་བགྲད༔ གླང་པོའི་གདོང་ཅན་ལྷ་ཆེན་ཕོ་མོ་བརྫིས༔ ཀྵེཾ་ཀྵེཾ་སྒྲ་སྒྲོགས་མེ་དཔུང་ཀློང་དུ་བཞུགས༔ ཙན་དན་ལ་གནས་ནག་པོ་ཕྱག་དྲུག་པ༔ སྒྲུབ་མཆོག་བུ་བཞིན་སྐྱོང་བའི་དཔལ་ཆེན་པོ༔
ཡིད་བཞིན་ནོར་བུ་མགོན་པོ་ཁྱོད་ལ་བསྟོད༔ ཧཱུྃ༔ སྦྱོར་བའི་ཡུམ་མཆོག་སྔགས་བདག་དཔལ་འབར་མ༔ དམར་མོ་ཞལ་གཅིག་ཕྱག་གཉིས་གཏུམ་པ་མོ༔ གྲི་ཁུག་མགུལ་འཁྱུད་ཐོད་ཁྲག་ཡབ་ལ་སྟོབ༔ དུར་ཁྲོད་ཆས་ལྡན་མ་སྲིང་ཕོ་ཉ་འགྱེད༔ ཞབས་གཉིས་བརྐྱང་བསྐུམ་དཔའ་བོའི་སྐུ་ལ་འཁྲིལ༔ དབྱིངས་ཕྱུག་ལྷ་མོ་འདོད་རྒུ་མཆོད་སྦྱིན་མ༔ ལྷ་མོ་ཙཎྜ་མ་ལ་ཕྱག་འཚལ་བསྟོད༔ བཞི་པ་གཏོར་འབུལ་ནི༔
ཧཱུྃ༔ ལེགས་ལྡན་མགོན་པོ་མ་ཧཱ་ཀཱ་ལ་ཡ༔ ཡུམ་མཆོག་སྔགས་བདག་འདོད་ཁམས་དབྱིངས་ཕྱུག་མ༔ ནག་པོ་ཆེན་པོ་ལྕམ་དྲལ་བྲན་གཡོག་འཁོར༔ བསྟན་སྲུང་མཐུ་ཆེན་དབང་ཕྱུུག་ཁྱེད་རྣམས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྒྲུབ་མཆོག་བདག་གི་བཀའ་ཉོན་བུ་བཞིན་སྐྱོངས༔ མ་རུངས་འཚེ་བའི་དགྲ་བགེགས་སྒྲོལ་བར་མཛོད༔ ཨོྃ་མ་ཧཱ་ཀཱ་ལ་ཀྵེཾ་ཀྵེ་ཊ་པཱ་ལ་བིགྷྣཱན་བི་ན་ཡ་ཀ་བཾ་ཧཱུྃ་ཕཊ྄ཿ བྷྱོ་ཏྲི་ཀ་ལི་ཙཎྜ་ལཱི་ཀུ་རུ་ཀུ་ལུ་ཧཱུྃ་ཕཊ྄ཿ
ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་གཏོར་མ་ཕུལ་ཞིང་ཕྲིན་ལས་བཅོལ༔ ས་མ་ཡ༔ འདི་ཉིད་བསྟན་སྲུང་ཀུན་གྱི་མཆོག༔ སློབ་དཔོན་ཤཱནྟིཾ་གྷརྦྷ་ནི༔ བསིལ་བ་ཚལ་དུ་བཞུགས་པའི་ཚེ༔ མགོན་པོས་དངོས་སུ་ཞལ་གཟིགས་ནས༔ ཙན་དན་ཤིང་ལ་ཐིམ་པ་ཡི༔ དུར་ཁྲོད་ཤིང་རྐང་གཅིག་ཅེས་པའི༔
ཚང་ཚིང་འཁྲིགས་པའི་མགོན་པོ་ནི༔ ནགས་འདབས་མ་ཧཱ་ཀཱ་ལར་གྲགས༔ སྤྱིར་ན་ཆེ་བཙན་འགྲན་ཟླ་བྲལ༔ ཡེ་ཤེས་མགོན་པོ་ནོར་གྱི་བདག༔ བསྒྲུབས་པས་འདོད་རྒུ་ཆར་བཞིན་འབེབས༔ ཕ་རོལ་དགྲ་བགེགས་དམོད་པས་བརླག༔ དེ་བས་མཐུ་རྩལ་རྨད་བྱུང་འདི༔ དམ་དུ་བཟུང་ལ་ལེགས་པར་བསྟེན༔ ཀུན་གྱི་ཐུན་མོང་མ་ཡིན་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱི་ལོར་སྦས་ཚལ་ནས་གདན་དྲངས་པའོ༔ སརྦ་མངྒ་ལཾ།། ༈ ཆོས་སྐྱོང་ཀུན་འདུས་གཏོར་འབུལ་ནི༔ ཧཱུྃ༔ དུར་ཁྲོད་རྔམ་ཆེན་མེ་རླུང་འཚུབས་པའི་ཀློང་༔ ཐོད་མཁར་དམར་ནག་ཕོ་བྲང་སོ་སོའི་དབུས༔
བསྟན་པའི་བཀའ་སྲུང་ལས་མཛད་མི་བསྲུན་པ༔ ལེགས་ལྡན་མགོན་པོ་ཕྱག་བཞི་ཕྱག་དྲུག་པ༔ མ་ནིང་དང་ནི་གདོང་བཞི་བྲམ་གཟུགས་ཅན༔ ལས་མགོན་སེང་གདོང་སྲོག་བདག་བྱ་རོག་གདོང་༔ གྲི་གུག་བིང་ཆེན་དམར་ནག་ཏྲག་ཤད་དང་༔ གུར་མགོན་ཨ་གྷོ་ར་དང་སྟག་ཞོན་པ༔ བེར་ནག་ཅན་དང་སེང་ཞོན་མདུང་ཐུང་ཅན༔ ཁྱད་པར་གཟའ་བརྒྱད་ཀི་ཀང་རཱ་ཧུ་ལ༔ ཨེ་ཀ་ཛཱ་ཊི་དུད་སོལ་རེ་མ་ཏི༔ ཚེ་རིང་མཆེད་ལྔ་ཨ་ཕྱི་ཆོས་སྒྲོན་དང་༔
སྲོག་བདག་མ་མོ་དམ་ཅན་རྡོ་རྗེ་ལེགས༔ བཙན་རྒོད་ཁྲག་འཐུང་ཤན་པ་མདུང་དམར་ཅན༔ དྲག་པོ་དགེ་བསྙེན་ཀླུ་དང་བདུད་ཀྱི་རྗེ༔ གིང་ཆེན་ཕོ་མོ་ཤ་ཟ་བྱེ་བ་འབུམ༔ རྒྱལ་ཆེན་དཔེ་དཀར་ལ་སོགས་གཏེར་སྲུང་དང་༔ སྡེ་དཔོན་སུམ་ཅུ་དྲེགས་བྱེད་ཡང་འཁོར་ལ༔ ཤ་ཁྲག་དམར་གྱི་གཏོར་མ་འདི་འབུལ་ལོ༔ བཞེས་ནས་སངས་རྒྱས་བསྟན་པ་བསྲུང་བ་དང་༔ སྒྲུབ་པའི་རིག་འཛིན་བདག་ལ་བུ་བཞིན་སྐྱོངས་༔ སྣང་སྲིད་ལྷ་འདྲེ་མི་གསུམ་དབང་དུ་སྡུས༔
སྐྱེ་འགྲོ་འཇིག་རྟེན་ཕོ་མོའི་སྙིང་བསྒུལ་ལ༔ ཟས་ནོར་ལོངས་སྤྱོད་གནས་འདིར་ཆར་བཞིན་ཕོབ༔ སྙན་གྲགས་མངའ་ཐང་དཔལ་འབྱོར་རྒྱས་པ་དང་༔ བདག་ལ་སྡང་ཞིང་འཚེ་བའི་དགྲ་བགེགས་སྒྲོལ༔ བཅོལ་བའི་ཕྲིན་ལས་ཐོགས་མེད་འགྲུབ་པར་མཛོད༔ ཅེས་བཀའ་བརྒྱད་ནས་ཁོལ་དུ་ཕྱུང་བའོ༔ རྩ་གསུམ་དགོངས་འདུས་ཀྱི་གསོལ་བསྡུས་བཞུགས་སོ། ཧཱུྃ་ཧྲཱིཿ རྩ་གསུམ་དགོངས་པ་འདུས་པའི་ཀློང་ཡངས་ནས། ། རྩ་གསུམ་རྡོ་རྗེ་འཆང་དང་དབྱེར་མེད་པ། །
རིག་འཛིན་གར་དབང་རྩ་གསུམ་གླིང་པ་ལ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ། རྩ་གསུམ་དགོངས་འདུས་བསྟན་སྲུང་ཞལ་བཞེས་པའི། ། ཆོས་སྐྱོང་དགོངས་འདུས་ཡིད་བཞིན་ནོར་བུའི་ཚོགས། ། མ་ལུས་འཁོར་བཅས་སྤྱན་འདྲེན་བཞུགས་ཕྱག་འཚལ། ། མཆོད་སྤྲིན་ཚོགས་བཞེས་ཐུགས་དམ་བསྐང་གསོལ་བསྟོད། ། ལས་བཞི་ལྷུན་གྲུབ་མཆོག་ཐུན་དངོས་གྲུབ་སྩོལ། ། རྩ་གསུམ་དགོངས་འདུས་བཀའ་སྲུང་དམ་ཚིག་ཅན། ། སྐལ་ལྡན་རྗེས་འཇུག་བདག་གི་སྲུང་མར་མཛོད། ། ཆོས་སྐྱོང་བྲན་དུ་ཁོལ་བར་བྱིན་གྱིས་རློབས།
ཉག་བླ་འཇའ་ལུས་པ་པདྨ་བདུད་འདུལ་གྱི་བཀའ་འབུམ་ནས་ཕྱུང་བའོ།། །། ༈ ན་མོ་པདྨ་ཀཱ་ར་ཡེ། རྩ་གསུམ་གླིང་པ་ཆོས་ཀྱི་རྒྱ་མཚོའི་བཀའི་སྲུང་མ། སྡེ་ལྔའི་རྒྱུན་གསོལ་སྐོང་བསྡུས་གྲངས་གསོག་ལ་མཆོད་གཏོར་སྤྱན་གཟིགས་རྒྱས་པར་བཤམས་ཤིང༌། ཨརྒྷཾ་དཀར་སྔོན་ཟས་སྣ་སྨན་ཕུད་ཅི་འབྱོར་བ་བཀྲམ་ལ། ན་མཿ སརྦ་ཏ་ཐཱ?ནམ་མཁའ་མཛོད་ཀྱི་སྔགས་རྒྱས་བརླབས་ལ་རོལ་མོ་དབྱངས་དང་བཅས་པས། ཀྱཻ། དགོངས་ཤིག་དམ་ཅན་སྲུང་མ་རྣམས། ། དམ་ལས་མ་འདའ་ད་ཚུར་བྱོན། །
བདག་ནི་རྣལ་འབྱོར་དམ་ཚིག་ཅན། ། དམ་ལ་གནས་ཤིང་ལྷ་ལ་འཁྲེང༌། ། དེ་བས་དམ་ལས་མ་འདའ་བར། ། འོག་མིན་གནས་མཆོག་དམ་པ་དང༌། ། གསང་ཆེན་ལྷུན་གྲུབ་གཙུག་ལག་ཁང༌། ། དུར་ཁྲོད་རབ་འཇིགས་གཞལ་ཡས་ནས། ། ཡེ་ཤེས་མགོན་པོ་ཕྱག་བཞི་པ། ། ཞིང་སྐྱོང་སེངྒེའི་གདོང་པ་ཅན། ། གཟའ་བརྒྱད་གདོང་མོ་མཆེད་དེ་བཞི། ། བཙན་རྒོད་ཤན་པ་མི་ཟན་དང༌། །
ཆོས་སྐྱོང་གིང་གི་རྒྱལ་པོ་ཆེ། ། གཞན་ཡང་གནས་གཏེར་སྲུང་མ་རྣམས། ། མ་ཐོགས་མ་ཐོགས་མྱུར་དུ་གཤེགས། ། སྔོན་ཚེ་པད་འབྱུང་སྤྱན་སྔ་རུ། ཁས་བླངས་དམ་ཚིག་མི་དྲན་ནམ། ། དམ་བཅའི་དུས་འདི་ད་ལགས་པས། ། འབོད་པའི་དུས་སུ་སྙན་མ་སྲ། ། གཡབ་པའི་ཚེ་ན་སྤྱན་མ་རྟུལ། ། བསྐུལ་བའི་ཚེ་ན་བང་མ་ཞན། ། དམ་ལས་མ་འདའ་ད་ཚུར་བྱོན།
ཀྱཻ། དོ་ནུབ་སྔ་མའི་གཏང་རག་གཏོང༌། ། དོ་ནུབ་ཕྱི་མའི་ཞུ་དོན་འབུལ། ། དོ་ནུབ་ལས་ཀྱི་གཉེར་ཞིག་གཏད། ། དོ་ནུབ་ཉམས་ཆག་ཞིག་རལ་གསོ། ཀྱཻ། དམ་ཅན་རྒྱ་མཚོའི་ཚོགས་རྣམས་ལ། ། མཉེས་པའི་མཆོད་རྫས་འབུལ་བ་ནི། ། དམ་ཉམས་དགྲ་བགེགས་བསྒྲལ་བ་ཡི། ། དབང་པོ་རྣམ་ལྔའི་མེ་ཏོག་འབུལ། །
མི་རྟ་གླང་ཆེན་བ་གླང་ཤ། ཁྱི་ཤ་ཤ་ཆེན་སྣ་ཚོགས་དང༌། ། གསུར་ཆེན་སྦྱར་བའི་བདུག་སྤོས་འབུལ། ། རྐང་མར་ཞག་དང་ཏིལ་མར་སྦྱར། ། རོ་རས་ཤི་སྐྲའི་སྡོང་བུ་མཛེས། ། ཤན་པའི་མེ་ལ་སྦྱར་བའི་མེ། ། མུན་པའི་གོ་སྐབས་འཕྲོག་པ་འབུལ། ། དུག་ཁྲག་ཐང་ཁྲོམ་གུ་གུལ་དང༌། ། རྒྱུ་ཁྲག་ལ་སོགས་མཁྲིས་སྣའི་ཆབ། ། དམ་ཅན་ཆོས་སྐྱོང་རྣམས་ལ་འབུལ། །
འབྲུ་ནག་དྲག་པོའི་ཞལ་ཟས་རྔམ། ། དགྲ་བོའི་ཤ་ཁྲག་ཞག་དང་བཅས། ། འབྲུ་ནག་དྲག་པོའི་ཞལ་ཟས་འབུལ། ། ཐོད་པ་ལྟག་སྤྲོད་ཕྱག་རྒྱ་རྔ། ། རྫ་རྔ་རྔ་ཟླུམ་རྔ་ཆེན་སྒྲ། ། དམ་ཅན་ཆོས་སྐྱོང་རྣམས་ལ་འབུལ། ། ལྕང་ལོ་བཅད་པའི་བྷནྡྷའི་ནང༌། ། འབྲུ་བཅུད་ཤ་ལྔ་བདུད་རྩི་ལྔ། ། སྦྱངས་སྤེལ་བསྒྱུར་བའི་དམ་རྫས་འདི། ། དམ་ཅན་ཆོས་སྐྱོང་རྣམས་ལ་འབུལ། །
དྲག་པོའི་སྣོད་མཆོག་ཡངས་པའི་ནང༌། ། དགྲ་བགེགས་ཤ་ཁྲག་ཀླད་རུས་དང༌། ། རྐང་དང་ནང་རོལ་སྤུངས་པ་འདི། ། དམ་ཅན་ཆོས་སྐྱོང་རྣམས་ལ་འབུལ། ། བུམ་རིལ་ཀ་པཱ་ལ་ཡི་ནང༌། ། བྱད་མའི་སྙིང་ཁྲག་དུག་རླངས་འཕྱུར། ། དམར་ཆེན་རཀྟའི་མཆོད་པ་འདི། ། དམ་ཅན་ཆོས་སྐྱོང་རྣམས་ལ་འབུལ། ཀྱཻ། གཞན་ཡང་ཐུགས་དམ་སྐོང་བ་ནི། །
ཕྱི་སྣོད་འཇིག་རྟེན་བྷནྡྷ་རུ། ། ནང་བཅུད་སེམས་ཅན་གཏོར་མར་སྦྱར། ། མཐུན་བསྒྲུབ་བསྐང་རྫས་མ་ཚང་མེད། ། སྨན་རཀ་བཏུང་བ་མཚོ་ལྟར་འཁྱིལ། ། རྨད་བྱུང་ཕྱག་རྒྱར་སྦྱོར་བའི་མཆོད། ། དམིགས་མེད་མཐའ་བྲལ་ལྟ་བས་བསྐང༌། ། བསྟན་པའི་དགྲ་བགེགས་མྱུར་དུ་སྒྲོལ། ཧཱུྃ། དགྲ་བགེགས་བསྒྲལ་བའི་སྙིང་གི་ཁྲག ། འབྲུ་ནག་ཆང་དང་དུག་རིགས་སྦྱོར། །
རུ་ཏྲའི་དབང་པོ་རྣམ་ལྔ་འདི། ། ཡེ་ཤེས་མགོན་པོ་ཕྱག་བཞི་པ། ། དཔལ་ཆེན་སྡེ་བཞི་ལས་བྱེད་བཞི། ། དམ་ཅན་ཆོས་སྐྱོང་རྣམས་ལ་འབུལ། ཧཱུྃ། དགྲ་བགེགས་བསྒྲལ་བའི་མཆིན་ཁྲག་དང༌། ། དུག་ཁྲག་ཆང་དང་ཉེ་བར་སྦྱར། ། མ་རུངས་དབང་པོ་རྣམ་ལྔ་འདི། ། ཞིང་སྐྱོང་སེངྒེའི་གདོང་པ་ཅན། ། ཡབ་ཡུམ་བཾ་རོ་ཕོ་མོ་དང༌། །
བཀའ་འཁོར་དྲེགས་པ་སྡེ་བརྒྱད་སོགས། ། དམ་ཅན་ཆོས་སྐྱོང་རྣམས་ལ་འབུལ། ཧཱུྃ། དགྲ་བགེགས་བསྒྲལ་བའི་གློ་བའི་ཁྲག ། ཆང་དང་དུག་རིགས་སྦྱར་བའི་ཕུད། ། བསྒྲལ་བའི་དབང་པོ་རྣམ་ལྔ་འདི། ། གཟའ་མཆོག་ཡབ་ཡུམ་གཟའ་ཆེན་བརྒྱད། ། ཡུམ་སྲས་སྤྲུལ་པར་བཅས་པའི་ཚོགས། ། དམ་ཅན་ཆོས་སྐྱོང་རྣམས་ལ་འབུལ། ཧཱུྃ།
རུ་ཏྲ་བསྒྲལ་བའི་མཁལ་མའི་ཁྲག ། ཆང་དང་དུག་རིགས་སྦྱར་བའི་ཕུད། ། བསྒྲལ་བའི་དབང་པོ་རྣམ་ལྔ་འདི། ། གནོད་སྦྱིན་བཙན་རྒོད་ཆེན་པོ་དང༌། ། མྱུར་མགྱོགས་སྡེ་བརྒྱད་སྤྲུལ་པ་སོགས། ། དམ་ཅན་ཆོས་སྐྱོང་རྣམས་ལ་འབུལ། ཧཱུྃ། དགྲ་བགེགས་བསྒྲལ་བའི་སྲོག་གི་ཁྲག ། ཆང་དང་དུག་རིགས་སྦྱར་བའི་ཕུད། ། བསྒྲལ་བའི་དབང་པོ་རྣམ་ལྔ་འདི། །
དཔེ་ཧར་དགྲ་ལྷའི་རྒྱལ་པོ་དང༌། ། ཡུམ་མཆོག་ཤེལ་གིང་དྲེགས་སྡེ་བརྒྱད། ། སྤྲུལ་པ་ཡང་སྤྲུལ་ལ་སོགས་པའི༌། ། དམ་ཅན་ཆོས་སྐྱོང་རྣམས་ལ་འབུལ། ཧཱུྃ། དགྲ་བགེགས་བསྒྲལ་བའི་དབང་པོའི་ཁྲག ། ཆང་དང་དུག་རིགས་སྦྱར་བའི་ཕུད། ། བསྒྲལ་བའི་དབང་པོ་རྣམ་ལྔ་འདི། དམ་ཅན་གཏེར་བདག་མྱུར་མགྱོགས་ཚོགས། ། ཡུལ་ལྷ་གཞི་བདག་ལ་སོགས་པའི། །
དམ་ཅན་ཆོས་སྐྱོང་རྣམས་ལ་འབུལ། ཀྱཻ། སྲུང་མ་དམ་ཅན་རྒྱ་མཚོ་རྣམས། ། ཕྲིན་ལས་རྣམ་བཞིས་མངའ་གསོལ་ལོ། ། སྨན་རཀ་གཏོར་མས་མངའ་གསོལ་ལོ། ། ཀླད་རུས་ཤ་ཡིས་མངའ་གསོལ་ལོ། ། སྤྱན་གཟིགས་དཀོར་ཆས་མངའ་གསོལ་ལོ། ། མཐུན་རྫས་དུ་མས་མངའ་གསོལ་ལོ། ། མངའ་གསོལ་བསྟོད་དོ་ཕྲིན་ལས་མཛོད། ། སངས་རྒྱས་བསྟན་པ་བསྲུང་བ་དང༌། །
མ་རུངས་དགྲ་བགེགས་ཆམ་ལ་ཕོབ། ། ཐུགས་འགལ་དམ་ཚིག་ཉམས་ཆག་རྣམས། ། དོ་ནུབ་སྐོང་ཞིང་བཤགས་པར་བགྱི། ། བཅོལ་བའི་ཕྲིན་ལས་འགྲུབ་པར་མཛོད། ཅེས་དང་ཡི་གེ་བརྒྱ་པ་བརྗོད། ཅེས་པའང་གནམ་ལྕགས་མཆོག་སྤྲུལ་རིན་པོ་ཆེའི་བཞེད་སྐོང་དུ་ཕྲིན་ལས་བྱམས་པ་འབྱུང་གནས་སུ་འབོད་པས་བྲིས་པ་དགེ་ཤིང་བཀྲ་ཤིས། སརྦ་མངྒ་ལཾ། ཤུ་བྷཾ་ཏུ་སརྦ་ཛ་ཡ།། །། ༈ དཔལ་ལྡན་དུད་སོལ་བསོད་ནམས་དབང་གི་རྒྱལ་མོའི་གཏོར་མཆོད་ཡིད་བཞིན་ནོར་བུ་བཞུགས་སོ༔ དཔལ་ལྡན་དུད་སོལ་བསོད་ནམས་དབང་གི་རྒྱལ་མོ་བསྒྲུབ་པར་འདོད་ན༔
རིན་ཆེན་སྣོད་དུ་མཆོད་པ་རྒྱ་ཆེན་བཤམས་ལ༔ རང་ཉིད་ཡི་དམ་ལྷར་གསལ་བའི་མདུན་དུ་དགོས་འདོད་རིན་པོ་ཆེ་སྣ་བདུན་ཕོ་བྲང་གི་དབུས་སུ༔ ཡི་གེ་བྷྱོ་མ་ཡོངས་སུ་གྱུར་པ་ལས་མ་གཅིག་འདོད་ཁམས་དབང་ཕྱུག་མ༔ སྐུ་མདོག་དཀར་མོ་མདངས་དང་ལྡན་པ་སྣང་ལ་རང་བཞིན་མངོན་པར་མ་གྲུབ་པ་གཟི་བརྗིད་འོད་དང་ལྡན་པ༔ འབྱུང་བ་ལྔ་ཡི་བཅུད་འཛིན་པ་ཁམས་གསུམ་དབང་དུ་སྡུད་ཅིང་སྲིད་གསུམ་ཟིལ་གྱིས་གནོན་པའི་སྐུར་གྱུར་ནས༔ ཕྱག་གཡས་ལྕགས་ཀྱུ་དང་གཡོན་ཚེ་བུམ་འཛིན་པ༔ དེའི་ཤར་དུ་རྡོ་རྗེ་ལྷ་མོ་མེ་ལོང་དང་ཚེ་བུམ་འཛིན་པ༔ ལྷོ་རུ་རིན་ཆེན་ལྷ་མོ་རིན་པོ་ཆེའི་སྒྲོམ་བུ་དང་ཚེ་བུམ་འཛིན་པ༔ ནུབ་ཏུ་པདྨ་ལྷ་མོ་པདྨའི་སྟེང་དུ་སྲེའུ་དང་ཚེ་བུམ་འཛིན་པ༔ བྱང་དུ་གནོད་སྦྱིན་ལྷ་མོ་ཀུལླེ་མ༔
མི་དང་ཕྱུགས་ཀྱི་གཡང་ཐམས་ཅད་བསྡུས་པ༔ སྐུ་མདོག་ལྗང་མོ་ཚེ་བུམ་དང་ནེའུ་ལེ་འཛིན་པ༔ ཐམས་ཅད་གཟི་བརྗིད་འོད་དང་ལྡན་པ་ལེགས་ཉེས་ཐམས་ཅད་ས་ལེར་གཟིགས་པ༔ དེའི་འཁོར་དུ་རེ་རེ་ལ༔ གཡང་གི་རྒྱལ་མོ༔ དངོས་གྲུབ་ཀྱི་བདག་མོ༔ དཔལ་ལྡན་དུར་ཁྲོད་ཀྱི་བདག་མོ༔ ཚེ་འཛིན་བདག་མོ༔ སྲིད་པའི་བདག་མོ༔ དབང་གི་བདག་མོ༔
སྲིད་འཛིན་བདག་མོ༔ ནོར་གྱི་བདག་མོ༔ ཟས་བཅུད་ཀྱི་བདག་མོ༔ འབྲུ་ཡི་བདག་མོ༔ ཁ་རྗེ་ཐུབ་པའི་བདག་མོ༔ དབང་ཐང་ཐུབ་པའི་བདག་མོ༔ ཐམས་ཅད་ཁ་བ་བུ་ཡུག་འཚུབས་པ་ལྟར་དུ་སྤྱན་དྲངས༔ བཛྲ་ས་མཱ་ཡ་ཛཿ ཧཱུྃ་བྷྱོཿ སྔོན་གྱི་བསྐལ་པའི་དང་པོ་ལ༔
སྲིད་པ་ཡེ་ཐོག་རྒྱལ་མོ་སྲིད༔ བར་དུ་སྲིད་པའི་རྒྱལ་མོ་བྱོན༔ ཐ་མ་དུད་སོལ་རྒྱལ་མོ་བྱོན༔ དད་པ་དང་ནི་དམ་ཚིག་གིས༔ ད་དུས་རྣལ་འབྱོར་སྤྱན་འདྲེན་ནོ༔ དུས་ངན་སྙིགས་མའི་བསྐལ་ངན་ལ༔ ལྷ་མོ་བྱོན་པའི་གནས་ངན་ཀྱང་༔ རྣལ་འབྱོར་འབོད་ས་ཁྱོད་ལས་མེད༔ སེམས་ཅན་རེ་ལྟོས་ཁྱོད་ལས་མེད༔ དགོས་འདོད་འབྱུང་མཁན་ཁྱོད་ལས་མེད༔
དངོས་གྲུབ་སྟེར་མཁན་ཁྱོད་ལས་མེད༔ ཅི་བསམ་སྒྲུབ་མཁན་ཁྱོད་ལས་མེད༔ ལོག་འདྲེན་འདུལ་མཁན་ཁྱོད་ལས་མེད༔ རྒྱལ་འགོང་འདུལ་མཁན་ཁྱོད་ལས་མེད༔ དམ་སྲི་འདུལ་མཁན་ཁྱོད་ལས་མེད༔ ཆོས་མིན་འདུལ་མཁན་ཁྱོད་ལས་མེད༔ ཁྱོད་ཀྱི་ཐུགས་རྗེས་མ་བཟུང་ན༔ སྔོན་བྱོན་རྒྱལ་བའི་བཀའ་ཡང་འགལ༔ རྣལ་འབྱོར་ཡི་ཆད་མི་འགྱུར་རམ༔ སེམས་ཅན་ལོག་ལྟ་མི་འགྱུར་རམ༔
མཆོད་སྦྱིན་ཆུད་དུ་མི་ཟོས་སམ༔ དུས་ངན་བསྟན་བཤིག་མི་མཐོའམ༔ དེ་བས་མྱུར་དུ་ད་ཚུར་བྱོན༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ་བྷྱོཿ འཛིན་བྱེད་དབང་གི་ལྷ་མོ་ཁྱོད༔ རིན་ཆེན་ཕོ་བྲང་འདིར་བཞུགས་ལ༔ སྲིད་གསུམ་དབང་གི་དངོས་གྲུབ་སྩོལ༔ ཟས་ནོར་ལོངས་སྤྱོད་དངོས་གྲུབ་སྩོལ༔ བརྒྱུད་འཛིན་སྲིད་ཀྱི་དངོས་གྲུབ་སྩོལ༔
ཅི་འདོད་ཕུན་ཚོགས་དངོས་གྲུབ་སྩོལ༔ དངོས་གྲུབ་ཆར་ལྟར་འབེབས་ཤིང་བཞུགས༔ ས་མ་ཡ་ཏིཥྛ་ལྷན༔ ཨ་ཏི་པུ་ཧོཿ པྲ་ཏཱིཙྪ་ཧོཿ ཧཱུྃ་བྷྱོཿ ཁྱོད་ལ་མཆོད་པ་འབུལ་བ་ནི༔ ཨརྒྷཾ་མེ་ཏོག་མཆོད་པ་འབུལ༔ དྲི་ཞིམ་སྤོས་ངད་མཆོད་པ་འབུལ༔ བདུད་རྩི་སྨན་གྱི་མཆོད་པ་འབུལ༔
སུ་ར་ཆང་གི་མཆོད་པ་འབུལ༔ འདོད་ཆགས་ཁྲག་གི་མཆོད་པ་འབུལ༔ བསྟན་བཤིག་བསྒྲལ་བའི་སྙིང་ཁྲག་འབུལ༔ སྲོག་བཅད་ཤ་ཡི་མཆོད་པ་འབུལ༔ བཞེས་ནས་བླ་མེད་དངོས་གྲུབ་སྩོལ༔ བཞེས་ནས་སངས་རྒྱས་བསྟན་པ་སྲུངས༔ བཞེས་ནས་བླ་མའི་སྐུ་ཚེ་སྲིངས༔ བཞེས་ནས་རྣལ་འབྱོར་ཉམས་རྟོགས་སྤེལ༔ བཞེས་ནས་སེམས་ཅན་བདེ་སྐྱིད་སྤེལ༔ བཞེས་ནས་ཡོན་བདག་རྐྱེན་ངན་ཞི༔
དུས་ངན་བསྟན་བཤིག་མྱུར་དུ་སྒྲོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཅེས་བསྙེན་དམིགས་ནི༔ ལྷ་མོའི་སྐུ་ལས་འོད་ཟེར་འཕྲོས་པས་བདག་ལ་དངོས་གྲུབ་ཅི་བསམ་ཐམས་ཅད་འབད་མེད་ལྷུན་གྲུབ་ཏུ་འབྱུང་བར་བསམ་མོ༔ རྗེས་སུ་ལྷ་མོ་ཡང་འབྱུང་བ་ལྔ་ཡི་བཅུད་དུ་གྱུར་ནས་བདག་ལ་ཐིམ་པས༔ བདག་ཀྱང་གཟི་བརྗིད་བཀྲག་མདངས་དང་ལྡན་པར་བསྒོམས་ལ༔ ཞེས་བསྙེན་པ་ཁྲི་སྟོང་བཟླས༔ མ་མ་ཨཱ་ཡུ་སིདྡྷི་ཧཱུྃ༔ གཏོར་མ་དང་བདུད་རྩི་མཆོད་ལ་འདི་སྐད་བསྒྲག༔ ཧཱུྃ་བྷྱོཿ
སྐུ་ནི་མི་འགྱུར་རི་རབ་ལྟ་བུར་བརྗིད༔ གསུང་ནི་མི་འགགས་འགྲོ་དྲུག་ཆོས་སྐད་སྟོན༔ ཐུགས་ནི་མི་འཁྲུལ་ཉི་ཟླ་ལྟ་བུར་ཁྱབ༔ ཡོན་ཏན་མི་འགྱུར་དངོས་གྲུབ་འབྱུང་ལ་བསྟོད༔ ཕྲིན་ལས་མྱུར་མགྱོགས་དམག་ཟོར་རྒྱལ་མོར་བསྟོད༔ བསོད་ནམས་དབང་གི་རྒྱལ་མོ་ཁྱོད་ལ་བསྟོད༔ འཆི་མེད་ཚེ་འཛིན་ལྷ་མོ་ཁྱོད་ལ་བསྟོད༔ བརྒྱུད་འཛིན་སྲིད་འཛིན་ལྷ་མོ་ཁྱོད་ལ་བསྟོད་༔ མ་གཅིག་དུད་སོལ་ལྷ་མོ་ཁྱོད་ལ་བསྟོད༔ མ་གཅིག་སྲིད་པའི་རྒྱལ་མོ་ཁྱོད་ལ་བསྟོད༔
ཁམས་གསུམ་གཟི་བརྗིད་ཟིལ་གནོན་ཁྱོད་ལ་བསྟོད༔ ལོག་ལྟ་དབང་སྡུད་ཚར་གཅོད་ཁྱོད་ལ་བསྟོད༔ གཏོར་མ་བྲན་ལ་བདུད་རྩི་མཆོད༔ ཧཱུྃ་བྷྱོཿ བདག་གིས་ཁྱོད་ལ་མཆོད་བསྟོད་གསོལ་བཏབ་མཐུས༔ ནད་མེད་ཚེ་ཡི་དངོས་གྲུབ་བསྩལ་དུ་གསོལ༔ རྒས་མེད་འཇའ་ལུས་དངོས་གྲུབ་བསྩལ་དུ་གསོལ༔ བསོད་ནམས་ནོར་གྱི་དངོས་གྲུབ་བསྩལ་དུ་གསོལ༔ འབྲུ་བཅུད་ཟས་ཀྱི་དངོས་གྲུབ་བསྩལ་དུ་གསོལ༔ རིན་ཆེན་གཏེར་གྱི་དངོས་གྲུབ་བསྩལ་དུ་གསོལ༔
ཁམས་གསུམ་དབང་སྡུད་དངོས་གྲུབ་བསྩལ་དུ་གསོལ༔ སྲིད་གསུམ་ཟིལ་ནོན་དངོས་གྲུབ་བསྩལ་དུ་གསོལ༔ དག་སྣང་ཆོས་སྤྱོད་དངོས་གྲུབ་བསྩལ་དུ་གསོལ༔ མཆོག་དང་ཐུན་མོང་དངོས་གྲུབ་བསྩལ་དུ་གསོལ༔ ཞེས་གཏོར་མ་ནམ་མཁར་མཆོད་བདུད་རྩི་རང་གི་སྲིན་ལག་གིས་མྱོང་ཞིང་༔ དམིགས་པ་ནི། ལྷ་མོའི་ནུ་མ་དང་བྷ་ག་ནས་བདུད་རྩི་དཀར་དམར་བྱུང་ནས༔ རང་གི་ལུས་ཕྱི་ནང་གི་ནད་གདོན་སྡིག་སྒྲིབ་དང་བཅས་པ་དག་ནས༔ འཇའ་ལུས་རྡོ་རྗེའི་སྐུར་གྱུར་ནས་མཆོག་གི་དངོས་གྲུབ་ཐོབ་པར་བསམས་ལ༔ བསྙེན་པ་འདི་ཅི་ནུས་བཟླས༔
ཨོཾ་མ་ཧཱ་ཀཱ་ལ་མ་མ་ཨཱ་ཡུ་སིདྡྷི་ཧཱུྃ་ཛ་ཛཿ འདི་ཡི་དགོས་ཆེད་ནི༔ དུས་ངན་ལས་ངན་བསྟན་བཤིག་འགའ་ཡིས་ནི༔ རྔོན་རི་བརྒྱབ་དང་རྐུ་ཇག་ལས་ངན་སྣ་ཚོགས་བྱེད་པ༔ དེའི་སྐྱོན་གྱིས་མ་མོ་མཁའ་འགྲོ་འཁྲུགས༔ མཁའ་འགྲོ་ཆོས་སྐྱོང་རི་རབ་ལ་ཞལ་གཟིགས༔ སྟེང་ཉི་ཟླ་གཟའ་སྐར་མདངས་ཉམས༔ བར་གཟའ་ཀླུ་རྒྱལ་པོ་འཁྲུགས༔ འོག་ས་བདག་ཀླུ་གཉན་འཁྲུགས༔ དེའི་དུས་སྐྱེས་ཆེན་དམ་པ་རྣམས་སྐུ་ཚེ་ཐུང་༔
ས་བཅུད་ཉམས་ནས་འབྲུ་མི་འཕེལ༔ མུ་གེ་སྣ་ཚོགས་འབྱུང་༔ བསོད་ནམས་ཅུང་ཟད་འཕེལ་ཀྱང་རྐྱེན་ཆེ༔ ལོངས་སྤྱོད་མི་ཐུབ་རྒྱུད་འཛིན་སྲེའུ་མི་སོས༔ བསེ་རག་འབྱུང་པོ་རླུང་ལྟར་འཚུབ༔ མོ་འདྲེ་ལྷ་བབ་ཐེའུ་རང་རྟགས་རྫུན་མང་༔ དེའི་རྟགས་སུ་བཙུན་པས་འདུལ་ཁྲིམས་མི་ཐུབ། སྔགས་པས་དམ་ཚིག་མི་ཐུབ༔ དཔོན་པོས་ཁྲིམས་མི་ཐུབ༔ ཕལ་པས་རང་ཚོད་མི་ཐུབ༔
བུད་མེད་ཀྱིས་ལུས་མི་ཐུབ༔ ས་ཡིས་གཏེར་དང་རྡོ་མི་ཐུབ༔ དུད་འགྲོས་ཆུ་རླུང་མི་ཐུབ༔ ཆོས་བྱེད་ཀྱིས་ཆོས་དང་དགེ་སྦྱོང་མི་ཐུབ༔ དེའི་སྐབས་སུ་དཔལ་ལྡན་དུད་སོལ་རྒྱལ་མོའམ༔ དབང་གི་རྒྱལ་མོའམ༔ སྲིད་པའི་རྒྱལ་མོའམ༔ རང་བྱུང་རྒྱལ་མོའམ༔ བསོད་ནམས་བཅུད་ཐུབ་རྒྱལ་མོའམ༔ ཕྲིན་ལས་དམག་ཟོར་རྒྱལ་མོའམ༔
འདི་དུས་ངན་ཡང་མཐའ་རུ་ཤིན་ཏུ་ཟབ་ཅིང་སྣོད་མིན་བསྟན་བཤིག་འགའ་ལ་ནི་བཀའ་གཉན་ཞིང་སྲོག་རྩ་རྒོལ་བར་བགྱི་བས་ཟབ་བོ༔ མྱེའོ་ལྷ་མོ་ལུང་ནས་ རྩ་གསུམ་གླིང་པས་གཏེར་ནས་ཕྱུང་བའོ༔ མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ གཏེར་སྲུང་ལས་ཀྱི་མ་མོའི་མཆོད་ཐབས་བཞུགས་སོ། ནྀསྦྱཾ་རྒྱ་ནྃ༔ གསང་བ་ཌཱཀྐིའི་སྐུ་ལ་འདུད༔ ས་མ་ཡ༔ ལས་ཀྱི་མ་མོའི་མཆོད་ཐབས་ནི༔ རིན་ཆེན་སྣོད་མཆོག་གང་རུང་དུ༔
བཤོས་བུ་ཟུར་གསུམ་སྨད་ཟླུམ་ལ༔ བཤོས་བུ་བཞི་དང་སྨན་ལེབ་དང་༔ བུམ་པ་བཅས་ལ་དཀར་དམར་བརྒྱན༔ གསེར་སྐྱེམས་དང་བཅས་བཤམས་པར་བྱ༔ རོལ་མོའི་དབྱངས་བཅས་འདི་སྐད་དོ༔ ཨོྃ་ཨཱཿཧཱུྃ༔ ཧཱུྃ༔ ཆོས་དབྱིངས་རང་བྱུང་རིག་པའི་དབྱིངས་ཀློང་དབུས༔ དུར་ཁྲོད་ཚོགས་ཁང་ཏི་སྒྲོའི་གནས་མཆོག་ནས༔ མ་གཅིག་ལས་ཀྱི་མཁའ་འགྲོ་གཤེགས་སུ་གསོལ༔
ཟབ་གསང་ཡེ་ཤེས་དགྱེས་པས་གནས་འདིར་བཞུགས༔ དམ་རྫས་མཆོད་གཏོར་གསེར་སྐྱེམས་གཉན་པོ་བཞེས༔ སྒྲུབ་པའི་རིག་འཛིན་རྣལ་འབྱོར་བུ་བཞིན་སྐྱོངས༔ མ་ཡེངས་བསྟན་པའི་བྱ་ར་མཛད་དུ་གསོལ༔ བྷྱོཿ མ་གཅིག་ལས་ཀྱི་མཁའ་འགྲོ་མ༔ དཀར་གསལ་འཛུམ་མདངས་ཡ་ལ་ལ༔ སྐུ་ལ་དར་དཀར་གོ་ཟུ་གསོལ༔ རིན་ཆེན་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་པུ་རུ་རུ༔
ཕྱག་གཡས་སྣ་ཚོགས་མདའ་དར་འཛིན༔ གཡོན་པས་འཕྲུལ་གྱི་མེ་ལོང་བསྣམས༔ རཏྣ་མཛེས་པའི་རྒྱན་འཕྱང་ལྡན༔ ཀླུ་ཡི་ཆུ་རྟ་སྔོན་པོ་ཆིབས༔ སྒ་སྲབ་དར་སྟན་ཁྲིགས་སེ་ཁྲིག༔ རྫུ་འཕྲུལ་མངའ་བའི་ཤུགས་འཆང་མ༔ གསང་བ་གཏེར་གྱི་གྲོགས་མཛད་མ༔ སངས་རྒྱས་བསྟན་པའི་བྱ་ར་མ༔ ལས་བཞི་མཁའ་འགྲོའི་ཚོགས་བཅས་ཀྱིས༔ དམ་རྫས་གཏོར་མ་འདི་བཞེས་ལ༔
ཕྱི་ནང་འགལ་རྐྱེན་བར་ཆད་སོལ༔ སྒྲུབ་པའི་རིག་འཛིན་བདག་ཅག་ལ༔ ལུས་དང་གྲིབ་མ་བཞིན་དུ་འགྲོག༔ ཀ་ཆ་དཀོར་ནོར་གཉེར་དུ་གཏད༔ དུས་དྲུག་སྲུང་ཞིང་ཕྱི་ལ་འབྲོངས༔ ཟབ་ཆོས་བསྟན་པའི་མེལ་ཚེ་མཛོད༔ གདུག་པའི་དགྲ་བགེགས་ཆམ་ལ་ཕོབ༔ སྔོན་ཚེ་གུ་རུའི་བཀའ་བཞིན་དུ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་གུ་ཧྱ་ཌཱཀྐི་ཡོ་གི་ནི་མ་མོ་རུ་ལུ་རུ་ལུ་ཧཱུྃ་བྷྱོ༔
ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་གཏོར་མ་འབུལ་ཞིང་ཕྲིན་ལས་བཅོལ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་གཏེར་བདག་གླིང་པས་འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་པའོ། ཧྲཱིཿ
མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ རིགས་ལྔ་ཡེ་ཤེས་མཁའ་འགྲོ་སྐུར་བཞེངས་ཤིག༔ དེང་འདིར་དགྱེས་པས་བདག་ལ་མདངས་སྟོན་ཕྱིར༔ ཐོགས་མེད་ཐུགས་རྗེས་དབང་གིས་གནས་འདིར་གཤེགས༔ སྔོན་ཚེ་ཀེའུ་རི་གསང་བའི་གནས་མཆོག་ནས༔ རིག་འཛིན་ཆེན་པོ་པདྨ་འབྱུང་གནས་དང་༔ བདེ་ཆེན་རིག་མ་ཡེ་ཤེས་མཚོ་རྒྱལ་གཉིས༔ ཟབ་གསང་མཁའ་འགྲོའི་དཀྱིལ་འཁོར་ཞལ་ཕྱེས་ཚེ༔ མཁའ་འགྲོ་སྡེ་ལྔའི་ལྷ་ཚོགས་འཇའ་ལྟར་ཤར༔ མ་བསྒོམས་སངས་རྒྱས་རང་བཞིན་ལྷུན་གྱིས་གྲུབ༔
སྒོམ་པའི་ལྷ་ཚོགས་གཟི་བརྗིད་མདངས་དང་ལྡན༔ གནས་གསུམ་ལ་སོགས་བསྟན་པའི་བྱ་ར་མཛད༔ དེ་ལྟར་སྔོན་གྱི་ཐ་ཚིག་དྲན་དགོངས་ལ༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དགྱེས་པས་མདངས་ཕྱུང་བསྒྲུབས་པའི་རྟགས་བསྟན་ཏེ༔ ཕྲིན་ལས་དངོས་སྒྲུབས་བྱང་ཆུབ་ས་ལམ་སྤེལ༔ འགྲོ་བའི་བསོད་ནམས་མངའ་བ་དབང་དུ་སྡུས༔ ཡིད་ལ་འདོད་རྒུ་དཔལ་འབྱོར་ཕུན་ཚོགས་ནས༔ དབྱིངས་ཕྱུག་ལྷ་མོ་བསྟན་པའི་མེལ་ཚེ་སྒྲོན༔ རིག་འཛིན་བདག་གི་སྒྲུབ་པའི་རོགས་དན་མཛོད༔
ཨོྃ་ཛྙཱ་ན་ཌཱཀྐི་དེ་ཝི་ཧ་རི་ནི་ས་ཡེ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔ སརྦ་པཉྩ་ཨ་མྲྀ་ཏ་ཁཱ་ཧི༔ ཞེས་མཆོད་གཏོར་འབུལ༔ བདག་བྱང་ཆུབ་སྙིང་པོ་མཆིས་ཀྱི་བར༔ མཁའ་འགྲོ་དང་འབྲལ་བ་མེད་པའི་སྨོན་ལམ་གདབ༔ ཧྲཱིཿ བདེ་ཆེན་ཡེ་ཤེས་རྒྱས་པའི་དཔལ་ལྷ་མོ༔ ཟབ་ལམ་རྡོ་རྗེ་རིགས་ཀྱི་རྣལ་འབྱོར་མ༔ རྟག་ཏུ་འབྲལ་མེད་ཟུང་འཇུག་སྤྱོད་པ་ཡི༔ ཕྲིན་ལས་དཔལ་དུ་བདག་གིས་དེང་འགྲུབ་ཤོག༔
གུ་ཧྱ་མུ་ཌ་མངྒ་ལ་ཏིཥྛ་ཡེ་སྭཱ་ཧཱ༔ གཏེར་གཞུང་ནས་སོ། ༈ གཏོར་མ་དམར་གཏོར་གཅིག་ལ་འཁོར་གསུམ་གྱིས་བསྐོར་གསེར་སྐྱེམས་མཆོད༔ ཧཱུྃ༔ བདག་ཉིད་གསང་བདག་གསལ་བ་མདུན་གྱི་གནས༔ དུར་ཁྲོད་ཐོད་མཁར་མེ་རླུང་རབ་འཁྲུགས་ཀློང་༔ པད་ཉི་བམ་སྟེང་དྲེའུ་དམར་ནག་སྟེང་༔ བྷྱོ་ཡིག་འཕྲོ་འདུ་སྦྱོར་བའི་དྲན་རྫོགས་སུ༔ དུད་པའི་སོལ་མ་མཐིང་ནག་ཁྲོ་མོའི་གཟུགས༔ གྲི་ཐོད་འཛིན་ཅིང་དུར་ཁྲོད་ཆས་ཀུན་རྫོགས༔
གསལ་བའི་ཐུགས་ཀའི་བྷྱོ་ལས་འོད་འཕྲོས་པས༔ དུད་པའི་སོལ་མ་འཁོར་བཅས་སྤྱན་དྲངས་གྱུར༔ བྷྱོ་ཀཱ་ལི་ཀཱ་ལི་དྷེ་ཝི་ཀཱ་ལི་བཛྲ་ས་མཱ་ཡ་ཛ་ཛཿ བྷྱོ༔ ལྷ་གནས་གསུམ་དང་དུར་ཁྲོད་བརྒྱ་རྩ་བརྒྱད༔ མུ་ལེ་མཐིང་མཚོ་དགུ་བརྩེགས་ཐོད་མཁར་སོགས༔ གར་བཞུགས་གནས་ནས་དུད་སོལ་དཔོན་གཡོག་འཁོར༔ ཆུ་ཟླའི་གར་སྣང་ཅི་བཞིན་སྐུ་བསྐྱོད་ལ༔ སྤྱན་འདྲེན་འབོད་པའི་གནས་འདིར་གཤེགས་སུ་གསོལ༔ ཁྲག་ཞག་པད་ཉི་བམ་གྱི་གདན་ལ་བཞུགས༔
ཕྱི་ནང་གསང་གསུམ་དེ་བཞིན་ཉིད་ཀྱིས་མཆོད༔ ཨོྃ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ལ་ཁ་ཁ་ཁཱ་ཧི༔ ༈ བསྐང་བ་ནི། བྷྱོཿ ལྔ་བརྒྱ་དུས་ཀྱི་ཐ་མ་ལ། ། གསང་སྔགས་བོན་དུ་གྱེར་བའི་ཚེ། ། ཕས་ཟེར་བུ་ཡིས་མི་ཉན་དུས། ། དུས་ངན་ཉེ་བ་འཐབ་པའི་དུས། ། གོས་ངན་རེ་ཐུལ་གྱོན་པ་དང༌། ། ཟས་ངན་ལྕི་བ་ཟ་བ་དང༌། །
སྡེ་འཁྲུག་ནང་དམེ་བྱེད་པའི་དུས། ། མ་མོ་ནག་མོ་ཐུགས་ཁྲོས་ནས། ། བུད་མེད་སྣ་ཚོགས་སྟོང་ཁམས་གང༌། ། མི་ནད་ཕྱུགས་ནད་སྣ་ཚོགས་གཏོང༌། ། མཁའ་ལ་ནད་སྤྲིན་སྔོ་དམར་འཁྲིགས། ། དུས་ཀྱི་འཁྲུགས་པ་སློང་བྱེད་མ། ། མཚོན་གྱི་བསྐལ་པས་འཇིགས་བྱེད་མ། ། གློ་བུར་མི་ལ་ལྷོག་རྒོད་འབེབས། ། ཐོག་སེར་འབེབས་པའི་སྙིང་མོ་ཆེ། ། ས་བདག་ཀླུ་གཉན་ཁྱོད་ཀྱི་འབངས། །
ལྷ་སྲིན་སྡེ་བརྒྱད་ཁྱོད་ཀྱི་འཁོར། ཁྱོད་ཀྱིས་མི་འདུལ་གང་ཡང་མེད། ། ནད་ཀྱང་མ་མོ་ཁྱོད་ཀྱི་ནད། ། རིམས་ཀྱང་མ་མོ་ཁྱོད་ཀྱི་རིམས། ཁྲག་ཀྱང་མ་མོ་ཁྱོད་ཀྱི་ཁྲག ། སྤྱི་བདུད་ནད་ཀྱི་ཁ་ལོ་སྒྱུར། ། བསྐང་ངོ་ཁྱོད་ཀྱི་ཐུགས་དམ་བསྐང༌། ། དམ་རྫས་བདུད་རྩིའི་གཏོར་མ་དང༌། ། བརྟན་རྫས་སྒྲུབ་རྫས་སྐོང་རྫས་ཀྱིས། ། འཁྲུགས་པའི་མ་མོའི་ཐུགས་དམ་བསྐང༌། །
ཐུགས་དམ་བསྐང་ངོ་ས་མ་ཡ། ། ཐུགས་དམ་བསྐངས་པའི་བྱིན་རླབས་ཀྱིས། ། རྣལ་འབྱོར་བདག་ཅག་འཁོར་བཅས་ཀྱི། ། ནད་ཁ་ཆོད་ལ་རིམས་ཁ་སྒྱུར། ཁྲམ་ཁ་ཕྱེས་ལ་ཤྭ་རྡེལ་སྤོས། ། ནད་གདོན་བར་ཆད་བསྒྱུར་དུ་གསོལ། ། མི་ནད་ཕྱུགས་ནད་བསྒྱུར་དུ་གསོལ། ། མོ་ངན་མཚན་རྩུབ་བསྒྱུར་དུ་གསོལ། ། ཕོ་བདུད་དལ་ཁ་གཡས་སུ་སྒྱུར། ། མོ་བདུད་དལ་ཁ་གཡོན་དུ་སྒྱུར། །
སྤྱི་བདུད་དལ་ཁ་མཁའ་ལ་སྒྱུར། ། ཟློག་སྒྱུར་ཆེན་པོའི་དུས་ལ་བབ། ། དུས་ལ་བབ་བོ་ས་མ་ཡ། ། བཅོལ་བའི་ཕྲིན་ལས་འགྲུབ་པར་མཛོད། ། ཐོག་མེད་དུས་ནས་མ་རིག་དབང་གྱུར་པའི། ། མི་ཤེས་སྒྲིབ་པའི་ལེ་ལོ་དབང་གིས་ནི། ། ཐམས་ཅད་མཁྱེན་པའི་ལམ་ལ་འགལ་བ་རྣམས། ། སྤྲུལ་པ་མཁའ་འགྲོའི་ཚོགས་ལ་བཟོད་པར་གསོལ། ། ཨོྃ་ས་མ་ཡ། ཨཱཿས་མ་ཡ།
ཧཱུྃ་ས་མ་ཡ། ཏྲག་རཀྴ་ཁ་མུནྟྲ་ཨེ་ཀ་ཛཱ་ཊི་སྙིང་ཁ་རཀྨོ་བྷྱོ་ཛཿ ཨོྃ་བཛྲ་ས་ཏྭ་ས་མ་ཡ། སོགས་མན་ངག་གི་ཡིག་བརྒྱ་དང་ལག་གཡས་མཛུབ་མོ་སྲིན་ལག་གཉིས་མཐིལ་དུ་བཀུག ། མཐེ་བོང་དང་གོང་མོ་མཐེའུ་ཆུང་གསུམ་བསྒྲེངས་ཏེ་ཏྲི་ཤུ་ལའི་ཕྱག་རྒྱས། ཧཱུྃ་ཕཊ྄་མ་ཧཱ་དེ་ཝི་ཀཱ་ལི་དུཥྚཱཾ་ཏ་ཀ་ཧ་ན་ད་ཧ་རུ་ལུ་བྷནྡྷ་པ་ཙ་ར་ཎ་ཧཱུྃ་ཕཊ྄། ཅེས་བཟླས་པས་མཚན་མ་ངན་པ་བཟློག་ལག་གཉིས་སོར་མོ་བཅུ་རྩེ་མོ་ཅུང་ཙམ་བསྡུས་ནས་ ཁོག་པ་ཟླུམ་པོ་བདུད་རྩི་བུམ་པའི་ཕྱག་རྒྱ་བཅས་ལ། ཨོྃ་བཛྲ་དྷཱ་ཀི་ནཱི་དེ་ཝི་མ་ཧཱ་ཀཱ་ལི་རེ་མ་ཏི་ཀཱ་ཡ་ཝཱཀྐ་ཙིཏྟ་སིདྡྷི་ས་མ་ཡ་ཨ་ཝེ་ཤ་ཡ་ཨཱཿ ཞེས་བརྗོད་པས་དངོས་གྲུབ་བླང༌། ཞེས་ལྷ་མོས་འཁྲུག་བསྐང་རྒྱུན་ཁྱེར་བསྡུས་པ་འདི་ནི་རང་གི་ཐུགས་དམ་ཕྱིར་སྔགས་འཆང་རཱ་ག་ཨ་སྱས་བསྒྲིགས་པས་བདག་ཅག་འཁོར་དང་བཅས་པའི་ཡམས་ནད་རིམས་ནད་ཐམས་ཅད་ཞི་བར་གྱུར་ཅིག །
བསྟོད་བསྐུལ་ནི། བྷྱོ། ། དུས་གསུམ་རྒྱལ་བའི་ཐུགས་སྤྲུལ་དཔལ་ལྷ་མོ། ། སྲིད་གསུམ་སྐྱེ་འགྲོའི་མངའ་བདག་དུས་བཞིའི་རྒྱལ། ། འགྲོ་ཀུན་ཐུགས་རྗེས་བརྩེ་བ་བདུད་རྩིའི་རྒྱལ། ། དབུལ་བའི་ཕོངས་སེལ་མི་ཟད་གཏེར་གྱི་བདག ཁམས་གསུམ་དབང་སྡུད་ལོག་ལྟའི་འཆིང་བ་ཁྲོལ། ། མ་རུངས་བསྟན་དགྲའི་སྲོག་དབུགས་བླ་ཚེ་རྐུ། ། སྒྲུབ་བརྒྱུད་ཀུན་ལ་རྟག་ཏུ་བྱ་ར་སྐྱོངས། ། དམ་ཚིག་ཅན་ལ་མ་ཡི་བུ་ལྟར་བརྩེ། །
དུད་པའི་སོལ་མ་འཁོར་དང་བཅས་ལ་བསྟོད། ། ཤ་ཁྲག་དམར་གྱི་གཏོར་མ་འདི་བཞེས་ལ། ། ཕྱག་རྒྱ་ཆེན་པོ་མཆོག་གི་དངོས་གྲུབ་སྩོལ། ། རྟག་ཆད་མུ་བཞི་བདུད་བཞིའི་འཇིགས་པ་སྐྱོབས། ། རྩ་ཐིག་རླུང་གསུམ་དགའ་བཞིའི་གྲོགས་མཛོད་ལ། ། ཆགས་ཞན་བོ་ཟག་ཐིག་ལེའི་གེགས་སྐྱོན་སེལ། ། བཅུ་གསུམ་རྡོ་རྗེ་འཛིན་པ་མ་རྟོགས་བར། ། དབྱིངས་ཀྱི་ཡུམ་མཆོག་ལུས་དང་གྲིབ་བཞིན་འགྲོག ། ཤཱཀ་ཐུབ་ཕུར་པའི་སྐུར་བཞེངས་དམ་བཞག་ལྟར། ། གསང་སྔགས་ཐེག་ཆེན་བསྟན་པ་རྒྱས་པར་མཛོད། །
ཨོྃ་ཀཱ་ལི་ཀཱ་ལི་དེ་ཝི་ཀཱ་ལི་ཨི་དམ་བྷ་ལིངྟ་ཁ་ཁ་ཁཱ་ཧི། ཞེས་པའང་མཆོག་སྤྲུལ་ཨོ་རྒྱན་བསྟན་འཛིན་གྱིས་བསྐུལ་ངོར། རིག་འཛིན་མི་འཇིགས་རྡོ་རྗེས་ཤིང་བྱ་ལོར་ཧོར་ཟླ་གཉིས་པའི་ཡར་ཚེས༡༥ལ་སྔོ་ནེ་བྲག་གཟིམ་ཆུང་དུ་སྦྱར་བ་ཡི་གེ་པ་ཡང་བདག་ཨོ་རྒྱན་བསྟན་འཛིན་གྱིས་བགྱིས་པ་དགེ་ལེགས་འཕེལ།། །། ༈ མ་མོ་ཨེ་ཀ་ཛཱ་ཊིའི་གཏོར་འབུལ་བཞུགས་སོ། མ་མོ་ཨེ་ཀ་ཛཱ་ཊིའི་གཏོར་མ་ཙིཏྟ་ཟུར་བརྒྱད་ཀྱི་གཟུགས་ཡོད་པ་ལ་དམར་གྱིས་བརྒྱན་ཏེ་བཤམས་ལ༔ ཧཱུྃ་བྷྱོཿ བསྐལ་པ་མེ་འབར་ཁྲག་མཚོའི་ཀློང་༔ རྩུབ་འགྱུར་ཆོས་ཉིད་དཀྱིལ་འཁོར་ནས༔ ཀུན་བཟང་མ་གཅིག་འཁྲོས་པ་ལས༔ ཨེ་ཀ་ཛཱ་ཊི་དམར་ནག་གཟུགས༔
རལ་གཅིག་སྤྱན་གཅིག་ནུ་མ་གཅིག༔ རྐང་གཅིག་སྟོབས་ལྡན་འཛམ་གླིང་ཉུལ༔ ཕྱག་གཉིས་སྤུ་གྲི་དགྲ་སྙིང་རོལ༔ རལ་པ་སྤྲུགས་པས་དུག་ཆར་འབེབས༔ ཁྲག་ནད་དམར་ཡམས་དགྲ་ལ་གཏོང་༔ འཁོར་ནི་སྲོག་གཅོད་སྲིན་མོ་བཞི༔ ཤ་ཟ་ཁྲག་འཐུང་མ་མོས་བསྐོར༔ སྔགས་སྲུང་ཁྲོ་གཉེར་རལ་པ་བསིགས༔ གསང་སྔགས་བཀའ་ཡི་སྲུང་མ་ཆེ༔ དམར་གྱི་གཏོར་མ་འདི་བཞེས་ལ༔
སྔགས་སྲུང་ཁྲོ་མོ་དགྲ་ལ་བྷྱོ༔ དགྲ་བོ་བདུན་རྒྱུད་རྩད་ནས་ཆོད༔ ཤ་ཟ་ཁྲག་འཐུང་མཚན་མ་གཏོར༔ དམ་ཉམས་དགྲ་བོ་ལས་ངན་འདི༔ ཁྲག་སྐྱུག་ནད་ཀྱིས་སོད་ལ་ཤོག༔ གསང་སྔགས་གཉན་ལ་དགྲ་བྱུང་ན༔ ཉན་ཐོས་ཡིན་ཀྱང་མྱུར་དུ་སྒྲོལ༔ སྔོན་ཚེ་སློབ་དཔོན་བཀའ་སྩལ་པ༔ ཇི་ལྟར་ཁས་བླངས་དམ་ཚིག་བཞིན༔ དམ་ཚིག་བཀའ་ལས་མ་འདའ་བར༔
བཅོལ་བའི་ཕྲིན་ལས་འགྲུབ་པར་མཛོད༔ བྷྱོ་བྷྱོཿ མ་མོ་རཀྴ་ཨེ་ཀ་ཛཱ་ཊི་ཏྲིག་དགྲ་བོ་མཱ་ར་ཡ་བྷྱོ་བྷྱོ་ཁ་ཁ་ཁཱ་ཧི༔ ཞེས་གཏོར་མ་ཕྱོགས་གཙང་སར་ལམ་དགྲ་ཕྱོགས་སུ་བསྐྱལ༔ ས་མ་ཡ༔ རྒྱ་རྒྱ་རྒྱ༔ སྔགས་འཆང་ཀརྨ་ལས་འབྲེལ་རྩལ་གྱིས་གསེར་གླིང་ནས་གདན་དྲངས་པའོ།། །། ༈ དེ་ནས་ཁྱབ་འཇུག་གི་གཏོར་མ་འབུལ་བ་ནི༔ གཏོར་མ་བྱ་རོག་གིས་མཚན་པ་བཤམས་ལ༔ ཧཱུྃ༔
དུག་རླངས་དམར་ནག་འབར་བའི་ཀློང་༔ གདུག་པའི་བུ་ཡུག་ཐོག་ཆར་དབུས༔ ཀི་ཀང་རྔམ་ཀློང་ནང་ཤེད་ནས༔ སྲོག་བདག་ཁྱབ་འཇུག་ནག་པོ་བཞེངས༔ དབུ་དགུ་མུན་རུབ་འཁྲིགས་པའི་གཟུགས༔ ཞལ་ནས་དུག་རླངས་ཆི་ལི་ལི༔ སྤྱན་དམར་ཚྭ་ཚྭ་ཐོ་རོ་རོ༔ སྲོག་གཟན་བྱ་རོག་དབང་རྟགས་རྫོགས༔ གཡས་གཉིས་ཐོག་མདའ་སྤུ་གྲི་བསྣམས༔ གཡོན་གཉིས་ལྕགས་གཞུ་རྒྱལ་མཚན་བསྒྲེངས༔
སྐུ་སྟོད་སྲིན་པོ་སྐུ་སྨད་སྦྲུལ༔ མགོ་ལུས་ཁྱབ་པར་མིག་གིས་གཏམས༔ དེའི་ནང་སྡེ་བརྒྱད་དམག་ཚོགས་འགྱེད༔ ལྟེ་བར་ཁྲོ་ཞལ་བསྟན་དགྲ་འཇོམས༔ གཡོན་དུ་སྲོག་གཅོད་མ་མོ་རྔམ༔ འཁོར་དུ་གཟའ་བརྒྱད་གདོང་མོ་འགྱེད༔ ཧྲུལ་དུ་ཤ་ཟ་ཁྲག་འཐུང་བསྐོར༔ ཀི་ཀང་ཐོག་འབེབས་ནག་པོ་ཆེ༔ དམར་གྱི་གཏོར་མ་འདི་བཞེས་ལ༔ སྡང་བའི་དགྲ་ལ་ཐོག་སེར་ཕོབ༔
གཟའ་ནད་སྟེང་གྲིབ་འཚུབ་ཏུ་ཆུགས༔ སངས་རྒྱས་བསྟན་པའི་དགྲ་དང་བགེགས༔ སྒོས་སུ་བདག་ལ་སྡང་བ་རྣམས༔ སྲོག་གཅོད་དབུགས་ལོངས་སྙིང་ཁྲག་འཐུང་༔ དུས་ལ་བབ་བོ་ས་མ་ཡ༔ སྔོན་ཚེ་གསང་བདག་པདྨ་ཡིས༔ དམ་ཚིག་ཅི་ལྟར་བཀའ་བསྒོས་བཞིན༔ ད་ལྟ་སྔགས་འཆང་བདག་གིས་བསྐུལ༔ མ་ཐོགས་བཅོལ་བའི་ཕྲིན་ལས་མཛོད༔ ཧྲཱིཿ
རཱ་ཧུ་ལ་ཀི་ཀང་ཧྲཱི་ཤག་རུ་རཾ་དགྲ་བོའི་སྲོག་རྩ་ལ་ཡཾ་ཁ་རཾ་ཁཱ་ཧི༔ ཞེས་གཏོར་མ་དགྲ་ཕྱོགས་འབུལ་ལ༔ ཁྱབ་འཇུག་དུག་མཚོ་ནས་ཁོལ་དུ་ཕྱུང་བའོ༔ ས་མ་ཡ༔ རྒྱ་རྒྱ་རྒྱ༔ གསེར་གླིང་ནས་ཀརྨ་ལས་འབྲེལ་རྩལ་གྱིས་གདན་དྲངས་པའོ༔ ༈ ཀཱི་ལ་ཆེ་མཆོག་ཁྲོ་རྒྱལ་ལས༔ སྐྱེས་བུ་དམ་ཅན་གྱི་གཏོར་འབུལ་བཞུགས་སོ༔ གཏེར་སྲུང་སྐྱེས་བུ་དམ་ཅན་གྱི་གཏོར་འབུལ་ནི༔ འབྲུ་ནག་གམ་ནི་གང་རུང་ཟན༔
ར་མགོས་མཚན་པའི་དཔལ་གཏོར་གཟུགས༔ ར་ཡི་ཤ་ཁྲག་གསུར་བཏང་ཞིང་༔ རང་ཉིད་ལྷ་ཡི་ང་རྒྱལ་གྱིས༔ ཧཱུྃ་བྷྱོ་ཏྲི༔ བྱང་ཤར་མེ་རླུང་འབར་བའི་ཀློང་༔ སྐྱེས་བུ་བཛྲ་ས་དྷུ་རྩལ༔ དམར་ནག་ར་སྐྱེས་ཁམ་པ་ཆིབས༔ ཕྱག་གཉིས་རྡོ་རྗེ་དགྲ་སྙིང་རོལ༔ བཙན་མདུང་རུ་དར་ལྷབས་སེ་ལྷབ༔ སྐུ་ལ་དར་དམར་ཕོད་ཆེན་གསོལ༔
སྟག་རལ་གཟིག་ཤུབས་རལ་གྲིས་བརྒྱན༔ བཙན་དམག་ཡང་འཁོར་ཤ་ཟ་སྡེ༔ དྲག་བསྐུལ་ལས་ལ་བོས་པའི་ཚེ༔ མ་ཐོགས་གནས་འདིར་མྱུར་དུ་བྱོན༔ སློབ་དཔོན་ཇི་ལྟར་བཀའ་བསྒོས་བཞིན༔ ཟབ་གཏེར་གཉན་གྱི་བསྟན་པ་སྲུངས༔ ར་ཡི་ཤ་ཁྲག་གསུར་མཆོད་བཞེས༔ སྔགས་འཆང་རྣལ་འབྱོར་བདག་ཅག་གི༔ ཀ་ཆ་དཀོར་ནོར་གཉེར་དུ་བཅོལ༔ ཉིན་མཚན་སྲུང་བའི་མེལ་ཚེ་མཛོད༔
གལ་ཏེ་ཉམས་པའི་དགྲ་བོ་ཡི༔ གནོད་ཚེ་གདུག་སེམས་འཆིང་གྱུར་ཚེ༔ སྐྱེས་བུ་དམ་ཅན་ལས་ལ་ཆོས༔ བཙན་རྒོད་ཤན་པའི་དམག་སྣ་དྲོངས༔ ཐེའུ་རང་འགོང་པོའི་ཕུང་ཤིག་ཐོངས༔ ཡང་འཁོར་སྤྲུལ་པའི་རུ་འདྲེན་འགྱེད༔ ཆོས་ཆོས་སྡང་བའི་དགྲ་ལ་ཆོས༔ དགྲ་བོའི་མི་ནོར་ཕྱགས་མས་ཐོབས༔ དགྲ་བོའི་ཡུལ་ཞིང་སེར་བས་ཁོངས༔ ཤྭ་ཁ་ཁྲམ་སྡེབ་སྙིང་རླུང་གྱིས༔
དགྲ་བོ་བདུན་རྒྱུད་རྩད་ནས་ཆོད༔ ཕོ་རྒྱུད་མོ་རྒྱུད་མངལ་ནས་སྐོམས༔ རིགས་རྒྱུད་ཐལ་བ་རྡུལ་དུ་རློག༔ དགྲ་ལ་དམག་སྣ་འདྲེན་པའི་ཚེ༔ ནམ་མཁར་འབྲུག་ཞོན་ཉི་ཁྲི་སྟོང་༔ དགྲ་ཡུལ་ཐོག་གི་ཁོངས་ལ་ཤོག༔ བར་སྣང་སེང་ཞོན་ཉི་ཁྲི་སྟོང་༔ དགྲ་ལ་སྨྱོ་འབོག་སྙིང་གཟེར་ཐོངས༔ ས་གཞི་ར་ཞོན་ཉི་ཁྲི་སྟོང་༔ དགྲ་ལ་གྲིབ་རྒོད་སྣ་ཚོགས་ཐོངས༔
སྤྲུལ་པ་ཕོ་ཉ་ལས་མཁན་རྣམས༔ ཀ་ཆ་དཀོར་ནོར་ཕྱིར་ལ་རྒྱུགས༔ ཡང་འཁོར་གཅན་སྤྱང་ཤ་ཟ་ཚོགས༔ དགྲ་བོའི་ནོར་རྫས་བླ་འཁྱམས་སྡུད༔ བྱད་མ་ལྷ་སྲུང་རྟེན་དང་ཕྲོལ༔ དམ་ཅན་དྲེགས་པ་བཙན་གྱི་ཚོགས༔ ཤ་ཁྲག་དམར་གཏོར་འདི་བཞེས་ལ༔ གསང་བདག་རྡོ་རྗེ་ཁྲོ་བོ་དང་༔ དྲེགས་འདུལ་སྣང་སྲིད་ཟིལ་གནོན་ལ༔ ཡང་རྫོང་ཤེལ་གྱི་བྲག་ཕུག་ཏུ༔
ཁྱོད་ཀྱིས་སྲོག་ཕུལ་བཀའ་བསྒོས་བཞིན༔ ཟབ་ཆོས་གཉན་གྱི་མེལ་ཚེ་མཛོད༔ ཀ་ཆ་ཆས་ཀ་གང་ཞིག་དེ༔ ཉེས་ཅན་རྐུན་འཕྲོག་བཅོམ་སྲིད་ན༔ མྱུར་དུ་ཕྱིར་འབྲོངས་དགྲ་བོ་སྒྲོལ༔ གལ་ཏེ་ཉེས་འགལ་བྱུང་སྲིད་ན༔ སྐྱེས་བུ་དམ་ཅན་མེད་དོ་སྐད༔ དེ་བས་དམ་ལས་མ་འདའ་བར༔ རྒྱུད་སྲུང་བཅོལ་བའི་ཕྲིན་ལས་མཛོད༔ ཨོྃ་བཛྲ་ས་དྷུ་ཙ་རཀྴ་ནག་པོ་དགྲ་བོའི་དོན་སྙིང་ལ་ཁཱ་ཧི་ཁཱ་ཧི༔
ཞེས་གཏོར་མ་དགྲ་ཕྱོགས་སུ་འཕང་ངམ་སྐྱལ༔ ས་མ་ཡ༔ རྒྱ་རྒྱ་རྒྱ༔ བདག་འདྲ་སྔགས་འཆང་ཀརྨ་ཧཱུྃ་གིས་ཕག་ལོར་གསེར་གླིང་ནོར་བུའི་བང་མཛོད་ནས་གདན་དྲངས་ཤིང་ཤོག་སེར་ལས་ཞལ་བཤུས་པའོ།། །། སརྦ་མངྒ་ལཾ། ༈ དཔལ་མགོན་ཞིང་སྐྱོང་མ་ཧཱ་ཀཱ་ལའི་ཀ་བསྟོད་བཞུགས༔ དཔལ་མགོན་ཞིང་སྐྱོང་མ་ཧཱ་ཀཱ་ལའི་སྐུ་ལ་འདུད༔ གསོལ་མཆོད་གཏོར་འབུལ་བསྡུས་པའི་ལས་རིམ་ནི༔ འབྲུ་ནག་ལས་བྱས་དཔལ་གཏོར་བཤམས་ནས་དང་པོ་འདི་སྐད་དོ༔ ཧཱུྃ༔
བཞེངས་ཤིག་དུར་ཁྲོད་ཙཱ་རིའི་གནས་ནས་བཞེངས༔ དེང་འདིར་གསང་བའི་དཀྱིལ་འཁོར་བསྟན་སྲུང་ཕྱིར༔ ཞིང་སྐྱོང་འཁོར་བཅས་འདིར་གཤེགས་མཆོད་གཏོར་བཞེས༔ བསྟན་སྲུང་མཐུ་རྩལ་བསྐྱེད་པའི་ཕྲིན་ལས་མཛོད༔ ཧཱུྃ༔ ཀཱ་ལ་སེང་གདོང་དྲག་པོ་མཐུ་སྟོབས་རྒྱལ༔ ཁ་གདངས་མཆེ་གཙིགས་དགྲ་ཤ་ཁྲག་ལ་རྔམ༔ ག་ཤལ་རྒྱན་ལྡན་རུ་དར་དམར་གཏོར་འཛིན༔ ང་རོ་ཧ་ཧ་སྒྲོགས་ཤིང་བདུད་རྟ་ཆིབས༔ ཅ་ཅོ་རིགས་ལྡན་མ་རུངས་བསྟན་དགྲ་རྣམས༔
ཆ་ལུགས་དུ་མའི་ཆོ་འཕྲུལ་འགྱེད་ཅིང་སྒྲོལ༔ ཇ་ཆང་ཕུད་རྒོད་གཏོར་མ་འདི་བཞེས་ལ༔ ཉ་རྒྱས་ལྟ་བུའི་བསྟན་པ་རྒྱས་པར་མཛོད༔ ཏ་ཐཱ་ག་ཏའི་བསྟན་སྲུང་ནག་པོ་ཆེ༔ ཐ་དད་གཅིག་ཏུ་མ་ངེས་སེངྒེའི་གདོང་༔ ད་དགྲ་རྩད་གཅོད་སྙིང་དང་ཁ་ཊྭཱཾ་བསྣམས༔ ན་འཆི་རྐྱེན་ངན་དགྲ་ལ་རྦད་པའི་ཚེ༔ པ་སངས་རྒྱུ་འདྲའི་བདུད་རྟ་རླུང་གཤོག་ཆིབས༔ ཕ་རོལ་བྱད་མའི་ཤ་ཁྲག་གཏོར་མ་བཞེས༔ བ་མོར་ཉི་ལྟར་དགྲ་བོ་བསྒྲལ་བར་མཛོད༔
མ་ཧཱ་ཀཱ་ལའི་བསྟན་སྲུང་བཾ་ཆེན་རྔམ༔ ཙཱ་རི་ཊ་སོགས་སྦས་ཡུལ་ཟབ་གཏེར་སྲུང་༔ ཚ་གྲང་འཁྲུགས་འདྲ་མདོག་སྡུག་འཇིགས་ཤིང་འཁྲིགས༔ ཛ་ལང་བྱད་མ་བསྒྲལ་ཞིང་གཏོར་མ་བཞེས༔ ཝ་སེང་རྩལ་འགྱེད་ཇི་ལྟར་མངོན་པར་མཛོད༔ ཞེ་སྡང་འབྱུང་པོ་སྒྲོལ་མཛད་དྲེགས་པའི་ཚོགས༔ ཟ་གསོད་དབུགས་ལ་རྔམ་ཞིང་ཧ་སྒྲ་སྒྲོགས༔ འ་ཅག་རྦད་ཅིང་བསྐུལ་ལོ་ཕོ་ཉའི་ཚོགས༔ ཡ་མ་གཤིན་རྗེའི་དམག་ཚོགས་གཏིབས་པ་བཞིན༔ རལ་གྲི་མཚོན་ཆའི་དལ་ཡམས་དགྲ་ལ་ཕོབ༔
ལ་ཡོག་ཁ་སྨྲས་ངན་པ་དགྲ་ལ་བྷྱོ༔ ཤ་ཁྲག་དམར་ཆེན་རྒྱ་མཚོ་འདི་བཞེས་ལ༔ ས་སྟེང་དགྲ་བོ་བསྒྲལ་བའི་ཕྲིན་ལས་མཛོད༔ ཧ་ལ་ཟོར་ཐུན་ཆར་ཕོབ་བསྲེགས་གཏོར་ནས༔ ཨ་དོན་ངོ་བོ་ཆོས་དབྱིངས་ལ་གནས་ཤོག༔ ཧཱུྃ༔ བསྐུལ་ལོ་ཞིང་སྐྱོང་དཔལ་འབར་འཁོར་བཅས་ཀྱིས༔ ཕ་རོལ་བྱད་ཁ་ལོག་ལྟ་བདུད་རིགས་རྣམས༔ མྱུར་དུ་བསྒྲལ་ཞིང་ཤ་ཁྲག་དོན་སྙིང་རོལ༔ ཁྲག་མཆོད་བདུད་རྩི་འབར་བ་འདི་བཞེས་ལ༔
མི་ཁ་དམོད་ཚིག་དོ་བསྡོ་དགྲ་དང་བགེགས༔ སྐད་ཅིག་ཉིད་ལ་བསྒྲལ་བའི་ཕྲིན་ལས་མཛོད༔ ཨོྃ་མ་ཧཱ་ཀཱ་ལ་སིཾ་ཧ་མུ་ཁ་ཧཱུྃ་ཕཊ྄ཿ ཏྲི་ཧྲཱིཾ་ཛཿ ཌཱཀྐི་ནཱི་སིཾ་ཧ་མུ་ཁ་ཧཱུྃ་ཕཊ྄ཿ ཏྲི་ཧྲཱིཾ་ཛ༔ ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ་ཕཊ྄ཿ ཏྲི་ཧྲཱིཾ་ཛ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཞེས་ཕུལ་ལོ༔
ཨེ་མ་ཟབ་པའི་མཐར་ཐུག་མཆོག༔ རྒྱུན་གཏོར་འབུལ་བའི་ཆ་རྐྱེན་འདིས༔ ཚིག་ཉུང་དོན་འབྲེལ་ནུས་རྟག་འབྱུང་༔ རྒྱུན་ཁྱེར་གཏོར་འབུལ་ཨེ་མ་ཧོཿ སྐལ་ལྡན་གཅིག་དང་འཕྲད་པར་ཤོག༔ བདག་འདྲ་པདྨ་གཏེར་བདག་གླིང་པའི་མིང་ཅན་གྱིས་ཚིག་ཉུང་གོ་བདེའི་ཆ་རྐྱེན་གྲུབ་པས་འདིས་ཀྱང་བསྟན་སྲུང་མངོན་གྱུར་ཤོག ། ཅེས་ཀརྨ་ལས་འབྲེལ་གླིང་པས་ཇོ་བོ་གཟེ་རྒྱལ་གྱི་གངས་ཁྲོད་དུ་དམར་ནག་རཀྟའི་མཚོ་ནས་དྲག་པོ་ཤ་ཟ་འགྱུ་བའི་དུས་སུ་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ༈ དབང་དྲག་ཀཱི་ལ་ཡའི་སྲུང་མ་ཉེར་བསྡུས་ཕྲིན་ལས་མྱུར་མགྱོགས་བཞུགས་སོ། རང་ཉིད་དཔལ་ཆེན་འབར་བ་ཡི། ། གཟི་བྱིན་འབར་བའི་སྟོབས་ཤུགས་ཀྱིས། །
སྐུ་གསུམ་དག་པའི་ཞིང་ཁམས་དང༌། ། འབྱུང་ལྔ་སྣོད་བཅུད་མཁའ་ཀློང་ནས། ། བཀའ་དང་གཏེར་སྲུང་རྒྱ་མཚོ་རྣམས། ། མཆོད་སྦྱིན་སླད་དུ་སྤྱན་དྲངས་གྱུར། བཛྲ་ས་མཱ་ཡ་ཛཿ ས་མ་ཡ་ཧཱུྃ། ཧཱུྃ། དབྱིངས་ལས་མ་གཡོས་ཆོ་འཕྲུལ་རོལ་པའི་གར། ། སྙིང་སྲུང་མཁའ་འགྲོ་སྡེ་ལྔ་ཞིང་སྐྱོང་དབང༌། མ་གཟའ་རྡོར་ལེགས་ལྷ་བདུད་བཙན་ཀླུ་དང༌། །
དགེ་བསྙེན་སྡེ་བཞི་ལྷ་སྲིན་སྡེ་བརྒྱད་སོགས། ། བསྟན་སྲུང་དམ་ཅན་རྒྱ་མཚོའི་ཚོགས་བཅས་ལ། ། རྔམ་བརྗིད་དྲག་པོའི་མཐུན་རྫས་སྤྲིན་ལྟར་གཏིབས། ། དྲག་མཆོད་ཤ་ཁྲག་གླིང་བཞི་ཁྱོན་ལྟར་བརྡལ། ། མངོན་སྤྱོད་ལས་བྱེད་ཤན་པ་རླུང་ལྟར་འཚུབས། ། ཉམས་དགྲའི་བླ་ཚེ་སྲོག་དབུགས་བུན་ལྟར་གཡོ། ། སྨན་རཀ་གཏོར་མཆོད་དྭངས་མའི་ཟེར་ལྟར་འཁྲུགས། ། འབོད་རྫས་སྒྲུབ་རྫས་སྐོང་རྫས་མཉེས་པའི་རྫས། ། སྟོང་གསུམ་འཇིག་རྟེན་ཁམས་གསུམ་སྲིད་པའི་སྤྲིན། ། ཐུགས་རྗེའི་རྩལ་ལས་འགོགས་མེད་ཤར་བའི་དཔྱིད། །
ཡེ་ཤེས་འཇིག་རྟེན་ཕོ་རྒྱུད་མོ་རྒྱུད་སོགས། ། བདུད་འདུལ་དཔལ་གྱི་བཀའ་ཉན་རྣམས་ལ་འབུལ། ། སྲིད་པ་དྲེགས་སྡེའི་དཀྱིལ་འཁོར་ཐུགས་དམ་བསྐང༌། ། ཐོགས་མེད་ཕྲིན་ལས་གཉན་གྱི་གཡར་དམ་སྩོལ། ཨོྃ་པ་ཤཾ་དེ་ཝི་ཧ་རི་ནི་ས་བྷྱོ་ར་ཏྲི་ཨེ་དུ་ཙ་ན་ཡཀྴ་ཙ་ཏུར་ཨ་ཡ་མ་དུ་རུ་ཙ་ཤ་ན་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ། ཧཱུྃ། ཕྲིན་ལས་མྱུར་མགྱོགས་ཐ་ཚིག་གཉེར་བའི་ཚོགས། ཁྱོད་ལ་ཕྲིན་ལས་གཉན་པོ་བཅོལ་བ་ནི། ། རྣལ་འབྱོར་བདག་ཅག་འཁོར་དང་བཅས་པ་ཡིས། །
ཆོས་བཞིན་སྒྲུབ་ལ་བར་ཆད་ཞི་བ་དང༌། ། ཚེ་དཔལ་ཡེ་ཤེས་སྙན་གྲགས་གོང་དུ་འཕེལ། ། ལྷ་འདྲེ་མི་གསུམ་འདོད་རྒུ་དབང་དུ་སྡུས། ། བསྟན་དགྲ་སྒོས་དགྲ་ཟུར་དགྲ་ཐལ་བར་རློག ཁྱད་པར་ཟབ་གསང་ཐེག་པའི་བསྟན་པ་འདི། ། ཉི་ལྟར་གསལ་ཞིང་མཁའ་ལྟར་ཁྱབ་ཅིང་བརྟན། ། སྣོད་བཅུད་བདེ་འབྱོར་ཆོས་བཞིན་སྤྱོད་པ་སོགས། ། བདུད་འདུལ་པདྨའི་བཀའ་ལས་མ་འདའ་བར། ། ཇི་ལྟར་བཅོལ་བའི་ཕྲིན་ལས་ལྷུན་འགྲུབ་མཛོད། ཅེས་པའང་ལྷ་རི་གྱང་རྡོའི་དབེན་གནས་ནས་དབང་དྲག་ཀཱི་ལ་ཡི་བསྙེན་སྒྲུབ་ཀྱི་ཚེ་སྐྱིད་གྲོང་སྨྱོན་པས་ཉུང་བསྡུས་འཁྱེར་བདེར་བཀོད་པའོ།། །།
༈ བཀའ་སྲུང་དྲེགས་འདུལ་གྱི་མཆོད་བསྟོད་ཉེ་བར་མཁོ་བ་བཞུགས་སོ། པདྨ་ཐོད་ཕྲེང་རྩལ་ལ་འདུད། དེ་ནས་བཀའ་སྲུང་དྲེགས་འདུལ་གྱི་ལས་བྱང་བསྡུས་པ་ནི། མཆོད་པའི་རྫས་སྨན་རཀ་བློས་གང་ལྕོགས་བཤམས་ནས། འབྲུ་གསུམ་གྱིས་སྦྱངས་སྤེལ་བསྒྱུར་ཏེ་འདི་ལྟར་བསྒྲུབ་པར་བྱའོ། ཨོྃ་ཨཱཿཧཱུྃ། བྷནྡྷ་ལྕང་ལོ་དུམ་གཅིག་འཁྱིལ་བའི་དབུས། ། བྱད་མ་དགྲ་བགེགས་རྣམས་ཀྱི་ཀླད་ཁྲག་དང༌། ། དོན་སྙིང་དབང་པོ་རི་ལྟར་སྤུངས་པ་འདི། ། དཔལ་མགོན་ལེགས་ལྡན་ཁྲག་འཐུང་འདུས་པའི་ཚོགས། །
ཕྱག་བཞི་པ་དང་མ་ནིང་གདོང་བཞི་པ། ། ཕྱག་དྲུག་པ་དང་ལས་མཛད་དུར་ཁྲོད་བདག ། རིགས་བཞི་ཁྲོ་མོ་ལ་སོགས་ཡང་འཁོར་ལ། ། འབུལ་ལོ་སངས་རྒྱས་བསྟན་པའི་བྱ་ར་མཛོད། ། དགྲ་ཤ་ཁྲག་གི་མཆོད་པ་བཞེས་སུ་གསོལ། ། ཧ་ཧ་དགོད་སོགས་དུར་ཁྲོད་གནས་ཀྱི་བདག ། སྲོག་བདག་མགོན་པོ་ལས་བྱེད་དྲེགས་པའི་ཚོགས། ། མ་མོ་ཙཎྜ་གཤིན་རྗེ་དུར་ཁྲོད་བདག ། དཔལ་མགོན་ཞིང་སྐྱོང་མ་མོ་སྔགས་སྲུང་མ། ། གཟའ་མཆོག་དམ་ཅན་བཙན་རྒོད་ཀླུ་རྒྱལ་ཆེ། །
གནོད་སྦྱིན་དགེ་བསྙེན་ལྷ་དང་ཤན་པ་དང༌། ། དམ་ཅན་དང་ནི་ཁྲག་རལ་མ་མོ་ལ། ། འབུལ་ལོ་དམིགས་པའི་དགྲ་བགེགས་བསྒྲལ་མཛད་ཕྱིར། ། དགྲ་ཤ་ཁྲག་གི་མཆོད་པ་བཞེས་སུ་གསོལ། ། ཀླུ་སྨན་དགེ་བསྙེན་ཀླུ་བཙན་ཤན་པ་དང༌། ། སྨན་བཙུན་ནཱ་ག་གཉན་རྒོད་ལས་མཁན་ཚོགས། ། མོན་པ་ལ་སོགས་དྲེགས་པ་འཁོར་བཅས་ལ། ། འབུལ་ལོ་ཉམས་པའི་བྱད་མ་ཚར་གཅོད་ཕྱིར། ། དགྲ་ཤ་ཁྲག་གི་མཆོད་པ་བཞེས་སུ་གསོལ། ཧཱུྃ། །
དཔལ་ལྡན་ཡེ་ཤེས་མགོན་པོའི་ཚོགས། ། བཀའ་ཡི་ལས་བྱེད་དྲེགས་པ་ཅན། ། ཕྱི་ནང་དམ་ཅན་རྒྱ་མཚོ་ལ། ། བསྟོད་ཅིང་ཕྲིན་ལས་བཅོལ་བ་ནི། ། གསང་སྔགས་གཉན་གྱི་བསྟན་པ་འདི། ། སྐྱོང་ཞིང་རོགས་དན་མྱུར་དུ་སྒྲུབས། ། ཕྱི་ནང་འགལ་རྐྱེན་བར་ཆད་སོལ། ། བྱང་ཆུབ་སྙིང་པོའི་མཐུན་རྐྱེན་དུ། ། མགོན་ཞིང་སྡོང་གྲོགས་མཛད་དུ་གསོལ། ། ཞེས་གསོལ་མཆོད་ཀྱིས་རབ་ཏུ་དགྱེས་པར་མོས་ནས།
དྲེགས་འདུལ་གྱི་གཏོར་བསྔོས་འཁྱེར་བདེ་འདི་ཡང༌། མི་དབང་ཆོས་ཀྱི་རྒྱལ་པོ་གསང་སྔགས་བསྟན་སྐྱོང་གི་བཀས་བསྐུལ་ངོར། སྔགས་འཆང་ཧཱུྃ་ནག་པས་ཁྲོམ་གཟིགས་རྔམ་པ་རོང་གི་ཚལ་དུ་སྦྱར་བའོ།། །། ༈ ཨོ་རྒྱན་མཁའ་འགྲོ་ནོར་ལྷའི་གསོལ་མཆོད་ནི། མཆོད་རྫས་ཀྱི་དངོས་པོ་ཐམས་ཅད་རྃ་ཡྃ་ཁྃ་གིས་བྱིན་གྱིས་བརླབས། འབྲུ་གསུམ་དང་ནམ་མཁའ་མཛོད་ཀྱི་སྔགས་རྒྱས་སྤེལ། ཨོྃ་ཨཱཿཧཱུྃ༔ བཛྲ་མ་ཧཱ་གུ་རུ་པདྨ་ར་ཛ་ཌཱཀྐི་ཧ་རི་ཎི་ས་ས་མཱ་ཡ་ཛ་ཛ་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི། ཨོྃ་པདྨ་ཨུ་ཏ་པྲ་མོ་ཏི་ར་ག་དྷ་ར་ཧཱུྃ་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི། ཨོྃ་པདྨ་ཙརྻ་ར་ག་ཧྱ་ཤ་མུ་ཊ་དྷེ་ཝི་མ་ཧ་གྷ་ན་པ་ཏི་ཀུ་རུ་ཀུལླེ་སརྦ་པ་ཤཾ་མ་མ་ཐུན་ཐུན་སརྦ་སིདྡྷི་ཛ་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི།
ཧཱུྃ། དངོས་གྲུབ་མཆོག་སྩོལ་ཨོ་རྒྱན་ནོར་གྱི་ལྷ། ། ལྷ་ལྕམ་མཚོ་རྒྱལ་ཌཱཀྐི་གསང་བའི་ཡུམ། ། ཡུམ་ཆེན་དབང་མོ་ཕྱོགས་ཀྱི་མགྱོགས་མ་བཞི། ། གཞི་འཛིན་ཀླུ་མོ་ནོར་སྐྱོང་ཀླུ་རྒྱལ་ཆེ། ། ཆེ་བཙན་རྒྱལ་པོ་རྣམ་མང་ཐོས་པས་སྲས། ། སྲས་ཡུམ་སྐྱ་བརྒྱད་གནོད་སྦྱིན་བདུན་འབུམ་འཁོར། ། འཁོར་བཅས་ཛམ་ལྷ་ནོར་ལྷ་རྟ་ཡི་ལྷ། ། ལྷ་ཆེན་དབང་ཕྱུག་ཆེན་པོ་ཕྱུགས་ལྷ་འབུམ། ། འབུམ་ཕྲག་ནོར་ལྷ་འཁོར་དང་བཅས་པ་རྣམས། །
རྣམ་པར་བཞུགས་ཤིང་དངོས་གྲུབ་འབྱུང་བའི་རྟེན། ། རྟེན་རྫས་རྣམ་རྒྱལ་ཁང་བཟང་བཀོད་ལེགས་མཛེས། ། མཛེས་མཚོན་བཀྲ་ཤིས་རྫས་རྟགས་ལྷ་མིའི་ནོར། ། ནོར་བུ་བསམ་འཕེལ་མཆོད་འཛིན་ལྷ་མོ་སྟོང༌། ། སྟོང་གསུམ་གླིང་བཞིའི་འབྱོར་རྒུའི་མཎྜལ་ཚོགས། ། ཚོགས་གཉིས་རྫོགས་ཕྱིར་ཨོ་རྒྱན་ནོར་ལྷར་འབུལ། ། འབུལ་ལོ་བཞེས་ནས་མཆོག་ཐུན་དངོས་གྲུབ་རྨད། ། རྨད་བྱུང་ཚེ་དཔལ་བསོད་ནམས་ཕྱྭ་གཡང་སྟོབས། ། སྟོབས་ལྡན་ལྷ་ཀླུ་མི་ཡི་དབང་ཐང་ཁམས། ཁམས་གསུམ་སྲིད་པའི་སྐྱེ་འགྲོ་ཕོ་མོའི་ཡིད། །
ཡིད་ལ་འདོད་རྒུའི་ཟས་གོས་ནོར་ལོངས་སྤྱོད། ། སྤྱོད་ཡུལ་བདག་གི་བྲན་དང་དབང་དུ་བསྡུས། ། སྡུད་བྱེད་སྲིད་པའི་རླུང་ལྟར་མྱུར་མགྱོགས་སྟོན། ། སྟོན་ཟླའི་དཔལ་ལ་འཁུ་བའི་རྣམ་དཀར་དཔྱིད། ། དཔྱིད་ཀའི་དཔལ་ཡོན་རྒྱས་བཞིན་གོང་དུ་སྤོར། ། སྤོར་བྱེད་དུས་མཐའི་མེ་བཞིན་ནུས་སྟོབས་སྐྱེད། ། བསྐྱེད་སྟོབས་འགྲིབ་མེད་ལུང་རྟོགས་རྒྱལ་བའི་བསྟན། ། བསྟན་འཛིན་སྡེ་བཅས་དར་རྒྱས་འཇིག་རྟེན་ཀུན། ། ཀུན་མཁྱེན་རྒྱལ་བའི་གོ་འཕང་རེག་གྱུར་ཅིག ། དགོས་འདོད་ཀུན་འབྱུང་བླ་མ་ཡི་དམ་མཆོག །
ཟིལ་གནོན་པདྨ་རྒྱལ་པོ་དབང་འདུས་རྩལ། ། མཁའ་འགྲོ་རྒྱ་མཚོ་ཀླུ་མོ་གཏེར་གྱི་བདག ། ཕྱི་ནང་རྩ་གསུམ་ལྷ་ཡི་བཀྲ་ཤིས་ཤོག ། ཅེས་པའང་སྙིགས་མའི་རྒུད་པ་གསོ་བའི་ཕྱིར། ཚོགས་གཉིས་བསགས་དང་ཕྱྭ་གཡང་སྤེལ། གཏེར་བུམ་གཡང་རྟེན་འཛུགས་སྤེལ་ཆེད། བུམ་གཏེར་བཅའ་སྒྲུབ་སྐབས་དང་བསྟུན། བལ་ཡུལ་མཆོད་རྟེན་བྱ་རུང་ཁ་ཤོར་གྱི་ཉེ་འདབས་བསྟན་གཉིས་དར་རྒྱས་གླིང་དུ་ནཱ་གརྫུ་ནའི་མིང་གིས་བྲིས། འདིས་ཀྱང་བསྟན་ལ་སྨན་གྱུར་ཅིག། །། ལྷ་ཆེན་གསོལ་བྱང་དབང་གི་ལྕགས་ཀྱུ་བཞུགས་སོ།
ཧྲཱིཿ རྒྱལ་ཀུན་སོ་སོར་རྟོག་པའི་ཡེ་ཤེས་སྐུ། ། སྤྱན་རས་གཟིགས་དབང་ཐུགས་རྗེའི་སྒྱུ་འཕྲུལ་ལས། ། ལེགས་ཤར་སྲིད་པའི་དབང་ཕྱུག་ལྷ་ཆེན་པོ། ། ཨུ་མ་ཡུམ་དང་རིགས་བཞིའི་ཌཱཀྐི་དང༌། ། སྣང་སྲིད་དྲེགས་ལྡན་མཐུ་ཆེན་ཚོགས་དང་བཅས། ། བདེ་ཆེན་འོད་དམར་འཁྲུགས་པའི་ཀློང་ནས་བཞེངས། ། བརྟན་གཡོའི་དྭངས་བཅུད་གཡོ་ཞིང་སྡུད་པ་ཡི། ། རྗེས་ཆགས་དབང་གིས་ཕྱག་རྒྱར་སྣང་མཛོད་ལ། ། གུས་པའི་ཡིད་ཀྱིས་ལེགས་པར་བཤམས་པ་ཡི། །
ཕྱི་ནང་གསང་མཆོད་སྣང་སྲིད་འདོད་རྒུའི་གཏེར། ། དམ་རྫས་བདུད་རྩི་སྨན་རཀ་གཏོར་མ་བཅས། ། བདེ་ཆེན་ཀུན་ཏུ་བཟང་པོའི་མཆོད་པའི་སྤྲིན། ། དགྱེས་པར་བཞེས་ནས་རྣལ་འབྱོར་བདག་ཅག་ལ། ། དགྱེས་སྤྱན་ཨུཏྤལ་དམར་པོའི་ཟུར་མིག་གིས། ། རྟག་ཏུ་སྐྱོང་ཞིང་ཡིད་ལ་འདོད་པའི་དོན། ། འབད་མེད་ཡིད་བཞིན་འགྲུབ་པའི་དངོས་གྲུབ་སྩོལ། ། སྐྱེ་དགུའི་ཡིད་དང་བརྟན་གཡོའི་དྭངས་བཅུད་དང༌། ། མཆོག་དང་ཐུན་མོང་དངོས་གྲུབ་མ་ལུས་པ། ཁབ་ལེན་རྡོ་ཡིས་ལྕགས་བཞིན་ཐོགས་མེད་ཁུགས། །
རབ་འབྱམས་དབང་གི་ཕྲིན་ལས་འགྲུབ་པར་མཛོད། ཨོྃ་མ་ཧཱ་དེ་ཝ་ཤྭ་ར་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ས་གླང་ཆོ་འཕྲུལ་ཟླ་བ་ཡི། ། དཀར་ཕྱོགས་ཡིད་ཀྱི་ཚེས་གྲངས་ལ། ། རྒྱལ་དང་ཕུར་བུའི་འགྲུབ་སྦྱོར་དུས། ། འཇམ་དཔལ་དགྱེས་པའི་རྡོ་རྗེས་སྤེལ། ཧྲཱིཿ སྲིད་གསུམ་དབང་མཛད་དབང་གི་ལྷ་ཆེན་པོ། ། དབང་ཕྱུག་ཡབ་ཡུམ་གསང་བ་ཌཱཀྐི་བཞི། ། བཀའ་སྡོད་དྲེགས་པའི་ལྷ་ཆེན་འཁོར་དང་བཅས། །
གསོལ་ལོ་མཆོད་དོ་དབང་གི་ཕྲིན་ལས་སྒྲུབས། མི་ཕམ་པས་སོ།། །། ༈ གཏེར་སྲུང་བཙན་རྒོད་གསོལ་བསྡུས་ནི། རང་གི་ཐུགས་ཀའི་ས་བོན་ལས་བྱུང་བའི་འོད་ཟེར་གྱིས། མ་ལ་ཡའི་བྱང་ཤར་སོགས་རང་རང་གི་གནས་ནས་གཏེར་སྲུང་ཆེན་པོ་མེ་འོད་གདོང༌། རོལ་པ་བཅོ་བརྒྱད་འཁོར་དང་བཅས་པ་སྐད་ཅིག་གིས་སྤྱན་དྲངས་པར་བསམ།
ཧཱུྃ། དབང་དྲག་པདྨའི་བཀའ་ཉན་གཏེར་གྱི་བདག ། ཤིན་ཏུ་ཁྲོ་གཏུམ་དྲེགས་པ་བཙན་གྱི་རྗེ། ། བཙན་རྒོད་དམར་ནག་གནོད་སྦྱིན་མེ་འོད་གདོང༌། །
རོལ་པ་བཅོ་བརྒྱད་འཁོར་བཅས་གནས་འདིར་བྱོན། ཧཱུྃ། རྡོ་རྗེ་གཞོན་ནུ་པདྨ་ཐོད་ཕྲེང་རྩལ། ། རིག་འཛིན་ཆེན་པོ་གནམ་ལྕགས་རྡོ་རྗེ་སོགས། ། རྩ་བརྒྱུད་བླ་མའི་དམ་ལས་མ་འདའ་བར། ། སྒྲུབ་རྟེན་འདིར་བཞུགས་སྒྲུབ་པའི་སྡོང་གྲོགས་མཛོད། ཧཱུྃ། སྣང་སྲིད་དུར་ཁྲོད་དྲག་པོའི་དཀྱིལ་འཁོར་དུ། ། ཉམས་པ་བསྒྲལ་བའི་ཤ་རི་ཁྲག་མཚོ་དང༌། ། སྲ་བརྟན་གོ་ཁྲབ་བླ་རྡོ་སྲོག་འཁོར་སོགས། །
གང་བཞེད་མཐུན་རྫས་མཁའ་དབྱིངས་གང་བས་མཆོད། ཧཱུྃ། ཆོས་རྣམས་བདེ་སྟོང་སོར་རྟོག་ཡེ་ཤེས་ལས། ། མ་གཡོས་རྩལ་དང་རོལ་པ་ཧེ་རུ་ཀའི། ། ཡེ་ཤེས་རོལ་པ་བཅོ་བརྒྱད་གློག་ལྟར་མྱུར། ། གཏེར་སྲུང་རྒྱ་མཚོའི་གཙོ་བོར་མངའ་གསོལ་བསྟོད། ཧཱུྃ། དམ་ཚིག་སྲོག་ལྡན་རྣལ་འབྱོར་གང་ཞིག་གིས། ། བསམ་པ་ཙམ་གྱིས་ཞི་རྒྱས་དབང་དྲག་སོགས། ། ཕྲིན་ལས་རབ་འབྱམས་ཐོགས་པ་མེད་པ་རུ། །
སྐད་ཅིག་ཉིད་ལ་སྒྲུབས་ཤིག་ས་མ་ཡ། ཧཱུྃ། ཆོས་ཀྱི་དབྱིངས་ནས་ སོགས་བརྗོད། ཅེས་ཀ་མ་རཱ་ཛ་དཱི་པས་སོ།། །། གཏེར་སྲུང་བཙན་རྒོད་རོལ་པ་བཅོ་བརྒྱད་ཀྱི་གཏོར་བསྔོས་རྒྱུན་ཁྱེར་བཞུགས་སོ༔ ཧཱུྃ༔ ཆོས་ཀྱི་དབྱིངས་ལས་མ་གཡོས་ཧེ་རུ་ཀཿ ཐུགས་ཀྱི་རང་བཞིན་རྡོ་རྗེ་ལྟ་བུའི་ཀློང་༔ རྡོ་རྗེ་གཞོན་ནུ་ཡང་དག་ཡེ་ཤེས་རོལ༔ གསུང་གི་བདག་ཉིད་པདྨ་ཧེ་རུ་ཀཿ
དྲག་སྔགས་འབར་ཞིང་མཆེད་པའི་རང་སྒྲ་སྒྲོགས༔ སྐུ་ཡི་རྩལ་འབྱིན་འཇམ་དཔལ་གཤིན་རྗེ་གཤེད༔ ཁྲོ་བོ་གར་དགུ་སྤྲུལ་པ་ཅིར་ཡང་སྟོན༔ དེ་ལྟར་དབྱིངས་ལས་མ་གཡོས་རང་བྱུང་ལྷ༔ དཔལ་ཆེན་འབར་བའི་རྩལ་ལས་ཤར་བ་ཡིན༔ བཀའ་ཡི་ལས་བྱེད་གནོད་སྦྱིན་མེ་འོད་གདོང་༔ སྲིན་པོ་ཁྲོས་འདྲ་འཇིགས་རུང་རྣམ་འགྱུར་ཅན༔ འོད་ལྡན་ཟངས་ཁྲབ་རྨོག་ཞུ་ཉི་ལྟར་གསལ༔ རུ་དར་དམར་པོ་བར་སྣང་འཚུབ་ཀྱིས་འགེངས༔ ཟངས་གྲི་འབར་བས་བསྟན་དགྲ་རྩད་ནས་གཅོད༔
ཐོག་ལྟར་རྒྱུ་བའི་རུ་མཚོན་དགྲ་ལ་འདེབས༔ མ་རུངས་དགྲ་སྙིང་གསོལ་ཞིང་བཙན་ཞགས་འཕེན༔ སྟག་རལ་གཟིག་ཤུབས་དཔའ་བོའི་ཆ་ལུགས་འཆང་༔ སྒ་སྲབ་ཆས་ལྡན་ཟངས་རྟ་དམར་པོ་ཞོན༔ བསམ་པ་ཙམ་གྱིས་སྟོང་གསུམ་ཡུད་ཀྱིས་བསྐོར༔ རང་འདྲའི་སྤྲུལ་པ་བཙན་རྒོད་ལས་ལ་འགྱེད༔ ཤན་པའི་སྡེ་དཔོན་གནོད་སྦྱིན་མ་རུ་རྩེ༔ ཆ་ལུགས་སྣ་ཚོགས་སྣང་སྲིད་འགེངས་པར་སྟོན༔ བསམ་པ་ཙམ་གྱིས་དགྲ་བགེགས་ཚར་གཅོད་པ༔ ༈ བཙན་རྒོད་རོལ་པ་བཅོ་བརྒྱད་འཁོར་དང་བཅས། །
འདིར་གཤེགས་མཆོད་སྤྲིན་སྨན་གཏོར་རཀྟའི་ཚོགས། ། སྦྱོར་སྒྲོལ་བླ་མེད་སྤྱན་གཟིགས་མཐུན་པའི་རྫས། ། དངོས་འབྱོར་ཡིད་སྤྲུལ་སྲིད་པའི་འདོད་ཡོན་རྣམས། ། ཐུགས་དམ་བསྐང་ཕྱིར་གཉིས་མེད་བཞེས་ནས་ཀྱང༌། ། རྣལ་འབྱོར་བདག་ཅག་རིག་འཛིན་བརྒྱུད་པར་བཅས། ། ཚེ་དཔལ་ཉམས་རྟོགས་འགྲོ་དོན་ཕྲིན་ལས་སྤེལ། ། འགལ་རྐྱེན་བར་ཆད་བདུད་ཀྱི་གཡུལ་ངོ་ཟློག ། སྣང་སྲིད་ལྷ་འདྲེ་མི་གསུམ་དབང་དུ་སྡུས། ། ཀུན་ཀྱང་ཐེག་ཆེན་ཆོས་ལ་འགོད་པ་དང༌། ། ཡུལ་འདིར་ནད་མུག་འཁྲུག་རྩོད་ཀུན་ཞི་ཞིང༌། །
མི་ནོར་དགེ་བཅུ་ཡོན་ཏན་གོང་འཕེལ་ནས། ། བླ་མེད་བསྟན་པ་རྒྱས་པའི་ཕྲིན་ལས་མཛོད། ཅེས་ཡང་ཕུར་གྭའུ་དམར་ནག་གི་གཏེར་སྲུང་བཙན་རྒོད་རོལ་པ་བཅོ་བརྒྱད་ཀྱི་མཆོད་སྤྲིན་རྒྱུན་ཁྱེར་འདི་བཞིན་རྫོགས་ཆེན་པདྨ་སྒྲུབ་མཆོག་དཔལ་བཟང་པོས་བསྐུལ་བའི་ངོར། རྒྱལ་ཁམས་པ་སྐྱིད་གྲོང་སྨྱོན་པས་གཞུང་ཚིག་ལ་ཁ་སྐོང་ཅུང་ཟད་བགྱིས་ཏེ་བྲག་སྐས་པདྨ་ཤེལ་ཕུག་གིས་ཉེ་འདབས་སུ་བྲིས། ཛ་ཡནྟུ།། །། ༈ བཙན་གྱི་གཏོར་འབུལ་ནི༔ ཛཿ རབ་འཇིགས་ཕོ་བྲང་མཆོང་ལྡིང་སྨུག་པོའི་གནས༔ རྟག་ཏུ་འགྱུ་བའི་བྱང་ཤར་མ་རུ་རྩེ༔ ཤམ་བྷ་ལ་ཡི་གནོད་སྦྱིན་མེ་འོད་གདོང་༔
མེ་རི་འབར་བ་གསང་བདག་གཏུམ་པོ་ཡིས༔ རྡོ་རྗེ་ཕུར་པའི་དཀྱིལ་འཁོར་གྲལ་དུ་བཞག༔ གསང་སྔགས་བསྟན་པ་སྐྱོང་བའི་གཉེར་བྱང་གཏད༔ བླ་མེད་དཀྱིལ་འཁོར་སྐྱོང་བར་ཞལ་བཞེས་བཞིན༔ དེ་ལྟར་སྔོན་གྱི་ཐ་ཚིག་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྒྱུད་སྲུང་རིན་ཆེན་གཏེར་གྱི་བྱ་ར་མཛོད༔ ཏ་མ་ལ་རུ་པྲ་བྷ་ཧསྟཱི་ལ༔ གསང་བདག་གཏུམ་པོ་བཀའ་བབ་ལུང་བསྟན་རྙེད༔ ཡང་ཕུར་འབུམ་སྡེའི་དཀྱིལ་འཁོར་ཞལ་ཕྱེས་ནས༔
པདྨ་འབྱུང་གནས་རྒྱལ་ཚབ་མངའ་གསོལ་ཚེ༔ རྡོ་རྗེ་ལྟ་བ་ཀློང་ཡངས་རྒྱུད་སྡེའི་དོན༔ རིག་འཛིན་རྣམ་གཉིས་དབྱིངས་རིག་གཅིག་ཏུ་རྫོགས༔ དགོངས་དོན་བརྡ་བཞིའི་གཉེར་ཁ་གཏད་པའི་ཚེ༔ གནོད་སྦྱིན་ཁྱོད་ཀྱིས་ཁས་བླངས་དམ་བཅས་བཞིན༔ གསང་སྔགས་ཐ་ཚིག་གཉན་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རིན་ཆེན་གཏེར་སྲུངས་ཕྱི་ནང་བར་ཆད་སོལ༔ ཡང་ལེ་ཤོད་དུ་གསང་ཕུར་བཀའ་རྒྱ་གདམས༔ ཇོ་མོ་མཚོ་རྒྱལ་ཕུར་པའི་གདེང་ཚད་ཐོབ༔
བལ་བོད་མཚམས་སུ་ལྷ་སྲིན་དམ་ལ་བཏགས༔ མཆིམས་ཕུར་ཡང་དག་སྙིང་པོ་སྒྲུབ་པ་མཛད༔ རྗེ་འབངས་གྲོགས་ལྔ་གསང་ཕུར་གཏད་པའི་ཚེ༔ བཀའ་ཡི་ཐ་ཚིག་རོལ་པ་མཆེད་ལ་གདམས༔ མ་འོངས་བརྒྱུད་འཛིན་སྐྱོང་བར་ཞལ་བཞེས་བཞིན་༔ སྔོན་ཚེ་པད་འབྱུང་བཀའ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ རྩ་གསུམ་གླིང་པས་མོན་ཤ་འུག་བྲག་ནས་གདན་དྲངས་པའོ།། །། ༈ བཙན་གསོལ་བསྡུས་པ་ནི།
ཧྲཱིཿ པདྨའི་བཀའ་སྲུང་གནོད་སྦྱིན་མེ་འོད་གདོང༌། ། རོལ་པ་བཅོ་བརྒྱད་སྤྲུལ་འཁོར་ཡང་སྤྲུལ་བཅས། ། གསོལ་ལོ་མཆོད་དོ་བསྐང་ངོ་མངའ་གསོལ་བསྟོད། ། བསྟན་སྐྱོངས་ཕྲིན་ལས་རྣམ་བཞི་མ་གཡེལ་སྒྲུབས། ། བཙན་གསོལ་གྲངས་གསོག་རྡོ་བན་གྱིས་བསྐུལ་ངོར་ཁྱུང་སྔགས་གུ་ཧྱས་སོ།། །། ༈ རྒྱལ་གསོལ་བསྡུས་པ་ནི། ཧཱུྃ། སློབ་དཔོན་པདྨའི་བཀའ་ཉན་པ། ། དྲེགས་སྡེ་ཡོངས་ཀྱི་གཙོ་བོ་ནི། །
ཤེལ་གིང་གནོད་སྦྱིན་དཔེ་ཧ་ར། ། དཀར་སྨུག་སྲོག་བདག་དགྲ་བོའི་གཤེད། ། མི་བསྲུན་དྲེགས་པ་ཡང་འཁོར་བཅས། ། ཐ་ཚིག་བཞིན་དུ་ཕྲིན་ལས་མཛོད། ། གདུག་པའི་དགྲ་བགེགས་ཤོར་ར་རེ། ། དམར་གྱི་གཏོར་མ་འདི་བཞེས་ལ། ། ཞིང་བཅུའི་བསྟན་དགྲ་ཕྱེ་མར་ཤིགས། ། མངོན་སྤྱོད་རྟགས་བཞིན་ཕྲིན་ལས་མཛོད། ཨོྃ་རུ་ཤེ་ལ་གིང་ཀ་ར་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི། རྩ་གསུམ་གླིང་པས་སྦྱར་བའོ།། །།
༈ ཇོ་བོ་གཟེ་རྒྱལ་གྱི་གསོལ་ཁ་སྤུ་གྲི་དམར་པོ་བཞུགས་སོ༔ གུ་རུ་པདྨའི་སྐུ་ལ་ཕྱག་འཚལ་བསྟོད༔ པདྨའི་གསལ་བཀོད་ལེགས་བྲིས་མཆོད་བསྟོད་བསྟན༔ བཀྲ་ཤིས་བྱིན་ཆགས་ཡིད་འོང་དཀྱིལ་འཁོར་དབུས༔ མཆོད་པའི་རིགས་སོགས་གཞུང་བཞིན་བཤམས་བྱས་ཏེ༔ དབུས་སུ་དཔལ་གཏོར་ཟླུམ་པོ་དམར་གྱིས་བརྒྱན༔ སྡེ་བརྒྱད་འཁོར་དང་མཐེབ་སྐྱུས་བསྐོར་བར་བྱ༔ དེ་ནས་དཀར་གཏོར་གཙང་མ་གཉིས་བྱས་ལ༔ མདུན་རྒྱབ་གཉིས་སུ་འབུལ་ཞིང་ཕྲིན་ལས་བཅོལ༔ དཀྱིལ་འཁོར་བསང་སྦྱངས་སྐད་ཅིག་དྲན་རྫོགས་སུ༔
ཧཱུྃ༔ བདག་ཉིད་དྲག་པོ་ཀཱི་ལའི་ཐུགས་ཀ་ནས༔ འོད་འཕྲོས་ལྷ་བཙན་འཁོར་བཅས་སྤྱན་དྲངས་གྱུར༔ ཨོྃ་དྷེ་ཝ་ཙ་ཏྲི་ཤུ་ལ་སིཾ་ཧ་མུ་ཁ་ཨ་ཡ་མ་དུ་རུ་ཙ་ཤ་ན་བཛྲ་ས་མཱ་ཡ་ཛ་ཛཿ ཛ་ཧཱུྃ་བཾ་ཧོཿ ཧཱུྃ་ཧཱུྃ་ཧཱུྃ༔ མ་བཅོས་ལྷུན་གྲུབ་དྲག་པོའི་གཞལ་ཡས་ནས༔ དགེ་བསྙེན་རྡོ་རྗེ་བདུད་འདུལ་གཟེ་རྒྱལ་ཞེས༔ ཡུམ་ཆེན་དྲག་མོ་ཌཱཀྐི་སེང་གདོང་མ༔ ལྷ་སྲིན་སྡེ་བརྒྱད་ཡང་འཁོར་དམག་ཚོགས་རྣམས༔
ཕོ་བྲང་དུར་ཁྲོད་གནས་འདིར་གཤེགས་སུ་གསོལ༔ བཛྲ་ས་མཱ་ཡ་ཛ་ཛཿ ཧཱུྃ༔ ཀློང་ཡངས་པདྨ་འབར་བའི་གདན་ཁྲི་ལ༔ མི་གཡོ་བརྩེ་བས་དགོངས་ཏེ་བཞུགས་སུ་གསོལ༔ བཛྲ་ས་མ་ཡ་ཏིཥྛ་ལྷན༔ ཧཱུྃ༔ གདོད་ནས་རྣམ་དག་སྐུ་ལྔའི་རང་བཞིན་ལ༔ མི་དམིགས་བློ་འདས་ཆེན་པོར་ཕྱག་འཚལ་བསྟོད༔ ཨ་ཏི་པུ་ཧོཿ
པྲ་ཏཱིཙྪ་ཧོཿ ཧཱུྃ༔ རྒྱུད་དྲུག་བསྒྲལ་བའི་ཤ་ཁྲག་གཏོར་ཚོགས་འབུལ༔ ཨོྃ་དྷེ་ཝ་ཙ་ཏྲི་ཤུ་ལ་སིཾ་ཧ་མུ་ཁ་ཨ་ཡ་མ་དུ་རུ་ཙ་ཤ་ན་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཧཱུྃ༔ ལྷ་ཡི་དགེ་བསྙེན་ཞིང་སྐྱོང་རྒྱལ་པོའི་ཚུལ༔ ལྷ་བཙན་རྡོ་རྗེ་འབར་བ་བདུད་འདུལ་ནི༔ སྐུ་མདོག་དཀར་གསལ་མདངས་ལྡན་ཞི་མ་ཁྲོ༔ སྐུ་ལ་ཤེལ་ཁྲབ་དབུ་ལ་ཤེལ་རྨོག་གསོལ༔ ཕྱག་གཡས་མདུང་དར་དཀར་པོ་མཁའ་ལ་ཕྱར༔
གཡོན་པས་ལྕགས་ཀྱུས་ཁམས་གསུམ་དབང་དུ་བསྡུས༔ རྫུ་འཕྲུལ་ཤུགས་འཆང་རག་པ་རྟིང་དཀར་ཆིབས༔ ལྷ་དམག་སྡུད་ཅིང་ཕ་རོལ་རྒོལ་བ་འཇོམས༔ རྡོ་རྗེ་བདུད་འདུལ་སྐུ་ལ་ཕྱག་འཚལ་བསྟོད༔ བྷྱོ༔ དེ་ཡི་ཡུམ་ཆེན་ཌཱཀྐི་སེང་གདོང་མ༔ སྐུ་མདོག་དམར་ནག་དྲག་མོ་ཁྲོས་པའི་གཟུགས༔ ཕྱག་གཡས་རྩེ་གསུམ་མ་རུངས་གདུག་པ་འདུལ༔ གཡོན་པས་བྷནྡྷ་སྒྲུབ་མཆོག་དངོས་གྲུབ་གཏེར༔ རལ་པ་དམར་ནག་བར་སྣང་སྤྲིན་བཞིན་གཡོ༔
ཆིབས་སུ་རྫུ་འཕྲུལ་བར་སྣང་གློག་ལ་ཆིབས༔ མཁའ་འགྲོའི་དམག་ཚོགས་ལམ་གྱི་བར་ཆད་སེལ༔ གཡུལ་ལས་རྣམ་རྒྱལ་ཌཱཀྐི་དཔལ་འབར་མ༔ དྲག་མོ་སེང་གདོང་སྐུ་ལ་ཕྱག་འཚལ་བསྟོད༔ ཧཱུྃ༔ སྤྲུལ་པ་སྡེ་བརྒྱད་གྲི་ཐོགས་ཤན་པའི་ཚོགས༔ རང་རྟགས་ཕྱག་མཚན་ལོག་ལྟ་ཚར་གཅོད་ཚུལ༔ ཆིབས་སུ་རྫུ་འཕྲུལ་མགྱོགས་པ་རླུང་གཤོག་ཆིབས༔ ཤ་ཟ་ཁྲག་འཐུང་རྔམ་པའི་ང་རོ་སྒྲོགས༔ སྒྲུབ་མཆོག་སྐྱོང་ཞིང་བསྟན་དགྲའི་སྲོག་དབུགས་བསྡུས༔
ལོག་ལྟ་ཚར་གཅོད་སྡེ་བརྒྱད་ཚོགས་ལ་བསྟོད༔ དེ་ནས་བསྐུལ་བའི་ཚུལ་གྱིས༔ ཧཱུྃ༔ བསྐུལ་ལོ་དགེ་བསྙེན་རྒྱལ་པོ་ལས་ལ་བསྐུལ༔ མཛོད་ཅིག་ཌཱཀྐི་སེང་གདོང་ཕྲིན་ལས་མཛོད༔ རྦད་དོ་དྲེགས་པ་སྡེ་བརྒྱད་དགྲ་ལ་རྦད༔ ཆོས་སོ་ཡུལ་ལྷ་གཞི་བདག་དམག་ལ་ཆོས༔ བྱད་ཁ་རྦོད་གཏོང་བསམ་ངན་འཆང་བ་ཡི༔ ཕ་རོལ་བསམ་སྦྱོར་ངན་པའི་དགྲ་བོ་འདི༔ ལོ་ཟླ་ཞག་དུས་ཟ་མར་མ་བཞག་ལ༔
སྲོག་གཅོད་དབུགས་ལོངས་ཤ་ཁྲག་དོན་སྙིང་རོལ༔ སྔོན་ཚེ་སློབ་དཔོན་པདྨའི་བཀའ་མ་བཅག༔ ད་ལྟ་སྔགས་འཆང་བདག་གི་དམ་མ་བཀྲལ༔ མཆོད་བསྟོད་གཏོར་མ་འབུལ་བ་ཆུད་མ་ཟོས༔ ཡིད་ལ་བརྣག་པའི་དགྲ་བོ་སྒྲོལ་ལ་ཤོག༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་དྷེ་ཝ་ཙ་ཏྲི་ཤུ་ལ་སིཾ་ཧ་མུ་ཁ་ཨ་ཡ་མ་དུ་རུ་ཙ་ཤ་ན་མཱ་ར་ཡ་དགྲ་བོའི་ཤ་ཁྲག་རུས་པ་ལ་ཁ་ཁ་ཁཱ་ཧི༔ དམོད་བཅོལ་བྱ་ཞིང་དྲག་སྔགས་བཟླས་ལ་ཐལ་མོ་བརྡབ༔ གཏོར་མ་དགྲ་ཕྱོགས་སུ་འཕང་བར་བྱའོ༔ དྲག་སྔགས་མི་འགྱུར་ཨཱ་ཐཾ་རྒྱ༔
ཧཱུྃ་ཀ་ར་ཨརྩིག་གིས་ཇོ་བོ་གཟེ་རྒྱལ་གངས་ཁྲོད་ནས་གདན་དྲངས་རྗེས་ཤོག་སེར་ལས་བསྒྱུར་བའོ༔ ཇོ་བོ་གཟེ་རྒྱལ་གསོལ་མཆོད་བདུད་རྩི་སྤྲིན་ཕུང་བཞུགས་སོ། ཀྱཻཿ འཛམ་གླིང་བྱང་སྐྱོང་དཔལ་ལྡན་ཧེ་རུ་ཀཿ ཡིད་ཀྱི་ཕྲིན་ལས་གར་ཁྱབ་སྐུ་ལྔ་པོ༔ དགེ་བསྙེན་གཟེ་འོད་རྒྱལ་པོ་འཁོར་དང་བཅས༔ དད་པས་སྤྱན་འདྲེན་གནས་འདིར་གཤེགས་སུ་གསོལ༔ ཧཱུྃ༔ མདུན་དུ་རིན་ཆེན་པདྨའི་གདན་ལ་བཞུགས༔ མེ་ཏོག་བདུག་སྤོས་སྣང་གསལ་དྲི་ཆབ་དང་༔
ཞལ་ཟས་རོལ་མོ་མ་ལུས་རབ་ཏུ་བཤམས༔ ཕྱེ་མར་དཀར་མངར་སྦྲང་རྩི་ཤིང་ཐོག་འབྲས༔ ཛ་གད་གཏོར་མ་ཤ་ཁྲག་དར་མཚོན་དང་༔ ཁྲབ་རྨོག་སྤྱན་གཟིགས་སྣ་ཚོགས་རབ་ཏུ་སྤུངས༔ གཟེ་རྒྱལ་དགེ་བསྙེན་མཆེད་ལྔས་དགྱེས་པར་བཞེས༔ གཟེ་རྒྱལ་མངའ་གསོལ་ཡིད་བཞིན་དབང་ལྷུན་བཞུགས་སོ། ཀྱཻ། འཛམ་གླིང་བོད་ཡུལ་མངའ་བདག་འདོད་ཁམས་རྒྱལ། ། གང་འདུལ་བསྟན་སྲིད་འགྲོ་འདིའི་རྒྱལ་མཚན་ཆེ། ། དགེ་ལེགས་ཡ་མཚན་ལས་གྲུབ་གཟེ་རྒྱལ་ཞེས། །
བཀྲ་ཤིས་རྨ་གཡང་ཕྱུགས་གཏེར་རྒྱས་པ་ཡི། ། ལས་བཞིའི་ཕྲིན་ལས་བསྒྲུབ་པར་དབང་བསྐུར་ཞིང༌། ། ཟབ་གསང་རིང་ལུགས་སྤེལ་བའི་ཕྲིན་ལས་ཆེ། ། གསང་སྔགས་ཟབ་ཆོས་ལྡེ་མིག་སྐྱོང་བའི་གཉན། ། རྒྱལ་བའི་ཡོན་ཏན་ཀུན་ལྡན་གནས་ཀྱི་མཆོག ། རིན་ཆེན་ཤེལ་གྱི་རི་བོ་ལྷུན་མཐུག་ལ། ། རྟ་བདུན་སྟོང་གི་གཟི་འོད་འབར་བའི་གཟུགས། ། རིགས་གསུམ་སྤྲུལ་པའི་ཟློས་གར་རྡོ་རྗེ་མཆེད། ། འདིར་གཤེགས་མཆོད་སྒྲུབ་སླད་དུ་སྤྱན་འདྲེན་གཤེགས། ། བཀོད་ལེགས་རང་འོས་གདན་བཞུགས་གུས་པས་བསྟོད། །
དངོས་འབྱོར་ཡིད་སྤྲུལ་སྣང་སྲིད་ཁྱོན་འགེངས་པའི། ། ཕྱི་ནང་གསང་བའི་མཆོད་རྫས་བྱེ་བྲག་ཀུན། ། བཀྲ་ཤིས་རྟགས་བརྒྱད་རྒྱལ་སྲིད་རིན་ཆེན་བདུན། ། མཁའ་ལྡིང་ཁྱུང་དང་སེངྒེ་གཡུ་འབྲུག་སྟོང༌། ། རིན་ཆེན་རིགས་གྱུར་འབྲུ་སྣ་དར་ཟབ་ཚོགས། ཁྲབ་རྨོག་གོ་མཚོན་བླ་རྡོ་རྟེན་མདོས་དཀར། ། ཉག་ཕྲན་དར་གྱིས་མགུལ་རྒྱན་དངུལ་དཀར་གྱི། ། མེ་ལོང་འབྲང་རྒྱས་དཀར་པོ་རྦ་དཀར་དང༌། ། བལ་ལྡན་སྙིང་དང་རིན་ཆེན་ཁུ་བ་ཡི། ། བྲིས་པའི་སྲོག་ཡིག་རོལ་མོ་བྱེ་བྲག་བཅས། །
གཞན་ཡང་ཆོས་བེར་ཕོད་ཁ་མཆོད་ཆའི་རིགས། ། རྟ་གླང་དྲིལ་མཛོ་གཡག་ལུག་ཟ་ལེ་འབྲི། ། སྟོང་གསུམ་ཕྱུར་བའི་གཡུང་དྭགས་རྣམ་པ་ཀུན། ། བྱ་གཅན་རི་དྭགས་ཆུ་གནས་མ་ལུས་པ། ཁྱེད་ལ་རྟག་ཏུ་མངའ་གསོལ་རྟེན་དུ་འབུལ། ། འདས་དང་མ་བྱོན་རྒྱལ་ཀུན་བསྟན་བསྐྱང་ཕྱིར། ། ལྷ་མཆོག་སྐུ་གསུང་ཐུགས་ཀྱི་སྤྲུལ་པ་ལས། ། རིགས་གསུམ་རྡོ་རྗེ་མཆེད་དུ་མངའ་གསོལ་ལོ། ། ཆོས་སྐུའི་མངའ་གསོལ་སྐྱེ་མེད་ཆོ་རོལ་ལས། ། ལོངས་སྐུའི་མངའ་གསོལ་ཞི་རྒྱས་དབང་དྲག་གཟུགས། །
སྤྲུལ་སྐུའི་མངའ་གསོལ་གང་འདུལ་ཅིར་ཡང་སྟོན། ། དེ་བཞིན་རྣལ་འབྱོར་བདག་གིས་མངའ་གསོལ་ལོ། ། བླ་མའི་མངའ་གསོལ་རིགས་ཀུན་བདག་ཉིད་འཆང༌། ། ཡི་དམ་མངའ་གསོལ་དྲེགས་སྡེ་མཐུ་དཔུང་ལྡན། ། མཁའ་འགྲོའི་མངའ་གསོལ་རྫུ་འཕྲུལ་མྱུར་ཤུགས་སྟོབས། ། ཆོས་སྐྱོང་མངའ་གསོལ་ཕ་རོལ་གཡུལ་ལས་རྒྱལ། ། དེ་བཞིན་རྣལ་འབྱོར་བདག་གིས་མངའ་གསོལ་ལོ། ། ཛམ་ལྷའི་མངའ་གསོལ་དགོས་འདོད་གཏེར་ཁ་རྡོལ། ། དྲེགས་སྡེའི་མངའ་གསོལ་སྡེ་བརྒྱད་བྲན་དུ་ཁོལ། ། ཡུལ་ལྷའི་མངའ་གསོལ་ཡུལ་གྲུ་དགོན་སྡེ་སྐྱོངས། །
གཏེར་བདག་མངའ་གསོལ་དཀར་པོའི་དགེ་ཚོགས་སྒྲུབས། ། དགྲ་ལྷའི་མངའ་གསོལ་བྱད་མ་བསྟན་ཡུལ་རློག ། དམ་ཚིག་མངའ་གསོལ་ལུས་དང་གྲིབ་བཞིན་འགྲོག ། དེ་བཞིན་རྣལ་འབྱོར་བདག་གིས་མངའ་གསོལ་ལོ། ། སངས་རྒྱས་བསྟན་པ་རྒྱས་པར་མངའ་གསོལ་ལོ། ། དཀོན་མཆོག་དབུ་འཕང་བསྟོད་པར? ། དགེ་འདུན་སྡེ་དགོན་སྐྱོང་བར? ། གང་བསམ་ཐོགས་མེད་འགྲུབ་པར? ། ཡུལ་གྲུ་བདེ་ལེགས་འགྲུབ་པར? ། ནད་གདོན་རྐྱེན་ངན་ཞི་བར? །
ཚེ་བསོད་དཔལ་འབྱོར་རྒྱས་པར? ། སྣང་སྲིད་དབང་དུ་འདུ་བར? ། དགྲ་གདོན་དྲག་ཏུ་བསྒྲལ་བར? ། མངའ་གསོལ་འདི་བཞེས་བདག་ཅག་བསམ་རྒུ་སྒྲུབས། ། མི་འདོད་ཉེར་འཚེའི་གཡུལ་ལས་རྒྱལ་གྱུར་ནས། ། བཅོལ་བའི་ཕྲིན་ལས་འབད་མེད་ལྷུན་འགྲུབ་ཤོག ། ཅེས་པའང་གནས་ཀྱི་ཉེར་གནས་པ་ཨཱརྻ་དྷྭ་ཛས་བྱང་ཆེན་མེར་གཞུང་མཚོ་དམར་ཁ་ལ་སྦྱར་བའོ།། །། ༈ ཕྲིན་ལས་བཅོལ་བ་རྡོ་རྗེའི་བདེན་ཚིག་བཞུགས་སོ། ཧོ། རིགས་གསུམ་སྤྲུལ་པའི་ཟློས་གར།
ལྷ་ཀླུ་གཉན་གྱི་སྡེ་དཔོན། རྒྱལ་བ་ཡོངས་ཀྱི་བསྟན་སྲུང༌། གསང་སྔགས་སྒྲུབ་པའི་གྲོགས་མཛད། དཀར་པོ་དགེ་བའི་གཉན་པོ། འཛམ་གླིང་ཡུལ་གྲུའི་མངའ་བདག ། རིན་ཆེན་གཏེར་གྱི་སྲུང་མ། རྣལ་འབྱོར་བདག་གི་དགྲ་ལྷ། སྡང་བྱེད་དགྲ་བོའི་གཤེད་མ། ཕ་རོལ་སྒྲོལ་བའི་མཚོན་ཆ། དྲེགས་བྱེད་ཀུན་གྱི་ཡང་རྗེ།
ལེགས་ཉེས་ལས་ཀྱི་སྟངས་འཛིན། ལྷ་མཆོག་རྡོ་རྗེ་མཆེད་གསུམ་འཁོར་དང་བཅས་པ་ཁྱེད་རྣམས་ལ་ཕྲིན་ལས་སུ་བཅོལ་བ་ནི། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཟབ་གསང་རྡོ་རྗེ་ཐེག་པའི་བཀའི་ཐ་ཚིག་གཉན་པོའི་ཕྲིན་ལས་གཡེལ་བ་མེད་པར་སྒྲུབས་ཤིག ། བདག་ཅག་འཁོར་དང་བཅས་པའི་ནད་མུག་མཚོན་འཁྲུག་མི་མཐུན་པ་འཇིགས་པ་བརྒྱད་ཀྱི་གཡུལ་ངོ་ཕྱོགས་ངན་ཐམས་ཅད་ཞི་བ་དང༌། མཐུན་རྐྱེན་འདོད་པའི་ཚེ་བསོད་སྙན་གྲགས་རླུང་རྟ་དབང་ཐང་ཐམས་ཅད་འབད་མེད་ལྷུན་གྲུབ་ཏུ་རྒྱས་པར་མཛོད་ཅིག ཁམས་གསུམ་སྲིད་པའི་ཕྱྭ་གཡང༌། ལྷ་ཀླུ་གཉན་གྱི་ལོངས་སྤྱོད།
གླིང་བཞི་སྐྱེ་འགྲོའི་མངའ་ཐང་སྣང་ཞིང་སྲིད་པར་གནས་པའི། ཀ་ཆ་དཀོར་ནོར་ཐམས་ཅད་ཁབ་ལེན་རྡོ་ཡིས་ལྕགས་ཕྱེ་བླངས་པ་ལྟར་དབང་དུ་སྡུས་ཤིག ། སྡང་བར་བྱེད་པའི་དགྲ་བོ་ལྷ་སྲུང་དང་བཅས་པ་དགྲ་ཇག་ཆོམ་རྐུན་གནོད་ཅིང་འཚེ་བར་བྱེད་པ་ཐམས་ཅད། དྲག་པོའི་སྟོབས་ཀྱིས་བྱ་སྒྲོ་མེ་ལ་ཤོར་བ་ལྟར་སྲུང་བའི་གུར་ཤིགས། སྐྱོབ་པའི་ལྷ་དང་ཕྲོལ། དམག་མི་དང་འོག་རྟ་ཕྱེས་ལ་གོ་ཆ་དང་མཚོན་ཆ་སིལ་བུར་ཐོངས་ཤིག ། དཔའ་བའི་སྙིང་གཏོར་ཅིག ། དབང་ལྔ་དོན་སྙིང་བཞེས་ལ་བསྟན་སྲིད་མ་ལུས་པ་ཐམས་ཅད་ཐལ་ཞགས་རླུང་གིས་གཏོར་བ་ལྟར་ཕྱོགས་མེད་དུ་ཆོམས་ཤིག ། བདག་ཅག་འཁོར་དང་བཅས་པས་ཅི་བསམས་པའི་དོན་འབྲས་མཆོག་གི་དངོས་གྲུབ་ཆེན་པོ། ཕ་རོལ་ཏུ་ཕྱིན་པ་དྲུག་གི་རང་བཞིན་བསྒོམ་མེད་ཨ་ཏིའི་རྒྱལ་ས་ཟིན་ཅིང་འཕྲོ་རྒོད་བྱིང་བའི་རྟོག་ཚོགས་སྤུན་པོའི་བར་ཆད་རྣམས་གཏན་ནས་གཞོམ་པ་དང༌།
ཐུན་མོང་རིམ་གཉིས་ཀྱི་དངོས་གྲུབ་ཚེ་ཆོས་ཟས་ནོར་ལོངས་སྤྱོད་མངའ་ཐང་སྙན་གྲགས་དཔལ་འབྱོར་ཐམས་ཅད། ཡིད་བཞིན་ནོར་བུ་ལྟར་དགོས་འདོད་འབྱུང་ཞིང་རི་རྒྱལ་ལྟར་དཔངས་མཐོ་ལ། རྒྱ་མཚོ་ལྟར་གཏིང་ཟབ་ཅིང༌། ལྷོ་སྤྲིན་ལྟར་མཐུག་ཅིང་ཕྱུག་པ་ཀླུ་རྒྱལ་ཆེན་པོ་བརྒྱད་ཀྱིས་ཡང༌། འགྲན་བཟོད་བྲལ་བའི་བདེ་སྐྱིད་ཕུན་སུམ་འཚོགས་ཤིང་ཅི་བསམས་པའི་འབྲས་བུ་ཐམས་ཅད་འབད་མེད་ལྷུན་གྲུབ་ཏུ་འབྱུང་བ་དང༌། ཟབ་གསང་རྡོ་རྗེ་ཐེག་པའི་བསྟན་སྲིད་ཟབ་མོ་ལྷ་ཀླུ་གཉན་གསུམ་གྱིས་ཐ་གྲུར་ཁྱབ་ཅིང༌། དཀར་པོ་དགེ་བའི་རྒྱལ་མཚན་ལྷ་གནས་ཡངས་པའི་རྩེ་མོར་གྱེན་དུ་བསྒྲེང་བའི་ཕྲིན་ལས་དམ་པ་མཛོད་ཅིག ། ཅེས་པའང་རང་འདོད་ཀྱི་བཅོལ་ཚིག་འདི་རྒྱལ་མིང་གིས་འབྲི་གུང་དུ་བྲིས་པའོ།། །། ༈ བསྟོད་པ་ནི། ཧཱུྃ་ཧཱུྃ།
ཕྱི་ལྟར་ཐོགས་མེད་དགེ་བསྙེན་གཟེ་འོད་རྒྱལ། ། དཀར་དམར་དར་དཀར་ལ་ཐོད་ནོར་བུས་བརྒྱན། ། རུ་དར་རྦ་ལྕག་སྟག་རལ་གཟིག་ཤུབས་བཀྲ། ། རང་འདྲ་མཆེད་བཞི་རུ་དར་འཚུབས་ཤིང་འགེངས། ། སངས་རྒྱས་ཀུན་གྱི་བསྟན་སྲུང་ཁྱོད་ལ་བསྟོད། ། ནང་ལྟར་དཔལ་ལྡན་མ་ཧཱ་ཀཱ་ལ་ཡ། ། སྟོབས་ལྡན་སྲིད་གསུམ་གྱད་རྔམ་སེངྒེའི་གདོང༌། ། རྟ་ནག་བེར་ནག་མཚོན་འཁྲུགས་འོད་ཟེར་འཕྲོ། ། རུ་དར་ནག་པོ་དམར་གཏོར་གཡས་གཡོན་འཛིན། ། སྟག་རལ་གཟིག་ཤུབས་རལ་གྲི་མཚོན་ཆ་འཕྲོ། །
བཀའ་ཡི་འཁོར་བརྒྱད་བདུད་དམག་བསམ་མི་ཁྱབ། ། དཔལ་ལྡན་ཞིང་སྐྱོང་ནག་པོ་ཁྱོད་ལ་བསྟོད། ། གསང་བ་བཙན་རྒོད་ཆེན་པོ་འཇིགས་བྱེད་སྐུ། ། དགྲ་བོའི་སྲོག་ལེན་ཡང་འཁོར་བཙན་དམག་བརྒྱ། ། སྤྲུལ་པ་ཡང་སྤྲུལ་བསམ་གྱིས་མི་ཁྱབ་པ། ། མེ་འོད་གདོང་ཅན་ལྷ་བཙན་ཁྱོད་ལ་བསྟོད། ། དོན་ལ་རྒྱལ་བ་རིགས་ལྔའི་རྣལ་འབྱོར་པ། ། པདྨའི་བཀའ་ཉན་ཆོས་སྐྱོང་དམ་ཚིག་ཅན། ། ལྡེ་མིག་སུམ་བརྒྱ་དྲུག་ཅུའི་གཉེར་ཁ་འཛིན། ། ཐོགས་མེད་རྡོ་རྗེ་འབར་བ་ཁྱོད་ལ་བསྟོད།
གཏོར་མ་འབུལ་བ་ནི། ཧཱུྃ། སངས་རྒྱས་བསྟན་སྲུང་རྡོ་རྗེ་གཟེ་རྒྱལ་ཁྱེད། ། དགྱེས་པའི་བ་ལིཾ་དཔལ་གྱི་གཏོར་མ་འབུལ། ། གསང་སྔགས་བསྟན་སྐྱོངས་མི་ནོར་ཟས་གསུམ་སྤེལ། ། རྣལ་འབྱོར་དོན་སྒྲུབས་དུས་འཁྲུག་ལོ་ཉེས་ཟློག ། ཡག་ལ་ཁ་འཛིན་ཉེས་ལ་བཀའ་ཆད་ཕོབ། ། མ་གཡེལ་སྔོན་གྱི་དམ་བཅའ་ཇི་བཞིན་དུ། ཁྱད་བཞིའི་ཕྲིན་ལས་རྟག་ཏུ་ལེགས་སྒྲུབས་མཛོད། ཅེས་པ་འདི་ཡང་རིག་འཛིན་བདེ་ཆེན་རྡོ་རྗེས་སྦྱར་བའོ།། །།
༈ གཏེར་སྲུང་ཀླུ་ཡི་དགེ་བསྙེན་གྱི་གཏོར་འབུལ་ནི། ཧཱུྃ༔ ཡིད་འོང་རྒྱ་མཚོ་གླིང་གི་མངའ་དབང་སྒྱུར༔ རིན་ཆེན་གཏེར་གྱི་རྒྱ་བསྲུང་བྱ་ར་གྱིས། ། རྟག་ཏུ་གསང་སྔགས་བསྟན་པའི་མེལ་ཚེ་མཛོད༔ སྒྲུབ་པའི་བུ་ལ་བརྩེ་བས་མ་བཞིན་སྐྱོངས༔ མཆོག་ཐུན་ཡིད་བཞིན་དངོས་གྲུབ་ཆར་ལྟར་ཕོབ༔ བསོད་ནམས་རེ་སྐོང་ཕྲིན་ལས་སྣ་ཚོགས་སྒྲུབས༔ འདོད་རྒུ་སྲིད་ལ་འཛམ་གླིང་ཁ་ལོ་སྒྱུར༔ འབད་རྩོལ་མེད་པའི་དབུལ་ཕོངས་པྲེ་ཏ་སོལ༔
གསང་སྔགས་བསྟན་པའི་བྱ་ར་དབྱིངས་ནས་སྐྱོངས༔ སྔགས་འཆང་བདག་ལ་ལུས་དང་གྲིབ་བཞིན་འགྲོག༔ ཕྱག་རྒྱ་དྲུག་གིས་གྲོལ་ལམ་དགའ་བཞི་སྐྱེད༔ ཕུན་ཚོགས་ཡར་ཟླ་ལྟར་བསྐྱེད་ཕྲིན་ལས་མཛོད༔ གྲོགས་ལྡན་དགྱེས་པའི་ཀླུ་དབང་ཡབ་ཡུམ་གྱིས༔ དམ་རྫས་གསེར་སྐྱེམས་ཕུད་དང་དཀར་གསུམ་སོགས༔ གཙང་སྦྱར་གཏོར་མ་འབུལ་བ་བཞེས་སུ་གསོལ༔ མཉེས་ཤིང་དགོངས་པ་དགྱེས་པར་བསྐྱེད་ནས་སུ༔ སྣང་སྲིད་ལྷ་འདྲེ་མི་གསུམ་དབང་དུ་སྡུས༔ དགོས་འདོད་བསོད་ནམས་དཔག་མེད་ནམ་མཁའི་ཁྱོན༔
ཇི་ལྟར་སྨོན་པའི་འབྲས་བུ་མཆིས་པའི་གྲོགས༔ ཀླུ་རྒྱལ་འཁོར་དང་བཅས་པས་འགྲུབ་པར་མཛོད༔ ཨོྃ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་བྷ་ལིངྟ་ཁ་ཁ་ཁཱ་ཧི༔ དགེ་བསྙེན་གཏོར་འབུལ་པདྨ་རྒྱལ་པོ་ནས་ཁོལ་དུ་ཕྱུང་བའོ། ༈ སྤྲུལ་པའི་དགེ་བསྙེན་རྡོ་རྗེ་རྒྱལ་པོའི་གསོལ་མཆོད་བཞུགས་སོ། དཔལ་ཆེན་ཧེ་རུ་ཀ་ལ་ན་མོ། སྤྲུལ་པའི་དགེ་བསྙེན་ཆེན་པོའི་གསོལ་མཆོད་འབད་པ་ནི། ལྕགས་མིན་པའི་སྣོད་གང་རུང་དུ། བཤོས་བུ་སྔོན་པོ་སྦྲུལ་དཀྲིས་ཅན་གཡས་སུ་ལྷ་བཤོས།
རྒྱབ་ཏུ་ཟུར་གསུམ་གཡོན་དུ་ཁྲམ་རིས་ཅན། མདུན་དུ་གསེར་སྐྱེམས་བཤམ། བསང་སྦྱངས་སྤེལ་གསུམ་སྔོན་དུ་སོང་ནས་ལས་ཀྱི་རིམ་པ་ལ་འཇུག་པ་ནི། ཀྱཻ། ཕྱོགས་ཕྱོགས་དག་ཅིང་ཕ་ཀི་ན། ། ཉི་མ་སྟེང་འོག་ཕྱོགས་བཅུ་ཡི། ། འགྱུ་བའི་གནས་ཆེན་ངེས་མེད་དེ། ། རབ་འཇིགས་རི་བོའི་ཁོང་གསེང་ནས། ། རྒྱ་མཚོ་སྔོ་ནག་མེ་རེ་བ། ། མུན་གླིང་དགུ་ཡི་གནས་མཆོག་ནས། །
ཀླུ་རྒྱལ་ཆེན་པོ་སྐུར་བཞེངས་ཤིག ། འདིར་གཤེགས་མཐུན་པའི་གཏོར་མ་བཞེས། ཛཿ ཁྱེད་ལ་མཐུན་པའི་དམ་རྫས་ནི། ། ཀླུ་བཤོས་བདུད་རྩི་སྣ་ཚོགས་འབུལ། ཁྱེད་ཀྱི་གནས་བརྒྱད་རུ་འདྲེན་པ། ། ལྷ་དང་གཤིན་རྗེ་དྲེགས་པ་འབུམ། ། རང་རང་མཉེས་པའི་མཆོད་རྫས་འབུལ། ། གསོལ་ལོ་མཆོད་དོ་དགྱེས་པར་བཞེས། ། ཀླུ་གཡང་འདོད་རྒུ་ཆར་བཞིན་ཕོབ།
ཁ་འཛིན་རོགས་དན་སྒྲུབ་པ་དང༌། ། བཅོལ་བའི་ཕྲིན་ལས་མྱུར་འགྲུབ་མཛོད། ཧཱུྃ། ཀླུ་རྒྱལ་ཆེན་པོ་དྲག་རྩལ་ཅན། །

མྱུར་མགྱོགས་སྤྲུལ་པ་འགྱེད་པའི་ཚེ། ། དྲི་ཟའི་ཡུལ་དུ་ཟུར་ཕུད་ལྔ། ། ལྷ་ཡི་ཡུལ་དུ་ཚངས་པ་ཆེ། ། ལྷོ་རྒྱུད་བདུད་པོ་ཟླ་བའི་གདོང༌། ། མོན་ཁ་སེངྒེ་བཀྲག་མེད་ཞེས། ། མཁར་ཆུའི་དགེ་བསྙེན་སྨྱོ་ཁ་བ། ། ཕོ་མར་ཀླུ་བདུད་མགོ་དགུ་བ། ། ལྕི་ཤོད་ཀླུ་བདུད་རྡོ་རྗེ་རྒྱལ། ཁམས་ཀྱི་ཉ་ནག་དཔྲལ་མདངས་ཅན། ། ལྕི་ཡི་ཀླུ་རྒྱལ་ཟླ་སྐྱོང་བ། ། ངོམ་གྱི་དགེ་བསྙེན་བདུད་འཇོམས་པ། །
སྤུ་བོ་ནཱ་ག་ཡཀྴ་བ། ། ཉིན་མོ་གླིང་བཞིར་འགྱུ་བའི་ཚེ། ། ཤྭ་རྦུད་དྲག་པོ་འཚུབ་མ་འཁྱིལ། ། མཚན་མོ་གླིང་བཞིར་འགྱུ་བའི་ཚེ། ། སྲོད་དང་མུན་རུབ་དུས་སུ་ཉུལ། ། རྦད་པ་དགྲ་ལ་ཆས་པའི་ཚེ། ། སྔོ་ནག་ཁྲོས་པ་སྲོག་གི་བདག ། གཡུ་ཁྲབ་རྨོག་ཞུ་ལམས་སེ་ལམ། ། དར་མདུང་སྔོན་པོ་པུ་རུ་རུ། ། གྲི་གུག་དང་ནི་ལྕགས་པར་ཐོགས། །
ཡན་ལག་ཚིགས་བཞི་མིག་གིས་བརྒྱན། ། བྲ་ནག་རྟིང་དཀར་ཆས་མཛེས་ཞོན། ། གཅན་སྤྱང་སྣ་ཚོགས་སྔོན་ལ་འཕྱོ། ། ལྷ་དང་གཤིན་རྗེ་འབུམ་གྱིས་བསྐོར། ། མི་སྔོན་སྣ་ཚོགས་ལས་ལ་འགྱེད། ། ཆུ་ཆེན་བཅོ་བརྒྱད་དབང་ཡང་སྒྱུར། ། ཕོ་བྲང་ལྕགས་མཁར་དགུ་ལ་ཆགས། ། རི་ནག་བཅོ་བརྒྱད་དབང་དུ་སྒྱུར། ། མཚོ་ནག་དགུ་ཡི་ཕོ་བྲང་སྐྱོང༌། ། ལས་སུ་བསྟན་པའི་བྱ་ར་མཛད། །
ཟས་སུ་དགྲ་བགེགས་ཤ་ལ་ཟ། ། དབེན་རི་དང་ནི་དགོན་གནས་སྐྱོང༌། ། མྱུར་མགྱོགས་དགེ་བསྙེན་དྲག་རྩལ་ཅན། ། རྦད་དོ་དམ་ཉམས་དགྲ་ལ་རྦད། ། ཞིང་བཅུ་ཚང་བའི་སྡིག་ཅན་ལ། ། མཛེ་སྐྱ་མེ་ལྟར་འབར་དུ་ཆུགས། ། མཛེ་ནད་རླུང་ལྟར་འཚུབ་ཏུ་ཆུགས། ། གཉན་རྒོད་ལྷོག་ཡམས་དགྲ་ལ་ཕོབ། ། ཏི་པ་ར་ཙའི་དུས་ལ་བབ། ། དམ་ཉམས་བསྒྲལ་བའི་ཕྲིན་ལས་མཛོད།
ཏི་པ་ར་ཙ་དགྲ་བགེགས་ཀྱི་བླ་སྲོག་ལ་ཁ་ཁ་ཁཱ་ཧི། ཞེས་པ་དགེ་བསྙེན་གྱི་གསོལ་མཆོད་བསྡུས་པ་འདི་ཡང་གྲྭ་སློབ་རྣམས་ཀྱིས་བསྐུལ་ངོར། ༧ གར་དབང་གནམ་ལྕགས་རྡོ་རྗེས་སྦྱར་བའོ།། །། ༈ རྒྱལ་པོ་ཆེན་པོ་རྣམ་ཐོས་སྲས་ཀྱི་གསོལ་མཆོད་དགོས་འདོད་ཆར་འབེབས་བཞུགས་སོ། ཨོྃ་སྭ་སྟི། དུས་གསུམ་རྒྱལ་བའི་སྤྱི་གཟུགས་མཚོ་སྐྱེས་པ། ། དབྱེར་མེད་གསུམ་ལྡན་རྩ་བའི་བླ་མ་ལ། ། གུས་པས་ལན་བརྒྱར་ཞབས་པད་གཙུག་བཏུད་ནས། ། དངོས་གྲུབ་འདོད་པ་འཇོ་བ་འདི་ན་བྲི། འདིར་རྒྱལ་པོ་ཆེན་པོ་རྣམ་ཐོས་སྲས་ཀྱི་གསོལ་མཆོད་ཀྱི་རིམ་པ་ནི།
བཅའ་བཤམ་སྤྱི་འགྲོས་མཐོང་བརྒྱུད་ལག་ལེན་བཞིན་བཤམས་པའི་གུང་དུ། རྣམ་སྲས་གཏོར་མ་ཟངས་སྣོད་དུ་གདན་རི་རབ་བང་རིམ་གསུམ་བརྩེགས་ཁར་རིན་ཆེན་ཟུར་བརྒྱད། དེ་སྟེང་གཏེར་བུམ་ཁར་གཏོར་མ་ཟླུམ་པོ་པད་འདབ་བཞི་ཡིས་མཚན་པ། ཟུར་བརྒྱད་ལ་བཤོས་བུ་བརྒྱད། མཚམས་རྣམས་སུ་རིལ་བུ་རྣམས་བཞག ། རྒྱན་ཁྲ་ནོར་བུ་གང་མཛེས་བྱ། རྒྱུན་གཏོར་དཀར་གཏོར་འབུལ། ས་མ་ཡ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿཀྱིས་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེའི་སྣོད་དུ་འབྲུ་གསུམ་ཞུ་བ་ལས་བྱུང་བའི། གཏོར་མ་འདོད་རྒུའི་ལོངས་སྤྱོད་ཕུན་སུམ་ཚོགས་པ་སོ་སོ་རང་རང་རིགས་ཀྱི་ཡིད་མཐུན་ནམ་མཁའི་མཛོད་དུ་གྱུར། ན་མ་སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ? རང་གི་ཐུགས་ཀ་ནས་འོད་ཟེར་འཕྲོས་པས་རི་རབ་ལྷུན་པོའི་བྱང་ཕྱོགས་ནས། རྒྱལ་པོ་ཆེན་པོ་རྣམ་སྲས་འཁོར་དང་བཅས་པ་མཆོད་སྦྱིན་གྱི་སླད་དུ་སྐད་ཅིག་གིས་མདུན་གྱི་ནམ་མཁར་སྤྱན་དྲངས། བཛྲ་ས་མཱ་ཡ་ཛ་ཛཿ རོལ་མོ་དབྱངས་དང་བཅས་པས་འདི་སྐད་དོ། ། ཧཱུྃ། འཛམ་གླིང་རི་རབ་ལྷུན་པོའི་བྱང་ཕྱོགས་ནས། ། རྒྱལ་ཆེན་བཙུན་མོ་སྲས་བཞི་བློན་འབངས་དང༌། ། ཛམ་ལྷ་རིགས་ལྔ་ནོར་རྒྱུན་གནོད་སྦྱིན་བརྒྱད། །
འཁོར་བཅས་སྤྱན་འདྲེན་གནས་འདིར་མཆོད་ཕྱིར་གཤེགས། ། སྔོན་ཚེ་རྒྱལ་བ་ཐུབ་པ་ཆེན་པོ་དང༌། ། གར་དབང་པདྨ་ཐོད་ཕྲེང་སྤྱན་སྔ་རུ། ། ཅི་ལྟར་ཁས་བླངས་དམ་བཅའ་དྲན་མཛོད་ལ། ། སྣ་ཚོགས་རིན་ཆེན་ཡིད་མཐུན་ཁྲི་ལ་བཞུགས། ། དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་མཆོད། ། འདོད་རྒུ་ཆར་འབེབས་རྣམ་བཞིའི་ཕྲིན་ལས་སྒྲུབས། ཨོྃ་བཻ་ཤྲ་མ་ཎཱ་ཡེ་ཛཾ་བྷ་ལ་ཛ་ལན་དྷ་ར་བ་སུ་དྷ་ར་ཡེ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལན་གསུམ། བཻ།
བྱང་ཕྱོགས་སྐྱོང་བའི་རྒྱལ་ཆེན་རྣམ་སྲས་དང༌། ། ཛམ་ལྷ་ནོར་རྒྱུན་གནོད་སྦྱིན་གཏེར་བདག་བརྒྱད། ། ལྷ་སྲིན་སྡེ་བརྒྱད་འཁོར་དང་བཅས་པ་ལ། ། མཆོད་བསྟོད་བདག་གི་འདོད་དོན་སྒྲུབ་ཏུ་གསོལ། བཻ། མི་འཇིགས་སྟོབས་ཆེན་སེངྒེའི་ཁྲི་སྟེང་དུ། ། བཻ་ལས་བྱུང་བའི་ངལ་གསོ་དགེ་བའི་རྒྱལ། ། ས་ལེ་སྦྲམ་གྱི་མདངས་ལྡན་སྒེག་པའི་ཉམས། ། ཕྱག་གཡས་སྲིད་གསུམ་དབང་སྡུད་རྒྱལ་མཚན་འཛིན། ། གཡོན་པས་དགོས་འདོད་ཆར་འབེབ་ནེའུ་ལེ་དང༌། །
དབུ་ལ་རིན་ཆེན་སྣ་ལྔའི་པྲོག་ཞུ་གསོལ། ། གོས་དར་གཡུལ་ལས་རྒྱལ་བའི་གོ་ཁྲབ་དང༌། ། རྒྱ་ལྷམ་སྭག་ཆེན་གསོལ་ཞིང་ཕྱེད་སྐྱིལ་བཞུགས། ། སྤྲིན་བྲལ་ཉི་འོད་སྟོང་གི་གཟི་འབར་བའི། ། ས་བརྒྱད་དབང་ཕྱུག་ཆེན་པོ་ཁྱོད་ལ་བསྟོད། ། བཙུན་མོ་བཞི་དང་སྲས་བཞི་བློན་འབངས་དང༌། ། ཛམ་བྷ་ལ་དང་ལྷ་མོ་ནོར་རྒྱུན་མ། ། གནོད་སྦྱིན་རྟ་བདག་བརྒྱད་དང་ནོར་གྱི་ལྷ། ། མ་ལུས་འཁོར་དང་བཅས་ལ་བསྟོད་པར་བགྱི། ། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། །
ནོར་གྱི་བདག་པོ་ཨཱརྻ་ཛམ་བྷ་ལ། ། དབུལ་བ་སེལ་བའི་ལྷ་མོ་ནོར་རྒྱུན་མ། ། རྣམ་སྲས་འཁོར་དང་བཅས་ལ་ཕྱག་འཚལ་བསྟོད། ལོངས་སྤྱོད་འདོད་ཡོན་དངོས་གྲུབ་ཆར་འབེབས་སྩོལ། ། མཆོད་སྦྱིན་བདུད་རྩིའི་གཏོར་མ་འདི་བཞེས་ལ། ། རྣལ་འབྱོར་བདག་དང་ཡོན་མཆོད་འཁོར་བཅས་ལ། ། འཆི་མེད་ཚེ་དང་འཛད་མེད་ཟས་ནོར་དང༌། ། སྙན་གྲགས་མངའ་ཐང་ཆོས་སྲིད་རིན་ཆེན་གཏེར། ། འདོད་རྒུའི་རྒྱུན་གྱིས་ཟད་མེད་བརླན་པར་མཛོད། སརྦ་གཙྪ༔
གཏོར་མ་གཙང་སར་བསྐྱལ། ཞེས་པ་འདི་ཡང་སྟག་ལོར་བཅད་རྒྱའི་སྐབས། ཟླ་བ་གསུམ་པའི་ཚེས་བཅུ་བཞིའི་ནུབ་མོའི་རྨི་ལམ་དུ་རྒྱལ་ཆེན་གྱིས་རང་གཟུགས་བསྟན་ནས། འདི་ལྟར་གྱིས་དང་ཕྲིན་ལས་བསྒྲུབ་སྩལ་བ་ལྟར། རིག་འཛིན་གནམ་ལྕགས་རྡོ་རྗེའི་ཟློས་གར་གསུམ་པར་རག་གན་གསེར་བརྫུས་པས་ཚེས་བཅོ་ལྔ་ཞག་མཚམས་སུ་ས་སྐྱོང་རྒྱལ་པོའི་ཞབས་པད་དབུ་རྩེ་རུ་སྦྱར་བ་དགེ་བར་གྱུར་ཅིག ། དགེའོ། བཀྲ་ཤིས་པར་ཤོག །། །། ༈ གཉན་ཆེན་ཐང་ལྷའི་གཏོར་འབུལ་བཞུགས་སོ། ཨོྃ་ཨཱ་ཀཱ་རོ་སོགས? ཨོྃ། དྲི་ཟའི་རྒྱལ་པོ་ས་བརྒྱད་གནས་པའི་མཆོག །
སྟོང་གསུམ་གཞི་བདག་ཀུན་གྱི་རྗེ་བོར་གྱུར། ། འཁོར་ཚོགས་དང་བཅས་རྒྱལ་བྱིན་སྲས་མོ་ནི། ། མཚོ་སྨན་བཅས་པ་འདིར་གཤེགས་གཏོར་མ་བཞེས། ། བདག་གི་བསམ་པ་ཐམས་ཅད་སྒྲུབ་པ་དང༌། ། བསྟན་པ་འཕེལ་ཞིང་འདོད་རྒུ་རྒྱ་ཆེར་ལྡན། ། གདུག་འདྲེའི་ནད་དང་གནོད་པ་ཞི་བ་དང༌། ། ཐམས་ཅད་བདེ་གར་སྤྱོད་པའི་བཀྲ་ཤིས་སྩོལ། ཨོྃ་ཨ་མ་ནུ་ཁེ་ནཱ་ག་རཱ་ཛ་ས་པ་རི་ཝཱ་ར་ཨི་དཾ་བྷ་ལིངྟ་ལ་ཁ་ཁ་ཁཱ་ཧི། ཨོྃ་བཛྲ་ཐཾ་ཀ་ར་མུ་ཉིད་ཁུ་ཤ་ལི་ཨ་མྲྀ་ཏ་ཁཱ་ཧི་སྭཱ་ཧཱ། ཧཱུྃ།
ཡང་གཅིག་བཞེངས་ཤིག་ཏི་པ་ར་ཙ་ཁྱོད། ། བྱང་ཕྱོགས་རྒྱུད་དུ་ཆེ་བའི་སྐུར་སྟོན་པ། ། གཉན་ཆེན་ཐང་ལྷ་ཞེས་སུ་མཚན་ཡང་གསོལ། ། དམ་རྫས་བརྒྱན་པའི་གཏོར་མ་འདི་བཞེས་ལ། ། བདག་དང་རིག་འཛིན་རྣལ་འབྱོར་འཁོར་བཅས་ཀྱི། ། མི་མཐུན་རྐྱེན་སོལ་མཐུན་རྐྱེན་བསམ་པ་སྒྲུབས། ། སྤྲུལ་པ་དུང་གཡག་དུང་གི་བྱ་ཁྲ་དང༌། ། ལྕགས་སྡིག་མགོ་དགུའི་ཚུལ་དུ་འདིར་བྱོན་ལ། ། གནོད་བྱེད་རྒྱལ་འགོང་སྨྱོ་འདྲེ་རྡུལ་དུ་རློག ། དམ་བཅའ་དམ་ལས་མ་འདའ་ས་མ་ཡ།
ཨོྃ་ཨཱཿཧཱུྃ་ཧྲཱིཿབཛྲ་འབར་བ་རྩལ་བིགྷྣཱན་རཱ་ཛ་མཱ་ར་ཡ་ཕཊ྄། ཅེས་གཏོར་འབུལ་ལ་སྦྱོར། མེད་ན་གཏོར་བསྔོས་དང་མཉམ་དུ་འདོན། ཞེས་སྒྲུབ་ཆེན་དུས་དགོས་པ་ཅི་བཞིན་བྱུང་ནས། རཱ་ག་ཨ་སྱས་བསྒྲིགས་པ་རྗེ་དྷརྨ་ཤྭ་རས་མཛད་པ་དང་གཏེར་ཁ་གསུམ་ནས་བསྡུས།། །། ༈ གེ་སར་གསོལ་མཆོད་ནི། ཀྱེ། སངས་རྒྱས་མི་གཟུགས་བྱོན་པའི་རྫུ་འཕྲུལ་ཅན། ། མཐུ་རྩལ་སྟོབས་ལྡན་ཧོར་བདུད་ཆམ་ལ་ཕབ། ། འདྲེ་སྲིན་དམ་བཏགས་བོད་ཁམས་བདེ་ལ་བཀོད། །
དབུ་ནག་དགྲ་ལྷ་སྐྱེས་བུ་དོན་འགྲུབ་ལ། ། གསེར་སྐྱེམས་འདི་འབུལ་ཕོ་ལྷར་མངའ་གསོལ་ལོ། ། གཞི་ལ་བཀྲ་ཤིས་བདེ་ལེགས་ཕུན་སུམ་ཚོགས། ། བྱེས་སུ་གང་བསམ་སྒྲུབས་ལ་བར་ཆད་སོལ། ། བསྟན་པའི་མངའ་ཐང་ཕྱོགས་བཅུར་རྒྱས་གྱུར་ཅིག ། རིག་འཛིན་བདེ་ཆེན་རྡོ་རྗེས་སྦྱར་བའོ།། །། ༈ བན་ཐུང་གསོལ་མཆོད་ནི། ཧཱུྃ། བཛྲ་གུ་རུ་རྡོ་རྗེ་གྲོ་བོ་ལོད། ། བཀའ་ཉན་ཡེ་ཤེས་མགོན་པོ་སྟག་ལ་ཆིབས། །
དེ་བསྒྲུབ་དགྲ་ལྷ་འབྲོང་པ་བན་ཐུང་ནི། ། ཕ་མེས་རྒྱུད་ནས་སྲུང་སྐྱོབ་འབྲལ་མེད་མཛོད། ། འབྲོང་པས་མཆོད་ན་མགོན་པའི་ལྷ་སྲུང་རྣམས། ། དམ་ཚིག་བརྩེ་གདུང་གནས་འདིར་གཤེགས་སུ་གསོལ། ། གསེར་སྐྱེམས་གཏོར་མ་འབུལ་བ་བཞེས་སུ་གསོལ། ། འགྲོ་འདུག་དུས་སུ་བསུ་སྐྱེལ་འབྲལ་མེད་མཛོད། ཨི་དཾ་བྷ་ལིངྟ་ལ་ཁ་ཁ་ཁཱ་ཧི། བདེ་ཆེན་རྡོ་རྗེས་སྦྱར་བའོ།། །། ༈ དགེ་བསྙེན་གསོལ་མཆོད་བསྡུས་པ་ནི། ཧཱུྃ།
པདྨའི་བཀའ་ཉན་རྡོ་རྗེ་དབང་གྲགས་རྩལ། ། ཆུ་ཆེན་དབང་སྒྱུར་ཉ་གདོང་སྦུ་བ་ཅན། ། ཀླུ་འབུམ་གཉན་ཁྲི་ས་བདག་སྟོང་དང་བཅས། ། ཐོགས་མེད་འདིར་གཤེགས་གསེར་སྐྱེམས་འདི་བཞེས་ལ། ། བདག་ཅག་མི་ནོར་བར་ཆད་ཆག་སྒོ་ཟློག ། ཚེ་དཔལ་བསོད་ནམས་ལོངས་སྤྱོད་དངོས་གྲུབ་སྩོལ། ། འགྲོ་འདུག་དུས་སུ་བསུ་སྐྱེལ་སྡོང་གྲོགས་མཛོད། ། བཅོལ་བའི་ཕྲིན་ལས་གཡར་དམ་བརྟན་གྱུར་ཅིག ། བདེ་ཆེན་རྡོ་རྗེས་སྦྱར་བའོ།། །། ༈ སྐྲག་དབྱིའི་གཏོར་འབུལ་ནི།
ཀྱཻ། དགེ་བསྙེན་སྐྲག་བཙན་མཆེད་འཁོར་དང༌། ། སྨན་བཙུན་ལ་སོགས་སྐྱ་དགུ་དང༌། ། གཡའ་མར་བཙན་གྱི་ཚོགས་བཅས་གཤེགས། ། དཀར་གཏོར་བཤོས་བུ་སྤྱན་གཟིགས་དང༌། ། གསེར་སྐྱེམས་བསང་མཆོད་འདི་བཞེས་ལ། ། ལས་དང་བྱ་བ་གང་བཞིན་སྒྲུབས། ། འཛམ་གླིང་དབྱི་ཤོད་རི་བོ་ཆེ། ། དམག་དཔོན་དབྱི་རྒྱལ་མཆེད་འཁོར་སོགས། ། མཚོ་བཀྲ་ལ་སོགས་ནང་བློན་མཆེད། །
ཨ་མགོན་མི་ཐུང་བློན་འཁོར་གྱིས། ། བཤོས་ལྡན་སྤྱན་གཟིགས་བཀྲ་ཤིས་རྫས། ། འབྲུ་བཅུད་གསེར་སྐྱེམས་འདི་བཞེས་ལ། ། བདག་ལ་རོགས་དན་སྒྲུབ་པ་དང༌། ། རྟག་ཏུ་མི་འབྲལ་བསྟན་པ་སྐྱོངས། ། གང་བཅོལ་ཕྲིན་ལས་འགྲུབ་པར་མཛོད། ། གནམ་ལྕགས་རྡོ་རྗེས་སྦྱར་བའོ།། །། ༈ ཡུལ་ལྷ་མཆོད་ཐབས་ནི། ཀྱཻ༔ ས་ཡུལ་འདི་ལ་གནས་པ་ཡི༔
ལྷ་གཉན་ཀླུ་གཉན་བཙན་གཉན་དང་༔ ཡུལ་ལྷ་གཉན་དང་ནགས་ཚལ་གཉན༔ ཡུལ་ལྷ་མཐུ་ཆེན་བཞུགས་པ་ཀུན༔ རིན་ཆེན་གསེར་སྐྱེམས་འདི་བཞེས་ལ༔ འཁོར་འདིར་གནོད་པ་མ་བྱེད་ཅིག༔ སྔ་མ་ལེགས་པའི་གཏང་རག་ཡིན༔ ཕྱི་མ་ལེགས་པའི་ཞུ་སྐྱེམས་འབུལ༔ ད་ཡང་ལས་ཀྱི་ཞུ་འབུལ་ནི༔ བཞེས་ནས་འདོད་དོན་སྒྲུབ་ཏུ་གསོལ༔ ཉང་གི་གཏེར་མའོ།། །།
༈ ན་མོ། བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། བཀའ་སྲུང་རྣམས་ལ་མཆོད་པ་དང༌། ། གཞི་བདག་རྣམས་ལ་འདོད་ཡོན་སོགས། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། འཇིག་རྟེན་ཁམས་འདིར་མ་ལུས་པ། ། ཐོགས་པ་མེད་པར་འབྱུང་བར་ཤོག། །།་་་་་
རྒྱུན་གསོལ་སྐབས་སངས་རྒྱས་བསྟན་སྲུང་བཞག་འོག་གི་སྐོང་བ་ལ་འཇུག ། མཆན། ༈ དེ་ནས་གསེར་སྐྱེམས་བཏེགས་ལ། སངས་རྒྱས་བསྟན་སྲུངས་དཀོན་མཆོག་དབུ་འཕངས་བསྟོད། ། དགེ་འདུན་སྡེ་སྐྱོངས་རྣལ་འབྱོར་ཚེ་སྲོག་སྲིངས། ། སྙན་བའི་དར་ཕྱར་གྲགས་པའི་དུང་བུས་ལ། ། འཁོར་དང་ལོངས་སྤྱོད་རྒྱས་པ་ཉིད་དུ་མཛོད། ། རྒས་མེད་ལང་ཚོ་ལྡན་པའི་ལུས་སྟོབས་རྒྱས། ། མིག་ལ་ཡ་མཚན་ལྟད་མོ་ཆེ་བ་དང༌། ། རྣ་བར་རྟག་ཏུ་སྙན་པའི་གཏམ་ཐོས་ཤིང༌། །
དྲི་ཞིམ་ངད་པ་སྣ་དང་མི་འབྲལ་མཛོད། ། ཟས་སྐོམ་འབྱོར་པས་རོ་འཛིན་ཚིམ་བྱེད་ཅིང༌། ། ལུས་ལ་རེག་འཇམ་བདེ་བ་ཁོ་ནས་འཚོ། ། ཡིད་ལ་རྣམ་པར་གྲོལ་བའི་ཤེས་རབ་ཀྱི། ། ཟག་མེད་བདེ་བས་ནམ་ཡང་ངོམས་པར་མཛོད། ། རྟག་ཏུ་ཁྱེད་བརྟེན་ཁྱེད་གསོལ་ཁྱེད་སྒྲུབ་ན། ། མཐུ་རྩལ་མ་ཆུང་བརྩེ་གདུང་ཆེ་བ་དང༌། ། གཞིས་ལ་བཀྲ་ཤིས་ལོངས་སྤྱོད་ཕུན་སུམ་ཚོགས། ། བྱེས་སུ་ལམ་འཕྲང་ཆུ་ལས་སྒྲོལ་འདོན་མཛོད། ། འཇིགས་སར་དགྲ་ཇག་ཆོམ་རྐུན་འཚེ་བ་སྐྱོབས། །
མདོར་ན་བསམ་དོན་ཡིད་བཞིན་འགྲུབ་པར་མཛོད། ། བདག་དང་མཐའ་ཡས་སེམས་ཅན་ཐམས་ཅད་ཀྱིས། ། བླ་མེད་རྫོགས་པའི་བྱང་ཆུབ་སྒྲུབ་པ་ལ། ། འགལ་རྐྱེན་བར་ཆད་མ་ལུས་ཞི་བ་དང༌། ། མཐུན་རྐྱེན་མ་ལུས་ལྷུན་གྱིས་འགྲུབ་པར་མཛོད། ། གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་སྟེར་བར་མཛད་པ་ཡི། ། ཆོས་སྐྱོང་ཡིད་བཞིན་ནོར་བུ་ཁྱེད་རྣམས་ཀྱིས། ། བདག་གི་བསམ་དོན་མ་ལུས་འགྲུབ་པར་མཛོད། བསྟན་པའི་དཔལ་གྱུར་བླ་མའི་ཞབས་པད་བརྟན། །
བསྟན་འཛིན་སྐྱེས་བུ་ས་སྟེང་ཡོངས་ལ་ཁྱབ། ། བསྟན་པའི་སྦྱིན་བདག་མངའ་ཐང་འབྱོར་བ་རྒྱས། ། བསྟན་པ་ཡུན་རིང་གནས་པའི་ཕྲིན་ལས་མཛོད། ༈ སྐོང་བ་བྱིན་བརླབ་ནི། སྐོང་རྫས་རྣམས་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་གནས་ཁང་དུར་ཁྲོད་དྲག་པོའི་ཞིང་ཁམས་བསམ་གྱིས་མི་ཁྱབ་པར། ཕྱི་ནང་གསང་བའི་མཆོད་པ། སྤྱན་གཟིགས་མཐུན་རྫས། རྟེན་རྫས།
སྐོང་རྫས་ལ་སོགས་པ། ཐམས་ཅད་སྲིད་ཞིའི་འདོད་ཡོན་གྱི་རྣམ་པ་མཁོ་དགུ་ཚང་བ། བཟང་དགུའི་འབྱོར་པ། མཛེས་རྒུས་བརྒྱན་པ། ངོ་བོ་ཡེ་ཤེས་སྒྱུ་མའི་རང་བཞིན་བདེ་བའི་རྣམ་པ་ཐམས་ཅད་འཆར་བས་ནམ་མཁའི་ཁམས་གང་བར་གྱུར། ན་མཿ སརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ལན་གསུམ་དང༌། བཛྲ་སྥ་ར་ཎ་ཁཾ་ཞེས་པས་བྱིན་གྱིས་བརླབ་ཅིང་ཟད་མི་ཤེས་པར་སྤེལ་ལ། དེ་ནས་སྐོང་བ་ནི།
ཧཱུྃ༔ དམ་ཅན་རྒྱ་མཚོ་འཁོར་དང་བཅས་པ་ལ༔ གཞན་ཡང་ཐུགས་དམ་བསྐང་བའི་རྫས་མཆོག་ནི༔ དམར་ཆེན་ཡོན་ཆབ་དབང་པོའི་མེ་ཏོག་དང་༔ ཤ་གསུར་བདུག་སྤོས་ཚིལ་ཆེན་ཞུན་མེ་སྦར༔ དུག་ཁྲག་དྲི་ཆབ་འབྲུ་ནག་དཔལ་གྱི་བཤོས༔ སྣ་ཚོགས་རོལ་མོ་འབྲུག་ལྟར་སྒྲོགས་པ་དང་༔ བྷནྡྷ་ལྕང་ལོ་ཡངས་པའི་སྣོད་མཆོག་ཏུ༔ སྨན་མཆོག་བདུད་རྩི་རྒྱ་མཚོ་ཀྱི་ལི་ལི༔ བླ་མེད་ནང་གི་མཆོད་པ་མཚོ་ལྟར་འཁྱིལ༔
དུང་ཁང་ཞལ་བུར་རཀྟ་ཕྱུ་རུ་རུ༔ ཤ་ཆེན་ཞག་གཡོ་ལྦུ་བ་ཀྱ་མ་ཀྱོ༔ དྲག་པོའི་སྣོད་དུ་བྷ་ལིང་རི་ལྟར་སྤུངས༔ དབང་པོ་རྣམ་ལྔའི་རྒྱ་མཚན་ཡེ་རེ་རེ༔ ལྕང་ལོའི་སྣོད་དུ་དགྲ་ཤ་རི་ལྟར་བསྐྱིལ༔ བསྒྲལ་མཆོད་ནང་རོལ་སྣ་ཚོགས་ཉི་ལི་ལི༔ རིན་ཆེན་སྣོད་མཆོག་ཡངས་པའི་དཀྱིལ་འཁོར་དུ༔ ག་ཎ་ཚོགས་ཀྱི་མཆོད་པ་དབྱིངས་དང་མཉམ༔ མཐོ་སྙོགས་ལོངས་སྤྱོད་བཅུད་མཆོད་ཆི་ལི་ལི༔ ཕྱི་ནང་གསང་བའི་མཆོད་སྤྲིན་རྒྱ་མཚོ་བསྐྱིལ༔
གཞན་ཡང་ཕྱི་ནང་གསང་བ་ཁོ་ན་ཉིད༔ དེ་བཞིན་བློ་ཡིས་བླངས་དང་རང་བཞིན་གྱིས༔ དངོས་འབྱོར་ཡིད་སྤྲུལ་རྒྱུ་ལས་བྱུང་བ་ཡི༔ མཆོད་རྫས་སྒྲུབ་རྫས་སྐོང་རྫས་རྟེན་པའི་རྫས༔ འབོད་རྫས་སྒྲུབ་རྫས་མཉེས་པའི་རྫས་ལ་སོགས༔ སྤྱན་གཟིགས་དུ་མ་གཟུགས་འགྲོས་སྣ་ཚོགས་དང་༔ སྣང་སྲིད་སྟོང་གསུམ་འཇིག་རྟེན་ཐམས་ཅད་དུ༔ ཅི་སྲིད་དེ་དང་དེ་སྲིད་འབྱུང་བ་དང་༔ འབྱུང་འགྱུར་སྤྱད་དང་སྤྱོད་པའི་ཚོགས་རྣམས་ཀྱིས༔ དཔལ་ཆེན་ཕྱག་བཞི་ཡབ་ཡུམ་ཐུགས་དམ་བསྐང་༔
ལས་མགོན་བྱ་རོག་གདོང་ཅན་ཐུགས་དམ་བསྐང་༔ མྱུར་མཛད་ཕྱག་དྲུག་པ་ཡི་ཐུགས་དམ་བསྐང་༔ ཡེ་ཤེས་མགོན་པོའི་ལྷ་ཚོགས་ཐུགས་དམ་བསྐང་༔ སྔགས་སྲུང་ཨེ་ཀ་ཛཱ་ཊིའི་ཐུགས་དམ་བསྐང་༔ དཔལ་ལྡན་དུད་སོལ་ལྷ་མོའི་ཐུགས་དམ་བསྐང་༔ དབྱིངས་ཕྱུག་ཆོས་ཀྱི་སྒྲོལ་མའི? ཞིང་སྐྱོང་མགོན་པོ་ཡབ་ཡུམ? གཟའ་མཆོག་རཱ་ཧུ་ལ་ཡི? དམ་ཅན་རྡོ་རྗེ་ལེགས་པའི? གནོད་སྦྱིན་མེ་འོད་གདོང་ཅན? དཀོར་བདག་རྒྱལ་པོ་དཔེ་ཧར? གཏེར་སྲུང་ཀླུ་ཡི་དགེ་བསྙེན? ལྷ་ཆེན་དབང་ཕྱུག་ཆེན་པོའི? གཟེ་ཡི་ལྷ་བཙན་འབར་བའི་ཐུགས་དམ་བསྐང་༔ རྣམ་སྲས་ཛམ་ལྷ་དམར་པོའི་ཐུགས་དམ་བསྐང་༔ ཆོས་སྐྱོང་ཕོ་རྒྱུད་ཐམས་ཅད? ཆོས་སྐྱོང་མོ་རྒྱུད་ཐམས་ཅད? དམ་ཅན་ཐ་ཚིག་གཉེར་བའི? གཏེར་བདག་གཏེར་སྲུང་རྣམས་ཀྱི? ཡུལ་ལྷ་གཞི་བདག་རྣམས་ཀྱི? མཆོད་འོས་བསྟོད་འོས་རྣམས་ཀྱི་ཐུགས་དམ་བསྐང་༔ དམ་ཅན་རྒྱ་མཚོའི་ཐུགས་དམ་བསྐངས་གྱུར་ནས༔ བར་ཆད་སེལ་ཞིང་དངོས་གྲུབ་སྩོལ་བ་དང་༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་ནི༔ ཧོཿ དགོངས་སུ་གསོལ་ལོ་དམ་ཚིག་ལྡན་པའི་ལྷ༔ དེང་འདིར་སྔགས་འཆང་སྒྲུབ་པའི་རིག་འཛིན་གྱིས༔ བསྐྱེད་རིམ་མ་གསལ་རྫོགས་རིམ་མ་རྟོགས་དང་༔ བཟླས་བརྗོད་གྲངས་ཉུང་མཆོད་རྫས་གཡེལ་བ་དང་༔ ཕུད་ལྷག་འདྲེས་ཤིང་དུས་ཀྱི་མཆོད་པ་ཆག༔ དམ་བཅའ་དོར་བས་ནུས་མཐུ་ཉམས་པ་དང་༔ མངོན་སྤྱོད་རྩལ་ཆུང་དགྲ་བགེགས་མ་བསྒྲལ་སོགས༔
ལེ་ལོ་བཏང་སྙོམས་གཡེང་བའི་དབང་གྱུར་ནས༔ དམ་ཅན་རྒྱ་མཚོའི་ཐུགས་དང་ཅི་འགལ་བ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོྃ་བཛྲ་ས་མ་ཡ་ཤྭ་དྷ་ཡ་ཤྭ་དྷ་བི་ཤྭ་དྷ་ནི་ས་པཱ་རི་བི་ཤྭ་དྷ་ན་དྷརྨ་པཱ་ལ་སརྦ་ཤུདྡྷེ་ཡེ་སྭཱ་ཧཱ༔ ཡིག་བརྒྱ་སོགས་ཀྱིས་བཤགས།། །། ༈ སྐུ་གསུམ་དགོངས་འདུས་ལས༔ རྩ་གསུམ་སྲུང་མའི་བསྟོད་བསྐུལ་གནམ་ལྕགས་འཁོར་ལོ་ཞེས་བྱ་བ༔ ཡི་དམ་ལྷ་ཡི་བསྙེན་སོང་རྣལ་འབྱོར་པས༔ བསྟོད་བསྐུལ་དྲག་པོ་གཞོལ་འདོད་ན༔ འབྲུ་ནག་དམར་གཏོར་ཤ་ཁྲག་བརྒྱན་ལྡན་ལ༔
དགྲ་བགེགས་དམིགས་བྱའི་རྣམ་ཤེས་བཀུག་བསྟིམས་ནས༔ བདུད་རྩིར་བྱིན་བརླབས་སྔགས་ཀྱིས་སོ་སོར་བསྔོས༔ དར་ནག་གཡབ་ཅིང་རྐང་སོགས་རོལ་མོས་བསྐུལ༔ ཧཱུྃ་བྷྱོཿ ད་ལྟ་སྙིགས་མ་ལྔ་བདོའི་ཡང་མཐའ་འདིར༔ སྐྱེ་བོའི་སྡིག་སྤྱོད་ཆོས་བྱེད་སྲུང་སྡོམ་ཉམས༔ དགེ་འདུན་ནང་དབྱེན་བསྟན་པའི་རྩ་ལག་རུལ༔ མདོ་སྔགས་ནང་འཁོན་ཆོས་སྤངས་སྡིག་ཆེན་བསགས༔ ཕྱི་ནང་རྟེན་འབྲེལ་ལོག་པས་འབྱུང་བ་འཁྲུགས༔ ལས་ངན་མཚོ་རྡོལ་མི་འདོད་རླུང་དམར་འཚུབས༔
མ་མོ་ཐུགས་འཁྲུགས་ལྷ་སྲུང་བདུད་དུ་བབ༔ ནད་མུག་མཚོན་སྤྲིན་སྡུག་བསྔལ་ཆར་རྒྱུན་འབེབས༔ འགྲོ་རྣམས་ཉམ་ཐག་རྒྱལ་བསྟན་ནུབ་ལ་ཉེ༔ སྤྱོད་ངན་འབྲས་སྨིན་དུས་ངན་མེ་འབར་ཚེ༔ རྒྱལ་བ་ཐུགས་རྗེའི་རང་བཞིན་ཡེ་ཤེས་སྤྱན༔ མི་མངོན་དབྱིངས་ནས་གཟིགས་པའི་དཀོན་མཆོག་གསུམ༔ མ་གཡེལ་བཞེངས་ཤིག་སྟོབས་བཅུའི་བདག་ཉིད་དགོངས༔ དུས་ལ་བབ་བོ་རྒྱལ་བ་སྲས་དང་བཅས༔ ཆོས་དབྱིངས་མཁའ་ལས་གཟུགས་ཀྱི་སྐུར་བཞེངས་ཤིང་༔ སྣ་ཚོགས་ཐབས་མཁས་ཆོ་འཕྲུལ་རྒྱ་མཚོའི་གནས༔
བླ་མ་ཡི་དམ་མཁའ་འགྲོ་དགོངས་སུ་གསོལ༔ ཁྱད་པར་མ་མགོན་ལྕམ་དྲལ་འཁོར་ཚོགས་དཔུང་༔ བརྒྱུད་གསུམ་དྲེགས་པའི་དམག་ཚོགས་དབྱིངས་ནས་བཞེངས༔ ཞི་རྒྱས་དབང་དྲག་མཛད་པ་དཔག་མེད་ཀྱིས༔ འགྲོ་མང་ཐབས་ཀྱིས་སྒྲོལ་བའི་ཐུགས་རྗེ་རྨད༔ ཕྲིན་ལས་མཁའ་དང་མཉམ་པར་བདག་བསྟོད་དོ༔ དམ་རྫས་སྨན་དང་དམར་ཆེན་རཀྟའི་མཚོ༔ འདོད་ཡོན་རྒྱན་གྱི་མཆོད་གཏོར་དམ་པ་འདིས༔ ཉམས་པ་སྐོང་ལ་གཡར་དམ་སོར་སྩོལ་ཞིང་༔ མ་མོ་འཁྲུགས་དང་སྲུང་མའི་འཁོན་བཅུགས་བྱང་༔
མ་གཡེལ་མ་གཡེལ་ཕྱོགས་བཅུའི་དགྲ་གདོན་བགེགས༔ ཤུགས་སྒྲོལ་སྟོབས་ཀྱིས་བདུད་སྡེའི་དཔུང་ཆེན་ཆོམས༔ དྲེགས་པའི་ཟ་ཁ་ཀླ་ཀློའི་དཔུང་ལ་ཡ༔ གཏོར་མ་འདི་དང་དགྲ་བགེགས་དབྱེར་མེད་པར༔ ཟོ་ཞིག་རོལད་ཅིག་ཁ་རྗེ་དབང་ཐང་ཁམས༔ མིང་གི་ལྷག་མར་མཛོད་ཅིག་མཱ་ར་ཡ༔ སྲུང་མ་དམ་ལ་མི་དགོངས་ཅི་ལ་དགོངས༔ དྲག་རྩལ་དགྲ་ལ་མི་རྦད་སུ་ལ་རྦད༔ རྣལ་འབྱོར་ལྷ་ལ་མི་འཕྲེངས་གང་ལ་འཕྲེངས༔ གདུང་ཤུགས་དྲག་པོས་འབོད་རྦད་དེང་བསྐུལ་བས༔
མངོན་སྤྱོད་དྲག་པོའི་ཕྲིན་ལས་མི་མཛད་རྒྱུ༔ ཁྱོད་རྣམས་སྔོན་གྱི་ཐུགས་དམ་གང་དུ་གཉན༔ དེ་ཕྱིར་མ་གཡེལ་ལྷ་དང་སྲུང་མའི་ཚོགས༔ ཉམ་ཐག་སྙིགས་མའི་འགྲོ་ལ་ཉེར་དགོངས་ཏེ༔ གསང་གསུམ་རྡོ་རྗེའི་རྩལ་ཤུགས་ཆེར་བསྐྱེད་ནས༔ གཉེར་གཏད་ལས་ཀྱི་འབྲས་བུ་མཆིས་པར་མཛོད༔ གཏོར་མ་དགྲ་ཕྱོགས་དོར་ལ་གཉེར་ཁ་གཏད༔ དགྲ་དཔུང་རྡོ་རྗེ་ཡིན་ཀྱང་འཇིག་ནུས་པའི༔ སྒྱོགས་ཆེན་གསང་འཛིན་དཔའ་བོའི་ལག་ཆ་འདི༔ དམ་མེད་རང་འདོད་ཅན་ལ་ཤོར་ར་རེ༔
བག་མེད་སྤྱད་ན་རང་ཉིད་ཕུང་བས་གཟོབ༔ ས་མ་ཡ༔ རྒྱ་རྒྱ་རྒྱ༔ ྀཨཚཿ ཞེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་ཀྱི་ཆོས་སྡེ་ཡང་དག་པའོ།། །། ༈ ཕྲིན་ལས་བཅོལ་བ་ནི། རིག་འཛིན་བརྒྱུད་པའི་བཀའ་སྡོད་དམ་ཚིག་ཅན། ། རྒྱལ་བའི་བསྟན་སྲུང་དབང་པོ་ཁྱེད་རྣམས་ཀྱིས། ། སངས་རྒྱས་བསྟན་དང་མདོ་སྔགས་བཤད་སྒྲུབ་སྡེ། ། འཕེལ་རྒྱས་ཡུན་དུ་གནས་པའི་ཕྲིན་ལས་མཛོད། །
བསྟན་པ་འཛིན་པའི་སྐྱེས་ཆེན་དམ་པ་རྣམས། ། ཞབས་པད་བརྟན་ཅིང་ཟབ་ཆོས་གོང་དུ་འཕེལ། ། འགྲོ་ཀུན་སྨིན་གྲོལ་བདེ་ལ་འགོད་པ་དང༌། ། བཞེད་པའི་དོན་ཀུན་ལྷུན་གྱིས་འགྲུབ་པར་མཛོད། ། བྱེ་བྲག་རྒྱལ་བསྟན་རྩ་ལག་སྔ་འགྱུར་བསྟན། ། ཨོ་རྒྱན་པདྨའི་རིང་ལུགས་འཛིན་པ་ཀུན། ། ཕྱོགས་དུས་ཀུན་ཏུ་དར་རྒྱས་ཡུན་དུ་གནས། ། རྣམ་བཞིའི་ཕྲིན་ལས་ལྷུན་གྱིས་འགྲུབ་པར་མཛོད། ། སྔགས་འཆང་སྒྲུབ་པོ་གནམ་ལྕགས་རྡོ་རྗེ་ཡི། ། རིགས་དང་ཆོས་ཀྱི་བརྒྱུད་པ་འཛིན་པའི་བུ། །
ཟབ་ཆོས་ཉམས་སུ་ལེན་པའི་འདུས་པ་རྣམས། ། ཡོན་འབྱོར་འཁོར་འབངས་ཀུན་ཏུ་དར་རྒྱས་མཛོད། ། ཡང་ཟབ་ཟབ་མོའི་རིང་ལུགས་སྙིང་པོའི་བསྟན། ། ཕྱོགས་དུས་གནས་སྐབས་ཀུན་ཏུ་དར་རྒྱས་ཤིང༌། ། སྲིད་མཐར་བསྟན་ཅིང་སྨིན་གྲོལ་འབྲས་བུ་ཐོབ། ། རང་གཞན་དོན་གཉིས་ལྷུན་གྱིས་འགྲུབ་པར་མཛོད། ། ཡུལ་རིས་རྒྱལ་ཁམས་ས་ཕྱོགས་ཐམས་ཅད་དུ། ། ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས། ། འབྲུ་རྣམས་བཅུད་སྨིན་བཙའ་ཐན་སད་སེར་ཞི། ། ནད་མུག་དུས་ཀྱི་འཁྲུག་པ་ཞི་བར་མཛོད། །
ཚེ་དང་བསོད་ནམས་དཔལ་དང་འབྱོར་བ་དང༌། ། བུ་ནོར་འཁོར་འབངས་མངའ་རིས་རྒྱས་པར་མཛོད། ཁམས་གསུམ་སྲིད་གསུམ་ལྷ་འདྲེ་མི་གསུམ་གྱི། ། སྐྱེ་འགྲོའི་སྣང་བ་དབང་དུ་འདུ་བར་མཛོད། ། མཐའ་བཞིའི་དམག་དཔུང་རྒྱ་འདྲེ་འགོང་པོ་དང༌། ། དམ་སྲི་བདུད་རིགས་བརླག་དང་བཟློག་པར་མཛོད། ། མ་རུངས་སེམས་འཆང་ཞིང་བཅུ་ལྡན་པ་ཡི། ། དགྲ་བོ་ཕྱི་ནང་ཕྱོགས་མཚམས་གར་གནས་ཀྱང༌། ། རིང་བར་ཁུགས་ལ་རྔམ་པའི་སྟོབས་ཀྱིས་སོད། ། ཤ་ཁྲག་ལྷག་མེད་རོལ་ལ་བསྟབ་པར་བཞེས། །
མདོར་ན་ཨོ་རྒྱན་ཆེན་པོའི་སྤྱན་སྔར་རུ། ། དམ་བཅའ་བཞིན་དུ་བསྟན་པ་གཉན་པོ་སྲུངས། ། དམ་ལས་མ་འདའ་བརྒྱུད་འཛིན་བུ་བཞིན་སྐྱོངས། ། འགྲོ་བ་བདེ་སྐྱིད་དཔལ་ལ་སྤྱོད་པར་མཛོད། ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ། ཅེས་ཕྲིན་བཅོལ་འདི་ཉིད་༧རྗེ་བཙུན་རིན་པོ་ཆེ་ལོ་ཧཱ་བཛྲ་གྱི་ཞལ་སློབ་ཕྱོགས་མེད་དཱ་རི་དྲ་མ་དཱ་ཡ་པས་བྲིས་སྨོན་བཞིན་འགྲུབ་པའི་རྒྱུར་གྱུར་ཅིག ། གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་སྩོལ་བར་མཛད་པ་ཡི། ། སྲུང་མ་ཡིད་བཞིན་ནོར་བུ་ཁྱེད་རྣམས་ཀྱིས། །
བདག་གི་བསམ་དོན་མ་ལུས་འགྲུབ་པར་མཛོད། འགྲོ་མགོན་ཕག་མོ་གྲུབ་པས་སོ།། །། ༈ བསྟན་པའི་དཔལ་གྱུར་བླ་མའི་ཞབས་པད་བརྟན། ། བསྟན་འཛིན་སྐྱེས་བུ་ས་སྟེང་ཡོངས་ལ་ཁྱབ། ། བསྟན་པའི་སྦྱིན་བདག་མངའ་ཐང་འབྱོར་བ་རྒྱས། ། བསྟན་པ་ཡུན་རིང་གནས་པའི་ཕྲིན་ལས་མཛོད། ། གཞན་ཡང་ལྗོངས་འདིར་ནད་མཚོན་མུ་གེ་དང༌། ། མི་མཐུན་རྒུད་པའི་མིང་ཡང་མི་གྲགས་ཤིང༌། ། གསང་ཆེན་བསྟན་པ་ཕྱོགས་བཅུར་རྒྱས་པ་དང༌། ། འགྲོ་ཀུན་བདེ་སྐྱིད་ལྡན་པའི་ཕྲིན་ལས་མཛོད།
ཁྱད་པར་རྣལ་འབྱོར་བདག་ཅག་འཁོར་དང་བཅས། ། གཞི་བྱེས་ལམ་སོགས་གང་དུ་གནས་གྱུར་ཀྱང༌། ། ལུས་དང་གྲིབ་མ་བཞིན་དུ་འགྲོགས་གྱུར་ནས། ། མ་ཡེངས་བསྲུང་ཞིང་སྐྱོབ་པའི་ཕྲིན་ལས་མཛོད། ། དུང་དུང་སྙིང་ནས་མི་བརྗེད་གསོལ་བཏབ་ཚེ། ། ཡང་ཡང་མཆོད་ཅིང་བསྟོད་པའི་བདག་སོགས་ཀུན། ། འཇིགས་འཇིགས་བར་ཆད་དགྲ་ལས་རྣམ་རྒྱལ་ཞིང༌། ། འཛུམ་འཛུམ་དགྱེས་པའི་སྒོ་ནས་དངོས་གྲུབ་སྩོལ། ། རྒྱལ་བ་སྲས་དང་བཅས་པའི་ཐུགས་རྗེ་དང༌། ། སྒྲུབ་བརྒྱུད་ཡིད་བཞིན་ནོར་བུ་ཁྱེད་རྣམས་ཀྱིས། །
མདོ་སྔགས་ཀུན་གྱི་གཙུག་རྒྱན་པད་འབྱུང་རྗེ། ། དབྱེར་མེད་ཨོ་རྒྱན་རྩ་གསུམ་གླིང་པ་ཡི། ། བསྟན་པ་ཕྱོགས་དུས་ཀུན་ཏུ་རྒྱས་གྱུར་ཅིག། །། ཨོྃ། མཐུན་པའི་དངོས་གྲུབ་འདོད་རྒུའི་ཡིད་བཞིན་ནོར། ། དེང་འདིར་སྒྲུབ་ལ་སྩོལ་ཞིང་བྱིན་བརླབས་ནས། ། ཡིད་སྨོན་རྒྱས་པར་གྱུར་ཅིག་སྲུང་མའི་ཚོགས། ། འགྲོ་ཀུན་ས་བཅུའི་རྩེ་མོར་རབ་གནས་ཤོག ། གཏང་རག་མཆོད་བསྟོད་ནི། ཨོྃ།
ཤྲཱི་བཛྲ་ཀུ་མཱ་ར་དྷརྨ་པཱ་ལ་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ། ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ སྔོན་ཚེ་ཨོ་རྒྱན་ཆེན་པོའི་སྤྱན་སྔ་རུ། ། ཆོས་བཞིན་སྒྲུབ་པ་བྱེད་པའི་གང་ཟག་ལ། །
མ་ཡིས་བུ་ལྟར་སྐྱོང་བར་ཞལ་བཞེས་པ། ། ཆོས་སྐྱོང་སྲུང་མའི་ཚོགས་ལ་ཕྱག་འཚལ་བསྟོད། ། བསྟོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱིས། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་བསྟོད་པར་བགྱི། ནོངས་པ་བཤགས་པ་ནི། མ་སྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། །
དེ་ཀུན་ཁྱེད་ཀྱིས་བཟོད་མཛད་རིགས། ཞེས་དང་ཡི་གེ་བརྒྱ་པས་ནོངས་པ་འཆགས། འདིར་ནི་རྟེན་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། གཙྪ་གཙྪ་སྭ་བྷཱ་ཝཱ་ནཱཾ། མཐར་བདག་བསྐྱེད་ཉེར་བསྡུས་ནི། ཧཱུྃ་ཧཱུྃ་ཧཱུྃ་གིས་ལྷར་སྣང་དབྱིངས་སུ་བསྡུས་པའི་རྟག་མཐའ་བྲལ།
ཨ་ཨ་ཨཱཿས་མཉམ་པར་བཞག ། ཕཊ྄་ཕཊ྄་ཕཊ྄ཿཀྱིས་ལྷར་ལྡང་གསང་བ་གསུམ་གྱིས་ཆད་མཐའ་སྤང༌། ཨོཾ་ཨཱཿཧཱུྃ་མ་མ་ཀཱ་ཝ་ཙི་རཀྵ་མཾ། ཞེས་གོ་བགོ་ཞིང༌། རྒྱུན་གྱི་སྤྱོད་ལམ་ལ་འཇུག ། དགེ་བ་འདི་ཡིས་མྱུར་དུ་བདག ། རྡོ་རྗེ་གཞོན་ནུ་སོགས། སྨོན་ལམ་རྒྱས་གདབ། བཀྲ་ཤིས་ནི། རྩ་བརྒྱུད་བླ་མའི་བྱིན་རླབས་སྙིང་ལ་ཞུགས། །
ཡི་དམ་ལྷ་ཡིས་རྗེས་བཟུང་དངོས་གྲུབ་ཐོབ། ། མཁའ་འགྲོ་དམ་ཅན་ལུས་དང་གྲིབ་བཞིན་འགྲོག ། གང་བསམ་ལྷུན་གྱིས་འགྲུབ་པའི་བཀྲ་ཤིས་ཤོག ། དཀྱིལ་འཁོར་གཞལ་ཡས་འདིར་ཡང་བཀྲ་ཤིས་ཤིང༌། ། ཉིན་ཡང་བཀྲ་ཤིས་དཔལ་འབར་ཏ་ལ་ལ། ། མཚན་ཡང་བཀྲ་ཤིས་དཔལ་འབར་ཀྱི་ལི་ལི། ། ཉིན་མཚན་ཀུན་ཏུ་བཀྲ་ཤིས་བདེ་ལེགས་ཤོག ། གཞན་ཡང་བཀྲ་ཤིས་བསྔོ་སྨོན་སོགས་མཐའ་རྒྱས་པར་བྱའོ། ། དེ་ལྟར་ཨོ་རྒྱན་རྩ་གསུམ་གླིང་པའི་གདན་ས། ཁྲོམ་གཟིགས་གསང་སྔགས་ཆོས་གླིང་གི་འདུས་སྡེ་རྒྱ་མཚོའི་རྒྱུན་གྱི་ཕྲིན་ལས།
བཀའ་གཏེར་གྱི་རྡོ་རྗེ་ཆོས་སྲུང་རྒྱ་མཚོའི་ཚོགས་དང་བཅས་པ་ལ། ཕྲིན་བཅོལ་བྱ་ཐབས་འཁྱེར་བདེ་གོ་རིམ་ཁྲིགས་ཆགས་སུ་དེ་ཉིད་ཀྱི་སྐྱེ་བའི་སྤྲུལ་འཕྲེང་གསུམ་པ་༧ཨོ་རྒྱན་འགྲོ་འདུལ་རྩལ་གྱིས་མཛད་པ་ལ་གཞི་བྱས། ཐུགས་སྤྲུལ་རིམ་བྱོན་གྱི་གདན་ས་ཁྱུང་པོ་གནམ་ལྕགས་རྫ་སྤང་རི་ཁྲོད་ཀྱི་ཡབ་མེས་གོང་མས་གསུང་སྲོལ་དང༌། འཁོར་ལོའི་མགོན་པོ་གྭ་གྲྭ་བླ་མ་ཉི་མ་འོད་ཟེར་གྱི་ཆོག་ཁྲིགས་རྣམས་བསྡེབས་ལ། དགོས་པའི་དབང་གིས་འགའ་ཞིག་བསྣན་ནས་ཅུང་ཟད་འབྲིང་པོའི་ལུགས་སུ་གྱུར་པ། ཕྲིན་ལས་མཁའ་ཁྱབ་རྒྱ་མཚོ་ཞེས་བྱ་བ་འདིའང་བལ་ཡུལ་ཡང་ལེ་ཤོད་གསང་སྔགས་ཕུར་པ་གླིང་གི་སྒྲུབ་སྡེ་བ་རྣམས་ཀྱི། དགོས་མཁོའི་ཆེད་འདི་ལྟར་ཆོག་ཁྲིགས་གྱིས་ཞེས་ཡང་ཡང་བསྐུལ་མ་མཛད་པ་བཞིན། རིག་འཛིན་གནམ་ལྕགས་རྡོ་རྗེའི་རིགས་ཆོས་ཀྱི་བརྒྱུད་པ་འཛིན་པ། གནམ་ལྕགས་བླ་བྲང་གི་རིགས་ཀྱི་སྨྱུ་གུར་སོན་ལ་སྒོ་ཆེན་སྤྲུལ་སྐུའི་སྐྱེ་སྲིད་དུ་བཏགས་པའི་བླུན་པོ་གསང་སྔགས་བསྟན་འཛིན་པས་བགྱིས་པ་འདིས་ཀྱང༌། རྒྱལ་བསྟན་སྤྱི་དང་ཨེ་ཧཾ་ལོ་ཧ་བཛྲ་གང་གི་ཟབ་གཏེར་རིང་ལུགས་ཕྱོགས་དུས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །།
དེ་ལྟར་ཐུན་བཞིའི་ཉམས་ལེན་ལ་གནས་པ་དག་ལ་ཐུན་མཚམས་སུ་ཉེ་བར་མཁོ་བའི་ཆོས་སྤྱོད་དང༌། ཞར་བྱུང་རྒྱུན་སྤྱོད་ཞལ་འདོན་ཁག་གཅིག་དང༌། ཆོ་གའི་ཡན་ལག་ཉེར་མཁོའི་ཁ་སྐོང༌། རྒྱུན་གསོལ་བསྡུས་འབྲིང་བཅས་ཕྱོགས་གཅིག་ཏུ་བཀོད་པའི་ཆོས་སྤྱོད་ངག་འདོན་ཉེར་མཁོ་འདོད་འབྱུང་ས་བརྟོལ་ལྗོན་བཟང་ཞེས་བྱ་བ་འདིའང༌། རང་ལུགས་ཆོས་སྤྱོད་མི་འདྲ་བ་ཁག་གསུམ་ཙམ་རྙེད་པ་ལ་གཞི་བྱས་ཁ་སྐོང་དག་རིགས་མཐུན་གཞན་ལས་ཀྱང་བླངས་ཏེ་ཕྱོགས་གཅིག་ཏུ་བསྡེབས་ལ་མ་ཕྱི་དུ་མ་བལྟ་བསྡུར་གྱི་ཚིག་རིས་མི་མཐུན་པ་རྣམས་བློ་ཡི་ཅི་དཔོག་གིས་ཞུ་དག་དང་བཅས་གཏན་ལ་ཕབ་པ་འདིའང་བལ་ཡུལ་ཡང་ལེ་ཤོད་གསང་སྔགས་ཕུར་པ་གླིང་ཞེས་སྔ་འགྱུར་གནམ་ལྕགས་སྒྲུབ་སྡེའི་མཚམས་གྲྭ་རྣམས་ཀྱིས་འདི་ལྟར་དགོས་ཞེས་ཡང་ཡང་བསྐུལ་བ་མ་ཟད་མ་དཔེ་བསྡུ་འཚོལ་དང་ཞུ་དག་གི་མཐུན་སྦྱོར་ཀྱང་མཛད་པར་བརྟེན། སྒོ་ཆེན་སྤྲུལ་མིང་པས་བོད་རབ་རྒྱན་ས་ཡོས་ལོའི་ས་ག་ཟླ་བའི་ཡར་ཚེས་དགེ་བར་ཆོག་ཁྲིགས་སུ་སྤེལ་བ་འདིས་ཀྱང་བསྟན་པ་རིན་པོ་ཆེ་གོང་ནས་གོང་དུ་འཕེལ་ཞིང་རྒྱས་པའི་རྒྱུར་གྱུར་ཅིག། །། ༈ སླར་སྨྲས་པ། སྤྲོས་པའི་མཚན་མ་མཐའ་དག་རབ་ཞི་ནས། ། མཉམ་བཞག་རྗེས་ཐོབ་འདྲེས་པའི་རྫོགས་ཆེན་པར། ། ཐུན་དང་ཐུན་མཚམས་ཉིན་མཚན་དབྱེར་མེད་པས། །
ནམ་མཁའི་རྣལ་འབྱོར་རྣམས་ལ་མི་དགོས་ཀྱང༌། ། དབེན་པའི་གནས་སུ་སྒྲུབ་པར་དམ་བཅས་ཤིང༌། ། རིམ་གཉིས་ཟབ་མོའི་ལམ་ཞུགས་གསར་བུ་རྣམས། ། ཐུན་བཞི་སྐྱོང་ཞིང་བར་མེད་སྒྲུབ་ཚུགས་ཀྱིས། ། ཐུན་མཚམས་ཉམས་ལེན་འབུང་ལ་འདི་ཉིད་མཁོ། ། གྲུབ་གཉིས་ཡིད་བཞིན་འདོད་རྒུ་འཇོ་བ་ལ། ། བསྙེན་སྒྲུབ་ལས་ཀྱི་ཕྲིན་ལས་གྱེར་འདོད་ཀྱང༌། ། ཕྱག་བཞེས་ཉམས་ལེན་ཞན་པའི་གང་ཟག་ལ། ། ཆོ་གའི་ཟུར་འདེབས་མཛེས་རྒྱན་འདི་ཉིད་མཁོ། ། ཟབ་མོའི་ལམ་ལ་མོས་པའི་སྐལ་ལྡན་ཡང༌། །
ཐོས་ཆུང་འཁོས་ཞན་ཆོས་གཟུགས་བདག་འདྲ་ལ། ། དཔེ་མང་མི་རྙེད་རྙེད་ཀྱང་ལྕོགས་དཀའ་ན། ། རྒྱུན་སྤྱོད་ཞལ་འདོན་སྣ་འཛོམས་འདི་ཉིད་མཁོ། ། དེ་ཕྱིར་ཉེར་མཁོ་ས་བརྟོལ་ལྗོན་བཟང་འདི། ། ལུགས་འདིར་མོས་པ་མི་ཕྱེད་དགེ་བ་ཅན། ། ཕུར་གླིང་གནམ་ལྕགས་སྒྲུབ་སྡེའི་ཉམས་བཞེས་ཆེད། ། བསྐུལ་ཕྱིར་རང་ལུགས་གུང་བསྟུན་གུ་ཧྱས་བསྒྲིགས། ། འདི་བྱེད་མཁྱེན་གཉིས་གཤོག་ལྡན་ཁྱུང་ཆེན་མིན། ། སྟོབས་འབྱོར་ལུས་རྩལ་རྒྱས་པའི་གཉིས་འཐུང་མིན། ། སྙན་དང་གྲགས་པའི་རལ་ལྡན་སེངྒེ་མིན། །
ཐོས་མྱོང་ཁྲོན་གནས་ལག་འགྲོའི་རྗེས་མཐུན་ཕྱིར། ། འདི་ལ་བསྟོད་སྨད་ཅི་འབྱུང་ཆ་མེད་ཀྱང༌། ། རྡོ་རྗེའི་གསུང་ལ་ཚད་ལྡན་ཕྱག་བཞེས་ཀྱི། ། རྒྱན་འདི་དམ་པ་ཀུན་གྱི་ལམ་སྲོལ་སྣང༌། ། དེ་ལྟ་ནའང་མ་རྟོགས་ལོག་རྟོག་དྲིས། ། བསླད་དང་མ་འབྲེལ་ཉེས་པ་ཅི་མཆིས་པ། ། གཟུར་གནས་མཁས་པའི་སྤྱན་སྔར་འཆགས་བགྱིས་ཤིང༌། ། ལེགས་པར་སྒྲུབས་ལ་གསོལ་བ་ལན་བརྒྱར་འདེབས། ། འདི་ལས་བྱུང་བའི་རྣམ་དཀར་ཆ་མཆིས་ན། ། སྔ་འགྱུར་སྤྱི་དང་ཆོས་ཚུལ་འདི་ཉིད་ཀྱི། །
རིང་ལུགས་བསྟན་པ་ཕྱོགས་བཅུར་ཁྱབ་པ་དང༌། ། འགྲོ་ཀུན་སྨིན་གྲོལ་བྱང་ཆེན་མྱུར་ཐོབ་ཤོག ། ཅེས་པའང་དད་གཏོང་ནོར་གྱིས་ཕྱུག་པའི་རང་སློབ་མ་ལནྡྲ་པི་ཙི་ཀུས་ཡོན་སྦྱོར་ནས་རྣམ་དཀར་ཆོས་ཀྱི་སྦྱིན་པའི་འདུ་བྱེད་འཕྲུལ་གྱིས་ཡི་གེར་དྲངས་ཤིང་དཔེ་སྐྲུན་བྱེད་སྐབས་སྒོ་ཆེན་སྤྲུལ་མིང་གསང་སྔགས་བསྟན་འཛིན་ནས་བགྱིས་པའོ།། །། ༈ བཀའ་གཏེར་སྲི་ཞུ་ཨེ་ཝྃ་དཔེ་སྐྲུན་ཁང་ནས་དཔར་དུ་བསྐྲུན། ཀམ་པུའི་ཊར་ལ་དཔེ་འཛུད་མཁན་བཙུན་མ་ཚེ་རིང་དབང་མོ་དང༌། འཇམ་དབྱངས་པདྨོ། དཔེ་སྒྲིག་འགན་འཁུར་ཨོ་རྒྱན་གསང་སྔགས། ཇུས་འགོད་པ་གཅུང་མཁན་པོ་ངག་དབང་དགེ་ལེགས། ཞུ་དག་པ་འབྲོང་པ་ཀརྨ་ལོངས་སྤྱོད་བཅས་ཀྱིས་འགན་འཁུར་བཞེས་པར་ཐུགས་རྗེ་ཆེ་ཞུ། དགེའོ། །
དགེའོ། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
