གཏེར་ཆོས། རྩ་གསུམ་གླིང་པ།
པོད ༢
ཡིད་བཞིན་འདོད་པ་འཇོ་བའི་གཏེར་བུམ།
ཨོ་རྒྱན་རྩ་གསུམ་གླིང་པའི་རིང་ལུགས་བསང་གསོལ་གྱི་རིམ་པ་ཕྱོགས་གཅིག་ཏུ་བསྡུས་པ་ཡིད་བཞིན་འདོད་པ་འཇོ་བའི་གཏེར་བུམ་ཞེས་བྱ་བ་བཞུགས་སོ།། །། ཨོ་རྒྱན་རྩ་གསུམ་གླིང་པའི་རིང་ལུགས་བསང་གསོལ་ཕྱོགས་བསྡུས་ཀྱི་ཐེམ་བྱང་བཞུགས་སོ།། །། ཨོ་རྒྱན་རྩ་གསུམ་གླིང་པ་ཡི། ། རིང་ལུགས་བསང་གསོལ་རྒྱས་པ་དང༌། ། གཡང་ཁྲུས་རབ་གནས་ཉེར་མཁོ་འགའ། ། ཕྱོགས་བསྡུས་འདོད་འཇོའི་གཏེར་བུམ་རྨད། ། དེའི་དཀར་ཆགས་གཏེར་ཆེན་པོའི། ། བུམ་པའི་ཁ་འབྱེད་ལྡེའུ་མིག ། བློ་ལྡན་གང་འདོད་འཚོལ་བདེའི་སླད། ། སྤེལ་གྱིས་གྲོགས་དག་གུས་པས་ལོངས། །
ཨོ་རྒྱན་རྩ་གསུམ་གླིང་པའི་རིང་ལུགས་བསང་གསོལ་གྱི་རིམ་པ་ཕྱོགས་གཅིག་ཏུ་བསྡུས་པ་ཡིད་བཞིན་འདོད་པ་འཇོ་བའི་གཏེར་བུམ་ལ་དཔེ་ཚན་འཚོལ་བདེའི་ས་བཅད་མདོར་བསྟན་དང༌། ནང་གསེས་རྒྱས་པར་འགོད་པ་གཉིས་ལས། དང་པོ་ས་བཅད་མདོར་བསྟན་པ་ལ་བཞིའི་ཐོག་མར་གླེགས་བམ་ཉིད་ཀྱི་ཐེམ་བྱང་སོགས་སྔོན་གྱི་རིམ་པ་དང༌། གཉིས་པ། རང་ལུགས་གཙོ་བོར་གྱུར་པའི་ལྷ་བསང་ཕྱོགས་བསྡུས་སྐོར་ (22-268) གསུམ་པ། གཡང་ཁྲུས་རབ་གནས་སོགས་ཉེར་མཁོ་འགའ (270-498 བཞི་པ་གསོལ་ཁ་རྒྱས་པ་ཕྲིན་ལས་སྲིད་ཞི་ཀུན་ཁྱབ་ (499-970) བར་རོ། དེ་དག་གི་ནང་གསེས་དཀར་ཆག་རྒྱས་པར་འགོད་པ་ལ། ༈ དང་པོ་གླེགས་བམ་ཉིད་ཀྱི་ཐེམ་བྱང་དང༌། སྤྲོས་བཅས་བསང་གསོལ་གྱི་གཏོར་མའི་བཅའ་ཐབས་མེས་པོའི་ཕྱག་བཞེས་སོ། ༈ གཉིས་པ་ཨོ་རྒྱན་རྩ་གསུམ་གླིང་པའི་རིང་ལུགས་གཙོར་གྱུར་ལྷ་བསང་ཕྱོགས་བསྡུས་གྱི་སྐོར་ལ།
བཀའ་བརྒྱད་ཆེན་མོ་གསང་བ་ཟིལ་གནོན་ལས། བརྔན་བསང་འདོད་རྒུ་ཆར་འབེབས། རང་ལུགས་གཙོ་བོར་གྱུར་པའི་བསང་མཆོད་སྣ་ཚོགས་ཕྱོགས་བསྡུས་ཀྱི་སྐོར་ལ། རི་བོ་བསང་མཆོད། ཆོས་སྐྱོང་སྡེ་ལྔའི་བསང༌། དཔལ་ལྡན་ལྷ་མོའི་བསང༌། ཡང་ཕུར་བཙན་བསང༌། ཆོས་རྒྱལ་ཆེན་པོའི་བསང༌། བན་ཐུང་བསང༌། ཝེར་མའི་ལྷ་བསང་རིང་མོ་མི་ཕམ་གསུང༌།
གེ་སར་བསང་བསྡུས་ཁག་གསུམ། མནོལ་བསང་ལྷ་ཆབ་སྔོན་མོ། གྲིབ་བསང༌། རླུང་རྟ་ཡར་སྐྱེད་བསང༌། རྒྱལ་མཚན་རྩེ་མོ་བསྡུས་པ། ཕྱོགས་བཅུའི་མུན་སེལ་བསྡུས་པ། བཀྲ་ཤིས་བརྩེགས་པ་བསྡུས་པ། ཀླུ་བསང་བླ་སེལ་ཆེན་མོ། ས་བདག་བཤགས་འབུམ། བསང་བསྡུས་ཁག །
ཛམ་ལྷ་དཀར་པོའི་བསང༌། རྟ་བསང༌། ནོར་ལྷའི་བསང༌། ལུག་བསང༌། ཞི་བ་དཀར་བསང༌། གཟེ་རྒྱལ་བསང་ཁག་འགའ། མཚོ་དཀར་དམར་བསང༌། སྲུང་འཛུགས་ཐབས། ཕྱེ་མར་གཡང་སྐྱབས། ཡུལ་རིས་བྱེ་བྲག་པའི་བསང་མཆོད།
༈ གསུམ་པ་གཡང་ཁྲུས་རབ་གནས་སོགས་ཉེར་མཁོ་ཁ་སྐོང་སྣ་ཚོགས་ཀྱི་སྐོར་ལ། ༡༽ ཐུགས་སྒྲུབ་བདེ་གཤེགས་ཀུན་འདུས་ལས། བསྟན་སྐྱོང་ཡུལ་གྱི་ཆོ་ག ༢༽ རི་བསྟོད་དང་རི་ཁྲུས་ཟུར་བཀོལ་བྱས་པ། ༣༽ ཐུགས་སྒྲུབ་ཁྲུས་གསོལ་ཟུར་རྒྱན་དང་བཅས་པ་ཕྱོགས་བསྒྲིགས། ༤༽ ནོར་སྒྲུབ་བསོད་ནམས་སྟོབས་བསྐྱེད། ༥༽ གཡང་འབོད་དངོས་གྲུབ་ཆར་འབེབས། ༦༽ རབ་གནས་བསྡུས་པ། ༧༽ བཀའ་བརྒྱད་གསང་བ་ཟིལ་གནོན་ལས། གནམ་ས་སྣང་བརྒྱད་ཀྱི་ཆོ་ག
༨༽ ཆ་གསུམ་བཅས་སོ། ༈ བཞི་པ་ཨོ་རྒྱན་རྩ་གསུམ་གླིང་པའི་རིང་ལུགས་རྒྱུན་གསོལ་ཕྱོགས་བསྡུས་ཅུང་ཟད་རྒྱས་པའི་ལུགས་སུ་བཀོད་པ་ཕྲིན་ལས་སྲིད་ཞི་ཀུན་ཁྱབ་ལ་རྒྱུན་གསོལ་དང་གཏོར་འབུལ་ཡོངས་རྫོགས་ཕྱོགས་གཅིག་ཏུ་བསྒྲིགས་པ་དྲག་བསྐུལ་གྱི་རིམ་པ་ཕྱོགས་བསྡེབས་མཐའ་བསྡུས་ཚོགས་མཆོད་བཅས་བཞི་ལས། དང་པོ་རྒྱུན་གསོལ་གྱི་རིམ་པ་ལ། ཐོག་མར་གོང་གནོན་ལ་བརྒྱུད་པའི་གསོལ་འདེབས་དང་རྡོ་རྗེ་ཕུར་པའི་བླ་བརྒྱུད་གསོལ་འདེབས། བླ་མེད་ཡང་ཕུར་གྭའུ་དམར་ནག་ལས། ལས་བྱང་ཕྲིན་ལས་རྒྱུན་ཁྱེར། གཉིས་པ་རྒྱུན་གསོལ་དངོས་ལ། ཐོག་མར་རྩ་གསུམ་ཆོས་སྐྱོང་དང་བཅས་པའི་གཏོར་བསྔོས་རིག་འཛིན་སྲོག་སྒྲུབ། ཕུར་སྲུང་ཉེར་བཞིའི་གཏོར་འབུལ། བཀའ་བརྒྱད་ལས་མགོན་པོ་ཕྱག་བཞིའི་གསོལ་ཀ །
ཆོས་སྐྱོང་ཀུན་འདུས་ཀྱི་གཏོར་འབུལ། མ་ཧཱ་ཀཱ་ལའི་ཀ་བསྟོད། ཡེ་ཤེས་མགོན་པོ་ཕྱག་དྲུག་པའི་གསོལ་མཆོད། མགོན་པོ་བྱ་རོག་གདོང་གི་གསོལ་མཆོད། ཐུགས་སྒྲུབ་ཀྱི་བཀའ་སྲུང་ཆོས་སྐྱོང་སྡེ་ལྔ། ལྷ་མོ་བསོད་ནམས་དབང་རྒྱལ་མ། ཨ་ཕྱིའི་ཀ་བསྟོད། དཔལ་ལྡན་ལྷ་མོ་དུད་སོལ་མའི་གསོལ་མཆོད། ལྷ་མོའི་བསྐང་གསོལ། འཁྲུགས་སྐོང་ཆགས་མེད་གསུང༌།
ལྷ་མོའི་མངའ་གསོལ། སྔགས་སྲུང་རང་བྱུང་རྒྱལ་མོའི་ཕྲིན་བཅོལ། དབང་གི་ལྷ་མོའི་བསྟོད་བསྐུལ། དབྱིངས་ཕྱུག་ཞི་མོ། དབྱིངས་ཕྱུག་དྲག་མོ། ཞིང་སྐྱོང་གི་གསོལ་ཀ ། དགོངས་པ་ཟང་ཐལ་གྱི་སྔགས་སྲུང་མ། ཀཱི་ལ་ཡའི་བཀའ་སྲུང་ཨེ་ཀ་ཛཱ་ཊི། འཁོར་འདས་ཟིལ་གནོན་གྱི་གཟའ་ཡི་སྒྲུབ་ཐབས། ཀཱི་ལ་ཡའི་བཀའ་སྲུང་གཟའ་མཆོག་གཏོར་འབུལ།
དམ་ཅན། བཙན་རྒོད་རོལ་པ་བཅོ་བརྒྱད་ཀྱི་གསོལ་ཀ ། བཙན་གསོལ་བློ་གྲོས་རབ་འཕེལ་གྱིས་མཛད་པ། རྒྱལ་པོ་པེ་ཧ་རའི་གསོལ་ཀ ། གཟེ་རྒྱལ་གསོལ་ཀ ། གཟེ་རྒྱལ་གསོལ་བསྡུས། དེའི་མངའ་གསོལ་དང་བསྐང་བ། པདྨ་རྒྱལ་པོའི་གཏེར་སྲུང་ཀླུ་མོ། གནས་བདག་དགེ་བསྙེན། གཤིན་རྗེའི་གཏེར་སྲུང་དགེ་བསྙེན།
ཡང་དགེ་བསྙེན་གཏོར་འབུལ། གེ་སར་གསོལ་མཆོད། རྒྱལ་ཆེན་རྣམ་སྲས། ཐང་ལྷ། བན་ཐུང༌། སྐྲག་དབྱི། སྡེ་བརྒྱད་གསེར་སྐྱེམས། ཡུལ་ལྷ་སྤྱི་ཡི་མཆོད་ཐབས་སོགས་གསོལ་མཆོད་སྐོར། ༈ གཉིས་པ་གཏོར་འབུལ་ཕྱོགས་བསྒྲིགས་སྐོར། ༈ གསུམ་པ་དྲག་བསྐུལ་ཕྱོགས་བསྡེབས།
༈ བཞི་པ་མཐའ་བསྡུས་ཕུར་པའི་ཚོགས་མཆོད། བཅས་དེ་དག་གིས་གསོལ་ཀའི་སྐོར་རྣམས་གྲུབ་བོ། ༈ ཨོ་རྒྱན་རྩ་གསུམ་གླིང་པའི་རིང་ལུགས་སྤྲོས་བཅས་བསང་གསོལ་གྱི་གཏོར་མ་བཅའ་ཐབས་མེས་པོའི་ཕྱག་བཞེས་ཞེས་བྱ་བ་བཞུགས་སོ།། །། བཀའ་བརྒྱད་ཆེན་མོ་གསང་བ་ཟིལ་གནོན་གྱི་ལྷ་བསང་རྒྱལ་བརྔན་བཅའ་ཐབས་ནི། བརྔན་གཏོར་རྒྱས་པ་ལ། གདན་གྲུ་བཞི་ལྔ་བརྩེགས་སྟེང༌། པད་འདབ་བཞི་མཐིལ་སྤྲོད། དེ་སྟེང་རྩ་གསུམ་སྤྱི་གཏོར་བཞག ། བང་རིམ་གཉིས་པའི་ཁར། དམར་གཏོར་བརྒྱད་འདབ་ཆགས་སོགས་གནམ་ལ་འཕུར་དགུ།
བང་རིམ་གསུམ་པ་ལ་དམར་གཏོར་སུམ་ཅུ་སོ་གསུམ་རི་དྭགས་དང་སྡེར་ཆགས། བང་རིམ་བཞི་པར་དཀར་གཏོར་བརྒྱད་དང་གཡུང་དྭགས། བང་རིམ་ལྔ་པར་བཀྲ་ཤིས་རྫས་རྟགས་དང་ཆུ་གནས། མདུན་དུ་གཡག་ལུག་ར་གསུམ་གཟུགས་འགྲོས་བཅས་པ་བཞག ། ཟུར་བཞི་ལ་འབྲང་རྒྱས་བཞི། ཕྱོགས་བཞི་ལ་ཆངས་བུ་བཞི་དང་ཇ་ཕུད་ཆང་ཕུད་ཤེལ་ཚིག་འབྲུ་སྣ་ཟན་བཅད་སྤྱན་གཟིགས་དར་མཚོན་སོགས་དང༌། རྒྱན་ལྔ་རྒྱན་ཉི་ཟླ་ནོར་བུས་བརྒྱན་པར་བྱའོ། ༈ འབྲིང་པོའི་ལུགས་ལ་ནི། གདན་གྲུ་བཞི་སུམ་བརྩེགས་སྟེང༌། ཞི་གཏོར་པད་འདབ་བཞི་པ་རྒྱན་སྤྲོས་ཅན།
བང་རིམ་རྣམས་སུ་དམར་གཏོར་བརྒྱད་དང་དེ་འོག་དམར་གཏོར་སུམ་ཅུ་སོ་གསུམ་དང༌། དེ་འོག་དཀར་གཏོར་བརྒྱད། མདུན་དུ་གཡག་ལུག་ར་གསུམ། སྤྱན་གཟིགས་དང་དར་ཚོན། ཤེལ་ཚིག་སོགས་འདུ་བྱའོ། ༈ བསྡུ་ན་ཞི་གཏོར་པད་འདབ་བཞི་ཅན་གཅིག་གིས་འཐུས་སོ། སྤྱན་གཟིགས་དར་ཚོན་དང་ཤེལ་ཚིག་སོགས་གོང་བཞིན་དུ་བྱས་པས་འཐུས་སོ། ༈ མདུན་དུ་ཆོས་སྐྱོང་སྤྱི་གཏོར་ནི། ཆོས་འབྱུང་བསྣོལ་མའི་སྟེང༌། དམར་གཏོར་ལེབ་ཞལ་ཅན།
འཁོར་སུམ་ཅུ་དང༌། བསྡུས་ན་དགུའམ་བཅུ་བྱ། སྙིང་དང་ཤ་དུམ། དར་མཚོན་གྱིས་བརྒྱན། ༈ གཡས་སུ་དགྲ་ལྷའི་གཏོར་མ་ནི། གདན་གྲུ་བཞི་སུམ་བརྩེགས་ཁར། མཁར་ཐབ་ཏོག་གིས་མཚན་པ། བང་རིམ་གཉིས་པར་བཤོས་བུ་རྩེ་གསུམ་དགུ། གསུམ་པར་དཀར་གཏོར་བཞི་དང་མདུན་རྒྱབ་གང་བདེར་གོ་མཚོན་སོགས་དགྲ་ལྷའི་རྟེན་རྣམས་བཀྲམ་པར་བྱའོ། ༈ གཡོན་དུ་བརྟན་མ་ནི།
བུམ་པའི་ཁར། སྨན་ཏིང་ཞལ་དཀར་པད་འདབ་བཞི་པའི་་མཐར་དམར་གཏོར་བཅུ་གཉིས་ལ་སྨན་ལེབ་ཀྱིས་བརྒྱན་པར་བྱའོ། མཐར་ཉེར་སྤྱོད་སྣ་ཚོགས་དང་འབྲུ་སྣ་སྨན་སྣ་ཇ་ཕུད་ཆང་ཕུད་བསང་ཕྱེ་བཅས་དང༌། གཡང་རྟེན་ཕྱེ་མར་ཉི་ཟླ་ནོར་བུས་བརྒྱན་པ། གཡང་ཆང་མདའ་དར་སོགས་འོས་པའི་ཆས་རྣམས་མ་ཚང་པ་མེད་པར་བྱའོ། གཉིས་པ་གསོལ་ཁའི་བཅའ་བཤམ་ནི། གཙོ་བོ་ཡི་དམ་བཀའ་ཕུར་གུ་དྲག་སོགས་རྩ་གསུམ་གང་དུ་བགྱིས་པའི་དཀྱིལ་འཁོར་རྒྱས་སྤྲོས་སམ། བསྡུས་པའི་དབང་དུ་བྱས་ན། གོང་གནོན་ཡང་ཕུར་གྱྀ་གཏོར་མ་སྤྱི་ལྟར་དང༌། བསྡུ་ན་རྩ་གསུམ་སྤྱི་གཏོར་ལ།
གདན་གྲུ་བཞིའི་ཁར་དཔལ་གཏོར་རྩེ་ཐོན་དཔུང་གཤོག་སྣ་རྫེ་ཅན། པད་འདབ་བཞི་དང༌། མཚམས་སུ་མཐེབ་སྐྱུ་ཉིས་བརྩེགས་གོང་དུ་རིལ་བུ་རེས་མཚན་པ་བཞག་ལ་རྒྱན་ལེགས་བྱ། གཡས་གཡོན་སྨན་རཀ་བསྐུལ་གཏོར་ལ་དམར་གཏོར་གདོང་ཞལ་འཁོར་བརྒྱད། ༈ ཆད་མདོ་ལ་དམར་གཏོར་ཐ་ཚིག་ལྔ། བརྟན་མ་ལ་སྟོད་ཟུར་སྨད་ཟླུམ་གཡོན་ལོགས་སུ་མཐེབ་སྐྱུས་བརྒྱན་པར་བུ་པང་མ་ཞེས་གྲགས་ལ་འཁོར་དཀར་གཏོར་བཅུ་གཅིག་གིས་བསྐོར་བ་དང༌། ༈ གཏོར་བསྔོས་རིག་འཛིན་སྲོག་སྒྲུབ་ཀྱི་སྐོང་གཏོར་ནི། གདན་གྲུ་བཞི་དཔངས་མཐོ་བ་ཞིག་གི་ཁར་གཏོར་མ་ཞི་གཏོར་གྱི་དབྱིབས་ལ་ཟུར་གསུམ་དཔུང་གཤོག་ཟླ་གམ་རཀྟའི་རྒྱུན་ལམ་དང་པད་འདབ་བཞིས་བརྒྱན་པ་མཚམས་བཞི་ཨོ་ཀྱུ་བཞི་ཟེའུ་འབྲུ་དང་བཅས་པ། ལྔ་རྒྱན་པ་ཏྲ་ཉི་ཟླ་ནོར་བུས་མཚན་པ། ༈ མདུན་དུ་ཅུང་ཟད་དམའ་བའི་བང་རིམ་གྱི་ཁར་བཀའ་སྲུང་ཡོངས་རྫོགས་ཀྱི་གཏོར་མ་གསོལ་ཁའི་འགྲིགས་རིམ་ལྟར་སྦྲེང་ཚར་དུ་བཀོད་པར་བྱ་བ་ལ།
༈ ཐོག་མར་ཕུར་སྲུང་རྒྱས་པ་ལྟར་ན་དབང་ཕྱུག་ཉེར་བརྒྱད་ལ། གཏོར་མ་ཆེ་བ་གཅིག་ལ་འཁོར་དྲུག་ཁྲག་ཀྱུ་ཉེར་གཅིག་ཟོར་མདེའུ་ལྟར་ལ་ཤ་ཁྲག་གིས་བརྒྱན་པར་བཤམས། ༈ ཕུར་སྲུང་བཅུ་དྲུག་ལ། གཏོར་སྣོད་གང་རུང་གསུམ་མམ་བཞི་བྷནྡྷ་ལྕགས་ཟངས་སོགས་ཀྱི་སྣོད་དུ༔ ཐོག་མར་བསྭེ་མོ་བཞི་ལ་དཔལ་གཏོར་ནག་པོ་གཡོན་གཅུས༔ ལྗང་གུ་བྱ་རོག་མགོ༔ དམར་པོ་གཡས་གཅུས༔ སྔོན་པོ་སྦྲུལ་དཀྲིས༔ མིང་པོ་བཞི་ལ་དམར་གཏོར་རྩེ་ཟུར་བཞི་ཡོད་པ་དམར་ནག་དཀར་སེར་ཡིན༔ གིང་བཞི་ལ་དཔལ་གཏོར་ནག་པོ༔
དམར་གཏོར་ཤོ་རིས༔ ནག་པོ་ཁྲམ་རིས༔ དཀར་པོ་གྲུ་ལག༔ སྔོན་པོ་ཆོས་འབྱུང་བཅས་གྲི་རིས་བྱ༔ རེ་ཏི་བཞི་ལ་སོག་ཁའི་སྟེང་དུ་དཔལ་གཏོར་ཆུ་རིས་སྔོན་པོ༔ མེ་རི་བུ་སྤང་༔ ས་རིས་རི་རབ༔ ཤིང་རིས་གྲུ་བཞི་བཅས་ཁ་དོག་རང་མདོག་བྱ༔ མར་རྒྱན་མཐེབ་སྐྱུ་ཅི་རིགས་ཤ་དུམ་བཅས་ལ་དཔལ་འབར་ཡང་བཙུགས། བསྡུ་ན་དམར་གཏོར་གཅིག་ལ་རང་འདྲ་བཅོ་ལྔས་བསྐོར་བ།
༈ མགོན་པོ་ཕྱག་བཞི་པ་ལ། གདན་འཁོར་ལོ་རྩིབས་བརྒྱད། དེ་སྟེང་རྩིབས་བཞི། དེ་སྟེང་ཆོས་འབྱུང་ཁ་ཁྱེར་ལ་ཐོད་སྐམ་བརྒྱད་ཀྱིས་བརྒྱན་པ། དེ་སྟེང་སྙིང་བཤོས་ཟུར་བརྒྱད་ལ་པད་འདབ་བཞི། བསྡུ་ན། དམར་གཏོར་གཙོ་འཁོར་ལྔ། མཚམས་སུ་མཐེབ་སྐྱུ་བཞི་བྱ། ༈ ཕྱག་དྲུག་པའི་གཏོར་བསྔོས་ལ། དམར་གཏོར་ཞིག་གི་མདུན་ཁྲག་ཀྱུ་གཅིག་བཞག
༈ མགོན་པོ་བྱ་རོག་གདོང་ལ། འབྲུ་ནག་གི་ངར་ཕྱེ་ལ་དཔལ་གཏོར་ཟླུམ་པོ་ཁྲམ་རིས་ཅན་གཡས་གཅུས༔ གདན་ཆོས་འབྱུང་གི་ཁ་རུ་བཞག༔ མདུན་དུ་ཁྲག་ཀོང་ལྷན་དུ་འབྲང་རྒྱས་ཚེ་ཉུངས་ཀྱིས་མཚན་པ་བཞག༔ འཁོར་དཔལ་གཏོར་བཞི་དང་ཀྱུ་གུ་བཞི་མཐེབ་སྐྱུ་བརྒྱད་གཞན་ཡང་ཤ་སྣ་སྙིང་སྣ་ཀེ་ཚེ་ཤང་ཚེས་བརྒྱན༔ ཉུངས་དཀར་ནག་གི་སྒང་བུ་ཀྱང་གཟུག༔ ༈ ཆོས་སྐྱོང་སྡེ་ལྔ་ལ། གདན་རི་རབ་བང་རིམ་གསུམ་པ༔ དེའི་སྟེང་དུ་འཁོར་ལོ་རྩིབས་བཅུ་པ་དང་བཞི་པ༔ དེའི་སྟེང་དུ་ཐོད་པའི་སྒྱེད་པུ་གསུམ༔
དེའི་སྟེང་དུ་ཆོས་འབྱུང་རྔམས་འཐུག་གཅིག་ལ་ཐོད་ཚལ་གྱི་ཁ་བད་ཡོད་པ༔ བང་རིམ་གསུམ་དང་ལྡན་པ༔ དེའི་སྟེང་དུ་རིན་ཆེན་ཟུར་བརྒྱད་པ༔ དེའི་སྟེང་དུ་མགོན་པོའི་གཏོར་མ་ཙིཏྟའི་དཔལ་བཤོས་ཐོད་ཚལ་བཞིས་བརྒྱན་པ་བྱ༔ རྩིབས་བཞི་པའི་སྟེང་ཤར་དུ་ཞིང་སྐྱོང་མགོན་པོའི་གཏོར་མ་དབལ་ཟུར་གསུམ་དང་ལྡན་པ་དཔུང་གཤོག་གཉིས་བརྒྱངས་པ་ཐོག་མདེའུ་ལྟ་བུར་ཁྲག་ཀོང་གསུམ་གྱིས་བསྐོར་བ༔ ཟོར་རིས་རཀྟའི་རྒྱུན་ལམ་བྱ༔ ལྷོ་རུ་གཟའ་མཆོག་གཏོར་མ་དཔལ་གཏོར་གཡས་གཅུས་གྲུ་གསུམ་གྱི་སྟེང་དུ་སྦྲུལ་མགོ་གསུམ་བརྒྱན་པ༔ ལོགས་གསུམ་དུ་བཞག༔ ནུབ་ཏུ་གནོད་སྦྱིན་གཏོར་མ་ཆོས་འབྱུང་སྟེང་དུ་བྲ་གཟུགས་དབལ་ཐོན་ལ་ཙིཏྟ་གསུམ་ཆོས་འབྱུང་ཟུར་གསུམ་དུ་བཞག༔ གྲི་རིས་ཀྱང་འཐེན༔
བྱང་དུ་རྒྱལ་པོ་དཔེ་ཧ་རའི་གཏོར་མ་གདན་གྲུ་བཞིའི་སྟེང་དུ་མཁར་ཐབ་རྩེ་མོ་སྤྲེའུ་མགོས་མཚན་པ་མཁར་གྱི་ལོགས་གསུམ་དུ་ཕྱི་བ་གྱེན་དུ་ལངས་པ་བྱ༔ རྩིབས་བཅུ་པར་ཤར་དུ་ལྷ་བཤོས༔ ཤར་མཚམས་དཀར་གཏོར༔ ཤར་ལྷོ་ཀོང་བུ་གྲུ་བཞིའི་ཁ་རུ་ཕྱི་བ༔ ལྷོ་རུ་གཏོར་མ་ནག་པོ་ཟུར་བཞི་པ་ཁྲམ་རིས་ཅན༔ ལྷོ་ནུབ་ཏུ་དཔལ་གཏོར་གཡས་གཅུས༔ ནུབ་ཏུ་སོག་ཁའི་སྟེང་དུ་སྙིང་བཤོས༔ ནུབ་མཚམས་སུ་མཁར་ཐབ་སྟེང་དུ་ར་མགོ་བཞག༔ ནུབ་བྱང་རུས་སྦལ་སྟེང་དུ་འབྲང་རྒྱས༔ བྱང་དུ་གཏོར་མ་ཟུར་གསུམ་སྦྲུལ་མགོས་བརྒྱན་པར་སྦྲུལ་དཀྲིས་ཅན༔
བྱང་ཤར་དུ་ཟུར་གསུམ་གཡས་གཅུས༔ མཚམས་རྣམས་སུ་ཁྲག་ཀོང་བཅུ༔ བང་རིམ་རྣམས་སུ་གཏོར་ཟུར་དྲུག་ཅུ་རྩ་བཞི༔ ལིང་ཚེ་དྲུག་ཅུ་རྩ་གཉིས་མཐའ་རུ་ཁྲག་ཀོང་དང་མཐེབ་སྐྱུ༔ མཚམས་བཞིར་དབང་པོ་རྣམ་ལྔ་བཅས་རྩེ་མོར་མཛེས་པའི་རྒྱན་ཁྲ༔ གཞན་ཡང་ལིངྒའི་རྒྱལ་མཚན་དང་དམར་རྒྱན་ཚེ་ཉུངས་ཀྱི་རྐང་བུ་བཅས༔ རྩེ་མོར་དར་ནག་པོའི་རྒྱལ་མཚན༔ ཤར་དུ་སེང་ལྤགས་རྒྱལ་མཚན༔ ལྷོ་རུ་སྟག་ལྤགས་རྒྱལ་མཚན༔ ནུབ་ཏུ་དོམ་ལྤགས་རྒྱལ་མཚན༔
བྱང་དུ་ཞིང་ལྤགས་རྒྱལ་མཚན༔ མཚམས་སུ་རུ་མཚོན་དཀར་སེར་དམར་ལྗང་༔ གྲུ་བཞིར་དར་མཚོན་སྣ་ལྔ༔ བྱུང་ན་སྣལ་མའི་གདུགས་བཅས་ཕུབ༔ ༈ ལྷ་མོ་བསོད་ནམས་དབང་རྒྱལ་མ་ལ། སྟོད་ཟུར་སྨད་ཟླུམ་འཁོར་རང་འདྲ་བཞི། ༈ དུད་སོལ་མ་ལ། དམར་གཏོར་གཙོ་འཁོར་གསུམ། ༈ རང་བྱུང་རྒྱལ་མོ་ལ། དམར་གཏོར་བཤོས་ཟླུམ་མཐེབ་སྐྱུས་བསྐོར་བ།
༈ དབྱིངས་ཕྱུག་ཞི་མོ་གཙོ་བོ་ཟླུམ་གཏོར་འཁོར་རང་འདྲ་བཞི་བྱ། ༈ དབྱིངས་ཕྱུག་དྲག་མོ་ལ། གཏོར་ཟུར་སྨད་ཟླུམ་འཁོར་དམར་གཏོར་ཆེ་བཞི་ཕྱོགས་བཞིར་བཞག ། མདུན་དུ་དམར་གཏོར་ཆུང་བ་གསུམ། ༈ ཞིང་སྐྱོང་ལ། དམར་གཏོར་སེང་ཞལ་ལམ་རྩེ་བཅད་འཁོར་དྲེགས་པ་སྡེ་བརྒྱད་ཀྱིས་བསྐོར་བ་ཞིག ༈ བྱང་གཏེར་སྔགས་སྲུང་མ་ལ། གཏོར་མ་སྙིང་གི་གཟུགས་རྩེ་སུམ་ཟུར་དུ་ཡོད་པའམ། ཟུར་གསུམ་འགྱིང་ཅན་མཐེབ་སྐྱུས་བསྐོར་བ། ༈ སྔགས་སྲུང་ཨེ་ཛཱ་ཊི་ལ།
ཙིཏྟ་ཟུར་བརྒྱད་ཀྱི་གཟུགས་ཡོད་པ་ལ་དམར་གྱིས་བརྒྱན། ༈ འཁོར་འདས་ཟིལ་གནོན་གྱི་གཟའ་ལ། འབྲུ་ནག་དཔལ་གཏོར་སྨད་ཟླུམ་ལ༔ བྱ་རོག་མགོ་དང་མེ་རི་ཡིས༔ མཚན་པའི་རྒྱན་བཀྲ་ལེགས་པར་བཏབ༔ འཁོར་དུ་གཏོར་ཆུང་བརྒྱད་ཀྱིས་བསྐོར༔ ༈ ཀཱི་ལ་ཡའི་གཟའ་ལ། གཟའ་དམར་གཏོར་བྱ་མགོ་ཅན་གཡས་གཅུས། གཟའ་བརྒྱད་དམར་གཏོར་ཡིན། འཁོར་གདོང་མོ་བཞི་ལ་མཐེབ་སྐྱུ།
༈ དམ་ཅན་ལ། དམར་གཏོར་ར་མགོས་མཚན་པ་འཁོར་དམར་གཏོར་གསུམ། ༈ བཙན་རྒོད་རོལ་པ་བཅོ་བརྒྱད་བཅའ་རིམ་ནི། བང་རིམ་སུམ་བརྩེགས་ཀྱི་ཁ་རུ་བཙན་མཁར་གྲུ་བཞི་བཞག ། དེའི་སྟེང་ལ་དམར་གཏོར་ར་དགུ་པ་ཙིཏྟ་གསུམ་གྱིས་བརྒྱན་པ་བཞག༔ དེ་ནས་རིམ་བཞིན་བཙན་རོལ་པ་བཅུ་བདུན་གཡས་སྐོར་རྣམ་པས༔ བེར་མ་རི་རབ་ཐོག་མདེའུ༔ དམར་པོ་ཀོང་ཟོར་སྙིང་བརྒྱན༔ བེང་སྨུག་ཆོས་འབྱུང་བྲ་གཟུགས༔ རོལ་པ་ཁྲག་ཀོང་ལིངྒ༔
ལྷ་བཙན་དཀར་གཏོར་རྩེ་གསུམ༔ མིག་དམར་ཟངས་ཤོ་ཟངས་ཁྲབ༔ མཚལ་སྟག་བམ་རོ་ཟླུམ་པོ༔ ལྷོ་བཙན་དཔལ་གཏོར་ཐོད་བརྒྱན༔ སོག་ར་གཡས་གཅུས་གཡོན་གཅུས༔ ཟངས་རི་ཟླ་སྐྱོང་གཡས་གཅུས༔ ཤམ་པོ་རྨོག་གཟུགས་འཕྲུ་ཅན༔ འབར་བ་ཁྲག་འཐུང་གློ་བའི་རྒྱལ་མཚན༔ རྡོ་རྗེ་འབར་བ་བཤོས་བུ་རྩེ་གསུམ༔ ཟངས་བཙན་མཁར་ཐབ་ཤྭ་རུས་བརྒྱན༔
རོང་བཙན་སྤྲེལ་དམར་བྱ་དམར༔ རྡོར་ལེགས་ར་མགོ་འདབ་ཅན༔ ཤེལ་གིང་ཕྱི་བ་ལག་སྦྲེལ༔ དེ་རྣམས་སྤྲོས་པའི་སྐབས་ཡིན་ལ་བསྡུས་པའི་སྐབས་དམར་གཏོར་བཅུ་བདུན་གྱིས་བསྐོར་བའི་ཆོག ༈ རྒྱལ་པོ་ལ། རི་རབ་བང་རིམ་གསུམ་གྱི་ཁ་རུ་མཁར་ཐབ་རྒྱ་ཕིབས་དང་བཅས་པའི་སྟེང་དྲིལ་གཟུགས་རིན་ཆེན་ཟུར་བརྒྱད། བུམ་པའི་སྟེང་ཏོག་བཞག ། དེའི་ཕྱོགས་བཞིར་མར་མེའི་རྒྱལ་མཚན་བཞི། ཟུར་བཞི་ལ་ཕྱི་བ་གྱེན་དུ་ཕྱོགས་པ་བཞི། མཚམས་བཞིར་སྤྲེའུ་རྒྱལ་མཚན་བཞི།
དེའི་ཕྱི་རིམ་བར་མ་ལ་དཔལ་བཤོས་རྩེ་ཟུར་བཅུ། བང་རིམ་འོག་མ་ལ་གཡས་སུ་གཏོར་མ་རྩེ་གསུམ་ལྔ། རྒྱབ་ཏུ་རྐང་གཟུགས་ལྔ། གཡོན་ཏུ་འབྲང་རྒྱས་ལྔ། མདུན་དུ་ཞལ་ཟས་ལྔ། མཚམས་སུ་སྨན་བཤོས་ལྔ། ཕྱི་རོལ་དུ་སྒལ་ཕྲེང་བཅས། རྩེ་མོར་རྒྱན་མཛེས་དང༌། དར་ཚོན་སྣ་ཚོགས་བཀླུབས། ༈ ཙིའུ་དམར་ལ།
དམར་གཏོར་ཟུར་གསུམ་གཡོན་གཅུས། འཁོར་རང་འདྲ་དྲུག ། བྱ་དམར་བདུན་ཀླད་ན་ལྡིང་བ། མཐར་ཁྱི་དམར་བདུན། ཁྲག་ཀོང་ཁར་དགྲ་ལིང་ཤ་དུམ་གྱིས་བརྒྱན་པ་དར་དམར་རུ་མཚོན། མཐར་གཟུགས་འགྲོས་ཀྱི་རྒྱན་བསྐོར། ༈ གཟེ་རྒྱལ་དྲག་པོ་ལ། དབུས་སུ་དཔལ་གཏོར་ཟླུམ་པོ་དམར་གྱིས་བརྒྱན་ཞིང་མཐེབ་སྐྱུས་བསྐོར་བ་མདུན་དུ་ཡུམ་ཁྲག་ཀྱུ་བཞག ། མདུན་རྒྱབ་གཉིས་ལ་དཀར་གཏོར་རེ་རེ་བྱ། ༈ ཞི་བ་འཛམ་གླིང་བྱང་སྐྱོང་ལ།
བཤོས་བུ་རྩེ་གསུམ་ལ་པད་འདབ་བརྒྱད་བྱ། ༈ པདྨ་རྒྱལ་པོའི་ནོར་སྐྱོང་ཀླུ་མོ་ལ། བཤོས་བུ་སྔོན་པོ་སྦྲུལ་དཀྲིས་ཅན༔ མཐེབ་སྐྱུ་བཞི་ཡིས་བསྐོར་བར་བྱ༔ ༈ ཛམ་ལྷ་དབང་སྡུད་དམར་པོའི་གཏེར་སྲུང་དགེ་བསྙེན་ལ། དགེ་བསྙེན་བཤོས་ཟླུམ་སྦྲུལ་དཀྲིས་ཅན་ལ། གཡས་སུ་བཤོས་ཟླུམ། གཡོན་དུ་དམར་གཏོར་ཁྲམ་རིས། རྒྱབ་དུ་དམར་གཏོར། མདུན་དུ་མཐེབ་སྐྱུ་སོགས་ཀྱིས་བརྒྱན།
༈ གཤིན་རྗེའི་གཏེར་སྲུང་དགེ་བསྙེན་ལ། བཤོས་བུ་ནག་པོ་ཟུར་གསུམ་པ་རྩེ་ལ་སྦྲུལ་གདེངས་དང་ལྡན་པ༔ སྦྲུལ་གཉིས་བསྣོལ་གྱིས་དཀྲིས་པ༔ གཡས་གཡོན་དུ་དམར་གཏོར་ལ་དགྲ་བོ་ལིངྒ་དང་སྡིག་པས་བརྒྱན་པ༔ འཁོར་མཐེབ་སྐྱུ་བཅུ་གཉིས། ༈ གེ་སར་ལ། དམར་གཏོར་ཁྲབ་རིས་ཅན་འཁོར་སུམ་ཅུ། ༈ རྣམ་སྲས་ལ། གདན་རི་རབ་བང་རིམ་གསུམ་བརྩེགས་ཁར་རིན་ཆེན་ཟུར་བརྒྱད། དེ་སྟེང་གཏེར་བུམ་ཁར་གཏོར་མ་ཟླུམ་པོ་པད་འདབ་བཞི་ཡིས་མཚན་པ།
ཟུར་བརྒྱད་ལ་བཤོས་བུ་བརྒྱད། མཚམས་རྣམས་སུ་རིལ་བུ་བཞག ། རྒྱན་ཁྲ་ནོར་བུ་གང་མཛེས་བྱ། ༈ ཐང་ལྷ་ལ། མཆོད་གཏོར་གྲུ་གསུམ་གཤམ་དཀྲིས་ཅན་ལུག་མགོས་མཚན་པ། ༈ བན་ཐུང་ལ། དམར་གཏོར་རྩེ་མོ་བཤོས་བུ་དཔུང་གཤོག་གོར་མོ་རྩ་བ་ཟླུམ་པོར་རྒྱུན་ལམ་ཅན། ༈ སྐྲག་དབྱི་གཉིས་ལ། དཀར་གཏོར་པད་འདབ་ཅན་གཉིས་བྱ། སྡེ་བརྒྱད་ཆ་སྙོམས་དང་ས་ཡུལ་སྤྱི་ལ།
དཀར་གཏོར་པད་འདབ་ཅན་བྱ། གཞན་ཡང་རྒྱུན་འབུལ་དཀར་དམར་གང་མང་དང་གསེར་སྐྱེམས་གཡུ་སྐྱེམས་འབྲུ་སྣ་རིན་ཆེན་བརྡར་ཕྱེ་སོགས་དགོས་པའི་ཡོ་བྱད་མཐའ་དག་ཚགས་སུ་ཚུད་པར་བྱའོ། གོང་གསལ་བཅའ་བཤམ་རྣམས་རང་ཡུལ་དུ་དར་བའི་ཕྱག་སྲོལ་ཅུང་མི་འདྲ་བར་མཆིས་པ་ལས། གཙོ་བོ་སྒོ་ཆེན་བདུད་འདུལ་སྔགས་གླིང་གི་གནམ་ལྕགས་ཡོངས་རྫོགས་ཀྱི་གཏོར་མའི་ཟིན་བྲིས་དང་གནམ་ལྕགས་རི་ཁྲོད་དང་ངང་ཟོ་དགོན་པའི་ཕྱག་སྲོལ་ལྟར་རི་པ་སྨད་དགོན་གྱི་བཅའ་བཤམ་ཡིག་རིགས་དང་གཏོར་མའི་དཔེའུ་རིས་ཆ་ཚང་བཞུགས་པ་དང་རྩ་བའི་གཏེར་གཞུང་གཉིས་ཞིབ་བསྡུར་ཐོག ། གྭ་གྲ་བླ་མ་ཀརྨ་འབྲུག་གྲགས་ཀྱི་ཕྱག་རྒྱུན་ལྡན་པའི་གྲྭ་དོན་གྲུབ་ཚེ་འཕེལ། འགམ་ཕུ་རི་ཁྲོད་ཀྱི་ཕྱག་རྒྱུན་ལྡན་པ་སྒྲུབ་བླ་མི་ནུབ་རྒྱལ་མཚན། རི་སྨད་དགོན་གྱི་ཕྱག་རྒྱུན་ལྡན་པ་འབྲོང་བླ་ཀརྨ་ལོངས་སྤྱོད་སྒོ་ཆེན་དགོན་གྱི་ཕྱག་རྒྱུན་ལྡན་པ་གངས་ལེབ་དགོན་གྱི་བླ་མ་ཨོ་རྒྱན་གསང་སྔགས་དང༌། གནམ་ལྕགས་གདན་སྲོལ་ལྟར་ལག་ལེན་མཁྱེན་པའི་མཁན་པོ་ངག་དབང་དགེ་ལེགས་སོགས་ཀྱི་ལག་ལེན་དངོས་ལ་བལྟ་བསྡུར་དང༌། ཞིབ་དཔྱད་ཀྱིས་ཕལ་ཆེར་མཐུན་ཆེ་བ་རྣམས་གཙོ་བོར་བྱས་ཤིང་སྤྱི་ལ་ཕན་པའི་ལྷག་བསམ་གྱིས་ཀུན་ནས་བསླངས་ཏེ་སྤྲུལ་མིང་གནམ་ལྕགས་གསང་སྔགས་བསྟན་འཛིན་གྱིས་གཏན་ལ་ཕབ་པ་བཞིན་གཏོར་མའི་དཔེའུ་རིས་འགོད་པོ་རི་དགོན་སྒྲུབ་བླ་གསང་སྔགས་ཡེ་ཤེས་རྒྱ་མཚོས་བགྱིས་ཤིང་ཡི་གེ་པ་ནི་ཨོ་རྒྱན་གསང་སྔགས་འགྲོ་འདུལ་གྱིས་བགྱིས་པ་དགེ་བར་གྱུར་ཅིག། །། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
བསང་བརྔན་འདོད་རྒུ་ཆར་འབེབས་བཞུགས་སོ༔ ཀྱཻ་ཡེ་ཤེས་དབྱིངས་ཀྱི་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ ཨེ་མཿ བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྐལ་ལྡན་དོན་སླད་དུ༔ རྟེན་འབྲེལ་དགེ་ལེགས་འབྱུང་བའི་ཆེད༔ བསང་བརྔན་འདོད་རྒུ་ཆར་འབེབས་བསྟན༔ འདི་ཡི་ཡོན་ཏན་བསམ་མི་ཁྱབ༔
ཚེ་རབས་ལས་ཀྱི་སྒྲིབ་པ་བྱང་༔ སྦྱིན་སྨིན་བསོད་ནམས་ཚོགས་ཆེན་རྫོགས༔ ཡི་དམ་ལྷ་ཡི་བཀའ་ཆད་ཞི༔ དཀྱིལ་འཁོར་གཉན་གྱི་དམ་ཚིག་གསོ༔ ཆོས་སྐྱོང་རྣམས་ཀྱི་འཁུ་ལྡོག་སེལ༔ ལྷ་སྲིན་སྡེ་བརྒྱད་གདུག་རྩུབ་ཞི༔ སྔོན་ལས་འཕྲལ་རྐྱེན་ཤ་འཁོན་བྱང་༔ དུས་མིན་འཆི་བའི་བདུད་ལས་གྲོལ༔ ཕྱི་ཡུལ་སྐག་རྐྱེན་དགྲ་ལ་བཟློག༔ ནང་གི་མངའ་ཐང་སྲིད་ཀྱང་བསྐྱེད༔
ཆེ་བཙན་གཟི་བྱིན་མཐུ་དང་ལྡན༔ བཀའ་གཏེར་སྲུང་མས་བུ་བཞིན་སྐྱོང་༔ གཞི་ལམ་བྱེས་སུ་ཁ་འཛིན་མྱུར༔ ལོ་ཉེས་སད་སེར་ནད་ཡམས་ཞི༔ ཡུལ་བཟུང་ས་བཅུད་རྣམས་ཀྱང་དགེ༔ བཀྲ་ཤིས་ཕུན་སུམ་ཚོགས་པའི་རྟེན༔ ལྷ་བསང་འདི་ལ་རག་ལས་པས༔ རྟེན་འབྲེལ་མཆོག་ལ་འདི་ཉིད་བཟུང་༔ མཚོ་རྒྱལ་བརྡ་ཡི་ཡི་གེར་ཐོབ༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ དཔལ་བཀྲ་ཤིས་དགེ་བའི་དུས་ཚེས་མགོར༔ ཐབས་རྟེན་འབྲེལ་བསང་མཆོད་བརྩམ་པ་ནི༔ རྒྱུ་བསོད་ནམས་ཕུན་ཚོགས་མཆོད་རྫས་བསགས༔ དོན་བདེན་གཉིས་ངང་ལ་གཞུང་བསྲང་ངོ་༔ ས་མ་ཡ༔ དང་པོ་བཀྲ་ཤིས་དགེ་བའི་ཡར་ཚེས་བཟང་པོ་ལ༔ གཞི་གཙང་དཀར་བ་ཡིད་དུ་འོང་བར་བཟོ༔ དེ་ཡི་སྟེང་དུ་འབྲུ་ཡི་ཚོམ་བུ་རབ་ལྷ་གྲངས༔
འབྲིང་པདྨ་འདབ་བརྒྱད༔ ཐ་མ་གང་འབྱོར་བཤམ༔ དེ་ཡང་བཀྲ་ཤིས་དགེ་ལེགས་འབྱུང་བའི་གནད་རྫས་ལ༔ ཚང་ཞིང་འབྱོར་ལྡན་ཆེར་དགོས་སོ༔ གཉིས་པ་གཏོར་མའི་རྣམ་དབྱེ་ནི༔ པད་གཞོང་ལྕགས་མིན་པའི་སྣོད་གཙང་མའི་ནང་༔ གཞི་རི་རབ་གྲུ་བཞི་སུམ་བརྩེགས་སམ༔ ཡང་ན་ལྔ་བརྩཻགས་བྱ༔ དེ་ཡང་སྲིད་པ་གསུམ་འབྱུང་བ་ལྔ་མཚོན་པ་ཡིན༔ དེ་ཡི་སྟེང་དུ་པདྨ་མཐིལ་སྤྲོད་བྱ༔
དེ་ཡི་སྟེང་དུ་བླ་མ་རྩ་གསུམ་གཏོར་མ༔ དེ་ལ་འཁོར་གཏོར་ཟུར་བརྒྱད་ཀྱིས་བསྐོར༔ པད་འདབ་ལ་སོགས་སྤྱི་དང་མཐུན༔ འབྲིང་པོ་ཞི་གཏོར་ཟླུམ་པོ་བཞག༔ བསྡུ་ན་དཀར་གཏོར་གཅིག་ཀྱང་བྱ༔ རི་རབ་བང་རིམ་དག་ལ་ནི༔ དང་པོ་དཔལ་གཏོར་སུམ་ཅུས་བསྐོར༔ མདུན་དུ་གཡག་ལུག་ར་གསུམ་བཞག༔ ཕྱོགས་བཞིར་མཚམས་བརྒྱད་དཀར་གཏོར་བརྒྱད༔ དེ་ཡི་ཕྱི་རོལ་སྤྱན་གཟིགས་དང་༔
མཆོད་རྫས་བསྐང་རྫས་རྣམས་ཀྱིས་བསྐོར༔ དེ་ཡི་ཕྱི་རོལ་གཟུགས་འགྲོས་ཚོགས༔ དེ་ཡི་ཕྱི་རོལ་འདབ་ཆགས་ཚོགས༔ དེ་ཡི་ཕྱི་རོལ་ཆངས་བུ་བྱ༔ རྩེ་མོར་ཉི་ཟླ་ནོར་བུ་བྱ༔ དཀར་དམར་རྒྱན་ཚོགས་ཕྲ་བར་བཅོས༔ རིན་ཆེན་སྣ་ཚོགས་དར་ཟབ་རིགས༔ རྒྱན་དང་ཕྱེ་མ་གཅལ་དུ་བཀྲམ༔ འབྲིང་པོ་གཟུགས་འགྲོས་མི་བྱ་ན༔ དཔལ་གཏོར་སུམ་ཅུ་གཡག་ལུག་ར༔
དཀར་གཏོར་བརྒྱད་དང་ཆངས་བུས་བསྐོར༔ ཤེལ་ཚིག་ཁྲི་དཀར་སྟོང་ནག་སྤུང་༔ དེས་ཀྱང་འབྲིང་པོའི་ལུགས་ཤིག་ཚང་༔ གཞན་ཡང་ཕྱི་ནང་མཆོད་རྫས་འབུལ༔ ཕྱེ་མར་འོ་སྐོལ་ཞལ་ཟས་དང་༔ འབྲུ་སྨན་སྣ་ཚོགས་རྣམས་ཀྱང་བཀྲམ༔ སྤྱན་གཟིགས་གོ་ཁྲབ་ལྷ་རྟེན་གཟུགས༔ ཕྱི་ནང་མཆོད་རྫས་ཚང་བར་བྱ༔ དེ་ནས་དགྲ་ལྷའི་གཏོར་མ་ནི༔ གཡས་སུ་སྣོད་གཙང་དག་གི་ནང་༔
རི་རབ་གྲུ་བཞི་སུམ་བརྩེགས་སྟེང་༔ མཁར་ཐབ་ཏོག་བཅས་ཚང་བ་ལ༔ བཤོས་བུ་རྩེ་གསུམ་དགུ་ཡིས་བསྐོར༔ དེ་ཡི་ཕྱི་རོལ་དཀར་གཏོར་བཞི༔ དེ་དག་དཀར་དམར་རྒྱན་གྱིས་སྤྲས༔ གཡོན་དུ་པད་གཞོང་ཡངས་པའི་ནང་༔ བུམ་པའི་སྟེང་དུ་སྨན་བཤོས་བཞག༔ དེ་ལ་བརྟན་མ་བཅུ་གཉིས་བསྐོར༔ སྨན་ལེབ་བཅུ་གཉིས་ཤ་སོགས་བརྒྱན༔ གཞན་ཡང་གཞི་ཟུར་འཚམས་པ་རུ༔
ལྕགས་ཟངས་བྷནྡྷའི་སྣོད་དག་ཏུ༔ ཆོས་འབྱུང་བསྣོལ་མ་དེ་ཡི་སྟེང་༔ དམར་གཏོར་དབལ་བཅས་ཚང་བ་ལ༔ དཔལ་གཏོར་སུམ་ཅུས་བསྐོར་བར་བྱ༔ བསྡུ་ན་དགུའམ་བཅུ་གསུམ་བྱ༔ ཤ་ཁྲག་དམར་གྱིས་རབ་ཏུ་བརྒྱན༔ ཕྱེ་མར་མར་གྱིས་བརྒྱན་པ་བཤམ༔ དེ་ནས་བསང་ཤུག་རིམ་པ་ནི༔ རབ་ལྟར་ཙནྡན་ཨ་ག་རུ༔ ལྷ་ཤུག་བ་ལུ་མཁན་པ་དཀར༔
འབྲིང་ནི་སྟབ་ཤིང་མདུང་ཤིང་དང་༔ ལོ་མ་ཕྱུག་པའི་ཤིང་ལོའོ༔ ཐ་མར་དུག་ཤིང་ཆུ་ཤིང་དང་༔ ཤེལ་ཤིང་ཨག་ཤིང་བསེ་ཤིང་དང་༔ ལྕང་མ་གླང་མ་མ་ལགས་པའི༔ ཤིང་སྣ་གང་ལ་བྱས་ཀྱང་རུང་༔ སྣ་ཚོགས་བསྡུ་ན་གང་ཡང་གནས༔ རབ་ནི་བསང་ཁང་གསུམ་ཙམ་ཕུབ༔ དབུས་སུ་ཞི་བའི་ལྷ་བསང་ལ༔ གཡས་སུ་དགྲ་ལྷའི་ལྷ་བསང་སྟེ༔
གཡོན་དུ་དྲག་པོའི་ལྷ་བསང་ངོ་༔ ཞི་བའི་སྦྱིན་སྲེག་ལྟར་བྱ་ན༔ དབུས་སུ་པདྨ་འདབ་བརྒྱད་བྲི༔ ཕྱི་རིམ་ཟླ་ཕྱེད་རྡོ་རྗེ་དང་༔ རིགས་བཞིའི་ཕྱག་མཚན་མེ་རིས་བསྐོར༔ ནད་གཅོད་ལ་སོགས་ཁག་ཆེ་ན༔ བསང་གཞིའི་འོག་ཏུ་གཡང་གཞི་བཀོད༔ དེ་སྟེང་ས་སྟེགས་བཞག་པར་བྱ༔ གནད་འགག་མེད་ན་མི་བྱའོ༔ དེ་ནས་དཀྱིལ་འཁོར་ཆ་ཚང་ནས༔
བསང་བརྔན་ཆོ་གར་འཇུག་པ་ནི༔ བདེ་བའི་གདན་ལ་སྐྱིལ་ཀྲུང་བཞུགས༔ ཕྱི་ནང་བསྐྱེད་རྫོགས་ལྡན་པའི་ངང་༔ དང་པོ་སྐྱབས་ཡུལ་རྒྱས་པ་གཞུང་ལྟར་བྱ༔ ཧཱུྃ༔ ཆོས་དབྱིངས་ལྷུན་གྲུབ་བདེ་ཆེན་ངང་ཉིད་ལས༔ མདུན་གྱི་ནམ་མཁར་སེང་ཁྲི་པད་ཟླའི་གདན༔ པདྨ་འབྱུང་གནས་སྣང་སྲིད་ཟིལ་གནོན་སྐུ༔ དཀར་དམར་མདངས་ལྡན་པད་ཞྭ་མཐོང་གྲོལ་གསོལ༔ རྡོ་རྗེ་བྷནྡྷ་ཚེ་བུམ་ཁ་ཊྭཱཾ་བསྣམས༔
ཆོས་གོས་དམར་པོ་ཟ་བེར་སྨུག་ནག་གསོལ༔ གཡས་བརྐྱང་གཡོན་བསྐུམ་རྒྱལ་པོ་རོལ་སྟབས་བཞུགས༔ བག་དྲོ་ལྷུན་ཆགས་གཟི་བརྗིད་ལྡན་པར་བསྒོམ༔ གཡས་སུ་སེང་ཁྲི་དར་འབོལ་གདན་སྟེང་དུ༔ སངས་རྒྱས་ཀུན་འདུས་སྤྲུལ་སྐུ་ཤཱཀྱ་ཐུབ༔ བཙོ་མའི་གཟི་འབར་ས་གནོན་མཉམ་བཞག་བཞུགས༔ གཡོན་དུ་པདྨ་ཉི་ཟླའི་གདན་སྟེང་དུ༔ དགེ་འདུན་ཀུན་འདུས་གསང་བདག་རྡོ་རྗེ་གཏུམ༔ མཐིང་ནག་རྡོ་རྗེ་སྡིགས་མཛུབ་མཁའ་ལ་གཏད༔ རྒྱབ་ཏུ་མདངས་ལྡན་པད་ཉིའི་གདན་སྟེང་དུ༔
དམ་ཆོས་འབྱུང་གནས་དབྱིངས་ཕྱུག་ཡུམ་ཆེན་མོ༔ མཐིང་ཀ་ཕྱག་གཉིས་རལ་གྲི་པུ་ཏི་འཛིན༔ མདུན་དུ་པདྨ་ཉི་ཟླ་བམ་རོའི་གདན༔ ཆེ་མཆོག་སྨུག་ནག་རྡོ་རྗེ་བྷནྡྷ་བསྣམས༔ སྐྱབས་ཡུལ་ཕྱི་ནང་དཀྱིལ་འཁོར་ལྷ་ཡི་ཚོགས༔ མ་བཅོས་སྟོང་པའི་དབྱིངས་སུ་འཇའ་ལྟར་བསྒོམ༔ ན་མོ༔ དཀྱིལ་འཁོར་གཙོ་བོ་བླ་མ་ཐོད་པ་རྩལ༔ གསོལ་འདེབས་སྐྱབས་མཆི་ཕྱི་ནང་བར་ཆད་སོལ༔ མཉམ་མེད་བཅོམ་ལྡན་སངས་རྒྱས་ཀུན་འདུས་ལ༔
གསོལ་འདེབས་སྐྱབས་མཆི་ཕྱི་ནང་བར་ཆད་སོལ༔ གསང་བདག་ཐུགས་མཆོག་དགེ་འདུན་ཀུན་འདུས་ལ༔ གསོལ་འདེབས་སྐྱབས་མཆི་ཕྱི་ནང་བར་ཆད་སོལ༔ དམ་ཆོས་གསང་མཛོད་དབྱིངས་ཕྱུག་མཁའ་འགྲོ་ལ༔ གསོལ་འདེབས་སྐྱབས་མཆི་ཕྱི་ནང་བར་ཆད་སོལ༔ ཡི་དམ་རྩ་གསུམ་ཆེ་མཆོག་ཧེ་རུ་ཀར༔ གསོལ་འདེབས་སྐྱབས་མཆི་ཕྱི་ནང་བར་ཆད་སོལ༔ སྐྱབས་ཡུལ་མཆོག་གསུམ་ཐུགས་རྗེ་ཀུན་འདུས་ལ༔ བདག་དང་མཁའ་མཉམ་སེམས་ཅན་བསྐྱབ་ཏུ་གསོལ༔ མི་འབྲལ་རྟག་ཏུ་སྤྱི་གཙུག་དབྱིངས་ལ་བཞུགས༔
ལུས་ངག་ཡིད་གསུམ་དྭང་བས་ཕྱག་འཚལ་བསྟོད༔ རྩེ་གཅིག་འདུན་པའི་མཆོད་སྤྲིན་བླ་མེད་མཆོད༔ དབང་པོ་གླིང་བཞི་རི་རབ་མཎྜལ་འབུལ༔ ཚེ་རབས་སྒོ་གསུམ་སྒྲིབ་གཉིས་མཐོལ་ལོ་བཤགས༔ འགྲོ་མགོན་ཐུགས་རྗེའི་མངའ་བདག་ཆེ་ལ་བསྟོད༔ མྱ་ངན་མི་འདའ་འགྲོ་བའི་དཔལ་གྱུར་བཞུགས༔ ཐེག་ཆེན་བླ་མེད་ཆོས་འཁོར་བསྐོར་དུ་གསོལ༔ མཐའ་ཡས་འགྲོ་ཀུན་བྱང་ཆུབ་ལམ་འགོད་བསྔོ༔ ལས་ངན་གདུང་བའི་ཚད་ལས་རབ་སྒྲོལ་ཤོག༔ དེ་ནས་མཆོད་པ་བྱིན་རླབས་ནི༔
རྃ་ཡྃ་ཁྃ༔ ཨོཾ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་སྐབས་འདིར་སྤྲོ་ན་སྔགས་དྲུག་གིས་བྱིན་གྱིས་བརླབ་པ་ནི༔ ལག་པ་ཐལ་མོ་ཁང་སྟོང་སྦྱར་བ་མཐེབ་སོར་རྣམས་རྩེ་སྤྲད་པ་ཆོས་ཉིད་རྣམ་དག་གི་ཕྱག་རྒྱ་དང་སྔགས་ནི༔ ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། གཏོར་མ་དང་མཆོད་རྫས་རྣམས་ཀྱི་འབག་པ་དང་མི་གཙང་བ་སོགས་མ་དག་པའི་སྣང་བ་ཐམས་ཅད་སྟོང་པར་གྱུར། ལག་པ་གཉིས་མཉམ་པའི་ཐལ་མོ་དབུས་མ་གསུམ་གྱི་ཚིགས་བར་མ་རྣམ་བཅགས་ནས་ནམ་མཁའ་མཛོད་ཀྱི་ཕྱག་རྒྱ་དང་སྔགས་ནི༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔
གཏོར་མ་དང་མཆོད་རྫས་རྣམས་རིན་པོ་ཆེའི་སྣོད་ཡངས་ཤིང་རྒྱ་ཆེ་བར་ཟག་པ་མེད་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོ་རྒྱུན་མི་འཆད་པར་གྱུར་ཅིག༔ ལག་གཉིས་ཐལ་མོ་སྦྱར་བ་ལས་མཛུབ་མོ་གཉིས་གུང་མོའི་རྒྱབ་ཏུ་ཁ་ཕྱེ་ལ་སྦྱར༔ མཐེ་བོང་གཉིས་བསྣོལ་བ་བདུད་རྩི་འཁྱིལ་པའི་ཕྱག་རྒྱ་དང་སྔགས་ནི༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄། གཏོར་མ་དང་མཆོད་རྫས་རྣམས་འདོད་པའི་ཡོན་ཏན་ལྔའི་རང་བཞིན་དུ་གྱུར་པ་ཐམས་ཅད་མགྲོན་སོ་སོའི་ཐོབ་པ་ལ་བགེགས་དང་ཉེར་འཚེ་མེད་པར་གྱུར་ཅིག ། ལག་པ་གཡས་པ་པུས་མོ་གཡས་ཀྱི་སྟེང་དུ་མཆོད་སྦྱིན་དང་མཉམ་བཞག་བྱས་པ་རྒྱ་ཆེ་ཤུགས་ལྡན་གྱི་ཕྱག་རྒྱ་དང་སྔགས་ནི༔ ཨོཾ་ཨཱ་ཀཱ་རོ་མུ་ཁཾ་སརྦ་དྷརྨ་ནཾ་ཨ་དྱ་ནུཏྤནྣ་ཏྭཏ་ཨོཾ་ཨཱཿཧཱུྃ་ཕཊ྄་སྭཱ་ཧཱ། གཏོར་མགྲོན་སོ་སོས་གང་ལ་གང་འདོད་ཀྱི་དངོས་པོ་རྣམས་ཡིད་བཞིན་དུ་འབྱུང་བར་གྱུར་ཅིག ། ལག་གཡོན་ཁུ་ཚུར་བཅངས་ལ་པང་དུ་བཞག་པས་རྡོ་རྗེ་ཁུ་ཚུར་གྱི་མཛུབ་མོ་བསྒྲེངས་ནས་སྡིགས་མཛུབ་བསྟན་པ་ཡེ་ཤེས་སྐར་མདའི་ཕྱག་རྒྱ་སྔགས་ནི། ཨོཾ་ཛྙཱ་ན་ཨཱ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་སྭཱ་ཧཱ།
གཏོར་མགྲོན་རྣམས་དྲག་ཞན་ཆེ་ཆུང་མེད་པར་སོ་སོའི་ཡིད་བཞིན་དུ་ཚིམ་ཞིང་རང་དབང་དུ་ལོངས་སྤྱོད་པར་གྱུར་ཅིག ། དྲུག་པ་ལག་པ་གཉིས་རྡོ་རྗེ་ནང་དུ་བསྡམས་པ་སྤྱི་བོའི་ཐད་ཀར་བསྐོར་བ་དབང་སྒྱུར་འཁོར་ལོའི་ཕྱག་རྒྱ་དང་སྔགས་ནི། ན་མཿས་མནྟ་བུདྡྷ་ནཾ་གྲ་ཧེ་ཤྭ་རི་པྲ་བྷཉྫ་ན་མ་ཧཱ་ས་མ་ཡེ་ཧཱུྃ་ཕཊ྄། གཏོར་མ་དང་མཆོད་རྫས་རྣམས་བསྐལ་པ་ཇི་སྲིད་གནས་ཀྱི་བར་དུ་ཟག་པ་མེད་ཅིང་མགྲོན་རྣམས་མཉེས་པའི་མཐུ་དང་ལྡན་པར་གྱུར་ཅིག ། བརྗོད་ཀྱང་ཆོག ། མ་འབྱོར་ན་གསང་སྔགས་རྡོ་རྗེ་ཐེག་ཆེན་ལུགས་ལ། ཨོཾ་ཨཱཿཧཱུྃ་ལ་ཚང་༔ ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅ཧཾཿ སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་སྣོད་གླིང་བཞི་རི་རབ་བཀོད་པ་ཡོངས་སུ་རྫོགས་པའི་དབུས་སུ༔
བླ་མ་ཡི་དམ་མཁའ་འགྲོ་དམ་ཅན་ཆོས་སྐྱོང་ནོར་ལྷ་གཏེར་བདག་རྒྱུད་སྲུང་༔ གཞན་ཡང་ལྷ་སྲིན་སྡེ་བརྒྱད་དྲེགས་པའི་སྡེ་དཔོན་སུམ་ཅུ༔ ཡང་འཁོར་སྤྲུལ་པའི་རུ་འདྲེན༔ སངས་རྒྱས་བསྟན་པའི་བྱ་ར་བ་འབུམ༔ ཁྱད་པར་གཞི་བདག་དྲག་རྩལ་དང་ལྡན་པ༔ ཡུལ་རི་ས་བརྟན་གཉན་པོ་སྲུང་བ༔ སྟོང་གསུམ་སྟོང་གི་བདག་པོ༔ འཛམ་བུ་གླིང་གི་ཟོ་དོར༔ རྫུ་འཕྲུལ་དགྲ་ལྷའི་དམག་དཔུང་༔ བོད་སྐྱོང་བརྟན་མ་བཅུ་གཉིས༔
སྦས་གནས་གངས་ཅན་སྲུང་མ༔ ལོ་ཟླ་ཞག་དུས་མཚམས་འཛིན༔ རྟེན་འབྲེལ་ཆེན་པོ་ལ་དབང་བ་རྣམས་ལ་མཉེས་པའི་རྫས་མཆོག༔ སྤྱན་གཟིགས་དར་མཚོན་རྒྱན་གྱིས་ནམ་མཁའ་ས་གཞི་ཁྱབ་པ༔ སྲ་བརྟན་གོ་ཁྲབ་མཚོན་ཆ་རྣོ་ལ་གཟེང་བ༔ སྐུ་འབག་བླ་འཁོར་སྲོག་རྟེན་རི་ལྟར་བརྗིད་པ༔ རྐང་བཞི་གཟུགས་འགྲོས་སྣ་ཚོགས་གར་རྩེད་བསྒྱུར་བ༔ འདབ་ཆགས་སྐད་སྙན་སྣ་ཚོགས་འཕུར་འཇུམས་ལྡིང་བ༔ གསེར་དངུལ་རིན་ཆེན་སྣ་ཚོགས་གཅལ་དུ་བཀྲམ་པ༔ བཀྲ་ཤིས་རྫས་རྟགས་སྣ་ཚོགས་ཕུན་སུམ་ཚོགས་པ༔
འབྲུ་བཅུད་འབྲས་བུ་སྣ་ཚོགས་རི་ལྟར་སྤུངས་པ༔ དཀར་མངར་བདུད་རྩིའི་ཕུད་མཆོད་མཚོ་ལྟར་འཁྱིལ་བ༔ ཕྱེ་མར་སྨན་དང་དྲི་ཞིམ་གངས་ལྟར་རྒྱས་པ༔ བྷ་ལིང་རྟེན་གཏོར་སྒྲུབ་རྫས་དབྱིངས་དང་མཉམ་པ༔ དྲི་ཞིམ་བསང་གི་དུད་པ་ཕྱོགས་བཅུར་ཁྱབ་པ༔ སྣ་ཚོགས་སྒྲ་སྙན་རོལ་མོ་འབྲུག་ལྟར་ལྡིར་བ༔ གཞན་ཡང་ཕྱི་ནང་གསང་བའི་མཆོད་རྫས་ནམ་མཁའི་མཐའ་དང་མཉམ་པར་གྱུར༔ ཨོཾ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ
ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་བཛྲ་ཨརྒྷཾ་ཨཱཿཧཱུྃ༔ ཨོཾ་བཛྲ་པཱ་དྱཾ་ཨཱཿཧྃའུ༔ ཨོཾ་བཛྲ་པུཥྤེ་ཨཱཿཧཱུྃ༔ ཨོཾ་བཛྲ་དྷཱུ་པེ་ཨཱཿཧཱུྃ༔ ཨོཾ་བཛྲ་ཨཱ་ལོ་ཀེ་ཨཱཿཧཱུྃ༔ ཨོཾ་བཛྲ་གནྡྷེ་ཨཱཿཧྃའུ༔ ཨོཾ་བཛྲ་ནཻ་ཝི་དྱེ་ཨཱཿཧཱུྃ༔ ཨོཾ་བཛྲ་ཤབྡ་ཨཱཿཧྃའུ༔ ཨོཾ་བཛྲ་རཱུ་པ་ཨཱཿཧཱུྃ༔
ཨོཾ་བཛྲ་ཤབྡ་ཨཱཿཧཱུྃ༔ ཨོཾ་བཛྲ་གནྡྷེ་ཨཱཿཧཱུྃ༔ ཨོཾ་བཛྲ་རཱ་ས་ཨཱཿཧཱུྃ༔ ཨོཾ་བཛྲ་སྤརྴེ་ཨཱ་ཧཱུྃ༔ ཨོཾ་བཛྲ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཞེས་རོལ་མོ་སྣ་ཚོགས་དྲག་ཏུ་བརྡུངས་ཤིང་དྲི་ཞིམ་གྱི་དུད་པ་བདུག༔ དེ་ནས་རང་ཉིད་བདག་བསྐྱེད་ནི༔ ཧཱུྃ༔ རང་ཉིད་དྲན་རྫོགས་པདྨ་འབྱུང་གནས་གསལ༔ དཀར་དམར་མདངས་ལྡན་གཟི་བརྗིད་དཔལ་དུ་འབར༔
ཞལ་འཛུམ་མདངས་མངའ་སྤྱན་རྩ་ཕྱོགས་བཅུར་འཁྱིལ༔ པད་ཞྭ་མཐོང་གྲོལ་དར་དཔྱངས་ཅོད་པན་འཕུར༔ སྙན་ཆ་མགུལ་རྒྱན་རིན་ཆེན་སེ་མོ་དོ༔ ཕོད་ཁ་ཆོས་གོས་ལྷབ་ལྷུབ་བེར་ཆེན་གསོལ༔ ཕྱག་གཡས་རྡོ་རྗེ་རྩེ་ལྔ་ཐུགས་ཀར་གདེངས༔ གཡོན་པས་བྷནྡྷ་འཆི་མེད་ཚེ་བུམ་བསྣམས༔ ཉོན་མོངས་རྩད་གཅོད་ཁ་ཊྭཱཾ་རྒྱ་རྟགས་འཆང་༔ གཡས་བརྐྱང་གཡོན་བསྐུམ་སྣང་སྲིད་ཟིལ་གནོན་ཚུལ༔ གཡས་སུ་ལྷ་ལྕམ་མདའ་དར་ཚེ་བུམ་འཛིན༔ གཡོན་དུ་མཚོ་རྒྱལ་བྷནྡྷ་བདུད་རྩི་མཆོད༔
གཉིས་ཀ་ཞི་འཛུམ་མཉེན་ལྕུག་འཁྲིལ་ལྡེམ་ལ༔ ཡབ་ཡུམ་བདེ་ཆེན་ཡེ་ཤེས་ངང་ཉིད་ལས༔ མ་བཅོས་ལྷུན་གྲུབ་རང་བྱུང་དེ་ལྟར་གསལ༔ གནས་ལྔར་འོད་འཕྲོས་རྔ་ཡབ་དཔལ་རི་ནས༔ རིག་འཛིན་རྒྱལ་བ་སྲས་བཅས་སྤྱན་དྲངས་གྱུར༔ ཨོཾ་བཛྲ་ས་མ་ཡ་ཕཻཾ་ཕཻཾ་ཛ་ཛཿ སྤྱན་འདྲེན་པ་ནི༔ ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔
པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔
ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ༔ བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ བཞུགས་གསོལ་མཆོད་པ་ནི༔ ཧཱུྃ༔ མ་ཆགས་སྐྱོན་བྲལ་པདྨ་ཉི་ཟླའི་གདན༔ དྲན་རིག་འདུ་འབྲལ་མེད་པའི་པད་འབྱུང་ལྷ༔ སྐུ་གསུམ་ཡེ་ཤེས་ངང་ལ་དགྱེས་པར་བཞུགས༔ ཟུང་འཇུག་བདེ་སྟོང་དབྱིངས་སུ་ཕྱག་འཚལ་ནས༔ སྣ་ཚོགས་དབང་པོ་རྩོལ་བྲལ་མཉེས་མཆོད་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
བསྟོད་པ་ནི༔ ཧཱུྃ༔ ངོ་མཚར་རྨད་བྱུང་པདྨ་ཐོད་ཕྲེང་རྩལ༔ མཚན་དཔེ་ཡོན་ཏན་ཀུན་རྫོགས་དཔལ་འབར་བ༔ འོ་མའི་མཚོ་ལས་སྐྱེས་པ་རྡོ་རྗེའི་སྐུ༔ ཟ་ཧོར་རྒྱལ་སྲས་རིག་འཛིན་པདྨ་འབྱུང་༔ སྐྱེ་འཆི་འཇིགས་བྲལ་མདོ་སྔགས་སྒྲོན་མེ་སྦར༔ གངས་ཅན་བོད་དུ་སྒྲུབ་པའི་རྒྱལ་མཚན་བཙུགས༔ ལྷོ་ནུབ་གདོང་དམར་སྲིན་པོ་ཐབས་ཀྱིས་འདུལ༔ བསྟན་པའི་མངའ་བདག་མཚུངས་མེད་ཨུ་རྒྱན་རྗེ༔
ཡ་མཚན་མངོན་གྱུར་སྐུ་ལ་ཕྱག་འཚལ་བསྟོད༔ ཁྱེད་ལ་གདུང་ཤུགས་གསོལ་བཏབ་བསྟོད་པའི་མཐུས༔ ཐུགས་རྗེའི་ཀློང་ནས་བྱིན་རླབས་ཆར་ཆེན་ཕོབ༔ ཚེ་རབས་གཏན་གྱི་སྐྱབས་སུ་མངའ་གསོལ་ཞིང་༔ སྐུ་ལྔ་ཏིང་འཛིན་མཆོག་གསུམ་དེང་འདིར་སྩོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཌཱཀྐི་ཧ་རི་ནི་ས་སརྦ་སིདྡྷི་ཛཿ ཞེས་རྩ་སྔགས་བཟླས་ཤིང་རང་ཉིད་པད་འབྱུང་དུ་གསལ་གདབ༔ དེ་ནས་མདུན་བསྐྱེད་མེ་ལྷ་སྤྱན་འདྲེན་པ་ནི༔ ཧཱུྃ༔
མདུན་དུ་བྷྲཱུྃ་གྱུར་འབྱུང་ལྔ་ཡངས་པའི་དཔལ༔ མེ་ཐབ་དཀར་པོ་གྲུ་གསུམ་རཾ་གྱིས་མཚན༔ ཟླ་ཕྱེད་རྡོ་རྗེ་ཁ་ཁྱེར་མུ་རན་བཅས༔ ཡེ་ཤེས་མེ་དཔུང་སྣ་ལྔ་འབར་བའི་དབུས༔ ཏིང་འཛིན་སྣོད་ཀྱི་མེ་ལྷ་ཨགྣེ་རྒྱལ༔ ཞི་རྒྱས་མདངས་ལྡན་སྐུ་མདོག་དམར་སེར་བཅས༔ གཡས་གཡོན་ཕྱག་ན་རིལ་བ་སྤྱི་བླུགས་འཛིན༔ རྫུ་འཕྲུལ་ཤུགས་ལྡན་ར་སྐྱེས་ཁམས་པ་ཆིབས༔ ཉོན་མོངས་བདུད་བཞི་སྲེག་བྱེད་ཚ་ཟེར་འཕྲོ༔ འཁོར་དུ་ཡེ་ཤེས་མེ་ལྷ་འབུམ་གྱིས་བསྐོར༔
རང་བཞིན་གནས་ནས་སྐད་ཅིག་སྤྱན་དྲངས་གྱུར༔ ཨོཾ་ཨགྣེ་ཡེ་བཛྲ་ས་མཱ་ཡ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ ཆོས་དབྱིངས་རང་བྱུང་ངང་ལས་སྤྲུལ་པའི་ལྷ༔ ཉོན་མོངས་བུད་ཤིང་སྲེག་མཛད་མེ་ལྷའི་ཚོགས༔ སྣོད་ཀྱི་འཇིག་རྟེན་གསོ་མཛད་གཤེགས་སུ་གསོལ༔ ཨ་རཾ་མེ་འཕྲུལ་ཚྭ་ཚྭའི་ཁྲི་ལ་བཞུགས༔ ཨོཾ་བཛྲ་ས་མཱ་ཡ་ཛ་ཛཿ ཛ་ཧཱུྃ་བཾ་ཧོཿ
ཏིཥྛ་ལྷན༔ དེ་ནས་མཆོད་པ་འབུལ་བ་ནི༔ ཧཱུྃ༔ འཇིགས་བྱེད་མེ་ལྷ་འཁོར་དང་བཅས་པ་ལ༔ ཕྱི་ནང་མཉེས་མཆོད་དགྱེས་པའི་བསྲེག་རྫས་འབུལ༔ རྣལ་འབྱོར་བདག་ཅག་དཔོན་སློབ་འཁོར་བཅས་ཀྱིས༔ ཇི་ལྟར་བཅོལ་བའི་ཕྲིན་ལས་སྒྲུབ་ཏུ་གསོལ༔ ཨོཾ་བཛྲ་ཨགྣེ་ཡེ་རྃ་ས་པ་རི་ཝཱ་ར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཞེས་མཆོད་པ་སྣ་ཚོགས་འབུལ༔
དེ་ཡང་ཁག་ཆེ་ན་མགྲོན་རྣམས་མེ་ལྷའི་ལྟོ་བར་བསྐྱེད༔ དོ་གལ་ཆུང་ན་ཕྱི་རོལ་ཏུ་བསྐྱེད༔ འབྱུང་པོ་ཕྲ་མོ་རྣམས་མེ་ལ་བསྔངས་ནས་མི་ཚུགས་པས་ཕྱི་རོལ་ཏུ་བསྐྱེད་ཀྱང་རུང་༔ དེ་ནས་མགྲོན་བསྐྱེད་པ་ནི༔ ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས༔ དབང་ཆེན་གསེར་གྱི་ས་གཞི་རི་རབ་དང་བཅས་པ༔ དེ་ཡི་སྟེང་དུ་བྷྲཱུྃ་སེར་པོ་ཡོངས་སུ་གྱུར་པ་ལས༔ ཕོ་བྲང་གྲུ་བཞི་སྒོ་བཞི་མཚན་ཉིད་རྫོགས་པ༔
སྟོང་གསུམ་འཁོར་ལོའི་ཁྱོན་དང་མཉམ་པ་ཡེ་ཤེས་འཁོར་ལོའི་རང་བཞིན་འཇའ་འོད་ཟེར་ཐག་འཁྲིགས་པའི་གཞལ་ཡས་སུ་གྱུར༔ དེ་ཡི་དབུས་སུ་སྟོད་ཀྱི་ཆ་ལ༔ སེངྒེ་གྱད་དང་པདྨ་ཉི་ཟླ་བརྩེགས་པའི་སྟེང་དུ༔ ཆོས་སྐུ་ཀུན་ཏུ་བཟང་པོ་ཡབ་ཡུམ་ལ་གསང་བ་རིགས་ལྔ་ཡེ་ཤེས་མཁའ་འགྲོ་འབུམ་གྱིས་བསྐོར་བ༔ གཡས་སུ་སེང་ཁྲི་པད་ཟླའི་སྟེང་དུ༔ བཅོམ་ལྡན་འདས་ཐུབ་པའི་དབང་པོ་ལ༔ དགོངས་བརྒྱུད་སངས་རྒྱས་བྱང་སེམས་འབུམ་གྱིས་བསྐོར་བ༔ རྒྱབ་ཏུ་པདྨ་ཉི་ཟླའི་སྟེང་དུ༔ དབྱིངས་ཕྱུག་ཡུམ་ཆེན་མོ་ཕ་རོལ་ཏུ་ཕྱིན་མ་ལ༔ གསང་མཛོད་བརྡ་བརྒྱུད་བཀའ་ཡི་རྒྱུད་སྡེས་བསྐཽར་བ༔
གཡོན་དུ་པདྨ་ཉི་ཟླའི་སྟེང་དུ༔ བྱང་སེམས་ཕྱག་ན་རྡོ་རྗེ་ལ༔ སྙན་བརྒྱུད་དགེ་འདུན་ཚོགས་ཀྱིས་བསྐོར་བ༔ མདུན་དུ་པདྨ་ཉི་ཟླའི་སྟེང་དུ༔ གུ་རུ་རིན་པོ་ཆེ་དུས་གསུམ་གྱི་སངས་རྒྱས་ལ༔ གཏེར་བརྒྱུད་བཀའ་བབ་རིག་འཛིན་ཚོགས་ཀྱིས་བསྐོར་བ༔ བར་གྱི་ཆ་ལ་པདྨ་ཉི་ཟླ་བཾ་རོའི་སྟེང་དུ༔ དཔལ་ཆེན་ཆེ་མཆོག་ཧེ་རུ་ཀ་ལ༔ རྒྱུད་སྡེ་བཞི་ཡི་ཡི་དམ་ལྷ་ཚོགས་རྣམས་ཀྱིས་བསྐོར་བ༔ གཡས་སུ་པདྨ་ཉི་ཟླ་རོ་ཡི་སྟེང་དུ༔
ཁྲག་འཐུང་ལེགས་ལྡན་ནག་པོ་ལ་ཆོས་སྐྱོང་ཕོ་རྒྱུད་ཀྱིས་བསྐོར་བ༔ གཡོན་དུ་པདྨ་ཉི་ཟླ་རོ་ཡི་སྟེང་དུ༔ སྔགས་སྲུང་ཨེ་ཀ་ཛཱ་ཊི་ལ༔ ཆོས་སྐྱོང་མོ་རྒྱུད་ཀྱིས་བསྐོར་བ༔ རྒྱབ་ཏུ་རིན་ཆེན་པདྨ་ཉི་ཟླའི་སྟེང་དུ༔ རྒྱལ་ཆེན་ཛམ་ལྷ་དམར་པོ་ལ༔ ནོར་ལྷ་དབང་སྡུད་འབུམ་གྱིས་བསྐོར་བ༔ མདུན་དུ་པདྨ་ཉི་ཟླ་རོ་ཡི་སྟེང་དུ༔ ཞིང་སྐྱོང་དཔལ་འབར་སྟོབས་ལྡན་ལ༔ གཏེར་བདག་གཏེར་སྲུང་ཕོ་ཉས་བསྐོར་བ༔
འོག་གི་ཆ་ལ་ལྷ་སྲིན་སྡེ་བརྒྱད་སྡེ་དཔོན་དགུ་ལ༔ སྣང་ཞིང་སྲིད་པའི་ལྷ་འདྲེའི་ཚོགས་ཀྱིས་བསྐོར་བ༔ དེ་ཡི་ཕྱི་རོལ་དུ་རིགས་དྲུག་སྙིང་རྗེའི་མགྲོན་གྱིས་བསྐོར་བ༔ དེ་ཡི་ཕྱི་རོལ་དུ་ལན་ཆགས་བགེགས་རིགས་མགྲོན་གྱིས་བསྐོར་བ༔ དེ་ཡི་ཕྱི་རོལ་དུ་ཁས་ཞན་དབང་ཆུང་མིང་ནས་མ་སྨོས་པ་རྣམས་ཀྱིས་བསྐོར་བར་གྱུར༔ དེ་ལྟར་གསལ་བའི་རང་རང་གི་གནས་ལྔ་ནས་འོད་ཟེར་འཕྲོས་པས༔ བསང་མགྲོན་རྣམས་སྤྱན་དྲངས་བཛྲ་ས་མཱ་ཡ་ཛ་ཛཿ རོལ་མོ་བྱ་ཞིང་དབྱངས་སྙན་པོ་དང་བཅས་པས༔ ཧཱུྃ༔ འོག་མིན་ལྷུན་གྲུབ་བདེ་ཆེན་ཕོ་བྲང་ནས༔
ཀུན་བཟང་ཆོས་སྐུའི་ལྷ་ཚོགས་གཤེགས་སུ་གསོལ༔ སྣ་ཚོགས་སྒྱུ་མའི་ཆོ་རོལ་ཕོ་བྲང་ནས༔ སངས་རྒྱས་བྱང་སེམས་ཚོགས་བཅས་གཤེགས་སུ་གསོལ༔ མ་འགགས་དབྱིངས་རིག་ཟང་ཐལ་ཕོ་བྲང་ནས༔ ཡུམ་ཆེན་ཕར་ཕྱིན་ཚོགས་བཅས་གཤེགས་སུ་གསོལ༔ མོས་བློས་དགའ་ཚལ་དེར་སྟོན་ཕོ་བྲང་ནས༔ དགེ་འདུན་འཕགས་མཆོག་འདུས་སྡེ་གཤེགས་སུ་གསོལ༔ མཁའ་དབྱིངས་པདྨ་བརྩེགས་པའི་ཕོ་བྲང་ནས༔ སྐུ་གསུམ་རིག་འཛིན་ལྷ་ཚོགས་གཤེགས་སུ་གསོལ༔ དྲག་པོ་མཐིང་ནག་ཨེ་ཡི་ཕོ་བྲང་ནས༔
ཡི་དམ་རྒྱུད་སྡེའི་ལྷ་ཚོགས་གཤེགས་སུ་གསོལ༔ ཆེ་བཙན་སྟོབས་བཅུ་ལྡན་པའི་ཕོ་བྲང་ནས༔ ཕོ་རྒྱུད་ཆོས་སྐྱོང་ལྷ་ཚོགས་གཤེགས་སུ་གསོལ༔ སྣང་སྲིད་ལས་ལ་འགྱེད་པའི་ཕོ་བྲང་ནས༔ མོ་རྒྱུད་མཁའ་འགྲོའི་ལྷ་ཚོགས་གཤེགས་སུ་གསོལ༔ ལོངས་སྤྱོད་ཡིད་འོང་གཏེར་གྱི་ཕོ་བྲང་ནས༔ ནོར་བདག་ཛམ་ལྷ་འཁོར་བཅས་གཤེགས་སུ་གསོལ༔ ཁྲག་ཞག་རྒྱ་མཚོ་འཁྲུགས་པའི་ཕོ་བྲང་ནས༔ དམ་ཅན་གཏེར་བདག་ཕོ་ཉ་གཤེགས་སུ་གསོལ༔ གླིང་བཞི་སྟོང་གསུམ་ཡངས་པའི་ཕོ་བྲང་ནས༔
དྲེགས་སྡེ་ཡུལ་ལྷ་གཞི་བདག་གཤེགས་སུ་གསོལ༔ འཁོར་འདས་རོ་གཅིག་སྙིང་རྗེའི་ཕོ་བྲང་ནས༔ རིགས་དྲུག་བགེགས་རིགས་ལན་ཆགས་གཤེགས་སུ་གསོལ༔ སྣོད་བཅུད་ཕྱི་ནང་བྲལ་བའི་ཕོ་བྲང་ནས༔ གདུལ་བྱ་སྲིད་པར་གྲུབ་རྣམས་གཤེགས་སུ་གསོལ༔ བཛྲ་ས་མཱ་ཡ་ཛ་ཛཿ ཞེས་རོལ་མོ་བྱ༔ དེ་ནས་བཞུགས་སུ་གསོལ་བ་ནི༔ ཧཱུྃ༔ སེང་ཁྲི་པདྨ་ཉི་ཟླའི་གདན་སྟེང་དུ༔
མཆོག་གསུམ་སྐུ་གསུམ་ལྷ་ཚོགས་བཞུགས་སུ་གསོལ༔ པདྨ་ཉི་ཟླ་བཾ་རོའི་གདན་སྟེང་དུ༔ རྩ་གསུམ་བཀའ་སྲུང་ལྷ་ཚོགས་བཞུགས་སུ་གསོལ༔ སྣ་ཚོགས་རང་རང་ཡིད་འོང་མཛེས་པའི་གདན༔ སྲིད་པ་ཆགས་པའི་མགྲོན་རྣམས་བཞུགས་སུ་གསོལ༔ ཨོཾ་བཛྲ་ས་མ་ཡ་ཏིཥྛ་ལྷན༔ དེ་ནས་མཆོད་པ་འབུལ་བ་ནི༔ ཕྱི་ནང་གི་རྫས་མཆོད་བསང་ནང་དུ་མཆོད་ཅིང་༔ ཧཱུྃ༔ མཆོག་གསུམ་དཀོན་མཆོག་རིན་ཆེན་ལ༔
འདོད་ཡོན་བསང་མཆོད་སྣ་ཚོགས་འབུལ༔ སྐུ་གསུམ་དམ་ཚིག་ཉམས་པ་བཤགས༔ རྩ་གསུམ་དཀྱིལ་འཁོར་ལྷ་ཚོགས་ལ༔ འདོད་ཡོན་བསང་མཆོད་སྣ་ཚོགས་འབུལ༔ སྒོ་གསུམ་བག་མེད་དམ་འགལ་བཤགས༔ སྲིད་གསུམ་སྟོང་གི་དྲེགས་སྡེ་ལ༔ འདོད་ཡོན་བསང་མཆོད་སྣ་ཚོགས་འབུལ༔ ཕྱི་ནང་བར་ཆད་བཟློག་ཏུ་གསོལ༔ འབྱུང་འཇུག་སྣོད་ཀྱི་གཞི་བདག་ལ༔ འདོད་ཡོན་བསང་མཆོད་སྣ་ཚོགས་འབུལ༔
ཕོག་ཐུག་འགྲམ་འཁྲུག་ཞི་བར་མཛོད༔ ཕ་མ་རིགས་དྲུག་བགེགས་རིགས་ལ༔ འདོད་ཡོན་བསང་མཆོད་སྣ་ཚོགས་འབུལ༔ ཚེ་རབས་ལན་ཆགས་འཁོར་གྱུར་ཅིག༔ དབང་ཆུང་ཁས་ཞན་མགྲོན་རིགས་ལ༔ འདོད་ཡོན་བསང་མཆོད་སྣ་ཚོགས་འབུལ༔ ལོངས་སྤྱོད་ནམ་མཁའི་མཛོད་ལྡན་ཤོག༔ ཨོཾ་བཛྲ་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོཾ་བཛྲ་པཱ་དྱཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོཾ་བཛྲ་པུཥྤེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔
ཨོཾ་བཛྲ་དྷཱུ་པེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོཾ་བཛྲ་ཨཱ་ལོ་ཀེ་པཱུ་ཛ་མེ་གྷ་ས་མུ་དྲ་ས་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོཾ་བཛྲ་གནྡྷེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོཾ་བཛྲ་ནཻ་ཝི་དྱེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོྃ་བཛྲ་ཤབྡ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོྃ་བཛྲ་རཱུ་པ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོྃ་བཛྲ་ཤབྡ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོྃ་བཛྲ་གནྡྷཻ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོཾ་བཛྲ་རཱ་ས་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ ཨོྃ་བཛྲ་སྤརྴེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔
ཞེས་རོལ་མོ་དང་བཅས་མཆོད༔ དེ་ནས་བསྟོད་པ་བྱ་བ་ནི༔ ཧཱུྃ༔ ཆོས་དབྱིངས་སྒྱུ་མའི་ངང་ཚུལ་ཅན༔ ཀུན་བཟང་ཞི་ཁྲོའི་ལྷ་ལ་བསྟོད༔ མ་འགགས་ཐུགས་རྗེའི་ལྕགས་ཀྱུ་ཅན༔ མཆོག་གསུམ་བརྒྱུད་པའི་ཚོགས་ལ་བསྟོད༔ ཕྲིན་ལས་གཟི་བྱིན་རྫུ་འཕྲུལ་ཅན༔ རྩ་གསུམ་དཀྱིལ་འཁོར་ཚོགས་ལ་བསྟོད༔ སྣོད་བཅུད་སྟོང་འཛིན་དབང་བསྒྱུར་བ༔
དྲེགས་སྡེ་སྐྱོང་བའི་ཚོགས་ལ་བསྟོད༔ འཁོར་འདས་སྙིང་རྗེས་སྐྱོང་ཕྱིར་དུ༔ ཕ་མ་རིགས་དྲུག་ཀུན་ལ་བསྟོད༔ ཅེས་བསྟོད་ཅིང་ཐམས་ཅད་དགྱེས་པར་བསམ༔ དེ་ནས་སྲེག་མཆོད་བསང་སྦྱང་གི་འབྱུང་ཁུངས་བསྟན་པ་ནི༔ ཀྱཻཿ བསང་གི་རྒྱུ་བྱུང་གང་ནས་བྱུང་༔ བསང་བྱུང་སྟོང་ཉིད་མཁའ་ནས་བྱུང་༔ མ་རིག་ཉོན་མོངས་སེམས་ཅན་ལ༔ དུག་ལྔའི་འཛིན་པས་བཅིངས་པའི་ཚེ༔
ཐོག་མའི་ཆོས་སྐུ་ཀུན་བཟང་གིས༔ སྟོང་ཉིད་ཨེ་ཡི་མེ་ཧོམ་དུ༔ རོ་གཅིག་ལྟ་བའི་བསང་ཤིང་བརྩེགས༔ ཡེ་ཤེས་ལྔ་ཡི་རང་མེ་སྦར༔ ཐབས་ཤེས་བདཻ་སྟོང་མཆོད་པ་བསྲེགས༔ ཚོགས་དྲུག་རང་ཤར་མགྲོན་ལ་སྦྱིན༔ བཟང་ངན་འཛིན་པའི་དྲི་ཟ་ཚིམས༔ སྟོང་ཉིད་བཅུ་དྲུག་བསང་དུད་ཀྱིས༔ གཉིས་འཛིན་ཉོན་མོངས་ཀ་ནས་དག༔ ཟང་ཐལ་ཆོས་དབྱིངས་ངང་ལ་གྲོལ༔
དེ་བཞིན་དེ་རིང་བསང་གིས་མཆོད༔ ཀྱཻཿ དེ་ནས་བསང་བྱུང་གང་ནས་བྱུང་༔ བསང་བྱུང་ཁྲག་འཐུང་དབྱིངས་ནས་བྱུང་༔ ལྷ་དང་ལྷ་མིན་འཐབ་པའི་ཚེ༔ འཁོན་གྲིབ་དམེ་བའི་བག་ཆགས་འཕྲོས༔ ཡེ་ཤེས་འཇིག་རྟེན་ཉམས་པའི་ཚེ༔ ཆེ་མཆོག་ཁྲག་འཐུང་ཧེ་རུ་ཀས༔ རང་གསལ་ཆོས་འབྱུང་མེ་ཧོམ་དུ༔ ཁྲེགས་ཆོད་གཤིས་ལུགས་བསང་ཤིང་བརྩེགས༔
ཤེས་རབ་རང་གསལ་སྒྲོན་མེ་སྦར༔ ཟུང་འཇུག་བདེན་གཉིས་རྫས་བསྲེགས་ནས༔ སྣ་ཚོགས་སྒྱུ་མའི་མགྲོན་ལ་སྦྱིན༔ འཁོར་འདས་ཕྱེ་བའི་སྟོང་གཟུགས་ཚིམས༔ དབྱིངས་རིག་རྫུ་འཕྲུལ་བསང་དུད་ཀྱིས༔ ཕྱི་ནང་བག་སྒྲིབ་ཡེ་ནས་གྲོལ༔ མཆོད་ཡུལ་སྦྱིན་མཁན་ཡེ་ནས་སྟོང་༔ དེ་བཞིན་དེ་རིང་བསང་གིས་མཆོད༔ ཀྱཻཿ དེ་ནས་བསང་བྱུང་གང་ནས་བྱུང་༔
བསང་བྱུང་རྟེན་འབྲེལ་རྒྱུ་ལས་བྱུང་༔ སྲིད་པ་དང་པོ་མིང་སྲིང་གཉིས༔ རིམ་གྱིས་བག་ཆགས་བརྩེགས་པ་ལས༔ ལུས་ཉམས་མ་རྨོས་ལོ་ཏོག་རྙིང་༔ བཟང་ངན་ལས་ཀྱི་ལྷ་འདྲེ་འཁྲུགས༔ མུན་གླིང་གྱུར་ཅིང་སྡུག་བསྔལ་ཚེ༔ མང་བཀུར་ཆོས་ཀྱི་རྒྱལ་པོ་ཡིས༔ རྟེན་འབྲེལ་ཐབས་ཀྱི་དཀྱིལ་འཁོར་བྲིས༔ དཔག་བསམ་ཤིང་གི་ལོ་མ་བརྩེགས༔ རྫས་སྦྱོར་སྲིད་པའི་མེ་སྦར་ནས༔
འདོད་ཡོན་སྣ་ཚོགས་མཆོད་པ་བསྲེགས༔ བཟང་ངན་ལྷ་འདྲེའི་མགྲོན་ལ་སྦྱིན༔ སྲིད་པར་བསྡུས་པའི་དྲེགས་པ་ཚིམས༔ དཔག་བསམ་བྱང་ཆུབ་བསང་དུད་ཀྱིས༔ མིང་སྲིང་འཁྲིག་པའི་མནོལ་གྲིབ་བསངས༔ འབྲུ་བཅུད་རྒྱས་ཤིང་ཉི་ཟླ་གསལ༔ དེ་བཞིན་དེ་རིང་བསང་གིས་མཆོད༔ ཀྱཻཿ དེ་ནས་བསང་བྱུང་གང་ནས་བྱུང་༔ བསང་བྱུང་རྒྱ་གར་ཡུལ་ནས་བྱུང་༔
རྒྱ་གར་ཆོས་ནུབ་མུ་སྟེགས་ཆགས༔ མཐའ་འཁོབ་བྱེ་མའི་གླིང་དུ་གྱུར༔ དབྱིངས་བཞུགས་སངས་རྒྱས་ཐུགས་ཡང་སྐྱོ༔ མི་རྣམས་ཕལ་ཆེར་སྲིན་པོར་གྱུར༔ བདུད་དབང་རྐྱེན་སྟོབས་ཆེ་བའི་ཚེ༔ བསྟན་གཉིས་གཙོ་བོ་ཤཱཀ་ཐུབ་ཀྱིས༔ ས་སྣ་དགུ་ཡི་དཀྱིལ་འཁོར་བྲིས༔ ཙནྡན་དཀར་དམར་ལོ་མ་བརྩེགས༔ རྟེན་འབྲེལ་ཐབས་ཤེས་མེ་སྦར་ཏེ༔ སྨན་སྤོས་དྲི་ཞིམ་དཀར་གསུམ་བསྲེགས༔
སྨོན་ལམ་ལས་གྲུབ་ལྷ་འདྲེར་སྦྱིན༔ ལས་སྟོབས་བསྒྱུར་བའི་འབྱུང་པོ་ཚིམས༔ ཙནྡན་དྲི་ཞིམ་བསང་དུད་ཀྱིས༔ མ་རུངས་བདུད་ཀྱི་ལས་སྟོབས་ཞི༔ མདོ་སྔགས་ཆོས་ཀྱི་སྒྲོན་མེ་སྦར༔ དེ་བཞིན་དེ་རིང་བསང་གིས་མཆོད༔ ཀྱཻཿ དེ་ནས་བསང་བྱུང་གང་ནས་བྱུང་༔ བསང་བྱུང་བོད་ཀྱི་ཡུལ་ནས་བྱུང་༔ བཙན་པོ་ཁྲི་སྲོང་ལྡེའུ་བཙན་གྱིས༔
བསམ་ཡས་ལྷ་ཁང་བཞེངས་པའི་ཚེ༔ བདུད་བློན་རྣམས་ཀྱིས་བསམ་ངན་འཆང་༔ ལྷ་འདྲེ་འབྱུང་པོས་ཆོ་འཕྲུལ་བཏང་༔ རྩིག་པ་ཉིན་བརྩེགས་མཚན་མོར་བཤིག༔ གཙུག་ལག་བཤོལ་དུ་ཐུག་པའི་ཚེ༔ རིག་འཛིན་པདྨ་འབྱུང་གནས་ཀྱིས༔ རིན་ཆེན་ཕྱེ་མས་དཀྱིལ་འཁོར་གདབ༔ ཤིང་སྣ་དགུ་ཡི་ལོ་མ་བརྩེགས༔ མཐུ་སྟོབས་རྫུ་འཕྲུལ་རང་མེ་སྦར༔ རོ་མཆོག་འདོད་ཡོན་སྣ་ཚོགས་བསྲེགས༔
ཡེ་ཤེས་འཇིག་རྟེན་མགྲོན་ལ་སྦྱིན༔ འབྱུང་པོ་ལྷ་འདྲེའི་ཆོ་འཕྲུལ་རྣམས༔ བརྔན་དང་དྲི་ཞིམ་བསང་དུད་ཀྱིས༔ མགྲོན་རྣམས་དགྱེས་ཤིང་བདུད་བློན་ཞི༔ བསམ་ཡས་ལྷུན་གྲུབ་ཆོས་འཁོར་བསྐོར༔ དེ་བཞིན་དེ་རིང་བསང་གིས་མཆོད༔ བརྔན་ནོ་ཡེ་ཤེས་འཇིག་རྟེན་བརྔན༔ སྔོན་ཚེ་རྟེན་འབྲེལ་ཕུན་ཚོགས་བཞིན༔ དེ་རིང་རྣལ་འབྱོར་བདག་ཅག་གིས༔ བཀྲ་ཤིས་དགེ་ལེགས་སྒྲུབ་པ་ལ༔
བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བསང་གཞུང་གཏོང་བ་ནི༔ རོལ་མོ་གདངས་དབྱངས་སྙན་པོ་དང་བཅས་ནས༔ ཧཱུྃ་ཧྲཱིཿ འཆི་མེད་བདུད་རྩི་ཡིད་འོང་ལྷ་ཡི་བསང་༔ དྲི་ཞིམ་ངད་པ་མདངས་ལྡན་ཀྱི་ལི་ལི༔ འདོད་ཡོན་རོ་མཆོག་གསུར་དུད་ཐུ་ལུ་ལུ༔ གཡུ་དུད་སྔོན་པོ་སྤྲིན་ལྟར་ཐིབས་སེ་ཐིབ༔ ཉོན་མོངས་བསྲེགས་པའི་མེ་ཞགས་འུ་རུ་རུ༔ མེ་དུད་མདངས་ལྡན་འོད་ཟེར་རེ་རེ་ལ༔
མཆོད་སྤྲིན་ལྷ་མོ་གྲངས་མེད་ཟློས་གར་རྩེ༔ མཆོད་བྱེད་སྒེག་མོ་ལང་ལིང་བར་སྣང་གང་༔ སྟེང་ན་ཕྱོགས་བཅུའི་སངས་རྒྱས་སྤུངས་སེ་སྤུང་༔ བར་སྣང་བླ་མ་རིག་འཛིན་ཐིབས་སེ་ཐིབ༔ ཡི་དམ་རྒྱུད་སྡེའི་ལྷ་ཚོགས་ཡ་ལ་ལ༔ མ་སྲིང་མཁའ་འགྲོས་གར་བྱེད་ཤིགས་སེ་ཤིག༔ ཆོས་སྐྱོང་དམ་ཅན་ཕོ་ཉ་ཤ་ར་ར༔ ནོར་ལྷ་གཏེར་བདག་ལོངས་སྤྱོད་ཀྱི་ལི་ལི༔ ཡུལ་ལྷ་གཞི་བདག་བཞད་གད་ལྷངས་སེ་ལྷང་༔ རིགས་དྲུག་བགེགས་རིགས་དགའ་བྲོ་ཡ་ལ་ལ༔
ཕྱི་ནང་མགྲོན་ཀུན་མཉེས་ཚིམ་དགྱེས་པའི་རྫས༔ འདོད་རྒུ་ཕུན་ཚོགས་སྤྲིན་ཕུང་བསང་མཆོད་ཀྱིས༔ ཡེ་ཤེས་འཇིག་རྟེན་མགྲོན་རྣམས་བསང་བར་བགྱི༔ དགེ་ལེགས་བཀྲ་ཤིས་ཕུན་ཚོགས་སྩལ་དུ་གསོལ༔ ཧཱུྃ༔ ཆོས་སྐུ་ཀུན་ཏུ་བཟང་པོ་བསངས༔ སྣང་མཐའ་འོད་མི་འགྱུར་བ་བསངས༔ ཐོག་མའི་སངས་རྒྱས་རིགས་ལྔ་བསངས༔ དྲུག་པ་རྡོ་རྗེ་འཆང་ཆེན་བསངས༔ སྟོན་པ་རྡོ་རྗེ་སེམས་དཔའ་བསངས༔
བསྐལ་བཟང་སངས་རྒྱས་སྟོང་རྩ་བསངས༔ སྟོན་པ་ཕྱག་ན་རྡོ་རྗེ་བསངས༔ བྱང་ཆུབ་སེམས་དཔའ་ཐམས་ཅད་བསངས༔ དགོངས་བརྒྱུད་རིག་འཛིན་རྣམ་གསུམ་བསངས༔ བརྡ་བརྒྱུད་ཐེག་པ་རིམ་དགུ་བསངས༔ ཡུམ་ཆེན་ཤེས་རབ་ཕར་ཕྱིན་བསངས༔ བྱ་སྤྱོད་རྣལ་འབྱོར་བླ་མེད་བསངས༔ རིག་འཛིན་པདྨ་འབྱུང་གནས་བསངས༔ བཀའ་བརྒྱད་རིག་འཛིན་བརྒྱད་རྣམས་བསངས༔ རྗེ་འབངས་ཉི་ཤུ་རྩ་ལྔ་བསངས༔
ཚིག་བརྒྱུད་ཤོག་སེར་གཏེར་བརྒྱུད་བསངས༔ རྩ་བརྒྱུད་བླ་མ་ཐམས་ཅད་བསངས༔ ཧཱུྃ༔ ཆེ་མཆོག་ཧེ་རུ་ཀ་པ་བསངས༔ ཞི་བ་བཞི་བཅུ་རྩ་གཉིས་བསངས༔ འབར་བ་ཁྲག་འཐུང་ལྔ་བཅུ་བསངས༔ བཛྲ་ཧེ་རུ་ཀ་པ་བསངས༔ ཡང་དག་ཐུགས་ཀྱི་ལྷ་ཚོགས་བསངས༔ བཅོམ་ལྡན་ཁྲོ་རྒྱལ་གཤིན་རྗེ་བསངས༔ འཇམ་དཔལ་སྐུ་ཡི་ལྷ་ཚོགས་བསངས༔
དབང་ཆེན་ཁྲོ་རྒྱལ་རྟ་མགྲིན་བསངས༔ པདྨ་གསུང་གི་ལྷ་ཚོགས་བསངས༔ སྲས་མཆོག་རྡོ་རྗེ་གཞོན་ནུ་བསངས༔ ཕྲིན་ལས་ཕུར་པའི་ལྷ་ཚོགས་བསངས༔ བླ་མེད་ཧེ་རུ་ཀ་པ་བསངས༔ མ་མོ་རྦོད་གཏོང་ལྷ་ཚོགས་བསངས༔ ཡི་དམ་གུ་རུ་དྲག་པོ་བསངས༔ གོ་ཆ་ཁྲོ་བཅུའི་ལྷ་ཚོགས་བསངས༔ བཅོམ་ལྡན་དྲེགས་པ་ཀུན་འདུལ་བསངས༔ འཇིག་རྟེན་མཆོད་བསྟོད་ལྷ་ཚོགས་བསངས༔
ཁྲག་འཐུང་སྟོབས་ལྡན་ནག་པོ་བསངས༔ དམོད་པ་དྲག་སྔགས་ལྷ་ཚོགས་བསངས༔ ལེགས་ལྡན་མ་ཧཱ་ཀཱ་ལ་བསངས༔ ཆོས་སྐྱོང་ཕོ་རྒྱུད་ཐམས་ཅད་བསངས༔ མཁའ་འགྲོ་སེངྒེའི་གདོང་ཅན་བསངས༔ མ་སྲིང་བྱེ་བ་འབུམ་ཕྲག་བསངས༔ སྔགས་སྲུང་ཨེ་ཀ་ཛཱ་ཊི་བསངས༔ ཆོས་སྐྱོང་མོ་རྒྱུད་ཐམས་ཅད་བསངས༔ དབང་སྡུད་ཛམ་ལྷ་དམར་པོ་བསངས༔ ལོངས་སྤྱོད་ནོར་ལྷ་ཐམས་ཅད་བསངས༔
ཞིང་སྐྱོང་དཔལ་འབར་སྟོབས་ལྡན་བསངས༔ ལས་མགོན་བྱ་རོག་གདོང་ཅན་བསངས༔ ཁྱབ་མཇུག་གཟའ་མཆོག་མགོ་དགུ་བསངས༔ བཙན་རྒོད་རྡོ་རྗེ་ལེགས་པ་བསངས༔ སྙིང་སྲུང་མཁའ་འགྲོ་སྡེ་ལྔ་བསངས༔ གཏེར་སྲུང་མྱུར་མགྱོགས་ཐམས་ཅད་བསངས༔ སྡེ་བརྒྱད་དམ་ལ་གནས་པ་བསངས༔ སྔགས་བདག་དྲེགས་ཆེན་བཅོ་བརྒྱད་བསངས༔ དྲེགས་པའི་སྡེ་དཔོན་སུམ་ཅུ་བསངས༔ བཀའ་གཏེར་སྲུང་མ་ཡོངས་རྫོགས་བསངས༔
ཧཱུྃ༔ ཆོས་དབྱིངས་ཀློང་གིས་ཁྱབ་པ་བསངས༔ ལོངས་སྐུ་རྩལ་ལས་འགྱུ་བ་བསངས༔ སྤྲུལ་སྐུ་སྣ་ཚོགས་ཆོ་འཕྲུལ་བསངས༔ ཞིང་སྐྱེས་དཔའ་བོ་མཁའ་འགྲོ་བསངས༔ སྔགས་སྐྱེས་དཔའ་བོ་མཁའ་འགྲོ་བསངས༔ མངལ་སྐྱེས་དཔའ་བོ་མཁའ་འགྲོ་བསངས༔ ལྷན་སྐྱེས་དཔའ་བོ་མཁའ་འགྲོ་བསངས༔ ཉེ་ཞིང་དཔའ་བོ་མཁའ་འགྲོ་བསངས༔ གནས་ཆེན་དཔའ་བོ་མཁའ་འགྲོ་བསངས༔
ཉེ་གནས་དཔའ་བོ་མཁའ་འགྲོ་བསངས༔ ཡུལ་ཆེན་དཔའ་བོ་མཁའ་འགྲོ་བསངས༔ ཉེ་ཡུལ་དཔའ་བོ་མཁའ་འགྲོ་བསངས༔ འཐུང་སྤྱོད་དཔའ་བོ་མཁའ་འགྲོ་བསངས༔ འདུ་བའི་དཔའ་བོ་མཁའ་འགྲོ་བསངས༔ ཚནྡྷོའི་དཔའ་བོ་མཁའ་འགྲོ་བསངས༔ ཉེ་ཚན་དཔའ་བོ་མཁའ་འགྲོ་བསངས༔ ར་ལའི་དཔའ་བོ་མཁའ་འགྲོ་བསངས༔ ཉེ་བའི་དཔའ་བོ་མཁའ་འགྲོ་བསངས༔ གནས་ཡུལ་ཞིང་སྐྱོང་མཁའ་འགྲོ་བསངས༔
མ་གཅིག་རྡོ་རྗེ་ཕག་མོ་བསངས༔ ཁྲག་འཐུང་མཁའ་འགྲོ་སྡེ་ལྔ་བསངས༔ ཤ་ཟ་ཌཱཀྐི་འབུམ་ཕྲག་བསངས༔ ལས་བྱེད་སྨན་མོ་འབུམ་ཕྲག་བསངས༔ ཧཱུྃ༔ ལྷ་ཆེན་བརྒྱད་པོ་འཁོར་བཅས་བསངས༔ ཀླུ་ཆེན་བརྒྱད་པོ་འཁོར་བཅས་བསངས༔ གཟའ་ཆེན་བརྒྱད་པོ་འཁོར་བཅས་བསངས༔ རྒྱུ་སྐར་ཉི་ཤུ་རྩ་བརྒྱད་བསངས༔ གདོང་མོ་བརྒྱད་པོ་འཁོར་བཅས་བསངས༔
འགྱུ་བ་བཅུ་གཉིས་འཁོར་བཅས་བསངས༔ ཕྱོགས་སྐྱོང་བཅུ་པོ་འཁོར་བཅས་བསངས༔ རྒྱལ་ཆེན་སྡེ་བཞི་འཁོར་བཅས་བསངས༔ སྡེ་དཔོན་བརྒྱད་པོ་འཁོར་བཅས་བསངས༔ ས་བདག་རྩ་གཉིས་འཁོར་བཅས་བསངས༔ ལོ་ཟླ་ཞག་དུས་འཁོར་བཅས་བསངས༔ ཕྱི་ནང་ལྷ་སྲིན་སྡེ་བརྒྱད་བསངས༔ རྟག་ཆགས་ཡུལ་སྐྱོང་སྡེ་བརྒྱད་བསངས༔ ཡང་གསང་དྲག་སྔགས་སྡེ་བརྒྱད་བསངས༔ བོད་ཁམས་བརྟན་མ་བཅུ་གཉིས་བསངས༔
སྐྱོང་མ་ཡ་མ་བཅུ་གཉིས་བསངས༔ སྲིད་པ་ཆགས་པའི་ལྷ་དགུ་བསངས༔ རྗེ་ཡི་མགུལ་ལྷ་བཅུ་གསུམ་བསངས༔ འབངས་ཀྱི་སྲོག་ལྷ་བཅུ་གསུམ་བསངས༔ སྐྱེས་ལྷ་ཆེ་བཙན་བཅུ་གསུམ་བསངས༔ ཡུལ་ལྷ་ཟོ་དོར་ཐམས་ཅད་བསངས༔ གངས་གཉན་ཉི་ཤུ་རྩ་གཅིག་བསངས༔ སྦས་པའི་གཡུ་མཚོ་རྩ་བདུན་བསངས༔ སྒྲུབ་གནས་ཆེན་པོ་བརྒྱ་རྩ་བསངས༔ དབེན་རི་སྦས་གནས་གཞི་བདག་བསངས༔
གཏེར་གནས་སྒྲུབ་གནས་གཞི་བདག་བསངས༔ གཞི་ལམ་བྱེས་གསུམ་གཞི་བདག་བསངས༔ གཡའ་གངས་ཚལ་གྱི་གཞི་བདག་བསངས༔ ཆུ་བྲག་ཤིང་སྤང་གཞི་བདག་བསངས༔ ཡུལ་འདིའི་གཞི་བདག་ཟོ་དོར་བསངས༔ མདུན་རྒྱབ་གཡས་གཡོན་གཞི་བདག་བསངས༔ སྟོང་གསུམ་སྣོད་ཀྱི་གཞི་བདག་བསངས༔ འཛམ་བུ་གླིང་གི་ཟོ་དོར་བསངས༔ ཀྱཻཿ རྒྱ་གར་གླིང་བཞིའི་གཞི་བདག་བསངས༔
ལི་བལ་ཁ་ཆེའི་གཞི་བདག་བསངས༔ ཐོ་གར་ཞང་ཞུང་གཞི་བདག་བསངས༔ དུར་ཁྲོད་བརྒྱད་ཀྱི་གཞི་བདག་བསངས༔ དབུས་གཙང་རུ་བཞིའི་གཞི་བདག་བསངས༔ མདོ་ཁམས་སྒང་དྲུག་གཞི་བདག་བསངས༔ རྒྱ་ནག་ཡུལ་བཅུའི་གཞི་བདག་བསངས༔ ལྷོ་རྒྱལ་བོད་ཀྱི་གཞི་བདག་བསངས༔ ཆུང་ངུ་མིང་ནས་མ་སྨོས་པའི༔ ཁས་ཞན་དབང་ཆུང་གཞི་བདག་བསངས༔ རིགས་དྲུག་ལན་ཆགས་བགེགས་རིགས་བསངས༔
སྲིད་རྩེ་མནར་མེད་ཡན་ཆད་རྣམས༔ ཐམས་ཅད་ཆོས་ཉིད་ངང་དུ་བསངས༔ རྣམ་རྟོག་ཆོས་སྐུའི་ངང་དུ་བསངས༔ འཁོར་བ་མྱ་ངན་འདས་པར་བསངས༔ སེམས་ཅན་སངས་རྒྱས་ངང་དུ་བསངས༔ དུག་ལྔ་ཡེ་ཤེས་ལྔ་རུ་བསངས༔ གང་ཤར་འཛིན་མེད་ཀློང་དུ་བསངས༔ ལྷ་འདྲེ་སེམས་ཀྱི་ཆོ་འཕྲུལ་བསངས༔ རེ་དོགས་སྣང་བའི་བག་ཆགས་བསངས༔ རྒྱུ་འབྲས་བློ་ཡི་བྱེ་བྲག་བསངས༔
ཧཱུྃ༔ རང་རིག་སངས་རྒྱས་སྟོང་རྩ་བསངས༔ གྲགས་སྟོང་ཆོས་ཀྱི་རང་མདངས་བསངས༔ མ་ཡེངས་དྲན་པའི་དགེ་འདུན་བསངས༔ ལྟ་བ་གཏད་མེད་ཡེ་གྲོལ་བསངས༔ སྒོམ་པ་རང་ཤར་བཟོ་མེད་བསངས༔ སྤྱོད་པ་རྒྱ་ཡན་ལྷུག་བཞག་བསངས༔ ཀུན་གཞི་འཁོར་འདས་རོ་གཅིག་བསངས༔ ལམ་མཆོག་མ་འགགས་ཟང་ཐལ་བསངས༔ འབྲས་བུ་ཁྲེགས་ཆོད་ཀ་དག་བསངས༔
དབུ་མ་རྩ་ཡི་སྒྲོན་མེ་བསངས༔ སྒྲ་གཅན་རླུང་གི་འཁོར་ལོ་བསངས༔ སྲོག་འཛིན་སེམས་ཀྱི་ཐིག་ལེ་བསངས༔ ཀུན་གཞི་མ་བཅོས་ལྷུན་གྲུབ་བསངས༔ སྟོང་པ་ཡེ་ནས་སངས་རྒྱས་བསངས༔ རྒྱུ་འབྲས་བདེན་མེད་ཤེས་པ་བསངས༔ ངོ་བོ་སྟོང་ལ་འཛིན་མེད་བསངས༔ རང་བཞིན་གསལ་ལ་མ་འགགས་བསངས༔ ཐུགས་རྗེ་འཛིན་མེད་སྤྲུལ་སྐུ་བསངས༔ གང་འདུལ་དེར་སྟོན་ངང་ལ་བསངས༔
བླ་མེད་བསང་མཆོད་འདི་བགྱིས་པས༔ ཐམས་ཅད་ཆོས་ཉིད་ཀློང་དུ་གྲོལ༔ ཀུན་ཀྱང་ཡེ་ཤེས་རེག་གྱུར་ཅིག༔ སྐབས་འདིར་འཛམ་གླིང་སྤྱི་བསང་འཛུད་ཀྱང་རུང་༔ རང་ལུགས་ཆོས་སྐྱོང་གཞན་རྣམས་ཀྱི་གསོལ་ཀ་རྒྱས་བསྡུས་གང་རུང་འདིར་འཛུད་ཀྱང་ཆོག ། དེ་ནས་བརྔན་བྱ་བ་ནི༔ གསེར་སྐྱེམས་མཆོད་ཅིང་ཤེལ་ཚིག་ཁྲི་དཀར་ཡང་གཏོར༔ ཧཱུྃ༔ ང་ནི་རིག་འཛིན་ཐོད་ཕྲེང་རྩལ༔ ཡེ་ཤེས་འཇིག་རྟེན་མགྲོན་གྱི་ཚོགས༔
དགའ་མགུ་ལེགས་པའི་ཡིད་ཀྱིས་ཉོན༔ བཀྲ་ཤིས་དགེ་ལེགས་སྩོལ་བའི་ཕྱིར༔ རྟེན་འབྲེལ་ལོངས་སྤྱོད་རྒྱན་གྱིས་བརྔན༔ སོ་སོའི་ཡིད་འཐད་སྣ་ཚོགས་འབུལ༔ ཧཱུྃ༔ ཆོས་སྐུ་ཀུན་ཏུ་བཟང་པོ་ལ༔ ཕྱག་འཚལ་ཏིང་འཛིན་ལྟ་བས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ རིགས་ལྔའི་སངས་རྒྱས་སྟོང་ཕྲག་ལ༔ རང་བྱུང་ཡེ་ཤེས་ལྔ་ཡིས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ ཡུམ་ཆེན་རྒྱུད་སྡེའི་མངའ་བདག་ལ༔ ལྟ་བ་ཀློང་ཡངས་ཤུགས་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ དགའ་རབ་རིག་འཛིན་རྣམ་གསུམ་ལ༔ མ་འགགས་སྣ་ཚོགས་ཟེར་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཤཱཀ་ཐུབ་བྱང་སེམས་གནས་བཅུ་ལ༔ སྟོང་ཉིད་བཅུ་དྲུག་ལྡན་པས་བརྔན༔ འདོད་ཡོན་མཆོད་པ་སྣ་ཚོགས་འབུལ༔
པད་འབྱུང་རིག་འཛིན་རྣམ་དགུ་ལ༔ རང་རིག་མངོན་གྱུར་ཤེས་པས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཆེ་མཆོག་ཞི་ཁྲོ་རབ་འབྱམས་ལ༔ སྣ་ཚོགས་སྒྱུ་མའི་རྩལ་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ འཇམ་དཔལ་སྐུ་ཡི་ལྷ་ཚོགས་ལ༔ བསྐྱེད་རིམ་སྣང་སྟོང་གཟུགས་ཀྱིས་བརྔན༔ འདོད་ཡོན་བསང་མཆོད་སྣ་ཚོགས་འབུལ༔ པདྨ་གསུང་གི་ལྷ་ཚོགས་ལ༔
གྲགས་སྟོང་སྔགས་ཀྱི་བཟླས་པས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཡང་དག་ཐུགས་ཀྱི་ལྷ་ཚོགས་ལ༔ ཏིང་འཛིན་མ་འགགས་རྩལ་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཕུར་པ་ཕྲིན་ལས་ལྷ་ཚོགས་ལ༔ ལས་བཞི་ལྷུན་གྲུབ་རྫས་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མ་མོ་རྦོད་གཏོང་ལྷ་ཚོགས་ལ༔ དཀྱིལ་འཁོར་རང་བྱུང་རྫས་ཀྱིས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ འཇིག་རྟེན་མཆོད་བསྟོད་ལྷ་ཚོགས་ལ༔ རང་བྱུང་བསོད་ནམས་ཚོགས་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ དམོད་པ་དྲག་སྔགས་ལྷ་ཚོགས་ལ༔ དུག་ལྔ་བསྒྲལ་བའི་མཆོད་པས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཡི་དམ་དམར་ནག་མེ་ཕྲེང་ལ༔ རྩེ་གཅིག་སྒྲུབ་པའི་དམ་བཅས་བརྔན༔ འདོད་ཡོན་མཆོད་པ་སྣ་ཚོགས་འབུལ༔
ཁྲག་འཐུང་ལེགས་ལྡན་ནག་པོ་ལ༔ བྱ་ནག་གཡག་ནག་ལུག་གིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཆོས་སྐྱོང་ཕོ་རྒྱུད་ཐམས་ཅད་ལ༔ དགྲ་བགེགས་ཀླད་ཁྲག་ཤ་ཡིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ སྔགས་བདག་མ་མོ་རལ་གཅིག་ལ༔ དགྲ་བོའི་དོན་སྙིང་དབང་པོས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཆོས་སྐྱོང་མོ་རྒྱུད་ཐམས་ཅད་ལ༔
ཤ་ཁྲག་བ་ལིཾ་བརྒྱན་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ གནོད་སྦྱིན་ཛམ་ལྷ་དམར་པོ་ལ༔ རྒྱལ་སྲིད་རིན་ཆེན་བདུན་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ དཔལ་འབར་ཞིང་སྐྱོང་མགོན་པོ་ལ༔ གྲི་རྒོད་སྙིང་དང་གཏོར་མས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ སྲོག་བདག་བྱ་རོག་མིང་ཅན་ལ༔ འབྲུ་ནག་བཤོས་བུ་ཤ་ཡིས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ གཏེར་སྲུང་དམ་ཅན་ཡོངས་རྫོགས་ལ༔ དགྲ་ཤ་ཁྲག་མཆོད་ཕུད་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ བླ་མེད་དཀྱིལ་འཁོར་ལྷ་ཚོགས་ལ༔ སྤྱན་གཟིགས་རྫས་དང་རོལ་མོས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ བསྐང་རྫས་མཆོད་རྫས་སྒྲུབ་རྫས་ཀྱི༔ བརྔན་མཆོད་འབུལ་ཞིང་ཐུགས་དམ་བསྐང་༔ དམ་ཚིག་ཉམས་པ་བསལ་དུ་གསོལ༔
ཧཱུྃ༔ ཚངས་པ་གསེར་གྱི་འཁོར་ལོས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ལྷ་མིན་གོ་ཁྲབ་གྲི་ཡིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ གཟའ་རྣམས་སྙིང་དང་གཏོར་མས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ གཤིན་རྗེ་ཤྭ་ཁྲམ་རྒྱན་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མ་མོ་མེ་ལོང་དར་སྣས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ བདུད་རྣམས་རྟ་ནག་ཁྱི་ཡིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ བཙན་རྣམས་གློ་སྙིང་ཁྲག་གིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ རྒྱལ་པོ་ཟ་འོག་གོས་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ གནོད་སྦྱིན་གཡག་ནག་སྟག་གིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཀླུ་བདུད་སྦལ་སྦྲུལ་སྨན་གྱིས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ དྲི་ཟ་དྲི་དང་གསུར་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ གྲུལ་བུམ་ནམ་མཁའ་རྒྱང་བུས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མེ་ལྷ་འབྲུ་མར་ཏིལ་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ སྲིན་པོ་ཤ་ཁྲག་གཏོར་མས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ རླུང་ལྷ་བ་དན་མདུང་གིས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ དབང་ལྡན་ཆུ་གླང་མ་ཧེས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ བགེགས་རྒྱལ་ཆངས་བུ་གླུད་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ འབྱུང་པོ་སྣ་ཚོགས་དུད་པས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ས་བདག་གསེར་དངུལ་ཕྱེ་མས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ བརྟན་མ་བུམ་པ་གཏོར་མས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ དམུ་རྣམས་གཅན་གཟན་ཚོགས་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མ་སང་གོ་ཁྲབ་རྒྱན་གྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ སྨན་མོ་ཤྭ་བ་རི་དྭགས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མགུལ་ལྷ་སྣ་ཚོགས་མཆོད་པས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཟོ་དོར་ཡིད་མཐུན་གཏོར་མས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ ཡུལ་ལྷ་དཀར་གཏོར་ཕུད་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མཁར་ལྷ་རྒྱལ་མཚན་ཏོག་གིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཁྱིམ་ལྷ་འབྲུ་བཅུད་གཏོར་མས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ མེ་ལྷ་མདའ་དར་ཕུད་ཀྱིས་བརྔན༔ འདོད་ཡོན་མཆོད་པ་སྣ་ཚོགས་འབུལ༔ ཡུལ་སྐྱོང་གསེར་མཁར་བསང་གིས་བརྔན༔
འདོད་ཡོན་མཆོད་པ་སྣ་ཚོགས་འབུལ༔ ཧཱུྃ༔ སྟོང་གསུམ་གཞི་བདག་ཐམས་ཅད་ཀུན༔ རང་རང་འདོད་པའི་རྫས་ཀྱིས་བརྔན༔ རིགས་དྲུག་ལན་ཆགས་བགེགས་རིགས་རྣམས༔ སྦྱིན་སྲེག་འདོད་ཡོན་རྫས་ཀྱིས་བརྔན༔ རྒྱལ་བརྔན་མཆོད་པས་དགྱེས་གྱུར་ནས༔ ཕྱི་ནང་འགལ་རྐྱེན་བར་ཆད་སོལ༔ བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་དགྲ་ལྷའི་དཔང་བསྟོད་བྱ་བ་ནི་གོ་མཚོན་སྣ་ཚོགས་བསྒྲེངས་ཤིང་༔
ཧཱུྃ༔ དང་པོ་དགྲ་ལྷ་གང་ནས་བྱུང་༔ སྔོན་ཚེ་བསྐལ་པའི་དང་པོ་ལ༔ སྲིད་པ་ཡེ་ཐོག་ཆགས་པའི་ཚེ༔ ཐབས་ཤེས་སྒོང་བུ་དཀར་དམར་སྲིད༔ རྒྱས་པ་རི་རབ་རྩེ་རུ་བཞག༔ དབང་ཆེན་ཁྲོ་རྒྱལ་རྟ་མགྲིན་གྱིས༔ དྲག་པོའི་ངང་ལ་བཅག་པའི་ཚེ༔ དགྲ་ལྷ་མ་སང་མཆེད་དགུ་བྱུང་༔ རྩལ་ལྡན་གོ་ཁྲབ་ལུས་ལ་རྫོགས༔
རྣོ་བའི་མཚོན་ཆ་ལག་ན་ཐོགས༔ མགྱོགས་པའི་རླུང་གཤོག་འོག་ན་ཆིབས༔ མ་ཐོགས་གནས་འདིར་སྤྱན་འདྲེན་ནོ༔ ཧཱུྃ༔ དཀར་པོ་དུང་ཁྲབ་གྱོན་པ་འབུམ༔ ཞི་བ་ལྷ་ཡི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔
ཧཱུྃ༔ སེར་པོ་གསེར་ཁྲབ་གྱོན་པ་འབུམ༔ རྒྱས་པ་གཉན་གྱི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ དམར་པོ་བསྭེ་ཁྲབ་གྱོན་པ་འབུམ༔ དྲག་པོ་བཙན་གྱི་དགྲ་ལྷ་ཡིན༔
དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་གསོལ་ལྷ་གསོལ་ལོ༔ ཧཱུྃ༔ ལྗང་ཁུ་གཡུ་ཁྲབ་གྱོན་པ་འབུམ༔ ཀི་ཀང་བཟའ་བདུད་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔
གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ སྔོན་པོ་མཐིང་ཁྲབ་གྱོན་པ་འབུམ༔ གླེན་པ་ཀླུ་ཡི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ སྨུག་པོ་མཆོང་ཁྲབ་གྱོན་པ་འབུམ༔
དམུ་བདུད་སྲིད་པའི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ འོད་ལྡན་ཟངས་ཁྲབ་གྱོན་པ་འབུམ༔ བཤན་པ་ཕོ་ཉའི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔
ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ ནག་པོ་ལྕགས་ཁྲབ་གྱོན་པ་འབུམ༔ རྔམ་པ་བདུད་ཀྱི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔
གནམ་ལྕགས་གོ་ཁྲབ་གྱོན་པ་འབུམ༔ ལུས་ལ་འཁོར་བའི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ རྡོ་རྗེའི་གོ་ཁྲབ་གྱོན་པ་འབུམ༔ སྲོག་སྐྱོབ་བརྟན་པའི་དགྲ་ལྷ་ཡིན༔ དེ་རིང་དགྲ་ལྷ་རྟེན་ལ་བྱོན༔
སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ བླ་མ་ཡི་དམ་མཁའ་འགྲོ་དང་༔ ཆོས་སྐྱོང་དམ་ཅན་གཏེར་གྱི་བདག༔ སྡེ་བརྒྱད་དགྲ་ལྷའི་ཚོགས་བཅས་པ༔ བསང་མཆོད་གསེར་སྐྱེམས་འདི་འབུལ་ལོ༔ དེ་རིང་གོ་ཆའི་རྟེན་བཙུགས་བཞིན༔ དགྲ་ལྷ་མི་དང་མ་འབྲལ་ཅིག༔
བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་དགྲ་ལྷ་བསྟོད་ཅིང་བསྔགས་པ་ནི༔ ཧཱུྃ༔ དགྲ་ལྷའི་རྟེན་མཁར་གང་ནས་བྱུང་༔ དགྲ་ལྷའི་རྟེན་མཁར་དབྱིངས་ནས་བྱུང་༔ མ་སང་རྡོ་རྗེ་ལེགས་པ་དང་༔ ཀི་ཀང་ཁྱབ་འཇུག་ནག་པོ་ཡིས༔ ནམ་མཁའི་དབྱིངས་ནས་མགར་བཟོ་བརྒྱབ༔ རང་བྱུང་རྡོ་རྗེའི་གོ་ཁྲབ་བརྡུངས༔ སྔགས་བདག་མ་མོའི་བྱིན་གྱིས་བརླབས༔
སློབ་དཔོན་ཕྱག་ཏུ་ཕུལ་བ་ལས༔ སྲིད་པ་རྡོ་རྗེའི་གོ་ཁྲབ་གྱུར༔ ཆོས་སྐྱོང་ཕོ་ཉའི་རྟེན་དུ་བཀོད༔ དགྲ་ལྷ་བཀོད་ཅིང་རྫུ་འཕྲུལ་འགྱེད༔ ཕ་རོལ་དགྲ་བོ་ཆམ་ལ་ཕོབ༔ སྔོན་ཚེ་གོ་ཁྲབ་དེ་བཞིན་དུ༔ དེ་རིང་དགྲ་ལྷ་འདི་ལྟར་བཀོད༔ ཧཱུྃ༔ རྨོག་ལ་དགྲ་ལྷ་བཀོད་པ་ནི༔ རྨོག་མོ་ཤར་གྱི་བྱང་བུ་ལ༔
ཞི་བ་ཆོས་སྐུའི་དགྲ་ལྷ་བཀོད༔ རྨོག་མོ་ལྷོ་ཡི་བྱང་བུ་ལ༔ རྒྱས་པ་ལོངས་སྐུའི་དགྲ་ལྷ་བཀོད༔ རྨོག་མོ་ནུབ་ཀྱི་བྱང་བུ་ལ༔ སྤྲུལ་སྐུ་དབང་གི་དགྲ་ལྷ་བཀོད༔ རྨོག་མོ་བྱང་གི་བྱང་བུ་ལ༔ སྐུ་གསུམ་དྲག་པོའི་དགྲ་ལྷ་བཀོད༔ རུ་དར་ཕྲིན་ལས་ལྔ་ལྡན་ལ༔ བླ་མ་ཡི་དམ་དགྲ་ལྷ་བཀོད༔ བྱ་སྒྲོ་ཁྱུང་རུ་རྔམ་ཆེན་ལ༔
མཁའ་འགྲོ་དམ་ཅན་དགྲ་ལྷ་བཀོད༔ རྨོག་དཀྲིས་འོད་ཟེར་སྣ་ལྔ་ལ༔ རྒྱལ་བ་རིགས་ལྔའི་དགྲ་ལྷ་བཀོད༔ རྨོག་ཞོལ་དཀར་མོ་ལེབ་ཆེན་ལ༔ ཆོས་སྐྱོང་གཏེར་སྲུང་དགྲ་ལྷ་བཀོད༔ རྨོག་རྒྱན་རྡོ་རྗེའི་ཁེབ་ཆེན་ལ༔ ཕ་རོལ་རྒོལ་འཇོམས་དགྲ་ལྷ་བཀོད༔ དེ་ལྟར་དགྲ་ལྷ་རྟེན་བཙུགས་བཞིན༔ དེ་རིང་རྨོག་གི་ཁ་ལ་བཞུགས༔ དགྲ་ལྷ་གཉན་པོ་དཔའ་མཁར་བསྟོད༔
སྲོག་སྐྱོབ་རྫོང་བཙན་མངའ་གསོལ་ལོ༔ བསང་མཆོད་གསེར་སྐྱེམས་འདི་བཞེས་ལ༔ དགྲ་ལྷ་བདག་དང་མ་འབྲལ་ཅིག༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ ཁྲབ་ལ་དགྲ་ལྷ་བཀོད་པ་ནི༔ སྟོད་ཁེབ་དཀར་མོ་འཁྱིལ་ཆེན་ལ༔ ཕོ་ལྷ་གཉན་གྱི་དགྲ་ལྷ་བཀོད༔
ལག་མདུང་མུ་ཏིག་འཛུམ་ཡག་ལ༔ སྐྱེས་ལྷ་གཉན་གྱི་དགྲ་ལྷ་བཀོད༔ སེན་ཁེབ་སྔོན་མོ་ལག་རིང་ལ༔ ཡུལ་ལྷ་གཉན་གྱི་དགྲ་ལྷ་བཀོད༔ མདུན་ཤམ་རྡོ་རྗེ་འོད་ལྡན་ལ༔ དཔའ་རྩལ་གྱད་ཀྱི་དགྲ་ལྷ་བཀོད༔ རྒྱབ་ཤམ་དཀར་མོ་བྱང་རིང་ལ༔ ཞང་ལྷ་གཉན་གྱི་དགྲ་ལྷ་བཀོད༔ ཤམ་བུ་སྣ་ཚོགས་མཛེས་རྒྱན་ལ༔ མྱུར་མགྱོགས་རྩལ་གྱི་དགྲ་ལྷ་བཀོད༔
དཀར་ཤམ་སྲ་མཁྲེགས་ཕ་ལམ་ལ༔ ལམ་ལྷ་གཉན་གྱི་དགྲ་ལྷ་བཀོད༔ དེ་ལྟར་དགྲ་ལྷ་རྟེན་བཙུགས་བཞིན༔ དེ་རིང་ཁྲབ་ཀྱི་མཁའ་ལ་བཞུགས༔ དགྲ་ལྷ་གཉན་པོ་དཔའ་མཁར་བསྟོད༔ སྲོག་སྐྱོབ་རྫོང་ཆེན་མངའ་གསོལ་ལོ༔ བསང་མཆོད་གསེར་སྐྱེམས་འདི་བཞེས་ལ༔ དགྲ་ལྷ་བདག་དང་མ་འབྲལ་ཅིག༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔
གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ མཚོན་ལ་དགྲ་ལྷ་བཀོད་པ་ནི༔ གཡས་ཤག་གསལ་བ་འོད་ལྡན་ལ༔ མྱུར་མགྱོགས་བཙན་གྱི་དགྲ་ལྷ་བཀོད༔ རལ་གྲི་དགྲ་སྲོག་གཅོད་བྱེད་ལ༔ དྲག་རྩལ་བདུད་ཀྱི་དགྲ་ལྷ་བཀོད༔ མདུང་རིང་ཐོག་རྒོད་འཁྱུགས་ཡག་ལ༔ ཁྲམ་ཐོགས་གཤིན་རྗེའི་དགྲ་ལྷ་བཀོད༔ རྩེ་མོ་ཕུར་བུ་འདྲིལ་འདེབས་ལ༔
ཤན་པ་དམར་ནག་དགྲ་ལྷ་བཀོད༔ མདའ་མོ་སྒྲ་གཅན་འགྱུ་བྱེད་ལ༔ ཀི་ཀང་གཟའ་བདུད་དགྲ་ལྷ་བཀོད༔ གཞུ་མོ་རྡོ་རྗེའི་འཆང་ལྡན་ལ༔ དམ་ཅན་ལེགས་རྩལ་དགྲ་ལྷ་བཀོད༔ གཞུ་བྲེང་འཁྱུག་མཽ་དྲིལ་ཆེན་ལ༔ སྔགས་སྲུང་མ་མོའི་དགྲ་ལྷ་བཀོད༔ དེ་ལྟར་དགྲ་ལྷའི་རྟེན་བཙུགས་བཞིན༔ དེ་རིང་མཚོན་ཆའི་མཁའ་ལ་བཞུགས༔ དགྲ་ལྷ་གཉན་པོ་དཔའ་མཁར་བསྟོད༔
དགྲ་སྲོག་གཅོད་པར་མངའ་གསོལ་ལོ༔ བསང་མཆོད་གསེར་སྐྱེམས་འདི་བཞེས་ལ༔ དགྲ་ལྷ་བདག་དང་མ་འབྲལ་ཅིག༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ ཕུབ་ལ་དགྲ་ལྷ་བཀོད་པ་ནི༔ ཕུབ་མོ་ཤར་གྱི་གླིང་ཁམས་ལ༔ དཀར་པོ་ལྷ་ཡི་དགྲ་ལྷ་བཀོད༔
ཕུབ་མོ་ལྷོ་ཡི་གླིང་ཁམས་ལ༔ ཤེལ་གིང་དཀར་པོའི་དགྲ་ལྷ་བཀོད༔ ཕུབ་མོ་ནུབ་ཀྱི་གླིང་ཁམས་ལ༔ ཡཀྴ་གནོད་སྦྱིན་དགྲ་ལྷ་བཀོད༔ ཕུབ་མོ་བྱང་གི་གླིང་ཁམས་ལ༔ སྔོན་པོ་ཀླུ་ཡི་དགྲ་ལྷ་བཀོད༔ ཕུབ་མོ་དབུས་ཀྱི་གླིང་ཁམས་ལ༔ དྲག་རྩལ་སྐྱོབ་པའི་དགྲ་ལྷ་བཀོད༔ དྲག་པོའི་རྔ་ཞོལ་དམར་ནག་ལ༔ སྲོག་སྐྱོབ་སྲུང་བའི་དགྲ་ལྷ་བཀོད༔
དེ་ལྟར་དགྲ་ལྷ་རྟེན་བཙུགས་བཞིན༔ དེ་རིང་ཕུབ་ཀྱི་མཁའ་ལ་བཞུགས༔ དགྲ་ལྷ་གཉན་པོ་དཔའ་མཁར་བསྟོད༔ སྲོག་སྐྱོབ་རྫོང་ཆེན་མངའ་གསོལ་ལོ༔ བསང་མཆོད་གསེར་སྐྱེམས་འདི་བཞེས་ལ༔ དགྲ་ལྷ་བདག་དང་མ་འབྲལ་ཅིག༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔
མི་ལ་དགྲ་ལྷ་བཀོད་པ་ནི༔ སྤྱི་བོ་བདེ་ཆེན་ཕོ་བྲང་ན༔ འཇམ་དཔལ་སྐུ་ཡི་དགྲ་ལྷ་བཀོད༔ མགྲིན་པ་ལོངས་སྤྱོད་ཕོ་བྲང་ན༔ པདྨ་གསུང་གི་དགྲ་ལྷ་བཀོད༔ སྙིང་ཁ་ཆོས་ཀྱི་ཕོ་བྲང་ན༔ ཕྱག་རྡོར་ཐུགས་ཀྱི་དགྲ་ལྷ་བཀོད༔ ལྟེ་བ་སྤྲུལ་པའི་ཕོ་བྲང་ན༔ ཡོན་ཏན་ཁྲོ་མོའི་དགྲ་ལྷ་བཀོད༔ གསང་གནས་བདེ་སྐྱོང་ཕོ་བྲང་ན༔
ཕྲིན་ལས་ཕུར་པའི་དགྲ་ལྷ་བཀོད༔ གཡས་པ་ཐབས་ཀྱི་ལག་པ་ལ༔

ཟ་བྱེད་ཕ་བཅུའི་དགྲ་ལྷ་བཀོད༔ གཡོན་པ་ཤེས་རབ་ལག་པ་ལ༔ གསོད་བྱེད་མ་བཅུའི་དགྲ་ལྷ་བཀོད༔ རྐང་གཡས་རྫུ་འཕྲུལ་གྱད་ཆེན་ལ༔ ལས་མཁན་ཕོ་རྒྱུད་དགྲ་ལྷ་བཀོད༔ རྐང་གཡོན་མྱུར་མགྱོགས་ཤུགས་ལྡན་ལ༔ ཕོ་ཉ་མོ་རྒྱུད་དགྲ་ལྷ་བཀོད༔ ཕྱི་ནང་གཟུགས་ཀྱི་ཆ་གནས་སུ༔ ཞི་ཁྲོའི་ལྷ་ཚོགས་བྱེ་བ་བཀོད༔ དེ་ལྟར་དགྲ་ལྷ་རྟེན་བཙུགས་བཞིན༔ དེ་རིང་རྣལ་འབྱོར་ལུས་ལ་བཞུགས༔
དགྲ་ལྷ་གཉན་པོ་དཔའ་མཁར་བསྟོད༔ སྲོག་ལྷ་བདག་སྐྱོབ་མངའ་གསོལ་ལོ༔ བསང་མཆོད་གསེར་སྐྱེམས་འདི་བཞེས་ལ༔ དགྲ་ལྷ་བདག་དང་མ་འབྲལ་ཅིག༔ སང་ནས་དགྲ་ལ་དམག་འདྲེན་ནོ༔ ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ཧཱུྃ༔ རྟ་ལ་དགྲ་ལྷ་བཀོད་པ་ནི༔ མགོ་བོ་གཡུ་འབྲུག་རྔམ་ཡག་ལ༔
དབུ་འཕང་མཐོ་བའི་དགྲ་ལྷ་བཀོད༔ རྔོག་གཞོལ་ལེ་བརྒན་འབར་བ་ལ༔ སེང་སྟག་འབྲུག་གི་དགྲ་ལྷ་བཀོད༔ སྒལ་རྒྱུད་རིན་ཆེན་ཕྲེང་བ་ལ༔ སྲ་མཁྲེགས་རྡོ་རྗེའི་དགྲ་ལྷ་བཀོད༔ མཇུག་མ་དུག་སྦྲུལ་འཁྱུག་ཆེན་ལ༔ སྒབ་འདྲེ་ཚར་གཅོད་དགྲ་ལྷ་བཀོད༔ རྐང་བཞི་རྔམ་པ་ལིང་ཆེན་ལ༔ རྩལ་ལྡན་མྱུར་མགྱོགས་དགྲ་ལྷ་བཀོད༔ སྒ་སྟན་ཉི་ཟླ་འཇའ་རིས་ལ༔
རྟེན་འབྲེལ་རྫས་ཀྱི་དགྲ་ལྷ་བཀོད༔ རྟ་མགོ་རྡོ་རྗེའི་གོ་ཁྲབ་ལ༔ སྲོག་སྐྱོབ་མི་ཤིགས་དགྲ་ལྷ་བཀོད༔ དེ་ལྟར་དགྲ་ལྷ་རྟེན་བཙུགས་བཞིན༔ དེ་རིང་རྟ་ཡི་སྲུང་ལ་བཞུགས༔ དགྲ་ལྷ་གཉན་པོའི་དཔའ་མཁར་བསྟོད༔ མྱུར་མགྱོགས་ཤུགས་ལྡན་མངའ་གསོལ་ལོ༔ བསང་མཆོད་གསེར་སྐྱེམས་འདི་བཞེས་ལ༔ དགྲ་ལྷ་བདག་དང་མ་འབྲལ་ཅིག༔ སང་ནས་དགྲ་ལ་དམག་འདྲེན་ནོ༔
ཉེས་ཅན་དགྲ་བོ་ཆམ་ལ་ཕོབ༔ གསོལ་ལོ་གསོལ་ལོ་ལྷ་གསོལ་ལོ༔ ༈ མེ་སྒྱོགས་དགྲ་ལྷའི་དཔང་བསྟོད་ནི། ཧཱུྃ། སྦོར་ལ་དགྲ་ལྷ་བཀོད་པ་ནི། ། གཡས་པ་ཐབས་ཀྱི་རྭ་རྩེ་ལ། ། མགོན་པོ་ཕོ་རྒྱུད་དགྲ་ལྷ་བཀོད། ། གཡོན་པ་ཤེས་རབ་རྭ་རྩེ་ལ། ། ལྷ་མོ་མོ་རྒྱུད་དགྲ་ལྷ་བཀོད། ། ངར་ལྡན་ལྕགས་ཀྱི་སྦུ་གུ་ལ། །
བྱ་རོག་གདོང་ཅན་དགྲ་ལྷ་བཀོད། ། སོ་ཕ་དགྲ་སྙིང་དམར་འབྱིན་ལ། ། ཞིང་སྐྱོང་ཡབ་ཡུམ་དགྲ་ལྷ་བཀོད། ། སོ་མིག་མཐོང་བ་དབུགས་སྡུད་ལ། ། སྤྲེལ་གདོང་ཕོ་མོའི་དགྲ་ལྷ་བཀོད། ། མེ་སྐམ་ཚོད་འཛིན་ཕོ་ཉ་ལ། ། མགར་བ་དམར་ནག་དགྲ་ལྷ་བཀོད། ། རས་མདའ་དུག་སྦྲུལ་འཁྱུག་ཡག་ལ། ། ཀླུ་བདུད་ནག་པོའི་དགྲ་ལྷ་བཀོད། ། རྣ་ཕོར་ཚྭ་ཚྭ་འཁྲུགས་པ་ལ། །
ཧར་ལེན་བཅོ་བརྒྱད་དགྲ་ལྷ་བཀོད། ། སུ་མེ་མདེལ་རྫས་འབྱོར་བྱེད་ལ། ། རོལ་པ་བཅོ་བརྒྱད་དགྲ་ལྷ་བཀོད། ཁྲོ་མདེལ་གནམ་ལྕགས་ཐོག་དམར་ལ། ། སྲོག་བདག་ཤེལ་གིང་དགྲ་ལྷ་བཀོད། ། སྒྲ་སྐད་གཡུ་འབྲུག་ང་རོ་ལ། ། ཀི་ཀང་གཟའ་བདུད་དགྲ་ལྷ་བཀོད། ཁོ་ཐོ་དུག་གི་བང་མཛོད་ལ། ། གཟའ་ཆེན་བརྒྱད་ཀྱི་དགྲ་ལྷ་བཀོད། ། ཤ་ཁག་ཆུ་སྲིན་གྲེ་འཐམ་ལ། །
གདོང་མོ་བཞི་ཡི་དགྲ་ལྷ་བཀོད། ། འཇལ་ཕོར་སྲོག་ཟན་སྡིག་རྒོད་ལ། ། ཤ་ཟ་སྲིན་པོའི་དགྲ་ལྷ་བཀོད། ། མགྱོགས་རྫས་ཧུར་ཐུམ་སྲོག་བདག་ལ། ། རྒྱུ་སྐར་ཉེར་བརྒྱད་དགྲ་ལྷ་བཀོད། དྲག་པོའི་ཤིང་གི་དགུ་མཐའ་ལ། ། ཕོ་ཉ་ལས་བྱེད་དགྲ་ལྷ་བཀོད། ། ཀྱུས་མཛེར་གནམ་ལྕགས་ངར་མ་ལ། ། རང་སྲུང་ལྷ་ཡི་དགྲ་ལྷ་བཀོད། ། སྦོར་ཤུབས་དུག་གི་ཕག་རྒོད་ལ། །
ནག་པོ་བདུད་ཀྱི་དགྲ་ལྷ་བཀོད། ། རྫས་ཁུག་གདུག་པ་སྤིར་གཟུགས་ལ། ། ས་བདག་གཉན་གྱི་དགྲ་ལྷ་བཀོད། ། མདེལ་ཁེབ་རུས་སྦལ་ལྟོ་སྦྱོར་ལ། ། སྤར་སྨེ་ལོ་ཟླའི་དགྲ་ལྷ་བཀོད། ། མདེལ་ཁུག་ཉ་མོ་འཁྱུག་ཡག་ལ། ། ཀླུ་བདུད་གདོལ་པའི་དགྲ་ལྷ་བཀོད། འབྱུང་བ་ལྔ་འདུས་མེ་སྒྱོགས་འདི། ། དུག་ལྔའི་དགྲ་ལ་བཏབ་པའི་ཚེ། ། ཕུང་པོ་ལྔ་པོ་ཐལ་བར་བརླག །
ཡེ་ཤེས་ལྔ་ཡི་ཀློང་དུ་བསྟིམ། ། དེ་ལྟར་དགྲ་ལྷ་རྟེན་བཙུགས་བཞིན། ། དམ་ཉམས་དགྲ་ལ་དམག་འདྲེན་ན། ། ཞིང་བཅུའི་དགྲ་བོ་ཆམ་ལ་ཕོབ། ། གསོལ་ལོ་གསོལ་ལོ་ལྷ་གསོལ་ལོ། བཀའ་བརྒྱད་ལྷ་བསང་དགྲ་ལྷའི་ཆ་རྐྱེན་དུ་གནུབས་ལོའི་སྐྱེས་སྤྲུལ་ཨཽ་ཌཱི་ཤ་དྷ་ཡིས་ཉམས་མཚར་དུ་བྲིས་པ་ལ་ནོངས་པ་མཆིས་ན་དམ་ཅན་ཆོས་སྐྱོང་སྲུང་མར་བཤགས། དགེ་བས་དགྲ་ལྷ་མི་དང་མི་འབྲལ་ཞིང་ཕ་རོལ་དམ་ཉམས་སྲོག་གི་གཤེད་མར་ཤོག ། སརྦ་མངྒ་ལཾ།། །། ཧཱུྃ༔ འབྲུ་རིགས་སྲིད་པའི་དགྲ་ལྷ་བསངས༔
གདོང་རིགས་སྲིད་པའི་དགྲ་ལྷ་བསངས༔ སྒ་རིགས་སྲིད་པའི་དགྲ་ལྷ་བསངས༔ དབྲ་རིགས་སྲིད་པའི་དགྲ་ལྷ་བསངས༔ ཕ་ལྷ་གཉེན་གྱི་དགྲ་ལྷ་བསངས༔ མ་ལྷ་གཉེན་གྱི་དགྲ་ལྷ་བསངས༔ འཕྲག་ལྷ་གཉེན་གྱི་དགྲ་ལྷ་བསངས༔ ཡུལ་ལྷ་གཉེན་གྱི་དགྲ་ལྷ་བསངས༔ སྐྱེས་ལྷ་གཉེན་གྱི་དགྲ་ལྷ་བསངས༔ སྲོག་ལྷ་གཉེན་གྱི་དགྲ་ལྷ་བསངས༔ བྱེས་ལམ་གཞི་ཡི་དགྲ་ལྷ་བསངས༔
བསང་ངོ་གསོལ་ལོ་ཕྲིན་ལས་མཛོད༔ བསང་གསོལ་སོགས་རྒྱས་སྤྲོས་སྐབས་བསྟན་སྐྱོང་ཡུལ་གྱི་ཆོ་གའང་འདིར་འཛུད་དགོས། ་་་་་ མཆན། དེ་ནས་བརྟན་མའི་གཏོར་མ་བསང་ནང་དུ་འབུལ༔ གཞི་མཚམས་སུ་འབུལ་ན་ལྷ་བསྭོ་བྱ༔ ཧཱུྃ༔ ཡུལ་ནི་གངས་ཅན་བོད་ཀྱི་ཡུལ༔ གཞོ་སྟོད་ཏི་སྒྲོའི་གནས་མཆོག་ནས༔ གཙོ་མོ་བཀྲ་ཤིས་ཚེ་རིང་མ༔ འཁོར་ནི་ཡེ་ཤེས་མཁའ་འགྲོ་བཞི༔
གསེར་སྐྱེམས་ཕུད་དང་གཏོར་མས་བརྔན༔ སངས་རྒྱས་བསྟན་པའི་བྱ་ར་མཛོད༔ ཧཱུྃ༔ ཡུལ་ནི་ཀོང་ཡུལ་མཐིང་བྲག་ནས༔ སྲིང་གཅིག་རྡོ་རྗེ་བོད་ཁམས་སྐྱོང་༔ གསེར་སྐྱེམས་ཕུད་དང་གཏོར་མས་བརྔན༔ དུས་འཁྲུག་ཞི་བའི་ཕྲིན་ལས་མཛོད༔ ཧཱུྃ༔ ཡུལ་ནི་མ་ཕམ་གཡུ་མཚོའི་གནས༔ སྲིང་གཅིག་རྡོ་རྗེ་གཡའ་མ་སྐྱོང་༔
གསེར་སྐྱེམས་ཕུད་དང་གཏོར་མས་བརྔན༔ ནད་ཡམས་ཞི་བའི་ཕྲིན་ལས་མཛོད༔ ཧཱུྃ༔ ཡུལ་ནི་བལ་བོད་མཚམས་ཀྱི་གནས༔ སྲིང་གཅིག་གངས་དཀར་ཤ་མེད་མ༔ གསེར་སྐྱེམས་ཕུད་དང་གཏོར་མ་བརྔན༔ སད་སེར་ཞི་བའི་ཕྲིན་ལས་མཛོད༔ ཧཱུྃ༔ ཡུལ་ནི་གནམ་མཚོ་ཕྱུག་མོ་རུ༔ སྲིང་གཅིག་འབྲོག་ཆེན་འཁོར་འདུས་མ༔
གསེར་སྐྱེམས་ཕུད་དང་གཏོར་མས་བརྔན༔ ནོར་གྱི་གཡང་ཉམས་ཞི་བར་མཛོད༔ ཧཱུྃ༔ ཡུལ་ནི་བྲག་དམར་མཆིམས་ཕུ་རུ༔ སྲིང་གཅིག་རྡོ་རྗེ་གཡུ་བུན་མ༔ གསེར་སྐྱེམས་ཕུད་དང་གཏོར་མས་བརྔན༔ བོད་ཁམས་བདེ་བའི་ཕྲིན་ལས་མཛོད༔ ཧཱུྃ༔ ཡུལ་ནི་སྦས་ལུང་ཡར་འབྲོག་མཚོ༔ སྲིང་གཅིག་ཁ་རག་ཁྱུང་བཙུན་མ༔
གསེར་སྐྱེམས་ཕུད་དང་གཏོར་མས་བརྔན༔ ཟབ་ཆོས་རྒྱས་པའི་ཕྲིན་ལས་མཛོད༔ ཧཱུྃ༔ ཡུལ་ནི་ཚ་ཤོད་རོང་བཞི་རུ༔ སྲིང་གཅིག་རྡོ་རྗེ་ཀླུ་མོ་རྒྱལ༔ གསེར་སྐྱེམས་ཕུད་དང་གཏོར་མས་བརྔན༔ གངས་ཅན་སྲུང་བའི་ཕྲིན་ལས་མཛོད༔ ཧཱུྃ༔ ཡུལ་ནི་བལ་ཡུལ་ཤེལ་ཕུག་ཏུ༔ སྲིང་གཅིག་རྡོ་རྗེ་དྲག་མོ་རྒྱལ༔
གསེར་སྐྱེམས་ཕུད་དང་གཏོར་མས་བརྔན༔ རིན་ཆེན་གཏེར་གྱི་སྲུང་མ་མཛོད༔ ཧཱུྃ༔ ཡུལ་ནི་རི་བོ་མ་ལའི་ཤར༔ སྲིང་གཅིག་བཙན་གྱི་སྨན་གཅིག་མ༔ གསེར་སྐྱེམས་ཕུད་དང་གཏོར་མས་བརྔན༔ ཕྱི་ནང་བར་ཆད་ཞི་བར་མཛོད༔ ཧཱུྃ༔ ཡུལ་ནི་ན་ལེན་ཤིང་གཅིག་དྲུང་༔ སྲིང་གཅིག་ཨུག་ཆོས་གཡར་མོ་སིལ༔
གསེར་སྐྱེམས་ཕུད་དང་གཏོར་མས་བརྔན༔ དགྲ་བགེགས་ཚར་གཅོད་ཕྲིན་ལས་མཛོད༔ ཧཱུྃ༔ ཡུལ་ནི་རྡོ་རྗེ་བྲག་དམར་ན༔ སྲིང་གཅིག་དྲིལ་བུ་སི་ལེ་མ༔ གསེར་སྐྱེམས་ཕུད་དང་གཏོར་མས་བརྔན༔ ཁམས་སུམ་དབང་སྡུད་ཕྲིན་ལས་མཛོད༔ དེ་ནས་ཆོས་སྐྱོང་སྤྱི་ཡི་གཏོར་མ་ནི༔ བྱིན་གྱིས་བརླབས་ལ་ཁ་བསྔོ་བྱ༔ གཏོར་འགུགས་ན་མོ་དཀོན་མཆོག? དེ་ནས་འབུལ་བ་ནི༔
ཧཱུྃ༔ བསྐལ་པའི་མེ་ལྟར་འབར་བའི་ཀློང་༔ གྲུ་གསུམ་ཨེ་ཡི་ཀློང་དཀྱིལ་ནས༔ ལེགས་ལྡན་ནག་པོ་ཕྱག་བཞི་པ༔ རྫུ་འཕྲུལ་དབྱིངས་ནས་སྐུར་བཞེངས་ཤིག༔ དམར་གྱི་གཏོར་མ་འདི་བཞེས་ལ༔ སངས་རྒྱས་བསྟན་པ་བསྲུང་དུ་གསོལ༔ རྣལ་འབྱོར་བདག་གི་དཔུང་གཉེན་མཛོད༔ བསྟན་དགྲ་དམ་ཉམས་ཆམ་ལ་ཕོབ༔ བཅོལ་བའི་ཕྲིན་ལས་འགྲུབ་པར་མཛོད༔
ཨོཾ་ཤྲཱི་མ་ཧཱ་ཀཱ་ལ་ཀ་ར་ཙ་ཏུར་ཡ་ཀཱ་ལི་དྷེ་ཝི་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ འཇིགས་སུ་རུང་བའི་གནས་མཆོག་ནས༔ སྲོག་བདག་ལས་མགོན་བྱ་རོག་གདོང་༔ རྫུ་འཕྲུལ་ནམ་མཁའི་དབྱིངས་ནས་བཞེངས༔ དམར་གྱི་གཏོར་མ་འདི་བཞེས་ལ༔ ཟབ་གཏེར་གཉན་གྱི་མེལ་ཚེ་མཛོད༔ སྔོན་གྱི་ཐ་ཚིག་དྲན་པར་གྱིས༔ བརྣག་པའི་དམ་ཉམས་དགྲ་བོ་ཡི༔ མགོ་སྙིང་སྲོག་རྩ་ཕྲོལ་ལ་ཤོག༔
བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མ་ཧཱ་ཀཱ་ལ་ཧེ་རུ་ཀ་ཁཱ་ཁ་མུ་ཁ་ཀྲོ་ཏི་ཙཎྜི་ཡ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ རྔམ་ཆེན་གངས་དཀར་སྦས་ཡུལ་ནས༔ སྟོབས་ལྡན་ཞིང་སྐྱོང་སེངྒེའི་གདོང་༔ དྲག་རྩལ་མེ་རླུང་དབུས་ནས་བཞེངས༔ དམར་གྱི་གཏོར་མ་འདི་བཞེས་ལ༔ ཀ་ཆ་དཀོར་ནོར་གཉེར་དུ་བསྐོས༔ དུས་དྲུག་སྲུང་བའི་མེལ་ཚེ་གྱིས༔ ཕ་རོལ་གདུག་པས་སྡང་གྱུར་ན༔
སྙིང་ཁྲག་དྲོང་ཞིང་དོན་སྙིང་བཞེས༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མ་ཧཱ་ཀཱ་ལ་སིངྷ་མུ་ཁ་སི་ཎ་ར་མ་ཀྲོ་ཏི་སིངྷ་མུ་ཁ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ ཁྲག་ཞག་འཁྲུགས་པའི་རྦ་ཀློང་ནས༔ མ་གཟའ་རྡོར་ལེགས་ཤན་པ་འབུམ༔ མངོན་སྤྱོད་ཕྲིན་ལས་མཛད་ཕྱིར་བཞེངས༔ ཤ་ཁྲག་གཏོར་མ་འདི་བཞེས་ལ༔ རྣལ་འབྱོར་བདག་ལ་དགྲ་བྱུང་ན༔ གཉེན་འདུན་ཡིན་ཡང་མྱུར་དུ་སྒྲོལ༔
བརྣག་པའི་དགྲ་བོ་ཤོར་ར་རེ༔ བྱད་མའི་ཡུལ་ཞིང་རྟེན་དང་ཕྲོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མ་ཏྲི་ཨེ་ཀ་ཛཱ་ཊི་ཀི་ཀང་རཱ་ཧུ་ལ་བཛྲ་ས་དྷུ་ཡ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ ཟངས་རི་ཁྲག་མཚོའི་དུར་ཁྲོད་ནས༔ བཙན་རྒོད་རོལ་པ་སྐྱ་བདུན་རྣམས༔ མྱུར་མགྱོགས་ལས་ལ་བསྐུལ་ཕྱིར་བཞེངས༔ དགྲ་ཤ་ཁྲག་མཆོད་འདི་བཞེས་ལ༔ བཙན་དམར་དམག-དཔུང་དགྲ་ལ་དྲོངས༔
ཀ་ཆ་དཀོར་ནོར་འཕྲོག་བྱེད་པའི༔ དམ་ཉམས་དགྲ་ཡི་ཡུལ་དུ་ཆོས༔ གྲི་ཐོགས་ཤན་པའི་དམག་དཔུང་སྐྱེད༔ དགྲ་བོ་མི་ནོར་ཕྱགས་མས་ཐོབ༔ རེག་ཕུང་དུག་མདའི་གཟེར་བུ་རྒྱོབ༔ སྔོན་ཚེ་པད་འབྱུང་བཀའ་མ་བཅག༔ ད་ལྟ་རིག་འཛིན་དམ་མ་བཀྲལ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཙ་ཏྲི་ཤུ་ལ་ཙཎྜ་སྭ་བྷཱ་ཝ་ཡ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔
བཀའ་གཏེར་དཀྱིལ་འཁོར་ཡོངས་རྫོགས་ཀྱི༔ སྲུང་མ་དམ་ཅན་གཏེར་བདག་རྣམས༔ རང་རང་མངོན་རྟོགས་བསྟན་ཕྱིར་དུ༔ དགྲ་ཤ་ཁྲག་མཆོད་འདི་བཞེས་ལ༔ བོས་པའི་ཚེ་ན་སྙན་མ་སྲ༔ གཡབ་པའི་ཚེ་ན་སྤྱན་མ་རྟུལ༔ རྦད་པའི་ཚེ་ན་མཐུ་མ་ཆུང་༔ མངག་པའི་ཚེ་ན་བང་མ་བུལ༔ རིག་འཛིན་བདག་གིས་བསྐུལ་བའི་ཚེ༔ བསྟན་དགྲ་སྒོས་དགྲ་རྩད་ནས་ཆོད༔
དམིགས་པའི་དགྲ་བོ་ཤོར་ར་རེ༔ གདུག་པའི་རུ་ཏྲ་མྱུར་དུ་སྒྲོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་སརྦ་དྷརྨ་པཱ་ལ་ཡ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཙང་སྦྱར་མ་སོགས་གཏོར་འབུལ་རིག་འཛིན་བརྒྱུད་པའི་བར་སོང༌། དེ་ནས་དགྲ་ལྷའི་གཏོར་མ་བསང་ནང་དུ་འབུལ་ལམ་གཙང་སར་བསྐྱལ་ལ༔ ཧཱུྃ༔ དགྲ་ལྷ་ཆེན་པོ་མཐུ་སྟོབས་དབང་༔ གཟི་བྱིན་སྟོབས་ཀྱི་བདག་པོ་རྣམས༔ མཆོད་བསྟོད་གསེར་སྐྱེམས་འདི་བཞེས་ལ༔
རྣལ་འབྱོར་བདག་ཅག་འཁོར་བཅས་ལ༔ ལུས་དང་གྲིབ་མ་བཞིན་དུ་འགྲོགས༔ ཁ་འཛིན་སྡོངས་གྲོགས་རྒྱབ་རྟེན་མཛོད༔ དཔུང་གཉེན་བཅོལ་བའི་ཕྲིན་ལས་མཛོད༔ ཅེས་གཏོར་མ་འབུལ་ཞིང་ཕྲིན་ལས་བཅོལ༔ བརྟན་མའི་གཏོར་འབུལ་ནི། ཧཱུྃ༔ སྐྱེ་མཆེད་བཅུ་གཉིས་གནས་འཛིན་མ༔ ལོ་སྐོར་བཅུ་གཉིས་སྐྱོང་མཛད་མ༔ དུས་ཚོད་བཅུ་གཉིས་མངའ་སྒྱུར་མ༔
དོན་ལ་རྣལ་འབྱོར་བཅུ་གཉིས་ཏེ༔ དམ་ཚིག་ཅན་གྱི་ཚོགས་ཁང་ཉུལ༔ དུས་དྲུག་ཉུལ་ལེ་བཅུ་གཉིས་མ༔ གསེར་སྐྱེམས་ཕུད་དང་གཏོར་མས་བརྔན༔ ཕྱི་ཡི་སྣང་བ་དབང་དུ་སྡུད༔ ནང་གི་རྩ་རླུང་ལྗོན་ཤིང་སྐྱེད༔ བཀྲ་ཤིས་བདེ་ལེགས་ཕུན་ཚོགས་སྤེལ༔ བཅོལ་བའི་ཕྲིན་ལས་འགྲུབ་པར་མཛོད༔ ཅེས་གསེར་སྐྱེམས་འབུལ་ཞིང་ཕྲིན་ལས་བཅོལ༔ དེ་ནས་བརྔན་འབུལ་བ་ནི༔
གསེར་སྐྱེམས་དང་བཅས་གཙང་མའི་རི་ཞིག་ཏུ་བསྐྱལ་ལོ༔ ཧཱུྃ༔ ང་ནི་རིག་འཛིན་པདྨ་འབྱུང་༔ ང་ནི་དཀྱིལ་འཁོར་ཀུན་གྱི་གཙོ༔ ང་ནི་མཁའ་འགྲོ་ཀུན་གྱི་ཡབ༔ ང་ནི་དཔའ་བོ་ཀུན་གྱི་རྗེ༔ མཆོག་གསུམ་རྩ་གསུམ་འདུས་པའི་གཙོ༔ ཡེ་ཤེས་འཇིག་རྟེན་མགྲོན་རྣམས་ཀུན༔ བདེན་གཉིས་དཀོན་མཆོག་བཀའ་ལ་ཉོན༔ དེ་རིང་སྣ་ཚོགས་བརྔན་གྱིས་མཆོད༔
ཀུན་ཚང་ཡ་མཚན་འདི་ལྟར་རོ༔ ཧཱུྃ༔ དར་ཚོན་འཇའ་གུར་ཀྱི་ལི་ལི༔ མཆོག་གསུམ་ལྷ་ཚོགས་མཉེས་ཕྱིར་འབུལ༔ དཀར་རྒྱན་གཟི་འབར་ཏ་ལ་ལ༔ རྩ་གསུམ་ལྷ་ཚོགས་མཉེས་ཕྱིར་འབུལ༔ བ་ལིཾ་བརྗིད་ཆགས་ཡེ་རེ་རེ༔ དཀྱིལ་འཁོར་ལྷ་ཚོགས་མཉེས་ཕྱིར་འབུལ༔ དཔལ་གཏོར་བཤོས་བུ་ཧྲངས་སེ་ཧྲང་༔ འཇིག་རྟེན་དྲེགས་སྡེ་མཉེས་ཕྱིར་འབུལ༔
དཀར་མངར་སྨན་སྣ་ཆི་ལི་ལི༔ ཕྱི་རྒྱུད་དཀར་ཕྱོགས་མཉེས་ཕྱིར་འབུལ༔ ཤ་ཁྲག་རྒྱ་མཚོ་མེ་རེ་རེ༔ ནག་ཕྱོགས་དྲེགས་པ་མཉེས་ཕྱིར་འབུལ༔ གོ་མཚོན་རུ་དར་ལྷབས་སེ་ལྷབ༔ ཆོས་སྐྱོང་དགྲ་ལྷ་མཉེས་ཕྱིར་འབུལ༔ བཀྲ་ཤིས་རྫས་རྟགས་སྤུངས་སེ་སྤུང་༔ ནོར་ལྷ་གཏེར་བདག་མཉེས་ཕྱིར་འབུལ༔ འདབ་ཆགས་གཤོག་འགྱུར་ལིངས་སེ་ལིང་༔ ཕྱི་རྒྱུད་གཞི་བདག་མཉེས་ཕྱིར་འབུལ༔
གཡག་ནག་ངར་སྒྲ་ཁྲ་ལ་ལ༔ ཕོ་རྒྱུད་ཆོས་སྐྱོང་དགྱེས་ཕྱིར་འབུལ༔ ལུག་དཀར་འབའ་སྒྲ་དི་རི་རི༔ ཡུལ་ལྷ་ས་སྲུང་ཚོགས་ལ་འབུལ༔ ར་སྐྱེས་སྦྲིད་པ་ཤ་ར་ར༔ ཐེའུ་རང་དམ་ཅན་ཚོགས་ལ་འབུལ༔ གྱི་ལིང་རྟ་སྐད་ཙེ་རེ་རེ༔ མ་སང་གཡའ་སྤང་ཚོགས་ལ་འབུལ༔ རི་དྭགས་གར་རྩེད་ཁྱུགས་སེ་ཁྱུག༔ ཟོ་དོར་གཉན་པོའི་ཚོགས་ལ་འབུལ༔
གཅན་སྤྱང་ངར་སྐད་འུ་རུ་རུ༔ འཇིག་རྟེན་དྲེགས་པའི་ཚོགས་ལ་འབུལ༔ ཆངས་བུ་གཏོར་མ་ཉི་ལི་ལི༔ རིགས་དྲུག་ལན་ཆགས་བགེགས་ལ་འབུལ༔ ཧཱུྃ༔ ཕྱི་ནང་མཆོད་པ་སྣ་ཚོགས་དང་༔ སྤྱན་གཟིགས་བརྔན་མཆོད་དཔག་མེད་འདིས༔ ཡེ་ཤེས་འཇིག་རྟེན་ལ་སོགས་པ༔ སྲིད་པའི་རྩེ་མོ་མན་ཆོད་དང་༔ ན་རག་དམྱལ་ཁམས་ཡན་ཆོད་ཀྱི༔
སྲིད་པ་ཆགས་པའི་ལྷ་འདྲེར་འབུལ༔ སོ་སོར་མཉེས་པའི་འདོད་ཡོན་ཚོགས༔ ཟད་མེད་ནམ་མཁའི་མཐའ་དང་མཉམ༔ ཡིད་མཐུན་མཆོད་པ་སྣ་ཚོགས་ཀྱིས༔ སྟོང་གསུམ་འཛམ་གླིང་ས་བདག་བརྔན༔ མཐུན་རྫས་འདོད་རྒུ་འདི་འབུལ་གྱིས༔ རྟེན་འབྲེལ་ལེགས་པའི་ཡོན་ཏན་སྤེལ༔ ཤི་བ་ཡོད་ན་བསླང་དུ་གསོལ༔ ན་བ་ཡོད་ན་གསོ་བར་མཛོད༔ གས་པ་ཡོད་ན་སྲུབ་ཏུ་སྦྱོར༔
ཆད་པ་ཡོད་ན་མཐུད་དུ་གསོལ༔ བླ་མེད་དཀྱིལ་འཁོར་དམ་ཚིག་བསྐང་༔ ཡི་དམ་རྒྱུད་སྡེའི་བཀའ་ཆད་བཤགས༔ ཆོས་སྐྱོང་རྣམས་ཀྱི་འཁུ་ལྡོག་ཁྲོལ༔ ཡུལ་ལྷ་གཞི་བདག་ཕོག་ཐུག་ཞི༔ རིགས་དྲུག་ལན་ཆགས་བུ་ལོན་འཁོར༔ ཚེ་རབས་མི་དགེའི་ཤ་འཁོན་བྱང་༔ དུས་འཁྲུག་མཚོན་ཆའི་བསྐལ་པ་ཉམས༔ ནད་རིམས་དལ་ཡམས་ངན་པ་ཆོད༔ ཡུལ་འདིར་བཀྲ་ཤིས་ཕུན་སུམ་ཚོགས༔
འཇིག་རྟེན་ལོ་ཕྱུག་རྟག་ཏུ་ལེགས༔ ཆར་ཆུ་དུས་འབེབས་བསྐལ་པ་བཟང་༔ ཧཱུྃ༔ ལྷ་དང་ཕྱི་རྒྱུད་སྲུང་མ་ཀུན༔ དགྱེས་པའི་མཆོད་གཏོར་འདི་བཞེས་ལ༔ ཕྱི་ནང་བར་ཆད་ཞི་བ་དང་༔ རྣལ་འབྱོར་བདག་གི་ཁ་འཛིན་མཛོད༔ ཉིན་གསུམ་ཉིན་གྱི་བྱ་ར་དང་༔ མཚན་གསུམ་མཚན་གྱི་མེལ་ཚེ་གྱིས༔ ལུས་དང་གྲིབ་མ་བཞིན་དུ་འགྲོགས༔
སྔོན་ཚེ་ཀུན་བཟང་ཆེ་མཆོག་བཀའ༔ བར་དུ་ཁྲོ་རྒྱལ་འདུས་པའི་ལུང་༔ རིག་འཛིན་པདྨ་འབྱུང་གནས་ལ༔ བསམ་ཡས་མཆིམས་ཕུའི་ཀེའུ་ཚང་དུ༔ ཁྱེད་རྣམས་སྲོག་སྙིང་ཕུལ་བ་བཞིན༔ ཐ་ཚིག་གཉན་པོ་དྲན་པར་གྱིས༔ ཁས་བླངས་དམ་བཅའ་མ་འདའ་བར༔ སངས་རྒྱས་བསྟན་པ་གཉན་པོ་སྲུང་༔ རིག་འཛིན་བདག་གི་གྲོགས་དན་སྒྲུབས༔ ཟབ་ཆོས་སྙིང་གི་ཐིག་ལེ་འདི༔
ཕྱོགས་བཅུར་སྤེལ་བའི་སྡོང་གྲོགས་མཛོད༔ རྣལ་འབྱོར་བདག་གི་བཅོལ་བའི་ལས༔ དེང་འདིར་འགྲུབ་པའི་ཕྲིན་ལས་མཛོད༔ ཨོཾ་སརྦ་དྷརྨཱ་སྭ་བྷཱ་ཧེ་ཁ་ཁ་ཁཱ་ཧི༔ ཨོཾ་སརྦ་ནཱ་ཐ་སྭ་བྷཱ་ཧེ་ཁ་ཁ་ཁཱ་ཧི༔ ཨོཾ་སརྦ་ལོ་ཀ་སྭ་བྷཱ་ཧེ་ཁ་ཁ་ཁཱ་ཧི༔ ཨོཾ་སརྦ་དྷརྨ་པཱ་ལ་ཡ་ཁ་ཁ་ཁཱ་ཧི༔ ཨོཾ་སརྦ་ཀྵེ་ཊ་པཱ་ལ་ཡ་ཁ་ཁ་ཁཱ་ཧི༔ ཨོཾ་སརྦ་ལོ་ཀ་པཱ་ལ་ཏ་ཡ་ཁ་ཁ་ཁཱ་ཧི༔ ཨོཾ་བྷཱུ་མི་པ་ཏི་ཡ་ཁ་ཁ་ཁཱ་ཧི༔
ཨོཾ་སརྦ་ལཽ་ཀ་པཱ་ལ་ཡ་ཁ་ཁ་ཁཱ་ཧི༔ ཨོཾ་ཨཱཿཧཱུྃ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཁ་ཁ་ཁཱ་ཧི༔ ཞེས་ཕུལ༔ རིག་འཛིན་བརྒྱུད་པ་སོགས་མཐའ་དབྱུང༌། དེ་ནས་མདའ་དར་དང་ཕྱེ་མར་ཐོགས་ལ་གཡང་འགུགས་པ་ནི༔ ཧཱུྃ༔ ཆོས་དབྱིངས་བདེ་ཆེན་ཕོ་བྲང་ནས༔ ཀུན་བཟང་ཆེ་མཆོག་ཡབ་ཡུམ་གྱི༔ ཐུགས་རྗེ་རང་རྒྱུད་སྨིན་མཛད་པ༔ དེ་རིང་འོད་གསལ་གཡང་འགུག་གོ༔
བདེ་ཆེན་ལྷུན་གྲུབ་ཞིང་ཁམས་ནས༔ ཡི་དམ་རྩ་གསུམ་འདུས་པ་ཡི༔ བྱིན་རླབས་དངོས་གྲུབ་སྟེར་མཛད་པ༔ བསྐྱེད་རྫོགས་རྟེན་འབྲེལ་གཡང་འགུག་གོ༔ ཀློང་ལྔ་ཟེར་ཕྲེང་ཕོ་བྲང་ནས༔ པད་འབྱུང་རིག་འཛིན་འདུས་པའི་ཚོགས༔ ཟབ་ཆོས་གཏེར་གྱི་མཛོད་གླིང་རྣམས༔ མྱུར་དུ་འགྱེད་པའི་གཡང་འགུག་གོ༔ མཐའ་ཡས་གང་འདུལ་ཕོ་བྲང་ནས༔ གྲུབ་ཐོབ་རྗེས་འབྲང་འཚོགས་པའི་མཆོག༔
བཀའ་བབ་གཏེར་ལ་སྤྱོད་མཛད་པའི༔ ཀུན་འབྱུང་ནོར་བུའི་གཡང་འགུག་གོ༔ གཟི་ལྡན་མེ་ཡི་ཕོ་བྲང་ནས༔ ཆོས་སྐྱོང་དམ་ཅན་གཏེར་གྱི་བདག༔ མཐུ་སྟོབས་ཆེ་བཙན་མྱུར་མགྱོགས་པ༔ དྲག་རྩལ་མཐུ་སྟོབས་གཡང་འགུག་གོ༔ ཡིད་འོང་འདོད་རྒུའི་ཕོ་བྲང་ནས༔ ཛམ་ལྷ་དབང་སྡུད་ནོར་བདག་འབུམ༔ སྙན་གྲགས་ཚེ་ཆོས་བཀྲག་དང་མདངས༔ ལོངས་སྤྱོད་སྲིད་ཀྱི་གཡང་འགུག་གོ༔
ཕྱི་རྒྱུད་རང་རང་གནས་མཆོག་ནས༔ སྲིད་པའི་ལྷ་འདྲེ་མགྲོན་གྱི་ཚོགས༔ ལོ་ལེགས་བཀྲ་ཤིས་འབྲུ་སྤེལ་བ༔ འདོད་རྒུ་ཐུན་མོང་གཡང་འགུག་གོ༔ རྒྱུན་བསང་སྐབས་འདི་ནས་འོག་གི་ཧཱུྃ་ཡེ་ཤེས་འཇིག་རྟེན་ལ་སོགས་པའི་སོགས་ཁོ་ནར་མཛད་སྲོལ་འདུག ་་་་་ མཆན། ཧཱུྃ༔ བརྟན་པ་མཐོ་བ་ནམ་མཁའི་གཡང་༔ དེ་རིང་གནས་འདིར་གཡང་དུ་ལེན༔ རྒྱུད་འཛིན་གསལ་བ་ཉི་ཟླའི་གཡང་༔
དེ་རིང་གནས་འདིར་གཡང་དུ་ལེན༔ སྲིད་འཕེལ་གྲངས་མང་གཟའ་སྐར་གཡང་༔ དེ་རིང་གནས་འདིར་གཡང་དུ་ལེན༔ སྙན་གྲགས་ཀུན་ཁྱབ་གཡུ་འབྲུག་སྐད༔ དེ་རིང་གནས་འདིར་གཡང་དུ་ལེན༔ དགྲ་ལྷ་མྱུར་མགྱོགས་གློག་ཞགས་གཡང་༔ དེ་རིང་གནས་འདིར་གཡང་དུ་ལེན༔ མཐུ་རྩལ་སྟོབས་ལྡན་ཐོག་རྒོད་གཡང་༔ དེ་རིང་གནས་འདིར་གཡང་དུ་ལེན༔ མཛེས་རྒྱན་བཀྲག་མདངས་འཇའ་ཚོན་གཡང་༔
དེ་རིང་གནས་འདིར་གཡང་དུ་ལེན༔ སྣ་ཚོགས་འཛིན་མེད་ཆུ་འཛིན་གཡང་༔ དེ་རིང་གནས་འདིར་གཡང་དུ་ལེན༔ ཟབ་ཆོས་མཐའ་རྒྱས་བར་སྣང་གཡང་༔ དེ་རིང་གནས་འདིར་གཡང་དུ་ལེན༔ སྟོབས་བསྐྱེད་འཇའ་ལུས་རླུང་གི་གཡང་༔ དེ་རིང་གནས་འདིར་གཡང་དུ་ལེན༔ ལོངས་སྤྱོད་རྒྱ་ཆེན་ས་ཡི་གཡང་༔ དེ་རིང་གནས་འདིར་གཡང་དུ་ལེན༔ མི་ཟད་ཀུན་འབྱུང་ཆུ་ཡི་གཡང་༔
དེ་རིང་གནས་འདིར་གཡང་དུ་ལེན༔ རྩལ་ཆེན་འབར་བ་མེ་ཡི་གཡང་༔ དེ་རིང་གནས་འདིར་གཡང་དུ་ལེན༔ མི་རྒྱུད་གྲངས་མང་རྩི་ཤིང་གཡང་༔ དེ་རིང་གནས་འདིར་གཡང་དུ་ལེན༔ སྲ་མཁྲེགས་རྫོང་བཙན་ལྕགས་ཀྱི་གཡང་༔ དེ་རིང་གནས་འདིར་གཡང་དུ་ལེན༔ རྟ་དྲེལ་ནོར་ལུག་ཕྱུགས་ཀྱི་གཡང་༔ དེ་རིང་གནས་འདིར་གཡང་དུ་ལེན༔ བང་བ་བཅུད་རྒྱས་འབྲུ་ཡི་གཡང་༔
དེ་རིང་གནས་འདིར་གཡང་དུ་ལེན༔ ཡུལ་བཟུང་ས་འཛིན་རྟེན་འབྲེལ་གཡང་༔ དེ་རིང་གནས་འདིར་གཡང་དུ་ལེན༔ ཧཱུྃ༔ བླ་མའི་ཆོས་གཡང་འདིར་འགུག་གོ༔ སྡེ་དཔོན་ཁྲིམས་གཡང་འདིར་འགུག་གོ༔ ཕྱུག་པོའི་ཕྱུགས་གཡང་འདིར་འགུག་གོ༔ འཕན་པོའི་འཕན་གཡང་འདིར་འགུག་གོ༔ ཞིང་བཟང་ས་གཡང་འདིར་འགུག་གོ༔ དཔའ་བོའི་རྩལ་གཡང་འདིར་འགུག་གོ༔
བུ་འཕེལ་སྲིད་གཡང་འདིར་འགུག་གོ༔ ཕ་སྤུན་གཉེན་གྱི་གཡང་འགུག་གོ༔ ཚ་བོ་མག་པའི་གཡང་འགུག་གོ༔ མནའ་མ་ཚུར་འོང་གཡང་འགུག་གོ༔ བུ་མོ་ཕར་འགྲོའི་གཡང་འགུག་གོ༔ དཀོར་བདག་ཆས་ཀྱི་གཡང་འགུག་གོ༔ དུ་བ་རྩེ་སྤྲོད་གཡང་འགུག་གོ༔ གངྒཱ་ཆུ་འདུས་གཡང་འགུག་གོ༔ འགྱུ་བ་རླུང་ཁྱབ་གཡང་འགུག་གོ༔ ཁྱིམ་མཚེས་གྲོང་གི་གཡང་འགུག་གོ༔
ས་ཡུལ་ལུང་པའི་གཡང་འགུག་གོ༔ སྣང་སྲིད་ཀུན་གྱི་གཡང་འགུག་གོ༔ ཧཱུྃ༔ ཡེ་ཤེས་འཇིག་རྟེན་ལ་སོགས་པའི༔ སྲིད་པ་ཆགས་པའི་ལྷ་འདྲེ་ཀུན༔ གསེར་སྐྱེམས་ཕུད་མཆོད་འདི་བཞེས་ལ༔ ཕྱྭ་གཡང་འགུགས་པའི་ཕོ་ཉར་རྦད༔ འཛམ་གླིང་སྲིད་པའི་གཡང་སྡུད་ལ༔ རིག་འཛིན་སྒྲུབ་པའི་ལུས་ལ་སྟིམས༔ སྔོན་གྱི་ཐ་ཚིག་མ་ནོར་བར༔
ཕྱྭ་གཡང་འགུགས་པའི་ཕྲིན་ལས་མཛོད༔ ཧཱུྃ༔ གཡང་སྐོར་དེ་ནི་ཀྱི་ལི་ལི༔ ཕྱྭ་སྐོར་དེ་ནི་མེ་རེ་རེ༔ སྲིད་སྐོར་དེ་ནི་སྤུངས་སེ་སྤུང་༔ ཕྱྭ་གཡང་ཆར་ཆེན་ཚུབས་སེ་ཚུབ༔ གནས་འདིར་གཡང་རྟེན་འཛུགས་སུ་གསོལ༔ བརྟན་པར་བཞུགས་ཤིག་ཏིཥྛ་ལྷན༔ དེ་ནས་ཕྱེ་མར་གྱི་སྲུང་འཛུགས་ཤིང་གཏོར་མ་དང་གཡང་རྫས་རྣམས་ལག་ཏུ་ཐོག་ལ་མི་རྟས་བསང་སྐོར་དང་ཀི་བསྭོ་དང་ལྷ་རྒྱལ་འཐེན་ཞིང་བཀྲ་ཤིས་པའི་ཚིག་ཀྱང་བརྗོད། ཅེས་ནས་མེ་ལྷའི་དལ་དུ་བསང་རྫས་མཆོད༔
ཧཱུྃ༔ ཡེ་ཤེས་དཀྱིལ་འཁོར་ལྷ་ཚོགས་དང་༔ འཛིན་བྱེད་མེ་ལྷ་འཁོར་བཅས་ལ༔ སྣ་ཚོགས་མཆོད་པ་འབུལ་གྱིས་བཞེས༔ ཕྱི་ནང་རྟེན་འབྲེལ་སྤེལ་ལ་བསྟོད༔ ལྷུན་གྲུབ་ངང་དུ་དགྱེས་པར་སྩོལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་ཨགྣེ་རཾ་ཛྭ་ལ་པཱུ་ཛ་ཧཱུྃ༔ ཞེས་རོལ་མོ་དང་བཅས་ཏེ་བསྟོད༔ མཆོད་བསྟོད་ནི།
ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ། ཧཱུྃ༔ ཆོས་དབྱིངས་སྒྱུ་མའི་ངང་ཚུལ་ཅན༔ ཀུན་བཟང་ཞི་ཁྲོའི་ལྷ་ལ་བསྟོད༔ མ་འགགས་ཐུགས་རྗེའི་ལྕགས་ཀྱུ་ཅན༔ མཆོག་གསུམ་བརྒྱུད་པའི་ཚོགས་ལ་བསྟོད༔ ཕྲིན་ལས་གཟི་བྱིན་རྫུ་འཕྲུལ་ཅན༔ རྩ་གསུམ་དཀྱིལ་འཁོར་ཚོགས་ལ་བསྟོད༔ སྣོད་བཅུད་སྟོང་འཛིན་དབང་བསྒྱུར་བ༔ དྲེགས་སྡེ་སྐྱོང་བའི་ཚོགས་ལ་བསྟོད༔
འཁོར་འདས་སྙིང་རྗེས་སྐྱོང་ཕྱིར་དུ༔ ཕ་མ་རིགས་དྲུག་ཀུན་ལ་བསྟོད༔ བཟོད་པར་གསོལ་བ་ནི༔ ཧཱུྃ༔ བླ་མ་ཡི་དམ་མཁའ་འགྲོ་དམ་ཅན་དང་༔ ཆོས་སྐྱོང་གཏེར་བདག་གཞི་བདག་མགྲོན་རིགས་རྣམས༔ སྙིང་རྗེ་བརྩེ་བའི་ཐུགས་ཀྱིས་དགོངས་སུ་གསོལ༔ བཀྲ་ཤིས་བསང་མཆོད་ཆོ་གའི་རིམ་པ་ལ༔ ཆད་ལྷག་ནོར་འཁྲུལ་འགལ་བ་ཅི་མཆིས་པ༔ རྒྱུ་ཆུང་ཕུད་ཉམས་ལྷག་མ་ཕྲི་བ་སོགས༔
དམ་ཚིག་ཉམས་དང་ཕོག་ཐུག་འགྲམ་པ་བཤགས༔ བཟོད་པར་གསོལ་ལ་ཚངས་པར་སྩལ་དུ་གསོལ༔ ཨོཾ་བཛྲ་ས་ཏྭ་ས་མ་ཡ་སོགས་ཡི་གེ་བརྒྱ་པས་ལྷག་ཆད་བཀང་༔ ནང་གི་དཀྱིལ་འཁོར་ཡེ་ཤེས་པ་དང་མེ་ལྷ་བསྡུ་བ་ནི༔ ཧོཿ རང་བྱུང་མེ་ཡི་དཀྱིལ་འཁོར་ལྷ་ཚོགས་རྣམས༔ དམིགས་མེད་ཆོས་དབྱིངས་སྟོང་པའི་ངང་ལ་བསྡུ༔ སྣ་ཚོགས་སྤྲོ་བསྡུ་རང་བྱུང་ཡེ་ཤེས་རྩལ༔ སྐྱེ་མེད་ཀ་དག་ངང་དུ་ཨཱཿལ་ལྡང་༔ ཨ་ཨ་ཨཱཿ
ཞེས་བསྡུའོ༔ དེ་ནས་དཀྱིལ་འཁོར་བསྡུ་བ་ནི༔ ཨོཾ༔ ཁྱེད་ཀྱིས་སེམས་ཅན་དོན་ཀུན་མཛད༔ ཨཱཿ རྗེས་སུ་མཐུན་པའི་དངོས་གྲུབ་སྩོལ༔ ཧཱུྃ༔ སངས་རྒྱས་ཡུལ་དུ་གཤེགས་ནས་ཀྱང་༔ ཏྲཱྃ༔ སེམས་ཅན་རྣམས་ཀྱི་དོན་སླད་དུ༔
ཧྲཱིཿ སླར་ཡང་འབྱོན་པར་མཛད་དུ་གསོལ༔ ཨོཾ་བཛྲ་མུཿ བསང་མགྲོན་འཇིག་རྟེན་པ་རྣམས་རང་རང་སོ་སོའི་གནས་སུ་གཤེགས༔ བསྔོ་བ་སྨོན་ལམ་བྱ་བ་ནི༔ ཧོཿ བདག་གི་བླ་མེད་བསང་མཆོད་བགྱིས་པ་ཡི༔ སྦྱིན་ཚོགས་དཔག་དཀའི་ཟག་མེད་དགེ་བ་བསྔོ༔ མཐའ་ཡས་འགྲོ་ཀུན་བྱང་ཆུབ་མཆོག་རེག་ནས༔ སྐྱེ་དང་ཚེ་རབས་པད་འབྱུང་འགྲུབ་གྱུར་ཅིག༔
ཅེས་བསྔོ་བ་སྨོན་ལམ་རྒྱས་པ་ཅི་རིགས་བྱའོ༔ དེ་ནས་བཀྲ་ཤིས་བྱ་བ་ནི༔ ཧཱུྃ༔ ཆོས་སྐུའི་བཀྲ་ཤིས་ཀུན་བཟང་ཐོག་མའི་མགོན༔ རང་རིག་མངོན་དུ་འགྱུར་བའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་རྡོར་སེམས་རིགས་ལྔའི་གཙོ༔ སྤྲུལ་པས་འགྲོ་བ་འདྲེན་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ གསང་སྔགས་བསྟན་པ་རྒྱས་པའི་བཀྲ་ཤིས་ཤོག༔ ཡི་དམ་བཀྲ་ཤིས་ཆེ་མཆོག་ཧེ་རུ་ཀཿ
མི་འབྲལ་དཀྱིལ་འཁོར་འཛིན་པའི་བཀྲ་ཤིས་ཤོག༔ མཁའ་འགྲོའི་བཀྲ་ཤིས་སྔགས་བདག་དཔལ་འབར་མ༔ བརྒྱུད་འཛིན་གཏེར་ལ་སྤྱོད་པའི་བཀྲ་ཤིས་ཤོག༔ ཆོས་སྐྱོང་བཀྲ་ཤིས་ལས་མགོན་སེངྒེའི་གདོང་༔ བསྟན་དགྲ་བགེགས་སྲིན་ཚར་གཅོད་བཀྲ་ཤིས་ཤོག༔ དམ་ཅན་བཀྲ་ཤིས་སྔགས་སྲུང་རྡོ་རྗེ་ལེགས༔ དམ་ཉམས་བདུད་དགྲ་བཅོམ་པའི་བཀྲ་ཤིས་ཤོག༔ གཏེར་སྲུང་བཀྲ་ཤིས་ལས་མགོན་བྱ་རོག་གདོང་༔ ཟབ་ཆོས་མཁའ་ལྟར་རྒྱས་པའི་བཀྲ་ཤིས་ཤོག༔ གཏེར་གནས་བཀྲ་ཤིས་མཚོ་སྨན་ཁྱུང་བཙུན་མ༔
མ་ཡེངས་བྱ་ར་བྱེད་པའི་བཀྲ་ཤིས་ཤོག༔ གནས་མཆོག་བཀྲ་ཤིས་ཡར་འབྲོག་གངས་ཀྱི་རི༔ རྟེན་འབྲེལ་ལེགས་ཚོགས་འཕེལ་བའི་བཀྲ་ཤིས་ཤོག༔ ཡུལ་ལྷའི་བཀྲ་ཤིས་སྦས་ཡུལ་གཞི་བདག་གཉན༔ ས་སྟེང་གཡུལ་འཁྲུག་ཞི་བའི་བཀྲ་ཤིས་ཤོག༔ སྦྱིན་བདག་བཀྲ་ཤིས་བདེ་སྐྱིད་ཕུན་སུམ་ཚོགས༔ གང་བསམ་ཐོགས་མེད་འགྲུབ་པའི་བཀྲ་ཤིས་ཤོག༔ ཅེས་བཀྲ་ཤིས་རྒྱས་བསྡུས་གང་རུང་བརྗོད༔ བཀྲ་ཤིས་ལེགས་ཚོགས་གོང་འཕེལ་སྒྲུབ༔ ས་མ་ཡ༔
རྒྱ་རྒྱ་རྒྱ༔ ཨེ་མཿ བདག་འདྲ་པདྨ་འབྱུང་གནས་ཀྱིས༔ བཀྲ་ཤིས་དགེ་ལེགས་ལྷ་བསང་བཞག༔ བཀའ་བརྒྱད་གསང་བ་ཟིལ་གནོན་གྱི༔ བསང་མཆོད་བགྱིས་པའི་སྐལ་ལྡན་རྣམས༔ རང་བྱུང་ཡེ་ཤེས་ཆོས་སྐུར་འཆར༔ ཕྱི་ནང་འགལ་རྐྱེན་བར་ཆད་ཞི༔ བསོད་ནམས་ཡེ་ཤེས་ཚོགས་ཆེན་རྫོགས༔ ཡུལ་གྲུ་བཀྲ་ཤིས་ནད་ཡམས་ཞི༔
ལོ་འབྲས་ཕུན་ཚོགས་མཚོན་བསྐལ་ཉམས༔ ཚེ་རིང་ནད་མེད་བདེ་སྐྱིད་ལྡན༔ ཡི་དམ་ཆོས་སྐྱོང་དངོས་གྲུབ་འབྱུང་༔ ཡུལ་ལྷ་གཞི་བདག་འགྲམ་འཁྲུགས་གསོ༔ དགེ་ལེགས་འབྲས་བུ་སྣ་ཚོགས་འགྲུབ༔ ཡེ་ཤེས་མཚོ་རྒྱས་བསྐུལ་ཕྱིར་བཞག༔ མ་འོངས་དུས་ཀྱི་ཐ་མ་ལ༔ ལོ་ཙཱ་སངས་རྒྱས་ཡེ་ཤེས་ཀྱི༔ སྐྱེ་བ་ཨོ་རྒྱན་གཏེར་བདག་གླིང་༔ ཐུགས་སྲས་དེ་དང་འཕྲད་པར་ཤོག༔
ལེགས་ལྡན་མགོན་པོ་བྱ་རོག་གདོང་༔ ཟབ་ཆོས་འདི་ཡི་མེལ་ཚེ་གྱིས༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་པདྨ་སྦས་ཚལ་ཡར་འབྲོག་ལྷ་ཡི་མཚོ་ཆེན་ནས་གདན་དྲངས་ཏེ་པདྨ་ཆོས་འཁོར་གླིང་དུ་ཤོག་སེར་ནས་བོད་ཡིག་ཏུ་ཞལ་བསྒྱུར་བའོ།། །། དེ་ལྟར་བཀའ་བརྒྱད་ཆེན་མོ་གསང་བ་ཟིལ་གནོན་གྱི་བརྔན་བསང་འདོད་རྒུ་ཆར་འབེབས་འདི་ཉིད་བལ་ཡུལ་ཡང་ལེ་ཤོད་གསང་སྔགས་ཕུར་པ་གླིང་གནམ་ལྕགས་སྒྲུབ་སྡེའི་ཉམས་བཞེས་བྱ་སླ་བའི་ཆེད་དུ་འདི་ལྟར་དགོས་ཞེས་བཀའ་ཡིས་ཡང་ཡང་བསྐུལ་བ་ལ་བརྟེན་གཏེར་གཞུང་ཁོ་ན་ལ་གཞིར་བཟུང་གོ་རིམ་རྣམས་སྔ་སྲོལ་བཞིན་གབ་འཁྲུགས་བསལ་ཏེ་ནག་འགྲོས་ཀྱི་ཚུལ་དུ་བཀོད་པ་དང་ཚིག་དོན་ཡང་རྩ་བའི་མ་ཕྱི་དག་དང་དཔྱད་བསྡུར་གྱིས་ཞུ་དག་ལེགས་པར་བགྱིས་ནས་རིང་ལུགས་འདི་ཉིད་མི་ཉམས་སོར་ཆུད་དང་སླད་ཀྱི་རྒྱུད་འཛིན་པ་བདག་འདྲའི་ཤེས་རྨོངས་རྣམས་ལ་ཕན་པའི་ཀུན་སློང་གིས་མཚམས་སྦྱར་ཏེ་གནམ་ལྕགས་ཟབ་གཏེར་ཡོངས་རྫོགས་འཕྲུལ་གྱི་པར་ལ་དྲངས་པའི་སྐབས་སྒོ་ཆེན་སྤྲུལ་མིང་དུ་འབོད་པ་གནམ་ལྕགས་གསང་སྔགས་བསྟན་འཛིན་གྱིས་བསྒྲིགས་ཆོག་ཏུ་སྤེལ་བ་ཡི་གེའི་མཐུན་གྱུར་པ་ནི་ཨོ་རྒྱན་གསང་སྔགས་ཀྱིས་བགྱིས་པ་ནོར་འཁྲུལ་མཆིས་ན་ཆོས་ཀྱི་སྤྱན་ལྡན་རྣམས་ཀྱི་སྤྱན་སྔར་འཆགས་ཤིང་དགེ་བས་སྙིང་པོའི་བསྟན་འདི་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། ༈ རང་ལུགས་གཙོ་བོར་གྱུར་པའི་བསང་མཆོད་སྣ་ཚོགས་ཕྱོགས་དུས་བཞུགས་སོ།། །།
དེའང་བསང་གཞུང་ལས་བསང་མཆོད་རྒྱས་སྤྲོས་ཀྱི་སྐབས་འཛམ་གླིང་སྤྱི་བསང་ཡང་འདིར་འཛུད་པར་བྱའོ་གསུངས་པ་བཞིན་བསང་མཆོད་ཀྱི་རིམ་པ་ཞིབ་རྒྱས་སྣ་ཚོགས་ཤིག་འདིར་བྱ་བར་སྤྲོ་ན། ཐོག་མར་ལྷ་བཙུན་ནམ་མཁའ་འཇིགས་མེད་ཀྱིས་མཛད་པའི་རི་བོ་བསང་མཆོད་ནི། འབྲུ་གསུམ་དང་ནམ་མཁའ་མཛོད་སྔགས་ལན་གསུམ་སོགས་ཀྱིས་བྱིན་བརླབས་ལ། བྷྲཱུྃ༔ རིན་ཆེན་སྣ་ཚོགས་དྭངས་མའི་སྣོད་ཡངས་སུ༔ འཇིག་རྟེན་སྲིད་པའི་འདོད་རྒུ་དམ་ཚིག་རྫས༔ འབྲུ་གསུམ་ཡེ་ཤེས་བདུད་རྩིར་བྱིན་བརླབས་པས༔ སྣང་སྲིད་མཆོད་པའི་འདོད་རྒུར་འཁྲུགས་པ་འདི༔ བླ་མ་ཡི་དམ་ཌཱཀྐི་ཆོས་སྲུང་དང་༔ ཕྱོགས་བཅུ་རྒྱལ་བའི་དཀྱིལ་འཁོར་ཇི་སྙེད་དང་༔
འཛམ་གླིང་གཞི་བདག་རིགས་དྲུག་ལན་ཆགས་མགྲོན༔ ཁྱད་པར་བདག་གི་ཚེ་འཕྲོག་སྲོག་རྐུ་ཞིང་༔ ནད་གཏོང་བར་ཆད་རྩོམ་པའི་འབྱུང་པོ་དང་༔ རྨི་ལམ་རྟགས་མཚན་ངན་དང་ལྟས་ངན་རིགས༔ སྡེ་བརྒྱད་མ་རུངས་ཆོ་འཕྲུལ་བདག་པོ་དང་༔ ཟས་དང་གནས་དང་ནོར་གྱི་ལན་ཆགས་ཅན༔ གྲིབ་དང་སྨྱོ་འདྲེ་ཕོ་གཤིན་མོ་གཤིན་དང་༔ གྲི་བོ་ཐེའུ་རང་གྲོང་སྲིན་འདྲེ་མོ་བཅས༔ ལན་ཆགས་དམར་པོའི་མེ་ལ་བསྲེགས་ཏེ་འཇལ༔ རང་རང་ཡིད་ལ་གང་འདོད་འདོད་རྒུའི་ཆར༔
ཇི་སྲིད་ནམ་མཁའ་གནས་ཀྱི་བར་ཉིད་དུ༔ འདོད་པའི་ཡོན་ཏན་ཟད་པ་མེད་པར་བསྔོ༔ བདག་གིས་དུས་གསུམ་བསགས་པའི་སྡིག་སྒྲིབ་དང་༔ དཀོན་མཆོག་དད་གཤིན་དཀོར་ལ་སྤྱད་པ་རྣམས༔ སྦྱིན་སྲེག་མེ་མཆོད་འདི་ཡིས་དག་གྱུར་ཅིག༔ མེ་ལྕེ་སྣང་སྲིད་གང་བའི་རྡུལ་ཕྲན་རེས༔ ཀུན་བཟང་མཆོད་པའི་སྤྲིན་ཕུང་མི་ཟད་པ༔ རྒྱལ་བའི་ཞིང་ཁམས་ཡོངས་ལ་ཁྱབ་གྱུར་ཅིག༔ མེ་ལྕེ་ཡེ་ཤེས་འོད་ལྔའི་མཆོད་སྦྱིན་ཟེར༔ རིགས་དྲུག་མནར་མེད་གནས་སུ་ཁྱབ་གྱུར་པས༔
ཁམས་གསུམ་འཁོར་བ་འཇའ་ལུས་འོད་སྐུར་གྲོལ༔ འགྲོ་ཀུན་བྱང་ཆུབ་སྙིང་པོར་སངས་རྒྱ་ཤོག༔ ཨོྃ་ཨཱཿཧཱུྃ༔ ཞེས་འབྲུ་གསུམ་བརྒྱ་སྟོང་སོགས་གང་འགྲུབ་མཐར། སྐུ་གསུམ་དག་པ་སྣོད་ཀྱི་གཞལ་ཡས་སུ༔ ཆོས་ལོངས་སྤྲུལ་གསུམ་སྣང་སྲིད་གཟུགས་ཕུང་རྣམས༔ བདུད་རྩིར་ཞུ་བས་འཇའ་འོད་བར་སྣང་གང་༔ འཁོར་བ་མྱང་འདས་ཟག་མེད་བདུད་རྩིའི་བཅུད༔ ཐོག་མེད་དུས་ནས་ད་ལྟ་ཡན་ཆད་དུ༔ སྣང་སྲིད་མགྲོན་དུ་གྱུར་པ་ཡོངས་ལ་བསྔོ༔
ས་ལམ་འབྲས་བུའི་ཡོན་ཏན་མཐར་ཕྱིན་ཞིང་༔ ལྟ་སྒོམ་སྤྱོད་པའི་བར་ཆད་ཀུན་བསལ་ནས༔ རྨད་བྱུང་ཀུན་བཟང་ཐུགས་ཀྱི་མཁའ་དབྱིངས་སུ༔ གཞོན་ནུ་བུམ་སྐུར་གཏན་སྲིད་ཟིན་པར་ཤོག༔ འཁོར་བའི་རྒྱ་མཚོ་ཆེན་པོ་སྟོངས་པའི་མཐར༔ འོག་མིན་པདྨ་དྲྭ་བར་སངས་རྒྱས་ཤོག༔ ཕུང་ཁམས་བསྲེག་རྫས་བཀྲག་མདངས་གཟི་བརྗིད་འབར༔ དཀར་དམར་བྱང་སེམས་བསྲེག་རྫས་བདེ་སྟོང་འབར༔ སྟོང་ཉིད་སྙིང་རྗེའི་བསྲེག་རྫས་ཆོས་དབྱིངས་གང་༔ སྣང་སྲིད་འཁོར་འདས་རྡོ་རྗེའི་འོད་ལྔའི་གཞིར༔
ལྷུན་གྲུབ་རྫོགས་སངས་རྒྱས་པའི་བསྲེག་རྫས་འབུལ༔ སྔོན་གྱི་ལན་ཆགས་ཐམས་ཅད་བྱང་གྱུར་ཅིག༔ ད་ལྟ་རྒྱུད་ལ་མི་གནས་མཐོལ་ལོ་བཤགས༔ མ་འོངས་སྒྲིབ་པའི་འཁོར་ལོར་མ་གྱུར་ཅིག༔ སོ་ཐར་བྱང་སེམས་རིག་པ་འཛིན་པ་ཡི༔ སྡོམ་བཅས་བསླབ་པ་གསང་སྔགས་དམ་ཚིག་རིགས༔ ཚོར་དང་མ་ཚོར་ཉམས་པ་མཐོལ་ལོ་བཤགས༔ ནད་གདོན་གྲིབ་དང་མི་གཙང་དག་གྱུར་ཅིག༔ ནད་མུག་མཚོན་གྱི་བསྐལ་པ་ཞི་གྱུར་ཅིག༔ མཐའ་མི་དབུས་སུ་འོང་བའི་སུན་མ་ཟློག༔
ཆོས་མཛད་བླ་མ་གདན་འདྲེན་བར་ཆད་ཟློག༔ བོད་ཡུལ་བཀྲ་མི་ཤིས་པའི་ལྟས་ངན་ཟློག༔ གཟའ་ཀླུ་རྒྱལ་པོས་སྲོག་དབུགས་སྡུད་པ་ཟློག༔ འཇིགས་པ་ཆེན་པོ་བརྒྱད་དང་བཅུ་དྲུག་ཟློག༔ བདག་ཅག་འཁོར་བཅས་བཀྲ་མི་ཤིས་པ་ཟློག༔ དམ་སྲི་འགོང་པོའི་མཐུ་སྟོབས་ནུས་པ་ཟློག༔ ས་མ་ཡ༔ ༈ རྒྱལ་བ་ཀུན་འདུས་ཁྱབ་བདག་རོལ་པ་ལས། ཆོས་སྐྱོང་སྡེ་ལྔའི་བསང་མཆོད་སྔོན་མེད་གསར་སྐྲུན་ཕྲིན་ལས་མྱུར་མགྱོགས་གནམ་ལྕགས་འབར་བའི་ཐོག་རྒོད་ཅེས་བྱ་བ་བཞུགས་སོ།། །། ན་མོ་ཨེ་ཧཾ་ལོ་ཧ་བཛྲ་ཡེ།
སྣང་སྲིད་ཟིལ་གནོན་པདྨ་ཐོད་ཕྲེང་རྩལ། ། ཐུགས་ཀྱི་སྲས་མཆོག་བུདྡྷ་ཛྙཱ་ནའི་འཕྲུལ། ། སྤྲུལ་པའི་གཏེར་ཆེན་གར་དབང་རྩ་གསུམ་གླིང༌། ། ཆོས་ཀྱི་རྒྱ་མཚོའི་ཞབས་པད་སྤྱི་བོར་ཁུར། ། གང་དེའི་རིང་ལུགས་གསང་སྔགས་རྡོ་རྗེ་ཐེག ། མཆོག་གི་བསྟན་པ་སྐྱོང་བའི་ཐ་ཚིག་གཉེར། ། བསྟན་སྲུང་ཀུན་གྱི་རྣོ་མདེའུ་ཐོག་རྒོད་རྩལ། ། དྲག་པོ་སྡེ་ལྔའི་བསང་མཆོད་བརྩམ་པ་ལ། ། ཐོག་མར་བསང་གཞུང་བདག་བསྐྱེད་སྔོན་དུ་སོང༌། ། དེ་ལ་ས་མ་དྷི་ཡིས་ཁ་གསོ་ཤིང༌། །
མདུན་བསྐྱེད་སྐད་ཅིག་དྲན་རྫོགས་ངང་དུ་གསལ། ། མཆོད་རྫས་དངོས་འབྱོར་བཀོད་ལེགས་ཡིད་སྤྲུལ་བྱ། ། བཟང་ཤིང་ཕྱེ་མར་དྲི་བཟང་ཕུད་རྒོད་བཤམ། ། ཡིད་སྤྲུལ་སྣང་སྲིད་ཁྱབ་པའི་དམིགས་འདུན་གསལ། ། རྔ་རོལ་ཟི་ལྡིར་སྙན་བརྗིད་དབྱངས་དང་བཅས། ། གསལ་བ་གསུམ་ལྡན་ངང་ནས་འདི་སྐད་དོ། ཧཱུྃ༔ དུར་ཁྲོད་མིང་ནི་ངེས་སུ་གང་ཞིག་བཅའ༔ འཛམ་གླིང་འདི་རུ་སྟོབས་བཅུས་མངའ་བསྒྱུར་བ༔ ས་མཚམས་འགོག་པའི་དམིགས་སུ་མ་མཆིས་པ༔
ཚངས་པའི་ཡུལ་ནས་སྡོང་པོའི་གླིང་འཇུག་པ༔ དཔལ་ཆེན་ནག་པོ་ཕྱག་བཞི་གཤེགས་སུ་གསོལ༔ ཐབས་ཤེས་མཁའ་ལ་རོལ་པའི་ཚུལ་འཆང་མ༔ ཡུམ་མཆོག་ཙཎྜི་མ་མོ་གཤེགས་སུ་གསོལ༔ ཕྱོགས་བཞི་མཚམས་དང་ལས་སུ་སྤྲུལ་པའི་ལྷ༔ ཡེ་ཤེས་མགོན་པོའི་ལྷ་ཚོགས་གཤེགས་སུ་གསོལ༔ ཧཱུྃ༔ ཤར་ཕྱོགས་འཛམ་གླིང་འཇིག་རྟེན་ཙཱ་རིའི་གནས༔ གཡའ་གངས་ལྷུན་སྙོགས་ནགས་ཚལ་སྤྲིན་ལྟར་འཁྲིགས༔ མ་མོ་མངོན་རྒྱུ་ཤ་ཟ་ལང་ལོང་རྒྱུག༔
དེ་འདྲའི་ཕོ་བྲང་དབང་སྒྱུར་ནག་པོ་ཆེ༔ བདུད་མགོན་ཞིང་སྐྱོང་ལྷ་ཚོགས་གཤེགས་སུ་གསོལ༔ ཧཱུྃ༔ དུག་མཚོ་ནག་པོ་རྦ་རླབས་ཕྱུར་མར་འཁྱིལ༔ སྟོང་གསུམ་འདི་རུ་འགྱུ་བའི་དྲག་རྩལ་ཅན༔ མྱུར་མགྱོགས་ཤུགས་འཆང་གནམ་ལྕགས་འོད་པོ་ཆེ༔ ཐོག་སེར་རྔམ་ཀློང་འགྱུ་བའི་ལས་བྱེད་པ༔ དྲང་སྲོང་གཟའ་མཆོག་ལྷ་ཚོགས་གཤེགས་སུ་གསོལ༔ ཧཱུྃ༔ ཁྲག་མཚོ་འཁྲུགས་པའི་གནས་ཆེན་ཟངས་རིའི་གླིང་༔
མཆོང་དམར་འགྱིངས་པའི་ཕོ་བྲང་ཁང་བཟང་ནས༔ གནོད་སྦྱིན་ཆེན་པོ་མི་བསྲུན་མཐུ་བོ་ཆེ༔ མངོན་སྤྱོད་མཛད་ཚེ་ཤན་པའི་ཚུལ་བཟུང་བ༔ བཙན་རྒོད་འབར་བའི་ལྷ་ཚོགས་གཤེགས་སུ་གསོལ༔ ཧཱུྃ༔ ཚངས་པའི་ཕོ་བྲང་འདོད་རྒུ་འབྱུང་བའི་གནས༔ དབང་ཕྱུག་ལྷ་ཡི་གཞལ་མེད་ལྟ་བུའི་ཁྱིམ༔ འཛམ་གླིང་དཀོར་མཛོད་སྤུངས་པའི་ཕོ་བྲང་ནས༔ སྐྱེ་འགྲོ་མངའ་སྒྱུར་ལས་བྱེད་དཀར་སྨུག་ཞལ༔ སྤྲུལ་པའི་ཆོས་རྒྱལ་འཁོར་བཅས་གཤེགས་སུ་གསོལ༔
ཧཱུྃ༔ གཞན་ཡང་དམ་ཅན་སྲུང་མ་དྲག་རྩལ་ཅན༔ གཏེར་ལ་དབང་ཞིང་སྔགས་ཀྱི་བསྟན་པ་སྲུང་༔ བཀའ་ཡི་ལས་བྱེད་མཐུ་ལྡན་མ་ལུས་པ༔ སྤྲུལ་པ་ཡང་སྤྲུལ་ཉིད་སྤྲུལ་ལ་སོགས་པ༔ ཆོས་སྐྱོང་ཡོངས་རྫོགས་འཁོར་བཅས་གཤེགས་སུ་གསོལ༔ པདྨ་ཉི་ཟླ་ཏི་ར་བརྩེགས་པའི་ཁྲིར། ། གཙོ་འཁོར་འཚམས་པའི་གདན་ཁྲི་སོ་སོ་ལ། ། བསང་མཆོད་བཞེས་སླད་དགྱེས་པའི་གར་གྱིས་བཞུགས། ཧཱུྃ།
དཔལ་མགོན་དམ་ཅན་རྒྱ་མཚོའི་ལྷ་ཚོགས་ལ། ། མཉེས་པའི་བསང་དང་གསོལ་མཆོད་འབུལ་བ་ནི། མི་བཟད་བསང་གི་དུད་སྤྲིན་འདོད་ཡོན་གཏེར། ་་་་་ ཚིགས་རྐང་འདི་གུ་ཧྱས་བསབ། ། དབང་པོའི་མེ་ཏོག་ཤ་ཆེན་བསྲེགས་པའི་སྤོས། ། རྐང་ཚིལ་ཞུན་མར་དམར་ཆེན་དྲི་ཆབ་གཏམས། ། ཤ་ཁྲག་གཏོར་ཆེན་རྐང་གླིང་ཐོད་རྔའི་སྒྲ། ། འདིས་ཀྱང་དམ་ཅན་རྒྱ་མཚོ་བསངས་གསོལ་ལོ། ། དུམ་གཅིག་བྷནྡྷ་ཨ་མྲྀ་འོད་དཀར་འཕྲོ། ། ལྕགས་ཟངས་སྣོད་མཆོག་བ་ལིཾ་ལྷུན་པོ་བརྗིད། །
བུམ་རིལ་ཞལ་བུར་ཁྲག་ཆང་རྦ་རླབས་འཁྲུགས། ། བསྟན་ལ་སྡང་བའི་ཞིང་བཅུ་དགྲ་བོ་ཡི། ། ཤ་ཡི་རི་བོ་གསེར་རི་བདུན་ལྟར་བརྩེགས། ། དཔལ་ལྡན་བླ་མའི་སྒོས་དགྲ་བདུད་རིགས་གི ། སྙིང་ཁྲག་དྲོན་མོ་རོལ་པའི་མཚོ་ལྟར་འཁྱིལ། ཁྱད་པར་བདག་ལ་འཚེ་བའི་སྒེར་དགྲ་ཡི། ། དབང་ལྔ་རུས་པ་བཅས་པའི་གྲམ་ཁྲོད་བརྡལ། ། འདིས་ཀྱང་དམ་ཅན་རྒྱ་མཚོ་བསངས་གསོལ་ལོ། ། མར་གད་ནེའུ་ལེ་ཤེལ་དང་བཻཌཱུརྻ། ། པད་རཱག་གསེར་དངུལ་རིན་ཆེན་སྣོད་མཆོག་ཏུ། །
འབྲས་ཕྱེ་དཀར་པོ་གངས་ཅན་རི་ལྟར་སྤུངས། ། འབྲི་ཟལ་ཞོ་མར་བྲག་དཀར་རི་ལྟར་བརྗིད། ། དཔག་བསམ་ལྗོན་པ་ཤང་དཀར་མདངས་བཟང་ཕུད། ། མྱོས་བྱེད་གར་ཆང་འོ་ཞོ་དལ་འགྲོའི་རྒྱུན། ། ནད་སེལ་རྣལ་རྒྱལ་ག་པུར་སི་ལ་སྨན། ཁྲེ་འབྲས་སོ་ཏིལ་གྲོ་སྲན་ཕུང་པོ་སྤུངས། ། འདིས་ཀྱང་དམ་ཅན་རྒྱ་མཚོ་བསངས་གསོལ་ལོ། ། སྦྲུལ་སྙིང་གོ་ཤི་ས་མཆོག་འབའ་ཞིག་ནག ། ཨ་གར་གོ་སྙོག་བལ་ཤ་ཞི་བའི་ཤིང༌། ། སྟག་པ་རྒྱས་ཤིང་མཛོ་སེ་དབང་གི་ཤིང༌། །
གཡུ་ཤུག་དྲག་དང་འོམ་བུ་བདུད་རྩི་ཅན། ། གསེར་གྱི་ཁུ་བར་འཕྲད་ཚེ་མེ་ལྕེ་ནི། ། ཆུ་འཛིན་དྲྭ་བ་དབང་གཞུའི་ལང་ཚོ་ཅན། ། དེ་ལས་བྱུང་བའི་རྒྱལ་སྲིད་རྫས་རྟགས་བརྒྱད། ། གོ་དང་མཚོན་སྤྱད་ལྷབ་ལྷུབ་དར་ལིང་གོས། ། ཟི་སྦུབ་རྔ་དུང་པི་ཝཾ་རྐང་གི་གླིང༌། ། རྒོད་སྒྲོ་ལྷ་རྫས་མདུང་རྒྱ་ལྡན་པའི་མདའ། ། གཅོད་བྱེད་ཤང་ལང་རྔམ་བྱེད་མདུང་རིང་རྣོ། ། སྟག་དོང་ཉག་ཕྲན་གཟིག་ཤུབས་རྣམ་རུ་མདུང༌། ། འདིས་ཀྱང་དམ་ཅན་རྒྱ་མཚོ་བསངས་གསོལ་ལོ།
ཁྱུང་འབྲུག་མཁའ་ལྡིང་འདབ་ཆགས་བྱ་ཡི་རིགས། ། སེང་གླང་སྟག་གཟིག་དོམ་དྲེད་སྡེར་ཆགས་རིགས། ། བྱང་གཡག་ཤ་རྐྱང་གཙོད་སོགས་རི་དྭགས་རིགས། ། སྦལ་སྦྲུལ་ཉ་དང་ཆུ་སྲིན་ཆུ་གནས་རིགས། ། སྤུ་སྡུག་གྱི་ལིང་འཁྱོལ་ལྡན་དྲེལ་གྱི་ཁྱུ། ། རྭ་རྒྱས་ཞོལ་ལྡན་གཡག་ལུག་ར་སྐྱེས་ཁྱུ། ། ཞོ་རྒྱས་འབྲི་ཟལ་མཛོ་མོ་མ་ཧེའི་ཁྱུ། ། མདོར་ན་སྣང་སྲིད་དཀོར་ནོར་མཐུན་རྫས་སོགས། ། འདིས་ཀྱང་དམ་ཅན་རྒྱ་མཚོ་བསངས་གསོལ་ལོ། ། དེ་ལྟར་དངོས་འབྱོར་ཡིད་སྤྲུལ་བསང་མཆོད་འདིས། །
འཁོར་བཅས་དགྱེས་བསྐངས་དགྲ་ལྷའི་དཔའ་མཁར་བསྟོད། ། བདག་ཅག་རྣམས་ལ་སྲུང་སྐྱོབ་སྡོངས་གྲོགས་མཛོད། ཧཱུྃ། དཔལ་ཆེན་ནག་པོ་ཕྱག་བཞི་ཡབ་ཡུམ་བསངས། ། དཔལ་མགོན་སྡེ་བཞི་ཡབ་ཡུམ་འཁོར་བཅས་བསངས། ། བྱ་རོག་གདོང་དང་ལས་བྱེད་སྒོ་སྐྱོང་བསངས། ཧཱུྃ། བདུད་མགོན་ཞི་སྐྱོང་སེང་གདོང་ཡབ་ཡུམ་བསངས། ལས་མཁན་སྤྲེལ་གདོང་བཾ་རོ་ཕོ་མོ་བསངས། ། བཀའ་འཁོར་དྲེགས་པ་ལྷ་སྲིན་སྡེ་བརྒྱད་བསངས། །
ལས་བྱེད་སྤྲུལ་པ་ཡང་སྤྲུལ་འཁོར་བཅས་བསངས། ཧཱུྃ། དྲང་སྲོང་ཆེན་པོ་གཟའ་མཆོག་ཡབ་ཡུམ་བསངས། ། མྱུར་མགྱོགས་གཟའ་ཆེན་ཡབ་ཡུམ་རྣམ་བརྒྱད་བསངས། ། གདོང་མོ་བཞི་དང་རྒྱུ་སྐར་ཉེར་བརྒྱད་བསངས། ། སྤྲུལ་པ་ཡང་སྤྲུལ་གཟའ་བདུད་འཁོར་བཅས་བསངས། ཧཱུྃ། གནོད་སྦྱིན་བཙན་རྒོད་མེ་འོད་གདོང་ཅན་བསངས། ། ལས་མཁན་མྱུར་མགྱོགས་སྡེ་བརྒྱད་མ་ལུས་བསངས། ། སྤྲུལ་པ་བྱི་ལ་མཚལ་བྱའི་ཚོགས་བཅས་བསངས།
ཧཱུྃ། དཀོར་བདག་ཆེན་པོ་དཔེ་ཧར་རྒྱལ་པོ་བསངས། ། ཡུམ་མཆོག་སྨན་བཙུན་གནམ་སྨན་རྒྱལ་མོ་བསངས། ། ཤེལ་གིང་དྲེགས་པ་དབང་སྡུད་སྐུ་ལྔ་བསངས། ། སྤྲུལ་པ་ཡང་སྤྲུལ་ཉིད་སྤྲུལ་དཔུང་བཅས་བསངས། ཧཱུྃ༔ གཞན་ཡང་དམ་ཅན་མྱུར་མགྱོགས་ཐམས་ཅད་བསངས། ། གཏེར་གྱི་བདག་དང་གཏེར་གནས་སྲུང་མ་བསངས། ། ཡུལ་ལྷ་གཞི་བདག་མགུལ་ལྷ་དགེ་བསྙེན་བསངས། ། མཆོད་འོས་བསྟོད་པར་འོས་པ་ཐམས་ཅད་བསངས།
ཁྱེད་རྣམས་བསང་མཆོད་ཕུལ་བའི་དཔལ་ཡོན་གྱིས། ། རྒྱལ་བསྟན་སྤྱི་དང་ཁྱད་པར་རྫོགས་ཆེན་བསྟན། ། བསྟན་པ་འཛིན་སྐྱོང་སྤེལ་བའི་གྲྭ་སློབ་འཁོར། ། འཁོར་འབངས་དད་པའི་མི་ནོར་འབྱོར་ལྡན་ཀུན། ། ཀུན་རྟོག་ཉེར་འཚེའི་བར་ཆད་ཞི་བར་མཛོད། ། མངའ་ཐང་ལོངས་སྤྱོད་དབྱར་མཚོ་ལྟར་རྒྱས་ཤིང༌། ཁབ་ལེན་ལྕགས་བཞིན་སྣང་སྲིད་དབང་དུ་སྡུད། ། རྩ་སྦུར་མེ་ལྟར་སྡང་དགྲ་དྲག་ཏུ་སྒྲོལ། ། ཕ་རོལ་དམག་འཕན་ཕྱུག་ནོར་འདྲེན་པ་ན། ། མི་ཕྱུགས་འཕན་དར་འཛམ་གླིང་དཔལ་གཡང་ཁུག །
མི་སྙིང་སྟོང་ལ་རང་སྙིང་ཁེངས་པར་གྱིས། ། བརྒྱ་ཡི་ག་ཕ་སྟོང་གི་ཞུར་པོ་མཛོད། ། ཕ་རོལ་མི་དང་ལྕེ་བདེ་ཤག་འགྱེད་ན། ། སྨྲ་དབང་དོན་གསལ་རྒྱལ་ཁ་ཁྱོད་ཀྱིས་སྩོལ། ། མཚོན་བྱེད་ཚིག་གིས་རྣོ་ངར་ཤུགས་དྲག་པོས། ། ཐད་ལངས་དམིགས་བྱའི་གློ་སྙིང་ཚལ་པར་ཐོངས། ། ཕ་རོལ་དགྲ་ལ་མཐུ་རྩལ་དམག་འདྲེན་ན། ། དཔུང་དང་རྣོ་མཚོན་གཟའ་རྒོད་ཐོག་མདའ་ཡིས། ། རྡོ་རྗེའི་བྲག་རི་ཡིན་ཀྱང་ཕྱེ་མར་ཐོངས། ། དཔའ་རྩལ་དར་འཕྲུ་རང་གི་ཐོབ་པར་གྱིས། །
མདོར་ན་ཡིད་ལ་གང་དང་གང་བརྩམས་པ། ། ཕྲིན་ལས་སྣ་ཚོགས་ཅི་དང་ཅི་བཅོལ་བ། ། མ་ཐོགས་མྱུར་བ་ཉིད་དང་ཉིད་རྣམས་ཀྱིས། ། པད་འབྱུང་བཀའ་ལྟར་མྱུར་ཞིང་མྱུར་བར་སྒྲུབས། ཁྱད་པར་སྔ་འགྱུར་ཟབ་གསང་རྡོ་རྗེ་ཐེག ། མཁའ་འགྲོའི་གཏེར་རྒྱ་བརྒྱུད་པ་བྱིན་རླབས་ཅན། ། མཁའ་ལ་རྡོ་རྗེ་རྭ་བ་བར་སྣང་ལ། ། སྨན་རཀ་མཚོ་རྒྱས་ས་གཞིའི་དཀྱིལ་འཁོར་གྱི། ། བཀྲག་མདངས་མ་ཉམས་གནུབས་སྟོན་ཛྙཱ་ནའི་འཕྲུལ། ། པདྨ་གཏེར་བདག་གླིང་པའི་ཟབ་གཏེར་ཆོས། །
འཛིན་འཆང་སྤེལ་བའི་གྲྭ་སློབ་སྦྱིན་བདག་བཅས། ། འདིར་སྣང་རྫོགས་ལྡན་དཔལ་འབྱོར་དབྱར་མཚོ་རྒྱས། ། མཐར་ཐུག་བླ་མེད་ཨ་ཏི་སྙིང་པོའི་མཆོག ། སྨིན་གྲོལ་འབྲས་བུ་སྐད་ཅིག་རྩལ་རྫོགས་སྟེ། ། རིགས་ཀྱི་ཁྱབ་བདག་པད་འབྱུང་ཉིད་འགྲུབ་པའི། ། གྲོགས་དན་མེལ་ཚེ་གེགས་མེད་མཛད་དུ་གསོལ། ཅེས་པ་རིག་འཛིན་ཆེན་པོ་པདྨ་ཐོད་ཕྲེང་རྩལ་གྱི་ཡང་སྤྲུལ་གར་དབང་ལོ་ཧཱ་བཛྲའམ་སྤྲུལ་པའི་གཏེར་ཆེན་རྩ་གསུམ་གླིང་པ་ཆོས་ཀྱི་རྒྱ་མཚོས་བསམ་ཡས་མཆིམས་ཕུ་ཀེའུ་ཚང་ནས་གདན་དྲངས་པའི་ཐུགས་སྒྲུབ་བསམ་པ་ལྷུན་གྲུབ་ཀྱི་ཆོས་སྐོར་ལས་བྱུང་བའི་བསྟན་སྲུང་དྲག་པོ་སྡེ་ལྔའི་བསང་མཆོད་གསར་དུ་བསྐྲུན་པ་ཕྲིན་ལས་མྱུར་མགྱོགས་གནམ་ལྕགས་འབར་བའི་ཐོག་རྒོད་ཅེས་བྱ་བ་འདི་བཞིན་དགོས་ཞེས་བླ་མ་དམ་པ་ལུང་དང་རིགས་པའི་དཔལ་ཡོན་རྒྱ་མཚོ་མངོན་དུ་རྒྱས་ཤིང༌། ཁྱད་པར་གཏེར་ཆེན་ཉིད་ཀྱི་ཟབ་ཆོས་ལ་ཐུགས་བཞེད་སྤྲོ་བ་གུ་རུ་ཨཱརྻ་དྷྭ་ཛ་ཞེས་པས་གསུང་ལྷ་རིགས་དཀར་པོའི་རྒྱ་རྟགས་ཉམས་མེད་གཙུག་ཏུ་སོན་པ་དང་མཚུངས་བྲལ་དད་ལྡན་གཅིག་གིས་དར་ལྕོག་དཀར་པོ་ཁུར་བྱུང་བ་དང་ལྷན་ཅིག་བྱུང་བས། བསྟན་པ་དར་བའི་རྟེན་འབྲེལ་དུ་ངོས་འཛིན་ཞིང་ལྷ་དང་བླ་མར་འདུན་པ་རྩེ་གཅིག་དུ་དྲིལ་ཏེ། ཡི་གེའི་རིས་སུ་བྲིས་པས་ཟབ་ཆོས་བསྲེ་བསླད་ཀྱི་ནོངས་པ་མཆིས་ན་སྒོ་གསུམ་གུས་པ་ཁོ་ནས་བཤགས་ཤིང༌།
དགེ་བས་བསྟན་དང་བསྟན་འཛིན་གྱི་ཞབས་པད་བསྟན་ཅིང་ཅི་སྲིད་ཐོས་བསམ་སྒོམ་པའི་འཁོར་ལོ་རྒྱུན་ཆད་མེད་པར་དྲི་གཞོན་ཤུགས་ཀྱིས་སྤྱོད་པར་ཤོག ། ཅེས་སྨོན་ལམ་དང་བཅས་སྔགས་བཙུན་མིང་ཕྲིན་ལས་ཐོགས་མེད་རྩལ་ལམ་ཨོ་རྒྱན་བསྟན་འཛིན་ཞེས་པས་སྨིན་དྲུག་ཉ་བའི་དམར་ཕྱོགས་རེས་གཟའ་སྤེན་པ་དང་ཟླ་བ་འཁྱུད་པ་སྣར་མ་ལྷན་ཅིག་འགྲུབ་སྦྱོར་ཉིན་བྲིས་པ་དགེ་ལེགས་འཕེལ་ལོ།། །། ༈ །དཔལ་ལྡན་ལྷ་མོའི་བསང་མཆོད་འདོད་དོན་ལྷུན་གྲུབ་དགོས་འདོད་ཀུན་འབྱུང་བཞུགས་སོ།། །། མ་གཅིག་ལས་ཀྱི་དབང་མོར་འདུད། རྒྱུན་དུ་བསང་མཆོད་བྱེད་པའི་རིམ་པར་མཆོད་པ་གཞུང་བཞིན་ལྟར་དང་རོལ་མོ་དབྱངས་སྙན་པོས་བསྐྱེད་རྫོགས་དང་བཅས། ཧཱུྃ། ནམ་མཁའ་མདངས་ལྡན་འཇའ་ཚོན་འཁྲིགས་པའི་དབུས། ། པདྨ་ཉི་ཟླ་མེ་ཟེར་འཁྱིལ་བའི་ཀློང༌། ཁྲག་མཚོ་ཀེང་རུས་བཾ་གྱི་གདན་སྟེང་དུ། ། སྲིད་པའི་བདག་མོ་མ་གཅིག་རེ་མ་ཏི། །
འདོད་ཁམས་དབང་ཕྱུག་གཙོ་མོའི་ཆ་ལུགས་ནི། ། སྐུ་མདོག་དམར་ནག་ཞལ་གཅིག་ཕྱག་བཞི་མ། ཁྲོ་མོ་ཞལ་རྒྱས་དབུ་སྐྲ་ཐོད་སྐམ་བརྒྱན། ། སྤྱི་བོར་རྨ་བྱའི་སྒྲོ་ཕོར་མདངས་ལྡན་གསལ། ། བེ་ཅོན་ཐོད་ཁྲག་རལ་གྲི་སྙིང་དམར་གཡོན། ། རེ་ལྡེ་ནག་པོའི་སྨད་གཡོགས་སྦྲུལ་ཤམ་འཕྱང༌། ། མི་ལྤགས་གཡང་གཞི་གྱོན་ཅིང་རྔམ་པ་མོ། ། ཆིབས་སུ་ལྕགས་ཀྱི་དྲེལ་རྟ་རྐང་གསུམ་ལ། ། སྲིན་པོའི་ཐོད་སྒ་པགས་པས་རབ་གཡོགས་བསྟད། ། འཁོར་དུ་སྲིན་མོ་རིགས་བཞིའི་ཚོགས་ཀྱིས་བསྐོར། །
དཀར་སེར་དམར་ལྗང་གར་སྒྱུར་གྲི་ཐོད་འཛིན། ། ཡང་སྤྲུལ་མ་མོ་བདུད་སྨན་སྲིང་ལྕམ་རྣམས། ། ཤ་ཁྲག་ཕུད་དང་གཏོར་མའི་མཆོད་པ་བཞེས། ། གསོལ་ལོ་མཆོད་དོ་བསངས་སོ་གཟི་བརྗིད་བསྐྱེད། ། དམ་རྫས་མཆོད་གཏོར་རྒྱ་མཚོ་འདི་བཞེས་ལ། ། སངས་རྒྱས་བསྟན་སྲུངས་སྔགས་ཀྱི་མེལ་ཚེ་གྲོགས། ། དབྱར་མཚོ་ཡར་ཟླ་ལྟ་བུར་རྒྱས་པར་མཛོད། ། བསྟན་དང་བདག་ལ་སྡང་བའི་དགྲ་བགེགས་རྣམས། ། ནམ་མཁའི་ལྷ་དང་བསྡོངས་ཤིང་གཟུགས་ཕུང་རོལ། ། ས་གཞི་ཀླུ་ལ་བསྡོངས་ཤིང་མཛེ་ནད་ཕོབ། །
བར་སྣང་བཙན་ལ་བསྡོངས་ཤིང་སྙིང་ཁྲག་རོལ། ། དགྲ་ཡུལ་བསྟན་གནས་ཡུལ་མཁར་རྡུལ་དུ་ཤིགས། ། མ་རུངས་ལོག་འདྲེན་གདུག་ཅན་ཆམ་ལ་ཕོབ། ། ཟབ་གསང་བསྟན་པ་རྒྱས་པའི་རོགས་དན་དུ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། བྷྱོ་མ་མོ་རཀྨོ་རཀྴ་ཀྲོ་ཏི་ཀཱ་ལི་དྷེ་ཝི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི། ཞེས་གཏོར་མ་འབུལ་ཞིང་ཕྲིན་ལས་བཅོལ། ས་མ་ཡ། ཞེས་སྔགས་འཆང་པདྨ་བཛྲ་གྱིས་བསྐུལ་ངོར་པདྨ་གཏེར་བདག་གླིང་པས་བྲིས་པའོ། སརྦ་མངྒ་ལཾ།། །།
༈ བླ་མེད་ཡང་ཕུར་གྭའུ་དམར་ནག་གི་གཏེར་སྲུང་བཙན་རྒོད་བསང་མཆོད་བསྟན་དགྲ་ཚར་གཅོད་བཞུགས་སོ།། །། དཔལ་ཆེན་ཡང་དག་ཀུ་མ་རཱ་ལ་འདུད། དེ་ཡང་གཏེར་སྲུང་བསང་མཆོད་བྱ་བ་དངོས་འབྱོར་མཆོད་རྫས་གང་རུང་བསགས་ལ་ལྷ་ཡི་ཏིང་འཛིན་བཅས་འདི་སྐད་དོ། ཀྱཻ། ཕྱོགས་ཕྱོགས་དག་ཀྱང་ཕ་ཀི་ན། ། ཉི་མ་ནུབ་ཕྱོགས་ཕ་ཀི་ན། ། ཟངས་རི་གནམ་དུ་ཟེངས་སེ་ཟེང༌། ། ཟངས་ཐང་དེ་ནི་ཕྱ་མ་ཕྱོ། ། རླུང་དམར་འཚུབ་མ་ཆི་ལི་ལི། ། བཙན་གྱིས་བསྭོ་སྒྲ་དི་རི་རི། །
ཟངས་འཕར་ཟངས་ཁྱི་ཉི་ལི་ལི། ། གློག་དམར་འབྲུག་སྒྲ་འུ་རུ་རུ། ། རཀྟ་རྒྱ་མཚོ་ཕྱུར་བའི་དབུས། ། ཟངས་བྲག་རྩེ་དགུ་གཞལ་ཡས་ནས། ། བཙན་གྱི་རྒྱལ་པོ་མཐུ་བོ་ཆེ། ། རྡོ་རྗེ་གཞོན་ནུའི་བཀའ་ཉན་ཅིང༌། ། པདྨ་ཐོད་ཕྲེང་དམ་གནས་པ། ། བཙན་རྒོད་ཧར་ལེན་ཆེན་པོ་ལ། ། བཙན་རྒོད་འབར་བ་བཅུ་བདུན་དང༌། ། བཙན་དམག་འབུམ་གྱི་འཁོར་གྱིས་བསྐོར། །
བསང་མཆོད་སླད་དུ་སྤྱན་འདྲེན་ནོ། ། མ་ཐོགས་མྱུར་དུ་གནས་འདིར་གཤེགས། ། རང་རང་དགྱེས་པའི་གདན་ལ་བཞུགས། ། དམ་ཚིག་གཉན་ལ་མ་འདའ་ཞིག ཀྱཻ། དབང་ཆེན་པདྨའི་བཀའ་ཉན་ཕོ་ཉ་སྟེ། ། རྒྱ་གར་བིདྱོཏྟ་མའི་གནས་ཀྱི་བདག ། བཙན་རྒོད་ཧར་ལེན་ཆེན་པོ་འཁོར་བཅས་བསངས། ། བལ་ཡུལ་ཡང་ལེ་ཤོད་ཀྱི་གནས་མཆོག་ནས། ། བཙན་རྒོད་བེར་མ་ཆེན་པོ་འཁོར་བཅས་བསངས། །
ཆུ་མིག་བྱང་ཆུབ་རིང་མོའི་གནས་མཆོག་ནས། ། བཙན་རྒོད་དམར་པོ་དཔོན་གཡོག་འཁོར་བཅས་བསངས། ། མོན་ཡུལ་ཤ་འུག་བྲག་གི་གནས་མཆོག་ནས། ། བཙན་རྒོད་བེང་སྨུག་བསྭེ་ཁྲབ་འཁོར་བཅས་བསངས། ། བྱང་ཕྱོགས་ཤམ་བྷ་ལ་ཡི་གནས་མཆོག་ནས། ། བཙན་རྒོད་རོལ་པ་མི་གཟན་འཁོར་བཅས་བསངས། ། འཛམ་གླིང་ལྟེ་བ་ཏི་སེའི་གནས་མཆོག་ནས། ། ལྷ་བཙན་རྡོ་རྗེ་ཐོག་འབེབས་འཁོར་བཅས་བསངས། ། བསམ་ཡས་མཆིམས་ཕུ་བྲག་གི་གནས་མཆོག་ནས། ། བཙན་རྒོད་ཤན་པ་མིག་དམར་འཁོར་བཅས་བསངས། །
ཡང་རྫོང་ཤེལ་བྲག་འབར་བའི་གནས་མཆོག་ནས། ། བཙན་རྒོད་གཉན་སྟག་དམར་པོ་འཁོར་བཅས་བསངས། ། མཁའ་སྤྱོད་ཙཱ་རི་ཊ་ཡི་གནས་མཆོག་ནས། ། ལྷོ་བཙན་གྷཱ་ཡ་དྷ་ར་འཁོར་བཅས་བསངས། ། གཞོ་སྟོད་ཏི་སྒྲོ་གསང་བའི་གནས་མཆོག་ནས། ། བཙན་རྒོད་སོག་ར་ཆེན་པོ་འཁོར་བཅས་བསངས། ། དབུ་རུ་སྟོད་ཀྱི་ཟངས་རིའི་གནས་མཆོག་ནས། ། བཙན་རྒོད་དྲག་པོ་ཟླ་སྐྱོང་འཁོར་བཅས་བསངས། ། ཤམ་པོ་གངས་ཀྱི་རྭ་བའི་གནས་མཆོག་ནས། ། བཙན་རྒོད་མྱུར་ལེན་ཧར་ཏིང་འཁོར་བཅས་བསངས། །
སྦས་ཡུལ་པདྨ་སྤུངས་པའི་གནས་མཆོག་ནས། ། བཙན་རྒོད་འབར་བ་ཁྲག་འཐུང་འཁོར་བཅས་བསངས། ། གཟེ་རྒྱལ་གངས་དཀར་རྩེ་གསུམ་གནས་མཆོག་ནས། ། བཙན་རྒོད་རྡོ་རྗེ་འབར་བ་འཁོར་བཅས་བསངས། ། མདོ་ཁམས་སྐུ་རྒྱལ་ཟངས་རིའི་གནས་མཆོག་ནས། ། གནོད་སྦྱིན་བེག་རྩེ་འབར་བ་འཁོར་བཅས་བསངས། ། རོང་བཙན་གངས་དཀར་གཏེར་གྱི་གནས་མཆོག་ནས། ། བཙན་རྒོད་ཤན་པ་རླུང་དམར་འཁོར་བཅས་བསངས། ། གཙུག་ལག་ཁང་ཆེན་དུ་མའི་གནས་མཆོག་ནས། ། བཙན་རྒོད་རྡོ་རྗེ་ལེགས་པ་འཁོར་བཅས་བསངས། །
རྟེན་གསུམ་དཀོར་ནོར་སྤུངས་པའི་གནས་མཆོག་ནས། ། བཙན་རྒོད་ཤེལ་གིང་སྨུག་པོ་འཁོར་བཅས་བསངས། ། དྲི་ཞིམ་རྩི་ཤིང་སྣ་ཚོགས་དུད་པས་བསངས། ། གསེར་དངུལ་རིན་ཆེན་སྣ་ཚོགས་དུད་པས་བསངས། ། དར་ཟབ་བལ་ཚོན་སྣ་ཚོགས་གཏིབས་པས་བསངས། ། རྔ་དུང་རོལ་མོ་སྣ་ཚོགས་སྒྲ་ཡིས་བསངས། ། བཟང་དྲུག་སྨན་སྤོས་དུ་མ་དྲི་ཡིས་བསངས། ། ཞིམ་མངར་ཟས་མཆོག་སྣ་ཚོགས་རོ་ཡིས་བསངས། ། འཇམ་ལེགས་གོས་དང་ཡིད་འོང་རེག་བྱས་བསངས། ། མཛེས་སྡུག་རྒྱན་ཕྲེང་དུ་མའི་གཟུགས་ཀྱིས་བསངས། །
དགོས་འདོད་ལྷུན་གྲུབ་ཐོགས་མེད་ཆོས་ཀྱིས་བསངས། ། སྔགས་དང་ཕྱག་རྒྱ་ཏིང་འཛིན་མཐུ་ཡིས་བསངས། ། དཀོན་མཆོག་བྱིན་རླབས་བཀའ་ཡི་བདེན་པས་བསངས། ། མི་གཙང་ཉམས་གྲིབ་གྱུར་པ་ཐམས་ཅད་བསངས། ། དམ་ཚིག་ཉམས་ཆག་ཕོག་ཐུག་འགྲམ་འཁྲུགས་བསངས། ། འཐིབས་ཤིང་རྨུག་པར་གྱུར་པ་ཐམས་ཅད་བསངས། ཁྱོད་ལ་བསང་མཆོད་ཕུལ་བའི་ཡོན་ཏན་གྱིས། ། སངས་རྒྱས་བསྟན་པ་སྲུང་བའི་ཕྲིན་ལས་མཛོད། ། ནད་གདོན་བར་ཆད་ཞི་བའི་ཕྲིན་ལས་མཛོད། ། སྣང་སྲིད་དབང་དུ་འདུ་བའི་ཕྲིན་ལས་མཛོད། །
ཚེ་བསོད་དཔལ་འབྱོར་རྒྱས་པའི་ཕྲིན་ལས་མཛོད། ། དགྲ་བགེགས་ལོག་འདྲེན་སྒྲོལ་བའི་ཕྲིན་ལས་མཛོད། ། རྒྱལ་ཁམས་བདེ་སྐྱིད་ལྡན་པའི་ཕྲིན་ལས་མཛོད། ། ལོ་ལེགས་ཕྱུགས་ནད་མེད་པའི་ཕྲིན་ལས་མཛོད། ། བསམ་དོན་ཡིད་བཞིན་འགྲུབ་པའི་ཕྲིན་ལས་མཛོད། ཅེས་སྔགས་འཆང་དོན་ཡོད་རྡོ་རྗེས་སྨར་གྱི་དགེ་གོང་དུ་སྦྱར།། །། ༈ ཆོས་རྒྱལ་ཆེན་པོའི་བསང་མཆོད་བསྟན་པའི་རྒྱལ་མཚན་བཞུགས་སོ།། །། ཁྱབ་བདག་པདྨ་ཐོད་ཕྲེང་རྩལ་ལ་འདུད། དེ་ཡང་བསང་གཞུང་སྔོན་དུ་སོང་ནས། མཆོད་རྫས་ཕུན་སུམ་ཚོགས་པར་བཤམས་ལ་རང་ཉིད་པདྨ་ཐོད་ཕྲེང་རྩལ་གསལ་ཞིང༌།
རོལ་མོའི་དབྱངས་དང་བཅས་ནས་འདི་སྐད་དོ། ཧཱུྃ། འདི་ནས་ཉི་མ་སྟེང་གི་ཕྱོགས། ། དགུང་སྔོན་མཐོ་བའི་ཡང་སྟེང་ན། ། ཤེལ་གྱི་གུར་ཕུབ་གཞལ་ཡས་ཁང༌། ། ཉི་ཟླ་པདྨའི་གདན་སྟེང་དུ། ། ཚངས་པ་ཤེལ་གིང་དཀར་པོ་ལ། ། རྒྱལ་ཆེན་སྐུ་ལྔ་ཡུམ་འཁོར་བཅས། ། བློན་པོ་ཆེན་པོ་ཙིའུ་དམར་དང༌། ། ཕྱི་ནང་སྤྲུལ་པ་ཡང་སྤྲུལ་བཅས། །
བསང་མཆོད་སླད་དུ་སྤྱན་འདྲེན་ན། ། མ་ཐོགས་མྱུར་གཤེགས་གདན་ལ་བཞུགས། ། དམ་ལས་མ་འདའ་བསྟན་པ་སྲུངས། ། ས་བརྒྱད་སེམས་དཔའ་ཁྱོད་ཕྱག་འཚལ། ཀྱཻ། བཟང་ཤིང་སྣ་ཚོགས་དུད་སྤྲིན་འཁྲིགས། ། ཕྱེ་མར་གཏོར་མཆོད་ཕུན་སུམ་ཚོགས། ། ཇ་ཆང་འོ་ཞོ་གསེར་སྐྱེམས་ཕུད། ། ཤེལ་ཚིག་འབྲུ་སྣ་དར་ཚོན་རིགས། ། སྤྱན་གཟིགས་དཀོར་ཆ་བསམ་མི་ཁྱབ། །
མ་ཚང་མེད་པའི་མཆོད་རྫས་འདིས། ། ཚངས་པ་ཤེལ་གིང་དཀར་པོ་བསངས། ། དགེ་སློང་ལི་བྱིན་ཆེན་པོ་བསངས། ། བྷ་ཏའི་དཀོར་བདག་དཔེ་ཧར་བསངས། ། དཔེ་དཀར་སྐུ་ཡི་རྒྱལ་པོ་བསངས། ། དཔེ་དམར་གསུང་གི་རྒྱལ་པོ་བསངས། ། དཔེ་ནག་ཐུགས་ཀྱི་རྒྱལ་པོ་བསངས། ། ཤིང་བྱ་ཡོན་ཏན་རྒྱལ་པོ་བསངས། ། གནམ་ལྷ་ཕྲིན་ལས་རྒྱལ་པོ་བསངས། ། གནོད་སྦྱིན་ཆེན་པོ་ཙིའུ་དམར་བསངས། །
སྤྲུལ་པ་རུ་འདྲེན་བརྒྱད་ཅུ་བསངས། ། འཁོར་དང་ཡང་འཁོར་བཅས་པ་བསངས། ། དེ་ལྟར་བསང་མཆོད་ཕུལ་བའི་མཐུས། ། སངས་རྒྱས་བསྟན་པ་སྲུང་བ་དང༌། ། གསང་སྔགས་ཆོས་སྲིད་རྒྱལ་མཚན་ཕྱོར། ། བསྟན་འཛིན་སྐྱེས་བུའི་སྐུ་ཚེ་སྲིངས། ། གཙུག་ལག་དགེ་འདུན་དར་ཞིང་རྒྱས། ། ཨོ་རྒྱན་པདྨ་འབྱུང་གནས་དང༌། ། གར་དབང་གནམ་ལྕགས་རྡོ་རྗེ་ཡི། ། བཀའ་དང་དམ་ལས་མ་འདའ་བར། །
བདག་ཅག་དཔོན་སློབ་འཁོར་བཅས་ལ། ། གནོད་འཚེ་འཁུ་ལྡོག་མ་མཛད་པར། ། ཞི་བ་བྱང་ཆུབ་སེམས་ལྡན་ནས། ། ཆོས་བརྒྱུད་ཆུ་བོའི་གཞུང་ལྟར་རིང༌། ། ནད་གདོན་བར་ཆད་གོད་ཁ་ཞི། ། ཚེ་དཔལ་མངའ་ཐང་གདུལ་བྱ་རྒྱས། ། ཀ་ཆ་དཀོར་ནོར་དབང་དུ་སྡུད། ། ཕྱི་དགྲ་ནང་དགྲ་རྩད་ནས་ཆོད། ། ཡིད་ལ་རེ་བའི་འདོད་དོན་ཀུན། ། མྱུར་བ་ཉིད་དུ་འགྲུབ་པར་མཛོད།
ཅེས་རིག་འཛིན་ཆེན་པོ་པདྨ་འབྱུང་གནས་ཀྱི་དམ་ལ་གནས་པའི་དཀོར་བདག་ཐུན་མོང་མ་ཡིན་པ་གཅིག་པུ་རུ་ཕྲིན་ལས་རྩལ་གྲགས་པའོ། གར་དབང་གནམ་ལྕགས་རྡོ་རྗེས་སྦྱར་བའོ།། །། ཧཱུྃ། མ་ཧཱ་ཀཱ་ལ་སྟག་ཞོན་བསྒྲུབས་པ་ཡི། ། རིག་འཛིན་ཆེན་པོ་འབྲོང་པ་བན་ཐུང་ནི། ། དངོས་ནི་མཁའ་སྤྱོད་རིག་འཛིན་གནས་ན་བཞུགས། ། བླ་ནི་རིགས་སུ་འབྲོང་པའི་དགྲ་ལྷ་མཛད། ། བཙུན་གཟུགས་ཆས་བཟང་སྤུ་གྲི་རྒྱ་མ་འཛིན། ། དགྲ་སྲོག་གཅོད་ཅིང་གཡང་དང་དངོས་གྲུབ་བསྡུས། ། ཞབས་ཡ་ལྷམ་གནས་རི་བྲག་ཐོགས་པ་མེད། །
ཞབས་ཡ་རྗེན་པས་ཆུ་ལ་ཐོགས་པ་མེད། ། འདིར་གཤེགས་བརྒྱན་པའི་བསང་དང་མཆོད་གཏོར་བཞེས། ། རང་གི་རིགས་རྒྱུད་འཕན་ཕྱུག་རྟ་ཧྲག་དང༌། ། དར་ཞིང་རྒྱས་པའི་ཁ་འཛིན་སྡོང་གྲོགས་མཛོད། ། ཕ་རོལ་གནོད་བྱེད་དགྲ་རྐུན་བྱུང་ཙ་ན། ། དགྲ་ལྷ་གཉན་པོ་མི་དང་མ་འབྲལ་ཅིག ། ལེགས་ཁ་རྒྱལ་ཁ་རང་གིས་འཐོབ་པ་སོགས། ། དགྲ་ཕམ་གཡུལ་རྒྱལ་དངོས་གྲུབ་སྩལ་དུ་གསོལ། ཁྱེད་ནི་ཕ་མཚུན་དགྲ་ལྷ་དྲག་རྩལ་ཅན། ། བདག་ཅག་རིགས་རྒྱུད་བུ་དང་ཚ་བོ་ལ། །
གདུང་སེམས་མ་ཆུང་ལུས་དང་གྲིབ་བཞིན་འགྲོགས། ། བུ་སྲིང་ཤག་རོགས་དགྲ་ཡི་ཡུལ་རྣམས་སུ། ། ཕ་མཚུན་དགྲ་ལྷ་མ་བྲོས་མ་འཁྱམས་པར། ། བདག་གི་གནས་འདིར་བཞུགས་ལ་ཁ་འཛིན་མཛོད། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ཅེས་པ་འབྲོང་པ་དབང་དྲག་གིས་བསྐུལ་ངོར། ཨ་རཱ་གས་བྲིས་པ་སརྦ་མངྒ་ལཾ། བན་ཐུན་བསང་མཆོད་ནི། ཧཱུྃ༔ སྟག་ཞོན་བསྒྲུབས་པའི་རིག་འཛིན་ནི། །
མ་ཧཱ་ཀཱ་ལའི་སྤྲུལ་པ་སྟེ། ། དགྲ་ལྷ་བན་ཐུང་འཁོར་བཅས་བསངས། ། བདག་ལ་ཁ་འཛིན་སྡོང་གྲོགས་མཛོད། ། མ་ཉེས་ཁ་ཡོག་དགྲ་ལ་ཕོབ། ། མི་མཐུན་རྐྱེན་དང་བར་ཆད་སོལ། ། མཐུན་རྐྱེན་བསམ་པ་ཡིད་བཞིན་སྒྲུབས། ། བཅོལ་བའི་ཕྲིན་ལས་འགྲུབ་པར་མཛོད། ཧཱུྃ་ཀཱ་ལས་སྦྱར་བའོ།། །། ཝེར་མའི་ལྷ་བསང་རིང་མོ་དགྲ་ལྷའི་དཔའ་གླུ་བཞུགས་སོ།། །། ཀྱཻ།
ལྷ་ཀི་ཀི་ཀི་ལ་བསྭོ་བསྭོ་བསྭོ། ། ཕོ་གེ་སར་རྒྱལ་པོ་དམག་གི་ལྷ། ། དགྲ་རྒྱལ་ཁམས་གང་བའི་དུས་བྱུང་ཚེ། ། ཐུགས་མ་གཡེལ་མ་གཡེལ་དགྲ་འདུལ་རྗེ། ། མགོན་སུ་ལ་མི་རེ་ཁྱེད་ལ་རེ། ། ཨ་ཙི་ཙི་དམག་གི་དཔུང་རེ་རྔམ། ། ཨ་ལི་ལི་གཞོན་པའི་ཆས་རེ་བཟང༌། ། ཨ་ཡ་ཡ་མི་ཕོ་རྩལ་རེ་ཆེ། ། ཕོ་དཔའ་རྩལ་ཅན་ཚོ་གཡས་ན་བཞུགས། ། སྨན་མཛེས་མ་དྲི་ཞིམ་ཞལ་བཟང་མ། །
ཞལ་གང་ནས་བལྟས་ཀྱང་འཛུམ་པ་འདྲ། ། སེམས་ཅི་ལ་བཏང་ཡང་ཁྱོད་ལ་འགྲོ། ། མོ་མཛེས་སྡུག་ཅན་ཚོ་གཡོན་ན་བཞུགས། ། སྟེང་ལྷ་ཡུལ་གྱི་སྤྲིན་དཀར་འོད་རེ་ཆེ། ། བར་མི་ཡུལ་གྱི་རྡོ་ཁང་སྨུག་རེ་ཆགས། ། འོག་ཀླུ་ཡུལ་གྱི་ན་བུན་ཐོལ་རེ་ལྡང༌། ། དམུ་ཐག་ལ་འཇུས་ཏེ་འདི་རུ་ཕེབས། ། གུང་སྐྱིད་པའི་གདན་ལ་རྒྱལ་པོ་བཞུགས། ། ཡུལ་དཀར་པོ་ལྷ་ལུང་འདི་ཉིད་དུ། ། གནས་ནོར་རྫས་འཛོམས་པའི་བདག་པོ་དེ། །
གླིང་གེ་སར་རྒྱལ་པོ་ཁྱེད་ཀྱིས་མཛོད། ། བསང་བདུད་རྩིའི་སྤྲིན་ཕུང་ཐིབས་སེ་ཐིབ། ། རྔ་རོལ་མོའི་དབྱངས་སྙན་འབྲུག་སྒྲ་འུར། ། སྐྱེམས་དཀར་མངར་མཚོ་མོ་ཆི་ལི་ལི། ། སྤོས་དྲི་བཟང་ངད་པ་སྤུངས་སེ་སྤུང༌། ། དར་བ་དན་གློག་ལྟར་ཤིགས་སེ་ཤིག ། སེམས་དད་པའི་བརྩེ་གདུང་དུངས་སེ་དུང༌། ། བུ་ཕ་ལ་མི་རེ་སུ་ལ་རེ། ། སྨན་བུ་མོ་མ་ལ་ལུས་ཀྱང་རེ། ། དུས་འདི་རུ་རྟགས་དང་མཚན་མ་སྟོན། །
དགྲ་ཕྱོགས་མཚམས་བརྒྱད་ཀྱི་སྐྱེ་བོ་ཐུལ། ། གཉེན་ཕུ་དུང་ཅན་གྱི་སྐྱེ་བོ་སྐྱོངས། ། ཞལ་འཆི་མེད་བདུད་རྩིའི་འཛུམ་མདངས་ངོམ། ། དགུང་གསེས་རུམ་གྱི་ཨ་དཀར་འོད་པོ་ཆེ། ། ཆེ་སྲིད་གསུམ་གྱི་སྤྱི་བོའི་གཙུག་ན་ལྡིང༌། ། ཆུང་འཇག་གདན་གྱི་སྟེང་ན་དགྱེས་ཚུལ་རྩེ། ། ཐུགས་འོད་གསལ་གྱི་ངང་ནས་བུ་ལ་གཟིགས། ། ཡིད་མོས་གུས་ཀྱི་མཆོད་པ་བཞེས་སུ་གསོལ། ། དུས་འདི་ནས་བྱང་ཆུབ་སྙིང་པོའི་བར། ། མགོན་མི་འགྱུར་བདག་གི་དགྲ་ལྷ་མཛོད། །
དཔལ་ཐུགས་ཡིད་དབྱེར་མེད་འདྲེས་པར་མཛོད། ། ཨ་ལ་ལི་ལ་ལི་ལ་མོ་ལི། ཀྱཻ། དགུང་སྟོང་ཆེན་གྱི་མཁའ་དབྱིངས་དྭངས་པ་ལ། ། བྱམས་སྙིང་རྗེའི་རང་བཞིན་རྩ་གསུམ་ལྷ། ། ཕ་སེང་ཆེན་དཔའ་བོའི་དམག་དཔུང་དུ། ། བྱིན་ཐིབས་སེ་བྱོན་ལ་མགོན་སྐྱབས་མཛོད། ། ལྷ་ཤིང་བསང་གི་མཆོད་པ་འདིས། ། ཡར་མཆོད་སྐྱབས་གནས་དཀོན་མཆོག་གསུམ། ། རྗེ་བླ་མ་ཡི་དམ་མཁའ་འགྲོ་བསངས། །
སྐུ་རྗེ་འཛམ་གླིང་གེ་སར་ཁོང༌། ། དུས་ད་ལྟ་དགྲ་འདུལ་དམག་དཔོན་ཚུལ། ། དབུ་དར་འཕྲུ་དགུང་དུ་ལམས་སེ་ལམ། ། ཆོས་སྐྱོང་སྲུང་མའི་ཟི་ར་ཁོལ། ། དར་འཕྲུ་སྙན་སྒྲ་ཐགས་སེ་ཐག ། མ་མཁའ་འགྲོ་གར་སྟབས་ཁྲིགས་སེ་ཁྲིག ། དབུ་རྨོག་དཀར་འོད་ཟེར་ལམས་སེ་ལམ། ། དགྲ་ལྷའི་ཁ་ཕོ་ཐམས་སེ་ཐམ། ཁྲབ་འབུམ་ཡེའི་རྒྱུན་ཐག་སྤུངས་སེ་སྤུང༌། ། ཝེར་མའི་དམག་དཔུང་ཁྲིགས་སེ་ཁྲིག །
སྐེད་མདོ་དྲུག་འཁོར་གསུམ་ཤ་ར་ར། ཁྲག་འཐུང་བཤུགས་སྒྲ་ཉི་ལི་ལི། ། རྟ་འདོ་བའི་རྒྱུག་འདུར་ཤ་ར་ར། ། བཀའ་སྡོད་གྱི་བྲོ་གར་ཤིགས་སེ་ཤིག ། དཔའ་དགྲ་ལྷ་བྱས་ཀྱང་གེ་སར་ཡིན། ། ཝེར་མ་བྱས་ཀྱང་གེ་སར་ཡིན། ། ཕྱི་མའི་བླ་མ་གེ་སར་ཡིན། ། འདི་གང་དཔོན་པོ་གེ་སར་ཡིན། ། ཕྱི་དམག་དཔོན་ནོར་བུ་དགྲ་འདུལ་རྩལ། ། ནང་ཡི་དམ་ཐུགས་རྗེ་ཆེན་པོ་ཡིན། །
ཐུགས་མི་འགྱུར་པདྨ་འབྱུང་གནས་རྗེ། ། ལྷ་མཆོད་དོ་བསྟོད་དོ་ཐུགས་དམ་བསྐང༌། ། བུ་དམ་ཚིག་འགྱུར་མེད་བདག་ཅག་ལ། ། དེ་རིང་སྐྱབས་མགོན་གདོང་གྲོགས་མཛོད། ། ངའི་བསམ་པ་ཆོས་བཞིན་འགྲུབ་པར་མཛོད། ། དེ་རིང་ཉི་མའི་མདུང་གང་ལ། ། སྨོན་པའི་འབྲས་བུ་འབྱིན་པར་མཛོད། ། སྡང་དགྲ་བོའི་གློ་སྙིང་ལོན་པ་དང༌། ། རྒྱལ་ཁ་བཟང་དགུ་ཐོབ་པར་མཛོད། ། ཐུགས་མ་གཡེལ་མ་གཡེལ་འཛམ་གླིང་དཔོན། །
ཨ་ལ་ལ་ཆ་ཆ་ཧེ་ཧེ་ཧོ། ། འདོ་བ་རྐྱང་རྒོད་ཕེར་པོ་དེ། ། ཕྱི་ནི་བྱོལ་སོང་རྟ་ཡི་ཚུལ། ། ནང་ན་སངས་རྒྱས་དགོངས་པ་འཆར། ། རྟ་མགྲིན་དབང་གི་སྤྲུལ་པ་རེད། ། མཛེས་འདོད་འཇའ་ཚོན་ཀྱི་ལི་ལི། ། ཟེར་མ་རླུང་གི་བང་གི་མཛོད། ། འདབ་ཆགས་བྱ་ཡི་གཤོག་རྩལ་ཚང༌། ། སེངྒེ་དཀར་མོའི་དཔའ་རྩལ་ལྡན། ། རྡོ་རྗེའི་ཟེ་རྔོག་གཡས་གཡོན་ན།
དགྲ་ལྷ་དུང་ཁྱུང་དཀར་པོ་འཁོར། ། རྣ་རྩེ་རྒོད་ཀྱི་ཐིག་ཕྲན་ལ། ། གསལ་བྱེད་སྒྲོན་མེའི་སོ་པ་འཁོར། ། དཔུང་པ་རླུང་གི་འཁོར་ལོ་ལ། ། ཚེ་ལ་དབང་བའི་དགྲ་ལྷ་འཁོར། ། འདོ་བ་རྟ་ཡི་རྨིག་བཞི་ལ། ། མགྱོགས་པ་རླུང་གི་དགྲ་ལྷ་འཁོར། ། སྤུ་རྩེ་རེ་ལ་ལྷ་རེ་བཞུགས། ། བུ་ང་ལ་མི་མགོན་སུ་ལ་མགོན། ། བསང་དཔའ་སྐྱེམས་བཞེས་ལ་མགྱོགས་རྩལ་སྤུར། །
གནས་གར་འདོད་རྫུ་འཕྲུལ་ཁ་ལོ་སྒྱུར། ། མི་བདག་གི་འདོད་དོན་ཁྱོད་ཀྱིས་སྒྲུབས། ། ཕྲིན་ལས་རླུང་རྟ་དར་བར་མཛོད། ། རྟ་ཕུ་ཕུ་བསྭོ་བསྭོ་ཆ་ཆ་སྤུར། ། སེང་ཆེན་གྱི་ཕྲིན་ལས་ཁ་སྒྱུར་བློན། ། ཉག་ཕྲན་ཁ་ལོ་སྒྱུར་བའི་མི། ། དགུང་ལ་གཡུ་འབྲུག་གྲགས་པའི་མི། ། ཕྱོགས་ལས་རྣམ་པར་རྒྱལ་བའི་ལྷ། ། རྡོ་རྗེའི་ཐོག་རྒོད་ལན་མེད་རྩལ། ། དམག་དཔོན་འདན་མ་སྤྱང་ཁྲ་ནི། །
འདོ་བ་རྔུལ་ཕྲུག་ལྡེམ་པ་ཞོན། ། གཡས་ན་མདའ་གསོར་སི་ལི་ལི། ། གཡོན་ན་གཞུ་སྐོར་གྱི་ལི་ལི། ། རྡོ་རྗེའི་གར་སྟབས་ཁྲིགས་སེ་ཁྲིག ། ཝེར་མའི་དཔུང་དམག་ཐིབས་སེ་ཐིབ། ། སྡང་དགྲ་བོའི་སྲོག་ལ་གཏིང་ནས་རྔམ། ། བུ་དམ་ཚིག་ཅན་ལ་ཞི་ནས་བཙའ། ། གཞིས་ལ་ཚེ་རིང་འདན་མ་མཆོད། ། བྱེས་ལ་ལམ་ཡག་འདན་མ་མཆོད། ། ཚོང་ལ་དོན་འགྲུབ་འདན་མ་མཆོད། །
རྩོད་ལ་ཇག་ཡག་འདན་མ་མཆོད། ། ཀུན་ལ་བཀྲ་ཤིས་འདན་མ་མཆོད། ། ཅི་བསམ་འགྲུབ་པའི་འདན་མ་མཆོད། ། བུ་གདུང་ཤུགས་ཅན་ལ་ཤ་ཚ་མཛོད། ། སྡང་དགྲ་བོའི་གློ་སྙིང་ལྕགས་མདས་ཕུག ། སྙིང་ཁྲག་ཝེར་མའི་སྐྱེམས་སྐལ་མཆོད། ། གསོལ་ལོ་མཆོད་དོ་སེང་ཆེན་རྒྱལ། ། གསོལ་ལོ་མཆོད་དོ་འདན་མ་བློན། ། རྒྱལ་བློན་རུ་དར་མཉམ་དུ་སྒྲིགས། ། སྡང་བའི་དགྲ་ལ་མཐུ་མ་ཆུང༌། །
གནོད་པའི་བགེགས་ལ་རྩལ་མ་ཞན། ། གསོལ་ལོ་མཆོད་དོ་དཔའ་ཐུལ་སྡེ། ། གསོལ་ལོ་མཆོད་དོ་ཝེར་མའི་དཔུང༌། ། གསོལ་ལོ་མཆོད་དོ་དྲེགས་པའི་ཚོགས། མ་གཡེལ་མ་གཡེལ་ཕྲིན་ལས་མཛོད། ། དགྲ་ནག་པོ་ས་འོག་མགོ་མཇུག་སྒྱུར། ། གཉེན་དཀར་པོའི་ངོ་འཕང་དགུང་ལ་བསྟོད། ། ཀླུང་སྙན་གྲགས་རྒྱལ་ཁམས་འབྲུག་བཞིན་སྒྲོགས། ། ཕྱོགས་ཀུན་ལས་རྒྱལ་བའི་རྒྱལ་མཚན་ཕྱོར། ། དགྲ་ལྷའི་བ་དན་ཕྱར་རེ་རན། །
ཝེར་མའི་དུང་སྒྲ་སྒྲོགས་རེ་རན། ། མ་གཡེལ་མ་གཡེལ་དཔའ་བོ་གླིང༌། ། དུས་ད་ལྟ་ཉིད་དུ་རྟགས་མཚན་སྟོན། ། ཇི་བསམ་པ་ཡིད་བཞིན་གྲུབ་པ་དང༌། ། མཆོག་ཐུན་མོང་གཉིས་ཀྱི་དངོས་གྲུབ་སྩོལ། ། ཨེ་ཨ་ཏི་མི་བུ་ལྷ་རྒྱལ་ལོ། སྙིང་ལ་ཟབ་རྒྱས་བློ་མཆོག་ནོར་བུའི་གཏེར། ། མང་མཆིས་མགྲིན་པ་འོ་མའི་རྒྱ་མཚོ་ན། ། སྙན་ངག་ཀུ་མུད་མཛེས་པའི་ཚལ་བཀྲ་ཡང༌། ། འགྲིག་འགྲིག་སྙན་སྙན་བློ་བཟོ་དུ་མ་ཡིས། །
མ་སྤྲོས་ཝེར་མའི་དཔའ་གླུ་རིན་པོ་ཆེ། ། བྱིན་རླབས་གཟི་བྱིན་སྟོང་དང་རབ་ལྡན་པ། ། ཇི་བཞིན་འདི་ན་བཀོད་པ་རྡོ་རྗེའི་ཚིག ། དགྲ་ལྷ་ཝེར་མ་དགྱེས་པའི་འབྲུག་སྒྲ་ཡིན། ། ཞེས་མེ་གླང་ཟླ་བ་གསུམ་པའི་ཚེས་ཉེར་བཞི་ལ་སྣང་གསལ་གྱི་འོད་ལ་བརྟེན་ཏེ་བྲིས་པ་མངྒ་ལཾ།། །། ༈ ཧྲཱིཿ དགེ་མཚན་ཀླུང་རྟ་སྙན་བ་དན་ཆེ། ། འདོད་རྒུ་ཀུན་འབྱུང་མཆོད་པའི་སྤྲིན་ཕུང་འདི། ། གེ་སར་སྐྱེས་བུ་འཁོར་དང་བཅས་ལ་འབུལ། ། བསམ་འདོད་ཀུན་འགྲུབ་ཕྱོགས་ལས་རྣམ་རྒྱལ་མཛོད།
ཅེས་པ་འདིའང་ཤིང་སྦྲུལ་ཟླ་བ་ལྔ་པའི་ཚེས་ལྔ་ལ་མི་ཕམ་པས་བཀོད་པ་སརྦ་མངྒ་ལཾ། ༈ ཧཱུྃ། བཀྲ་ཤིས་རླུང་རྟ་སྙན་པའི་བ་དན་ཆེ། ཀུན་བཟང་མཆོད་པའི་སྤྲིན་ཆེན་འཕྲོ་བ་འདི། ། རྩ་གསུམ་སྲུང་མ་དགྲ་ལྷ་ཟོ་དོར་དང༌། ། འགོ་ཞིང་སྐྱོབས་པ་མཆོད་པའི་མགྲོན་གྱུར་སོགས། ཁྱད་པར་གེ་སར་ནོར་བུ་དགྲ་འདུལ་རྩལ། ། རྫུ་འཕྲུལ་རྡོ་རྗེ་རྐྱང་རྒོད་ཕེར་པོ་དང༌། ། དཔའ་ཐུལ་དྭངས་སྨན་བཀའ་སྡོད་ཕོ་ཉར་བཅས། ། གསོལ་ལོ་མཆོད་དོ་བསམ་དོན་ལྷུན་གྲུབ་མཛོད།
རླུང་རྟའི་གསོལ་བསྡུས་འདི་ཡང་དབྱུ་གུ་ཟླ་བའི་ཡར་ཚེས་བཅུ་དུས་བཟང་པོར་རུ་དམ་ཡང་ཁྲོད་དུ་མི་ཕམ་པས་བཀོད་པ་མངྒ་ལཾ། དགེའོ།། །། ཀྱཻ། སངས་རྒྱས་མི་གཟུགས་བྱོན་པའི་རྫུ་འཕྲུལ་ཅན། ། མཐུ་རྩལ་སྟོབས་ལྡན་ཧོར་བདུད་ཆམ་ལ་ཕབ། ། འདྲེ་སྲིན་དམ་བཏགས་བོད་ཁམས་བདེ་ལ་བཀོད། ། དབུ་ནག་དགྲ་ལྷ་སྐྱེས་བུ་དོན་འགྲུབ་ལ། ། བསང་མཆོད་འདི་བཞེས་ཕོ་ལྷར་མངའ་གསོལ་ལོ། ། གཞི་ལ་ཚེ་རིང་བདེ་སྐྱིད་ཕུན་སུམ་ཚོགས། ། བྱེས་སུ་གང་བསམ་སྒྲུབ་ལ་བར་ཆད་སོལ། །
བསྟན་པ་མངའ་ཐང་ཕྱོགས་བཅུར་ཁྱབ་པར་ཤོག ། རྒྱལ་དབང་བདེ་ཆེན་རྡོ་རྗེའི་མཛད་པའོ།། །། ༈ སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་མནོལ་བསང་ལྷ་ཆབ་སྔོན་མོ་བཞུགས་སོ།། །། པདྨ་སཾ་བྷ་ཝ་ལ་ན་མོ། སློབ་དཔོན་པདྨ་འབྱུང་གནས་ཀྱིས་བསམ་ཡས་མཆིམས་ཕུའི་བྲག་ཕུག་ཏུ་སྒྲུབ་པ་མཛད་པའི་ཚེ། རྒྱལ་པོ་ཁྲི་སྲོང་ལྡེའུ་བཙན་གྱི་ཁམས་ཡུན་རིང་མ་བདེ་ཞིང༌། ཡུལ་དུ་བཙའ་སད་སེར་གསུམ་ནད་ཡམས་མུ་གེ་ལ་སོགས་མི་བདེ་བའི་མཚན་མ་མང་དུ་བྱུང་བས། བློན་པོ་རྣམས་ཀྱིས་གྲོས་བྱས་ནས་སྨན་པ་མོ་མ་རྩིས་པ་གང་ལ་གང་དགོས་པས་ཕྱག་རྩ་བརྟགས་པས། སྨན་པའི་ཞལ་ནས་ནད་འདུ་བ་བཞིའི་རྩ་ནི་མི་འདུག ། བྱིང་འཐིབ་ཀྱི་རྩ་ཞིག་འདུག་པས་མི་གཙང་བའི་སྙུན་ནད་གཅིག་ཡིན་པ་འདྲ་ཟེར།
དེར་མོ་མས་མོ་བཏབ། རྩིས་བས་རྩིས་བྱས་པ་ཐམས་ཅད་ཞལ་འཆམས་པར་མི་གཙང་བའི་མནོལ་གྲིབ་ཀྱིས་རྒྱལ་པོ་དང་ཡུལ་ལྷ་ཐམས་ཅད་འཁྲུགས་འདུག་ཟེར་བ་ལས། དེ་སྨན་པ་མོ་རྩིས་སོགས་ཀྱིས་རྒྱུ་རྐྱེན་གང་ལྟ་བུས་མནོལ་བ་མ་ཤེས། རྒྱལ་པོའི་བཙུན་མོ་མང་བཟའ་ཁྲི་ལྕམ་བྱ་བ་ལ་བཙོག་མནོལ་གྱི་བུ་གཅིག་བྱུང་བ་བཙུན་མོས་གསང་ནས་ཁོལ་མོ་གཅིག་ལ་གཏད་དེ་ཁྱོད་ཀྱིས་སུས་ཀྱང་མི་མཐོང་བར་སྦས་པ་གལ་ཆེ་ཟེར་བ་བཞིན་ཁོལ་མོས་ས་ཕག་ཞིག་ཏུ་སྦས་པས་ས་བདག་གི་ལྟོ་བར་འཕྲད་པས་ས་བདག་ཡུལ་ལྷ་ཐམས་ཅད་ལ་མི་གཙང་བའི་གྲིབ་ཕོག་ནས་འཁྲུགས་པས་རྒྱལ་པོ་དང་ཡུལ་ཁམས་ཐམས་ཅད་དུ་མི་བདེ་བ་བྱུང༌། དེར་ཁོལ་མོ་ཡང་མི་གཙང་བའི་གྲིབ་ཕོག་ནས་ན་སྟེ་མགོ་དང་ཡན་ལག་ཐམས་ཅད་ཞ་གྲུམ་དུ་སོང༌། སྨན་པ་བོས་ནས་བསྟན་པས་འདུ་བ་རྣམ་བཞིའི་ནད་མི་འདུག ། མི་གཙང་བའི་མནོལ་གྲིབ་ཕོག་འདུག་པས་གང་གིས་མནོལ་མི་ཤེས་པས་ཁྱོད་ཀྱི་ནད་འདི་ལ་ཕན་པའི་ཐབས་གཞན་མེད་ཟེར་བ་ན། དེར་ཁོལ་མོས་ཁྲི་ལྕམ་གྱི་བུ་སྦས་ཚུལ་རྣམས་ཞིབ་ཏུ་བཤད་པས་གཅིག་སྨྲས་གཉིས་སྨྲས་རྒྱལ་པོའི་སྙན་དུ་གསན། རྒྱལ་པོས་ཁྲི་ལྕམ་བོས་ནས་དྲིས་པས། ཁྲི་ལྕམ་གྱིས་ཁོལ་མོ་ལ་སྲོག་ཉེན་ཡོང་དགོངས་ནས་དྲང་པོར་མ་ཞུས་པས།
རྒྱལ་པོ་ཐུགས་དགོངས་འཁྲུགས་ནས་ཁྲི་ལྕམ་ལ་ཆད་པ་གཅོད་དགོངས་པ་ལ། ཁྲི་ལྕམ་ཨོ་རྒྱན་རིན་པོ་ཆེའི་དྲུང་དུ་སྐྱབས་འཚོལ་དུ་སོང༌། དེར་ཨོ་རྒྱན་རིན་པོ་ཆེས་རྒྱལ་པོ་ལ་ཕྱག་མདུད་ཡི་གེ་དང་བཅས་པ་བསྐུར་ནས། ད་བཙུན་མོ་ཁྲི་ལྕམ་འདི་ལ་ཆད་པ་གཅོད་པར་དགོངས་པ་འདྲ་ཡང༌། ང་སྣང་སྲིད་བདེན་མེད་དུ་རྟོགས་པའི་རྣལ་འབྱོར་པ་ཡིན། སྣ་ཚོགས་ཀྱི་སྣང་བ་རྟེན་འབྲེལ་དུ་བསྒྱུར་ཤེས་པ་ཡིན་པས། མི་གཙང་བའི་མནོལ་གྲིབ་འདི་བས་ཉོན་མོངས་དུག་ལྔའི་གྲིབ་ཀྱང་སེལ་བར་བྱེད་ནུས། བྱ་སླ་བ་ཚིག་ཉུང་ལ་དོན་ཆེ་བའི་སེལ་ཐབས་ཡོད། རྫས་དང་ཡོ་བྱད་འདི་ལྟར་དགོས་པས་ཐམས་ཅད་ཚོགས་པར་གྱིས་ལ། རྒྱལ་པོ་ཐུགས་ཁྲེལ་མི་གནང་བར་སང་རྒྱལ་བློན་འཁོར་བཅས་བསམ་ཡས་ཧས་པོ་རིའི་རྩེ་མོར་བྱོན་ཅིག །
ཅེས་གསུངས་འདུག་པས། རྒྱལ་པོ་ཤིན་ཏུ་དགའ་སྟེ་རྫས་དང་ཡོ་བྱད་རྣམས་བསགས་ནས། སང་ཧས་པོ་རིའི་རྩེ་མོར་བྱོན་པ་ལ། དེར་སློབ་དཔོན་ཆེན་པོ་བཞུགས་ཏེ་རྒྱལ་པོའི་ཕྱག་ནས་བྱུང་བའི་རྫས་རྣམས་ཐབ་སྣོད་ཡངས་ཤིང་རྒྱ་ཆེ་བའི་ནང་དུ་བསྲེགས་ཏེ་ཆོ་ག་ནི་འདི་ལྟར་གསུངས་སོ། ཀྱཻ། སེམས་ཅན་ཀུན་ཀྱང་མ་རིག་འཐིབས་པས་མནོལ། ། ཉོན་མོངས་དུག་ལྔས་ཡེ་ཤེས་ལྷ་ལྔ་མནོལ། ། སྒོ་གསུམ་མི་དགེས་ལུས་ངག་ཡིད་གསུམ་མནོལ། ། འདུལ་ཁྲིམས་ཉམས་པས་ལུས་ཀྱི་མཁའ་འགྲོ་མནོལ། ། དམ་ཚིག་ཉམས་པས་རྡོ་རྗེ་སློབ་དཔོན་མནོལ། །
ཚོགས་གཏོར་ཆུང་བས་མ་དང་མཁའ་འགྲོ་མནོལ། ། ཕུད་ཉམས་ལྷག་མས་ཆོས་སྐྱོང་སྲུང་མ་མནོལ། ། སེར་སྣ་བསགས་པས་བཀའ་སྲུང་དམ་ཅན་མནོལ། ། ཏིང་འཛིན་འཁྲུགས་པས་སྲིད་པའི་མ་མོ་མནོལ། ། བརྩེ་གདུང་འཁྲུགས་པས་མཆེད་དང་ལྕམ་དྲལ་མནོལ། ། ཞེ་སྡང་འཁྲུགས་པས་ཞི་བའི་ལྷ་རྣམས་མནོལ། ། ང་རྒྱལ་འཁྲུགས་པས་རྒྱས་པའི་ལྷ་རྣམས་མནོལ། ། འདོད་ཆགས་འཁྲུགས་པས་དབང་གི་ལྷ་རྣམས་མནོལ། ། ཕྲག་དོག་འཁྲུགས་པས་དྲག་པོའི་ལྷ་རྣམས་མནོལ། ། གཏི་མུག་འཁྲུགས་པས་གསལ་བྱེད་ལྷ་རྣམས་མནོལ། །
དཀར་དམར་ཐབ་གཞོབ་ཡུལ་ལྷ་གཉན་པོ་མནོལ། ། འཐབ་འཁོན་འཁྲུགས་པས་བྱེས་ལྷ་གཉན་པོ་མནོལ། ། མི་གཙང་ཐབ་ཀྱིས་ཁྱིམ་ལྷ་གཉན་པོ་མནོལ། ། མི་གཙང་དྲི་མས་མགོན་སྐྱབས་ལྷ་རྣམས་མནོལ། ཁྱད་པར་མི་གཙང་བུད་མེད་བང་སྨེ་ཡིས། ། སྟེང་འོག་བར་གསུམ་ལྷ་ཀླུ་གཉན་རྣམས་མནོལ། ། ཕུག་ལྷ་སྒོ་ནོར་ཁྱིམ་ལྷ་ཁྱིམ་བདག་མནོལ། ། ལུས་ངག་ཡིད་དང་དགྲ་ལྷ་ཕྲག་ལྷ་མནོལ། ཀྱཻ། ལུས་མནོལ་ལུས་ཀྱི་མདངས་ཉམས་ལུས་སྟོབས་ཤོར། །
མགོ་མཇིང་རོ་སྟོད་ན་ཞིང་མིག་མི་གསལ། ། ངག་མནོལ་སྐད་འགག་ལྐུག་ཅིང་སྨྲ་མི་བདེ། ། མཆིལ་སྣབས་མང་ཞིང་སྣ་མཚུལ་ལྕེ་འོག་སྐྲང༌། ། ཡིད་མནོལ་ཡིད་མི་བདེ་ཞིང་ཚིག་པ་ཟ། ། བརྗེད་ངེས་གཉིད་འཐིབས་བྱིང་ཞིང་མཚན་མོ་གཡེར། ། མགོ་མནོལ་མགོ་འཁོར་མིག་འགྲིབ་རྣ་བ་འོན། ། ཡན་ལག་མནོལ་བས་ཞ་གྲུམ་སྦྲིད་ཅིང་ན། ། ཕོ་མཚན་མནོལ་བས་མི་འགྲེང་རྩ་དཀར་མང༌། ། མོ་མཚན་མནོལ་བས་སྲིད་ཀྱི་སྐྱེ་འཕྲོ་ཆད། ། རྒྱབ་རྟེན་མནོལ་བས་གཞི་ཡི་ལས་མི་འགྲུབ། །
དགྲ་ལྷ་མནོལ་བས་དགྲ་སྲི་ཐད་ཀར་ལྡང༌། ། བྱེས་ལྷ་མནོལ་བས་མགོ་འཐོམ་གྲོགས་དང་འབྲལ། ། མགྲོན་ལྷ་མནོལ་བས་མགྲོན་རྣམས་དོན་མི་འགྲུབ། ། གཞིས་ལྷ་མནོལ་བས་གཞི་ལ་སྡོད་མི་ཚུགས། ། ཡུལ་ལྷ་མནོལ་བས་ནང་འཁྲུགས་མུ་གེ་འབྱུང༌། ཁང་ལྷ་མནོལ་བས་འཚག་ཅིང་ཙག་སྒྲ་འབྱིན། ། སྦྲ་ལྷ་མནོལ་ན་ཧྲུལ་ཞིང་ལྡོག་འགྱུར་མང༌། ། ནོར་ལྷ་མནོལ་བས་སྟོང་ཞིང་འཕེལ་མི་འགྱུར། ། ཕྱུགས་ལྷ་མནོལ་བས་སྤུ་བྱི་ལྟས་ངན་འབྱུང༌། ། ཞིང་ལྷ་མནོལ་ན་ཞིང་ས་ཁོལ་བུར་སྟོང༌། །
ཐབ་ལྷ་མནོལ་ན་བཅུད་མེད་སྟོང་ཞིང་འགོང༌། ། གྲོགས་ལྷ་མནོལ་ན་ཟ་ཁར་འགོང་པོ་འཇུག ། གོ་མཚོན་མནོལ་ན་གོ་རལ་རྣོ་མཚོན་རྟུལ། ། རྟ་ཕོ་མནོལ་ན་སྒལ་རྔོག་མགོ་ལག་ཉམས། ། སྒོ་ཁྱི་མནོལ་ན་སྐད་འགག་མཚན་རྫི་ཞན། ཁ་རྗེ་མནོལ་ན་མ་རབས་ལད་མོ་ཤོམས། ། དབང་ཐང་མནོལ་ན་བརྗེད་ངེས་དབང་པོ་ཞུམ། ། རླུང་རྟའི་ལྷ་མནོལ་སེམས་སྟོར་དོན་མི་འགྲུབ། ། སྲོག་གི་ལྷ་མནོལ་གཉིད་འཐིབས་དྲན་པ་ཉམས། ། ལུས་ཀྱི་ལྷ་མནོལ་ཤ་འགུལ་ཤ་རོ་ལྡང༌། །
ཕྲག་ལྷ་མནོལ་ན་བཀྲག་མདངས་གཟི་བརྗིད་ཉམས། ། རྒྱབ་རྟེན་ལྷ་སྲུང་མནོལ་ན་སེམས་མི་བདེ། ། ལུས་ཀྱི་ཤ་མནོལ་ཤ་འཚེར་ཉམས་སྟོབས་ཆུང༌། ། རུས་མནོལ་རུས་ཀུན་ཟུག་ཅིང་སྲིན་འབུ་ལྡང༌། ཁྲག་མནོལ་ཐིག་ལེ་པདྨ་རྣག་ཁྲག་འཛག ། ལྤགས་མནོལ་ཆུ་བུར་བརྡོལ་ཞིང་ཟ་ཕྲུག་བྱེད། ། ཆུ་རྒྱུས་རྩ་མནོལ་ཞ་གྲུམ་སྦྲིད་ཅིང་སྐྲང༌། ། སྤུ་མནོལ་སྤུ་རྣམས་བྱི་ཞིང་གློག་སྐྱི་འཐུལ། ། གཞན་ཡང་རྨེ་མནོལ་རྩོག་མནོལ་རྨུགས་ཀྱིས་མནོལ། ། ཡུགས་སའི་མནོལ་དང་རབས་ཆད་ཕོ་མོའི་མནོལ། །
ནལ་བུ་མོ་མཚན་ཟླ་མཚན་འཛག་པའི་མནོལ། ། ཟས་མནོལ་གོས་མནོལ་ཐབ་གཞོབ་འཁོན་གྱི་མནོལ། ། ཤི་བའི་དུར་སྲི་གསོན་པོའི་ནང་དམེའི་མནོལ། ། སྡིག་ཅན་བཤན་པ་མནའ་ཟན་གྲི་བོའི་མནོལ། ། ཕུད་ཉམས་མི་གཙང་ཡས་དང་གླུད་ཀྱིས་མནོལ། ། དེ་ལ་སོགས་པའི་མནོལ་གྲིབ་ཐམས་ཅད་ཀུན། ། འབྱུང་བའི་དྭངས་མ་ལྔ་ལས་གྲུབ་པ་ཡི། ། ས་ལ་བརྟེན་ཅིང་ཆུ་ཡིས་རབ་ཏུ་བརླན། ། མེ་ཡིས་དྲོད་བསྐྱེད་རླུང་གིས་རབ་བསྐྱོད་པས། ། རྩ་བ་ཀླུ་ཡི་གནས་ནས་སྐྱེས་པའི་ཤིང༌། །
རྩེ་མོ་ལྷ་ཡི་གནས་སུ་སྨིན་པའི་ཤིང༌། ། ལོ་འདབ་མི་ཡི་གནས་སུ་ཁྱབ་པའི་ཤིང༌། ། དྲི་ཡིས་ཕྱོགས་རྣམས་མ་ལུས་ཁྱབ་པའི་ཤིང༌། ཁ་དོག་དྲི་རོ་ནུས་བཅུད་ལྡན་པའི་ཤིང༌། ། ཤིང་མཆོག་ཙནྡན་དཀར་དམར་ཨ་ག་རུ། ། གསེར་ཤིང་མཁན་པ་གཡུ་ཤིང་ཤུག་པ་དང༌། ། དུང་ཤིང་བ་ལུ་སྟག་པ་སྤེན་དཀར་དང༌། ། འོམ་བུ་རྦ་སྨྱུག་ཉ་སྦྲིད་གསེར་མགོ་དང༌། ། ཕོ་ཤིང་མོ་ཤིང་བུ་ཤིང་ཤིང་སྣའི་ཚོགས། ། འབྲས་བུ་གསུམ་དང་བཟང་དྲུག་སྨན་སྣའི་ཚོགས། །
དྲི་ལྡན་རོ་ནུས་ཁ་དང་སྐ་བའི་རིགས། ། ནས་འབྲས་གྲོ་དང་སོ་བ་ཡུངས་མ་དང༌། ། འབྲུ་སྣ་དཀར་ནག་འབྲུ་ཡི་རིགས་བྱེད་དང༌། ། དར་ཟབ་རིན་ཆེན་རྩི་བཅུད་ཕྱེ་མར་དང༌། ། གསེར་སྐྱེམས་ཆང་དང་ཤིང་ཏོག་ཁུ་བའི་བཅུད། ། དཀར་གསུམ་ཕུད་དང་མངར་གསུམ་དྭངས་མ་དང༌། ། ཤ་ཁྲག་ལ་སོགས་དབང་པོ་རྣམ་ལྔའི་གསུར། ། བྱིན་གྱིས་བརླབས་པའི་དམ་རྫས་དཀར་དམར་དང༌། ། གུ་གུལ་དཀར་ནག་དྲི་སྤོས་སྣ་ཚོགས་སོགས། ། ཕྱི་ནང་གསང་གསུམ་མནོལ་གྲིབ་བསལ་བའི་རྫས། །
མེས་བསྲེགས་ཆུས་བཀྲུས་རླུང་གིས་རབ་གཏོར་བའི། ། ནམ་མཁའ་བཞིན་དུ་སྟོང་པར་གྱུར་པའི་ངང༌། ། རཾ་ལས་སྐྱེས་པའི་མེ་ལ་བསྲེགས་པ་ཡི། ། དྲི་མཆོག་དྲི་གསུར་རྣམ་པ་སྣ་ཚོགས་ཀྱིས། ། ཡེ་ཤེས་དྲི་མེད་ངང་དུ་སངས་གྱུར་ཅིག ཀྱཻ། མ་རིག་དབང་གིས་མནོལ་ན་རང་བྱུང་ཡེ་ཤེས་བསངས། ། དུག་ལྔའི་དབང་གིས་མནོལ་ན་རིགས་ལྔའི་སངས་རྒྱས་བསངས། ། སྒོ་གསུམ་མི་དགེས་མནོལ་ན་སྐུ་གསུམ་ལྷ་རྣམས་བསངས། ། འདུལ་ཁྲིམས་ཞིག་པས་མནོལ་ན་ལུས་ཀྱི་མཁའ་འགྲོ་བསངས། །
ཕུད་ཉམས་ལྷག་མས་མནོལ་ན་ཆོས་སྐྱོང་སྲུང་མ་བསངས། ། ཚོགས་གཏོར་ཆུང་བས་མནོལ་ན་མ་དང་མཁའ་འགྲོ་བསངས། ། དམ་ཚིག་ཉམས་པས་མནོལ་ན་རྡོ་རྗེ་སློབ་དཔོན་བསངས། ། བརྩེ་གདུང་འཁྲུགས་པས་མནོལ་ན་མཆེད་དང་ལྕམ་དྲལ་བསངས། ། དམ་རྫས་ནང་འགྲས་མནོལ་ན་གཙང་རིས་མགོན་པོ་བསངས། ། སེར་སྣ་བསགས་པས་མནོལ་ན་ནོར་ལྷ་གཡང་ལྷ་བསངས། ། འཁོན་གྲིབ་མི་གཙང་མནོལ་ན་བཀའ་སྲུང་དམ་ཅན་བསངས། ། ཏིང་འཛིན་འཁྲུགས་པས་མནོལ་ན་སྲིད་པའི་མ་མོ་བསངས། ། བརྩེ་གདུང་ཆུང་བས་མནོལ་ན་སྙིང་རྗེའི་མགྲོན་རྣམས་བསངས། ། ཞེ་སྡང་འཁྲུགས་པས་མནོལ་ན་ཞི་བའི་ལྷ་རྣམས་བསངས། །
ང་རྒྱལ་འཁྲུགས་པས་མནོལ་ན་རྒྱས་པའི་ལྷ་རྣམས་བསངས། ། འདོད་ཆགས་འཁྲུགས་པས་མནོལ་ན་དབང་གི་ལྷ་རྣམས་བསངས། ། ཕྲག་དོག་འཁྲུགས་པས་མནོལ་ན་དྲག་པོའི་ལྷ་རྣམས་བསངས། ། གཏི་མུག་འཁྲུགས་པས་མནོལ་ན་གསལ་བྱེད་ལྷ་རྣམས་བསངས། ། གནོད་གྲིབ་འཁྲུགས་པས་མནོལ་ན་ཡུལ་ལྷ་གཉན་པོ་བསངས། ། འཐབ་འཁོན་འཁྲུགས་པས་མནོལ་ན་ཁྱིམ་ལྷ་གཉན་པོ་བསངས། ། ཉམས་ཆག་གྲིབ་མས་མནོལ་ན་ལྷག་པའི་ལྷ་རྣམས་བསངས། ། མི་གཙང་དྲི་ཡིས་མནོལ་ན་མགོན་སྐྱབས་ལྷ་རྣམས་བསངས། ། རབས་ཆད་དུར་སྲིས་མནོལ་ན་སྲིད་ཀྱི་ལྷ་རྣམས་བསངས། །

མནའ་ཟན་གྲི་བོས་མནོལ་ན་ཕོ་ལྷ་དགྲ་ལྷ་བསངས། ། སྡིག་ཅན་བཤན་པས་མནོལ་ན་ལྷག་པའི་ལྷ་རྣམས་བསངས། ། དམེ་ཡུགས་མི་གཙང་མནོལ་ན་སངས་རྒྱས་བྱེད་རྣམས་བསངས། ། གཤིན་པོའི་རོ་གྲིབ་མནོལ་ན་ཕྲག་ལྷ་གཉན་པོ་བསངས། ། གསོན་པོའི་ནང་དམེས་མནོལ་ན་འགོ་བའི་ལྷ་ལྔ་བསངས། ། ཐབ་ཀྱིས་མནོལ་ན་ཁང་ལྷ་སྦྲ་ལྷ་བསངས། ། གཞོབ་ཀྱིས་མནོལ་ན་ཕ་ལྷ་མ་ལྷ་བསངས། ། ཡུགས་སས་མནོལ་ན་མ་ལྷ་བུ་རྫི་བསངས། ། ལུས་སྤྱི་མནོལ་ན་ལྷན་སྐྱེས་ལྷ་རྣམས་བསངས། ། ངག་མནོལ་གསུང་སྙན་གྲགས་སྟོང་ལྷ་རྣམས་བསངས། ། ཡིད་མནོལ་དྲན་བྱེད་གསལ་སྟོང་ལྷ་རྣམས་བསངས། །
ཡན་ལག་མནོལ་ན་བྱེས་ལྷ་མགྲོན་ལྷ་བསངས། ཀྱཻ། རྨུག་པ་དྭངས་པར་བྱེད་པའི་ལྷ་རྣམས་བསངས། ། འཐིབ་པ་སངས་པར་བྱེད་པའི་ལྷ་རྣམས་བསངས། ། གཙང་བཙོག་དབྱེ་བར་བྱེད་པའི་ལྷ་རྣམས་བསངས། ། མནོལ་བ་སངས་པར་བྱེད་པའི་ལྷ་རྣམས་བསངས། ཁྱད་པར་མི་གཙང་བུད་མེད་བང་སྨེ་ཡིས། ། སྟེང་འོག་བར་གསུམ་ལྷ་ཀླུ་གཉན་ལ་སོགས། ། ཕུག་ལྷ་སྒོ་ནོར་ཁྱིམ་ལྷ་ཁྱིམ་བདག་དང༌། ། ལུས་ངག་ཡིད་དང་དགྲ་ལྷ་ཕྲག་ལྷ་དང༌། །
ནོར་ལྷ་གཡང་ལྷ་གོས་ནོར་ལོངས་སྤྱོད་ལ། ། མནོལ་གྲིབ་མི་གཙང་དྲི་མས་གོས་པ་རྣམས། ། རྩི་ཤིང་སྨན་མཆོག་དྲི་གསུར་སྣ་ཚོགས་དང༌། ། ཕྱི་ནང་གསང་གསུམ་འདོད་ཡོན་དཔག་མེད་ཀྱིས། ། མི་གཙང་མནོལ་གྲིབ་དྲི་མ་སངས་གྱུར་ཅིག ། དེ་ནས་བྱེ་བྲག་ཏུ་བསང་བ་འདི་སྐད་དོ། ཀྱཻ། ཤིང་རྩི་དྲི་བཟང་སྨན་གྱི་དུད་པ་འདིས། ། བླ་མ་ཡི་དམ་མནོལ་བ་སངས་གྱུར་ཅིག ། ཡེ་ཤེས་ལྷ་རྣམས་བཙོག་གིས་མནོལ་གྱུར་ན། །
སྨན་སྣ་ཙནྡན་དྲི་ཡིས་སངས་གྱུར་ཅིག ། འཇིག་རྟེན་ལྷ་རྣམས་བཙོག་གིས་མནོལ་གྱུར་ན། ། སྤོས་དཀར་ཤིང་སྣའི་དྲི་ཡིས་སངས་གྱུར་ཅིག ། མ་སྲིང་མཁའ་འགྲོ་བཙོག་གིས་མནོལ་གྱུར་ན། ། བྷ་ལ་དྷཱ་ར་དྲི་ཡིས་སངས་གྱུར་ཅིག ། ཆོས་སྐྱོང་སྲུང་མ་བཙོག་གིས་མནོལ་གྱུར་ན། ། ཤ་ཁྲག་སྣ་ཚོགས་དྲི་ཡིས་སངས་གྱུར་ཅིག ། གཙང་རིས་མགོན་པོ་བཙོག་གིས་མནོལ་གྱུར་ན། ། དཀར་གསུམ་མངར་གསུམ་དྲི་ཡིས་སངས་གྱུར་ཅིག ། ལྷ་སྲིན་སྡེ་བརྒྱད་བཙོག་གིས་མནོལ་གྱུར་ན། །
ཤིང་རྩི་སྨན་མཆོག་དྲི་ཡིས་སངས་གྱུར་ཅིག ། བཀའ་སྲུང་དམ་ཅན་བཙོག་གིས་མནོལ་གྱུར་ན། ། ཕྱེ་མར་འོ་སྐོལ་དྲི་ཡིས་སངས་གྱུར་ཅིག ། ལྷ་རྣམས་མི་གཙང་བཙོག་གིས་མནོལ་གྱུར་ན། ། སྤོས་དཀར་གཡུ་ཤུག་དྲི་ཡིས་སངས་གྱུར་ཅིག ། ས་བདག་མི་གཙང་བཙོག་གིས་མནོལ་གྱུར་ན། ། ཀླུ་སྨན་སྣ་ཚོགས་དྲི་ཡིས་སངས་གྱུར་ཅིག ། གཉན་རྣམས་མི་གཙང་བཙོག་གིས་མནོལ་གྱུར་ན། ། དར་ཚོན་སྟག་གཟིག་དྲི་ཡིས་སངས་གྱུར་ཅིག ། ས་བདག་མི་གཙང་བཙོག་གིས་མནོལ་གྱུར་ན། །
ཉ་སྦྲིད་གསེར་མགོ་དྲི་ཡིས་སངས་གྱུར་ཅིག ། གནས་བདག་མི་གཙང་བཙོག་གིས་མནོལ་གྱུར་ན། ། སྟག་པ་སུར་དཀར་དྲི་ཡིས་སངས་གྱུར་ཅིག ། གཞི་བདག་མི་གཙང་བཙོག་གིས་མནོལ་གྱུར་ན། ། མཁན་པ་གསེར་མགོ་དྲི་ཡིས་སངས་གྱུར་ཅིག ། ཡུལ་ལྷ་མི་གཙང་བཙོག་གིས་མནོལ་གྱུར་ན། ། རྦ་སྨྱུག་དཀར་གསུམ་དྲི་ཡིས་སངས་གྱུར་ཅིག ། ནོར་ལྷ་མི་གཙང་བཙོག་གིས་མནོལ་གྱུར་ན། ། ཕྱེ་མར་ཟས་ཕུད་དྲི་ཡིས་སངས་གྱུར་ཅིག ། གཡང་ལྷ་མི་གཙང་བཙོག་གིས་མནོལ་གྱུར་ན། །
རིན་ཆེན་སྣ་ཚོགས་དྲི་ཡིས་སངས་གྱུར་ཅིག ཁང་ལྷ་མི་གཙང་བཙོག་གིས་མནོལ་གྱུར་ན། ། དར་ཟབ་སྣ་ཚོགས་དྲི་ཡིས་སངས་གྱུར་ཅིག ། ཐབ་ལྷ་མི་གཙང་བཙོག་གིས་མནོལ་གྱུར་ན། ། ཤ་ཕུད་ཆང་ཕུད་དྲི་ཡིས་སངས་གྱུར་ཅིག ། ཞིང་ལྷ་མི་གཙང་བཙོག་གིས་མནོལ་གྱུར་ན། ། འབྲུ་ཟན་སྣ་ཚོགས་དྲི་ཡིས་སངས་གྱུར་ཅིག ། ཕོ་ལྷ་མི་གཙང་བཙོག་གིས་མནོལ་གྱུར་ན། ། དར་ཚོན་སྣ་ཚོགས་དྲི་ཡིས་སངས་གྱུར་ཅིག ། དགྲ་ལྷ་མི་གཙང་བཙོག་གིས་མནོལ་གྱུར་ན། །
ཕྱེ་མར་དཔའ་སྐྱེམས་དྲི་ཡིས་སངས་གྱུར་ཅིག ། བྱེས་ལྷ་མི་གཙང་བཙོག་གིས་མནོལ་གྱུར་ན། ། འབྲས་དཀར་རྩི་བཅུད་དྲི་ཡིས་སངས་གྱུར་ཅིག ། མགྲོན་ལྷ་མི་གཙང་བཙོག་གིས་མནོལ་གྱུར་ན། ། ཤ་ཆང་གསེར་སྐྱེམས་དྲི་ཡིས་སངས་གྱུར་ཅིག ། སྐྱེས་ལྷ་མི་གཙང་བཙོག་གིས་མནོལ་གྱུར་ན། ། ལྷ་ཤིང་སུར་དཀར་དྲི་ཡིས་སངས་གྱུར་ཅིག ། ལུས་ལྷ་མི་གཙང་བཙོག་གིས་མནོལ་གྱུར་ན། ། གུ་གུལ་དཀར་ནག་དྲི་ཡིས་སངས་གྱུར་ཅིག ། སྲུང་སྐྱོབ་ལྷ་རྣམས་བཙོག་གིས་མནོལ་གྱུར་ན། །
ཤིང་འབྲས་མེ་ཏོག་དྲི་ཡིས་སངས་གྱུར་ཅིག ། རིག་བྱེད་ལྷ་རྣམས་བཙོག་གིས་མནོལ་གྱུར་ན། ། གཡུ་ཤུག་བ་ལུའི་དྲི་ཡིས་སངས་གྱུར་ཅིག ། རྒྱབ་རྟེན་ལྷ་རྣམས་བཙོག་གིས་མནོལ་གྱུར་ན། ། སྤོས་སྣ་ཤིང་སྣའི་དྲི་ཡིས་སངས་གྱུར་ཅིག ། ལུས་ཀྱི་གོ་མཚོན་བཙོག་གིས་མནོལ་གྱུར་ན། ། ལྷ་ཆབ་སྨན་སྣའི་དྲི་ཡིས་སངས་གྱུར་ཅིག ། ཟས་ནོར་ལོངས་སྤྱོད་བཙོག་གིས་མནོལ་གྱུར་ན། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ཤེལ་སྒོང་བཞིན་དུ་ཕྱི་ནང་གསལ་གྱུར་ཅིག །
དེ་ནས་བསང་དུད་རྣམས་སྐུ་གསུང་ཐུགས་རྟེན་ལ་བདུག་ཅིང་འདི་སྐད་དོ། ཀྱཻ། བླ་མ་ཡི་དམ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། དཔའ་བོ་མཁའ་འགྲོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ཆོས་སྐྱོང་སྲུང་མ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ཕོ་ཉ་ལས་མཁན་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག །
གཙང་རིས་ལྷ་རྣམས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ལྷ་སྲིན་སྡེ་བརྒྱད་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། འཇིག་རྟེན་སྐྱོང་བ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། སྟེང་གི་ལྷ་རྣམས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། བར་གྱི་གཉན་རྣམས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག །
འོག་གི་ཀླུ་རྣམས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། གཞི་བདག་གནས་བདག་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། མཆེད་དང་ལྕམ་དྲལ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། འཇིག་རྟེན་ལྷ་སྲུང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ས་གཞིའི་གནས་ས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག །
རྒྱུད་ཀྱི་ལྷ་སྲུང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། འགོ་བའི་ལྷ་ལྔ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། མ་ལྷ་བུ་རྫི་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། རྟ་ལྷ་འཕན་པོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ནོར་ལྷ་ཕྱུག་པོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? །
ལུག་ལྷ་མེན་པོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ར་ལྷ་ཚེར་མོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཞིང་ལྷ་ཚངས་པ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཕུག་ལྷ་གེ་ཐུང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། སྒོ་ལྷ་སྟག་གཡག་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? །
ཐབ་ལྷ་ཡོལ་མོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཕོ་ལྷ་དགྲ་ལྷ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ནོར་ལྷ་གཡང་ལྷ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཕྱུགས་ལྷ་མཛོད་ལྷ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཟས་ལྷ་གྲོགས་ལྷ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? །
བྱེས་ལྷ་མགྲོན་ལྷ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ཕྱི་ནང་གི་རྟེན་རྫས་སོགས་ལ་བདུག་ཅིང་འདི་སྐད་དོ། ཀྱཻ། རྣལ་འབྱོར་དཔོན་སློབ་མི་ནོར་འཁོར་བཅས་ཀྱི། ། ལྷ་དང་སྲུང་མ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ལྷ་ཁང་དྲི་མེད་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ལྷ་གོས་བར་ཁྲབ་མནོལ་བ་ཡོད་ན་ཡང༌། །
ཤིང་མཆོག་དྲི་བཟང་སྨན་གྱིས? ། ལྷ་རྒྱན་ལྷབ་ལྷུབ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ལྷ་མཚོན་རྣོ་ངར་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ལྷ་ཟས་རོ་བརྒྱ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ལྷ་བཏུང་གསེར་སྐྱེམས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ལྷ་རྟ་བཙན་པོ་མནོལ་བ་ཡོད་ན་ཡང༌། །
ཤིང་མཆོག་དྲི་བཟང་སྨན་གྱིས? ། ལྷ་གཡག་ཞོལ་མོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ལྷ་ལུག་དོན་པོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ལྷ་ར་ཁྲ་བོ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། སྲུང་མའི་དམ་རྫས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། སྲུང་མའི་སྤྱན་གཟིགས་མནོལ་བ་ཡོད་ན་ཡང༌། །
ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། མཆོད་རྫས་སྒྲུབ་རྫས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། རྟེན་རྫས་སྣ་ཚོགས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ལྷ་སྲུང་ཐུགས་དང་འགལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་རྒྱས་གྱུར་ཅིག ། དེ་ནས་མི་ནོར་སོགས་ལ་བདུག་ཅིང་འདི་སྐད་དོ། ཀྱཻ། བདག་ཅག་དཔོན་སློབ་མི་ནོར་འཁོར་བཅས་ཀྱི། །
སྲིད་ཀྱི་དབང་ཐང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། མཁས་པའི་བཙུན་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། གཙོ་བོའི་བློ་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། གཞོན་ནུའི་དཔའ་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། སྐྱེན་པོའི་མཐེབ་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག །
མང་པོའི་ཚོགས་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། རྟ་ཕོའི་མགྱོགས་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཕྱུགས་ཀྱི་འཕེལ་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཟས་ཀྱི་བཅུད་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། བཙན་པོའི་སྟོབས་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? །
ཕྱུག་པོའི་ནོར་གཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། འཕན་པོའི་དར་ཡང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། བཙན་ཕྱུག་འཕན་གསུམ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། གཞན་ཡང་རྣལ་འབྱོར་བདག་ཅག་འཁོར་བཅས་ཀྱི། ། གྱོན་པའི་བེར་གོས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། བཏགས་པའི་རྣོ་མཚོན་མནོལ་བ་ཡོད་ན་ཡང༌། །
ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། བཏུང་བའི་ཟས་སྐོམ་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། གཞི་མལ་གནས་ས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། འདུག་པའི་མལ་སྟན་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། མི་ནོར་རིགས་བརྒྱུད་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། བྲན་དང་སྒོ་ཁྱི་མནོལ་བ་ཡོད་ན་ཡང༌། །
ཤིང་མཆོག་དྲི་བཟང་སྨན་གྱིས? ། ཟས་ནོར་ལོངས་སྤྱོད་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། སྟོབས་དང་མངའ་ཐང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། བཀྲག་དང་གཟི་མདངས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ། ཚེ་དང་བསོད་ནམས་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས? ཁ་རྗེ་དབང་ཐང་མནོལ་བ་ཡོད་ན་ཡང༌། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག །
དམིགས་བསལ་གྱི་ནད་པ་འདྲ་ཡོད་ན་འདི་ལྟར། ཀྱཻ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། ཉོན་མོངས་དུག་ལྔའི་གདུང་བ་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། འདོད་ཆགས་ལས་གྱུར་རླུང་ནད་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། །
ཞེ་སྡང་ལས་བྱུང་མཁྲིས་ནད? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། གཏི་མུག་ལས་བྱུང་བད་ཀན? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། འདུ་བ་རྣམ་བཞིའི་ནད་རྣམས? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། སྙིང་རླུང་རྒྱལ་པོའི་ནད་རྣམས? །
ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། གློ་གཟེར་ཀླུ་བཙན་ནད་རྣམས་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། མཆིན་རྒྱུ་ས་བདག་ནད་རྣམས? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། མཚེར་གློ་གྲི་བོའི་ནད་རྣམས་སངས? ། ཤིང་མཆོག་དྲི་བཟང་སྨན་གྱི་དུད་པ་འདིས། །
བདག་དང་རྒྱུ་སྦྱོར་ཡོན་གྱི་བདག་པོ་ཡི། ། མཁལ་གྲུམ་ཀླུ་བསེན་ནད་རྣམས་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། ཕོ་གཅོང་ཡིད་འགོང་ནད་རྣམས? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། མགོ་དང་ཡན་ལག་ནད་རྣམས? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། །
ཤ་དང་ལྤགས་པའི་ནད་རྣམས་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ཁྲག་དང་ཆུ་སེར་ནད་རྣམས་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། རུས་དང་སྲིན་བུའི་ནད་རྣམས་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། རྩ་དང་ཆུ་རྒྱུས་ནད་རྣམས་སངས་གྱུར་ཅིག །
ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། མདངས་དང་དབང་པོ་ཉམས་པ་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། དབུགས་དང་རྣམ་ཤེས་ཉམས་པ་སངས་གྱུར་ཅིག ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ། དཔལ་དང་མཐུ་སྟོབས་ཉམས་པ? ། ཤིང་མཆོག་དྲི་བཟང་སྨན་གྱི་དུད་པ་འདིས། །
བདག་དང་རྒྱུ་སྦྱོར་ཡོན་གྱི་བདག་པོ་ཡི། ། ཚེ་དང་བསོད་ནམས་ཉམས་པ? ། ཤིང་མཆོག་དྲི་བཟང་སྨན་གྱི་དུད་པ་འདིས། ། བདག་དང་རྒྱུ་སྦྱོར་ཡོན་གྱི་བདག་པོ་ཡི། ཁ་རྗེ་དབང་ཐང་ཉམས་པ་སངས་གྱུར་ཅིག ། དེ་ལྟར་གྱི་དམིགས་བསལ་མེད་ན་གོང་གི་འཕྲོ་ནས་འདི་བཞིན་བྱ། གཞན་ཡང་བདག་ཅག་དཔོན་སློབ་འཁོར་བཅས་ལ། ། དམེ་མནོལ་བཙོག་གིས་མནོལ་དང་གྲིབ་ཀྱིས་མནོལ། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ཐབ་དང་གཞོབ་ཀྱིས་མནོལ་དང་ཡུགས་སས་མནོལ། །
ཤིང་མཆོག་དྲི་བཟང་སྨན་གྱིས? ། བྱི་བྱས་རབས་ཆད་ཟླ་མཚན་ནལ་བུས་མནོལ། ། ཤིང་མཆོག་དྲི་བཟང་སྨན་གྱིས? ། མཛེ་ཅན་གཅོང་པོ་དམ་ཉམས་གྲིབ་ཀྱིས་མནོལ། ། ཤིང་མཆོག་དྲི་བཟང་སྨན་གྱིས? ། དྲི་ཅན་དྲི་ངན་ཅན་དང་རྨུག་དྲིས་མནོལ། ། ཤིང་མཆོག་དྲི་བཟང་སྨན་གྱིས་སངས་གྱུར་ཅིག ། ཤི་བའི་དུར་སྲི་གསོན་པོའི་ནང་དམེས་མནོལ། ། ཤིང་མཆོག་དྲི་བཟང་སྨན་གྱིས? ། སྡིག་ཅན་བཤན་པ་མནའ་གཟན་གྲི་བོས་མནོལ། །
ཤིང་མཆོག་དྲི་བཟང་སྨན་གྱིས? ། ཕུད་ཉམས་མི་གཙང་ཡས་དང་གླུད་ཀྱིས་མནོལ། ། ཤིང་མཆོག་དྲི་བཟང་སྨན་གྱིས? ། གཞན་ཡང་མི་གཙང་མནོལ་གྲིབ་མ་ལུས་ཀུན། ། ཤིང་མཆོག་དྲི་བཟང་སྨན་གྱིས? ། ནམ་མཁའ་སྤྲིན་དྭངས་བཞིན་དུ་སངས་གྱུར་ཅིག ། ཉི་ཟླའི་འོད་མདངས་བཞིན་དུ་རྒྱས་གྱུར་ཅིག ། ཟླ་བ་ཡར་ངོ་བཞིན་དུ་འཕེལ་གྱུར་ཅིག ། མེ་ཏོག་འདབ་སྟོང་བཞིན་དུ་རྒྱས་གྱུར་ཅིག ། སྟོན་ཀའི་འབྲུ་དྲུག་བཞིན་དུ་སྨིན་གྱུར་ཅིག །
ཆབ་སྲིད་ལྷུན་པོ་བཞིན་དུ་བརྟན་གྱུར་ཅིག ། དགོས་འདོད་ནོར་བུ་བཞིན་དུ་འབྱུང་གྱུར་ཅིག ། ཆོས་བརྒྱུད་ཉི་ཟླ་བཞིན་དུ་གསལ་གྱུར་ཅིག ། འཁོར་འབངས་སྐར་ཚོགས་བཞིན་དུ་འཁོར་གྱུར་ཅིག ། ནོར་ཕྱུགས་རྩི་ཤིང་བཞིན་དུ་རྒྱས་གྱུར་ཅིག ། སྙན་གྲགས་འབྲུག་སྒྲ་བཞིན་དུ་ཁྱབ་གྱུར་ཅིག ། ཚེ་རིང་ནད་མེད་བདེ་དང་ལྡན་གྱུར་ཅིག ། ལོ་བརྒྱ་འཚོ་ཞིང་སྟོན་བརྒྱ་མཐོང་གྱུར་ཅིག ། བཀྲ་ཤིས་བདེ་ལེགས་ཕུན་སུམ་ཚོགས་བར་ཤོག ། ཅེས་གསུངས་ནས།
རྒྱལ་བློན་འཁོར་དང་བཅས་པ་རྣམས་ཐེ་ཚོམ་མ་བྱེད། འདི་ལྟ་བུ་ཉམས་ལེན་བྱས་ན་དོན་དང་ལྡན་པ་ཡིན་ནོ་གསུངས་སོ། ། དེ་ནས་རྒྱལ་བློན་འཁོར་བཅས་དགའ་ཞིང་མགུ་ནས་ཡི་རང་སྟེ། གསེར་གྱི་མཎྜལ་ཕུལ་ཏེ་ཕྱག་དང་བསྐོར་བ་བྱས་ནས་འདི་སྐད་དོ། ཀྱཻ། སློབ་དཔོན་ཆེན་པོ་ལགས། རྒྱུན་དུ་ཉམས་ལེན་ཇི་ལྟར་བྱ། དོན་ཇི་ལྟར་ལགས། ཞུས་པས། སློབ་དཔོན་ཆེན་པོའི་ཞལ་ནས།
ཀྱཻ་རྒྱལ་པོ་ཆེན་པོ་ལགས། སྤྱིར་དལ་འབྱོར་མི་ལུས་ཐོབ་པ་དོན་ལྡན་དུ་བྱེད་དགོས། དེའི་ཐབས་སུ་བྱང་ཆུབ་ཀྱི་རྒྱུ་སྒྲུབ་པ་ལ་འཇིག་རྟེན་དང་འཇིག་རྟེན་ལས་འདས་པའི་ལྷ་དང་སྲུང་མ་ལ་གསོལ་བ་བཏབ་པས། བྱང་ཆུབ་སྒྲུབ་པའི་འགལ་རྐྱེན་བར་ཆད་སེལ་ཞིང་མཆོག་ཐུན་མོང་གི་དངོས་གྲུབ་མཐུན་རྐྱེན་སྒྲུབ་པ་ཡིན་པས་དེའི་ཆེད་དུ་ལྷ་དང་སྲུང་མ་བསྟེན་དགོས་པ་ཡིན། བསང་བྱ་བ་ནི་ཉོན་མོངས་དུག་ལྔའི་གྲིབ་མནོལ་སྦྱོང་ཞིང༌། ལྷ་དང་སྲུང་མ་མི་འབྲལ་བར་འཁོར་བའི་ཐབས་ཡིན་པས། རྒྱུན་དུ་བསང་བྱ་བ་དོན་དང་ལྡན་པ་ཡིན། ལྷག་པར་མནོལ་གྲིབ་མི་གཙང་བ་མྱུར་དུ་སེལ་བའི་ཐབས་སུ་སྔ་དྲོ་ལྷ་བསང་བྱ། ཕྱི་དྲོ་མནོལ་བསང་དང་མནོལ་ཁྲུས་བྱས་ན་གྲིབ་དང་མི་གཙང་བ་ཐམས་ཅད་སྦྱངས། ལྷ་དང་སྲུང་མ་འཁོར།
ཟས་ནོར་ལོངས་སྤྱོད་ལ་བྱིན་ཆགས། ལུས་ཀྱི་འདུ་བ་ཆ་སྙོམས། བཀྲག་དང་གཟི་མདངས་བསྐྱེད། ཁམས་དང་དབང་པོ་གསལ། ཀུན་གྱི་ཡིད་དུ་འོང༌། སྣང་སྲིད་ལྷ་འདྲེས་བཀའ་ལ་ཉན། འགལ་རྐྱེན་བར་ཆད་ཀྱི་དྲི་མས་མི་གོས་པ་སོགས་ཡོན་ཏན་མང་པོ་དང་ལྡན་པ་ཡིན་གསུངས་སོ། ། དེར་རྒྱལ་པོའི་ཞལ་ནས། ལེགས་སོ་སློབ་དཔོན་ཆེན་པོ་ལགས། མནོལ་ཁྲུས་བྱ་བ་ཇི་ལྟར་ཡིན་ལགས་ཞུས་པས།
སློབ་དཔོན་ཆེན་པོའི་ཞལ་ནས། མནོལ་ཁྲུས་བྱ་བ་ནི་སྤྱིར་མདོ་སྔགས་སོ་སོའི་ལུགས་དང་འདྲ། རྫས་སྦྱོར་སོགས་དབྱེ་བ་མང་དུ་ཡོད་ཀྱང་འདིའི་སྐབས་སུ་གོང་གི་སྨན་རྫས་དང་དྲི་སྣ་ཚོགས་ཆུ་གཙང་དང་སྦྱར་ནས་རིན་པོ་ཆེའི་བུམ་པའི་ནང་དུ་བླུགས་ལ་ཡུལ་ཕྱོགས་སུ་ཆབ་གཏོར་བྲན་ན་ཡུལ་ཁྲུས་དང༌། ཡང་སྐུ་གསུང་ཐུགས་ཀྱི་རྟེན་རྣམས་ལ་ཁྲུས་གསོལ་བྱ་བ་ནི་རྟེན་ཁྲུས་དང༌། ། མི་ནད་ཕྱུགས་ནད་སོགས་ལ་རྡོ་རྗེ་རྣམ་འཇོམས་ཁྲོ་བོ་སྨེ་བརྩེགས་བདུད་རྩི་འཁྱིལ་པ་སོགས་རྒྱལ་དང་ལྡན་པས་གྲིབ་ཁྲུས་དང་ནོར་རྫས་སོགས་ལ་གྲིབ་ཕོག་ན་ཁྲུས་ཆབ་བྲན་པས་ཆོག་པ་ཡིན་གསུངས་སོ། ། དེར་རྒྱལ་པོ་ཆེན་པོ་དགྱེས་ཤིང་གུས་པས་ཐལ་མོ་སྦྱར་ཏེ་ཕྱག་དང་བསྐོར་བ་མང་དུ་བྱས་ནས་སླར་ཕོ་བྲང་དུ་གཤེགས་སོ། ། དེ་ནས་ཡུན་རིང་མ་ལོན་པར་རྒྱལ་པོའི་སྙུན་ནད་དྭངས་ཏེ། ཡུལ་ཁམས་བོད་དུ་བཀྲ་ཤིས་པའི་དགེ་ལྟས་མང་པོ་བྱུང་ངོ༌། ། སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་མནོལ་བསང་ལྷ་ཆབ་སྔོན་མོ་ཞེས་བྱ་བ་རྫོགས་སོ། མནོལ་བསང་འདི་དང་བསང་བརྔན་བདེ་ལེགས་ཀུན་འབྱུང་བཅས་གཏེར་ལ་མ་སྦས་པར་པེ་ཧར་དཀོར་མཛོད་གླིང་གི་ཕྱི་ཁྱམས་ལྡེབ་རིས་སུ་བཏབ་པར་མཛད་པས་བསམ་ཡས་ལོགས་བྲིས་མར་གྲགས།
དེ་ལས་དཔེ་རྒྱུན་འཕེལ་ཏེ་དབུས་གཙང་ཕྱོགས་སུ་རྒྱ་ཆེར་འཕེལ་ཞིང༌། ལྷག་པར་སློབ་དཔོན་བཻ་རོ་ཙ་ནས་དཔེ་བསྣམས་ཏེ་རྒྱལ་མོ་ཚ་བ་རོང་དུ་ཕེབས་པའི་ལམ་ཞོར་མདོ་སྨད་དུ་ལྡི་རའྀ་ཆོས་ཀྱི་གྲགས་པ་ལ་གནང་བ་ནས་རིམ་པར་བརྒྱུད་དེ་མདོ་ཁམས་སྨད་ཕྱོགས་སུ་ད་ལྟའི་བར་དར་རྒྱས་ཤིན་ཏུ་ཆེའོ། སརྦ་མངྒ་ལཾ། འདི་ལ་གྲོང་སྔགས་མཁས་བླུན་མང་པོའི་ཁ་ཏོན་ལག་བྲིས་ཀྱི་དཔེ་རྒྱུན་ཚིག་རིས་ཅུང་ཟད་འདྲ་མིན་མང་དུ་སྣང་བ་ལས་དཔེ་དག་པ་འགའ་ཞིག་ལ་གཞི་བཅོལ་ཏེ་ཞུས་དག་དཔྱད་བཟོད་པའི་ཁུལ་དུ་འཇིགས་བྲལ་ཡེ་ཤེས་རྡོ་རྗེས་གཙང་བཤུས་སུ་སྤེལ་བ་དགེ། །། ༈ དག་སྣང་ཡེ་ཤེས་དྲྭ་བ་ལས། གྲིབ་བསང་བདུད་རྩིའི་སྤྲིན་ཕུང་བཞུགས་སོ༔ ན་མོ་གུ་རུ་པངྨཀ་ར་ཡེ༔ གྲིབ་བསང་བདུད་རྩིའི་སྤྲིན་ཕུང་འདི༔ བཟང་ཤིང་ཕྱེ་མར་གསུར་དུད་ལ༔ བརྟེན་ནས་གྲངས་མང་བརྗོད་གྱུར་ན༔
གྲིབ་མནོལ་ཀུན་སེལ་གཙང་མར་འགྱུར༔ སྐྱབས་མཆོག་གསུམ་རྩ་གསུམ་བྱིན་རླབས་དང་༔ ཆོས་བདེན་པ་གཉིས་ཀྱི་བདེན་སྟོབས་ཀྱིས༔ ཕྱི་སྣང་བ་སྣོད་ཀྱི་འཇིག་རྟེན་བསང་༔ ཞིང་དག་པ་མཁའ་སྤྱོད་ལྟ་བུར་གྱུར༔ ནང་གཡོ་བ་བཅུད་ཀྱི་སེམས་ཅན་བསང་༔ ལྷ་དཔའ་བོ་མཁའ་འགྲོ་ཁོ་ནར་གྱུར༔ གནས་སྦྲ་ཁང་ཟས་ནོར་འདོད་ཡོན་བསང་༔ རྟེན་གཞལ་ཡས་འདོད་རྒུ་ཕུན་ཚོགས་གྱུར༔ སྐྱབས་ཕན་བྱེད་ལྷ་དང་སྲུང་མ་བསང་༔
མཐུ་ནུས་སྟོབས་རྩལ་རྒྱས་བདེ་ལྡན་གྱུར༔ མི་འདིར་འདུས་ཡོན་མཆོད་འཁོར་བཅས་བསང་༔ རྐྱེན་མི་མཐུན་བར་ཆད་ཀུན་ཞི་ནས༔ དཔལ་བདེ་སྐྱིད་མངའ་ཐང་ལོངས་སྤྱོད་རྒྱས༔ དོན་འདི་ཕྱིའི་དགེ་ལེགས་ཀུན་འགྲུབ་ཤོག༔ རིག་འཛིན་པདྨ་འབྱུང་གནས་ངས༔ བྱིན་གྱིས་བརླབས་ཤིང་དགོངས་རྒྱས་བཏབ༔ རྡོ་རྗེ་གླུ་ཡི་ཚིག་འདི་དག༔ བརྗོད་པས་བསམ་པའི་དོན་ཀུན་འགྲུབ༔ ས་མ་ཡ༔
རྒྱ་རྒྱ་རྒྱ༔ བརྡ་ཐིམ༔ ཞེས་པ་འདི་ཨོ་རྒྱས་མཚོ་སྐྱེས་རྡོ་རྗེས་ཁྲག་འཐུང་བདུད་འཇོམས་རྡོ་རྗེ་ལ་འོད་གསལ་ཉམས་ཀྱི་སྣང་ངོར་གདམས་པའོ།། ཡི་གེ་པ་ནི་ཕུན་ཚོགས་བཀྲ་ཤིས་སོ།། །། ༈ རླུང་རྟ་ཡར་བསྐྱེད་ཀྱི་བསང་མཆོད་ནི། སྨན་ཤིང་དྲི་བཟང་པོའི་དུད་སྤྲིན་ཕྱེ་མར་འོ་སྐོལ་གྱིས་བྲན་ཏེ། རྃ་ཡྃ་ཁྃ། བསང་མཆོད་ཟག་པ་མེད་པ་འདོད་ཡོན་བདུད་རྩིའི་སྤྲིན་ཆེན་པོར་གྱུར་བར་བསམ་ཞིང༌། ཨོཾ་ཨཱཿཧཱུྃ་གིས་རྒྱ་ཆེར་སྤེལ་ལ། ཀྱཻ།
བསང་མཆོད་ཕུན་སུམ་ཚོགས་པ་འདི། ། སངས་རྒྱས་ཆོས་དང་དགེ་འདུན་དང༌། ། བླ་མ་ཡི་དམ་མཁའ་འགྲོ་དང༌། ། ཆོས་སྐྱོང་ནོར་ལྷ་གཏེར་བདག་སོགས། ། བདག་ལ་བསྲུང་ཞིང་སྐྱོབ་རྣམས་བསང༌། ། རླུང་རྟ་དར་བའི་སྡོང་གྲོགས་མཛོད། ། ཀྱཻ། ཤར་གྱི་ཕྱོགས་ན་གནས་པའི་ལྷ། ། རླུང་རྟ་དར་བའི་དགྲ་ལྷ་ནི། ། དུང་སེང་གཡུ་ཡི་རལ་པ་ཅན། །
དཔའ་རྩལ་ཆེ་བའི་དགྲ་ལྷ་བསང༌། ། བདག་གི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ། ཀྱཻ། ལྷོ་ཡི་ཕྱོགས་ན་གནས་པའི་ལྷ། ། རླུང་རྟ་དར་བའི་དགྲ་ལྷ་ནི། ། གཡུ་འབྲུག་ཟངས་ཀྱི་མཆེ་བ་ཅན། ། ངར་སྐད་ཆེ་བའི་དགྲ་ལྷ་བསང༌། ། བདག་གི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ།
ཀྱཻ། ནུབ་ཀྱི་ཕྱོགས་ན་གནས་པའི་ལྷ། ། རླུང་རྟ་དར་བའི་དགྲ་ལྷ་ནི། ། རྒྱ་སྟག་མཚལ་གྱི་ཐིག་ལེ་ཅན། ། དཔའ་རྔམས་ཆེ་བའི་དགྲ་ལྷ་བསང༌། ། བདག་གི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ཀྱཻ། བྱང་གི་ཕྱོགས་ན་གནས་པའི་ལྷ། ། རླུང་རྟ་དར་བའི་དགྲ་ལྷ་ནི།
ཁྱུང་ཆེན་ནོར་བུའི་ཐོར་ཚུགས་ཅན། ། སྟོབས་ཤུགས་ཆེ་བའི་དགྲ་ལྷ་བསང༌། ། བདག་གི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ཀྱཻ། ཕྱོགས་བཞི་མཚམས་བརྒྱད་གནས་པའི་ལྷ། ། འབྱུང་བ་ལྔ་ཡི་ལྷ་རྣམས་བསང༌། ། འབྱུང་བའི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། སྤར་ཁ་བརྒྱད་ཀྱི་ལྷ་རྣམས་བསང༌། །
སྤར་ཁའི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ། སྨེ་བ་དགུ་ཡི་ལྷ་རྣམས་བསང༌། ། སྨེ་བའི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ། ལོ་ཟླ་ཞག་དུས་ལྷ་རྣམས་བསང༌། ། ལོ་ཟླའི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ། འགོ་བའི་ལྷ་དང་སྐྱོབ་པའི་ལྷ། ། ཕ་ལྷ་མ་ལྷ་ཞང་ལྷ་དང༌། །
འཕྲག་ལྷ་ལུས་ལྷ་ཐམས་ཅད་བསང༌། ། བདག་གི་རླུང་རྟ་དར་བར་མཛོད། ། རྒུད་པའི་རླུང་རྟ་བསྐྱེད་དུ་གསོལ། ། བསྐྱེད་ཅིག་རླུང་རྟ་ཡར་ལ་སྐྱེད། ། ལུས་ལ་དཔའ་རྩལ་གཟི་བརྗིད་སྐྱེད། ། ངག་ལ་བདེན་པའི་ནུས་མཐུ་སྐྱེད། ། སེམས་ལ་བདེ་བའི་ཏིང་འཛིན་སྐྱེད། ། ནད་གདོན་བར་ཆད་ཞི་བར་མཛོད། ། ཚེ་བསོད་སྟོབས་འབྱོར་འཕེལ་ཞིང་རྒྱས། ། སྣང་སྲིད་དབང་སྡུས་དགྲ་བགེགས་སྒྲོལ། །
ཕྱོགས་ལས་རྒྱལ་བའི་རྒྱལ་མཚན་འཕྱོར། ། འདོད་པའི་དོན་ཀུན་འགྲུབ་པར་མཛོད། ། རྒྱལ་ལོ་རྒྱལ་ལོ་ལྷ་རྒྱལ་ལོ། ། བདག་ཅག་ལྷ་ངོ་རྒྱལ་གྱུར་ཅིག ། ནག་ཕྱོགས་བདུད་རིགས་ཆམ་ལ་ཕོབ། ། བཅོལ་བའི་ཕྲིན་ལས་འགྲུབ་པར་མཛོད། སརྦ་བི་ཛ་ཡ་ས་མ་ཡ། ཁྱུང་ལ་གསེར་དང་དར་སེར། སེངྒེ་ལ་དངུལ་དང་དར་དཀར། འབྲུག་ལ་གཡུ་དང་དར་ལྗང༌།
སྟག་ལ་པདྨ་རཱ་ག་དང་མུ་མེན་ལེ་བརྒན་མཐིང་ཀ་དར་དམར། སྙིང་པོ་ནི། གྷ་རྗེ་སེང་ཧ་མེ་དྲི་བེའུ་སརྦ་ཨརྠ་ས་དྷ་སརྦ་འདུ་འདུ་ཧཱུྃ་ཧོཿ སྨན་སྣ་ལྔ་བྱུགས། ཟབ་བོ། རིན་ཆེན་སྣ་ལྔ་དང་དར་མཚོན་ལྔ་རླུང་རྟ་བཞིའི་སྔགས་རྣམས་ལུས་ལ་འཆང༌། དེས་ལུས་ངག་ཡིད་གསུམ་གྱི་རླུང་རྟ་དཔལ་བསྐྱེད་པ་སེར་མོ་བ་ཡིན་ན་ཡོན་ཏན་ཕྲིན་ལས་རྒྱས། སྐྱེ་བོ་ཡིན་ན་དོན་ཀུན་འགྲུབ་ཅིང་ཚོང་དང་དགྲ་ལས་རྒྱལ་འགྱུར་ཟབ་བོ། བདག་འདྲ་ཀུན་འཆང་གླིང་པས་བྲིས་པ་ཚེ་བསོད་འཕེལ། ༈ རླུང་རྟ་སྤེལ་ཐབས་སྐོར།
རྒྱལ་མཚན་རྩེ་མོའི་དཔུང་རྒྱན་བསྡུས་པ་ནི། ཨོཾ། གུ་རུ་ཡི་དམ་རྒྱལ་མཚན་རྩེ་མོའི་ཏོག ། དཔུང་རྒྱན་ལྷ་ཚོགས་རྣམས་ལ་སྐྱབས་སུ་མཆི། བདག་ཅག་སྙིང་ནས་གསོལ་བ་བཏབ་པའི་མཐུས། རྒུད་པ་ཀུན་ལས་མྱུར་དུ་བསྐྱབ་ཏུ་གསོལ། ཨོཾ་ཧཱུྃ་སྭཱ་ཧཱ༔ དཔུང་རྒྱན་ལྷ་ཚོགས་ཁྱོད་ཀྱི་རྫུ་འཕྲུལ་མཐུས། བདག་དང་རྒྱུ་སྦྱོར་ཡོན་བདག་འཁོར་བཅས་ལ། རྨི་ལམ་ངན་དང་བསམ་ངན་སྦྱོར་རྩུབ་ཟློག །
བྱད་ཁ་ཕུར་ཁ་འཐབ་རྩོད་འཁྲུགས་སློང་ཟློག ། སྲོག་ལུས་དབང་ཐང་རླུང་རྟ་རྒུད་པ་ཟློག ། མི་ལ་ན་ཚ་ཕྱུགས་ལ་གོད་ཁ་ཟློག ། ཚེ་དང་བསོད་ནམས་དཔལ་དང་གྲགས་པ་སོགས། ཉིན་མཚན་ཀུན་ཏུ་བདེ་ལེགས་མཛད་དུ་གསོལ། ཞེས་མཉྫུ་གྷོ་ཥས་སོ།། །། ༈ རྒྱལ་མཚན་རྩེ་མོའི་དཔུང་རྒྱན་བསྡུས་པ་ནི། ཨོཾ༔ ཐུབ་པའི་དབང་པོས་སུམ་ཅུ་རྩ་གསུམ་ན། ལྷ་དབང་ལྷ་མིན་གཡུལ་རྒྱལ་གཟུངས་གསུངས་པ།
ལྷ་མོ་རྒྱལ་མཚན་རྩེ་མོའི་དཔུང་རྒྱན་ལ༔ བདག་ཅག་གུས་པས་ཕྱག་འཚལ་སྐྱབས་སུ་མཆི། རྒྱལ་བས་གང་གསུངས་བདེན་ཚིག་བསླུ་མེད་བཞིན༔ ཕ་རོལ་གཡུལ་སོགས་ཉེས་པ་ཀུན་ཟད་ཅིང༌། བདག་གི་ཚེ་དཔལ་རླུང་རྟ་གོང་དུ་བསྐྱེད༔ བཀྲ་ཤིས་བདེ་ལེགས་རྟག་ཏུ་རྒྱས་པར་མཛོད༔ ཅེས་པའང་གཏེར་ཆེན་དཔའ་བོ་ཆོས་དབྱིངས་རྡོ་རྗེའི་གསུང་བྱིན་རླབས་ཅན་ནོ།། །། འཕགས་པ་ཕྱོགས་བཅུའི་མུན་སེལ་བསྡུས་པ་ནི། ཕྱོགས་མཚམས་སྟེང་འོག་བཞུགས་པའི་སངས་རྒྱས་ལ། ཕྱག་འཚལ་སྐྱབས་མཆིས་བདག་ཅག་གར་འགྲོ་ཡང༌།
དགྲ་ཇག་ཆོམ་རྐུན་མེ་ཆུ་གཅན་གཟན་སོགས། འཇིགས་པ་ཀུན་སྐྱོབས་བསམ་དོན་ལྷུན་འགྲུབ་མཛོད། ཅེས་རྡོ་གྲུབ་གསུངས་སུ་གྲགས་པའི་ཕྱོགས་བཅུའི་མུན་སེལ་བསྡུས་པའོ།། །། བཀྲ་ཤིས་བརྩེགས་པ་ནི། ཨོཾ༔ ངོ་མཚར་བཀྲ་ཤིས་ཞིང་གི་ལྷ་རྣམས་ལ༔ གུས་པས་ཕྱག་འཚལ་བརྩེ་བས་རྗེས་བཟུང་སྟེ། དོན་གཉིས་ལྷུན་གྲུབ་བཀྲ་ཤིས་རྨད་བྱུང་ཞིང༌། བདེ་ལེགས་ཕན་བདེ་དཔལ་གྱི་ཕུན་སུམ་ཚོགས༔ རྟག་ཏུ་མི་འགྱུར་བྱང་ཆུབ་ལྗོན་ཤིང་རྒྱས༔
ཆོས་མཐུན་བསམ་པ་མ་ལུས་འགྲུབ་པ་རུ། བླ་མ་ཡི་དམ་མཁའ་འགྲོས་བྱིན་རློབས་ལ། དཀར་ཕྱོགས་སྐྱོང་བས་རྟག་ཏུ་བསྲུང་བར་མཛོད། བཀྲ་ཤིས་བརྩེགས་པ་བསྡུས་པ་འདི་སྤྲུལ་སྐུ་མི་འགྱུར་རྡོ་རྗེའམ་གཏེར་སྲས་རྡོར་དགྲའི་དགོངས་གཏེར་ལས་སོ།། །། ༈ ཨོཾ༔ བཀྲ་ཤིས་ཕྱོགས་བཅུ་དག་ན་ལེགས་བཞུགས་པའི༔ བཀྲ་ཤིས་དཀོན་མཆོག་གསུམ་དང་རྩ་བ་གསུམ། བཀྲ་ཤིས་ལྷ་ཚོགས་རྣམས་ལ་སྐྱབས་སུ་མཆི། བཀྲ་ཤིས་དོན་ཀུན་འགྲུབ་པར་བྱིན་གྱིས་རློབས། སྐུ་དགོངས་ལས་སོ།། །།
༈ ཀླུ་བསང་བླ་སེལ་ཆེན་མོ་བཞུགས་སོ།། སློབ་དཔོན་པདྨ་འབྱུང་གནས་ལ་ཕྱག་འཚལ་ལོ། ཀླུ་བསང་གཏོང་བར་འདོད་པས། དང་པོར་རིན་ཆེན་སྣ་ལྔ་ནི། གསེར་དངུལ་མུ་ཏིག་བྱུ་རུ་མུ་མེན་ལྔ། འབྲུ་ལྔ་ལ་ནས་འབྲས་གྲོ་སྲན་མ་ཏིལ་བཅས་ལྔ། བདུད་རྩི་ལྔ་ལ་སྦྲང་དཀར་འོ་མ་ཞོ་མར་བཅས་ལྔ། སྨན་ལྔ་སླེ་ཏྲེས་ཀཎྜ་ཀ་རི་དབང་ལག་རྒྱ་མཚོའི་ལྦུ་བ་ཤུ་དག་བཅས་ལྔ། དྲི་ལྔ་ལ་ཙནྡན་དཀར་དམར་ཛ་ཏི་ག་བུར་གུར་གུམ་བཅས་ལྔ། བཟང་པོ་དྲུག་ལ་ཅུ་གང་གུར་གུམ་ལི་ཤི་ཛ་ཏི་སུག་སྨེལ་ཀ་ཀོ་ལ་དང་དྲུག་དུག་མེད་པའི་ཤིང་སྣ་བསྲེགས།
བདག་བསྐྱེད་གང་མོས་གསོལ་བཏབ་ལ་འདི་སྐད་དོ། ཀྱཻཿ དང་པོ་བསང་བྱུང་གང་ནས་བྱུང་༔ བསང་བྱུང་འཛམ་གླིང་དབུས་ནས་བྱུང་༔ ནམ་མཁའི་སྨིག་དང་སྨག་ལ་ཆགས༔ ས་ལ་རྩི་ཤིང་སྣ་ཚོགས་འཁྲུངས༔ དེ་ལ་འོ་མའི་རྒྱ་མཚོ་བྱུང་༔ དེ་ལ་མེ་ཏོག་མང་པོ་སྐྱེས༔ གསོ་བསྐྱེད་བདུད་རྩིའི་སྨན་ཆར་འབེབས༔ བདེ་ཆེན་རིགས་ལྔའི་གཞལ་ཡས་ནས༔
ཀླུ་ཡི་རྒྱལ་པོ་ཛམ་ལྷ་བསངས༔ གནས་མཆོག་ཀླུ་ཡི་ཕོ་བྲང་ནས༔ ཀླུ་རྒྱལ་གཙུག་ན་རིན་ཆེན་བསངས༔ དེ་ལ་འཁོར་བའི་ཀླུ་རིགས་བསངས༔ དཀར་པོ་ཀླུ་ཡི་སྡེ་ཚོགས་བསངས༔ སྔོན་པོ་ཀླུ་ཡི་སྡེ་ཚོགས་བསངས༔ སྨུག་པོ་ཀླུ་ཡི་སྡེ་ཚོགས་བསངས༔ སེར་པོ་ཀླུ་ཡི་སྡེ་ཚོགས་བསངས༔ ལྗང་ཁུ་ཀླུ་ཡི་སྡེ་ཚོགས་བསངས༔ ཁྲ་བོ་ཀླུ་ཡི་སྡེ་ཚོགས་བསངས༔
དམར་པོ་ཀླུ་ཡི་སྡེ་ཚོགས་བསངས༔ ནག་པོ་ཀླུ་ཡི་སྡེ་ཚོགས་བསངས༔ རྒྱལ་རིགས་དཀར་པོ་ཀླུ་ཡི་སྡེ་ཚོགས་བསངས༔ རྗེ་རིགས་སེར་པོ་ཀླུ་ཡི་སྡེ་ཚོགས་བསངས༔ བྲམ་ཟེ་ནག་པོ་ཀླུ་ཡི་སྡེ་ཚོགས་བསངས༔ དམངས་རིགས་ལྗང་ཁུ་ཀླུ་ཡི་སྡེ་ཚོགས་བསངས༔ གདོལ་པ་ནག་པོ་ཀླུ་ཡི་སྡེ་ཚོགས་བསངས༔ རྒྱལ་ཆེན་བཞི་པོ་འཁོར་བཅས་བསངས༔ ཀླུ་ཆེན་བརྒྱད་པོ་འཁོར་བཅས་བསངས༔ གཟའ་དང་རྒྱུ་སྐར་ཚོགས་རྣམས་བསངས༔
ཀླུ་མོ་རྟ་བཞིན་ནོར་བཞིན་བསངས༔ ཀླུ་མོ་ལུག་བཞིན་གཡང་བཞིན་བསངས༔ ཀླུ་མོ་ཟས་བཞིན་གཏེར་བཞིན་བསངས༔ ཕ་རི་གཡས་ལ་གནས་པའི་ལྷ་ཀླུ་བསངས༔ ཚུར་རིའི་གཡོན་ལ་གནས་པའི་ལྷ་ཀླུ་བསངས༔ འབབ་པ་ཆུ་ལ་གནས་པའི་ལྷ་ཀླུ་བསངས༔ སྲ་བ་བྲག་ལ་གནས་པའི་ལྷ་ཀླུ? གཡོ་བ་རླུང་ལ་གནས་པའི་ལྷ་ཀླུ? བསྟན་པ་མཁར་ལ་གནས་པའི་ལྷ་ཀླུ? རི་བོ་ཀུན་ལ་གནས་པའི་ལྷ་ཀླུ? རྒྱ་མཚོ་ཀུན་ལ་གནས་པའི་ལྷ་ཀླུ? ཡུལ་མཆོག་ཀུན་ལ་གནས་པའི་ལྷ་ཀླུ? ཆུ་མིག་ཀུན་ལ་གནས་པའི་ལྷ་ཀླུ? ཁྱེད་ཀླུ་རྣམས་བསངས་པའི་ཡོན་ཏན་གྱིས༔ མི་ཡི་ནད་ཡམས་ཆོད་གྱུར་ཅིག༔ ནོར་གྱི་གོད་ཡམས་ཆོད་གྱུར་ཅིག༔ རྟ་ཡི་རྟ་སྲི་ཆོད་གྱུར་ཅིག༔
ལུག་གི་ནད་ཡམས་ཆོད་གྱུར་ཅིག༔ གསོ་བྱེད་བདུད་རྩི་སྨན་གྱིས་བསངས༔ ན་བ་ཡོད་ན་དེ་རིང་བསངས༔ རྨེ་བ་ཡོད་ན་དེ་རིང་བསངས༔ གཡོ་བ་ཡོད་ན་དེ་རིང་བསངས༔ མནོལ་བ་ཡོད་ན་དེ་རིང་བསངས༔ འཐོར་བ་ཡོད་ན་དེ་རིང་བསངས༔ རྡོ་སྐམ་བསངས་ན་གསེར་དུ་གྱུར༔ ཤིང་སྐམ་བསངས་ན་ཡལ་ག་འཁྲུངས༔ ཀླུ་རྣམས་སུམ་བརྒྱ་དྲུག་ཅུ་བསངས༔
ཀླུ་ཕྲན་ཉི་ཁྲི་ཆིག་སྟོང་བསངས༔ འདོད་ཡོན་གཏེར་ཁའི་ཀླུ་རྣམས་བསངས༔ ཕྱུགས་རྣམས་སྤེལ་བའི་ཀླུ་རྣམས་བསངས༔ རྟ་རྣམས་སྤེལ་བའི་ཀླུ་རྣམས་བསངས༔ བསྟན་པ་གཉན་པོ་རྒྱུན་དུ་བསྲུང་༔ ཚེ་རིང་སྲོག་སྐྱོང་ཀླུ་ཡིས་མཛོད༔ ཁ་རྗེ་དབང་ཐང་ཀླུ་ཡི་སྲུང་༔ ཀླུ་ཡི་གཏེར་ཁ་སུམ་བརྒྱ་དྲུག་བཅུ་བསངས༔ ཀླུ་ཡི་ལྕམ་མོ་བརྟན་མ་བཅུ་གཉིས་བསངས༔ བདག་གི་མི་ནོར་སྤེལ་ཞིང་སྲུང་སྐྱོབ་མཛོད༔
ན་ག་སིདྡྷི་ཐིམ་འདུ༔ མུ་ལྦེར་རཏྣ་སྭཱ་ཧཱ༔ ལེ་ལྔར་རཏྣ་སྭཱ་ཧཱ༔ གཡང་ཝེར་རཏྣ་སྭཱ་ཧཱ༔ ཀླུ་བསང་བླ་སེལ་ཆེན་མོ་ནི་སློབ་དཔོན་པདྨས་མཛད་པའོ། ཤུདྡྷེ་བསངས་ཤུདྡྷེ་ཤུདྡྷེ་སྭཱ་ཧཱ༔ ཀྱཻ། དགའ་བོ་ཉེར་དགའ་འཇོག་པོ་དང༌། ། དུང་སྐྱོང་འཛིན་པ་ལག་མང་ཚོགས། ། ཀླུ་ཆེན་བརྒྱད་དང་རིགས་བཞིའི་ཀླུ། །
འཁོར་བཅས་ཐོགས་མེད་འདིར་གཤེགས་ལ། ། དུག་སྣ་མ་འདྲེས་སྨན་སྣའི་ཚོགས། ། རབ་སྦྱར་བདུད་རྩིའི་རིལ་བུ་དང༌། ། བསང་མཆོད་རྒྱ་ཆེན་འདི་འབུལ་ལོ། ། དགྱེས་པ་ཆེན་པོས་བཞེས་ནས་ཀྱང༌། ། འཁོན་རྩུབ་དུག་ཚུབ་ངན་པ་ཀུན། ། ཞི་ནས་བྱང་ཆུབ་སེམས་བསྐྱེད་དོ། ། བཙའ་སད་ཐུན་པ་མ་གཏོང་བར། ། མི་ཕྱུགས་ནད་རིམས་ཞི་བ་དང༌། ། ཆར་ཆུ་དུས་སུ་འབེབས་པ་དང༌། །
ལོ་ཕྱུགས་རྟག་ཏུ་ལེགས་པ་སོགས། ། ཆོས་འབྱོར་བདེ་སྐྱིད་འཕེལ་བར་མཛོད། ། སེམས་ཅན་ནད་པ་ཇི་སྙེད་པ། ། མྱུར་དུ་ནད་ལས་ཐར་གྱུར་ཅིག ། འགྲོ་བའི་ནད་རྣམས་མ་ལུས་པ། ། རྟག་ཏུ་འབྱུང་བ་མེད་པར་ཤོག ། ཀླུ་རྒྱལ་དགའ་བོ་ཉེར་དགའ་དང༌། ། བསྟན་ལ་དད་པའི་ལྷ་རྣམས་དང༌། ། རྒྱལ་པོ་སྦྱིན་བདག་གཉིས་དང་ནི། ། སེམས་ཅན་འཕོངས་པ་ཇི་སྙེད་པ། །
ཚེ་རིང་ནད་མེད་ཕུན་སུམ་ཚོགས། ། གཏན་དུ་བདེ་བ་ཐོབ་པར་ཤོག ། ཅེས་པ་འདི་ནི་པཎ་ཆེན་ཡེ་ཤེས་ཆོས་ཀྱི་རྒྱལ་མཚན་གྱིས་མཛད་པའོ། ཞེས་རྐོང་རྩེ་དབང་གི་རྒྱལ་པོས་གསུངས་སོ། བླ་མ་མགོན་པོ་སྤྱན་རས་གཟིགས་ལ་ཕྱག་འཚལ་ལོ། ཀླུ་སྨན་སོགས་སྟ་གོན་སྔོན་དུ་འགྲོ་བས་སྟོང༌། སངས་རྒྱས་ཆོས་སོགས་སྐྱབས་སེམས་དང༌། ཚད་མེད་བཞི་ལན་གསུམ་བྱ། རང་ཉིད་སྐད་ཅིག་གིས་སྤྱན་རས་གཟིགས་སུ་གསལ་བའི། ། མདུན་དུ་པདྨ་དཀར་པོ་འདབ་མ་གསུམ་ཁེབས་པའི་དབུས་སུ་མཚོ་དང་རྫིང་བུ་དང་ལྗོན་ཤིང་ནེའུ་སིང་ཆུ་མིག་སོགས་ཀླུའི་ཕོ་བྲང་ཉམས་དགའི་ལྟེ་བར་ཉི་ཟླ་དང་ཧྲཱིཿཡིག་ལས།
ཇོ་བོ་ཁ་སར་པཱ་ནི་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་མཆོག་སྦྱིན་དང༌། གཡོན་ཐུགས་ཀར་པདྨ་བསྣམས་པ། རིན་པོ་ཆེའི་རྒྱན་དུ་མས་མཛེས་པ་གཡས་བརྐྱང་གཡོན་བསྐུམ་གྱི་ཚུལ་དུ་བཞུགས་པའི་གནས་གསུམ་ལ་ཨོཾ་ཨཱཿཧཱུྃ་གསུམ་གྱིས་མཚན་པ། ཐུགས་ཀའི་ཆ་སྨད་དུ་ཡི་གེ་ཧྲཱིཿཡིག་དང་བཅས་པར་གྱུར། འཕགས་པའི་མཐའ་བསྐོར་དུ་ནོར་རྒྱས། དུང་སྐྱོང༌། དགའ་བོ། ཉེ་དགའོ། པདྨ། ཆུ་ལྷ།
དཔལ་གྱིའོ། འོད་པོ་ཆེ། རིགས་བཟང༌། སྟོབས་ལྡན་ཏེ་ཀླུ་ཆེན་པོ་བརྒྱད་སྟོད་སྐྱེས་བུའི་ཆ་བྱེད་ལ་སྦྲུལ་མགོ་བདུན་གྱི་གདེངས་ཀ་ཅན། སྨད་སྦྲུལ་མཇུག་ཏུ་འཁྱིལ་བ་འཁོར་ཀླུ་དང་ས་བདག་དུ་མས་ཡོངས་སུ་གང་བར་གྱུར། ཐུགས་ཀའི་ས་བོན་ལས་འོད་ཟེར་གྱིས་ཀླུའི་རིགས་སུ་གྱུར་པ་ཐམས་ཅད་སྤྱན་དྲངས། ཨོཾ་ནཱ་ག་ས་པ་རི་ཝཱ་ར་ས་མཱ་ཡ་ཛ་ཛཿ ཞེས་སྔགས་ལན་བདུན་གྱིས་སྤྱན་དྲངས། མདུན་བསྐྱེད་ལ་ཐིམ་པར་གྱུར། ཨོཾ་ཨཱཿཧཱུྃ་གིས་བདུད་རྩིར་བྱིན་གྱིས་བརླབ།
འཕགས་པའི་ཕྱག་མཐིལ་གྱི་ཧྲཱིཿཡིག་ལས་གང་འདོད་ཀྱི་བདུད་རྩིའི་རྒྱུན་བབས་ཀླུ་དང་ས་བདག་ཐམས་ཅད་ཀྱིས་འཐུང་ཞིང་ཁྲུས་བྱས་པས་ལུས་ངག་ཡིད་གསུམ་གྱི་ཉེར་འཚེ་ཐམས་ཅད་དག་ནས་དགའ་བ་དང་གུས་པ་ཁྱད་པར་ཅན་སྐྱེ་བར་གྱུར་པར་བསམས་ལ། ཨོཾ་བཱ་སུ་ཀེ་མཾ་སྭཱ་ཧཱ། ཞེས་ཆུ་བགྲང་བ་དང་བསྟུན་ནས་བརྒྱ་རྩ་གཅིག་བརྗོད། ཀླུ་བསང་འདོན་ན་འདིར་བཏང་ནས། ན་མོ། ཆོས་རྣམས་ཐམས་ཅད་རྒྱུ་སོགས། ཆོས་སྦྱིན་དང༌། ངན་སོང་སྦྱོང་བའི་གཟུངས་ཀྱང་བཟླ། གཏོར་མ་སྤྱི་ལྟར་བདུད་རྩིས་བྱིན་གྱིས་བརླབས་ལ། ཨོཾ་ཨ་ཀཱ་རོ་སོགས་བརྗོད།
སྐྱོན་གྱིས་མ་གོས་སོགས་ནས་ཕྱག་འཚལ་ལོ། ཞེས་བརྗོད། ཀླུ་ཆེན་བརྒྱད་དང་ཀླུ་རིགས་བཞི། ། ཀླུ་ཕྲན་བསམ་གྱིས་མི་ཁྱབ་རྣམས། ། མཆོད་སྦྱིན་གཏོར་མ་འདི་བཞེས་ལ། ། མཉེས་ཤིང་ཚིམ་པར་མཛད་གྱུར་ཅིག ། མཐོང་བའི་དུག་དང་རེག་པའི་དུག ཁ་རླངས་དུག་དང་འཚེ་བའི་དུག ། བསམ་ངན་དུག་ལ་སོགས་པ་ཡི། ། ཀླུ་ཡི་དུག་རྣམས་ཞི་བར་མཛོད། །
བདག་ཅག་ལྷག་བསམ་བདེན་པ་དང༌། ། མཆོད་སྦྱིན་འདི་ལྟར་བསྔོས་པའི་མཐུས། ། ཀླུ་ཡི་ཉེར་འཚེ་ཞི་གྱུར་ཅིག ། ཀླུ་སྨན་ཛཱ་ཏི་ཕ་ལ་ཡིས། ། ཀླུ་ཡི་མགོ་ནད་གསོས་གྱུར་ཅིག ། གཟི་དང་རྒྱ་མཚོའི་ལྦུ་བ་ཡིས། ། མིག་དང་ཀླད་ཉམས་གསོས་གྱུར་ཅིག ། ཨུཏྤལ་ལ་དང་ཉ་ལྕིབས་ཀྱིས། ། སྣ་དང་འགྲམ་པ་ཉམས་པ་གསོས། ལི་ཁྲི་མཚལ་གྱི་ཤ་ཁྲག་དང༌། །
དར་དང་མགྲོན་བུར་ལྗགས་དང་སོ། ། དུང་དང་གུར་གུམ་རུས་ཉམས་དང༌། ། དྲི་བསུང་ཉམས་པ་གསོས་གྱུར་ཅིག ། ཙནྡན་དཀར་པོས་ཚད་ནད་དང༌། ། རྨ་བྱའི་མདོངས་ཀྱི་མདངས་ཉམས་གསོས། ། ཟ་འོག་དར་ཟབ་སྙིང་ཞོ་ཤས། ། པགས་དང་སྙིང་ཉམས་གསོས་གྱུར་ཅིག ། མཁལ་མ་ཞོ་ཤས་མཁལ་མ་དང༌། ། གླ་གོར་ཞོ་ཤས་གློ་བ་གསོས། ། ཆུ་སྲིན་སྡེར་མོ་དབང་ལག་གིས། །
སྡེར་མོ་ཡན་ལག་ཉམས་པ་གསོས། ། ཆག་ཚང་ཀུ་བས་གྲོད་པ་དང༌། ། སྤང་སྤོས་ཚུལ་ཁྲིམས་ཉམས་པ་གསོས། ། སྤུ་ཤེལ་རྩེ་དང་རྡོ་རྒྱུས་ཀྱིས། ། རྩ་རྒྱུད་ཆུ་རྒྱུས་ཉམས་པ་གསོས། ། སླེ་ཏྲེས་བྱི་ཐང་ཀ་ར་ཡིས། ། རྒྱུ་མ་རེག་བྱ་ཉམས་པ་གསོས། ། ཨ་རུ་ར་ཡི་ནང་ཁྲོལ་དང༌། ། འདམ་བུ་ཀ་རའི་སྨན་མཆོག་གིས། ། གནས་ཁང་ཉམས་པ་གསོས་གྱུར་ཅིག །
རིན་ཆེན་སྣ་ལྔས་བང་མཛོད་དང༌། ། དཀར་གསུམ་མངར་གསུམ་ཁ་ཟས་ཀྱིས། ། བཟའ་བཅའ་ཉམས་པ་གསོས་གྱུར་ཅིག ། འཇིག་རྟེན་ཁམས་ནི་ཐམས་ཅད་དུ། ། ཆར་ཆུ་དུས་སུ་འབེབས་པ་དང༌། ། ལོ་ཕྱུགས་རྟག་ཏུ་ལེགས་པར་མཛོད། ཁྱད་པར་གནས་འདིར་སྡོད་མི་དང༌། ། རྣལ་འབྱོར་བདག་དང་སྦྱིན་བདག་ལ། ། རླུང་མཁྲིས་བད་ཀན་འདུས་པ་སོགས། ། ཀླུ་ཡི་ནད་རིགས་ཞི་བར་མཛོད། །
མུ་གེ་འཁྲུགས་རྩོད་ཞི་བ་དང༌། ། ཞི་རྒྱས་ལ་སོགས་དངོས་གྲུབ་སྩོལ། ། རྒྱན་གྱི་བརྒྱན་པར་བྱས་ནས་ཆོས་སྤྱོད་དེ། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། དགེ་སློང་དགེ་སྦྱོང་དེ་ཡིན་བྲམ་ཟེའམ་དེ། ། མཚོན་ཆས་མི་འཇིགས་གང་ཡང་མེད༌། ། འཆི་བའི་སྲོག་ལ་ཀུན་ཀྱང་འཛེམ། ། རང་གི་ལུས་ལ་དཔེ་ལོངས་ལ། ། གཞན་ལ་གནོད་པ་མ་བྱེད་ཅིག ། ཅེས་བརྗོད།
གྲངས་གསོག་ཚེ་མདུན་བསྐྱེད་ནས་འདི་བར་གསོག ། དམིགས་པ་བརྟན་པོ་ཡོད་ན་བདུད་རྩིའི་བྱིན་རླབས་ནས་བསགས་ཀྱང་འཐུས། དེ་ནས་གཤེགས་གསོལ་ནི། ཨོཾ་ནཱ་ག་ས་པ་རི་ཝཱ་ར་ས་མ་ཡ་ཧཱུྃ་ཛ་ཛཿ ནཱ་ག་ཤིག་ཤིག ཁྱེར་ཅིག ། དེངས་ཤིག ། ནཱ་ག་ཤིག ། ནཱ་ག་ཁྲོལ། ནཱ་ག་དེངས། །
ཀླུ་རྒྱལ་རིགས། བྲམ་ཟེའི་རིགས། ། རྗེ་རིགས། དམངས་རིགས། གདོལ་པ་ལ་སོགས་པ་ཐམས་ཅད་ཕྱོགས་མཚམས་རང་རང་གི་གནས་སུ་སྐད་ཅིག་གིས་གཤེགས་པར་གྱུར། བཛྲ་མུཿ མཆོད་སྦྱིན་གནས་འདིར་སོགས་ནས། འགྲོ་བར་བགྱིས། རང་གི་ལུས་ལ་དཔེ་ལོངས་ལ། སོགས།
ཞེས་ཐམས་ཅད་རང་རང་གནས་སུ་སོང་བར་བསམ་ལ། འདིར་འབད་ལྷག་བསམ་དགེ་བའི་མཐུས། ཀླུ་རིགས་བྱང་ཆུབ་འཁོད་པར་ཤོག ། དཔལ་ཆེན་ལྷ་མོ་ལ་ཀླུ་རྒྱལ་བཱ་སུ་ཀིས་ཕུལ་བའོ། དགེའོ།། །། ས་བདག་བཤགས་འབུམ་བསྡུས་པ་ནི། ཀྱཻ། བདག་དང་རྒྱུ་སྦྱོར་ཡོན་བདག་གིས། ། གར་འགྲོ་གར་འདུག་གནས་པའི་ཚོགས། ། ཡུལ་ཕྱོགས་འདི་ལ་བརྟེན་གནས་པའི། །
ལྷ་ཀླུ་གཉན་གསུམ་ཁྱེད་རྣམས་ལ། ། ཕ་མ་སྔ་རབས་འདས་པ་དང༌། ། བུ་ཚ་ཕྱི་རབས་ཡན་ཆད་ཀྱི། ། ས་གཉན་བརྐོས་དང་རྡོ་གཉན་བསླངས། ། ཆུ་གཉན་དཀྲུགས་དང་ཤིང་གཉན་བཅད། ། རོ་བག་ཐབ་གཞོབ་ཟོར་ལམ་སོགས ་་་་་ཀ་མ་ར་ཛཱས་སོ་མཆན། མ་རིག་མ་ཤེས་ཅི་འགལ་བ། ། མཐོལ་ལོ་བཤགས་སོ་དག་གྱུར་ཅིག ཨོཾ་ཨ་ཀ་ནི་ནི་ཀ་ནི་ཨ་བྷི་ལ་མན་དྷ་ལ་མཎྜ་ལེ་མ་ཡེ་སྭཱ་ཧཱ། ས་བདག་བཤགས་འབུམ་བསྡུས་པ་རཱ་ག་ཨ་སྱས་མཛད་པའོ།། །།
༈ སྐབས་འགར་བསང་མཆོད་བསྡུས་པ་བྱ་བར་འདོད་ན། ཧཱུྃ། རིག་འཛིན་ཨོ་རྒྱན་པདྨ་འབྱུང་གནས་དང༌། ། མཁའ་འགྲོའི་གཙོ་མོ་ལྷ་ལྕམ་མནྡ་ར། ། ཡེ་ཤེས་མཚོ་རྒྱལ་གནུབས་བན་ལོ་ཙཱ་བ། ། རྩ་གསུམ་གླིང་དང་རིག་འཛིན་མི་འཇིགས་རྡོར། ། རྩ་བརྒྱུད་བླ་མའི་ཚོགས་བཅས་ཐམས་ཅད་ལ། ། དམ་རྫས་བདུད་རྩིའི་བསང་མཆོད་འདི་ཕུལ་བས། ། བདག་སོགས་བྱང་ཆུབ་ཐོབ་པའི་ཕྲིན་ལས་མཛོད། རྩ་གསུམ་གླིང་པས་སོ།། །།
༈ དུད་སོལ་མའི་བསང་བསྡུས་ནི། བྷྱོ། བྱང་ཤར་ཐོད་པ་འཕྲུལ་གྱི་གཞལ་ཡས་ནས། ། སངས་རྒྱས་སྟོང་གི་བསྟན་སྲུང་མཐུ་མོ་ཆེ། ། ཟབ་མོ་རྒྱུད་ཀྱི་བསྟན་འཛིན་དུད་སོལ་མ། ། ལས་རྣམས་ཀུན་འགྲུབ་ཁྱོད་ལ་ཕྱག་འཚལ་ལོ། ། དམ་རྫས་བརྒྱན་པའི་གཏོར་མ་ བསང་མཆོད་ཞེས་ཁ་བསྒྱུར་ འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། རླངས་སྨྱོན་ནས་སོ།། །། ༈ ཞིང་སྐྱོང་ནི།
ཧཱུྃ། ཉི་ཤུ་རྩ་བཞིའི་ཡུལ་རྣམས་ཀུན་གྱི་བདག ། ཉེ་བའི་འཐུང་སྤྱོད་དཔལ་གྱི་ཙཱ་རི་ཊ། ། རབ་འཇིགས་དུར་ཁྲོད་ཆེན་པོའི་གནས་མཆོག་ནས། ། གཱ་ཡ་དྷ་རའི་ཞབས་ལ་བསང་མཆོད་འབུལ། རྩ་གསུམ་གླིང་པས་སོ།། །། ༈ བཙན་གྱི་བསང་བསྡུས་ནི། ཀྱཻ། དབང་ཆེན་ཧྱ་གྷྲྀ་ཝའི་རོལ་རྩལ་གྱིས། ། གཏུམ་ཆེན་ཤུགས་དྲག་རྡོ་རྗེའི་མེ་ཆར་ཅན། །
མངོན་སྤྱོད་དམ་ཚིག་གཉན་གྱི་ལས་བྱེད་པ། ། རོལ་པ་བཅོ་བརྒྱད་འཁོར་ཚོགས་དཔུང་བཅས་བསངས། ། ལས་བཞིའི་ཕྲིན་ལས་ཐོགས་མེད་འགྲུབ་པར་མཛོད།། །། ༈ གཟེ་རྒྱལ་བསང་མཆོད་ནི། ཀྱཻ། ཙཱ་རི་ཊ་དང་གཟེ་རྒྱལ་ཕོ་བྲང་ནས། ། ཞིང་སྐྱོང་མ་ཡོ་སྐུ་འཁོར་ད་ཚུར་བྱོན། ། གནམ་སར་ཁྱབ་པའི་འདོད་ཡོན་བསང་གསོལ་བཞེས། ། བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། ཅེས་པའང་རྩ་གསུམ་གླིང་པས་སོ།། །།
བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཛམ་ལྷ་དཀར་ཕྱོགས་ཀྱི་བསང་མཆོད་བཞུགས་སོ༔ ཧཱུྃ༔ བྱང་ཕྱོགས་ལྷུན་གྲུབ་གཏེར་གྱི་ཕོ་བྲང་ནས༔ ནོར་གྱི་དབང་ཕྱུག་དཔལ་ལྡན་ཛམ་བྷ་ལྷ༔ པདྨ་རྒྱལ་པོ་ཨཱརྻ་རེ་མནྟ༔ རྣམ་སྲས་སྐྱ་བརྒྱད་ཛམ་ལྷ་ནག་པོ་དང་༔ རྟ་བདག་བརྒྱད་དང་ལུག་བདག་ཀུ་བཱཻ་ར༔ ནོར་བུ་བཟང་པོ་གང་བ་བཟང་པོ་དང་༔ ནོར་རྒྱུན་མ་དང་ཕྱུགས་ཀྱི་མ་ལྷ་བརྒྱད༔
ལྷ་བུ་ཚེ་འཛིན་རྒྱལ་མོ་བུ་རྫི་མ༔ ཐབ་ལྷ་ཡུ་མོ་ཞིང་ལྷ་ཚངས་པ་དང་༔ སྒོ་རྫི་སྟག་གཡག་ལ་སོགས་ཕྱུགས་ཀྱི་བདག༔ སྲིད་པའི་ལྷ་རྒན་ཕྱུག་པོ་མགོན་དཀར་དང་༔ ལོངས་སྤྱོད་ནོར་གྱི་བདག་པོ་ཐམས་ཅད་ལ༔ འདོད་ཡོན་སྣ་ཚོགས་དཀར་དམར་བསྲེས་པ་ཡིས༔ མཉེས་པའི་དྲི་གསུར་མཆོད་སྤྲིན་རྒྱ་མཚོ་འབུལ༔ མཉེས་ཤིང་ཚིམས་ནས་སྒྲུབ་པའི་རིག་འཛིན་ལ༔ བསོད་ནམས་ནོར་དང་ལོངས་སྤྱོད་ཆར་བཞིན་ཕོབ༔ དོན་གཉིས་མཐར་ཕྱིན་གཏེར་ལ་སྤྱོད་པར་ཤོག༔
དགེའོ།། །། ༈ རྟ་བསང་ཡིད་བཞིན་ནོར་བུ་བཞུགས་སོ། ཀྱཻ། སྔོན་གྱི་བསྐལ་པའི་དང་པོ་ལ། ། བསང་གི་རྒྱུ་ནི་ཅི་ལྟར་སྲིད། ། ཀུན་བཟང་ཀུན་ཁྱབ་མཁའ་ཀློང་ནས། ། ཡུམ་ཆེན་ལྔ་ཡི་ཆོ་འཕྲུལ་ལས། ། དབང་ཆེན་འབྱུང་བ་རིམ་པར་ཆགས། ། འབྱུང་བ་ལྔ་ཡི་དྭངས་མ་ལས། ། དྲི་བཟང་རྩི་ཤིང་སྣ་དགུ་འཁྲུངས། །
སུར་དཀར་དུང་ལོ་ལྷ་ཡི་ཤིང༌། ། ཉ་རིད་སྤན་ནེ་མ་མོ་གཉན་གྱི་ཤིང༌། ། འོམ་བུ་བདུད་རྩི་ཀླུ་ཡི་ཤིང༌། ། མཁན་པ་དཀར་པོ་ཞི་བའི་ཤིང༌། ། སྟག་པ་གསེར་ལོ་རྒྱས་པའི་ཤིང༌། ། སྨན་ཤིང་སེ་བ་དབང་གི་ཤིང༌། ། ཤུག་པ་གཡུ་ལོ་དྲག་པོའི་ཤིང༌། ། ཐང་ལོ་ཀླུ་གཉན་དགའ་བའི་ཤིང༌། ། ཤིང་སྣ་དགུ་ཡི་དུད་པ་དང༌། ། ཕྱེ་མར་འོ་ཞོ་ཇ་ཆང་ཕུད། །
བསྲེགས་པའི་དུད་པ་སྤྲིན་ལྟར་གཏིབས། ། དྷི་ལས་ལྷ་མོ་བདུག་སྤོས་མ། ། དུད་པའི་ལྷ་མོ་སྐུ་མདོག་སྔོ། ། ཕྱག་གཡས་བདུད་རྩིའི་བུམ་པ་ཡིས། ། ལྷ་སྲུང་གྲིབ་ཀྱིས་ཕོག་པ་བཀྲུ། ། ཕྱག་གཡོན་སྨན་གྱི་གཞོང་པ་ནས། ། དྲི་ཞིམ་སྤོས་དུད་དཔག་མེད་འཕྲོ། ། དུད་པ་སྤོས་ཀྱི་འཁྲི་ཤིང་གིས། ། སྟོང་གསུམ་འཇིག་རྟེན་ཐམས་ཅད་ཁྱབ། ། དུད་པའི་ཆ་ཤས་རེ་རེ་ལ། །
འདོད་ཡོན་ལྔ་དང་རིན་ཆེན་བདུན། ། བཀྲ་ཤིས་རྫས་རྟགས་བཟའ་བཏུང་སོགས། ། འཛད་མེད་ནམ་མཁའི་ཆར་བཞིན་འབེབས། ། དེ་འདྲའི་དཔག་མེད་བསང་མཆོད་འདིས། ། ལྷ་དང་སྲུང་མ་ཐམས་ཅད་བསངས། ཀྱཻ། ། འགྲོ་བ་ཀུན་ལ་བུ་ལྟར་བརྩེ། ། སྟོན་པ་ཤཱཀྱ་ཐུབ་པ་བསངས། ། ས་གནས་སེམས་དཔའ་ཐུགས་རྗེ་ཅན། ། ཅང་ཤེས་ཉི་མའི་སྙིང་པོ་བསངས། །
རྟ་བདུད་འདུལ་མཛད་ཁྲོ་བོའི་རྒྱལ། ། བཅོམ་ལྡན་རྟ་མགྲིན་རྒྱལ་པོ་བསངས། ། རྡོ་རྗེ་ཁྲོ་བོ་རེ་མནྟ། ། རྔོག་ཆགས་ཡོངས་ཀྱི་སྲུང་མ་བསངས། ། ལྷ་ཡི་སོ་ཕ་སྤྱན་རྣོན་པོ། ། དཔལ་རབ་འཆང་བའི་མགོན་པོ་བསངས། ། ཨཱརྻ་ཀྲོ་ཏ་རེ་མནྟ། ། ས་གནས་སེམས་དཔའ་ཆེན་པོ་བསངས། ། གཞོན་ནུ་ཨཱརྻ་རེ་མནྟ། ། ཉི་མའི་སྲས་པོ་ཆེན་པོ་བསངས།
ཁྲོ་བོ་ཆེན་པོ་རེ་མནྟ། ། རྟ་འདྲེ་རྟེའུ་སྲི་འདུལ་མཛད་བསངས། ། ལྷ་དམག་འབུམ་གྱི་ལམ་མཁན་ཏེ། ། ལམ་ལྷ་ཆེན་པོ་འཁོར་བཅས་བསངས། ། ཉི་མ་ཁྱེར་ནས་གླིང་བཞི་བསྐོར། ། རླུང་རྟ་བདུན་གྱི་བདག་པོ་བསངས། ། ལྷ་མིན་གཡུལ་ལས་རབ་ཏུ་རྒྱལ། ། དགྲ་ལྷ་ཡོངས་ཀྱི་རྗེ་བོ་བསངས། ། དཔལ་དང་གྲགས་པ་གཟི་བརྗིད་ལྡན། ། འཕགས་པ་རྟ་ཡི་རྒྱལ་པོ་བསངས། །
མཐུ་དང་རྫུ་འཕྲུལ་ནུས་པ་ལྡན། ། བསྟན་སྲུང་གནོད་སྦྱིན་ཆེན་པོ་བསངས། ། དངུལ་རྨོག་བསྭེ་ཁྲབ་རྟ་སྔོན་ཅན། ། མཚོན་ཆ་སྣ་ཚོགས་བསྣམས་པ་བསངས། ། སྟེང་ན་སྤྲུལ་པའི་ཕོ་ཉ་ནི། ། ལྕགས་ཀྱི་ཁྱུང་ཆེན་འབར་བ་བསངས། ། འཕྲག་གོང་གཉིས་ནས་སྤྲུལ་པ་ནི། ། ལྕགས་ཀྱི་བྱ་ཁྲ་འབར་བ་བསངས། ། རྒྱབ་ན་སྤྲུལ་པའི་སེངྒེ་གཉིས། ། འགྱིང་ཞིང་གཡུ་རལ་སྤྲུག་པ་བསངས། །
མདུན་ནས་སྤྲུལ་པ་སྟག་མོ་གཉིས། ། འགྲོལ་ཞིང་རྒྱུག་འདུར་བྱེད་པ་བསངས། ། འཁོར་ནི་རང་འདྲ་ལྔ་བརྒྱའི་ཚོགས། ། ཞུབ་ཆེན་རྟ་སྔོན་བཞོན་པ་བསངས། ། དཔལ་འབྱོར་བདག་པོ་རྟ་ཡི་ལྷ། ། གནོད་སྦྱིན་གང་བ་བཟང་པོ་བསངས། ། རྟ་ནོར་དངོས་གྲུབ་ཀུན་གྱི་བདག ། རྡོ་རྗེ་རྣམ་ཐོས་སྲས་པོ་བསངས། ། རྟ་འདྲེ་རྟིའུ་སྲི་འདུལ་མཛད་པ། ། རྟ་ལྷ་མགོན་པོ་ནག་པོ་བསངས། །
ཟླ་བའི་སྲས་པོ་རྟ་ཡི་ལྷ། ། གནོད་སྦྱིན་ཀུ་བཱཻ་ར་གཡང་བསངས། ། སྤྲུལ་པའི་གནོད་སྦྱིན་ཀུ་བཱཻ་ར། ། ནོར་ལྷ་བྱེ་བའི་ཚོགས་བཅས་བསངས། ། དེ་ལྟར་བསང་བའི་ཡོན་ཏན་གྱིས། ། རྟ་དྲེལ་རྔོག་ཆགས་ཐམས་ཅད་ལ། ། གནོད་པའི་ནད་གདོན་ཞི་བར་མཛོད། ། རྟ་གཡང་དངོས་གྲུབ་བདག་ལ་སྩོལ། ། ཚེ་སྲོག་བརྟན་པའི་ཕྲིན་ལས་མཛོད། ། རྟ་དྲེལ་རྔོག་ཆགས་འཕེལ་བ་ཡི། །
རྟ་གཡང་དངོས་གྲུབ་བདག་ལ་སྩོལ། ། གནོད་བྱེད་གོད་འདྲེ་རྟིའུ་སྲི་རྣམས། ། ཐམས་ཅད་ཐལ་བ་རྡུལ་དུ་རློག ། གློ་བུར་དགྲ་རྐུན་གནོད་པ་ཟློག ། བཅོལ་བའི་ཕྲིན་ལས་འགྲུབ་པར་མཛོད། ཀྱཻ། ཡང་གཅིག་བསང་ཞིང་མཆོད་པ་ནི། ། སྔོན་གྱི་བསྐལ་པའི་དང་པོ་ལ། ། སྲིད་པ་ཡེ་སྨོན་རྒྱལ་པོ་ཡིས། ། ཕྱག་སེན་རྫི་མ་སོ་ཞོ་ལ། །
ཞལ་མཆིལ་བླུགས་ནས་སྨོན་ལམ་བཏབ། ། རིན་ཆེན་ཤེལ་སྒོང་དཀར་པོ་བྱུང༌། ། སྒོ་ངའི་ཕྱི་ཤུན་ལས་བྱུང་བ། ། བོང་བུ་རྟ་ཡི་རྟ་བླ་བསངས། ། སྒོ་ངའི་བར་ཤུན་ལས་བྱུང་བ། ། འདོ་བ་རྟ་ཡི་བླ་བྲག་བསངས། ། སྒོང་ངའི་སྒོང་ཆུ་ལས་བྱུང་བ། ། འདོ་བ་རྟ་ཡི་བླ་མཚོ་བསངས། ། མཚོ་ལ་ཤིང་སྡོང་དཀར་པོ་སྐྱེས། ། རྔོག་ཆགས་རྟ་ཡི་བླ་ཤིང་བསངས། །
ཤིང་རྩེ་མུ་ཏིག་ཤེལ་བྱི་དང༌། ། སྤྲུལ་པའི་བྱ་ཁྱུང་བཅུ་གསུམ་བསངས། ། རྟ་དྲེལ་རྔོག་ཆགས་ཐམས་ཅད་ཀྱིས། ། ལུས་ལ་གནས་པའི་ལྷ་རྣམས་བསངས། ། ཕྲུམ་ཕྲུམ་སྟེང་ན་ཁྲ་གཉིས་གནས། ། ཕྱྭ་རྗེ་ཀུན་ཁྱབ་དགྲ་ལྷ་བསངས། ། སྙིང་མཚེར་གཉིས་ལ་ཁྲ་གཉིས་གནས། ། སྙིང་དཔའ་མཐོང་བའི་དགྲ་ལྷ་བསངས། ། སྤྱན་མིག་གཉིས་ལ་ཁྲ་གཉིས་གནས། ། སྣང་གསལ་འོད་ཀྱི་དགྲ་ལྷ་བསངས། །
དཔུང་པ་གཉིས་ལ་ཁྲ་གཉིས་གནས། ། རྟ་དགྲ་འདུལ་བའི་དགྲ་ལྷ་བསངས། ། ལག་པ་གཉིས་ལ་ཁྲ་གཉིས་གནས། ། ས་དགྲ་འདུལ་བའི་དགྲ་ལྷ་བསངས། ། སྒལ་མིག་གཉིས་ལ་ཁྲ་གཉིས་གནས། ། རླུང་བས་མགྱོགས་པའི་དགྲ་ལྷ་བསངས། ། རྩིབས་ལོགས་གཉིས་ལ་ཁྲ་གཉིས་གནས། ། བྱ་བས་མགྱོགས་པའི་དགྲ་ལྷ་བསངས། ། མགྱོགས་པ་བྱ་ཞོན་དགྲ་ལྷ་བསངས། ། དགྲ་ལྷ་དུང་ཁྲ་དཀར་པོ་བསངས། །
མགྱོགས་པ་བྱ་བཞིན་དགྲ་ལྷ་བསངས། ། མགྱོགས་པ་རླུང་ཞོན་དགྲ་ལྷ་བསངས། ། སྲིད་པའི་རྔོག་ཆགས་སྲུང་མ་བསངས། ། སྲིད་པའི་རྟ་ལྷ་ཐམས་ཅད་བསངས། ། རྟ་ལྷ་ཉམས་པ་ཐམས་ཅད་གསོ། ། རྟ་ལྷ་རྨུག་པ་ཐམས་ཅད་གསོ། ། རྟ་ལྷ་རྒུད་པ་ཐམས་ཅད་གསོ། ། རྟ་ལྷ་བྱིང་བ་ཐམས་ཅད་གསོ། ། རྟ་ལྷའི་ངོ་སོ་གྱེན་དུ་བསྟོད། ། རྟ་ལྷ་མནོལ་བ་ཐམས་ཅད་གསོ། །
རྟ་ལྷའི་དབུ་འཕང་གྱེན་དུ་བསྟོད། ། རྟ་ལྷ་མཉེས་ཞིང་ཚིམས་གྱུར་ནས། ། བཀྲག་མདངས་གཟི་བརྗིད་ལྡན་གྱུར་ཅིག ཀྱཻ། རྟ་ལྷ་གཉན་པོ་ཁྱེད་རྣམས་ལ། ། བསང་མཆོད་དམ་པ་འདི་འབུལ་བས། ། ཐམས་ཅད་མཉེས་ཞིང་ཚིམས་གྱུར་ཅིག ། ཐམས་ཅད་མཉེས་ཞིང་ཚིམས་ནས་ཀྱང༌། ། རྟ་དྲེལ་རྔོག་ཆགས་འདི་རྣམས་ལ། ། རྟག་ཏུ་སྲུང་ཞིང་སྐྱོབ་པར་མཛོད། །
ཉིན་གྱི་དུས་སུ་བྱ་ར་མཛོད། ། མཚན་གྱི་དུས་སུ་མེལ་ཚེ་མཛོད། ། རྟ་འདྲེ་རྟིའུ་སྲིའི་ཁ་ཁོག་ལ། ། རྟ་ནད་མཚེར་བཅུའི་ངོ་ལོངས་ཤིག ། དགྲ་རྐུན་གཅན་གཟན་ཁ་ཁོག་ལ། ། འགོང་པོ་ལམ་དགྲའི་ངོ་ལོངས་ཤིག ། ལྷད་དང་ལྡོམ་གྱི་ཁ་ཁོག་ལ། ། ཟེར་དང་གནོད་བྱེད་ངོ་ལོངས་ཤིག ། རྟ་ནད་ཀུན་གྱི་ཁ་ཁོག་ལ། ། གདོན་རིགས་ཀུན་གྱི་ངོ་ལོངས་ཤིག
ཀྱཻ། སྟོན་པ་སངས་རྒྱས་བཅོམ་ལྡན་ནས། ། རྔོག་ཆགས་རྣམས་ལ་བསྐྱབ་ཏུ་གསོལ། ། ཅང་ཤེས་ཉི་མའི་སྙིང་པོ་ཡི། ། རྟ་རྣམས་ཀུན་ལ་ཐུགས་རྗེས་སྐྱོབས། ཁྲོ་བོ་རྟ་མགྲིན་རྒྱལ་པོ་ཡིས། ། རྔོག་ཆགས་རྣམས་ལ་བསྲུང་དུ་གསོལ། ། འཕགས་པ་རྡོ་རྗེ་རེ་མནྟས། ། རྔོག་ཆགས་སྲུང་ཞིང་བསྐྱབ་ཏུ་གསོལ། ། དཔལ་རབ་འཆང་བའི་མགོན་པོ་ཡིས། །
རྟ་ཡི་ནད་གདོན་ཞི་བར་མཛོད། ། འཕགས་པ་ཨཱརྻ་རེ་མནྟས། ། རྟ་དྲེལ་འཕེལ་ཞིང་རྒྱས་པར་མཛོད། ། གཞོན་ནུ་ཉི་མའི་སྲས་པོ་ཡིས། རྟ་གཡང་དངོས་གྲུབ་དབང་དུ་སྡུད། ཁྲོ་བོ་ཆེན་པོ་རེ་མནྟས། ། རྟ་ལ་གནོད་བྱེད་རྡུལ་དུ་རློག ། དཔལ་འབྱོར་གང་བ་བཟང་པོ་ཡིས། ། རྟ་གཡང་དཔལ་དང་འབྱོར་པ་སྤེལ། ། རྡོ་རྗེ་གནོད་སྦྱིན་རྣམ་ཐོས་སྲས། །
རྟ་དྲེལ་ལོངས་སྤྱོད་རྒྱས་པར་མཛོད། ། མགོན་པོ་ནག་པོ་རྟ་ཡི་ལྷ། ། རྟ་ལ་གནོད་པའི་དགྲ་བགེགས་ཐུལ། ། ཀུ་བཱཻ་ར་ནི་རྟ་ཡི་བདག ། རྟ་ཡི་བདག་པོའི་འཚོ་སྐྱོང་མཛོད། ། འཇིག་རྟེན་སྲིད་པའི་རྟ་ལྷ་རྣམས། ། རྟ་ལ་སྲུང་སྐྱོབ་མེལ་ཚེ་མཛོད། ། རྟ་ཡི་ལུས་ལྷ་གཉན་པོ་རྣམས། ། རྟ་ལ་བརྟེན་ཆོས་སྲུང་སྐྱོབ་མཛོད། ། རྟ་ལྷ་རྟ་དང་མ་འབྲལ་ཅིག །
དྲེལ་ལྷ་དྲེལ་དང་མ་འབྲལ་ཅིག ། ནོར་ལྷ་ནོར་དང་མ་འབྲལ་ཅིག ། དགྲ་ལྷ་མི་དང་མ་འབྲལ་ཅིག ། བཀྲ་ཤིས་བདེ་ལེགས་རྒྱས་པར་མཛོད། ལྷ་རྒྱལ་ལོ། ཅེས་རཱ་ག་ཨ་སྱས་སྦྱར་བའོ།། །། ༈ ནོར་ལྷའི་བསང་མཆོད་བཞུགས་སོ། ཀྱཻ། རི་རབ་ཆེན་པོའི་བྱང་ཕྱོགས་སུ། ། ལྕང་ལོ་ཅན་གྱི་གནས་མཆོག་ཏུ། །
སྤོས་ངད་ལྡན་པའི་རི་བོའི་སྟེང༌། ། རིན་ཆེན་གསེར་གྱི་ཁང་བཟང་ནི། ། བཀྲ་ཤིས་བུམ་བཟང་གཏེར་མཛོད་དབུས། ། ལྗོན་ཤིང་ཆེན་པོའི་ནགས་ཚལ་ནས། ། པདྨ་འདབ་མ་བརྒྱད་ཀྱི་དབུས། ། སེངྒེ་དཀར་མོའི་ཁྲི་སྟེང་ནས། ། རྒྱལ་ཆེན་མགོན་པོ་རྣམ་ཐོས་སྲས། ། ནོར་སྲུང་བརྒྱད་པོའི་འཁོར་གྱིས་བསྐོར། ། གནོད་སྦྱིན་འབུམ་ཕྲག་ཕོ་ཉ་འགྱེད། ཁམས་གསུམ་སེམས་ཅན་ཐམས་ཅན་ལ། །
སྙིང་རྗེ་ནོར་གྱི་ཆར་པ་འབེབས། ། རྒྱལ་ཆེན་རྣམ་སྲས་འཁོར་བཅས་བསངས། ། གསེར་གྱི་མདོག་ཅན་ནོར་བུའི་སྲས། ། རིན་ཆེན་དབྱུག་ཐོ་ནེའུ་ལེ། ། བེར་དང་བསྭེ་ཁྲབ་སྐུ་ལ་གསོལ། ། ནོར་བུ་རིན་ཆེན་པྲོག་ཞུ་བསྣམས། ། མགོན་པོ་རྣམ་སྲས་འཁོར་བཅས་བསངས། ། ཤར་ཕྱོགས་ནོར་སྲུང་ཛཾ་བྷ་ལ། ། ཕྱག་ན་རིན་ཆེན་ནེའུ་ལེ་བསྣམས། ། ཨཱརྻ་ཛཾ་ལྷ་ལ་སོགས་པ། །
ཤར་ཕྱོགས་ནོར་སྲུང་འཁོར་བཅས་བསངས། ། ལྷོ་ཕྱོགས་ནོར་སྲུང་གང་བ་བཟང༌། ། ཕྱག་ན་རིན་ཆེན་བུམ་པ་བསྣམས། ། གང་བ་བཟང་པོ་ལ་སོགས་པའི། ། ལྷོ་ཕྱོགས་ནོར་སྲུང་འཁོར་བཅས་བསངས། ། ནུབ་ཕྱོགས་ནོར་སྲུང་ནོར་བུ་བཟང༌། ། ཕྱག་ན་ནེའུ་ལེ་སྙེ་མ་འཛིན། ། ནོར་བུ་བཟང་པོ་ལ་སོགས་པའི། ། ནུབ་ཕྱོགས་ནོར་སྲུང་འཁོར་བཅས་བསངས། ། བྱང་ཕྱོགས་ནོར་སྲུང་ཀུ་བཱཻ་ར། །
ཕྱག་ན་རིན་ཆེན་ནེའུ་ལེ་བསྣམས། ། ཀུ་བཱཻ་ར་ལ་སོགས་པ་ཡི། ། བྱང་ཕྱོགས་ནོར་སྲུང་འཁོར་བཅས་བསངས། ། ཤར་ལྷོ་ནོར་སྲུང་ཡང་དག་ཤེས། ། ཕྱག་ན་དངུལ་དཀར་རལ་གྲི་བསྣམས། ། ཡང་དག་ཤེས་ལ་སོགས་པ་ཡི། ། ཤར་ལྷོ་ནོར་སྲུང་འཁོར་བཅས་བསངས། ། ལྷོ་ནུབ་ནོར་སྲུང་འབྲོག་གནས་ནི། ། ཕྱག་ན་མདུང་དར་དཀར་པོ་བསྣམས། ། འབྲོག་གནས་ནག་པོ་ལ་སོགས་པའི། །
ལྷོ་ནུབ་ནོར་སྲུང་འཁོར་བཅས་བསངས། ། ནུབ་བྱང་ནོར་སྲུང་ལྔས་རྩེན་ནི། ། ཕྱག་ན་རཏྣའི་ཁང་བུ་བསྣམས། ། ལྔས་རྩེན་སེར་སྐྱ་ལ་སོགས་པའི། ། ནུབ་བྱང་ནོར་སྲུང་འཁོར་བཅས་བསངས། ། བྱང་ཤར་ནོར་སྲུང་ཛཾ་བྷི་ནི། ། ཕྱག་ན་གནམ་ལྕགས་རལ་གྲི་བསྣམས། ། ཛཾ་བྷ་ཀུཎྜ་ལཱི་ལ་སོགས་པའི། ། བྱང་ཤར་ནོར་སྲུང་འཁོར་བཅས་བསངས། ། དབུས་ཕྱོགས་ནོར་སྲུང་ལྷ་ཀུ་ནི། །
ཕྱག་ན་རིན་ཆེན་གཞོང་པ་བསྣམས། ། སྐུ་ལ་རིན་ཆེན་རྒྱན་གྱིས་བརྒྱན། ། དབུས་ཕྱོགས་ནོར་སྲུང་འཁོར་བཅས་བསངས། ། ནོར་རྒྱུན་མ་ལ་སོགས་པ་ཡི། ། ནོར་ལྷ་མོ་རིགས་ཐམས་ཅད་བསངས། ། ཕྱག་ན་རིན་ཆེན་ཕྲེང་བ་བསྣམས། ། ནོར་བུ་པདྨས་སྐུ་ལ་བརྒྱན། ། ནོར་ལྷ་མོ་རིགས་བརྒྱད་པོ་བསངས། ཀྱཻ། ཅི་འདོད་དངོས་གྲུབ་ཆར་འབེབས་པ། །
ཚོང་པ་རྣམས་ཀྱི་ཚོང་ལྷ་མཛོད། ། ཚོང་དཔོན་རྣམ་སྲས་འཁོར་བཅས་བསངས། ། དམ་པའི་ཆོས་ཀྱི་སྲུང་མ་མཛོད། ། ཆོས་སྐྱོང་རྣམ་སྲས་འཁོར་བཅས་བསངས། ། ཇག་པ་རྣམས་ཀྱི་དགྲ་ལྷ་མཛོད། ། དགྲ་ལྷ་རྣམ་སྲས་འཁོར་བཅས་བསངས། ། འབྲོག་པ་རྣམས་ཀྱི་ནོར་ལྷ་མཛོད། ། ནོར་ལྷ་རྣམ་སྲས་འཁོར་བཅས་བསངས། ། ཡུས་པ་རྣམས་ཀྱི་ཞིང་ལྷ་མཛོད། ། ཞིང་ལྷ་རྣམ་སྲས་འཁོར་བཅས་བསངས། །
ཅི་འདོད་དངོས་གྲུབ་ཕུན་སུམ་ཚོགས། ། ནོར་བུ་རྣམ་སྲས་འཁོར་བཅས་བསངས། ། དགྲ་བགེགས་ཆམ་ལ་འབེབས་མཛད་པའི། ། རྒྱལ་ཆེན་རྣམ་སྲས་འཁོར་བཅས་བསངས། ཀྱཻ། ལྷ་ཆེན་ནོར་ལྷ་འཁོར་བཅས་བསངས། ། ཀླུ་ཆེན་ནོར་ལྷ་འཁོར་བཅས་བསངས། ། གནོད་སྦྱིན་ནོར་ལྷ་འཁོར་བཅས་བསངས། ། སྲིན་པོའི་ནོར་ལྷ་འཁོར་བཅས་བསངས། ། ཉི་མ་ཟླ་བའི་ནོར་ལྷ་བསངས། །
གཟའ་དང་རྒྱུ་སྐར་ནོར་ལྷ་བསངས། ། ལྷ་སྲིན་སྡེ་བརྒྱད་ནོར་ལྷ་བསངས། ཀྱཻ། སློབ་དཔོན་བརྒྱུད་དང་ཕ་མེས་རྒྱུད། ། ཚེ་རབས་སྔོན་ནས་ད་ལྟའི་བར། ཁ་འཛིན་སྡོང་གྲོགས་བྱེད་པ་ཡི། ། རྒྱལ་ཆེན་རྣམ་སྲས་འཁོར་བཅས་ལ། ། བསང་དང་མཆོད་པ་དམ་པ་འབུལ། ། མི་འཇིགས་སེངྒེའི་ཁྲི་སྟེང་ན། ། བཻ་ལས་བྱུང་བའི་མགོན་པོ་ནི། །
ས་བརྒྱད་སེམས་དཔའ་སྟོབས་པོ་ཆེ། ། ནོར་གྱི་དབང་ཕྱུག་ཁྱོད་ལ་བསྟོད། ། མི་གཡང་ནོར་གཡང་ཟས་གཡང་རྣམས། ། ཡོན་བདག་འདི་ལ་འཛོམས་པར་མཛོད། བཀྲ་ཤིས་བདེ་ལེགས་མཛད་དུ་གསོལ། དགེའོ།། །། ༈ ལུག་ལྷའི་བསང་མཆོད་བཞུགས་སོ། ཀྱཻ། བྱང་ཕྱོགས་ལྕང་ལོ་ཅན་གྱི་གནས་མཆོག་ནས། ། ལུག་ལྷ་གནོད་སྦྱིན་ཆེན་པོ་གང་བ་བཟང༌། །
ཨ་པརཱ་ཙི་ཏ་ཚོགས་ཀྱི་བདག་པོ་དང༌། ། དཀར་མོ་ལུག་ལ་འཁོར་བའི་ལྷ་རྣམས་ཀུན། ། འདིར་གཤེགས་བསང་མཆོད་དཀར་གསུམ་མཆོད་པ་འབུལ། ། གཡུ་ཤུགས་ཕྱེ་མར་གསུར་གྱི་དུད་པས་བསངས། ། གཡང་དཀར་ལུག་གི་དངོས་གྲུབ་སྩལ་དུ་གསོལ། ། གོད་ཁ་སྙིང་སྟོང་མི་ཁ་བཟློག་པ་དང༌། ། བརྒྱ་སྟོང་ཁྲི་འབུམ་འཕེལ་བའི་ཕྲིན་ལས་མཛོད། ། དགོས་འདོད་ཆར་ལྟར་འབེབས་པའི་བཀྲ་ཤིས་ཤོག ། ཅེས་པ་བླ་མ་ཚེ་མཚམས་པ་པདྨ་སྨོན་ལམ་དར་རྒྱས་ཀྱིས་མཛད་པའོ།། །། ༈ སྤྲུལ་སྐུ་མི་འགྱུར་རྡོ་རྗེའི་ཟབ་གཏེར་ཞི་བའི་བསང་གཞུང་ནི༔
ཀམམ༔ གུ་རུ་རིན་པོ་ཆེ་ལ་ཕྱག་འཚལ་ལོ༔ ཧཱུྃ༔ དད་པ་དང་ནི་དམ་ཚིག་གིས༔ བླ་མ་ཡི་དམ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ མཁའ་འགྲོ་ཆོས་སྐྱོང་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ ནོར་ལྷ་གཏེར་བདག་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ དབང་ཕྱུག་ཆེན་པོ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ དཔལ་མགོན་བདུན་ཅུ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ བརྟན་མ་བཅུ་གཉིས་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ མགུར་ལྷ་བཅུ་གསུམ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཧཱུྃ༔ དད་པ་དང་ནི་དམ་ཚིག་གིས༔ དགེ་བསྙེན་ཉེར་གཅིག་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཐང་ལྷ་ཡར་ཞུར་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ མཁར་རི་ལྕམ་དྲལ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཡར་ལྷ་ཤམ་པོ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཡག་ལ་སེ་བོ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ རྨ་རྒྱལ་སྤོམ་ར་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཨ་ཝ་གེ་མཛོ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ མེ་མགོན་དཀར་པོ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ སྒྱོགས་ཆེན་གདོང་ར་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ རྡོ་ཐི་གངས་དཀར་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ སྐུ་རྒྱལ་ཤེ་ནེ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ སྟམ་རྒྱལ་ངང་པ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཇོ་བོ་གཟེ་རྒྱལ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ དམག་དཔོན་དབྱི་རྒྱལ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ རྡོ་རྗེ་ཁྱུང་གྲགས་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཛོ་རྒྱལ་རེ་ཏི་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ གོ་རྒྱལ་ལྕམ་དྲལ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ དགེ་བསྙེན་འོབ་རང་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ངོམ་རྒྱལ་མཚོ་བཀྲ་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ གྲུལ་རྒྱལ་བྱང་གྲགས་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཡུལ་འདིས་གཞི་བདག་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔ རླུང་མཁྲིས་བད་ཀན་ཞི་བར་མཛོད༔
ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ཀྱཻཿ དད་པ་དང་ནི་དམ་ཚིག་གིས༔ ཕ་ལྷ་མ་ལྷ་ཞང་ལྷ་དང་༔ དགྲ་ལྷ་རྣམས་ཀྱང་སྤྱན་འདྲེན་ནོ༔ གཡུ་ཤུག་ཕྱེ་མར་གསུར་གྱིས་མཆོད༔ ནད་གདོན་བར་ཆད་ཞི་བར་མཛོད༔ ཡམས་ནད་རིམས་ནད་ཞི་བར་མཛོད༔ གློ་གོར་ཧོན་གསུམ་ཞི་བར་མཛོད༔
རླུང་མཁྲིས་བད་ཀན་ཞི་བར་མཛོད༔ ཕོ་གདོན་མོ་གདོན་ཞི་བར་མཛོད༔ ཞི་བའི་ལས་ཀུན་སྒྲུབ་ཏུ་གསོལ༔ ནད་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ གདོན་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ བར་ཆད་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཡམས་ནད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ རིམས་ནད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ འགོ་ནད་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ གློ་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔
གོར་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཧོན་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ རླུང་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ མཁྲིས་པ་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ བད་ཀན་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ འདུས་པ་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཕོ་གདོན་རྒྱལ་པོ་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ མོ་གདོན་བསྭེ་མོ་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཀླུ་གདོན་ཐེའུ་རང་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཨོཾ་ཨ་ཧི་སྭཱ་ཧཱ༔
བིརྚ་ནི་སྭཱ་ཧཱ༔ གོ་གྷ་ནི་སྭཱ་ཧཱ༔ ས་མ་ཡེ་སྭཱ་ཧཱ༔ ས་མ་ཡ་སྭཱ་ཧཱ༔ ཧ་ཀ་ལ་སྭཱ་ཧཱ༔ ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་པ་འདི་མཚམས་སུ་གཞན་གང་རུང་བྱར་རུང་༔ ས་མ་ཡ༔ རྒྱ་རྒྱ་རྒྱ༔ ཁ་ཐཾ་གུ་ཧྱཿ
ཅེས་སྤྲུལ་སྐུ་མི་འགྱུར་རྡོ་རྗེ་དགུང་ལོ་བཅུ་གསུམ་གསེར་འཕྱང་གི་ལོ་རྒྱལ་ཟླ་བའི་ཚེས་གནམ་གང་ཉིན་ཨོ་རྒྱན་རིན་པོ་ཆེ་སྤྲུལ་སྐུའི་ཆ་ལུགས་སྤྱི་མཐུན་གཅིག་གིས་དངོས་སུ་གསུངས་སོ།། །། སྤྲུལ་སྐུ་མི་འགྱུར་རྡོ་རྗེའི་ཞི་བའི་བསང་མཆོད་ཉུང་ངུར་བསྡུས་པ་བཞུགས་སོ།། །། ཀྱཻཿ དད་པ་དང་ནི་དམ་ཚིག་གིས། ། བླ་མ་ཡི་དམ་དཀོན་མཆོག་གསུམ། ། མཁའ་འགྲོ་ཆོས་སྐྱོང་ནོར་ལྷའི་ཚོགས། ། གཞི་བདག་ཡུལ་བདག་གནས་བདག་རིགས། ། སྡེ་བརྒྱད་ལན་ཆགས་བགེགས་རིགས་མགྲོན། ། མ་ལུས་འཁོར་བཅས་སྤྱན་འདྲེན་ནོ། ། རང་རང་དགྱེས་པའི་ལྡན་ལ་བཞུགས། །
དངོས་འབྱོར་ཡིད་སྤྲུལ་མཆོད་རྫས་དང༌། ། བཟང་ཤིང་ཕྱེ་མར་གསུར་གྱིས་མཆོད། ཐུགས་དང་འགལ་བའི་ནོངས་པ་བཤགས། ། ནད་གདོན་བར་ཆད་ཞི་བར་མཛོད། ། གློ་གོར་ཧོན་གསུམ་ཞི་བར་མཛོད། ། རླུང་མཁྲིས་བད་ཀན་ཞི་བར་མཛོད། ། ཕོ་གདོན་མོ་གདོན་ཞི་བར་མཛོད། ། ཀླུ་ནད་གཉན་ནད་ཞི་བར་མཛོད། ། གཟའ་ནད་བཙན་ནད་ཞི་བར་མཛོད། ། རྒྱལ་ནད་གཤེད་ནད་ཞི་བར་མཛོད། །
ས་བདག་ནད་རྣམས་ཞི་བར་མཛོད། ། འཆི་བདག་ནད་རྣམས་ཞི་བར་མཛོད། ། མི་ནད་རྟ་ནད་ཞི་བར་མཛོད། ། ནོར་ནད་ལུག་ནད་ཞི་བར་མཛོད། ཁྱི་ནད་ར་ནད་ཞི་བར་མཛོད། ། ཞི་བའི་ལས་ཀུན་འགྲུབ་པར་མཛོད༔ ཨོཾ་ཨ་ཀ་ནི་ནི་ཀ་ནི་ཨ་བྱི་ལ་མཎྜ་ལ་མཎྜ་ལེ་སྭཱ་ཧཱ། ཞེས་གོ་འཇོའི་ཡུལ་ལ་བསང་མཆོད་གཅིག་གི་སྐབས་བླ་མས་ཞི་བསང་ཅི་མང་དགོས་གསུངས་པས་ཞི་བསང་རྒྱས་པ་ཁ་གྲངས་མང་པོ་མི་ཐོན་པའི་རྐྱེན་གྱིས་སྔགས་ནག་རཱ་ག་ཨ་སྱས་ཐུན་སྐབས་གཅིག་ལ་སྨན་ལྷའི་ཐུགས་དགོངས་བསྐྱེད་ནས་དེ་ལ་ཁག་ཚིག་ཉུང་བསྡུས་ཀྱི་གླུ་དབྱངས་འདི་གསུངས་སོ། མངྒ་ལཾ། དགེའོ།། །།
ཇོ་བོ་གཟེ་རྒྱལ་གྱི་བསང་མཆོད་ཕྲིན་ལས་ཀུན་འགྲུབ་བཞུགས་སོ།། །། གུ་རུ་པདྨ་ཐོད་ཕྲེང་རྩལ་ལ་འདུད། དེ་ཡང་ཇོ་བོ་གཟེ་རྒྱལ་མགུལ་བཟང་དབུ་མ་སྟག་རྩེ་མཚོ་སྨན་གུར་གཅིག་མ་བཅས་ཡབ་ཡུམ་སྲས་གསུམ་གསོལ་མཆོད་རྣམས་ལ་བརྟེན་དེའི་མཆོད་བསྟོད་བརྩམ་པ་ནི། སྣོད་གཙང་ཞིག་གི་ནང་དུ་རི་རབ་བང་རིམ་གསུམ་པའི་ཁ་རུ་ལྷའི་བཤོས་བུ་རྩེ་གསུམ་གཡས་སུ་དཔལ་གཏོར་སྦྲུལ་མགོས་མཚན་པ་གཡོན་དུ་ཀླུ་མོ་དཔང་ཅན་འཁོར་གཉིས་སྦྲུལ་དཀྲིས་ཅན། ཡང་འཁོར་དུ་གཏོར་ཆུང་བཅུ་གཉིས་དང་མཐེབ་སྐྱུ་བཅས་གཟུགས་འགྲོས་སོགས་དང་གསེར་སྐྱེམས་ཕྱེ་མ་རྔ་ཤང་བཅས་རྡུང་ཞིང་གདུང་དབྱངས་ལེན་ནོ། རྃ་ཡྃ་ཁྃ། ཨོཾ་ཨཱཿཧཱུྃ། རང་ཉིད་སྐད་ཅིག་པད་འབྱུང་གསལ་བ་ཡི། ། གནས་གསུམ་ཡིག་འབྲུ་གསུམ་གྱི་འཕྲོ་འདུ་ལས། ཛཿཧཱུྃ་ཞེས་པས་ཐུགས་དམ་རྒྱུད་བསྐུལ་ནས། །
གཏེར་སྲུང་ཡབ་ཡུམ་སྲས་བཅས་སྤྱན་དྲངས་གྱུར། ཨོཾ་དྷེ་ཝ་པ་ཏི་ནཱ་ག་ཀུ་མུརྟཱ་ཡ་ཛ་ཛཿ ཧཱུྃ། ཤེལ་རི་རབ་དཀར་གཟི་འོད་འཇའ་ཚོན་དབུས། ། ཚངས་པའི་ཟློས་གར་སྐྱེས་བཟང་ལྷ་ཡི་སྲས། ། སྲིད་པའི་དམུ་རྗེ་མ་ཡོ་གྭ་པ་ཞེས། ། ཕྱྭ་རབས་ཀུན་གྱི་ནང་ནས་མི་བོ་ཆེ། ། རག་དཀར་ལ་ཆིབས་དམག་ཆས་གོ་མཚོན་ཅན། ། དར་མདུང་ཞགས་དཀར་རྦ་ལྕག་ཕྱག་ན་ཐོགས། ། རོལ་དུ་དུང་སེང་ཕོ་མོ་འབུམ་འབུམ་ཁྲིད། །
ལྷ་རྒྱལ་དེ་ཡི་ཡིད་འཛིན་མཛའ་མོ་ལྕམ། ། དབང་མོ་གཞོན་ནུ་དར་དཀར་ལྷུབ་ལྡན་གསོལ། ། རཏྣ་ཡིད་གར་མཆིས་པ་དུ་མས་བརྒྱན། ། ཕྱག་ན་ནོར་བུ་རིན་ཆེན་གཏེར་སྒྲོམ་འཛིན། ། སྦྲུལ་གདེངས་དབུས་སུ་ནོར་བུ་མཛའ་ན་མོ། ། ཆིབས་སུ་སྤང་ལྗོང་གསེར་ཤྭ་གར་འགྲོས་ཆིབས། ། མཐིང་བཟང་མདོག་ལྡན་བུ་མོ་དུ་མས་བསྐོར། ། ལྕམ་མོ་དེ་ཡི་སྲས་ཆེན་གནོད་སྦྱིན་བུ། ། སྐུ་མདོག་སྨུག་མཐིང་དར་བེར་དགུ་བརྩེགས་གསོལ། ། དར་དམར་ལ་ཐོད་དཔའ་བོ་མཚོན་ཐོགས་དབྱིབས། །
ཕྱག་ན་སྦྲུལ་ཞགས་མདུང་སྔོན་རྒྱལ་མཚན་ཕྱར། ། གྲོ་སྔོན་ཆུ་རིས་རླུང་གཤོག་བང་མགྱོགས་ཆིབས། །

ཉིད་སྤྲུལ་ལྕགས་ཀྱི་བྱ་ཁྲ་དགྲ་ལ་འགྱེད། ། མགུལ་བཟང་རྒྱན་སྤྱོད་མཛེས་པ་དབུ་མ་ཆེ། ། ཡབ་ཡུམ་སྲས་གསུམ་འཁོར་དང་བཅས་པ་ལ། ། གསེར་སྐྱེམས་ཕུད་དང་བསང་མཆོད་གཏོར་མ་འབུལ། ། གཞན་ཡང་དཀོར་ཆ་གཟུགས་འགྲོས་སྤྱན་གཟིགས་ཚོགས། ། ནམ་མཁའ་ས་གཞི་བར་སྣང་ཀུན་ཁེངས་ནས། ། བློས་བླངས་དགེ་བསྙེན་འཁོར་དང་བཅས་ལ་འབུལ། ། བཞེས་ནས་རྣལ་འབྱོར་སྒྲུབ་པའི་རིག་འཛིན་ལ། ། གཞི་ལམ་བྱེས་གསུམ་ཁ་འཛིན་རོགས་དན་དང༌། ། ཚེ་བསོད་སྙན་གྲགས་ཁ་རྗེ་དབང་ཐང་རྣམས། ། བཀྲ་ཤིས་དགེ་ལེགས་ཟླ་རྒྱས་གོང་འཕེལ་བཞིན། །
རྒྱལ་སྲིད་ཆབ་འབངས་ཡོངས་ལ་འཛོམས་པར་ཤོག ཁྱད་པར་མི་མཐུན་བདུད་བགེགས་འབྱུང་པོ་དང༌། ། ནད་མཐུན་མུ་གེའི་བསྐལ་པ་ངན་པ་སོལ། ། ཉེ་བར་ཞི་བའི་ཕྲིན་ལས་མཛད་པ་དང༌། ། སྒྲུབ་ལ་མ་གདུང་བུ་བཞིན་རབ་བརྩོན་ནས། ། བདག་ལ་མཐུན་རྐྱེན་གོ་འཕང་སྒྲུབ་པ་དང༌། ། བར་ཆད་བདུད་དང་མི་མིན་གདུག་སེམས་ཞི། ། ཆེ་ཞེས་དགེ་བསྙེན་ཁྱོད་ཀྱིས་སྒྲོལ་བར་མཛོད། ཨོཾ་ཨཱཿཧཱུྃ་ཨི་དཾ་བ་ལིངྟ་ཁ་ཁ་ཁཱ་ཧི། ཞེས་པ་བསང་མཆོད་རྒྱས་པ་བཏང་བ་འདི་ཡང་དཔོན་མགོན་པོས་ཉེ་བར་བསྐུལ་བའི་ངོར་བཀྲ་ཤིས་ཚང་གི་ཁྱིམ་དུ་གཡུང་དྲུང་རྡོ་རྗེ་སེར་སྐྱ་མང་ཞིག་ལ་ཨོ་རྒྱན་རྩ་གསུམ་གླིང་པས་ཞི་ཁྲོའི་ཐུན་མཚམས་སུ་མཆོད་པའི་སྐབས་སུ་བགྱིས་པའོ།། །།
དགོངས་གསོལ་ཡིད་བཞིན་ནོར་བུ་བཞུགས་སོ།། །། པདྨ་ཐོད་ཕྲེང་དྲག་པོ་རྩལ་ལ་འདུད། གདུལ་བྱའི་རེ་སྐོང་གནྡྷོ་དྷརྨའི་ཏོག ། དབྱིངས་རིག་མཁའ་ལ་ཕྲིན་ལས་འོད་སྟོང་འགྱེད། ། ཟེར་ཐག་མཆོག་དམན་ཀུན་བློའི་དགའ་སྟོན་དུ། ། རྣམ་འདྲེན་རྡོ་རྗེའི་ཟློས་གར་ལེགས་བཀོད་ལ། ། ཕྲིན་ལས་ཕྲ་ཞིབ་ཡོངས་ཚང་ལྷ་བསང་བསྟན། ། རྣམ་དཀར་གཞི་ལ་འབྱོར་ཚོགས་གང་གནས་བཤམ། ། སྙན་འགྱུར་ཨ་མ་བུ་འབོད་གདུང་དབྱངས་གྱེར། ། རིང་ལུགས་ཕྱག་བཞེས་འཁྲུལ་མེད་རྣམས་བཞིན་ལས། །
བསང་མཆོད་བདུད་རྩིའི་སྤྲིན་ཕུང་འདི་སྐད་དོ། ཀྱཻ། འཛམ་གླིང་མཆོག་གྱུར་ལྟ་ན་སྡུག་དབུས་ཚལ། ། ངོ་མཚར་རབ་བཀོད་འཇའ་འོད་མཐའ་རྒྱས་ཀློང༌། ། ཀུན་ལས་ཡ་མཚན་ཁྱད་འཕགས་རི་རྒྱལ་ནི། ། གཟེ་རྒྱལ་ཇོ་བོ་གངས་རིའི་གནས་མཆོག་ནས། ། སྐྱེས་གཅིག་ལྷ་བཙན་རྡོ་རྗེ་འབར་བ་ཆེ། ། དཀར་དམར་མདངས་ལྡན་དཔའ་བོ་སེང་ཞལ་ཅན། ། བརྗིད་ཆགས་ཡ་མཚན་ཤེལ་ཁྲབ་རྨོག་ཞུ་གསོལ། ། དཀར་ཆས་རུ་མཚོན་ཐོག་ཟེར་ཐོག་མདའ་བསྣམས། །
ཅང་ཤེས་ངང་ཞུར་ལམ་ལམ་འགྲོས་ཆེན་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ།
ཌཱཀྐི་དཔལ་འབར་ཡིད་འོང་མཛེས་མ་འཕྲོ། ། ཧ་ཧ་སེང་གདོང་རྔམ་པའི་ཆ་བྱེད་ཅན། ། དར་དཀར་ན་བཟའ་རཏྣའི་རྒྱན་གྱིས་བརྒྱན། ཁ་ཊྭཱཾ་ཙིཏྟ་ཕྱག་མཚན་ཆ་ལུགས་འཆང༌། ། དམར་ཐག་ཅང་ཤེས་ཟེར་འོད་འཁྱུག་ལ་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། །
ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། ཡབ་ཡུམ་སྤྲུལ་པའི་བམ་རོ་དམར་ནག་ནི། ། གཅེར་བུ་རོ་ལངས་སྤྱི་གཙུག་ས་ལ་འགྲོ། ། བྱ་སྡེར་འཁྲབ་ཅིང་རྐང་པས་ཟོར་མདའ་འཕེན། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། །
ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། སྤྲུལ་པ་ཡང་འཁོར་སྡེ་བརྒྱད་དམག་ཆེན་བཅས། ། དྲག་རྩལ་མཚོན་ཆ་སྣ་དགུས་ལུས་ལ་བརྒྱན། ། རང་མདོག་ཕྱག་མཚན་རྫུ་འཕྲུལ་རླུང་རྟ་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། །
སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། གྲུ་འཛིན་རི་བོ་ཤར་གྱི་ཕྱོགས་རོལ་ནས། ། ཡུལ་གྱི་ལྷ་ཆེན་རྨ་གཉན་སྤོམ་ར་ནི། །
དྲག་པོའི་གསང་མཚན་དགེ་བསྙེན་ཐོགས་མེད་རྩལ། ། ཀུནྡའི་མདོག་ཅན་དར་དཀར་ལྷབ་ལྷུབ་གསོལ། ། དར་མདུང་ལྕགས་ཀྱུ་གདེངས་ཤིང་མངའ་དབང་བསྒྱུར། ། ཞོལ་གཡག་ངར་འགྲོ་མཛེས་རྒྱན་དཀར་པོ་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། །
ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། ཟངས་རི་དམར་ནག་རྦ་ཀློང་ཨེ་ཡི་གྲུ། ། མདངས་ལྡན་རཀྟ་ལྦུ་བ་འཁྲིགས་པའི་དབུས། ། སྐུ་རྒྱལ་ཤེ་ནེ་དྲག་རྩལ་སྡེ་དཔོན་ཞེས། ། དབང་གི་མདོག་ཅན་དར་དམར་བེར་ཆེན་གསོལ། ། ལྷབ་ལྷུབ་ཟངས་གྲི་རུ་དར་དགྲ་སྙིང་རོལ། ། མཚལ་སྟག་མགོ་དགུ་འཛམ་གླིང་མྱུར་བགྲོད་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། །
སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། ཡིད་འོང་རབ་རྒྱས་རྦ་ཀློང་འཕྱོ་བའི་ཀློང༌། ། སྐུ་ལྷ་ཞེས་བྱ་དགེ་བསྙེན་མཁར་ནག་ཆེ། །
གསང་མཚན་སྨྱོ་ཁ་རབ་འཇིགས་མུན་པའི་གཟུགས། ། བེར་ནག་གསོལ་ཞིང་དུར་ཁྲོད་ཆས་ཀྱིས་བརྒྱན། ། སྤུ་གྲིའི་འཁོར་ལོ་རྣོ་དབལ་མཚོན་ཆ་ཐོགས། ། ཆིབས་སུ་ཆུ་རྟ་རླུང་གི་གཤོག་ཅན་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། །
ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། རྡོ་རྗེ་གདན་གྱི་བྱང་ཤར་འཛམ་གླིང་གངས། ། སྲིད་པའི་ཡུལ་འཛིན་ཐང་ལྷ་འོད་རྒྱལ་ཞེས། ། གསང་མཚན་བཛྲ་དྷེ་ཝ་ཤུ་ལ་ཞེས། ། ཀུ་མུད་མདོག་ཅན་ཞི་འཛུམ་བེར་དཀར་གསོལ། ། དར་མདུང་ནོར་བུ་བསྒྲེངས་ཤིང་མཁའ་ལ་བསྐྱོད། ། ངང་དཀར་ཤུགས་ལྡན་བྱ་ལམ་འགྲོས་ཆེན་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། །
སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། འཛམ་གླིང་དབྱི་ཤོད་འབྲུ་ནོར་དབྱིག་གཏེར་དབུས། ། རྣམ་ལྔའི་ཚོན་ལྡན་ལེགས་བཀྲ་རྒྱས་པའི་ལྗོངས། །
དམག་དཔོན་ཆེན་པོ་གནས་པོ་འཛི་རྒྱལ་ཞེས། ། གསང་མཚན་དབང་སྡུད་དཔའ་བོ་རྡོ་རྗེ་ནི། ། ཆར་སྤྲིན་མདོག་ཅན་དར་ནག་འཇོ་བེར་གསོལ། ། དགྲ་སཏྭ་དང་ནི་ཞགས་པ་སྤྲིང་སྤྲིང་འཁྱུག ། རྫུ་འཕྲུལ་གྱི་ལིང་རླུང་གི་ཤུགས་ཅན་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། །
ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། ། ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ཀྱཻ། གངས་ཅན་ཡུལ་གྱི་གངྒཱ་རྒྱས་པའི་དལ། ། རྦ་རླབས་སྔོ་ནག་ཡམ་ཡོམ་འཕྱོ་དབུས་སུ། ། རྒྱལ་བའི་བསྟན་སྲུང་ཀླུ་ཡི་དགེ་བསྙེན་ཞེས། ། སྐུ་མདོག་དུད་ཁ་ཧ་ལ་རྒྱས་པའི་གཟུགས། ། ཞལ་གཅིག་ཕྱག་གཉིས་སྲིན་པོ་རོལ་པའི་སྟབས། ། སྤྱན་གསུམ་དམར་ཟླུམ་ཞལ་གདང་མཆེ་བ་གཙིགས། །
ལྗགས་འདྲིལ་ཞལ་དབུས་དྲག་པོའི་མིག་གིས་བརྒྱན། ། མ་ཧེའི་གདོང་ཅན་སྦྲུལ་ཞགས་ནད་རྐྱལ་ཐོགས། ། དུར་ཁྲོད་ཆས་ལྡན་སྦྲུལ་ནག་མཇུག་མ་འཁྱུག ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ། ཡུལ་དུ་ནད་མུག་མཚོན་གྱི་བསྐལ་པ་ཞི། ། ལོ་ལེགས་ནོར་ཕྱུགས་འཕེལ་བར་ལྷ་གསོལ་ལོ། ། མི་ནོར་མངའ་ཐང་འཕེལ་བར་ལྷ་གསོལ་ལོ། ། ཆོས་བཞིན་སྒྲུབ་ལ་ཆོས་མིན་བསྟན་དགྲ་སྒྲོལ། ། ཡར་ཚེས་བཞིན་དུ་སྐྱིད་པའི་ལྷ་བསངས་སོ། །
ཟོ་དོར་མི་འབྲལ་གྲིབ་བཞིན་འགྲོགས་པར་ཤོག ། ཅེས་པ་འདི་ཡང་ངག་དབང་ཀུན་བཟང་རང་གྲོལ་ཀྱིས་བསྐུལ་ངོར་རིག་འཛིན་ཧཱུྃ་ནག་དྲག་རྩལ་གྱིས་སྦྱར་བ་བཀྲ་ཤིས་པར་གྱུར་ཅིག། །། ཇོ་བོ་སྨོན་སྐྱེས་གངས་ཞུར་གྱི་བསང་མཆོད་བཞུགས་སོ།། །། ཀྱཻ། ཕྱོགས་ཕྱོགས་དེ་ནི་ཕ་ཀི་ན། ། ཉི་མ་བྱང་ཕྱོགས་ཕ་ཀི་ན། ། ནམ་མཁའི་དེ་ནི་དཔངས་རེ་མཐོ། ། ས་གཞི་དེ་ནི་རྒྱ་རེ་ཆེ། ། ཉི་ཟླ་དེ་ནི་འོད་རེ་གསལ། ། སྤྲིན་དང་ན་བུན་ཡོལ་འཁྲིགས་དབུས། །
གངས་དཀར་སྨོན་སྐྱེས་ལྷང་ལྷང་ནི། ། རྒྱལ་བ་ཡོངས་ཀྱི་ཕོ་བྲང་ཆེ། ། རིག་འཛིན་ཡོངས་ཀྱི་སྒྲུབ་པའི་གནས། ། མ་དང་མཁའ་འགྲོ་འདུ་བ་ཡི། ། ཆོས་སྐྱོང་དྲག་པོའི་ཕོ་བྲང་ན། ། ཇོ་བོ་ཤེལ་གུར་ཏི་སེ་གངས། ། སྟེང་ན་གཡུ་འབྲུག་ཁྲ་ལ་ལ། ། བར་ན་གློག་དམར་སྐེམས་སེ་སྐེམ། ། ཕྱོགས་སུ་ཁུ་འཕང་ཡ་ལ་ལ། ། དཔལ་འབར་རི་ཆེན་རྩེ་གསུམ་འདི། །
ཞི་རྒྱས་དབང་དྲག་ཕོ་བྲང་ཚང༌། ། ཤར་ཕྱོགས་རྒྱལ་པོ་གདན་བཞུགས་འདྲ། ། ལྷོ་ཕྱོགས་སེངྒེ་གནམ་མཆོང་འདྲ། ། ནུབ་ཕྱོགས་མཆོད་རྟེན་བུམ་པ་འདྲ། ། བྱང་ཕྱོགས་རིན་ཆེན་འབར་བ་འདྲ། ། ལྷ་ཡི་ཁྲུས་ཆུ་ཕྱོགས་མཚམས་འབབ། ། མཚོ་རྣམས་མཎྜལ་བཤམས་པ་འདྲ། ། རི་རྣམས་རྒྱལ་བློན་འདུས་པ་འདྲ། ། བྲག་རི་མཚོན་ཐོགས་ཁྲབ་ཆེན་འདྲ། ། སྤང་རི་གཡུ་གུར་ཕུབ་པ་འདྲ། །
རི་བྲག་རིན་ཆེན་སྤུངས་པ་འདྲ། ། དེ་འདྲའི་ཕོ་བྲང་ཆེན་པོ་རུ། ། རིན་པོ་ཆེ་ཡི་ཁྲི་སྟེང་ན། ། བཞུགས་པ་དེ་ནི་ལྷ་ཡི་བུ། ། ཡབ་ནི་གནམ་རྗེ་རྒྱལ་པོ་ལ། ། ཡུམ་ནི་ཀླུ་གཟའ་འོད་སྨན་གཉིས། ། སྲས་ནི་མིང་སྲིང་མཆེད་བཞི་བྱོན། ། ཆེ་བ་ཀླུ་རྗེ་འོད་འབར་ནི། ། རྡོ་རྗེ་འབར་བ་དབང་གྲགས་རྩལ། ། སྐུ་མདོག་གངས་ལ་ཉི་ཤར་འདྲ། །
དབུ་ལ་པྲོག་ཞུ་སྨུག་པོ་གསོལ། ། མཛེས་པའི་མེ་ལོང་ཟུར་ཕུད་ཅན། ། སྐུ་ལ་དུང་ཁྲབ་དུང་བེར་གསོལ། ། གཡས་ན་ཉི་ཟླ་འབར་བ་འཛིན། ། གཡོན་ན་མདུང་དར་དཀར་པོ་ཕྱར། ། དུང་རྟ་གཡུ་རྔོག་ཆིབས་སུ་ཆིབ། ། སྟེང་ན་ཁྱུང་དང་གཡས་སུ་སེང༌། ། གཡོན་ན་ཐང་དཀར་སྐྱ་ཁྲ་འཇུམས། ། ལྷ་དམག་འབུམ་བཅས་བསྭོ་སྒྲ་སྒྲོགས། ། འདིར་བྱོན་བསང་མཆོད་འདོད་ཡོན་བཞེས། །
བདག་གི་རྒྱབ་རྟེན་སྡོང་གྲོགས་མཛོད། ། འབྲིང་བ་གནམ་ལྷ་བྱང་ཆུབ་ནི། ། རྡོ་རྗེ་འབར་བ་དབང་ཕྱུག་རྩལ། ། སྐུ་མདོག་ཤེལ་འོད་དཀར་པོ་ལ། ། དར་དཀར་ལ་ཐོད་གཡུ་ཟུར་ཅན། ། མདུང་དར་དཀར་པོ་ཕྱག་ན་འཛིན། ། གྲོ་སྨུག་གདོང་སེ་ཆིབས་སུ་ཆིབ། ། དུང་གི་ཐང་དཀར་ཀླད་ན་ལྡིང༌། ། གཡུ་འབྲུག་སྔོན་མོ་གཡས་ན་སྒྲོག ། དུང་ཁྲ་དཀར་པོ་གཡོན་ན་འཛུམ། །
དྲག་པོ་གཉན་དམག་འབུམ་དང་བཅས། ། འདིར་བྱོན་བསང་མཆོད་འདི་བཞེས་ལ། ། བདག་གི་རྒྱབ་རྟེན་སྡོང་གྲོགས་མཛོད། ། ཆུང་བ་རྡོ་རྗེ་དཔལ་བརྩེགས་ནི། ། རྡོ་རྗེ་འབར་བ་དཔལ་འབར་རྩལ། ། སྐུ་མདོག་སེར་པོ་གསེར་གྱི་མདོག ། མནྟྲི་ཐོད་ལ་གསེར་ཁྲབ་བརྗིད། ། རལ་གྲི་ཕྱར་ཞིང་མདུང་དར་བསྒྲེངས། ། སྟག་རལ་གཟིག་ཤུབས་གོ་མཚོན་ཐོགས། ། རྐྱང་བུ་ཁ་དཀར་ཆིབས་སུ་ཆིབ། །
དུང་གི་ཁྲུང་ཁྲུང་ཀླད་ན་ལྡིང༌། ། དུང་ཁྱི་གཡས་ལ་བྱ་ཁྲ་གཡོན། ། སྔོན་པོ་ཀླུ་དམག་འབུམ་དང་བཅས། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། སྲིང་མོ་ལྷ་ལྕམ་གློག་མ་འཕྲུལ། ། སྐུ་མདོག་དཀར་མོ་བཞིན་མཛེས་མ། ། འོད་གློག་ཚྭ་ཚྭ་སྐར་ལྟར་འཁྲུགས། ། གསེར་གཡུ་མུ་ཏིག་དབུ་ལ་བརྒྱན། ། འོད་ཟེར་དང་ནི་འཇའ་ཚོན་འཁྱུག །
མདའ་དར་ཚེ་བུམ་ཕྱག་ན་བསྣམས། ། གནམ་རྟ་གྱི་ལིང་ཆིབས་སུ་ཆིབ། ཁུ་བྱུག་ཅོ་ག་ནེ་ཙོ་མཛེས། ། ཕོ་ཉ་སྨན་ཕྲན་འབུམ་གྱིས་བསྐོར། ། གླིང་བུ་གསུང་སྙན་མེ་ལོང་གསལ། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། གཡུ་མཚོ་བཀྲ་ཤིས་འཁྱིལ་པ་ནས། ། ཐབས་ཀྱི་ཡུམ་ཆེན་མཚོ་སྨན་གཉིས། ། དཀར་མོ་འཛུམ་མདངས་ལང་ཚོ་རྒྱས། །
ཤེལ་རི་རིན་ཆེན་གསེར་གཡུས་བརྒྱན། ། དར་དཀར་ན་བཟའ་འཇའ་ཚོན་འཕྲོ། ། ཤེལ་དང་ནོར་བུའི་བུམ་པ་འཛིན། ། ཆུ་རྟ་ཆིབས་ནས་སྨན་ཕྲན་འབུམ། ། ངར་ངུར་ཁྲུང་ཁྲུང་སྐད་སྙན་སྒྲོགས། ། རིན་ཆེན་ཆར་འབེབས་རྨ་གཡང་སྩོལ། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། གཡས་ཀྱི་དེ་ནི་མདའ་ར་བ། ། དཔའ་བོ་མགུར་བཟང་སྟག་རྩེ་ནི། །
སྟག་གི་ལ་ཐོད་གཡུ་ཁྲབ་རྔམ། ། སྟག་རལ་གཟིག་ཤུབས་གོ་མཚོན་བརྒྱན། ། མདུང་དར་ལྕེ་བརྒྱད་གཡས་ན་ཕྱར། ། གནམ་ལྕགས་ཐོགས་མདའ་གཡོན་ནས་འཕེན། ། ཆིབས་སུ་ཁྲ་བོ་སྟག་ཆས་ཆིབས། ། དྲག་ཤུལ་ཀླུ་དམག་འབུམ་དང་བཅས། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། གཡོན་གྱི་དེ་ནི་མདུང་ར་བ། ། དབྱིན་དམར་པ་ཏ་སྤོ་ལོ་དམར། །
དབང་གི་ལ་ཐོད་དབུ་ལ་བཅིངས། ། བསྭེ་ཁྲབ་རྒྱ་སྟག་སློག་པ་གསོལ། ། དགྲ་ལྷའི་གོ་མཚོན་སྣ་དགུས་བརྒྱན། ། རལ་གྲི་ཕྱར་ཞིང་མདུང་ཞགས་འཁྱུག ། རག་པ་སྟག་ལག་ཆིབས་སུ་ཆིབ། ། ལྕགས་ཀྱི་གོ་ཤུབ་འཁྱིལ་པ་འགྱེད། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། གཤིན་རྗེ་དེ་ནི་དམར་ཟེ་ནི། ། ཟངས་གླང་རྟ་དམར་ཆིབས་སུ་ཆིབ།
ཁྲམ་བམ་འདེབས་ཤིང་མི་རོ་ཤད། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། བྲག་ནག་སོ་ཕྱར་མི་རྟ་ནག ། དུག་གི་སོག་ལེ་བདུད་ཞགས་མདུང༌། ། རྟ་ནག་ཆིབས་ནས་དམག་ཁྲོམ་སྡུད། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། རྒྱ་སྲས་གུ་རྣ་རྟ་ལ་ཆིབས། ། ཤེལ་གྱི་བ་དན་འགྱིང་དཀར་འཛིན། །
འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། དྲག་པོ་ཡེ་ཕྱྭ་བཙན་རྒོད་བསངས། ། ལས་མཁན་ཧ་ཤ་ཕོ་རོག་ནག ། དགྱེས་པའི་ངང་པ་མཚོ་མགོ་སོགས། ། ཇོ་ཆེན་ཇོ་ཆུང་སྨན་ཕྲན་རྣམས། ། འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། ལས་མཁན་མུན་པ་ནག་པོ་ནི། ། ཤན་པ་འབུམ་གྱི་འཁོར་དང་བཅས། །
འདིར་བྱོན་བསང་མཆོད་འདོད་ཡོན་བཞེས། ། བདག་གི་རྒྱབ་རྟེན་སྡོང་གྲོགས་མཛོད། ། བཙན་རྒོད་སྲོག་བདག་ཤྭ་རི་ནི། ། སྲོག་བདག་ལག་དམར་འབུམ་དང་བཅས། ། འདིར་བྱོན་བསང་མཆོད་འདི་བཞེས་ལ། ། བདག་གི་རྒྱབ་རྟེན་སྡོང་གྲོགས་མཛོད། ། ཕོ་ཉ་བྲེ་གུ་དཀར་སྒྲོན་བསངས། ། གཉན་པོ་ཆུ་མིག་མགོ་དགུ་བསངས། ། གནས་མཆོག་ཕག་མོའི་ཀླུ་མཁར་བསངས། ། ལྷ་ཆེན་དབང་ཕྱུག་ཆེན་པོ་བསངས། །
སོ་ཕ་སྐྱ་རེངས་དེས་ཁྲི་བསངས། ། རྒྱལ་སྲས་རི་རྒྱལ་དབང་ཕྱུག་བསངས། ། སྒོ་སྲུང་སྟག་གཡག་རྔམ་པ་བསངས། ། སྒོ་ཁྱི་འཕར་དྲེད་གཟིག་གསུམ་བསངས། ། སྲས་མཆོག་མོ་ནོམ་མཆེད་བརྒྱད་བསངས། ། བཙུན་མོ་རི་འཕར་ཆེ་ཆུང་བསངས། ། ལྕགས་ཀྱི་གོ་ཕ་མཆེད་དགུ་བསངས། ། དགྲ་བོའི་གནས་བརྟན་བླ་མཚོ་བསངས། ། ལྷ་རྗེ་གཡང་མཁན་ས་མཁན་བསངས། ། གསེར་དངུལ་གསེར་མཛོད་གོ་མཛོད་བསངས། །
ཆོས་ཁྲི་གསེར་གདོང་འོད་འབར་བསངས། ། ཆོས་སྲིད་པདྨ་འབྱུང་གནས་བསངས། ། རང་བྱོན་རྟ་ཕག་བྱམས་པ་བསངས། ། བྲག་ལ་གནས་བརྟན་རང་བྱོན་བསངས། ། སྲིབ་རི་མགོན་པོ་རང་བྱོན་བསངས། ། རྗེ་བཙུན་སྒྲོལ་མ་དཀར་སྔོན་བསངས། ། སྒྲོལ་མ་ཉི་ཤུ་རྩ་གཅིག་བསངས། ། མི་ལ་རས་པ་བརྒྱད་ཅུ་བསངས། ། ཕྱག་རྡོར་བྱ་ཁྱུང་རང་བྱོན་བསངས། ། ཕྱོགས་བཞིར་གུ་རུའི་སྒྲུབ་ཁང་བསངས། །
དུང་མཚོ་དཀར་མོ་ཟླ་འཁྱིལ་བསངས། ། བྲག་ནག་མཁའ་འགྲོ་འབུམ་ཐིལ་བསངས། ། དམར་ནག་རཀྟའི་བླ་མཚོ་བསངས། ། མགོན་པོ་ལྷ་མོའི་བླ་མཚོ་བསངས། ། གཡུ་མཚོ་མཐིང་མཚོ་གསེར་མཚོ་བསངས། ། ཉི་མ་སྐར་མའི་བླ་མཚོ་བསངས། ། ཀླུ་རྒྱལ་མཚོ་དང་ལྷ་སྨན་མཚོ། ། ཞིང་སྐྱོང་མགར་ནག་བླ་མཚོ་བསངས། ། ལྕོང་མོ་ཕོ་བྲང་གསང་མཚོ་བསངས། ། ལྕི་ཡི་བྲག་ནག་བདུད་རྫོང་བསངས། །
ལྗིག་གི་སྐུ་ཁྱིམ་བདུད་བཙན་བསངས། ། དྲེད་རོང་ཕུ་མདའི་གནས་བདག་བསངས། ། དབྱི་ཤོད་དབྱི་རྒྱལ་རོག་ཆེན་བསངས། ། ལྷོ་ཡི་སྤེ་ནེ་རི་བཀྲ་བསངས། ། ནུབ་ཀྱི་ཀཿརྒྱལ་མོ་ནོམ་བསངས། ། བྱང་གི་སྐེ་རྒྱལ་ནེ་བྲོ་བསངས། ། བླ་མཆོད་སྤུ་རྒྱལ་གངས་དཀར་བསངས། ། ཕུ་བོ་གངས་དཀར་ཏི་སེ་བསངས། ། ཕ་ཞང་གཉན་ཆེན་ཐང་ལྷ་བསངས། ། བདག་ཞང་ཙཱ་རི་རྩྭ་ཁང་བསངས། །
ཤར་གྱི་རྨ་རྒྱལ་སྤོམ་ར་བསངས། ། མདོ་ཁམས་སྐུ་རྒྱལ་རྩེ་དགུ་བསངས། ། ངོམ་རྒྱལ་མཚོ་བཀྲ་འཁོར་བཅས་བསངས། ། མཁར་ནག་རྒྱལ་པོ་འཁོར་བཅས་བསངས། ། རྒྱལ་ཆེན་བཅོ་བརྒྱད་འཁོར་བཅས་བསངས། ། རྒྱལ་ཕྲན་སྟོང་གི་དམག་ཚོགས་བསངས། ། དབྱར་དགུན་སྟོན་དཔྱིད་གནས་པ་བསངས། ། བན་བོན་སྲུང་མ་ཐམས་ཅད་བསངས། ། འཇིག་རྟེན་ལྷ་འདྲེའི་ཚོགས་རྣམས་བསངས། ཀྱཻ།
ཇོ་བོ་གཟེ་རྒྱལ་འཁོར་བཅས་ལ། ། དགྱེས་པའི་མཐུན་རྫས་མཆོད་པ་དང༌། ། གཏོར་མ་ཤ་ཁྲག་གསེར་སྐྱེམས་ཕུད། ། འབྲུ་སྣ་དར་ཚོན་སྤོས་ཀྱི་དུད། ། བསང་གསུར་འཆམ་དབྱངས་རོལ་མོ་བཅས། ། སྦ་དཀར་ཚིག་གསུམ་གཡུ་མེ་ལོང༌། ། རིན་ཆེན་མུ་ཏིག་སྟག་གཟིག་རས། ། བ་དན་ལྕེ་བརྒྱད་རྔ་ཐུག་དཀར། ། འབྲས་ཀྱི་གཡག་ལུག་ར་གསུམ་དང༌། ། ལུག་སྙིང་མཁར་ཐབ་ཕྱེ་མར་གཏོར། །
ཇ་ཆང་འོ་ཞོ་བདུད་རྩི་དང༌། ། ཤིང་ཐོག་དཀར་དམར་སྣ་ཚོགས་རིགས། ། འཁོར་དང་བཅས་པས་དགྱེས་གྱུར་ཅིག ། ཡུལ་ཕྱོགས་བཀྲ་ཤིས་བདེ་སྐྱིད་ལྡན། ། མི་ནོར་ཟས་གསུམ་ལོངས་སྤྱོད་དར། ། ནད་ཡམས་ལོ་ཉེས་གོད་ཁ་ཟློག ། རྟ་ནོར་ལུག་གསུམ་ཕྱུགས་སྒབ་སྤེལ། ། གཙུག་ལག་ཆོས་སྡེའི་སྲུང་མ་མཛོད། ། སངས་རྒྱས་བསྟན་པའི་ཕྲིན་ལས་རྒྱས། ། དཔལ་ལྡན་བླ་མའི་སྐུ་ཚེ་སྲིངས། །
བསམ་དོན་ཡིད་བཞིན་འགྲུབ་པར་མཛོད། ། བུ་སློབ་ཆོས་བརྒྱུད་བསྟན་པ་དར། ། བསུ་སྐྱེལ་སྡོང་གྲོགས་ལས་བཞི་མཛོད། ། བསམ་དོན་ངན་པའི་དགྲ་བོ་སོད། ། མཐུ་གཏད་བྱད་ཁ་དགྲ་ལ་ཕོབ། ། ཆོས་དགྲ་བོན་གྱི་སྲོག་རྩ་ཆོད། ། ལག་དམར་ཇག་པ་དགྲ་ལ་རྒྱུགས། ། འདྲེ་ཁྲོམ་དགྲ་བོའི་ཡུལ་དུ་དྲོངས། ། འདྲེ་གདོན་ཆག་སྒོ་དགྲ་སྒབ་ཕུད། ། དྲག་རྩལ་རྦད་དོ་མཐུ་མ་ཆུང༌། །
བཅོལ་བའི་ཕྲིན་ལས་འགྲུབ་པར་མཛོད། ཅེས་རིག་འཛིན་སྔགས་འཆང་བདེ་ཆེན་རྡོ་རྗེས་ཇོ་བོ་གཟེ་རྒྱལ་གྱི་བསང་མཆོད་འཁྱེར་བདེ་རུ་བྲིས་པས་གང་བཅོལ་ཕྲིན་ལས་མྱུར་དུ་འགྲུབ་པའི་རྒྱུར་གྱུར་ཅིག ། མངྒ་ལཾ། དགེའོ།། །། ཇོ་བོ་གཟེ་རྒྱལ་གྱི་བསང་མཆོད་དངོས་གྲུབ་ཆར་འབེབས་བཞུགས་སོ།། །། ཧྲཱིཿ རང་ཉིད་ཐུགས་རྗེ་ཆེན་པོ་གསལ་བ་ཡི། ། མདུན་དུ་རིན་ཆེན་སྣ་ཚོགས་ལས་གྲུབ་པ། ། བྱིན་ཆགས་ཡ་མཚན་ཤེལ་གྱི་ཕོ་བྲང་དབུས། ། རག་དཀར་གཡུ་རྔོག་སྒ་སྲབ་ཆས་མཛེས་སྟེང༌། །
ལྷ་ཡི་བཙན་རྒོད་རྡོ་རྗེ་འབར་བ་ནི། ། སྐུ་མདོག་དཀར་གསལ་འོད་སྟོང་ཞི་མ་ཁྲོ། ། སྐུ་ལ་ཤེལ་ཁྲབ་དབུ་ལ་ཤེལ་རྨོག་གསོལ། ། ཕྱག་གཡས་མདུང་དར་གཡོན་པས་སྲབ་སྐྱོག་བསྒྱུར། ། ཆིབས་སུ་ལྷ་རྟ་མྱུར་མགྱོགས་རག་དཀར་ཆིབས། ། སྤྱན་འདྲེན་འདིར་གཤེགས་བསང་མཆོད་འདི་བཞེས་ལ། ། སྨོན་ལམ་དགེ་བཅུ་སྒྲུབ་པའི་སྡོང་གྲོགས་མཛོད། ཀྱཻ། དེ་ཡི་འཁོར་དུ་དྲེག་པ་ལས་བྱེད་ནི། ། སྲོག་བདག་ཤྭ་ར་གནོད་སྦྱིན་མགུལ་བཟང་དང༌། །
ཨ་མྱེ་མུ་ཁྲི་གཉན་ཆེན་ཐང་ལྷ་དང༌། ། དྲེགས་ཆེན་བཅོ་བརྒྱད་མགུལ་ལྷ་བཅུ་གསུམ་དང༌། ། བརྟན་མ་བཅུ་གཉིས་དགེ་བསྙེན་ཉེར་གཅིག་དང༌། ། བོད་ཡུལ་འདིར་གནས་ལྷ་ཀླུ་གཞི་བདག་ལ། ། བསང་མཆོད་འདོད་ཡོན་རྣམ་ལྔ་འདི་འབུལ་ལོ། ། བཞེས་ནས་རྣལ་འབྱོར་དཔོན་སློབ་འཁོར་བཅས་ལ། ། ཚེ་བསོད་དཔལ་འབྱོར་མངའ་ཐང་རྒྱས་པ་དང༌། ། གར་འགྲོ་གར་འདུག་གཞི་བྱིས་ལམ་གསུམ་དུ། ། ལུས་དང་གྲིབ་མ་བཞིན་དུ་མ་འབྲལ་བ། ཁ་འཛིན་སྡོང་གྲོགས་དཔུང་གཉེན་རྒྱབ་རྟེན་དང༌། །
འདོད་པའི་དོན་དགུ་ཡིད་ལ་གང་བསམ་མཛོད། ཅེས་སྣང་ལམ་ལ་ཇོ་བོ་གཟེ་རྒྱལ་དངོས་སུ་ཞལ་བསྟན་པ་ལྟར་དུ་བསང་མཆོད་འདི་དག་རྟེན་འབྲེལ་ཆེ་བར་སེམས་ནས་གེལ་ཐུང་སྒར་དུ་ཤར་མར་བྲིས།། །། ཇོ་བོ་གཟེ་རྒྱལ་སོགས་ཡུལ་ལྷའི་བསང་བསྡུས་ནི། ཀྱཻ། ཇོ་བོ་གཟེ་རྒྱལ་ལ་སོགས་པའི། ། འདིར་གནས་ཡུལ་ལྷ་གཞི་བདག་ལ། ། དངོས་སུ་འབྱོར་དང་ཡིད་ཀྱིས་སྤྲུལ། ། མཆོད་པ་རྒྱ་ཆེ་སྣ་ཚོགས་འབུལ། ། དགྱེས་པར་བཞེས་ནས་ཚིམ་གྱུར་ཅིག ། རྣལ་འབྱོར་བདག་གི་བཀའ་ཉན་ཅིང༌། །
སངས་རྒྱས་བསྟན་པ་སྲུང་བ་དང༌། ། སེམས་ཅན་ཀུན་ལ་ཕན་བྱེད་ཅིང༌། ། འགལ་རྐྱེན་བར་ཆད་སེལ་བ་དང༌། ། བཅོལ་བའི་ཕྲིན་ལས་འགྲུབ་པར་མཛོད། ཅེས་ཞྭ་དམར་དྲུག་པའི་ཞལ་སྔ་ནས་མཛད་པའོ།། །། ༈ གཟེ་རྒྱལ་བསང་མཆོད་ཕན་བདེའི་དཔལ་འབྱོར་རྟ་བདུན་རྒྱལ་པོ་བཞུགས་སོ།། །། ཧྲཱིཿ ཀུན་བཟང་པད་འབྱུང་ཆོས་སྐུའི་རང་མདངས་ལས། ། མ་འགགས་སྤྲུལ་པའི་གངས་རི་གནས་ཆེན་སྟོང༌། ། བོད་ཡུལ་སྨག་རུམ་གསལ་མཛད་ཡོན་ཏན་སྤྲུལ། །
གཟེ་རྒྱལ་གནས་མཆོག་གངས་ཀྱི་རྭ་བར་གྲགས། ། ཕྱི་ལྟར་གངས་རི་རྒྱལ་པོ་གདན་བཞུགས་འདྲ། ། གསང་ལྟར་ཕ་རོལ་དགྲ་ལ་དམག་ཆས་འདྲ། ། ནང་ལྟར་མཚན་ཉིད་ཀུན་ལྡན་རྒྱལ་སྲིད་བདུན། ། དེ་འདྲ་ཕོ་བྲང་གནས་འཛིན་གཟེ་ཡི་རྒྱལ། ། ལྷ་ཀླུ་གནོད་སྦྱིན་ཀུན་གྱི་མངའ་དབང་བསྒྱུར། ། འཛམ་གླིང་དྲེགས་པའི་མངའ་བདག་ཀུན་ལས་རྒྱལ། ། སྨོན་སྐྱེས་གངས་ཞུར་མཆེད་གསུམ་འཁོར་བཅས་རྣམས། ། འདིར་གཤེགས་བསང་མཆོད་གསེར་སྐྱེམས་འདི་བཞེས་ལ། ། འཛམ་གླིང་ཀུན་ཏུ་བཀྲ་ཤིས་བདེ་ལེགས་སྩོལ། །
མཐའ་དམག་མི་མཐུན་དགྲ་ཇག་ཆོམ་རྐུན་ཟློག ། བཅོལ་བའི་ཕྲིན་ལས་མ་ལུས་འགྲུབ་པར་མཛོད། ཅེས་པ་གཟེ་གཞུང་འབྲོང་པ་དཔོན་ཚང་གི་སྦྲ་ནང་དུ་གཟེ་རྒྱལ་ཞལ་གཟིགས་དང་འཇའ་ཚོན་གུར་ཕུབ་པ་ལ་སོགས་ཏེ་ངོ་མཚར་ཅན་བྱུང་སྐབས་རིག་འཛིན་མི་འཇིགས་རྡོ་རྗེས་སྦྱར་བ་དགེའོ།། །། ༈ མཚོ་དཀར་གྱི་བསང་ནི། ཧྲཱི་བྷྱོཿ ཚེ་ཡི་ལྷ་མོ་བརྟན་མ་ཟླ་རྒྱས་མ། ། ལྷ་སྨན་རིགས་བཞི་མཚོ་བདག་འཁོར་དང་བཅས། ། སློབ་དཔོན་བསྟན་སྲུང་རྣལ་འབྱོར་ཚེ་བསྲིང་ཕྱིར། ། སྤྱན་འདྲེན་གནས་འདིར་རྫུ་འཕྲུལ་སྟོབས་ཀྱིས་བྱོན། ། ཕྱི་ནང་གསང་བ་བསང་གཏོར་དཀར་མངར་བཞེས། །
སྒྲུབ་པའི་སྡེ་སྐྱོང་ཆོས་སྲིད་དཔལ་བསྐྱེད་ལ། ། འདོད་རྒུ་ཡ་མཚན་དངོས་གྲུབ་མཆོག་སྩོལ་ཅིག ། སརྦ་པཱུ་ཛ་མེ་གྷ་ཡེ་སྭཱ་ཧཱ། ཨི་དཾ་བྷ་ལིངྟ་ཁ་ཁ་ཁཱ་ཧི། སརྦ་མངྒ་ལཾ།། །། ༈ དམར་ནག་རཀྟའི་བསང་མཆོད་ནི། ཧཱུྃ་བྷྱོཿ གྲུ་གསུམ་ཆོས་འབྱུང་དམར་ནག་རཀྟའི་ཀློང༌། ། མི་རོ་རྟ་རོ་གཅལ་བཀྲམ་གཞལ་ཡས་དང༌། ། བྷནྡྷ་སྨུག་པོ་སྐུ་མཁར་འབར་བའི་ཀློང༌། །
པདྨ་ཉི་ཟླ་བཾ་རོའི་གདན་སྟེང་དུ། ། ཨེ་ཀ་ཛཱ་ཊི་མཆེ་གཅིག་སྤྱན་གཅིག་དམར། ། རལ་གཅིག་ནུ་གཅིག་གཤོག་གཅིག་རྐང་པ་གཅིག ། རལ་གྲི་སྙིང་འཛིན་མེ་རླུང་ནང་ན་གནས། ། ཡང་འཁོར་མ་མོ་བྱེ་བ་འབུམ་གྱིས་བསྐོར། ། འདིར་གཤེགས་བསང་དང་ཞི་བའི་མཆོད་པ་འབུལ། ། བདག་ཅག་ཕ་རོལ་གཡུལ་ལས་རྒྱལ་བ་དང༌། ། བྱད་དང་རྦོད་གཏོང་ཉེར་འཚེ་ཚར་བཅད་ནས། ། རྣལ་འབྱོར་གང་བསམ་འདི་ཕྱི་གོང་འཕེལ་མཛོད། ཅེས་པའང་རིག་འཛིན་ཆེན་པོ་ཁྱབ་བདག་བདེ་ཆེན་རྡོ་རྗེའི་གནས་ཡིག་ནས་ཁོལ་དུ་ཕྱུང་སྟེ་ཕྲིན་ལས་བཅོལ་བ་ཤླཽ་ཀ་ཨཱརྻའི་མིང་གིས་ཟླ༡ཚེས༡༩དགེ་བར་སྙིང་ནས་དུས་ཀྱི་འགྲོ་བའི་སྡུག་བསྔལ་ཞི་ཕྱིར་རྣམ་བཀྲ་དག་པས་བརྩེ་གདུང་རྡོ་རྗེའི་དད་ཤུགས་ཀྱིས་སྦྱར་བ་དགེ་ལེགས་འཕེལ།། །།
༈ སྲུང་འཛུགས་ཐབས་བཞུགས་སོ།། །། ཀྱཻ། སྐྱེས་པ་ཕོ་ཡི་ཕྱྭ་གཡང་དེ། ། གསེར་གྱི་ཀ་བའི་སྟེང་དུ་གླན། ། མི་འགྱུར་ས་ཡི་རྟེན་དུ་འཛུགས། ། ཟ་མ་མོ་ཡི་ཕྱྭ་གཡང་དེ། ། གཡུ་ཡི་གདུང་མའི་སྟེང་དུ་གླན། ། མི་འཆག་ས་ཡི་སྲུང་དུ་འཛུགས། ཁང་ཁྱིམ་བཀྲ་ཤིས་ཕྱྭ་གཡང་དེ། ཁྱིམ་ཆེན་འདི་ཡི་མཛོད་དུ་འཛུགས། །
མི་ཟད་གཏེར་ལ་སྤྱོད་པར་ཤོག ། བཤོལ་ཞིང་ལོ་མའི་ཕྱྭ་གཡང་དེ། ། ཞིང་ལྷ་ཚངས་པའི་དཀྱིལ་དུ་འཛུགས། ། ལོ་འབྲས་སྨིན་པའི་སྲུང་དུ་འཛུགས། ། རྐང་བཞི་ནོར་གྱི་ཕྱྭ་གཡང་དེ། ། རྟ་ནོར་ལུག་གསུམ་གཡང་དུ་ལེན། ། རྐང་བཞི་སྤེལ་བའི་སྲུང་དུ་འཛུགས། ། ཚེ་སྲོག་བརྟན་པའི་ཕྱྭ་གཡང་དེ། ། ཚེ་བུམ་འདི་ཡི་ནང་དུ་གླན། ། ཚེ་སྲོག་བརྟན་པའི་སྲུང་དུ་འཛུགས།
ཀྱཻ། ཁྱིམ་ལྷ་ཁྱིམ་གྱི་དཀྱིལ་དུ་བཞུགས། ། འདྲེ་གདོན་ཕུད་ལ་སྦྲ་ཁང་ཟུངས། ། ཐབ་ལྷ་ཐབ་ཀྱི་གོང་དུ་བཞུགས། ། མར་ཁུའི་མཚོ་མོ་འཁྱིལ་བར་ཤོག ། འཕྲག་ལྷ་ཕྲག་པའི་གོང་དུ་བཞུགས། ། བུ་ཁྱིམ་སྐྱིད་ལ་རྫི་བོ་མཛོད། ། ཚེ་ལྷ་སྲོག་གི་རྩ་བར་བཞུགས། ། མི་སྲོག་ལྕགས་ལས་སྲ་བར་ཤོག ། ཕྱོགས་བཞིར་སྒོ་ཡི་ཕྱྭ་གཡང་དེ། །
སྒོ་གདོང་གཡས་དང་གཡོན་དུ་གླན། ། སྒོ་གདོང་གཡས་སུ་སྲུང་བྱེད་པ། ། རྒྱ་སྟག་ཁྲ་བོ་རྔམ་ཞིང་ངར། ། སྒོ་གདོང་གཡོན་དུ་སྲུང་བྱེད་པ། ། ཤེལ་གཡག་འགྱིང་ཞིང་ངར་ལྷབ་བྱེད། ། གཡང་ཆེན་སྒོ་རུ་མ་འབུད་ཅིག ། འདྲེ་ངན་ནང་དུ་མ་གཏོང་ཞིག ། ནང་མི་ཕྱི་ལ་མ་གཏོང་ཞིག ། ཕྱི་མི་ནང་ལ་མ་གཏོང་ཞིག ། གཡང་ཡེ་གཉན་པོ་ད་སྡོམས་ཤིག །
ཕྱེ་མར་ལ། ཀྱཻ། ཕྱེ་མར་ཕུད་ལ་ཕྱུགས་གཡང་ཡོད། ། ཕྱེ་མར་ཕུད་ལ་ནོར་གཡང་ཡོད། ། ཕྱེ་མར་ཕུད་ལ་བཙན་གཡང་ཡོད། ། ཡོན་བདག་སྤྱི་བོའི་གཙུག་ཏུ་བླུགས། ། བོ་ཟག་མེད་པ་རྒྱ་མཚོ་ཕྱུག་མོ་བཞིན། ། མ་རུལ་མ་སྐམ་དཔག་བསམ་ལྗོན་ཤིང་བཞིན། ། དར་བ་གཉེན་གྱི་གཡང་ལེན་ནོ། ། དྲག་པོ་བཙན་གྱི་གཡང་ལེན་ནོ། །
སྲོག་ལྷ་དེ་ཡི་ཉམས་དགའ་བ། ། ལྕགས་ཀྱི་བྱ་ཁྲ་སྔོན་པོ་བདུན། ། མགོ་སྤྱི་བོའི་གཙུག་ཏུ་གཡང་ཕོབ་ཅིག ། གཡང་ཆུ་ཐིག་རྒྱལ་པོ་ལན་ཚྭ་ཡིན། ། རྩི་ཐོག་རྒྱལ་པོ་མར་དཀར་ཡིན། ། མེ་ཏོག་སྙིང་པོ་སྦྲང་རྩི་བཞིན། ། སྔགས་འཆང་རྒྱལ་པོས་སྨོན་ལམ་བཏབ། ། སེངྒེ་དཀར་མོའི་འོ་མ་གཅིག ། གཡུ་འབྲུག་སྔོན་མོའི་ཁ་ཕྲུ་གཉིས། ། བདུད་ཨ་ཙ་ར་ཡི་སྙིང་ཁྲག་གསུམ། །
གཡང་ཆང་ཡོན་ཏན་ཀུན་དང་ལྡན། ། གཡང་རྒྱ་མཚོ་བཞིན་དུ་རྒྱས་པར་ཤོག ། ཡོན་བདག་སྨོན་ལམ་མཐའ་རྒྱས་ཤོག ། སྣོད་བཅུད་ཀྱི་ཕྱྭ་གཡང་ཐམས་ཅད་ཡོན་བདག་ལ་ཐིམ་པར་བསམ། དགེའོ།། །། དེ་ནས་ཡང་ཕྱེ་མར་གཡང་སྐྱབས་ལ་བཀུས་ལ་འདི་སྐད་དོ། ཀྱཻ། མགོ་ནག་མི་ཡི་ཕྱྭ་ལོངས་ལ། ། དུད་འགྲོ་ཀུན་གྱི་ཕྱྭ་ཁུག་ཅིག ། གཡང་ལ་གཡང་འཕེལ་གནག་གིས་གང༌། །
གཡང་ལ་གཡང་འཕེལ་ལུག་གིས་གང༌། ། གཡང་ལ་གཡང་འཕེལ་རྟ་ཡིས་གང༌། ། གཡང་ལ་གཡང་འཕེལ་བོང་བུས་གང༌། ། གཡང་ལ་གཡང་འཕེལ་ཕྱུགས་ཀྱིས་གང༌། ཁྱིམ་ལ་གཡང་འཕེལ་མི་ཡིས་གང༌། ། བང་མཛོད་གཡང་འཕེལ་འབྲུ་ཡིས་གང༌། ། རྭ་བ་གཡང་འཕེལ་ར་ཡིས་གང༌། ། དེ་ལྟར་བདག་ལ་སྩལ་དུ་གསོལ། ། དེ་རིང་ཧུ་ཡེ་ཧུ་ལྡན་ནོ། ། དེ་རིང་ཕྱྭ་ཡེ་ཕྱྭ་ཡེ་ཕྱྭ་ལྡན་ནོ།
དེ་ནས་དཀྱིལ་ཀར་ལ་བཀུའོ། ཀྱཻ། ད་ནི་ཁྱིམ་ལྷ་གཡང་དུ་ལེན། ། ཕ་ནི་སྤྱི་ལྷ་གང་པོ་ཡིན། ། མ་ནི་སྤྱི་གཙུག་རྒྱལ་མོ་ཡིན། ། བུ་ནི་ཁྱིམ་ལྷ་གེལ་ཐུང་ཡིན། ། གསེར་གྱི་ཀ་བ་མ་འབུད་ཅིག ། གཡུ་ཡི་གདུང་མ་མ་འཆག་ཅིག ། འཐིང་བུ་ལྷོག་ལྷོག་མ་བྱེད་ཅིག ། ཕ་རུ་གཡུ་སྦྲང་མ་ཞེན་ཅིག །
དབྱར་གསུམ་སྦྲ་ལ་ཐོག་མ་ལྷུང༌། ། དགུན་གསུམ་གུར་ལ་མེ་མ་ཤོར། ། དུང་གི་བྱ་ལག་མ་འཐོར་ཅིག ། དངུལ་གྱི་ཆོན་ཐག་མ་ཆད་ཅིག ཁྱིམ་ལྷ་ཕྱྭ་དང་གཡང་དུ་ལེན། ། དེ་རིང་ཧུ་ཡེ་ཧུ་ལྡན་ནོ། ། དེ་རིང་ཕྱྭ་ཡེ་ཕྱྭ་ལྡན་ནོ། དེ་ནས་སྒོ་ལ་བཀུའོ། ཀྱཻ། ཕྱི་སྒོ་ཕྱེ་བའི་ནང་ཤེད་ནས། །
རིན་ཆེན་གསེར་གྱི་མི་བོ་ཆེ། ། གསེར་གྱི་སྦ་མཁར་ཕྱག་ན་བསྣམས། ། ནང་སྒོ་ཕྱུག་མོ་བྱ་བ་ནི། ། ལྕགས་ཀྱི་རྟེན་མཁར་ཕྱག་ན་བསྣམས། ། ཕྱི་མི་སྐྱ་བོ་ནང་དུ་མ་གཏོང་ཞིག ། ནང་མི་སྨུག་མོ་སྒོ་ལ་མ་འབུད་ཅིག ། ལྷ་ལུག་ཐང་ལ་མ་འབུད་ཅིག ། སྲིད་ཀྱི་གླང་ཆེན་ངན་ལ་མ་གཏོང་ཞིག ། དེ་རིང་ཧུ་ཡེ་ཧུ་ལྡན་ནོ། ། དེ་རིང་ཕྱྭ་ཡེ་ཕྱྭ་ལྡན་ནོ།
དེ་ནས་ཐབ་ཏུ་བཏབ་ལ། ཀྱཻ། ཕ་ནི་བཙན་ལ་ཕུར་བུ་དང༌། ། མ་ནི་བྱམས་ལྡན་བཙུན་མོ་ཡིན། ། བུ་ནི་ཐབ་ལྷ་རོག་པོ་ཡིན། ། སྒྱེད་པུ་གསུམ་པོ་སྐུ་གསུང་ཐུགས། ། མེ་ནི་འབྱུང་བའི་དྭངས་མ་དྲོད། ། སྣོད་གཅིག་བཙུགས་པ་གཞལ་ཡས་ཁང༌། ། འདོད་རྒུ་གཡང་གི་ཟས་དང་ལྡན། ། དེ་རིང་ཐབ་ལྷ་གཡང་དུ་ལེན། །
དེ་རིང་ཧུ་ཡེ་ཧུ་ལྡན་ནོ། ། དེ་རིང་ཕྱྭ་ཡེ་ཕྱྭ་ལྡན་ནོ། དེ་ནས་སྒམ་སྒྲོ་ནང་དུ་བླུགས་ལ། ཀྱཻ། དེ་རིང་ཟས་བརྒྱ་ཕར་གཏོང་ཡང༌། ། སང་ཉིན་ཟས་སྟོང་ཚུར་ལ་ཤོག ། བརྩེགས་པའི་རི་བོ་མ་ཉིལ་ཅིག ། བསྐྱིལ་བའི་མཚོ་མོ་མ་འབོ་ཞིག ། ཟད་མེད་གཏེར་ལ་སྤྱོད་པར་ཤོག ། བག་མ་ཚུར་ཕྱིན་པའི་ཁ་ལ་བླུག་པར་བྱ།
ཕར་འགྲོ་མི་བླུག་གོ ཀྱཻ། སྐྱིད་པའི་ཟས་མཆོག་ཕྱེ་མར་འདི། ། རིགས་བཟང་ལྷ་ཡི་ བུའམ་ བུ་མོར་སྦྱིན། དཀོན་མཆོག་གསུམ་གྱི་ཐུགས་རྗེ་ཡི། ། ལོ་བརྒྱ་ཐུབ་པའི་སྨོན་ལམ་དང༌། ། སྟོན་བརྒྱ་མཐོང་བའི་སྨོན་ལམ་ཞུ། ། བདེ་སྐྱིད་དཔལ་ལ་སྤྱོད་པར་ཤོག ། དེ་ནས་ཕྱི་མི་རྣམས་ལ་བྱིན་ལ་འདི་སྐད་དོ། ཀྱཻ།
དེ་རིང་ཟས་མཆོག་ཕྱེ་མར་འདི། ཁྱོད་གཞན་མ་རྣམས་ལ་བྱིན་པའི་ཚེ། ། བླ་མ་ཡི་དམ་མཁའ་འགྲོ་དང༌། ཆོས་སྐྱོང་སྲུང་མས་ཟས་ཀྱི་བཅུད་གཡང་ཕོབ། ། རྣལ་འབྱོར་བདག་གི་ནུས་སྟོབས་མ་ཉམས་ཤིག ། མི་ཕོའི་དཔའ་རྩལ་གཡང་རྟེན་མ་ཉམས་ཤིག ། རྣལ་འབྱོར་བདག་གི་གཡང་རྟེན་མ་འགུལ་ཅིག ། མི་ཕོ་ཁྱེད་རྣམས་ཁ་འཕྲོ་མ་ཞེན་ཅིག ། རྒྱལ་ལོ་རྒྱལ་ལོ་ལྷ་རྒྱལ་ལོ། རྣལ་འབྱོར་རང་དང་ཡོན་བདག་གི་ཟས་གཡང་མི་ཉམས་པའི་དོན་ལ་པདྨའི་ཡང་སྤྲུལ་ཧཱུྃ་ནག་མེ་འབར་གྱིས་མཛད་པའོ།། །།
བསང་གསོལ་ཀྱི་སྐབས་སུ་ཡུལ་རིས་བྱེ་བྲག་པའི་གཞི་བདག་ལ་བསྔོ་བའི་གསུར་མཆོད་ནི། ཀྱཻ། བདག་ཅག་འདུག་པའི་ས་ཆ་ཡུལ་རིས་འདི་ལ་གནས་པའི་གཞིའི་བདག་པོ་ཆཻ་མོ་གང་འདོད་མིང་སྨྲོས་ལ། དེ་ལ་སོགས་པ་ཡུལ་ཕྱོགས་འདིའི་གཞི་བདག་ཆེ་ཕྲ་ཐམས་ཅད་དང༌། གཞན་ཡང་འདུག་ཕྱོགས་འདིའི་སྲ་བ་བྲག་ལ་གནས་པ། བརྟན་པ་ཕ་བོང་དང་རྡོ་ལ་གནས་པ། མཐོ་བ་གངས་རི་དང་སྤང་རི་སོགས་རི་ལ་གནས་པ། དམའ་བ་གཤོང་དང་གཞུང་དུ་གནས་པ། སྐྱེ་བ་ཤིང་དང་རྩི་ཐོག་ལ་གནས་པ། འཁྱིལ་པ་མཚོ་དང་མཚེའུ་ལ་གནས་པ།
འབབ་པ་ཆུ་མིག་དང་ཆུ་ཀླུང་ལ་གནས་པ། བརྟན་པ་ས་དང་གནས་ཁང་ལ་གནས་པ། ལྷ་རྟེན་དང་སྦས་གནས་གཏེར་གནས་ལ་གནས་པ། བྱིན་རླབས་ཅན་གྱི་གནས་དང་གཉན་དམིགས་ལ་གནས་པ། ནེའུ་སེང་དང་སྐྱེད་ཚལ་རྫིང་བུ་སོགས་གནས་སྣ་ཚོགས་ལ་གནས་པ། ཕ་རི་དང་གཡས་ལ་གནས་པ། ཚུར་རི་དང་གཡོན་ལ་གནས་པ། མདུན་རྒྱབ་ཉིན་སྲིབ་ཀྱི་ཕྱོགས་སུ་གནས་པ། མཐོ་ནམ་མཁའ་ལ་གནས་པ། དམའ་ས་གཞི་ལ་གནས་པ།
བར་བར་སྣང་དུ་གནས་པ། འབར་བ་མེ་དང་གཡོ་བ་རླུང་ལ་གནས་པ། ཕྱུགས་ལྷས་དང་ལམ་སྲང་ལ་གནས་པ། དུར་ཁྲོད་དང་འབྲོག་སྟོང་ལ་གནས་པ། གཙུག་ལག་ཁང་དང་མཆོད་རྟེན་ལ་གནས་པ། ཚོང་འདུས་སོགས་སྐྱེ་བོའི་འདུ་གནས་སུ་གནས་པ། ཕུག་དང་ཡང་དབེན་དུ་གནས་པ་སོགས་ཆེ་བ་ཡུལ་ཁམས་ནས་ཆུང་བ་རྡུལ་ཕྲ་མོའི་བར་གྱི་འབྱུང་བའི་ཁམས་དང༌། སྟེང་འོག་ཕྱོགས་མཚམས་ལ་གནས་པའི་ལྷ་ཀླུ་གཉན་བཙན་བདུད་དང་སྲིན་པོ་རྒྱལ་པོ་གཟའ་དམུ་མ་མོ་ཐེའུ་བྲང་སོགས་སྡེ་ཚན་སྣ་ཚོགས་ཀྱི་རིགས་སུ་གཏོགས་པ། གཉུག་མར་གནས་དང་གློ་བུར་ལྷགས་པ། རྗེ་དང་བྲན།
ཕོ་དང་མོ། གཉེན་དང་མཛའ་བོ། རྒན་པ་དང་གཞོན་ནུ་ཆེ་བ་དང་ཆུང་སོགས་སྣ་ཚོགས་ཀྱི་ཚུལ་དུ་སྣང་བ། ལས་སྣ་ཚོགས་བྱེད་པ། རྫུ་བག་སྣ་ཚོགས་སྟོན་པ། གཟུགས་སྣ་ཚོགས་འཆང་བ། བདེ་སྡུག་སྣ་ཚོགས་མྱོང་བ། སྲིད་པ་ལས་ཀྱི་སྣང་བས་བསླུས་པའི་མི་མ་ཡིན་ཇི་སྙེད་པར་ཕྱོགས་འདིར་འཁོད་པ། གཅིག་ཀྱང་མ་ལུས་པ་ཐམས་ཅད་ལ་བདུད་རྩི་བསང་གི་དུད་སྤྲིན། དཀར་མངར་འདོད་རྒུའི་གཏོར་མ།
ཇ་ཆང་འོ་ཞོའི་སྐྱེམས་ཕུད། དར་མཚོན་བལ་མཚོན་གྱི་ཕྲེང་བ་སྣ་ཚོགས་མཐུན་རྫས་ཀྱི་མཆོད་པ། འདོད་ཡོན་མི་ཟད་ནམ་མཁའ་མཛོད་ཀྱི་འཁོར་ལོ་འདིས་ཁྱེད་རྣམས་སོ་སོའི་ཅི་འདོད་པ་ཕམ་རྒྱལ་ཕྱོགས་ལྷུང་མེད་པར་མཉམ་པ་ཉིད་དུ་ཐོབ་ནས་རེ་བ་ཡོངས་རྫོགས་ཤིང་དགྱེས་མཉེས་མགུ་སྟེ་རབ་ཏུ་ཚིམ་པར་གྱུར་ཅིག ། སྡུག་བསྔལ་ཐམས་ཅད་དང་བྲལ་བའི་བདེ་བ་ལ་རྟག་ཏུ་གནས་པར་གྱུར་ཅིག ། ཕོག་ཐུག་འགྲམ་འཁྲུག་གི་ཉེས་པ་ཞི་བར་གྱུར་ཅིག ། ཀོ་ལོང་གདུག་རྩུབ་ཀྱི་སེམས་དུལ་བར་གྱུར་ཅིག ། འདིར་གནས་པ་ཐམས་ཅད་ལ་ཕན་ཚུན་ཕ་མ་བུ་ཚའི་ཚུལ་དུ་བྱམས་པར་མཛོད་ཅིག ། གནས་མགྲོན་གྱི་དམ་ཚིག་ཟུངས་ཤིག ། འགལ་རྐྱེན་ལས་སྲུངས་ཤིག ། མཐུན་རྐྱེན་སྤེལ་ཅིག །
འདོད་དོན་སྒྲུབས་ཤིག ། བཅོལ་བའི་ལས་གྱིས་ཤིག ། བཀྲ་ཤིས་དགེ་མཚན་དང་མི་ནོར་མངའ་ཐང་རྒྱས་པར་མཛོད་ཅིག ཁྱེད་ཅག་སྐྱེ་བ་ཀུན་ཏུ་བདག་ཅག་རྣམས་ལ་ཆོས་དང་མཐུན་པའི་གྲོགས་སུ་འགྱུར་ཞིང་བྱང་ཆུབ་ཀྱི་སྤྱོད་པ་སྤྱད་ནས་འོག་མིན་དག་པའི་ཞིང་དུ་ཚོམ་བུ་གཅིག་ཏུ་སངས་རྒྱས་པར་གྱུར་ཅིག ། ས་སྤྲེལ་ཟླ་བ་གཉིས་པའི་ཚེས་༤ལ་དྷཱི་མིང་པས་བྲིས་པ་དགེའོ།། །། རང་ལུགས་བསང་མཆོད་ཕྱོགས་བསྒྲིགས་འཁོར་འདས་མགྲོན་བཞི་དགྱེས་པའི་མཆོད་སྤྲིན་ཞེས་བྱ་བ་འདིའང་གར་དབང་གནམ་ལྕགས་རྡོ་རྗེའི་རིང་ལུགས་འཛིན་པའི་སྐལ་ལྡན་སེར་སྐྱ་ཕོ་མོ་རྣམས་ལ་སྐུ་གཉིས་འབྲས་བུའི་ཉི་མ་མགྲོན་དུ་འགུགས་པའི་ཕོ་ཉ་ཚོགས་བསགས་སྦྱིན་པའི་སྐྱ་རེངས་ལྷ་བསང་ཕྱོགས་བསྒྲིགས་གྱིས་ཞེས་རང་སློབ་འབྲོང་བླ་ཀརྨ་ལོངས་སྤྱོད་ཀྱིས་ཡང་ཡང་བསྐུལ་ངོ་མ་ལྡོག་ཙམ་སྤྲང་སྨྱོན་གསང་སྔགས་བསྟན་འཛིན་ནམ་རབ་བཏགས་སྒོ་ཆེན་སྤྲུལ་མིང་པས་རབ་རྒྱན་ཆུ་རྟའི་སྨྱོས་བྱེད་ཟླ་བའི་ཡར་ཚེས་བཟང་པོར་གྲུབ་པར་བགྱིས་པ་གློག་ཀླད་འཕྲུལ་གྱི་དོ་རར་ལྕུག་ཕྲན་སོར་མོའི་གར་པ་ཨོ་རྒྱན་གསང་སྔགས་ཀྱིས་བགྱིས་པ ས་འགྲོ་ཀུན་ཚོགས་གཉིས་རྫོགས་ནས་སྐུ་གཉིས་ཐོབ་པའི་རྒྱུར་གྱུར་ཅིག། །། ༈ གསུམ་པ་གཡང་ཁྲུས་རབ་གནས་སོགས་ཉེར་མཁོའི་སྐོར་ལ། བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ བསྟན་སྐྱོང་ཡུལ་གྱི་ཆོ་ག་བདེ་ལེགས་ཀུན་འབྱུང་བཞུགས་སོ༔ རིག་འཛིན་པདྨ་ཐོད་ཕྲེང་རྩལ་ལ་འདུད༔
ས་མ་ཡ༔ དེ་ཡང་བསྟན་མ་བསྐྱེད་པ་ནི༔ ས་ཡི་ལྷ་མོ་ལྟར་སྒྲུབ་པ་ནི་སྤྱི་ཁོག་དཀྱིལ་འཁོར་མཁའ་འགྲོའི་གཞུང་ལ་འཇུག་པའི་ཕྱིར༔ མཆོད་ཕྲེང་བཤམ་ཚོགས་ལས་རིམ་གྱི་དོན་ལྟར་ལས༔ སླར་ཡང་མཆོད་པ་གཅིག་ཁ་གསོས་ནས༔ ཨོྃ་སྭ་བྷཱ་ཝ་སོགས? སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་རིན་པོ་ཆེ་སྣ་ཚོགས་ཀྱི་སྣོད་དུ་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་བྱུང་བའི་མཆོད་རྫས་ཕུན་སུམ་ཚོགས་པ་ནམ་མཁའི་མཐའ་དང་མཉམ་པར་གྱུར༔ ཨོྃ་ཨཱཿཧཱུྃ༔ བཛྲ་ཨརྒྷཾ་སོགས? དེ་ནས་རྟེན་བསྐྱེད་པ་ནི༔ སྟོང་པ་ཉིད་དུ་གྱུར༔
སྟོང་པའི་ངང་ལས་རང་ཉིད་པདྨ་ཐོད་ཕྲེང་རྩལ་དུ་གསལ་བའི་མདུན་དུ་རིན་ཆེན་གཞལ་ཡས་ཁང་ཕྱི་ནང་མཚན་ཉིད་རྫོགས་པའི་དབུས་སུ་རི་རབ་ལྷུན་པོ་བང་རིམ་གསུམ་པའི་སྟེང་དུ་བྷྲཱུྃ་ལས་ས་ཡི་ལྷ་མོ་བསྟན་མ་སྐུ་མདོག་དམར་སེར་ཞལ་གཅིག་ཕྱག་གཉིས་མ༔ སྐུ་ལ་རིན་པོ་ཆེའི་རྒྱན་སྣ་ཚོགས་པས་སྤྲས་པ་དར་ཚོན་སྣ་ལྔའི་ཅོད་པན་འཕུར་བ་སྟོད་གཡོགས་དང་ཨང་རག་བཀླུབས་པ་ཕྱག་གཡས་ཡིད་བཞིན་ནོར་བུ་དང་༔ གཡོན་བུམ་པ་འདོད་ཡོན་སྣ་ལྔའི་བཅུད་ཀྱིས་བཀང་བ་བསྣམས་པ༔ རྒྱན་དང་ཆ་ལུགས་ཕུན་སུམ་ཚོགས་ཤིང་གླང་པོ་ཆེ་ས་ལ་རབ་བརྟན་ལ་ཞོན་པ༔ དེའི་ཕྱི་རོལ་བོད་ཁམས་སྐྱོང་བའི་བརྟན་མ་བཅུ་གཉིས་ཏེ་སྣང་སྲིད་ཀྱི་བདག་མོ་རྡོ་རྗེ་ཀུན་གྲགས་མ་མཐིང་ནག་དྲེལ་རྟ་རྐང་གསུམ་ལ་བཞོན་ནས་བེ་ཅོན་དང་རྒྱུ་ཞགས་ཐོགས་ཏེ་གཡང་གཞི་དང་རེ་ལྡེ་གསོལ་བ་ཡ་བདུད་ཀྱི་བུ་མོ༔ དཔལ་ལྡན་ཧ་རི་རྡོ་རྗེ་གཡའ་མ་སྐྱོང་སེར་ནག་ཆུ་གླང་ལ་བཞོན་ནས་ཁྲམ་ཤིང་ཤྭ་རྡེལ་ཐོགས་ཏེ་མི་ལྤགས་གསོལ་བ་མ་བདུད་གཤིན་རྗེའི་བུ་མོ༔ གངས་དཀར་ཤ་མེད་རྡོ་རྗེ་ཀུན་བཟང་མ་དམར་ནག་དྲེའུ་ནག་པོ་ལ་བཞོན་ནས་ཕྱག་ན་ཐོག་སེར་གྱི་སྒྲོམ་བུ་འཛིན་ཅིང་བར་བདུད་ཀྱི་བུ་མོ༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ་མོ་ལྗང་ནག་བ་དན་དང་ནད་རྐྱལ་ཐོགས་ནས་རྔ་མོང་ཞོན་ཅིང་གཡང་གཞི་དང་མགོ་ཕྲེང་གིས་བརྒྱན་པ་བདུད་ཀྱི་བུ་མོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ་སྔོ་སྐྱ་ཕྱག་ན་མདའ་དར་དང་ཤེལ་བུམ་ཐོགས་ནས་ཆུ་དར་སྔོན་པོ་གསོལ་ཞིང་གཡུ་འབྲུག་ལ་ཞོན་པ་གཤིན་རྗེ་དྷ་ཤ་དྷེ་ཧའི་བུ་མོ༔ ཁ་རག་ཁྱུང་བཙུན་རྡོ་རྗེ་དཔལ་ཡུམ་མ་སྐུ་མདོག་དམར་མོ་ཕྱག་ན་པདྨ་དང་སྒྲོམ་བུ་བསྣམས་ཏེ་དར་དམར་གསོལ་ནས་ཆུ་རྟ་ལ་ཞོན་པ་དགྲ་ལྷའི་བུ་མོ༔
གསེར་ཆེན་མཁའ་ལྡིང་རྡོ་རྗེ་ཀླུ་མོ་དུང་སྐྱོང་སྐུ་མདོག་སྨུག་ནག་ཕྱག་ན་ལྕགས་ཀྱུ་དང་ཞགས་པ་འཛིན་ཅིང་རིན་པོ་ཆེས་བརྒྱན་ཏེ་བྱ་ཁྱུང་ལ་ཞོན་པ་ཛི་ན་མི་ཏྲའི་བུ་མོ༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ་སྐུ་མདོག་དམར་སྨུག་གཡས་ཐོད་དབྱུག་དང་གཡོན་བྷནྡྷ་བསྣམས་ཏེ་དར་ནག་གསོལ་ནས་སྟག་ལ་ཞོན་པ་ཡཀྴ་སྤྱན་གཅིག་གི་བུ་མོ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་དཀར་མོ་གཡས་མདའ་དར་དང་གཡོན་གཏེར་སྒྲོམ་བསྣམས་ཏེ་རིན་པོ་ཆེའི་རྒྱན་དང་དར་དཀར་གསོལ་ནས་གསེར་ཤ་ཡུ་མོ་ལ་ཆིབས་པ་གནམ་ལྷ་སྐོས་རྗེའི་བུ་མོ༔ བཙན་ལ་རོལ་པའི་རྡོ་རྗེ་སྨན་གཅིག་མ་དམར་མོ་ཕྱག་ན་འཁོར་ལོ་དང་བྷནྡྷ་ཐོགས་ཤིང་དར་དམར་གྱི་རལ་ག་གསོལ་ཏེ་རྟ་དམར་ལ་ཞོན་པ་ཡ་བ་སྐྱ་གཅིག་གི་བུ་མོ༔ སྨན་བཙུན་ཨུག་ཆོས་རྡོ་རྗེ་གཡར་མོ་སིལ་སྔོན་མོ་ནོར་བུ་དང་རྒྱལ་མཚན་ཐོགས་པ་རིན་པོ་ཆེ་དུ་མས་སྤྲས་ཤིང་ཅོད་པན་ལྷ་རྫས་བཀླུབས་ཏེ་དྲེལ་རྟ་སྔོན་པོ་ལ་ཞོན་པ་གཙུག་ན་འོད་འབར་གྱི་བུ་མོ༔ གཡུའི་དྲིལ་བུ་རྡོ་རྗེ་སི་ལེ་མ་ལྗང་མོ་རྡོ་རྗེ་དྲིལ་བུ་འཛིན་པ་དར་དམར་གསོལ་ནས་གཡག་དཀར་ལ་ཞོན་པ་སྤྱི་བདུད་རྒྱལ་མོའི་བུ་མོ༔ དེ་ཐམས་ཅད་རྒྱན་རིན་པོ་ཆེ་སྣ་ཚོགས་ཞི་བའི་ཆ་ལུགས་དྲག་མོ་ཐམས་ཅད་ཁྲོ་གཉེར་ཆས་ཏེ་རྒྱན་དང་ཕྱག་མཚན་མ་ངེས་དུ་མར་ལྡན་པ་བཀྲག་མདངས་གཟི་བརྗིད་འོད་དུ་འབར་ཞིང་རྒྱས་པ༔ གཞན་ཡང་སྤྲུལ་པ་ཉིད་སྤྲུལ་སོགས་དཔག་ཏུ་མེད་པས་བསྐོར་བ་གསལ་བར་གྱུར༔ དེ་ལས་འོད་ཟེར་འཕྲོས་པས་སྐད་ཅིག་སྔོན་ཚེ་སློབ་དཔོན་པདྨའི་བཀའ་བཞིན་བདག་ཅག་སྒྲུབ་པ་པོའི་གཡར་དམ་སྐྱོང་བའི་སླད་དུ་གནས་འདིར་སྤྱན་དྲངས༔ ཨོྃ་བྷཱུ་མི་མ་མ་ཏིང་ཏིང་ཤག་ཤག་ལེ་ལེ་ཛ་ཛཿ
དེ་ནས་སྤྱན་འདྲེན་པ་ནི༔ ཧཱུྃ༔ སྔོན་ཚེ་སློབ་དཔོན་པདྨ་དང་༔ སློབ་མ་རླངས་ཆེན་དཔལ་སེང་དང་༔ མཐུ་ཆེན་སངས་རྒྱས་ཡེ་ཤེས་ཀྱིས༔ རུ་ཏྲ་བསྒྲལ་བའི་ཞིང་གདན་དུ༔ བཀའ་བསྒོས་བྲོ་བོར་དམ་བཅས་བཞིན༔ སངས་རྒྱས་བསྟན་པ་སྐྱོང་བ་དང་༔ གསང་སྔགས་དམ་ཆོས་སྤེལ་བའི་ཕྱིར༔ མ་སྲིང་བརྟན་མའི་ཚོགས་བཅས་རྣམས༔
མ་ཐོག་གནས་འདིར་སྤྱན་འདྲེན་ནོ༔ ཧཱུྃ༔ དགུང་སྔོན་དབྱིངས་དང་རང་བཞིན་གནས༔ གངས་རི་གཡའ་སྤང་མཚོ་དང་ནགས༔ སྤང་ལྗོངས་ནེའུ་སེང་ཆུ་ཀླུང་སོགས༔ རི་རབ་རོལ་མཚོ་གར་གནས་ཀྱང་༔ གནས་འདིར་སྤྱན་འདྲེན་ད་ཚུར་བྱོན༔ བརྟན་མའི་ཚོགས་རྣམས་སྤྱན་འདྲེན་ནོ༔ ས་ཡི་ལྷ་མོ་གཤེགས་སུ་གསོལ༔ རི་རབ་རོལ་མཚོའི་དབང་མོ་ཆེ༔
གཏེར་བདག་ལྷ་མོ་གཤེགས་སུ་གསོལ༔ བརྟན་མ་བཅུ་གཉིས་གཤེགས་སུ་གསོལ༔ སྐྱོང་མ་བཅུ་གཉིས་གཤེགས་སུ་གསོལ༔ ཡ་མ་བཅུ་གཉིས་གཤེགས་སུ་གསོལ༔ སྨན་ཕྲན་འབུམ་སྡེ་གཤེགས་སུ་གསོལ༔ ཨོྃ་བཛྲ་སྡྱ་བི་ར་པ་ཏི་ཀལ་པི་ཏ་མ་མ་ཏིང་ཏིང་ཤག་ཤག་ལེ་ལེ་ཏིཥྛ་པཱ་ལ་ས་མཱ་ཡ་ཛ་ཛཿ བཞུགས་གསོལ་མཆོད་པ་འབུལ་བ་ནི༔ སྐད་ཅིག་གིས་སྤྱན་དྲངས་པའི་དམ་ཚིག་པ་དང་ཡེ་ཤེས་པ་དབྱེར་མེད་དུ་གྱུར༔ ཨོྃ་པདྨ་ཀ་མ་ལ་ཡེ་སཏྭཾ༔ ཧཱུྃ༔
བོད་སྐྱོང་བརྟན་མ་ཡང་དག་སྨན༔ རང་རང་དགྱེས་པའི་གདན་ལ་བཞུགས༔ བོད་ཁམས་བདེ་ལེགས་མཛད་པའི་ཕྱིར༔ རྟག་ཆགས་བརྟན་པར་བཞུགས་སུ་གསོལ༔ ས་མ་ཡ་ཏིཥྛ་སཏྭཾ༔ གསེར་སྐྱེམས་དང་འབྲུ་སྣ་མཆོད་ཅིང་༔ ཧཱུྃ༔ གླིང་བཞི་རི་རབ་ཟོམ་ཤེད་དང་༔ རོལ་མཚོ་གསེར་རི་མུ་ཁྱུད་དུ༔ འཁོར་ཞིང་རང་བཞིན་གནས་པ་དང་༔
ཁྱད་པར་ས་འཛིན་དབང་མོ་བཅས༔ བསྟན་པ་སྲུང་བའི་མ་སྲིང་ལ༔ རིན་ཆེན་ཕུད་དང་གསེར་སྐྱེམས་འབུལ༔ ས་བདག་ལྷ་མོ་གཏེར་མཛོད་ལ༔ བདུད་རྩི་སྨན་མཆོད་སྣ་ཚོགས་འབུལ༔ དགྱེས་ཤིང་རབ་ཏུ་དགེ་བའི་ཕྱིར༔ གླིང་འདིར་བཀྲ་ཤིས་རབ་གནས་སྤེལ༔ འབྱོར་དྲུག་རྒྱས་པའི་ཕྲིན་ལས་སྩོལ༔ དགྲ་བགེགས་སྒྲོལ་བའི་ལས་མཛད་མོ༔ བསྟན་པ་སྲུང་བའི་ཞལ་བཞེས་མ༔
བདུད་ཀྱི་བུ་མོ་སྔགས་སྲུང་བཞིར༔ རིན་ཆེན་ཕུད་དང་གསེར་སྐྱེམས་འབུལ༔ ཡུལ་གྲུ་འཇིག་རྟེན་འཛམ་གླིང་འདིར༔ དམག་འཁྲུག་ཞི་བའི་ཕྲིན་ལས་མཛོད༔ བར་ཆོད་ཞི་བའི་ལས་མཛད་མ༔ གནོད་སྦྱིན་སྲས་མོ་མེལ་ཚེ་བཞིར༔ རིན་ཆེན་ཕུད་དང་གསེར་སྐྱེམས་འབུལ༔ རིག་འཛིན་བདག་གི་རོགས་དན་མཛོད༔ ཧཱུྃ༔ དངོས་གྲུབ་གཏེར་གྱི་ལས་མཛད་མ༔
སྨན་ལྕམ་ཕྱྭ་སྡུད་བུ་མོ་བཞི༔ རིག་འཛིན་བདག་གི་དམ་ཆོས་སྤེལ༔ བསྟན་པ་གཉན་ལ་དགྲ་དར་ན༔ བསྟན་སྲུང་མཐུ་ཆེན་བཅུ་གཉིས་ཀྱིས༔ བལ་བོད་མཚམས་སུ་ཁས་བླངས་བཞིན༔ དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ༔ ས་བདག་ལྷ་མོ་རབ་བརྟན་མ༔ ས་འཛིན་དབང་མོ་ཉེ་འཁོར་དང་༔ བོད་ཁམས་སྐྱོང་མ་བཅུ་གཉིས་རྣམས༔
དགྱེས་པའི་མཆོད་པ་འབུལ་བ་ནི༔ ཕྱི་མཆོད་སྣ་ཚོགས་དབང་བའི་གར༔ ནང་མཆོད་སྨན་གཏོར་རཀྟ་བཅུད༔ བླ་མེད་མཆོག་གི་མཆོད་པ་འདི༔ བསྟན་སྲུང་སྐྱོང་མ་བཅས་ལ་འབུལ༔ བཞེས་ནས་བོད་འབངས་བཀྲ་ཤིས་ཤིང་༔ དགེ་ལེགས་མཆོག་གི་དངོས་གྲུབ་སྩོལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་མ་ཧཱ་པཉྩ་རཀྟ་བྷ་ལིངྟ་ཁཱ་ཧི༔ འབྲུ་སྣ་དང་དར་ཟབ་མཆོད་ཅིང་༔ ཧཱུྃ༔
རི་རབ་གླིང་ཤར་དབང་བསྒྱུར་བ༔ གནོད་སྦྱིན་མ་ཧཱ་དྷེ་ཝ་ཡིས༔ ཤར་ཕྱོགས་དྲི་ཟའི་བུ་མོ་ལ༔ སྦྱོར་བས་ས་བདག་དཀར་མོ་སྲིད༔ ལག་ན་ཤེལ་གྱི་བུམ་པ་ཐོགས༔ ཤར་གྱི་དབང་ལག་བུ་མོ་ལ༔ རིན་ཆེན་འབྲུ་སྣ་དར་ཟབ་འབུལ༔ ནད་གདོན་ཞི་བའི་ཕྲིན་ལས་མཛོད༔ ཧཱུྃ༔ རི་རབ་ལྷོ་གླིང་དབང་བསྒྱུར་བ༔
གནོད་སྦྱིན་མ་ཧཱ་དྷེ་ཝ་ཡིས༔ ལྷོ་ཕྱོགས་གཤིན་རྗེའི་བུ་མོ་ལ༔ སྦྱོར་བས་ས་བདག་སེར་མོ་སྲིད༔ ལག་ན་གསེར་གྱི་བྷནྡྷ་ཐོགས༔ ལྷོ་ཡི་བདེ་འབྱུང་བུ་མོ་ལ༔ རིན་ཆེན་འབྲུ་སྣ་དར་ཟབ་འབུལ༔ འབྱོར་དྲུག་རྒྱས་པའི་ཕྲིན་ལས་མཛོད༔ ཧཱུྃ༔ རི་རབ་ནུབ་ལ་དབང་བསྒྱུར་བ༔ གནོད་སྦྱིན་མ་ཧཱ་དྷེ་ཝ་ཡིས༔
འདོད་པ་ཁམས་ཀྱི་གཙོ་མོ་ལ༔ སྦྱོར་བས་ས་བདག་དམར་མོ་སྲིད༔ ལག་ན་པད་གཞོང་ནོར་བུ་ཐོགས༔ ནུབ་ཀྱི་ཀླུ་དབང་འཕྲུལ་མོ་ལ༔ རིན་ཆེན་འབྲུ་སྣ་དར་ཟབ་འབུལ༔ ཁམས་གསུམ་དབང་སྡུད་ཕྲིན་ལས་མཛོད༔ ཧཱུྃ༔ རི་རབ་བྱང་ལ་དབང་བསྒྱུར་བ༔ གནོད་སྦྱིན་མ་ཧཱ་དྷེ་ཝ་ཡིས༔ བྱང་ཕྱོགས་མགྲིན་སྔོན་བུ་མོ་ལ༔
སྦྱོར་བས་ས་བདག་ལྗང་མོ་སྲིད༔ ཕྱག་ན་རིན་ཆེན་བང་མཛོད་ཐོགས༔ བྱང་གི་རུ་སྦལ་ཡེ་འཕྲུལ་ལ༔ རིན་ཆེན་འབྲུ་སྣ་དར་ཟབ་འབུལ༔ དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ༔ རྡོ་རྗེ་ཀུན་གྲགས་མཐུ་མོ་ཆེ༔ འཁོར་ནི་བདུད་ཀྱི་བུ་མོ་གསུམ༔ དགྲ་བགེགས་སྲོག་ལ་རྔམ་པའི་ཕྱིར༔ གཅེར་མོ་དུར་ཁྲོད་གནས་ཉུལ་ལ༔
རིན་ཆེན་འབྲུ་སྣ་དར་ཟབ་འབུལ༔ ཡུལ་གྱི་དམག་འཁྲུག་ཞི་བར་མཛོད༔ ཧཱུྃ༔ གངས་ཀྱི་ཡུམ་ཆེན་གཡུ་བུན་མ༔ འཁོར་ནི་གནོད་སྦྱིན་བུ་མོ་གསུམ༔ རིག་འཛིན་ཕྲིན་ལས་སྒྲུབ་པའི་ཚེ༔ རིན་ཆེན་རྒྱན་དར་ན་བཟའ་གསོལ༔ གསང་སྔགས་བསྟན་པའི་བྱ་ར་མཛོད༔ ཧཱུྃ༔ ཀོང་བཙུན་རྡོ་རྗེ་བོད་ཁམས་སྐྱོང་༔
འཁོར་ནི་འཇིག་རྟེན་སྨན་མོ་གསུམ༔ རིན་ཆེན་གཏེར་ལ་དབང་བསྒྱུར་ཚེ༔ རྒྱན་སྤྱོད་སྣ་ཚོགས་ལྷུན་ལྡན་གསོལ༔ རིན་ཆེན་འབྲུ་སྣ་དར་ཟབ་འབུལ༔ ཡུལ་འདིར་རྟེན་འབྲེལ་སྣ་ཚོགས་སྤེལ༔ ཧཱུྃ༔ བསྟན་སྐྱོང་མ་མོ་བཅུ་གཉིས་ལ༔ རིན་ཆེན་ཕུད་རྒོད་འབྲུ་སྣ་འབུལ༔ ཁྱེད་རྣམས་བསྟན་པའི་བྱ་ར་ཕྱིར༔ རིན་ཆེན་འབྲུ་སྣ་དར་ཟབ་འབུལ༔
རྟག་ཏུ་བཀྲ་ཤིས་དགེ་ལེགས་སྩོལ༔ ཨོྃ་སརྦ་པཱུ་ཛ་ཨ་མྲྀ་ཏ་རཏྣ་བྷི་ཤྭ་པཉྩ་ལི་ཀ་ཧཱུྃ༔ ཞེས་མཆོད་པ་བྱ་ཞིང་ཏིང་འཛིན་གྱི་ཐུགས་སུ་འཁོད༔ ཧཱུྃ༔ རི་རབ་མངའ་དབང་དཔལ་གྱི་མཛོད་འཛིན་མ༔ ས་ལ་གནས་པའི་སེམས་མ་འདོད་འབྱུང་གཏེར༔ བསམ་འཕེལ་བཞིན་བཟང་གཙོ་འཁོར་ལེགས་པར་བསྟོད༔ ཧཱུྃ༔ རྒྱལ་བའི་བསྟན་སྲུང་བདུད་གྲོལ་གནོད་སྦྱིན་སྨན༔ བཅུ་གཉིས་མཛེས་པའི་ལྷ་ཡི་ཆ་ཤས་དང་༔
རྟེན་འབྲེལ་སོ་སོ་བཅུ་གཉིས་རྣལ་འབྱོར་མ༔ དུག་ལྔ་དབྱིངས་གྲོལ་ཡེ་ཤེས་ལྷ་མོའི་ཚུལ༔ རྟག་ཆགས་ཞེན་པའི་འཁྲི་བ་གདུང་སེལ་མ༔ ཡུལ་སྲུང་བསྟན་པའི་ཆ་འཛིན་དཔའ་མོར་བསྟོད༔ ཧཱུྃ༔ ཡེ་ནས་ཐམས་ཅད་ཆོས་སྐུའི་ངང་ཀློང་ནས༔ སྣ་ཚོགས་སྒྱུ་མའི་གར་གྱིས་བསྟན་སྐྱོང་ངོགས༔ ཆོས་བཞིན་སྒྲུབ་པའི་བསྟན་འཛིན་བུ་བཞིན་སྐྱོང་༔ གསང་སྔགས་གཉན་ལ་དགྲ་དར་འཇོམས་མཛད་མ༔ ཡེ་ཤེས་གྲུབ་ཀྱང་རྟག་ཆགས་ཕྲ་མེན་གཟུགས༔
བོད་ཁམས་སྐྱོང་མ་བཅས་ལ་བདག་བསྟོད་དོ༔ ཞེས་བསྟོད་ལ་བརྟན་མའི་སྒྲུབ་སྔགས་ནི༔ ཨོྃ་མ་མ་ཀྱེད་པ་ཎི་ཧོ་ཀུ་ལེན་ཎིག་ནལ་ཏིང་ཏིང་ཤག་ཤག་ཕེ་ཤ་ཛ་ཛཿ དེ་ནས་སྔགས་ཇི་ལྟར་འདི་བཞིན་མཁའ་འགྲོ་སྡེ་ལྔར་འོས་འཚམས་དང་སྦྱར་བ་གནད་ཤེས་པར་བྱ༔ སྔགས་ཕྲེང་འདི་བརྗོད་པས་རང་བཞིན་སྲིད་གསུམ་ཐམས་ཅད་དངོས་སུ་ཁེངས་པ་ཕྱོགས་ལས་རྣམ་རྒྱལ་ཡེ་ཤེས་དྲྭ་བའི་སྔགས་དྲུག་བརྗོད་དོ༔ ཟུར་གྱི་དོན་རྒྱས་འཁྲུགས་སྡེབ་རྣམས་ཉམས་ལེན་རྡོ་རྗེའི་ཞལ་གབ༔ དེའི་རྒྱུད་རྡོ་རྗེ་སློབ་དཔོན་གབ་པ་མངོན་སུམ་ཞེས་རིག་པ་འཛིན་པའི་བླ་མའམ་གང་རྟོགས་སྐྱེས་བུ་ལ་སྔོན་མཐའ་སད་པའི་དགེ་བའི་བཤེས་གཉེན་དུ་བརྟེན་ཞིང་ཕྱག་རྒྱུན་ལ་ཆེས་མཐོང་དུ་འཛིན་ནས་ཐོས་བསམ་ལ་དགྲ་རུ་མི་སྡང་བ་ཞིག་ལ་མངོན་དུ་སྦྱིན་པ་གལ་ཆེ༔ མཐར་གྱི་རྗེས་སྤྱོད་ཐམས་ཅད་ཀྱང་དེ་ལྟར་མངོན་པར་བྱ་བ་ཁྲུས་ལུང་གོང་མའི་རྒྱུད་དང་བསྟུན༔ འདི་ལ་སུམ་སྒྲུབ་ཁ་སྒྱུར་ཡོད་པ་ཞལ་ལས་ཤེས་པ་རྗེས་རིམ་མོ༔ ཞག་ཅི་ཙམ་སྒྲུབ་ཀྱང་རྗེས་ཆོག་ལྷ་བསྟོད་བགྱིས་པར་བྱ༔
ཨོྃ་སྭཱ་ན་རིན་ཆེན་སྣོད་ཡངས་སུ༔ བདེ་ཆེན་བདུད་རྩིའི་མཆོད་གཏོར་ཉིད༔ དྲུ་མའི་པདྨའི་བརྒྱན་གྱིས་སྤྲས༔ ནཱི་ལཾ་བདེ་བའི་མཆོད་པ་འདི༔ མརྒད་བསྟན་སྐྱོང་ཚོགས་ལ་འབུལ༔ པཱུ་ཛ་མཆོད་པས་དགྱེས་གྱུར་ཅིག༔ ཨོྃ་ཨཱཿཧཱུྃ༔ ཞེས་མཆོད་པས་དགྱེས་པར་བགྱིད་ནས་བསྟན་སྐྱོང་དུ་གཉེར་བགྱིད་པར་བསམ་པ་མངོན་རྟོགས་ཀྱི་སྐོར་རོ༔ ས་མ་ཡ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་ས་ཁྱི་ལོར་གདན་དྲངས་ཤོག་སེར་ལས་ཞལ་བཤུས་སོ། དགེའོ། བཀྲ་ཤིས།། །།
བླ་མའི་ཐུགས་སྒྲུབ་བདེ་གཤེགས་ཀུན་འདུས་ཀྱི་རི་ཁྲུས་དང་རི་བསྟོད་ཀྱི་ཆ་ལག་ཁོལ་དུ་ཕྱུང་བ་བཞུགས་སོ།། །། དེ་ཡང་ཐུགས་སྒྲུབ་ཀྱི་ཆ་ལག་རི་བསྟོད་རི་ཁྲུས་བུམ་གཏེར་བཅའ་ཐབས་ཀྱི་མན་ངག་ལས། ཨེ་མ་ཉོན་དང་ཡེ་ཤེས་མཚོ་རྒྱལ་ལྕམ༔ མ་འོངས་ཡང་མཐའ་དུས་ཀྱི་ཐ་མ་རུ༔
སྡེ་བརྒྱད་འཁྲུགས་པས་སེམས་ཅན་བསོད་ནམས་དམན༔ དེ་ཡི་ཤུགས་ལས་ཡུལ་གྲུ་དགོན་སྡེ་འཁྲུག༔ དེ་ཚེ་སྐྱེས་ལྷ་སྲུང་མ་ཐམས་ཅད་ཉམས༔ དེ་ལ་རི་བསྟོད་རི་ཁྲུས་བུམ་གཏེར་དང་༔ དམ་སྲི་མནན་པ་ས་གནད་བཅོས་པ་གཙོ༔ མཚོ་རྒྱལ་བརྡ་ཡི་རི་མོར་ཡི་གེར་གཟུགས༔ མ་འོངས་བསྟན་པ་གསོ་བའི་བཙས་སུ་བཞག༔ ས་མ་ཡ༔ རྒྱ་རྒྱ་རྒྱ༔ དེ་ཡང་ས་རྟགས་དུས་དང་ལོ་ཟླ་སོགས༔
ཁྱད་པར་སྣང་སྲིད་འཁྲུགས་པའི་སྡེ་ཚོགས་འདི་ལྟ་བུ་འབྱུང་སྟེ༔ སྟེང་དུ་ལྷ་དང་ལྷ་མིན་འཁྲུགས༔ བར་དུ་སྡེ་བརྒྱད་འོག་གི་ཀླུ་སྲིན་འཁྲུགས༔ གཟའ་དང་རྒྱལ་པོ་འཁྲུགས༔ བཙན་དང་མ་མོ་འཁྲུགས༔ ས་བདག་དང་ཐེའུ་རང་འཁྲུགས༔ བདུད་དང་གནོད་སྦྱིན་འཁྲུགས༔ གཤིན་རྗེ་དང་དམུ་བདུད་འཁྲུགས༔ སྐྱེས་ལྷ་དང་དགྲ་ལྷ་འཁྲུགས༔ མགུལ་ལྷ་དང་བརྟན་མ་འཁྲུགས༔
དེའི་རྐྱེན་གྱིས་ཡུལ་གྲུ་སོ་སོར་འཁྲུགས༔ དམག་འཁྲུག་གི་རླངས་པ་ཡུལ་ལྷ་ལ་ཕོག་པས་ཡུལ་ལྷ་ཉམས༔ སྐྱེས་ལྷ་ཉམས་པས་རང་མགོ་མི་འོག་ཏུ་འཆོར༔ ཕྲག་ལྷ་ཉམས་པས་དགྲ་ལྷ་མི་འཁོར༔ མི་འཁོན་ལྷ་ལ་ཕོག་པས་ལྷ་འཁོན་སྲུང་མ་དབྱིངས་སུ་གྱེས༔ ལྷ་འཁོན་མི་ལ་ཕོག་པས་ནད་ཡམས་ཀྱིས་མི་ཐོག་བུར༔ སྲིད་རྫོང་དུ་གྲི་ཁྲག་འཁྱིལ༔ སྐུ་གསུང་ཐུགས་ཀྱི་རྟེན་རྣམས་ཉམས་པས་བྱིན་རླབས་དང་ཐུགས་རྗེ་ཉམས༔ བདེན་པའི་ནུས་པ་དབྱིངས་སུ་ཡལ༔ ཡུལ་དུ་དགྲ་སྣ་དང་དམག་སྣ་ཕོགས་པས་བཀྲ་མི་ཤིས་པའི་ལམ་དོད༔
རྟེན་འབྲེལ་ལོག༔ བན་སྔགས་མཐུ་ཆེན་གྱིས་ཡུལ་ཞིང་བྱད་དུ་བཅུག་པས་ཡུལ་དང་གྲོང་དུ་ལོ་ཉེས་རྒྱུན་མི་ཆད༔ སྐྱེས་ལྷ་དང་ཡུལ་ལྷ་འཁོན་གྱིས་གྲིབ་ཕོག་པས་ཡུལ་མདངས་ཉམས༔ མི་ཡི་བཀྲག་ཤོར༔ ལུས་ཀྱི་ཆས་འགྱུར༔ དཀར་གཞོན་མི་འབྱུང་༔ ཁྱད་པར་དུ་ཡུལ་མི་ཁ་འཐོར་གྱིས་ཡི་དྭགས་དང་འགོང་པོ་སྤུན་དགུའི་ཡས་ཐག་ཕྱོགས་ནས་བསྐྱལ་བའི་དམ་སྲི་ལྡང་༔ སྡེ་དགོན་དང་ཡུལ་མི་ནང་ཞིག་ཏུ་འགྲོ༔ མགུར་ལྷ་དང་བོད་སྐྱོང་རྣམས་ཀྱིས་བསྟན་པ་མི་སྐྱོང་ཞིང་དགྲ་འབོད་ཀྱི་གཡབ་གཡོབ་འཐེན་པས་ས་གནད་ཀྱི་མེ་བཙའ་ཐམས་ཅད་འབྱུང་བས་རང་བཞིན་དུ་སྟོང་༔ ཡུལ་ལྷ་རྒྱལ་བསེན་འགོང་པོ་དམ་སྲི་སྤུན་དགུ་ཆགས༔
གཙུག་ལག་ཁང་དང་གནས་གཞི་ཉམས་རྒྱལ་འགོང་གི་བསྟན་པ་མེ་ལྟར་འབར༔ འཕུང་བྱེད་ནག་པོའི་ཡུལ་ནས་དམག་གི་སྣ་ཐག་འདྲེན༔ དེས་བོད་འབངས་ཐམས་ཅད་ཆགས་སྡང་མེ་ལྟར་འབར༔ ནང་ཚན་ངོ་ལོག་དགྲ་ལ་ཕྱོགས༔ ཁྱད་པར་འབྱུང་བ་དུག་གི་ཁ་རླངས་མུན་ལྟར་འཐིབ་པའི་དུས་འབྱུང་༔ དེ་ཡི་དུས་བོད་ཀྱི་མགུར་ལྷ་མཆོད་ཐབས་རི་བསྟོད་བུམ་གཏེར་དང་རི་ཁྲུས༔ དགྲ་སྲི་དང་དམ་སྲི་མནན་པ་བཅས་བགྱིས་པས་ཡུལ་གྲུ་བཀྲ་ཤིས་ཤིང་ལོ་ཕྱུགས་ལེགས༔ མི་ནད་དང་ཕྱུགས་ནད་ཞི་ཁྱད་པར་དམག་དང་མུ་གེའི་བསྐལ་པ་ཞི་ཞིང་༔ ཆོས་སྲིད་བསྟན་པ་དར་ལ་ཡུན་རིང་གནས༔ ཡུལ་གྱི་འདྲེ་ཆག་ཐམས་ཅད་ཀྱི་གདུག་པ་ཞི༔
དགྲ་ལྷ་དར༔ མགུར་ལྷ་བརྟན་མ་རྣམས་ཀྱིས་གྲོགས་དང་རོགས་དན་བསྒྲུབ༔ ཡུལ་གྱི་ཉམས་གྲིབ་སངས༔ ལྷ་སྲིན་སྡེ་བརྒྱད་ཀྱང་རྟེན་ལ་ཆགས་པར་གྱུར༔ ཞེས་གསུངས་པས་ཤིན་ཏུ་གལ་ཆེའོ། དེ་ཡང༌། དེ་དག་གསོ་བའི་ཚེ་ཡང་རྫས་དང་རྟེན་འབྲེལ་སོགས་མ་ཉམས་པ་དང་༔ དུས་དང་གནས་སྐབས་ཚེས་གྲངས་ཀྱི་ངོས་ཤིན་ཏུ་ལེགས་པར་བྱ༔ གསུངས་པ་ལྟར། དུས་ཡར་གྱི་ངོ་ཟླ་ཚེས་བཟང་པོར་རི་བསྟོད་ཀྱི་རྫས།
རྒྱབ་རི་དང་ལྷ་མཁར་སོགས་ལ། རབ་བྱུང་ན་ཟུར་གསལ་བཞིན་སྙིང་གཏེར་བུམ་པ་ཚད་ལྡན་སྒྲུབ་པ་ལྔ་དང༌། རྔ་ཐུག་དཀར་དམར་ནག་གསུམ། རྒྱལ་མཚན་ལྔ་དར་ལྕོག་ལྔ་ལྡན། མདའ་དར་བཞི་ལྡན། མེ་ལོང་གསུམ། ཡུལ་ལྷ་དང་མཐུན་པའི་ཕྱག་མཚན་བ་དན། རླུང་རྟ་ལྔ་ལྡན་ལྷ་མཁར་རེ་རེ་བརྒྱ་ལས་མི་ཉུང་བ། གོ་ཁྲབ་དང་དཔྱད་ཁའི་རིགས་གང་སྲིད། ཡུལ་ལྷ་དང་མཐུན་པའི་རྐང་འགྲོ་འདབ་ཆགས་སྡེར་ཆགས།
མཚོན་ཁ་ཞི་བའི་ཕྱིར་རྒྱ་ཁབ་གང་མང༌། མཚོ་འབུལ་གསེར་གཡུ་སོགས་རིན་པོ་ཆེའི་རིགས་ཅི་མང༌། འབྲུ་སྣ་ཚོགས་ཤིང་འབྲས་སྣ་ཚོགས། རྒྱན་བསྟོད་ཀྱི་མདའ་དར་གང་མང༌། གཞན་ཡང་ས་སྣ་རྡོ་སྣ་ཆུ་སྣ་ཤིང་སྣ་སོགས་གང་འཛོམས། རི་དྭགས་གཡུང་དྭགས་གཡག་ལུག་ར་སོགས་ཀྱི་རྭ་ཅོ་ལ་དབྱངས་གསལ་དང་སྔགས་རྒོད་ཀྱིས་བརྒྱན་པ་སོགས་མདོར་ན་མངའ་འབུལ་གྱི་ཆས་ཐམས་ཅད་རྫོགས་པར་ཚགས་སུ་བྱ། རི་ཁྲུས་ཀྱི་རྫས་གཞུང་གསལ་ལྟར་དང༌། བུམ་རྫས་སོགས་ཚང་བར་བྱས་པའི་བུམ་པ་ལྔའམ་གཅིག་མདུན་གྱི་ཚོམ་བུ་ཐོག་བཀོད། སོ་སོའི་མགུལ་ཆིངས་དང་མེ་ལོང་ཁྲུས་གཞོང་ལ་སོགས་ཡོ་བྱད་ཚོགས་པར་བྱ། གཏེར་བུམ་སྒྲུབ་ཆེན་རིག་མིན་ཚེ་ཐིག་གདབ་དང་ཐོ་འཛུགས་སོགས་མི་དགོས།
དང་པོ་སྐྱབས་སེམས་ཡན་ལག་བདུན་པ་ནི། ན་མོཿ ཀ་དག་དབྱིངས་ལས་ལྷུན་གྲུབ་ཐུགས་རྗེའི་རྩལ༔ འཇའ་ཟེར་ཐིག་ལེའི་འོད་ཕུང་འཁྱིལ་བའི་ཀློང་༔ པདྨ་འབྱུང་གནས་བདེ་གཤེགས་འདུས་པའི་སྐུ༔ ཕྱོགས་བཅུའི་སངས་རྒྱས་བྱང་སེམས་འཕགས་པའི་ཚོགས༔ རིག་འཛིན་དཔའ་བོ་ཌཱཀྐི་སྤྲིན་ལྟར་འཁྲིགས༔ བདག་སོགས་འགྲོ་བའི་གཉེན་དུ་ལྷམ་མེར་གསལ༔ ན་མོ༔ དབྱིངས་རིག་ངོ་བོ་མ་བཅོས་ཐོད་ཕྲེང་རྩལ༔
རིག་འཛིན་བདེ་གཤེགས་འདུས་པའི་དཀྱིལ་འཁོར་ལ༔ ཕྱག་འཚལ་སྐྱབས་མཆིས་ཕྱི་ནང་གསང་མཆོད་འབུལ༔ བརྩེ་ཆེན་ཐུགས་རྗེའི་གཟི་བྱིན་དེང་འདིར་སྐྱེད༔ མཆོག་ཐུན་དངོས་གྲུབ་འབད་མེད་ཆར་ལྟར་ཕོབ༔ སྣོད་བཅུད་བག་སྒྲིབ་ཉེས་སྐྱོན་ཀུན་སྦྱངས་ཤིང་༔ སྣང་སྲིད་ཕྱག་རྒྱའི་དཀྱིལ་འཁོར་མངོན་དུ་སྩོལ༔ བགེགས་གཏོར་ནི། ཧཱུྃ༔ ཕྱོགས་བཅུ་སྟེང་འོག་བར་མཚམས་འཁོར་ཡུག་ཏུ༔ རབ་འཇིགས་ཕོ་ཉའི་ཚོགས་ཀྱིས་ཡོངས་སུ་ཁེངས༔
དེང་འདིར་སྒྲུབ་ལ་མི་དབང་བའི༔ གནོད་བྱེད་གདོན་བགེགས་དཔུང་ཚོགས་གང་ཡིན་པ༔ གཏོར་མ་ལེན་ཕྱིར་མྱུར་དུ་གནས་འདིར་མཆིས༔ ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ དེ་ནས་བགེགས་བསྐྲད་པ་ནི༔ ཧཱུྃ༔ ང་ནི་དབང་དྲག་དཔལ་ཆེན་ཧེ་རུ་ཀཿ སྐུ་ལས་སྤྲུལ་པའི་ཁྲོ་ཚོགས་སྤྲིན་ལྟར་གཏིབས༔ གསུང་ལས་སྤྲུལ་པའི་དྲག་སྔགས་འབྲུག་ལྟར་ལྡིར༔ ཐུགས་ལས་སྤྲུལ་པའི་ཕོ་ཉ་གློག་ལྟར་འཁྱུགས༔
ལས་བྱེད་རྡོ་རྗེའི་མཚོན་ཆ་ཐོག་ལྟར་འབེབས༔ དམ་སྲི་གླགས་ལྟའི་གཟུགས་ཕུང་རྡུལ་དུ་བསྙིལ༔ མེ་དཔུང་སེར་བ་དྲག་པོས་བསྲེགས་བཅོམ་ནས༔ བསྐལ་པའི་རླུང་དམར་དྲག་པོ་དེས་གཏོར་ཅིག༔ ཨོྃ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨ་ཧཱུྃ་བཛྲ་ཧཱུྃ་རཀྵ་ཧཱུྃ་ཡཀྵ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་བྱད་མ་གནོད་བྱེད་ཐམས་ཅད་བྷྱོ་བྷྱོ་ཟློག་ཟློག༔ ཅེས་ཐུན་ཀྱིས་བརྡེག༔ དེ་ནས་སྲུང་འཁོར་བསྒོམ་པ་ནི༔ ཧཱུྃ༔
སྐུ་ལས་སྤྲུལ་པའི་ཁྲོ་བོས་ནམ་མཁའ་གང་༔ གསུང་ལས་སྤྲུལ་པའི་ཁྲོ་མོས་ས་གཞི་གང་༔ ཐུགས་ལས་སྤྲུལ་པའི་སྲས་མཆོག་བར་སྣང་གང་༔ གཉིས་མེད་སྤྲུལ་པས་འཁོར་ཡུག་ཁྱོན་ཡང་ཁེངས༔ ཕྱི་ནང་བར་མེད་ཡེ་ཤེས་མེ་དཔུང་འཁྲིགས༔ གླགས་ལྟ་བདུད་རིགས་གང་ཡིན་མཚམས་ཆོད་ཅིག༔ ཨོྃ་བཛྲ་ཀཱི་ལི་ཀཱི་ལ་ཡ་བིཥཚ་ཥ་ཨཱ་ཡུ་དྷ་སརྦ་བྷནྡྷ་རཀྵ་རཀྵ༔ ཞེས་སྲུང་འཁོར་བསྒོམ། སྔོན་དུ་བླ་མ་ཡི་དམ་གང་རུང་གི་བདག་བསྐྱེད་སྔོན་དུ་བཏང་ལ་བསྙེན་པའི་མཐར། མཆོད་ཅིང་བསྟོད།
རི་བསྟོད་ཡུལ་ཁྲུས་ཁོ་ན་ཙམ་ལ་བཀའ་བརྒྱད་ལྷ་བསང་བདག་བསྐྱེད་བསྙེན་པ་གྲུབ་པའི་རྗེས་མདུན་བསྐྱེད་ཁྲུས་སྒྲུབ་པ་ནི། མཆོད་པ་བསང་སྦྱང་བྱས་ལ། ཧཱུྃ༔ ཕྱི་མཆོད་བཅུ་དྲུག་ནང་མཆོད་རྣམ་པ་ལྔ༔ གསང་མཆོད་སྦྱོར་སྒྲོལ་བླ་མེད་བདེ་བའི་རྒྱུ༔ ཟག་མེད་ཡེ་ཤེས་ཆེན་པོར་དགྱེས་པ་བསྐྱེད༔ ཨོཾ་བཛྲ་པུཥྤེ?སོགས་ཤབྡ་ཨཱཿཧཱུྃ༔ ཨོྃ་བཛྲ་རཱུ་པ་ནས་སྤརྴེ་ཨཱཿཧཱུྃ༔ ཨོྃ་བཛྲ་ཨ་མྲྀ་རཀྟ་བྷ་ལིངྟ་ཨཱཿཧཱུྃ༔ མ་ཧཱ་མཱཾ་ས་ཙིཏྟ་གོ་རོ་ཙ་བྷ་སུ་ཏ་ཨཱཿཧཱུྃ༔
དེ་ནས་རྟེན་བསྐྱེད་པ་ནི༔ ཨོྃ་སྭ་བྷཱ་ཝ? སྟོང་པ? སྟོང་པའི་ངང་ལས་བྷྲཱུྃ་ལས་དབང་ཆེན་ས་གཞི་རིམ་པར་བརྩེགས་པའི་སྟེང་དུ༔ བུམ་པ་ཡེ་ཤེས་གཞལ་ཡས་ཁང་༔ གྲུ་བཞི་སྒོ་བཞི་རྒྱན་སྤྱོད་ཕྱི་ནང་ཕུན་སུམ་ཚོགས་པའི་དབུས་སུ་པདྨ་འདབ་བཞིའི་ཉི་ཟླའི་ལྟེ་བར་མཱུྃ༔ ཤར་དུ་ལཱྃ༔ ལྷོ་རུ་མཱྃ༔ ནུབ་ཏུ་པཱྃ༔ བྱང་དུ་ཏཱྃ༔ ས་བོན་དེ་དག་ཡོངས་སུ་གྱུར་པ་ལས༔ དབུས་སུ་ཡུམ་ཆེན་དབྱིངས་ཕྱུག་མཚོ་རྒྱལ་སྐུ་མདོག་མཐིང་ཀ་ཞལ་གཅིག་ཕྱག་གཉིས་ལ་ཞི་འཛུམ་མཛེས་པའི་འོད་ཟེར་འཕྲོས་པས་སྐུ་ལ་ཟ་འོག་སྣ་ལྔའི་ན་བཟའ་གསོལ་ཞིང་རིན་པོ་ཆེའི་པྲོག་ཞུ་དང་རྒྱན་འཕྲེང་གདུབ་བུ་འཁྲོལ་བ་མུ་ཏིག་དྲྭ་བའི་རྣམ་པར་སྤྲས་ཤིང་མེ་ལོང་དར་མཚོན་སྣ་ཚོགས་ཀྱི་ཅོད་པན་འཕུར་བ༔
ཕྱག་གཡས་ཨིནྡྲ་ནཱི་ལའི་བུམ་པ་ཡེ་ཤེས་ལྔ་ཡི་བདུད་རྩི་དང་ལྷ་ཀླུ་མི་ཡི་རིག་འཛིན་རྣམས་ཀྱི་འཆི་མེད་ཚེ་བཅུད་ཀྱིས་གཏམས་པ་ཉོན་མོངས་བརྒྱད་ཁྲི་བཞི་སྟོང་བག་ཆགས་སྐད་ཅིག་ལ་དག་པར་བགྱིད་པ༔ གཡོན་སྣང་སྲིད་དཀར་དམར་སྦྱོར་བའི་དྲི་མེད་འོད་འབར་འབུམ་འབུམ་དུ་འཁྱིལ་ཞིང་པྲ་ལྟར་གསལ་བའི་མེ་ལོང་རིན་པོ་ཆེའི་ཚོམ་བུའི་དྲྭ་བས་བསྐོར་བ་བསྣམས་པས་སྣང་སྲིད་སྒྲིབ་མེད་དུ་སྟོན་པའི་འོད་ཀྱིས་ཕུང་ཁམས་འབྱུང་བ་འཁྲུགས་པའི་དྲི་མ་རབ་ཏུ་བསལ་བར་མཛད་མ༔ ཞབས་གཉིས་གཤིབས་ཏེ་བཞེངས་པའི་སྟབས་ཀྱིས་བཞུགས་པ༔ ཕྱོགས་བཞིའི་པད་འདབ་ལ་སྤྱན་མ་དཀར་མོ༔ མཱ་མ་ཀཱི་སེར་མོ༔ གོས་དཀར་དམར་མོ༔ དམ་ཚིག་སྒྲོལ་མ་ལྗང་མོ༔ དེ་དག་ཐམས་ཅད་ཀྱང་ལྷ་མོའི་ཆ་ལུགས་འཆང་བ༔ གཡས་ཐམས་ཅད་དངུལ་གསེར་བྱི་རུ་གཡུ་ཡི་བུམ་པ་བསྣམས་ཤིང་༔ གཡོན་ཐམས་ཅད་རིན་པོ་ཆེའི་སྣང་གསལ་གྱི་མེ་ལོང་ཐོགས་པ༔
རིགས་བདག་ཀུན་བཟང་རྡོར་སེམས་རིན་འབྱུང་སྣང་མཐའ་དོན་ཡོད་གྲུབ་པས་བརྒྱན་ཞིང་༔ སྐུ་ཡི་ཆ་ལས་ཡེ་ཤེས་ལྔ་ཡི་འོད་ཟེར་འཕྲོས་པས་ཡེ་ཤེས་མཁའ་འགྲོ་རྒྱ་མཚོ་འཁོར་བཅས་ཏིལ་གྱི་གང་བུ་ཁ་ཕྱེ་བ་ལྟར་ནམ་མཁའ་ས་གཞི་བར་སྣང་ཐམས་ཅད་ཁྱབ་པར་བྱོན་ཏེ་དམ་ཚིག་པ་དང་ཡེ་ཤེས་པ་དབྱེར་མེད་མི་ཕྱེད་པར་བསྒོམ༔ ཨོཾ་བཛྲ་ས་མཱ་ཛ་ཛཿ སྤྱན་འདྲེན་པ་ནི༔ ཧཱུྃ༔ མཁའ་སྤྱོད་ཀློང་ནས་སྐུར་བཞེངས་པ༔ དབྱིངས་ཕྱུག་མཁའ་འགྲོ་གཤེགས་སུ་གསོལ༔ མེ་ལོང་ཀློང་ནས་སྐུར་བཞེངས་པ༔ སངས་རྒྱས་སྤྱན་མ་གཤེགས་སུ་གསོལ༔ མཉམ་ཉིད་ཀློང་ནས་སྐུར་བཞེངས་པ༔
ཡུམ་ཆེན་མཱ་ཀཱི་གཤེགས་སུ་གསོལ༔ སོར་རྟོག་ཀློང་ནས་སྐུར་བཞེངས་པ༔ གོས་དཀར་ལྷ་མོ་གཤེགས་སུ་གསོལ༔ བྱ་གྲུབ་ཀློང་ནས་སྐུར་བཞེངས་པ༔ དམ་ཚིག་སྒྲོལ་མ་གཤེགས་སུ་གསོལ༔ ཉི་ཤུ་རྩ་བཞིའི་གནས་མཆོག་ནས༔ ཌཱཀྐི་རྒྱ་མཚོ་གཤེགས་སུ་གསོལ༔ ཨོྃ་བཛྲ་མཱུྃ་ལཱྃ་མཱྃ་པཱྃ་ཏཱྃ་ཛ་ཛཿཧཱུྃ་བཾ་ཧོཿ ཨོྃ་ཧཱུྃ་ཏྲཱྃ་ཧྲཱི་ཨཱཿ བཛྲ་རཏྣ་པདྨ་ཀརྨ་ཨཱ་ལི་ཀཱ་ལི་ཡེ་སྭཱ་ཧཱ༔
ཞེས་གསོལ་བ་བཏབ་པས་དབང་བསྐུར་སྐུ་གང་དྲི་མ་དག༔ ཆུའི་ལྷག་མ་ཡར་ལུད་པ་ལས་རིགས་ལྔས་དབུ་བརྒྱན་པར་གྱུར༔ བཞུགས་གསོལ་ཕྱག་འཚལ་བྱ་བ་ནི༔ ཧཱུྃ༔ ཡེ་ཤེས་ཕོ་བྲང་ཉམས་རེ་དགའ༔ པདྨ་དྲི་མེད་མདངས་དང་ལྡན༔ ཉི་ཟླ་སྤེལ་མ་འོད་རེ་གསལ༔ ཐབས་ཤེས་སྤེལ་བའི་ཁྲི་འཕང་དུ༔ ཌཱཀྐི་རྒྱ་མཚོ་དགྱེས་པར་བཞུགས༔ གུས་པའི་ཡིད་ཀྱིས་ལྷ་ཕྱག་འཚལ༔
དམ་ཚིག་གདུང་བས་རབ་ཏུ་འདུད༔ ཨོྃ་ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ མཆོད་པ་ནི༔ ཧཱུྃ༔ དྲི་མེད་དབང་གི་མེ་ཏོག་དམར༔ ཀུན་ཁྱབ་ངད་གཡོ་བདུག་པའི་སྤོས༔ སྣང་གསལ་མདངས་ལྡན་སྒྲོན་མེ་སྦར༔ སྨན་མཆོད་སྦྱར་བའི་དྲི་ཆབ་གཏམས༔ རོ་བརྒྱའི་བཅུད་ལྡན་ཞལ་ཟས་བཀྲམ༔
སྙན་པའི་དབྱངས་དང་རོལ་མོ་བརྗིད༔ བདུད་རྩི་པཉྩ་ཨ་མྲྀ་ཏ༔ རཀྟ་བཅུད་བཟང་བྷ་ལིང་སྤུངས༔ སྦྱོར་སྒྲོལ་དེ་བཞིན་ཁོ་ན་ཉིད༔ བླ་མེད་མཆོག་གི་མཆོད་པ་འདི༔ མ་སྲིང་ཡུམ་ཆེན་ཚོགས་ལ་འབུལ༔ མཁའ་འགྲོ་རྒྱ་མཚོའི་ཐུགས་དམ་བསྐང་༔ དམ་ཚིག་ཉམས་པ་བཤགས་སུ་གསོལ༔ ཨོྃ་ཨཱཿཧཱུྃ་བཛྲ་པུཥྤེ?སོགས་རཱུ་པ་ཤབྡ? ཨོྃ་པཉྩ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་པཱུ་ཛ་ཨཱཿཧཱུྃ༔ དེ་ནས་བསྟོད་པ་ནི༔
ཧཱུྃ༔ རང་བཞིན་ཀ་དག་ངོ་བོ་ཉིད༔ ནམ་མཁའི་མདངས་ལྡན་དབྱིངས་ཕྱུག་མ༔ བདེ་ཆེན་དཔའ་མོ་མཚོ་རྒྱལ་ལྕམ༔ སྐུ་གསུམ་རྡོ་རྗེ་རིགས་ཀྱི་བདག༔ རྒྱལ་ཀུན་ཡུམ་གྱུར་མ་ལ་བསྟོད༔ ཧཱུྃ༔ དོན་དམ་ཆོས་དབྱིངས་མ་གཡོས་ཀྱང་༔ འབྱུང་བཞི་སྦྱང་ཕྱིར་ཐབས་ཀྱི་སྐུ༔ ཡེ་ཤེས་ལྷ་མོ་འོད་རབ་གསལ༔
ལྷ་མོ་བཞི་ལ་ཕྱག་འཚལ་བསྟོད༔ ཅེས་པའི་བར་དང༌། རང་ཉིད་པདྨ་ཐོད་ཕྲེང་དུ་གསལ་ཞིང་༔ མདུན་བསྐྱེད་བུམ་ལྷ་མཁའ་འགྲོ་སྡེ་ལྔ་སོ་སོའི་སྲོག་གི་ཐིག་ལེའི་མཐར་སྔགས་ཕྲེང་འཁོར་བ་གཅིག་ལས་གཉིས་མཆེད་ཀྱི་རྣམ་པ་གྲངས་མེད་ཀྱིས་ཕྱི་ནང་གི་ཁྱོན་ཐམས་ཅད་ཡིག་འབྲུའི་ས་བོན་སྐུ་གཟུགས་ཀྱིས་གང་བས༔ སྟེང་འོག་ཕྱོགས་བཅུའི་སངས་རྒྱས་བྱང་སེམས་ཡེ་ཤེས་འཇིག་རྟེན་གྱི་བདུད་རྩིའི་བཅུད་ཐམས་ཅད་འུབ་ཀྱིས་བསྡུས་ནས་བུམ་ལྷའི་མཁའ་འགྲོ་སྡེ་ལྔར་ཐིམ༔ མཁའ་འགྲོ་སྡེ་ལྔའི་མཁའ་ལམ་ལས་བྱང་སེམས་ཀྱི་བདུད་རྩི་ལྔ་བབས་པས་བུམ་པའི་བདུད་རྩི་ཡེ་ཤེས་ལྔ་ཡི་ངོ་བོར་བསྒོམ༔ ཡང་མཁའ་འགྲོ་སྡེ་ལྔ་གནས་གྱུར་ཏེ་བུམ་པའི་མཁའ་རུ་འཕགས་པ༔ སྔགས་བཟླས་བའི་ཚེ་ཟུང་འཇུག་སྦྱོར་བ་མཛད་པའི་མཁའ་ལམ་ལས་ཡེ་ཤེས་ཀྱི་བདུད་རྩི་ཁ་དོག་ལྔ་ལྡན་བབས་བུམ་པ་མེར་གྱིས་གང་༔ དེ་ལས་སྤྲོས་པའི་ལྷ་མོ་གྲངས་མེད་བདུད་རྩི་དང་མེ་ལོང་ཐོགས་པ་གཙོ་བོར་འཕྲོས༔ བརྟན་མ་རིགས་ལྔ་ཡུལ་སྐྱོང་བཅས་ལ་ཁྲུས་བསྩལ་བས་ཉམས་སྒྲིབ་ཐམས་ཅད་དག་སྟེ་གཟི་བརྗིད་ཆེས་ཆེར་འབར་བར་བསྐྱེད༔
སླར་འཕྲོས་སྣང་སྲིད་སྣོད་བཅུད་ཐམས་ཅད་ལ་ཡེ་ཤེས་ལྔ་ཡི་ཁྲུས་བསྩལ་བས༔ ཡ་ཀི་ཀུན་བཟང་ནས་མ་གི་རིགས་དྲུག་ཕྲ་མོ་ཡན་ཆད་ཐམས་ཅད་ཀྱི་ཉམས་སྒྲིབ་དག༔ ཁྱད་པར་སྣང་སྲིད་འབྱུང་བ་འཁྲུགས་པ་ཐམས་ཅད་ཀྱི་དུག་ཞི༔ འབྱུང་བ་རང་སར་དག་ཅིང་སོར་ཆུད༔ འབྱུང་ལྔས་བསྡུས་པ་ཐམས་ཅད་མདངས་དང་དཔེ་བྱེད་ལེགས་པའི་ཡོན་ཏན་རྒྱས་ཤིང་རྣམ་མཁྱེན་གྱི་གོ་འཕང་ཐོབ་པར་བསམས་ལ། དེ་ནས་སྒྲུབ་པའི་རྩ་སྔགས་དྲི་མེད་འོད་ཕྲེང་ནི༔ ཨོྃ་ཧཱུྃ་ཏྲཱྃ་ཧྲཱི་ཨཱཿ མཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ མཁའ་འགྲོ་སྡེ་ལྔའི་ཁྲུས་སྔགས་ནི༔ ཨོྃ་ཌཱཀྐི་ཧ་རི་ནི་ས་མུ་ཁཾ་ཨ་མྲྀ་ཏ་ཡེ་སྭཱ་ཧཱ༔
ཉམས་གྲིབ་ཞི་བའི་གཟུངས་སྔགས་ནི༔ ཨོྃ་བྷུར་ཁུཾ་མ་ཧཱ་པྲ་མ་ན་ཡ་བྷུརྩི་བྷུ་ཁི་བི་ན་མ་སི་ན་ར་ག་ག་ཤུདྡྷེ་ཡེ་སྭཱ་ཧཱ༔ ལས་སྔགས་ནི༔ ཨོྃ་ཌཱཀྐི་པཱ་ཤཾ་མ་མ་རཱ་ག་ཧེ་ཤ་ཛ་ཛཿ མཐར་མཆོད་བསྟོད་ནི། ཨོཾ་ཨཱཿཧཱུྃ་བཛྲ་པུཥྤེ?སོགས་རཱུ་པ་ཤབྡ? ཨོྃ་པཉྩ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་པཱུ་ཛ་ཨཱཿཧཱུྃ༔ དེ་ནས་བསྟོད་པ་ནི༔ ཧཱུྃ༔ རང་བཞིན་ཀ་དག་ངོ་བོ་ཉིད༔ ནམ་མཁའི་མདངས་ལྡན་དབྱིངས་ཕྱུག་མ༔
བདེ་ཆེན་དཔའ་མོ་མཚོ་རྒྱལ་ལྕམ༔ སྐུ་གསུམ་རྡོ་རྗེ་རིགས་ཀྱི་བདག༔ རྒྱལ་ཀུན་ཡུམ་གྱུར་མ་ལ་བསྟོད༔ ཧཱུྃ༔ དོན་དམ་ཆོས་དབྱིངས་མ་གཡོས་ཀྱང་༔ འབྱུང་བཞི་སྦྱང་ཕྱིར་ཐབས་ཀྱི་སྐུ༔ ཡེ་ཤེས་ལྷ་མོ་འོད་རབ་གསལ༔ ལྷ་མོ་བཞི་ལ་ཕྱག་འཚལ་བསྟོད༔ བུམ་ལྷ་འོད་ཞུ་བྱ། གཞུང་ལས།
སྒྲུབ་པའི་སྐབས་སུ་ཉི་མ་རྩེ་ཤར་དུ༔ གུ་རུའི་སྐུ་ཚབ་མཐོང་བ་དོན་ལྡན་སོགས༔ སྐུ་གསུང་ཐུགས་རྟེན་ཁྱད་པར་སྔོན་བཤམས་པར༔ མཆོད་སྤྲིན་བྱིན་རླབས་བཅུད་ཀྱིས་སྐུ་ཁྲུས་གསོལ༔ ཞེས་གསུངས་པ་ལྟར། ལྷ་ཁྲུས་བྱ་བ་ནི། ཁྲུས་ཆོག ། འདི་ལྟར་སངས་རྒྱས་བཅོམ་ལྡན་འདས་དེ་ནི། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ།
འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམས་ལ་ཡོ་བྱད་ཐམས་ཅད་དང་ལྡན་པས་སྐུ་ཁྲུས་གསོལ་བར་བགྱིའོ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་རེས་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། །
རིན་ཆེན་བུམ་པ་མང་པོ་སྤོས་ཀྱི་ཆུས། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་གསོལ་ལོ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། ཧཱུྃ༔ རིག་འཛིན་ཐོད་ཕྲེང་བདེ་གཤེགས་འདུས་པའི་སྐུ༔
སྣང་སྟོང་མཁའ་ལ་སྒྲིབ་པའི་གཡའ་བྲལ་བ༔ སེམས་ཅན་འདུལ་བྱའི་འཇིགས་བརྒྱད་སྦྱང་བའི་ཕྱིར༔ རྩེ་གཅིག་དད་དུང་མོས་པས་ཁྲུས་འབུལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་ཐོད་ཕྲེང་བདེ་གཤེགས་འདུས་པའི་གསུང་༔ གྲགས་སྟོང་རྡོ་རྗེའི་རང་མདངས་འགགས་མེད་ཀྱང་༔ སེམས་ཅན་འབྱུང་འཇུག་ལས་རླུང་སྒྲིབ་སྦྱང་ཕྱིར༔ གསང་སྔགས་སྙིང་པོའི་བཅུད་ཀྱི་ཁྲུས་འབུལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔
ཧཱུྃ༔ རིག་འཛིན་ཐོད་ཕྲེང་བདེ་གཤེགས་འདུས་པའི་ཐུགས༔ རང་གྲོལ་ཡེ་ཤེས་འཁོར་འདས་ཀ་དག་ཀྱང་༔ སེམས་ཅན་ཨ་འཐས་འཁྲུལ་འཛིན་སྦྱང་བའི་ཕྱིར༔ གསལ་སྟོང་རྡོ་རྗེའི་བཅུད་ཀྱི་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་ཐོད་ཕྲེང་བདེ་གཤེགས་ཡོན་ཏན་རྫོགས༔ ཐུགས་རྗེ་འཕོ་འགྱུར་སྐྱེ་འགག་རིས་མེད་ཀྱང་༔ སེམས་ཅན་རྒྱུད་ལ་ཡེ་ཤེས་གསལ་བྱའི་ཕྱིར༔
ཀུན་འབྱུང་རིན་ཆེན་བཅུད་ཀྱི་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་ཐོད་ཕྲེང་བདེ་གཤེགས་ཕྲིན་ལས་རྫོགས༔ གང་ལ་ཅི་འདུལ་ཐོགས་མེད་ཐུགས་མངའ་ཡང་༔ སེམས་ཅན་དུག་ལྔའི་རྟོག་ཚོགས་སྦྱང་བའི་ཕྱིར༔ རྩལ་ཆེན་ཡེ་ཤེས་ལྔ་ཡི་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་རྒྱལ་བ་བདེར་འདུས་ཐོད་ཕྲེང་རྩལ༔
མཚན་བརྒྱད་རྗེ་འབངས་དུས་གསུམ་གཏེར་སྟོན་སོགས༔ དངོས་སུ་ཟུང་འཇུག་སྤྲུལ་པའི་འཁོར་ལོ་ལ༔ སྣོད་བཅུད་བག་སྒྲིབ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ བདེར་འདུས་རིག་འཛིན་ཡེ་ཤེས་ཀློང་དགུའི་གར༔ ཀུན་བཟང་རིགས་ལྔ་ཞི་ཁྲོ་དཔལ་ཆེན་ལྷ༔ རྒྱུད་སྡེ་རྒྱ་མཚོའི་དཀྱིལ་འཁོར་ཐམས་ཅད་ལ༔ སྲིད་གསུམ་སྣང་བ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔
ཧཱུྃ རྒྱལ་བ་ཀུན་འདུས་བདེ་ཆེན་འོད་ཀྱི་རྩལ༔ སྐུ་གསུམ་མཁའ་འགྲོ་ཞིང་སྐྱོང་ཌཱཀྐིའི་ཚོགས༔ སྣོད་བཅུད་ཞིང་ཁམས་གཅིག་ཏུ་རྫོགས་པ་ལས༔ འབྱུང་འཁྲུག་རྟེན་འབྲེལ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་རྒྱལ་བའི་ཕྲིན་ལས་ཐོགས་མེད་ཤུགས༔ མཐུ་སྟོབས་གཟི་འབར་མ་མགོན་ལྕམ་དྲལ་སོགས༔ དམ་ཅན་ཆོས་སྲུང་རྒྱ་མཚོའི་དཀྱིལ་འཁོར་ལ༔ དུག་ལྔ་དགྲ་གདོན་སྦྱང་ཕྱིར་ཁྲུས་གསོལ་ལོ༔
གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་སྐུ་མཆོག་དགེ་འདུན་མཚན་དཔེ་འབར༔ གསུང་མཆོག་ཡན་ལག་དྲུག་ཅུ་དམ་པའི་ཆོས༔ ཐུགས་མཆོག་ཟབ་གསང་གདོད་ནས་མངོན་སངས་རྒྱས༔ མཆོག་གསུམ་ཡོངས་འདུས་ངོ་བོར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ སྣོད་བཅུད་སྣང་བ་བདེ་གཤེགས་རྒྱལ་བའི་སྐུ༔ འབྱུང་འཇུག་རླུང་སྒྲ་བདེ་གཤེགས་རྒྱལ་བའི་གསུང་༔
གསལ་སྣང་རོལ་པ་བདེ་གཤེགས་རྒྱལ་བའི་ཐུགས༔ གདོད་ནས་འཁོར་འདས་དབྱེར་མེད་ངོ་བོ་ལ༔ བྱ་རྩོལ་འཛིན་ཞེན་དག་པའི་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་སྐུ་ཕྱི་བ་ནི༔ ཧཱུྃ༔ འཁོར་འདས་གདོད་ནས་དག་པ་ཆོས་སྐུའི་ངང་༔ གཟུང་འཛིན་འཁྲུལ་རྟོག་བག་ཆགས་རྣམ་དག་ཀྱང་༔ འགྲོ་ཀུན་ཞིང་རྡུལ་ཚེ་རབས་ལས་སྦྱང་ཕྱིར༔ རྟེན་འབྲེལ་འོད་ལྔའི་རྫས་ཀྱིས་སྐུ་ཕྱིའོ༔
ཨོཾ་མཱུྃ་ཧཱུྃ་ལཱྃ༔ ཏྲཱྃ་མཱྃ་ཧྲཱི་པཱྃ༔ ཨ་ཏཱྃ༔ ཀཱ་ཡ་བྷི་ཤྭ་དྷ་ན་ཡེ་སྭཱ་ཧཱ༔ ཞེས་རྒྱས་པར་ནུས་ན་ཁྲུས་ཚར་རེ་བཞིན་སྦྱར༔ རེ་རེ་བཞིན་རྟེན་གསུམ་བྱིན་ལྡན་ལ་མེ་ལོང་བསྟན་ནས་སྐུ་ཁྲུས་གསོལ། མཐར་ཁྲུས་ཆུ་བུམ་པར་བླུགས། དེ་ནས་བཀའ་བརྒྱད་ལྷ་བསང་བསང་གཞུང་མདུན་བསྐྱེད་སྤྱན་འདྲེན་རྫོགས་པ་དང་ལྷན་དུ། རི་རྩེའམ། གཏེར་མཁར་ལྟ་བུའམ་མིན་ཀྱང་བླ་གབ་མེད་པའི་སར་ཕྱོགས་མཚམས་རྣམས་སུ་མེ་ལོང་བསྟན་ལ།
ཧཱུྃ༔ མ་རིག་མཁའ་ཁམས་གནས་དག་པ༔ དབྱིངས་ཕྱུག་དཔལ་མོ་ཡེ་ཤེས་ཆུས༔ སྣང་སྲིད་ཀུན་ལ་ཁྲུས་བསྩལ་བས༔ ལྷ་འདྲེ་མི་གསུམ་རྨེ་མནོལ་གྲིབ༔ རྣམ་དག་ཐུགས་རྗེའི་རྟེན་འབྲེལ་གྱིས༔ ཆོས་དབྱིངས་ངང་དུ་དག་གྱུར་ཅིག༔ མཱུྃ་ཨོཾ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ ཞེ་སྡང་ཆུ་ཁམས་གནས་དག་པ༔
སངས་རྒྱས་སྤྱན་མའི་མཁའ་དབྱིངས་ཆུས༔ སྣང་སྲིད་ཀུན་ལ་ཁྲུས་བསྩལ་བས༔ ལྷ་འདྲེ་མི་གསུམ་རྨེ་མནོལ་གྲིབ༔ རྣམ་དག་ཐུགས་རྗེའི་རྟེན་འབྲེལ་གྱིས༔ མེ་ལོང་ངང་དུ་དག་གྱུར་ཅིག༔ ལཱྃ་ཧཱུྃ༔ ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ ང་རྒྱལ་ས་ཁམས་གནས་དག་པ༔ མཱ་མ་ཀཱི་ཡི་མཁའ་དབྱིངས་ཆུས༔
སྣང་སྲིད་ཀུན་ལ་ཁྲུས་བསྩལ་བས༔ ལྷ་འདྲེ་མི་གསུམ་རྨེ་མནོལ་གྲིབ༔ རྣམ་དག་ཐུགས་རྗེའི་རྟེན་འབྲེལ་གྱིས༔ མཉམ་ཉིད་ངང་དུ་དག་གྱུར་ཅིག༔ མཱྃ་ཏྲཱྃ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ འདོད་ཆགས་མེ་ཁམས་གནས་དག་པ༔ གོས་དཀར་མོ་ཡི་མཁའ་དབྱིངས་ཆུས༔ སྣང་སྲིད་ཀུན་ལ་ཁྲུས་བརྩལ་བས༔ ལྷ་འདྲེ་མི་གསུམ་རྨེ་མནོལ་གྲིབ༔
རྣམ་དག་ཐུགས་རྗེའི་རྟེན་འབྲེལ་གྱིས༔ སོར་རྟོག་ངང་དུ་དག་གྱུར་ཅིག༔ པཱྃ་ཧྲཱིཿཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ ཕྲག་དོག་རླུང་ཁམས་གནས་དག་པ༔ དམ་ཚིག་སྒྲོལ་མའི་མཁའ་དབྱིངས་ཆུས༔ སྣང་སྲིད་ཀུན་ལ་ཁྲུས་བསྩལ་བས༔ ལྷ་འདྲེ་མི་གསུམ་རྨེ་མནོལ་གྲིབ༔ རྣམ་དག་ཐུགས་རྗེའི་རྟེན་འབྲེལ་གྱིས༔ བྱ་གྲུབ་ངང་དུ་དག་གྱུར་ཅིག༔
ཏཱྃ་ཨཱཿཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ ཕྱི་ནང་འབྱུང་ཁམས་འཁྲུགས་པའི་དཔལ༔ འབྱུང་ལྔ་དག་པ་ཡུམ་ལྔའི་ཆུས༔ སྣང་སྲིད་ཀུན་ལ་ཁྲུས་བསྩལ་བས༔ ལྷ་འདྲེ་མི་གསུམ་རྨེ་མནོལ་གྲིབ༔ རྣམ་དག་ཐུགས་རྗེའི་རྟེན་འབྲེལ་གྱིས༔ ཡེ་ཤེས་ལྔ་རུ་དག་གྱུར་ཅིག༔ ཨོཾ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔
འདི་ལྟར་ཐབས་ཤེས་རྟེན་འབྲེལ་གྱིས༔ རིག་སྔགས་དམོད་དང་འབྱུང་འཁྲུགས་ཀྱི༔ རྒྱུ་རྐྱེན་ལོག་པའི་སྦྱོར་བ་ཀུན༔ ཏིང་འཛིན་ངང་དུ་དག་གྱུར་ནས༔ འབྱུང་བ་སོར་ཆུད་འཕེལ་བསྐྱེད་ཤུགས༔ ཡུལ་ཁམས་བཀྲག་དང་གཟི་མདངས་ལྡན༔ ལྷ་འདྲེ་མི་གསུམ་སྟོབས་དང་ལྡན༔ རྫོགས་ལྡན་དཔལ་ལ་ཡོངས་གནས་གྱུར༔

ཨོཾ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ ཕྱི་ནང་སྣོད་བཅུད་སྲིད་གསུམ་དབུ་མའི་ཟོམ༔ བདེ་ཆེན་ཐབས་ཀྱི་ཆ་འཛིན་དབང་ཕྱུག་ཧྃ༔ སྟོང་ཉིད་ཤེས་རབ་རང་བཞིན་དབུ་མ་ཨཿ ཟུང་འཇུག་གཉིས་མེད་མ་ནིང་རཱ་ས་མི༔ སྣོད་བཅུད་སྲོག་འཛིན་སྐུ་གསུམ་རྡོ་རྗེའི་རྩལ༔ གཟའ་ཀླུ་རྒྱལ་པོའི་རྣམ་པ་ཤར་བའི་སྡེ༔ རང་བྱུང་བདུད་རྩི་བཅུད་ཀྱི་ཁྲུས་བསྩལ་བས༔ འཁྲུལ་པའི་གདོན་ཚུལ་བག་ཆགས་མ་ལུས་པ༔ རྡོ་རྗེ་གསུམ་གྱི་ངོ་བོར་དག་གྱུར་ཅིག༔
ཨོྃ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ ལྷ་བརྒྱད་ཀླུ་བརྒྱད་གཟའ་བརྒྱད་འཇིགས་བརྒྱད་དགུ༔ རྒྱུ་སྐར་ཉེར་བརྒྱད་ཕྱོགས་སྐྱོང་རྒྱལ་ཆེན་སོགས༔ བདུན་ཅུ་རྩ་ལྔ་གཙང་རིས་དཔལ་མགོན་ལ༔ བཀའ་གསང་དམ་ཚིག་གཉན་གྱི་ཁྲུས་བསྩལ་ནས༔ ནད་མཚོན་དུག་སྦྱོར་ནང་དབྱེན་དམེ་འཁྲུག་སོགས༔ མི་དགེ་ཐན་ལྟས་བྱུར་རྐྱེན་མ་ལུས་པ༔ མཐུ་སྟོབས་འབར་བའི་ཀློང་དུ་དག་གྱུར་ཅིག༔ ཨོྃ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔
ཧཱུྃ༔ སྲིད་པའི་མ་ལྔ་གནས་དང་ཀུན་ཏུ་རྒྱུ༔ བརྟན་མ་བཅུ་གཉིས་ཡ་མ་བཅུ་གཉིས་དང་༔ སྐྱོང་མ་བཅུ་གཉིས་ཕོ་ཉ་དྲུག་ཅུ་སོགས༔ ལོ་ཟླ་ཞག་དུས་རྟེན་འབྲེལ་དབང་རྣམས་ལ༔ དབྱིངས་རིག་རང་རྩལ་བཅུད་ཀྱི་ཁྲུས་བསྩལ་བས༔ ཚ་གྲང་འབྱུང་བ་འཁྲུགས་པའི་ནད་དལ་ཡམས༔ འོད་གསལ་མ་མོའི་ཀློང་དུ་དག་གྱུར་ཅིག༔ ཨོྃ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔
སྲིད་པའི་ལྷ་དགུ་དགེ་བསྙེན་ཉི་ཤུ་གཅིག༔ རྗེ་ཡི་མགུལ་ལྷ་འབང་གི་སྲོག་ལྷ་དང་༔ སྐྱེས་ལྷ་ཆེ་བཙན་འཛམ་གླིང་གཞི་བདག་སོགས༔ གཙང་མ་རིགས་དང་འཇིག་རྟེན་སྐྱོང་རྣམས་ལ༔ ལྷ་སྔགས་ཏིང་འཛིན་བཅུད་ཀྱི་ཁྲུས་བསྩལ་བས༔ སྣོད་གཟུགས་འབྱུང་བ་འཁྲུགས་པའི་ཡོ་ལང་དང་༔ བཅུད་ཀྱི་མཐོང་སྣང་ལོག་པའི་མི་མཐུན་རྐྱེན༔ ཕྱོགས་མེད་རྟེན་འབྲེལ་ཀློང་དུ་དག་གྱུར་ཅིག༔ ཨོྃ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔
དབང་ཕྱུག་རྣམ་སྲས་ཚོགས་བདག་ཛམྦྷ་ལ༔ གནོད་སྦྱིན་སྐྱ་བརྒྱད་ནོར་རྒྱུན་ཕྱྭ་གཡང་བདག༔ མགོན་ཞིང་སྡོང་གྲོགས་བྱེད་པ་ཐམས་ཅད་ལ༔ ཡིད་བཞིན་བདུད་རྩི་བཅུད་ཀྱི་ཁྲུས་བསྩལ་བས༔ སྟོབས་དཔལ་སྲིད་རྐུན་དབུལ་འགོང་འབྱུང་པོའི་གདོན༔ དགོས་འདོད་ཆར་འབེབས་ཀློང་དུ་དག་གྱུར་ཅིག༔ ཧཱུྃ༔ ས་ཆུ་མེ་རླུང་ནམ་མཁའ་འབྱུང་བའི་བདག༔ དཀར་ཕྱོགས་ལྷ་དང་ནག་ཕྱོགས་བདུད་ཀྱི་རིགས༔ སྲིད་རྩེ་མནར་མེད་སྲིད་པའི་འཛིན་ཁྱོན་ཀུན༔
འོད་གསལ་མཉམ་པ་ཉིད་དུ་ཁྱབ་བརྡལ་བ༔ རྒྱུ་འབྲས་རྣམ་པར་དག་པའི་ཁྲུས་བསྩལ་བས༔ འཁོར་འདས་རོ་གཅིག་ཐིག་ལེར་དག་གྱུར་ཅིག༔ ཨོྃ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ་ཛྙཱ་ན་པཉྩ་ཨ་མྲྀ་ཏ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཅེས་པའི་རྩ་སྔགས་དང༌། ཨོྃ་བྷུར་ཁུཾ་མ་ཧཱ་པྲ་མ་ན་ཡ་བྷུརྩི་བྷུ་ཁི་བི་ན་མ་སི་ན་ར་ག་ག་ཤུདྡྷེ་ཡེ་སྭཱ་ཧཱ༔ ཨོྃ་ཌཱཀྐི་པཱ་ཤཾ་མ་མ་རཱ་ག་ཧེ་ཤ་ཛ་ཛཿ ཚར་གསུམ་མམ་བདུན་སོགས་བཟླས་ལ་བུམ་ཆུ་ཁ་རྒྱན་ཡལ་འདབ་ཀྱིས་ཕྱོགས་བཅུར་འཐོར་རོ༔ དེ་ནི་སྐུ་གསུམ་རང་བཞིན་བྱིན་འབེབས་ཤེས་པར་བྱའོ༔ བདེན་ཚིག་བརྗོད་པ་ནི༔
ཧཱུྃ༔ ངོ་བོ་རང་བཞིན་ཐུགས་རྗེ་སྐུ་གསུམ་གྱི༔ མཐུ་སྟོབས་བྱིན་འོད་འཇའ་ཟེར་ཆི་ལི་ལི༔ སྐུ་དང་ཞིང་ཁམས་ཚོམ་བུ་མེ་རེ་རེ༔ རིག་འཛིན་ཌཱཀྐིས་འཛབ་དབྱངས་འུ་རུ་རུ༔ དམ་ཅན་ཆོས་སྲུང་རྒྱུད་རྩལ་ཡ་ལ་ལ༔ ནོར་ལྷ་གཏེར་བདག་ལོངས་སྤྱོད་ཆི་ལི་ལི༔ སྲིད་པའི་ལྷ་དགུ་དགྱེས་གར་ལྷགས་སེ་ལྷག༔ ཉམས་དབྱངས་བདེ་སྟོང་ཚོར་བ་འུ་རུ་རུ༔ རྩ་རླུང་དབང་ཐང་གཟི་བྱིན་ཆི་ལི་ལི༔
ལྷ་མིའི་དཔལ་འབྱོར་འདོད་རྒུ་ཐིབས་སེ་ཐིབ༔ བཀྲ་ཤིས་ཕྱྭ་གཡང་ཆར་འབེབས་སི་ལི་ལི༔ གནས་ཡུལ་བྱིན་ཆགས་རྫོགས་ལྡན་དཔལ་འབར་བའི༔ རྟེན་འབྲེལ་རྟག་ཏུ་ཤིས་པའི་དགེ་ལེགས་སྩོལ༔ ཅེས་དབྱངས་གསལ་རྟེན་འབྲེལ་སྙིང་པོ་ལན་གསུམ་བརྗོད༔ དེ་ནས་བསང་གཞུང་རྫོགས་པའི་རྗེས། བསྟན་མའི་མགོར་བསྟན་སྐྱོང་ཡུལ་གྱི་ཆོ་གའང་བྱ། རྟེན་འཛུགས་རྣམས་འབུལ་ལ་གཡང་སྐྱོབས་སྐབས་ཕྱེ་མར་གཏོར་ཞིང་ལྷ་རྒྱལ་བརྗོད། བསང་གཞུང་མཆོད་བསྟོད་གྲུབ་མ་ཐག་བརྟན་བཞུགས་བྱ་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུའང་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩོལ་བ་དང་ཡུལ་ཁམས་བཀྲ་ཤིས་ཤིང་བདེ་ལེགས་ཀྱི་སྣང་བས་ཕྱོགས་ཀུན་ཏུ་ཁྱབ་པར་མཛད་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར་ཞིང་དགའ་སྟོན་བཀྲ་ཤིས་ཀྱི་མཐའ་བརྒྱན་པར་བྱའོ། ཨོ་རྒྱན་རྩ་གསུམ་གླིང་པའི་ཟབ་གཏེར་ཐུགས་སྒྲུབ་བདེ་གཤེགས་ཀུན་འདུས་ཀྱི་ཆ་ལག་རི་བསྟོད་དང་རི་ཁྲུས་གཏེར་བུམ་སྒྲུབ་ཐབས་ལས་སྔ་མ་གཉིས་ཁོལ་ཕྱུང་གཏེར་གཞུང་དང་མན་ངག་གི་དགོངས་པ་བཞིན་བསྡེབས་ཏེ་སྤེལ་བ་པོ་ནི་སྒོ་སྤྲུལ་གུ་ཧྱས་སོ།། །།
རིག་འཛིན་བླ་མའི་ནོར་སྒྲུབ་བསོད་ནམས་སྟོབས་བསྐྱེད་ཀྱི་ལས་བྱང་བཞུགས་སོ༔ མ་ཧཱ་གུ་རུ་ཡིད་བཞིན་གཏེར་ལ་ཕྱག་འཚལ་ལོ༔ འདིར་རིག་འཛིན་བླ་མའི་ནོར་སྒྲུབ་བསོད་ནམས་སྟོབས་བསྐྱེད་ཀྱི་ཕྲིན་ལས་རྣལ་འབྱོར་ཁྲིགས་སུ་བསྡེབས་པ་ལ༔ སྔོན་འགྲོ་དངོས་གཞི་རྗེས་གསུམ་ལས༔
ཐོག་མར་སྔོན་དུ་འགྲོ་བ་ལ་བཞི། དང་པོ་སྐྱབས་སེམས་ནི༔ ན་མོ་ཧཱུྃ༔ བདེ་གཤེགས་ཀུན་འདུས་རྩ་གསུམ་རྒྱལ་བའི་དལ༔ ཡིད་བཞིན་ནོར་བུ་དབང་གི་དཀྱིལ་འཁོར་ལྷར༔ བསོད་ནམས་སྤེལ་ཞིང་སྒྲུབ་ཕྱིར་སྐྱབས་སུ་མཆི༔ འགྲོ་ཀུན་དབུལ་འཕོངས་སེལ་བར་སེམས་བསྐྱེད་དོ༔ ལན་གསུམ༔ གཉིས་པ་བགེགས་བསྐྲད་པ་ནི༔ དཀར་གཏོར་སྔོན་དུ་འགྲོ་ལ༔
བགེགས་གཏོར་ལ༔ རྃ་ཡྃ་ཁྃ༔ གིས་སྦྱངས། ཨོཾ་ཨཱཿཧཱུྃ༔ གིས་འདོད་ཡོན་དུ་སྤེལ༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པ་ཡི༔ འགུགས་པའི་ཕོ་ཉ་ཕྱོགས་བཅུར་འགྱེད༔ སྒྲུབ་ལ་མི་དབང་ལོག་འདྲེན་བགེགས༔ གཏོར་མ་ལེན་ཕྱིར་གནས་འདིར་མཆིས༔
ཨོཾ་བཛྲ་ཊཱཀྐི་རཱ་ཛ་ཡ༔ གནོད་བྱེད་འབྱུང་པོ་ཛ་ཛཿ ཧཱུྃ༔ ང་ནི་ཁྲོ་རྒྱལ་ཁྲག་འཐུང་རོལ༔ འབྱུང་པོ་བཀའ་ལས་མ་འདའ་བར༔ གཏོར་མ་ཁྱེར་ལ་རང་གནས་དེངས༔ འཚེ་ན་དྲག་སྔགས་མེ་ཆར་འབེབས༔ ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄་ཨཱཿཧཱུྃ༔ གནོད་བྱེད་འབྱུང་པོ་མཱ་ར་ཡ་རྦད་བྷྱོཿ ཐུམས་ཤིག་གཏོར་མྱོག་རྦད་རཾ་ཛྭ་ལ་ཕཊ྄ཿ
གསུམ་པ་མཚམས་གཅོད་སྲུང་འཁོར་ནི༔ ཧཱུྃ༔ ཁྲོ་རྒྱལ་ཐུགས་ལས་སྲུང་བའི་གུར༔ རྡོ་རྗེ་ལྕགས་སྡིག་བྱ་ཁྱུང་འཕྲོས༔ གྲི་གུག་ཁ་ཊྭཱཾ་མེ་ཡི་གུར༔ སྲ་མཁྲེགས་ཕ་ལམ་རང་བཞིན་གྱུར༔ ཨོྃ་བཛྲ་ཙཀྲ་རཀྵ༔ ཏྲི་པཱ་པཾ་ཙཀྲ་རཀྵ༔ ཁྲོྃ་ག་རུ་ཊ་ཙཀྲ་རཀྵ༔ ཀ་ར་ཏི་ཀ་ཙཀྲ་རཀྵ༔
ཏྲི་ཤུ་ལ་ཙཀྲ་རཀྵ༔ རཾ་ཛྭ་ལ་ཙཀྲ་རཀྵ༔ ཨེ་སྭ་བྷཱ་ཙཀྲ་རཀྵ༔ བཞི་པ་མཆོད་པ་བྱིན་བརླབ་ནི༔ ཧཱུྃ༔ ཕྱི་མཆོད་སྣ་ཚོགས་སྤྲིན་ཆེན་གཡོ༔ ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་བླ་མེད་རྫས༔ སྲུབ་སྐྱེད་རྒྱ་ཆེན་སྤེལ་བར་གྱུར༔ ཨོྃ་བཛྲ་པུཥྤེ་སོགས?ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔
ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོྃ་མ་ཧཱ་རཀྟ་ཛྭ་ལ་མཎྜལ་ཧཱུྃ་ཧྲཱིཿཋཿ ཨོྃ་མ་ཧཱ་བྷ་ལིཾེ་ཏ་ཏེ་ཛྭ་བྷ་ལིཾ་ཏ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཞེས་པས་ལན་གསུམ་གྱིས་བརླབ༔ གཉིས་པ་དངོས་གཞི་ལ་བརྒྱད་ཀྱི་དང་པོ་བསྐྱེད་རིམ་ནི༔ ཧཱུྃ༔ བདག་ཉིད་རང་བཞིན་དབྱིངས་ཀྱི་དཔལ་ཆེན་པོ༔ འབར་བའི་གར་དགུས་སྲིད་པ་སྤྱི་ནས་གནོན༔ ལོག་འདྲེན་དགྲ་བགེགས་དམ་སྲི་བདུད་དཔུང་བསྲེགས༔ སྟོང་གསུམ་སྣོད་ཀྱི་འཇིག་རྟེན་སྲིད་པའི་ཁྱོན༔
སྟོང་པའི་ངང་ལས་འབྱུང་ལྔ་བསྣོལ་བརྩེགས་པ༔ རིན་ཆེན་སྣ་ཚོགས་ལས་གྲུབ་གཞལ་ཡས་ཁང༔ གྲུ་བཞི་སྒོ་བཞི་ཕྱི་ནང་མཚན་ཉིད་ལྡན༔ བཀྲ་ཤིས་རྫས་རྟགས་ནོར་བུའི་ཏོག་གིས་སྤྲས༔ དེ་དབུས་རིན་ཆེན་སྣ་ཚོགས་ཁྲི་སྟེང་དུ༔ ལོངས་སྤྱོད་བདག་ཉིད་རིག་འཛིན་ཛམ་བྷ་ལ༔ སྐུ་མདོག་སེར་ལ་སྣུམ་འབོལ་མོལ་ལེ་བ༔ ཁྲོ་འཛུམ་ཞལ་གཅིག་ཕྱག་གཉིས་སྒེག་ཅིང་དགྱེས༔ དབུ་སྐྲ་ཐོར་ཚུགས་རིན་ཆེན་སྣ་ཚོགས་བརྒྱན༔ དར་ཚོན་ཅོད་པན་ཕྱག་གདུབ་སྙན་ཆ་འཁྲོལ༔
ཕྱག་གཡས་ལྕགས་ཀྱུ་གཡོན་པས་ནོར་བུ་འཛིན༔ གསུས་ཁྱིམ་འཁྱིལ་ཞིང་རཏྣའི་ག་ཤལ་བརྒྱན༔ ཞབས་གཉིས་གཡས་བསྐུམ་གཡོན་བརྐྱང་སྟབས་ཀྱིས་བཞེངས༔ གསང་བའི་ཡུམ་མཆོག་ལྷ་མོ་ནོར་བདག་མ༔ སྐུ་མདོག་དམར་སེར་ཞལ་གཅིག་ཕྱག་གཉིས་ཀྱིས༔ གཡས་པས་ལྕགས་ཀྱུ་གཡོན་པས་ནོར་བུ་འཛིན༔ ཡབ་ཀྱི་མགུལ་འཁྱུད་རིན་ཆེན་སྣ་ཚོགས་བརྒྱན༔ ཞབས་གཡས་བརྐྱང་ཞིང་གཡོན་པས་ཡབ་ལ་འཁྲིལ༔ བདེ་ཆེན་རང་བཞིན་ཟུང་འཇུག་ལྡན་པར་བསྒོམ༔ ཕྱི་རོལ་དབང་སྡུད་ཕོ་ཉ་མཁའ་འགྲོ་བཞི༔
གཡས་པས་རང་རྟགས་གཡོན་པས་ནེའུ་ལེ་འཛིན༔ རིན་ཆེན་བརྒྱན་ཅིང་གར་སྟབས་འགྲོས་སུ་བསྒོམ༔ ཕྱི་རོལ་ཕྱྭ་གཡང་འགུགས་པའི་མཁའ་འགྲོ་འབུམ༔ བཀའ་སྡོད་ནོར་ལྷ་ཕྱོགས་སྐྱོང་སྡེ་དཔོན་བཅས༔ དེ་ལྟར་གསལ་བའི་འབྲུ་ལྔའི་འོད་ཟེར་གྱིས༔ ནོར་བདག་དབང་ཕྱུག་ལྷ་ཚོགས་སྤྱན་དྲངས་གྱུར༔ བཛྲ་ས་མཱ་ཡ་ཛ༔ གཉིས་པ་སྤྱན་འདྲེན་པ་ནི༔ ཧཱུྃ༔ གཏེར་འབྱུང་ཡིད་བཞིན་གཞལ་ཡས་ནས༔
ནོར་བདག་རིག་འཛིན་འདོད་རྒུའི་རྗེ༔ ཡབ་ཡུམ་འཁོར་དང་བཅས་པ་རྣམས༔ གནས་འདིར་སྤྱན་འདྲེན་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛཿ གསུམ་པ་བཞུགས་སུ་གསོལ་བ་ནི༔ ཧཱུྃ༔ གཏེར་འབྱུང་ཡིད་བཞིན་གཞལ་ཡས་ནས༔ ཡིད་འོང་དགོས་འདོད་དར་འབོལ་སྟེང༔ ནོར་བདག་རིག་འཛིན་མཁའ་འགྲོའི་ཚོགས༔ མི་གཡོ་དགྱེས་ཤིང་བརྟན་པར་བཞུགས༔
བཛྲ་ས་མ་ཡ་ཏིཥྛ་ལྷན༔ བཞི་པ་ཕྱག་འཚལ་བ་ནི༔ ཧཱུྃ༔ བསོད་ནམས་འདོད་རྒུའི་བདག་ཉིད་མཆོག༔ ལོངས་སྤྱོད་ཕྱྭ་གཡང་སྡུད་མཛད་པ༔ རིག་འཛིན་ནོར་ལྷའི་ཚོགས་དང་བཅས༔ དངོས་གྲུབ་བདག་པོ་ཁྱོད་ལ་འདུད༔ ཨོྃ་ན་མོ་པཱུ་རུ་ཤ་ཡ་ཧོཿ ལྔ་པ་མཆོད་པ་འབུལ་བ་ནི༔ ཧཱུྃ༔
ཕྱི་མཆོད་ཡིད་འོང་ལྷ་ཡི་གཏེར༔ ནང་མཆོད་བདུད་རྩི་དཀར་དམར་ཕུད༔ གསང་མཆོད་སྦྱོར་སྒྲོལ་བྷ་ལིཾ་ཏ༔ ནོར་བདག་འཁོར་དང་བཅས་ལ་འབུལ༔ ཨོྃ་བཛྲ་པུཥྤེ་སོགས? ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་པཱུ་ཛ་ཨཱཿཧཱུྃ༔ དྲུག་པ་བསྟོད་པ་ནི༔ ཧཱུྃ༔ བདེ་ཆེན་ལྷུན་གྲུབ་ཆོས་དབྱིངས་ཡངས་པའི་ཀློང༔ འདོད་རྒུའི་དཔལ་ལྡན་ནོར་བདག་ལོངས་སྤྱོད་རྗེ༔ རིན་ཆེན་བརྒྱན་ལྡན་སྒྲུབ་ལ་དངོས་གྲུབ་སྟེར༔
ཁྲོ་འཛུམ་དགྱེས་པས་རྣལ་འབྱོར་བུ་བཞིན་སྐྱོང༔ ཕྱག་གཡས་ལྕགས་ཀྱུས་མི་ནོར་དབང་དུ་སྡུད༔ གཡོན་པས་རིན་ཆེན་འདོད་རྒུ་ཆར་བཞིན་འབེབས༔ སྒེག་ཅིང་དགྱེས་ལ་ས་གསུམ་ཟིལ་གྱིས་གནོན༔ འདོར་སྟབས་ཞབས་ལྡན་རྫུ་འཕྲུལ་གར་དགུ་བསྒྱུར༔ རིན་ཆེན་ཁྲིར་བཞུགས་ཁྱོད་ལ་ཕྱག་འཚལ་བསྟོད༔ ཧཱུྃ༔ གསང་བའི་ཡུམ་མཆོག་ལྷ་མོ་ནོར་བདག་མ༔ སྐུ་མདོག་དམར་སེར་དབང་གི་ཕྲིན་ལས་སྒྲུབ༔ ཕྱག་གཡས་ལྕགས་ཀྱུས་འབྱུང་ལྔའི་བཅུད་མདངས་སྡུད༔
གཡོན་པས་ནོར་བུའི་དངོས་གྲུབ་ཆར་བཞིན་འབེབས༔ རིན་ཆེན་རྒྱན་ལྡན་བང་མཛོད་བཅུད་ཀྱིས་འགེངས༔ ཡབ་ལ་ཞབས་འཁྲིལ་བཀྲག་མདངས་གཟི་བརྗིད་འབར༔ འདོད་རྒུའི་མཆོད་སྦྱིན་དབྱིངས་ཕྱུག་དཔའ་མོར་བསྟཽད༔ གར་གྱི་ཉམས་ལྡན་མྱུར་མགྱོགས་མཁའ་འགྲོ་བཞི༔ རིན་ཆེན་རྒྱན་ཆ་སྣ་ཚོགས་སྤུངས་སེ་སྤུང༔ ཕྱག་གཡས་རང་རྟགས་རིགས་ལྔའི་ཕྲིན་ལས་རྫོགས༔ གཡོན་པས་ནེའུ་ལེ་ནོར་གྱི་ཆར་པ་འབེབས༔ གར་སྒྱུར་འགྲེང་སྟབས་སྒྲུབ་པའི་གྲོགས་མོའི་ཚུལ༔ དབང་སྡུད་མཁའ་འགྲོ་བཞི་ལ་ཕྱག་འཚལ་བསྟོད༔
ཁྱེད་ཉིད་སྒྲུབ་ཅིང་མཆོད་པའི་སྐལ་ལྡན་ལ༔ འདོད་རྒུ་ཡིད་བཞིན་འབད་མེད་དངོས་གྲུབ་སྩོལ༔ བདུན་པ་འཛབ་བཟླ་བ་ནི༔ ཨོྃ་གུ་རུ་པུཎྱེ་ཌཱ་ཀ་ཌཱཀྐི་ཨཱ་པ་ར་མི་ཏ་སིདྡྷི་ཛ་ཛཿ ཞེས་དང་ཤམ་བུར། ཨ་ཏྲི་ནྲྀ་ཡཾ་སརྦ་འགུལ་འགུལ༔ མ་མ་ཧྲིཾ་ཧྲིཾ༔ མ་མ་ཁ་ཤི༔ མི་སྙིང་བསྒུལ་བསྒུལ༔ མི་འགྲམ་ཆོག་ཆོག༔
ཧྲིང་ཧྲིང་བསྡུས་བསྡུས་མ་མ་ཁ་ཤི་བཾ་ཧཱུྃ་ཛཿ ཞེས་བཏགས་ལ་བཟླའོ། བརྒྱད་པ་ཐུན་མཚམས་གཏོར་མ་འབུལ་བ་ནི༔ ཧཱུྃ༔ གླིང་བཞི་གླིང་ཕྲན་བཀོད་པའི་ཚོམ་བུ་ལ༔ ལྷ་མིའི་ཡོ་བྱད་ནོར་རྫས་རྒྱན་གྱིས་ཕྱུག༔ སྣང་སྲིད་འདི་རུ་ཅི་སྲིད་འཚོགས་པ་ཡི༔ ཕྱི་ནང་མཉེས་མཆོད་དགྱེས་པའི་འདོད་རྒུའི་ཚོགས༔ པད་འབྱུང་ནོར་ལྷ་བསྒྲུབ་ཕྱིར་མཆོད་པ་འབུལ༔ སྒྲུབ་ལ་ཚེ་ཆོས་ཟས་ནོར་མངའ་ཐང་སྲིད༔
ཡིད་ལ་མོས་པའི་དངོས་གྲུབ་སྩལ་དུ་གསོལ༔ ཨོྃ་གུ་རུ་ཌཱཀྐི་ཧ་རི་ནི་ས་ཡཀྵ་ནཱ་ག་དྷེ་ཝ་ལོ་ཀ་པཱ་ལ་ས་པ་རི་ཝཱ་ར་ཨི་དཾ་བྷ་ལིཾ་ཏ་ལ་ཁ་ཁ་ཁཱ་ཧི༔ ཞེས་བསྐུལ་དབྱངས་གསལ་ཡི་གེ་བརྒྱ་པས་ཁ་བསྐང་ངོ༌། གསུམ་པ་རྗེས་ཀྱི་རིམ་པར་ཉི་ཤུ་ལས༔ ཐོག་མར་ཚོགས་ཀྱི་མཆོད་པ་ལ་བརྒྱད་ལས༔ དང་པོ་བསང་སྦྱང་ནི༔ ཧཱུྃ༔ གདོད་ནས་ཆོས་དབྱིངས་ངོ་བོ་སྟོང༔ རང་བྱུང་སྙིང་པོའི་འོད་ཟེར་གྱིས༔ རྒྱུ་འབྱུང་ཡི་གེ་སྦྱོང་བྱེད་འཕྲོས༔
གཙང་བཙོག་བཟང་ངན་ཀ་ནས་དག༔ ཨོྃ་སརྦ་དྷརྨ་རྃ་ཡྃ་ཁྃ་ཤུདྡྷེ་ཧོཿ གཉིས་པ་བྱིན་བརླབ་ནི༔ ཧཱུྃ༔ བདག་ཉིད་ལྷ་ཡི་ཐུགས་ཀ་ནས༔ བྱིན་བརླབ་ཡི་གེ་འབྲུ་གསུམ་འཕྲོས༔ ཨོྃ་ཨཱཿཧཱུྃ་གིས་སྦྱངས་སྤེལ་བསྒྱུར༔ ཚོགས་རྫས་ནམ་མཁའི་མཛོད་དུ་གྱུར༔ ཨོྃ་ག་ཎ་ཙཀྲ་པཱུ་ཛ་བྷི་ཤྭ་མུ་ཥེ་བྷྱཿ གསུམ་པ་ཚོགས་ཞིང་སྤྱན་འདྲེན་པ་ནི༔
ཧཱུྃ༔ འོག་མིན་ཆོས་དབྱིངས་ཕོ་བྲང་ནས༔ རྗེ་བཙུན་ཐོད་ཕྲེང་ཡབ་ཡུམ་ལ༔ དཔའ་བོ་མཁའ་འགྲོའི་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ ལོངས་སྤྱོད་དབང་ཕྱུག་ཛམ་བྷ་ལ༔ ས་སྙིང་མདོག་ཅན་ཡུམ་དང་སྦྱོར༔ དབང་སྡུད་མཁའ་འགྲོའི་ཚོགས་དང་བཅས༔ ཚོགས་ལ་སྤྱན་འདྲེན་གཤེགས་སུ་གསོལ༔ བཀའ་དང་དམ་ཚིག་ཕོ་བྲང་ནས༔
གཏེར་སྲུང་དམ་ཅན་རྒྱ་མཚོ་ལ༔ སྤྲུལ་པ་ཡང་སྤྲུལ་ཚོགས་ཀྱིས་བསྐོར༔ ཚོགས་ལ་སྤྱན་འདྲཻན་གཤེགས་སུ་གསོལ༔ ཧཱུྃ༔ ཞི་བའི་ལྷ་ཚོགས་ཐིབས་སེ་ཐིབ༔ ཁྲོ་བོའི་ལྷ་ཚོགས་ཡ་ལ་ལ༔ ཆོས་སྐྱོང་ལས་བྱེད་ཁྱུགས་སེ་ཁྱུག༔ དུར་ཁྲོད་ཕོ་བྲང་ཚོགས་ཁང་ལ༔ གཤེགས་ཤིང་བྱིན་གྱིས་བརླབ་ཏུ་གསོལ༔ དཀྱིལ་འཁོར་རྫས་ལ་བྱིན་ཆེན་ཕོབ༔
མོས་པའི་སྐལ་ལྡན་སྨིན་པར་མཛོད༔ ཨོྃ་བཛྲ་ས་མཱ་ཡ་ཛ་ཛ༔ བཞི་པ་ཕུད་ཀྱི་མཆོད་པ་ནི༔ ཧཱུྃ༔ བླ་མ་ཡི་དམ་མཁའ་འགྲོ་དང་༔ དབང་སྡུད་ཡབ་ཡུམ་མགྱོགས་མར་བཅས༔ དམ་ཅན་གཏེར་བདག་ཆོས་སྐྱོང་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་སྐལ་ལྡན་བདག་ཅག་ལ༔ མཆོག་དང་ཐུན་མོང་དངོས་གྲུབ་སྩོལ༔
ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ ལྔ་པ་བསྐང་བ་ནི༔ ཧཱུྃ༔ ཕྱི་ཡི་སྤྱན་གཟིགས་འདོད་ཡོན་རྣམ་ལྔའི་གཏེར༔ ནང་གི་རྫས་མཆོག་བླ་མེད་མཆོད་པའི་སྤྲིན༔ གསང་མཆོད་སྦྱོར་སྒྲོལ་དབང་པོ་རྣམ་ལྔ་ཡིས༔ རིག་འཛིན་ནོར་ལྷ་རྒྱ་མཚོའི་ཐུགས་དམ་བསྐང་༔ དབང་དྲག་པདྨ་ཐོད་ཕྲེང་ཐུགས་དམ་བསྐང་༔ དབང་སྡུད་མཁའ་འགྲོ་སྡེ་བཞིའི་ཐུགས་དམ་བསྐང་༔ བཀའ་སྲུང་གཏེར་བདག་རྣམས་ཀྱི་ཐུགས་དམ་བསྐང་༔
ཕྱི་ནང་གསང་བའི་ལྷ་ཚོགས་ཐུགས་དམ་བསྐང༔ ཐུགས་དམ་བསྐང་ལ་དགྱེས་པ་རབ་བསྐྱེད་ནས༔ སྒྲུབ་ལ་དགོས་འདོད་ཡིད་བཞིན་ཆར་ལྟར་ཕོབ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དྲུག་པ་བཤགས་པ་ནི༔ ཧོཿ དཀྱིལ་འཁོར་གསང་བའི་ལྷ་ཚོགས་དགོངས་སུ་གསོལ༔ ཕྱི་ནང་དམ་ཚིག་འགལ་ཞིང་ཉམས་པ་དང༔ བསྙེན་སྒྲུབ་བསྐང་བཤགས་མཆོད་རྫས་ཆད་ཅིང་ལྷག༔ བག་མེད་དམ་འགལ་ལེ་ལོ་ཅི་མཆིས་པ༔
ཞལ་ཟས་ཚོགས་ཀྱི་མཆོད་པས་བསྐང་ཞིང་བཤགས༔ ཉམས་སྒྲིབ་དག་ནས་ཚངས་པར་སྩལ་དུ་གསོལ༔ ཨོྃ་བཛྲ་ས་ཏྭ་ཧཱུྃ༔ བདུན་པ་བསྒྲལ་བསྟབ་ནི༔ ཧཱུྃ༔ མདུན་དུ་ཧོམ་ཁུང་ལྕགས་ཁང་གྲུ་གསུམ་ནང༔ ནྲྀ་ཏྲི་ལས་སྐྱེས་དགྲ་བགེགས་འབྱུང་པོ་དང༔ གོད་བདག་དབུལ་སྲི་མངོན་སུམ་གསལ་བར་གྱུར༔ ན་མོ༔ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔
ཁྱད་པར་བཀའ་སྲུང་ཆོས་སྐྱོང་བདེན་པའི་མཐུས༔ གནོད་བྱེད་འབྱུང་པོ་བར་ཆད་རྩོམ་པའི་རིགས༔ རང་དབང་མེད་པར་ཚོགས་ལིང་འདི་ལ་ཁུག༔ བསྐྲད་ཅིང་བསྡོམས་ལ་བསྒྲལ་གཏུབ་ཕྱེ་མར་ཐོངས༔ ཨོྃ་བཛྲ་ཨཾ་ཀུ་ཤ་ཡ་ཛཿ ཧཱུྃ༔ ཡེ་ཤེས་ཐུགས་ལས་སྤྲུལ་པ་ཁྲོ་བོའི་རྒྱལ༔ སྲས་མཆོག་ལས་མཛད་བཛྲ་ཀུ་མཱ་ར༔ ཕྱག་གཉིས་སྲིད་པའི་རི་རབ་ཕུར་བུ་བསྒྲིལ༔ བྱད་མ་གདུག་པའི་སྙིང་ལ་ཀཱི་ལ་ཡ༔
ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ གནོད་བྱེད་དམ་སྲི་མཱ་ར་ཡ་ཏྲིག་ནན༔ གཟིར་ནན༔ མཱ་ར་ཡ་རྦད་རྦད༔ བརྒྱད་པ་ཞལ་དུ་བསྟབ་པ་ནི༔ ཧཱུྃ༔ དབང་སྡུད་རྒྱལ་པོ་དཀྱིལ་འཁོར་ལྷ་ཡི་ཚོགས༔ དུག་ལྔ་དགྲ་བགེགས་བསྒྲལ་བའི་ཤ་ཁྲག་འབུལ༔ རྔམ་ཡངས་ཞལ་དུ་བཞེས་ཤིག་མགྲིན་པར་དྲོངས༔ བདེ་སྟོང་ཆོས་ཉིད་རང་བྱུང་ལྟོ་བར་བསྐྱིལ༔
ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁཱ་ཧི༔ གཡང་སྐྱབས་བྱ་བར་འདོད་ན་གཡང་འབོད་དངོས་གྲུབ་ཆར་འབེབས་འདིར་བྱ། དེ་ནས་ཚོགས་ལ་རོལ། གཉིས་པ་རྗེས་ཀྱི་བྱ་བ་ལ་བཅུ་གཉིས་ལས། དང་པོ་ལྷག་མ་གཏོང་བ་ནི༔ ཧཱུྃ༔ བཀའ་ཉན་མ་མོ་བྱེ་བ་འབུམ༔ གནས་ཉུལ་དུར་ཁྲོད་ཚོགས་ཁང་འགྲིམས༔ གསང་སྔགས་གྲོགས་ཀྱི་མེལ་ཚེ་མ༔ ལྷག་མ་བཞེས་ལ་ཕྲིན་ལས་མཛོད༔
ཨོྃ་བྷཀྵ་ལི་སི་ཏ་མ་བྷ་ལིཾ་ཏ་ཁཱ་ཧི༔ གཉིས་པ་ཆད་མདོ་བསྒྲག་པ་ནི༔ ཧཱུྃ༔ སྔོན་ཚེ་མེ་རི་འབར་བ་རུ༔ བླ་མ་ཐོད་ཕྲེང་དྲག་པོ་དང་༔ མཁའ་འགྲོ་གསང་བ་ཡེ་ཤེས་གཉིས༔ རྡོ་རྗེ་གསང་བའི་དཀྱིལ་འཁོར་ཕྱེ༔ སྟེང་འོག་ལྷ་སྲིན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་ཏི་སྒྲོའི་ཚོགས་ཁང་དུ༔
རིག་འཛིན་པདྨ་འབྱུང་གནས་དང༔ མཁའ་འགྲོ་ཡེ་ཤེས་མཚོ་རྒྱལ་གཉིས༔ ཁྲག་འཐུང་དཀྱིལ་འཁོར་ཞལ་ཕྱེས་ཚེ༔ མ་སྲིང་གནས་ཉུལ་ཁས་བླངས་བཞིན༔ གཏོར་མ་བཞེས་ལ་བསྟན་པ་སྲུངས༔ ལྔ་བརྒྱ་དུས་ཀྱི་ཐ་མ་ལ༔ ཨོ་རྒྱན་རྩ་གསུམ་གླིང་པ་ཡིས༔ ཏི་སྒྲོའི་ཚོགས་ཁང་ཆེན་མོ་ནས༔ གསང་རྒྱ་ཟབ་གཏེར་བཏོན་པའི་ཚེ༔ ལས་ཀྱི་མ་མོས་ཁས་བླངས་བཞིན༔
གཏོར་མ་བཞེས་ལ་བསྟན་པ་སྲུངས༔ ཡང་གསང་སྒྲུབ་པའི་དཀྱིལ་འཁོར་འདི༔ ཕྱོགས་བཅུར་སྤེལ་བའི་ཕྲིན་ལས་མཛོད༔ ཨོྃ་ཀྲོ་ཏ་ཀྲོ་ཏི་ཌཱ་ཀ་ཌཱཀྐི་མ་མ་རུ་ལུ་བྷྱོཿ ཨི་དཾ་བྷ་ལིཾ་ཏ་ཁཱ་ཧི༔ གསུམ་པ་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བ་བརྟན་མའི་ཚོགས༔ ལྷབ་ལྷུབ་རྒྱན་ལྡན་སིལ་སྙན་སྒྲ༔ བརྡ་གར་གླུ་དབྱངས་ཁྱུགས་སེ་ཁྱུག༔
མཆོད་གཏོར་བཞེས་ལ་ཕྲིན་ལས་མཛོད༔ ཨོྃ་མ་མ་ཏིང་ཏིང་ཤག་ཤག་ལེ་ལེ་མ་ཧཱ་བྷ་ལིཾ་ཏ་ཁཱ་ཧི༔ བཞི་པ་རྟ་བྲོ་བརྡུང་བ་ནི༔ ཧཱུྃ་ཧཱུྃ་ཧཱུྃ༔ སྟོང་གསུམ་ཆེམ་ཆེམ་ཁྲོ་བོའི་བྲོ༔ མནན་ནོ་མ་སྲིང་མཁའ་འགྲོའི་བྲོ༔ ནམ་ཡང་མ་ལྡང་ལས་ཀྱི་བྲོ༔ སྒབ་འདྲེ་དམ་སྲི་འདུལ་ཞིང་བཤིག༔ ཨོྃ་ནན༔ ཨ་ནན༔
ཧཱུྃ་ནན༔ མཱ་ར་ཡ་ནན༔ ལྔ་པ་ཐུགས་དམ་བསྐུལ་ཞིང་དངོས་གྲུབ་བླང་བ་ནི༔ ཧཱུྃ༔ བདེ་གཤེགས་ཀུན་འདུས་རིག་འཛིན་ཛམ་བྷ་ལ༔ མཁའ་འགྲོ་ནོར་ལྷ་རྒྱ་མཚོའི་ཚོགས་རྣམས་ལ༔ ལྷ་མིའི་དཔལ་ཡོན་འདོད་རྒུའི་གཏེར་ཆེན་པོ༔ དམ་རྫས་བདུད་རྩིའི་མཆོད་སྤྲིན་བླ་མེད་འབུལ༔ གདུང་སེམས་དམ་ཚིག་ལྡན་པས་ཚུལ་བཞིན་དུ༔ ཁྱེད་རྣམས་བསྙེན་སྒྲུབ་མཆོད་བསྟོད་ཕུལ་བའི་མཐུས༔
སྒྲུབ་མཆོག་རྣལ་འབྱོར་བདག་ལ་ཞལ་བཟང་སྟོན༔ ཐུགས་རྗེས་བརྩེ་དགོངས་ཤུགས་ལྡན་ཐུགས་རྗེ་བསྐྱེད༔ སྐུ་གསུམ་རྒྱལ་བའི་བྱིན་རླབས་མཐུ་སྟོབས་བསྡུས༔ རྩེ་གཅིག་བླ་མེད་མཆོག་གི་དངོས་གྲུབ་སྩོལ༔ ཉི་ཟླ་དྲང་སྲོང་རིག་འཛིན་ཚེ་བཅུད་བསྡུས༔ མི་འགྱུར་གནས་པ་ཚེ་ཡི་དངོས་གྲུབ་སྩོལ༔ བདེ་དགའི་དཔལ་ལྡན་ལྷ་ཀླུའི་མཐུ་སྟོབས་བསྡུས༔ བརྒྱུད་འཛིན་སྲིད་དང་དཔལ་འཕེལ་དངོས་གྲུབ་སྩོལ༔ སྣང་སྲིད་ལྷ་འདྲེ་མི་གསུམ་དབང་དུ་བསྡུས༔ བླ་ཡིད་དུང་དུང་ཤེས་པ་དབང་མེད་བསྒྱུར༔
གཡང་ཅན་ནོར་གྱི་ཕུང་པོ་རི་ལྟར་སྤུངས༔ བརྗིད་ལྡན་གོས་དང་དར་ཟབ་སྤྲིན་ལྟར་གཏིབས༔ གྲགས་ཅན་སྙན་པའི་སྒྲ་སྐད་འབྲུག་ལྟར་སྒྲོགས༔ བཅུད་ལྡན་ཟས་ནོར་ལོངས་སྤྱོད་ཆར་ལྟར་ཕོབ༔ བཀྲ་ཤིས་མི་ནོར་ཚེ་དཔལ་མཚོ་ལྟར་བསྐྱིལ༔ འདོད་རྒུ་འབད་མེད་ལྷུན་གྱིས་གྲུབ་པ་དང༔ ཀུན་ལ་དབང་བསྒྱུར་ཆབ་འབངས་ཆོས་སྲིད་སྟོབས༔ སྲིད་པར་ཆེ་བཙན་འགྲན་ཟླ་བྲལ་བ་ཡིས༔ ཀུན་ཀྱང་ཐེག་ཆེན་ཆོས་ལ་འགོད་པར་སྩོལ༔ གསོལ་བཏབ་བདེན་པའི་འབྲས་བུ་གཡེལ་གྱུར་ན༔
བརྩེ་ཆེན་ཐུགས་རྗེས་དམ་བཅའ་གང་ལ་མཛད༔ བརྒྱུད་འཛིན་དབུལ་ཞིང་འཕོངས་པས་ཉམ་ཐག་ན༔ མཐུ་སྟོབས་བྱིན་རླབས་མྱུར་ཞེས་ཅི་ཞིག་བྱ༔ དེ་བས་ཐུགས་དམ་གཉན་པོས་བརྩེར་དགོངས་ལ༔ ཚུལ་བཞིན་སྒྲུབ་པའི་རིག་འཛིན་བདག་ཅག་ལ༔ རྟགས་དང་མཚན་མ་མངོན་སུམ་སྟོན་པ་དང༔ ཟས་ནོར་ལོངས་སྤྱོད་ཚེ་དཔལ་དངོས་གྲུབ་ཀྱི༔ སྐྱེ་བ་འདི་དང་ཚེ་རབས་ཐམས་ཅད་དུ༔ འཛད་མེད་གཏེར་ལ་སྤྱོད་པའི་དངོས་གྲུབ་སྩོལ༔ སརྦ་སིདྡྷི་ཨ་བྷི་ཥིཉྩ་ཨཱཿ
དྲུག་པ་མཆོད་བསྟོད་ནི། ཧཱུྃ༔ ཕྱི་མཆོད་ཡིད་འོང་ལྷ་ཡི་གཏེར༔ ནང་མཆོད་བདུད་རྩི་དཀར་དམར་ཕུད༔ གསང་མཆོད་སྦྱོར་སྒྲོལ་བྷ་ལིཾ་ཏ༔ ནོར་བདག་འཁོར་དང་བཅས་ལ་འབུལ༔ ཨོྃ་བཛྲ་པུཥྤེ་སོགས? ཨོྃ་སརྦ་པཉྩ་ཨ་མྲྀཏ་རཀྟ་བ་ལིཾ་ཏ་པཱུ་ཛ་ཨཱཿཧཱུྃ༔ བསྟོད་པ་ནི༔ ཧཱུྃ༔ བདེ་ཆེན་ལྷུན་གྲུབ་ཆོས་དབྱིངས་ཡངས་པའི་ཀློང༔
འདོད་རྒུའི་དཔལ་ལྡན་ནོར་བདག་ལོངས་སྤྱོད་རྗེ༔ གསང་བའི་ཡུམ་མཆོག་དབྱིངས་ཕྱུག་དཔའ་མོ་དང༌། དབང་སྡུད་མཁའ་འགྲོ་ནོར་ལྷའི་ཚོགས་ལ་བསྟོད༔ བདུན་པ་བཟོད་གསོལ་ནི། ཧཱུྃ༔ རིག་འཛིན་འདུས་པའི་དཀྱིལ་འཁོར་ལྷ་ཚོགས་ཀྱི༔ ཕྱི་ནང་གསང་བའི་དམ་ལས་འགལ་བ་དང༔ མ་འབྱོར་ཉམས་དང་ཆད་ལྷག་འཁྲུལ་པའི་ཚོགས༔ མཐོལ་ཞིང་བཤགས་ནས་མི་སྒྲིབ་ཚངས་པར་སྩོལ༔ ཨོྃ་བཛྲ་ས་ཏྭ་ས་མ་ཡ༔
སོགས? ཞེས་ཡིག་བརྒྱ་བཟླས༔ བརྒྱད་པ་རྟེན་ལ་བཞུགས་གསོལ་འདེབས་པ་ནི༔ ཨེ་མ་ཧོཿ མངོན་པར་དགའ་བའི་ཞིང་མཆོག་བདེ་བ་ཅན༔ རྣམ་དག་པདྨ་བཀོད་པའི་མཁའ་དབྱིངས་ནས༔ སྣང་མཐའ་འོད་མི་འགྱུར་ལ་གསོལ་བ་འདེབས༔ དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ རྔ་ཡབ་དཔལ་རི་ཟངས་མདོག་ཙིཏྟའི་དབྱིབས༔ ལྷུན་གྲུབ་པདྨ་འོད་ཀྱི་ཕོ་བྲང་ནས༔ ཨོ་རྒྱན་ཡབ་ཡུམ་རྣམས་ལ་གསོལ་བ་འདེབས༔
དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ ཡིད་བཞིན་འཁོར་ལོ་འདོད་རྒུ་འབྱུང་བའི་ཞིང༔ སྣང་སྲིད་དབང་དུ་འདུ་བའི་གནས་མཆོག་ནས༔ གཙོ་མཆོག་མཁའ་འགྲོ་ནོར་ལྷར་གསོལ་བ་འདེབས༔ དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ དེང་ནས་བཟུངས་ཏེ་བྱང་ཆུབ་སྙིང་པོའི་བར༔ བསོད་ནམས་ལོངས་སྤྱོད་འབད་མེད་འགྲུབ་པ་དང༔ མི་མཐུན་བདུད་བཞིའི་ཚོགས་ལས་རབ་རྒྱལ་ནས༔ ཚེ་དང་སྒྲུབ་པ་མཉམ་པར་མཛད་དུ་གསོལ༔ ཨོྃ་གུ་རུ་པདྨ་སརྦ་སིདྡྷི་ཛཿ
དགུ་པ་བརྟན་བཞུགས་དང་གཡང་སྐྱབས་སྐབས་ཡིན་ན་རྒྱས་གདབ་བྱ། བཅུ་པ་དཀྱིལ་འཁོར་བསྡུ་བ་ནི༔ ཧཱུྃ༔ གསང་འདུས་རང་བྱུང་དཔལ་ཆེན་ཕོ་བྲང་ལྷ༔ དཀྱིལ་འཁོར་མཐའ་ནས་འཁོར་བསྡུ་ཡུམ་ལ་བསྡུ༔ ཡུམ་ཡབ་ཧཱུྃ་ཐིམ་ཧཱུྃ་ཡང་དམིགས་མེད་ཀློང༔ ཀ་དག་རང་བྱུང་རང་ཤར་ཀློང་དུ་ཧོཿ ཨ་ཨཱཿ བཅུ་གཅིག་པ་བསྔོ་བ་ནི༔ ཧོཿ
དམིགས་མེད་རྒྱ་ཡན་ཆོས་ཉིད་རྒྱུ་ཡི་བསྔོ༔ རང་ཤར་རང་རྩལ་མ་འགགས་ལམ་གྱི་བསྔོ༔ སྣ་ཚོགས་སྤྲོས་བྲལ་ཀ་དག་འབྲས་བུ་བསྔོ༔ ཀུན་གཞི་སྐྱེ་མེད་འཁོར་འདས་གཅིག་ཏུ་བསྔོ༔ བཅུ་གཉིས་པ་སྨོན་ལམ་ནི༔ ཧོཿ སྲིད་པས་བསྡུས་པའི་མཐའ་ཡས་སེམས་ཅན་རྣམས༔ དབུལ་འཕོངས་པྲེ་ཏའི་འཆིང་བ་རབ་གྲོལ་ནས༔ དོན་གཉིས་བསོད་ནམས་འབྲས་བུ་ཚོགས་རྫོགས་ཏེ༔ མཐར་ཐུག་གུ་རུའི་གོ་འཕང་ཐོབ་གྱུར་ཅིག༔
བཀྲ་ཤིས་ནི༔ ཧཱུྃ༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ ཀ་དག་ལྷུན་གྲུབ་རྟོགས་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་འཆི་མེད་ཚེ་ཡི་ལྷ༔ གནས་ལུགས་རང་རྩལ་མངོན་རྫོགས་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང༔ ཚེ་རབས་གཏན་གྱི་བླ་མར་བཀྲ་ཤིས་ཤོག༔ ཟབ་རྒྱའི་བཀྲ་ཤིས་མཁའ་འགྲོ་ལས་ཀྱི་བདག༔ གསང་རྒྱུད་གདམས་པས་རྒྱུད་སྨིན་བཀྲ་ཤིས་ཤོག༔
དགོས་འདོད་ཀུན་འབྱུང་བླ་མ་ཡི་དམ་ཚོགས༔ ཟིལ་ནོན་དབང་སྡུད་པདྨ་རྒྱལ་པོ་རྩལ༔ མཁའ་འགྲོ་རྒྱ་མཚོའི་གནོད་སྦྱིན་ནོར་གྱི་བདག༔ ཕྱི་ནང་རྩ་གསུམ་ལྷ་ཡི་བཀྲ་ཤིས་ཤོག༔ ཅེས་པ་འདི་ཡང་གཞུང་ཉིད་ལ་རིགས་མཐུན་གྱི་ཆོ་ག་དག་ལས་ཁ་སྐོང་སྟེ༔ སྐྱིད་གྲོང་སྨྱོན་པས་ཁམས་གསུམ་བདེ་ལྡན་དཔལ་འཁྱིལ་དུ་བཀོད་པ་དགེ་བར་གྱུར་ཅིག༔ སརྦ་མངྒ་ལཾ།། །། ༈ གུ་རུ་ནོར་ལྷ་དབྱེར་མེད་ཀྱི་གཡང་འབོད་དངོས་གྲུབ་ཆར་འབེབས་ཞེས་བྱ་བ་བཞུགས་སོ༔ རྒྱལ་བ་ཀུན་གྱི་སྤྱི་གཟུགས་པདྨ་འབྱུང༔ གང་གི་ཐུགས་རྗེའི་རྣམ་རོལ་རྨད་པོ་ཆེ༔
མི་ཟད་རྒྱུན་གྱི་འཁོར་ལོས་ཕྱུག་པའི་ཕྱིར༔ དངོས་གྲུབ་འགུགས་པའི་ཆུ་རྒྱུན་འདི་ན་སྤྲོ༔ དེ་ཡང་གཡང་རྟེན་རྫས་གཏོར་སོགས༔ པདྨ་རྒྱལ་པོའི་སྤྱི་གཞུང་འགལ་མེད་ལེགས་པར་གྲུབ་ནས༔ ༈ དང་པོ་སྒབ་འདྲེ་བསེ་རག་བསྐྲད་པ་ནི། ཧཱུྃ༔ ང་ནི་དབང་དྲག་པདྨ་ཧེ་རུ་ཀཿ ཉོན་ཅིག་བསེ་རག་དབུལ་སྲི་ལྟོགས་འགོང་ཚོགས༔ དབུས་ཀྱི་རི་རབ་ལྷོ་ཕྱོགས་འཛམ་གླིང་འདིར༔ སྤྱི་མཐུན་ཆོས་ནོར་ལོངས་སྤྱོད་སྤེལ་བ་ལ༔
རང་རང་ལས་ཀྱི་དབང་གིས་མི་འཚམས་པའི༔ དབུལ་སྲི་མི་ལ་བསེ་རག་ཞེས་བྱ་བ༔ གང་གི་རྒྱུ་ནི་སེར་སྣའི་རང་གཟུགས་ཏེ༔ རྐྱེན་ནི་རྒྱུ་མཐུན་ཡི་དྭགས་ཡིད་ཀྱི་ལུས༔ སྣ་ཚོགས་གཟུགས་སུ་བརྫུ་ཞིང་དཔལ་གཡང་རྐུ༔ སྣོད་བཅུད་རྟེན་འབྲེལ་ལེགས་ཚོགས་སྤེལ་བ་ལ༔ བྱུར་དང་མི་ཁ་གོད་ཁ་གང་སྟོང་སོགས༔ རྣམ་ཀུན་བར་ཆད་སྣ་ཚོགས་སྒབ་འདྲེ་ལྡང༔ ལྟོགས་འགོང་དབུལ་སྲི་འབྱུང་པོའི་སྡེ་ཚོགས་ཀུན༔ ཚྭ་རམ་སྒོག་གཡེར་ལ་སོགས་མི་ཁའི་རྫས༔
རང་རང་ཡིད་མཐུན་ཡས་སྟགས་འདི་ལོངས་ལ༔ ལན་ཆགས་བུ་ལོན་འབྲེལ་ཐག་ཆོད་པར་གྱིས༔ མྱུར་དུ་མཐའ་ཡས་རྒྱ་མཚོའི་ཕ་མཐར་སོང༔ བསྒོ་བའི་བཀའ་ལས་འདའ་ན་ལུས་ངག་ཡིད༔ ཡི་དམ་དྲག་ཏུ་ཁྲོས་པའི་ཏིང་འཛིན་གྱིས༔ རྡུལ་ཕྲན་བཞིན་དུ་བརླག་པར་གདོན་མི་ཟ༔ དེ་བས་ད་ལྟ་ཉིད་དུ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔ ཨུ་ཙ་ཏ་ཡ་ཕཊ྄ཿ ཡེ་ཤེས་ལྔ་ཡི་སྲུང་འཁོར་བརྟན་པར་བསྒོམ༔
གཉིས་པ་དག་བྱེད་བསང་ཁྲུས་བྱ་བ་ནི༔ ཨོྃ་ཨཱཿཧཱུྃ༔ ལྷ་ཤིང་བསང་གིས་མི་བསངས་གང་ཡང་མེད༔ ཆབ་གཙང་ཁྲུས་ཀྱིས་མི་དག་གང་ཡང་མེད༔ གཙང་སྨེ་གཉིས་འཛིན་སེམས་ཀྱི་འཁྲུལ་སྣང་ཆར༔ བཙོག་མནོལ་དམེ་ཡུགས་མི་གཙང་གྲིབ་ཕོག་པ༔ ཕྱི་ནང་འབྱུང་འཁྲུགས་རྟེན་འབྲེལ་ཉེས་ཚོགས་ཀུན༔ འབྱུང་ལྔ་རྣམ་དག་ཡུམ་ལྔའི་མཁའ་དབྱིངས་ཀློང༔ ཆོས་ཉིད་རྣམ་དག་དབྱིངས་སུ་དག་གྱུར་ཅིག༔ ཨོྃ་ཨེ་ཧོ་ཤུདྡྷེ་ཤུདྡྷེ་སྭཱ་ཧཱཿ
ཡྃ་ཧོ་ཤུདྡྷེ་ཤུདྡྷེ་སྭཱ་ཧཱཿ བྃ་ཧོ་ཤུདྡྷེ་ཤུདྡྷེ་སྭཱ་ཧཱཿ རྃ་ཧོ་ཤུདྡྷེ་ཤུདྡྷེ་སྭཱ་ཧཱཿ ཨེ་ཡྃ་བྃ་ལྃ་རྃ་ཧོ་ཤུདྡྷེ་ཤུདྡྷེ་སྭཱ་ཧཱཿཨ་ཨ་སྭཱ་ཧཱ༔ ཞེས་གཏེར་ཁ་འོག་མ་སྐུ་དགོངས་ལས་སོ། དེ་ནས་ཚེ་བསོད་དཔལ་འབྱོར་མངའ་ཐང་དབང་བའི་གཅེས་ཕྲུག་ཕོ་མོ་རིགས་ལྡན་ཀྱི་ཕྱག་དུ་ལྕགས་ཀྱུ་ནེའུ་ལེའི་མདའ་དར་དང་པདྨའི་་ཞགས་པ་བཅས་ཐོགས། རྣལ་འབྱོར་སྒྲུབ་པ་པོའི་ཕྱག་ཏུ་རྔ་ཤིང་དང་དམ་ཚིག་རྡོ་རྗེ་རཏྣའི་ཞགས་པ་བཅས་ཐོགས་ལ་དབྱངས་སྙན་པོ་དང་བཅས་ནས་འདི་སྐད་དོ། ཧཱུྃ། ཆོས་དབྱིངས་ལྷུན་གྲུབ་བདེ་ཆེན་དབྱིངས་ཀྱི་མཁའ། ། ཀློང་ལྔ་ཟེར་ཐག་ཕྲེང་བའི་ཕོ་བྲང་ནས། །
སྐལ་ལྡན་སྨིན་གྲོལ་ལམ་ལ་འགོད་མཛད་པའི། ། རིག་འཛིན་བླ་མའི་ཐུགས་རྗེས་གཡང་ཁུག་ཅིག ། གཟུགས་འཛིན་བྲལ་བ་སེམས་ཉིད་རིག་པའི་མཁའ། རང་གསལ་རིག་པའི་ཆོ་རོལ་ཕོ་བྲང་ནས། རང་རིག་སངས་རྒྱས་ཆོས་སྐུར་གྲོལ་མཛད་པའི། སངས་རྒྱས་བྱང་སེམས་བྱིན་རླབས་གཡང་ཁུག་ཅིག ། མ་འགགས་ཤར་གྲོལ་རང་བྱུང་ཤར་བའི་མཁའ། ། མདོ་སྡེ་འདུལ་བ་ལུང་རིགས་ཕོ་བྲང་ནས། ། ཡོ་ག་རྣམ་གསུམ་ཆོས་ཀྱིས་སྨིན་མཛད་པའི། ། ཕྱག་རྫོགས་གཞི་གྲོལ་ཆོས་ཀྱི་གཡང་ཁུག་ཅིག །
བསྟན་པའི་བརྒྱུད་འཛིན་འཛམ་གླིང་ཡོངས་ཀྱི་མཁའ། ། སྙན་པའི་བ་དན་བསྒྲེངས་པའི་ཕོ་བྲང་ནས། ། མ་རིག་སེམས་ཅན་འཁོར་བ་སྟོངས་མཛད་པའི། ། སྐྱེས་ཆེན་ཚོགས་འདུས་དགེ་འདུན་གཡང་ཁུག་ཅིག ། ཐུགས་རྗེའི་རྩལ་ལས་གང་འདུལ་སྤྲུལ་པའི་ཀློང། ། རྒྱུད་སྡེ་བཞི་དྲུག་ཐེག་རིམ་དགུ་ཡི་ལྷ། ། སྲིད་པ་གསུམ་ན་སྟོབས་བཅུས་དབང་བསྒྱུར་བ། ། ཡི་དམ་ལྷ་ཚོགས་དངོས་གྲུབ་གཡང་ཁུག་ཅིག ། རྫུ་འཕྲུལ་ཤུགས་ཀྱིས་མཁའ་ལ་ལམ་ལམ་འགྲོ། ། རྩ་རླུང་ཐིག་ལེའི་དྭངས་མའི་སྲོག་འཛིན་མ། །
ཆོས་སྐུ་ཡུམ་ཆེན་རྒྱལ་ཀུན་བསྐྱེད་པའི་ཡུམ། ། མ་སྲིང་མཁའ་འགྲོས་རྟེན་འབྲེལ་གཡང་ཁུག་ཅིག ། སྔོན་ཚེ་རྒྱལ་བའི་བཀའ་བཏགས་དམ་གནས་པ། ། མཐུ་རྩལ་སྟོབས་ལྡན་ཤ་ཁྲག་སྲོག་ལ་རྔམ། ། དམ་སྲི་བདུད་རིགས་དགྲ་བགེགས་ཐལ་བར་བརླག ། ཆོས་སྐྱོང་སྲུང་མའི་མཐུ་རྩལ་གཡང་ཁུག་ཅིག ། ཤར་ཕྱོགས་མགྱོགས་མ་རྡོ་རྗེ་ལྕགས་ཀྱུ་མས། ། ཡུལ་འཁོར་སྲུང་དང་དྲི་ཟ་ལྷ་མི་བཅས། ། ཤར་ཕྱོགས་ལུས་འཕགས་གླིང་ལ་དབང་བསྒྱུར་བའི། ། ཕྱྭ་གཡང་དཔལ་འབྱོར་འདོད་རྒུ་འདིར་འདུས་ཤིག །
ལྷོ་ཕྱོགས་མགྱོགས་མ་རིན་ཆེན་ཞགས་པ་མས། ། འཕགས་སྐྱེས་པོ་དང་གཤིན་རྗེ་ལྷ་མི་བཅས། ། ལྷོ་ཕྱོགས་འཛམ་བུ་གླིང་ལ་དབང་བསྒྱུར་བའི། ། ཕྱྭ་གཡང་དཔལ་འབྱོར་འདོད་རྒུ་འདིར་འདུས་ཤིག ། ནུབ་ཕྱོགས་མགྱོགས་མ་པདྨ་ལྕགས་སྒྲོག་མས། ། སྤྱན་མི་བཟང་དང་ཀླུ་དབང་ལྷ་མི་བཅས། ། ནུབ་ཕྱོགས་བ་ལང་སྤྱོད་ལ་དབང་བསྒྱུར་བའི། ། ཕྱྭ་གཡང་དཔལ་འབྱོར་འདོད་རྒུ་འདིར་འདུས་ཤིག ། བྱང་ཕྱོགས་མགྱོགས་མ་རྒྱ་གྲམ་དྲིལ་བུ་མས། ། རྣམ་ཐོས་སྲས་དང་གནོད་སྦྱིན་ལྷ་མི་བཅས། །
བྱང་ཕྱོགས་སྒྲ་མའི་སྙན་ལ་དབང་བསྒྱུར་བའི། ། ཕྱྭ་གཡང་དཔལ་འབྱོར་འདོད་རྒུ་འདིར་འདུས་ཤིག ། དངོས་གྲུབ་བདག་མོ་ཀླུ་མོ་ནོར་སྐྱོང་མས། ། ལྷ་ཀླུ་མི་ཡི་མངའ་ཐང་ལོངས་སྤྱོད་སྲིད། ། ཚེ་དཔལ་མངའ་ཐང་སྙན་གྲགས་འདོད་དགུའི་དཔྱིད། ། ཕྱྭ་གཡང་དཔལ་འབྱོར་འདོད་རྒུ་འདིར་འདུས་ཤིག ། གཞན་ཡང་ལོ་ཟླ་ཚེས་ལ་དབང་བ་དང། ། ལོ་དང་སྤར་སྨེ་དུས་འཛིན་ས་ཡི་བདག ། ཆུ་ཚོད་འབྱུང་ལྔའི་ཁམས་དང་རྒྱུ་སྐར་གྱི། ། ཕྱྭ་གཡང་དཔལ་འབྱོར་འདོད་རྒུ་འདིར་འདུས་ཤིག །
སྡེ་དཔོན་སུམ་ཅུ་སྔགས་བདག་བཅོ་བརྒྱད་དང༌། ། དྲེགས་ཆེན་བཅོ་བརྒྱད་འཇིགས་དགུ་སྡེ་བརྒྱད་ཀྱིས། ། འཛམ་གླིང་སྲིད་པའི་ཡིད་ལ་གང་མོས་པའི། ། རྣལ་འབྱོར་བདག་གིས་དབང་དུ་འདུ་བར་མཛོད། ། ཕྱྭ་ཁུ་ཡེ་གཡང་ཁུ་ཡེ་ཧུ་ཡེ་གཡང་སྡུད་དོ། ཞེས་དང༌། དེ་ནས་བརྟན་བཞུགས་གསོལ་བ་ནི། ཨེ་མ་ཧོ། མངོན་པར་དགའ་བའི་ཞིང་མཆོག་བདེ་བ་ཅན། ། རྣམ་དག་པདྨ་བཀོད་པའི་མཁའ་དབྱིངས་ནས། །
སྣང་མཐའ་འོད་མའི་འགྱུར་ལ་གསོལ་བ་འདེབས། ། དབང་བཞི་བསྩལ་ཞིང་བརྟན་པར་བཞུགས་སུ་གསོལ། ། རྔ་ཡབ་དཔལ་རི་ལྷུན་གྲུབ་པདྨ་འོད། ། ཟངས་མདོག་ཙིཏྟའི་དབྱིབས་ཀྱི་ཕོ་བྲང་ནས། ། ཨོ་རྒྱན་ཡབ་ཡུམ་རྣམས་ལ་གསོལ་བ་འདེབས། ། དབང་བཞི་སྩལ་ཞིང་བརྟན་པར་བཞུགས་སུ་གསོལ། ། ཡིད་བཞིན་འཁོར་ལོར་འདོད་རྒུ་འབྱུང་བའི་གནས། ། དུག་ལྔ་རྣམ་དག་སྐུ་ལྔ་ལྷུན་གྱིས་གྲུབ། ། ཡེ་ཤེས་རྩལ་ལྔ་སྤྲས་པའི་ཕོ་བྲང་ནས། ། ཐོད་ཕྲེང་ཡབ་ཡུམ་རྣམས་ལ་གསོལ་བ་འདེབས། །
དབང་བཞི་སྩལ་ཞིང་བརྟན་པར་བཞུགས་སུ་གསོལ། ། ཡིད་བཞིན་འཁོར་ལོར་འདོད་རྒུ་འབྱུང་བའི་གནས། ། སྣང་སྲིད་དབང་དུ་འདུ་བའི་གནས་མཆོག་ནས། ། བརྟན་གཡོ་པདྨ་རྒྱལ་པོར་གསོལ་བ་འདེབས། ། དབང་བཞི་སྩལ་ཞིང་བརྟན་པར་བཞུགས་སུ་གསོལ། ། དེང་ནས་བཟུང་སྟེ་བྱང་ཆུབ་སྙིང་པོའི་བར། ། བསོད་ནམས་ལོངས་སྤྱོད་འབད་མེད་འགྲུབ་པ་དང༌། ། མི་མཐུན་བདུད་བཞི་ཚོགས་ལས་རབ་རྒྱལ་ནས། ། ཚེ་དང་སྒྲུབ་པ་མཉམ་པར་མཛད་དུ་གསོལ། ཨོྃ་གུ་རུ་པདྨ་སརྦ་སིདྡྷི་ཛཿ
བརྟན་བཞུགས་གསོལ་ནས་རྒྱས་གདབ་པ་ནི། ཧཱུྃ། མ་ཆགས་ཐོགས་མེད་འཁོར་ལོ་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། ། དགོས་འདོད་ཀུན་འབྱུང་ནོར་བུ་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། ། ཡིད་འོང་མཛེས་ལྡན་བཙུན་མོ་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། ། ཀུན་ལ་དབང་བསྒྱུར་བློན་པོ་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། །
ཐེག་ཆེན་སྟོབས་ལྡན་གླང་པོ་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། ། ཅང་ཤེས་ཤུགས་ལྡན་རྟ་མཆོག་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། ། ལོག་རྟོག་དཔུང་འཇོམས་དམག་དཔོན་རིན་པོ་ཆེ། ། གཡང་རྟེན་འཛུགས་སོ་གནས་འདིར་བརྟན་པར་བཞུགས། ། མི་འགྱུར་དབྱིངས་ཀྱི་སྣ་ཚོགས་རྡོ་རྗེ་ཡིས། ། ཀུན་ནས་ཀུན་ཏུ་བཟུང་ཞིང་རྒྱས་གཏབ་བོ། ཀྱཻ། བཀྲ་ཤིས་དང་པོའི་རྒྱལ་མཚན་གཅིག །
གསེར་ཉ་རིན་ཆེན་བཀྲ་ཤིས་གཉིས། ། ཆོས་དུང་གཡས་འཁྱིལ་བཀྲ་ཤིས་གསུམ། ། དྲི་མེད་པདྨ་བཀྲ་ཤིས་བཞི། ། ལྷུན་གྲུབ་བུམ་པ་བཀྲ་ཤིས་ལྔ། ། ཡིད་འཇོའི་དཔལ་བེའུ་བཀྲ་ཤིས་དྲུག ། མཁའ་ཡི་གདུགས་མཆོག་བཀྲ་ཤིས་བདུན། ། རྩིབས་སྟོང་འཁོར་ལོ་བཀྲ་ཤིས་བརྒྱད། ། མི་ཤིགས་གཡུ་དྲུང་བཀྲ་ཤིས་དགུ ། ཕྱྭ་གཡང་བརྟན་པར་བཞུགས་སུ་གསོལ། ། མི་ཆོད་མི་ཤིགས་རྒྱས་གདབ་བོ། །
རྩལ་ཆེན་ཁྱུང་དང་སྟོབས་ཆེན་སྡིག ། སྒོ་ལྷ་སྟག་གཡག་མཚམས་སུ་ནི། ། འབྱུང་པོ་ཞུགས་པའི་གོ་སྐབས་མེད། ། དེ་བས་སྲུངས་ཤིག་རྒྱས་གདབ་བོ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་རྒྱས་འདེབས་བསྔོ་སྨོན་སོགས་རྟེན་འབྲེལ་བཞིན་དུ་བྱ། གཡང་འགུགས་དངོས་གྲུབ་ཆར་འབེབས་ཞེས་པ་འདི། གུ་རུ་ནོར་ལྷ་དབྱེར་མེད་ཕྲིན་ཆོག་ཁ་སྐོང་དུ་རོང་སྨྱོན་པས་སྦྱར་བ་དགེ། བཀྲ་ཤིས་ཤོག། །། ༈ རབ་གནས་ཤིན་ཏུ་བསྡུས་པའི་ལུགས་ཉུང་གསལ་སྙིང་པོར་དྲིལ་བ་བཞུགས་སོ།།
ཨོཾ་སྭ་སྟི། འདིར་རྟེན་ལ་རབ་གནས་ཤིན་ཏུ་མགྱོགས་པར་བྱ་དགོས་ན། སྦྱོར་དངོས་རྗེས་གསུམ་གྱི་དང་པོ་ནི། བཛྲ་མ་ཧཱ་ཤྲཱི་ཧེ་རུ་ཀོ྅་ཧཾ། ཞེས་རང་ཉིད་གཉུགས་མའི་ཧེ་རུ་ཀ་ལམ་གྱི་གསལ། རྟེན་རྣམས་ལ། ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜ་ལ་ཕཊ྄་ཕཊ྄་ཕཊ྄་ཧ་ལ་ཧ་ལ་ཧ་ལ་ཧཱུྃ། ཞེས་དང༌། སུམྦྷ་ནིས་བགེགས་བསྐྲད། བཛྲ་རཀྵས་སྲུང་འཁོར་བསྒོམས་ལ།
གཉིས་པ་ནི། ཨོཾ་མ་ཧཱ་ཤཱུ་ནྱ་ཏ་སོགས། རྟེན་རྣམས་མི་དམིགས་སྟོང་པའི་ངང་ཉིད་ལས། ། སེངྒེ་གླང་ཆེན་རྟ་མཆོག་རྨ་བྱ་དང༌། ། ཤང་ཤང་རིན་ཆེན་པདྨ་ཉི་ཟླའི་སྟེང༌། ། རིགས་ཀྱི་ས་བོན་ཕྱག་མཚན་ཡོངས་གྱུར་ལས། ། རྣམ་སྣང་མི་བསྐྱོད་རིན་འབྱུང་སྣང་མཐའ་ཡས། ། དོན་གྲུབ་རང་འོད་རིག་མའི་བདེ་བས་དགྱེས། ། གཡས་པ་རང་རྟགས་གཡོན་པ་དྲིལ་བུ་འཛིན། ། ཞི་ཚུལ་མཚན་དཔེའི་དཔལ་འབར་རྒྱན་ཆས་སྒེག །
ཡེ་ཤེས་ལྔ་ལྡན་མུ་མེད་འོད་ཟེར་འབར། ། དབྱིངས་ནས་ཡེ་ཤེས་སྤྱན་དྲངས་གཉིས་མེད་བསྟིམ། ། གནས་གསུམ་སྐུ་གསུང་ཐུགས་ཀྱི་ཕྱག་རྒྱས་གདབ། ། དབང་ལྷའི་དབང་བསྐུར་ཡེ་ཤེས་དབུ་རྒྱན་གྱུར། ཨོཾ་ཨེ་ཧྱ་ཧི་བྷ་ག་ཝན་མ་ཧཱ་ཀ་རུ་ཎི་ཀ་དྲི་ཤྱ་ཧོཿ ས་མ་ཡ་སཏྭཾ་ཛཿ ཛཿཧཱུྃ་བཾ་ཧོཿ ཨོཾ་སརྦ་ཏ་ཐཱ་ག་ཏ་མ་ཧཱ་ཀ་རུ་ཎི་ཀ་ཡ་ཝཱཀྐ་ཙིཏྟ་བཛྲ་སྭ་བྷཱ་ཨཏྨ་ཀོ྅་ཧཾ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། ཨོཾ་ཧཱུྃ་ཏྲཱྃ་ཧྲཱིཿཨཱཿ
པཉྩ་ཀ་ལ་མུ་ཀུ་ཊ་ཨ་བྷི་ཥིཉྩ་མཾ། ཨོཾ་ཙཀྵུཿཙཀྵུཿས་མནྟ་ཙཀྵུ་ཤྭ་དྷ་ནི་སྭཱ་ཧཱ། ཞེས་སྤྱན་དྲངས་འགུགས་བསྟིམ་རྒྱས་གདབ་དབང་བསྐུར་སྤྱན་དབྱེ་བཅས་གྲུབ་ནས། ཕྱོགས་བཅུ་རབ་འབྱམས་རྒྱལ་བའི་ཞིང་ཁམས་ན། ། ཉེར་སྤྱོད་འདོད་ཡོན་རིག་མའི་བདེ་གར་སོགས། ། དངོས་དང་ཡིད་ཀྱིས་རྣམ་སྤྲུལ་ཇི་སྙེད་པས། ། རྒྱལ་བ་རྒྱ་མཚོའི་ཚོགས་རྣམས་མཆོད་པར་བགྱི། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ། ཞེས་མཆོད། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། །
གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་བསྟོད། ཅེས་བསྟོད། དེ་ནས་སྙིམ་པ་མེ་ཏོག་དང་བཅས་ཏེ་ཐལ་མོ་སྦྱར་ལ། ཇི་སྲིད་ས་ཆུ་མེ་དང་ནི། ། རླུང་གིས་བསྐལ་པའི་འཇིག་བར་དུ། ། སེམས་ཅན་ཀུན་གྱི་དོན་གྱི་ཕྱིར། ། བཅོམ་ལྡན་ཁྱོད་ནི་བཞུགས་པར་མཛོད། འདིར་ནི་རྟེན་དང་ལྷན་ཅིག་ཏུ། །
འཁོར་བའི་སྲིད་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། ཅེས་དང༌། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་ཡང་སྐུ་གསུང་ཐུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ་མཐར། ཡེ་དྷརྨ་དང༌།
ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མེ་ཏོག་འཐོར? གསུམ་པ་ནི། སླར་ཡང་ཐལ་མོ་སྦྱར་ལ། ས་དང་ཆུ་དང་མེ་རླུང་ལས། ། ལྷ་རྣམས་ཀུན་གྱིས་རྟེན་འདི་ལ། ། བསྐལ་པ་བརྒྱ་རུ་བསྲུང་བ་དང༌། ། དགྱེས་ཤིང་ཡིད་བཟང་གྱུར་པ་ཡིས། ། སློབ་དཔོན་ཡོན་གྱི་བདག་པོར་བཅས། ། ཀུན་ནས་ཞི་དང་རྒྱས་པ་དང༌། ། རྟག་ཏུ་བཀྲ་ཤིས་མཛད་དུ་གསོལ།
ཞེས་དང༌། འབད་དང་རྩོལ་བས་མ་གོས་པའི། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པས། ། བསམ་པ་འགྲུབ་པའི་བཀྲ་ཤིས་ཤོག ། ཅེས་དང༌། འཇིག་རྟེན་བདེ་ཞིང་སོགས་ཇི་ལྟར་རིགས་པའི་ཤིས་པ་བརྗོད་ཅིང་མེ་ཏོག་གི་ཆར་བསྙིལ་བར་བྱའོ། ཚུལ་འདི་ནི་རབ་གནས་ཀྱི་ཆོ་ག་དགེ་ལེགས་འདོད་འཇོ་ལས་ཤིན་ཏུ་བསྡུས་པའི་ཚུལ་གསུངས་པ་ཉིད་ལག་ཏུ་བླང་ཞིང་ཁྱེར་བདེ་བའི་སླད་དུ་ཟེ་ཆེན་པ་འགྱུར་མེད་པདྨ་བསྟན་འཛིན་གྱིས་བྲིས་པ་མངྒ་ལཾ།། །། ༈ བཀའ་བརྒྱད་གསང་བ་ཟིལ་གནོན་གྱི་ལས་ཚོགས་སྣང་བརྒྱད་ཀྱི་ཆོ་ག་ལྷ་འདྲེ་དགྱེས་པའི་མཆོད་སྤྲིན་བཞུགས་སོ། ༁ྂ༔
ན་མོ་པདྨ་ཀཱ་ར་ཡེ། འདིར་གསོན་གཤིན་གྱི་བྱ་བ་ཅི་བྱེད་ཀྱང་ལོ་ཟླ་ཞག་དུས་ཀྱི་ས་བདག་སྣང་སྲིད་ཡུལ་ལྷ་སོགས་ལ་གཏོར་མས་བརྔན་ཞིང་བཅོལ་བ་ནི། གཞི་དཀར་སྟེང་དུ་དཀར་གཏོར་དགུ་དང་སྲུང་བཞི་ཁྱུང་ཕག་བུམ་པ་འབྲུ་སྣ་ཤེལ་ཚིག་གསེར་སྐྱེམས་ཤིང་རྩི་རྒྱང་བུ་དར་ཚོན༔ གཞན་ཡང་ཧོ་ཡི་ཕྱག་རྒྱ་རུས་སྦལ་ཁོག་པ་སོགས་བཅའ་གཞི་ཚང་བར་བསགས་ལ༔ རང་ཉིད་འཇམ་དཔལ་ལམ་སྣང་སྲིད་ཟིལ་གནོན་གུ་རུ་པདྨའི་སྐུར་གསལ་ཞིང་མཆོད་རྫས་རྣམས་ཀྱི་འབག་པ་རྃ་ཡྃ་ཁྃ་གིས་བསང་༔ ཨོཾ་སྭ་བྷཱ་ཝས་སྦྱང་༔ སྟོང་པའི་ངང་ལས་མཆོད་རྫས་རྣམས་དག་པར་གྱུར༔ ན་མཿསརྦ་ཏ་ཐཱ་ག་ཏ་བྷྱོ? ཁཾ་སྭཱ་ཧཱ༔ འཇིག་རྟེན་དང་འཇིག་རྟེན་ལས་འདས་པའི་ལོངས་སྤྱོད་མི་ཟད་པ་ནམ་མཁའི་མཛོད་དུ་གྱུར༔ ཨོཾ་བཛྲ་ཨ་མྲྀ་ཏ? ནམ་མཁའི་མཛོད་དེ་ལས་སོ་སོའི་ཐུགས་བཞེད་ཅི་ལྟ་བའི་མོད་ལས་དབང་པོ་ལྔ་ཡི་བདུད་རྩི་དུག་ལྔའི་གསོས་སུ་གྱུར་པ་ཅི་ཡང་འགྱུར་བར་གྱུར༔
ན་མཿསརྦ་ཏ་ཐཱ་ག་ཏ་ཨཱ? མགྲོན་རྣམས་རང་རང་གི་མདུན་དུ་མཆོད་རྫས་ཅི་འདོད་པར་གསལ་བར་གྱུར༔ ཨོཾ་ཛྙཱ་ན་ཨཱ་ཝ་ལོ་ཀི་ཏི་ན་མཿས་མནྟ? བདག་གི་ལུས་ཞིང་གི་རྡུལ་གྱི་གྲངས་སུ་སོང་བས་ཡར་མཆོད་འོས་པ་དང་མར་སྙིང་རྗེའི་མགྲོན་ཐམས་ཅད་ལ་ཕམ་རྒྱལ་མེད་པར་བློ་ཁ་རྫོགས་པ་འབུལ་བར་གྱུར༔ ན་མཿས་མནྟ་བུདྡྷ་ནཾ? མགྲོན་ཐམས་ཅད་དམ་ཚིག་ལ་གནས་ནས་བདག་གི་སྡོང་གྲོགས་ཅི་དགོས་པ་ཐམས་ཅད་བྱེད་པར་གྱུར༔ ཧཱུྃ༔ སྲིད་པ་ཡེ་སྲིད་ཡེ་ཐོག་ཏུ༔ སྤྲོས་བྲལ་དངོས་མེད་མཐའ་ལས་འདས༔ རྟག་ཆད་མུ་བཞིའི་འདུ་འཕྲོས་ཀྱང་༔ སྣང་ཙམ་སྣོད་ཀྱི་འཇིག་རྟེན་ཆགས༔ དེ་སྲིད་རྟེན་འབྲེལ་བཅུ་གཉིས་ལས༔ འགྱུ་འགྲོས་རླུང་དང་དལ་གཅིག་ཏུ༔
ལོ་ཟླ་ཞག་དུས་རྒྱུ་བ་ཡི༔ གཟའ་དང་རྒྱུ་སྐར་ས་བདག་དང་༔ བརྟན་མ་དུས་འཛིན་གསང་ཉུལ་དང་༔ གཞན་ཡང་གདུག་སེམས་འཆང་བ་ཡི༔ སྒྲ་གཅན་ནག་པོ་གདོང་དགུ་དང་༔ ཟིན་ཕུང་གཡུ་མཛོད་སྔོན་མོ་དང་༔ གནམ་ཁྱི་ནག་པོ་མཆེ་བ་ཅན༔ ཧལ་ཁྱི་ནག་པོ་རལ་པ་ཅན༔ ཕུང་ཟོར་ནག་པོ་སྤུ་གྲི་ཅན༔ ཉི་མ་ནག་པོ་འདབ་མ་ཅན༔
ཟླ་བ་ནག་པོ་ཁ་དུག་ཅན༔ དུས་འཛིན་གསེར་གྱི་སྐ་རགས་ཅན༔ གཞན་ཡང་ཞག་དུས་འཁོར་བ་སོགས༔ གནམ་ལོ་རྒྱལ་པོ་ཟླ་བ་བློན༔ ཞག་དང་དམག་མི་དུས་ཚོད་མཚོན༔ སྤར་སྨེ་ས་འཛིན་གནས་བདག་སོགས༔ བྱམས་བརྩེ་སེམས་ཀྱི་འདིར་གཤེགས་ལ༔ རང་རང་མཐུན་པའི་དམ་རྫས་དང་༔ གསེར་སྐྱེམས་ཁྲི་དཀར་སྟོང་ནག་སོགས༔ གཟུགས་འགྲོས་ཡས་སྟགས་སྣ་ཚོགས་འབུལ༔
སྲིད་པའི་སྡེ་ཚོགས་དགྱེས་གྱུར་ནས༔ རོ་འདོན་གཤིན་འདོན་དུར་འདེབས་སོགས༔ དེ་རིང་རྒྱུ་སྦྱོར་ཡོན་བདག་གིས༔ བྱ་བ་ཅི་དང་ཅི་བགྱིས་ཀྱང་༔ ཀོ་ལོང་སྡོམས་ལ་རུ་ང་དང་༔ ཕྲག་དོག་གདུག་སེམས་མ་འཆང་བར༔ ཞི་བས་བདེ་ལེགས་ཕན་སེམས་ཀྱིས༔ སྙིང་རྗེས་ཕན་སེམས་བསམ་གྲུབ་ནས༔ ཕྱོགས་དང་གཡོ་འཁྲུག་ཞི་བར་མཛོད༔ ཨོཾ་ཡེ་དྷརྨཱ་དྷརྟུ་ཡ་བྷུཾ་མི་ས་མ་ཧོ་རཱ་ག་བོ་དྷི་སམྦྷ་ཡ་བྷ་ཝནྟུ་སྭཱ་ཧཱ༔
སྲུང་བཞི་འབུལ་བ་ནི༔ ཧཱུྃ༔ སྲིད་པའི་ཡེ་ཐོག་སྐུ་མཁར་གྱི༔ རིམ་པ་བཅུ་གསུམ་གོང་ཤེད་ན༔ ཚངས་པ་བརྒྱ་བྱིན་སྡེ་ཚོགས་ལ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་བྱ་ཁྱུང་ཁྲ་བོ་འབུལ༔ ཁྱུང་དམར་གཤོག་པ་མ་རྡེབས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་ཁྲོྃ་ག་རུ་ཊ་ཡེ་སྭཱ་ཧཱ༔
གནམ་གྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ སྟེང་ཕྱོགས་སུ་ཕུལ༔ ཧཱུྃ༔ ཤར་ཕྱོགས་ཤིང་གི་སྐུ་མཁར་ནས༔ སྐྱེད་བྱེད་ཤིང་གི་མི་བོ་ཆེ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་མཚལ་སྟག་སྐྱ་བོ་བསྔོ༔ སྟག་སྐྱས་ཁ་ནི་མ་གདངས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་ར་ཏྲི་མུ་པ་ལེ་ཡེ་སྭཱ་ཧཱ༔
ཤར་གྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་དུ་ཕུལ༔ ཧཱུྃ༔ ལྷོ་ཕྱོགས་མེ་ཡི་སྐུ་མཁར་ནས༔ གསོ་བྱེད་མེ་ཡི་མི་བོ་ཆེ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་གཡུ་འབྲུག་སྔོན་མོ་བསྔོ༔ གཡུ་འབྲུག་མཇུག་མ་མ་གཡུག་ཅིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་བྷུརྦ་ཏྲི་ས་ཡ་ས་མ་ཏི་སྭཱ་ཧཱ༔
ལྷོ་ཡི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ལྷོ་རུ་ཕུལ༔ ཧཱུྃ༔ ནུབ་ཕྱོགས་ལྕགས་ཀྱི་སྐུ་མཁར་ནས༔ བརྟན་པ་ལྕགས་ཀྱི་མི་བོ་ཆེ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་བྱ་ནི་ཟེ་དམར་བསྔོ༔ བྱ་དམར་གཤོག་པ་མ་སྤྲུགས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་བྷི་བྷུ་ས་ཧ་ཏི་ཏ་ཏྲི་ཡེ་སྭཱ་ཧཱ༔
ནུབ་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་ཏུ་ཕུལ༔ ཧཱུྃ༔ བྱང་ཕྱོགས་ཆུ་ཡི་སྐུ་མཁར་ནས༔ ཀུན་གསོ་ཆུ་ཡི་མི་བོ་ཆེ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་རུས་སྦལ་རྒྱ་བོ་བསྔོ༔ རུས་སྦལ་རྐན་སྒྲ་མ་རྡེབས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་སཾ་བྷཀྵ་ཀ་ཏཾ་ཛ་ཡ་སྭཱ་ཧཱ༔
བྱང་གི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་དུ་ཕུལ༔ ཧཱུྃ༔ འོག་ཕྱོགས་ས་ཡི་སྐུ་མཁར་ནས༔ འགྱུར་མེད་ལྷ་མོ་བསྟན་མ་ཆེ༔ འབྱུང་བ་ས་བདག་ཚོགས་ཀྱིས་བསྐོར༔ ཁྱེད་ལ་ཕག་དང་བུམ་པ་འབུལ༔ དུར་ཕག་ནག་པོ་མ་འཁུན་ཅིག༔ གནམ་ལོ་ས་བདག་འཁྲུགས་བཅོས་སོ༔ ཨོཾ་བྷཱུ་མི་པ་ཏི་ཡ་ས་དུ་ཧོ་སྭཱ་ཧཱ༔
འོག་གི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ འོག་ཕྱོགས་སུ་ཕུལ༔ དེ་ནས་ཤེལ་ཚིག་དང་འབྲུ་སྣ་གཏོར་མ་རྒྱང་བུ་དར་ཚོན་རྣམས་ཕྱོགས་མཚམས་སུ་རིམ་བཞིན་འབུལ་བ་ནི༔ ཧཱུྃ༔ ཤར་ཕྱོགས་འབྱུང་ལྔའི་སྟག་ཡོས་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་ཕུར་བུ་ཆེན་པོ་དང་༔ སྨིན་དྲུག་ལ་སོགས་ཤར་སྐར་དྲུག༔ སྤར་སྨེ་གསུམ་མཐིང་ཟིན་ལ་སོགས༔ ཤིང་གི་ཁམས་ལ་དབང་བ་རྣམས༔
དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་ཕྱོགས་སུ་ཕུལ༔ ཧཱུྃ༔ ཤར་ལྷོ་མཚམས་ནས་འབྱུང་ལྔའི་འབྲུག༔
ལོ་ཟླ་ཞག་དུས་ས་བདག་ཚོགས༔ གཟའ་རྒོད་སྒྲ་གཅན་སྐར་མ་སྐག༔ སྤར་སྨེ་བཞི་ལྗང་ཟོན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔
ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་ལྷོར་ཕུལ༔ ཧཱུྃ༔ ལྷོ་ཕྱོགས་འབྱུང་ལྔའི་སྦྲུལ་རྟ་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་ཉི་མ་མིག་དམར་དང་༔ རྟ་ཆེན་ལ་སོགས་ལྷོ་སྐར་དྲུག༔ སྤར་སྨེ་དགུ་དམར་ལི་ལ་སོགས༔ མེ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔
གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ལྷོ་རུ་ཕུལ༔ ཧཱུྃ༔ ལྷོ་ནུབ་མཚམས་ནས་འབྱུང་ལྔའི་ལུག༔ ལོ་ཟླ་ཞག་དུས་ས་བདག་ཚོགས༔
གཟའ་རྒོད་སྤེན་པ་ས་ག་དང་༔ སྤར་སྨེ་གཉིས་ནག་ཁོན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
ལྷོ་ནུབ་ཏུ་ཕུལ༔ ཧཱུྃ༔ ནུབ་ཕྱོགས་འབྱུང་ལྔའི་སྤྲེལ་བྱ་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་པ་ཝ་སངས་དང་ནི༔ སྣྲོན་ལ་སོགས་ཏེ་ནུབ་སྐར་དྲུག༔ སྤར་སྨེ་དྭ་དང་བདུན་དམར་སོགས༔ མེ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔
གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་ཏུ་ཕུལ༔ ཧྃའུ༔ ནུབ་བྱང་མཚམས་ནས་འབྱུང་ལྔའི་ཁྱི༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་མཇུག་རིང་བྱི་བཞིན་དང་༔
སྤར་སྨེ་དྲུག་དཀར་ཁེན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་བྱང་དུ་ཕུལ༔
ཧཱུྃ༔ བྱང་ཕྱོགས་འབྱུང་ལྔའི་ཕག་བྱི་བ༔ ལོ་ཟླ་ཞག་དུས་ས་བདག་ཚོགས༔ གཟའ་མཆོག་ཟླ་བ་ལྷག་པ་དང་༔ མོན་གྲེ་ལ་སོགས་བྱང་སྐར་དྲུག༔ སྤར་སྨེ་གཅིག་དཀར་ཁམས་ལ་སོགས༔ ཆུ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔
དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་དུ་ཕུལ༔ ཧཱུྃ༔ བྱང་ཤར་མཚམས་ནས་འབྱུང་ལྔའི་གླང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་རཱ་ཧུ་སྐར་བྲ་ཉེ༔ སྤར་སྨེ་བརྒྱད་དཀར་གིང་ལ་སོགས༔
ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་ཤར་དུ་ཕུལ༔ ཧཱུྃ༔
ཕྱོགས་བཞི་མཚམས་བརྒྱད་དབུས་གནས་པའི༔ ལོ་ཟླར་འཁོར་བའི་ས་བདག་དང་༔ གཟའ་དང་རྒྱུ་སྐར་འགྱུ་བ་སོགས༔ སྣང་སྲིད་ལྷ་སྲིན་སྡེ་བརྒྱད་དང་༔ ཉུལ་ལེ་བཅུ་གཉིས་འཁོར་བཅས་ཀྱིས༔ མཐུན་པའི་ཡས་སྟགས་འདི་བཞེས་ལ༔ དགྲ་དང་གཤེད་དུ་མ་འབེབས་ཤིག༔ ལྷ་དང་དཔལ་དུ་བསྐྱེད་པར་གྱིས༔ ཀོ་ལོང་རུ་ང་ཞི་བ་དང་༔ ཕྲག་དོག་གདུག་སེམས་མ་འཆང་ཅིག༔
ཨོཾ་མ་མ་ཀུན་ཏ་ཤྲ་བཱ་ཎ་ཡེ་སྭཱ་ཧཱ༔ དབུས་སུ་ཕུལ་ལོ༔ དེ་ནས་སྤར་ཁ་ཧོ་ཡི་ཕྱག་རྒྱ་ཕྱོགས་སུ་བསྟན་ཅིང་༔ ས་བདག་གི་སྒྲིབ་ཤིང་གཏོང་བ་ནི༔ ཧཱུྃ༔ སྔོན་ཚེ་སངས་རྒྱས་བཅོ་ལྡན་འདས༔ བྱང་ཆུབ་ཤིང་དྲུང་བཞུགས་པའི་ཚེ༔ འཁོར་འདས་གཉིས་ཀྱི་ས་མཚམས་གཟིགས༔ སྲིད་སྣང་ཚོགས་དྲུག་ཟིལ་གྱིས་མནན༔ སྣོད་ཀྱི་འགྱུ་བ་ཕྲ་རགས་བཅོམ༔
འབྱུང་ལྔའི་འཕྲོ་འདུ་དབང་དུ་བསྡུས༔ ཡེ་ཤེས་འབར་བའི་ཕྱག་རྒྱ་ཡིས༔ ལོ་ཟླ་སྙོམས་ཤིང་དགྲ་གཤེད་ཞི༔ དེ་བཞིན་དེ་རིང་རྒྱུ་སྦྱོར་གྱིས༔ ཡེ་ཤེས་ཧོ་ཡི་ཕྱག་རྒྱས་བསྡམས༔ དེ་འོག་བསམ་ཡས་མཆིམས་ཕུ་རུ༔ གཙུག་ལག་ས་འདུལ་བགྱིས་པའི་ཚེ༔ དྲེགས་འདུལ་པདྨ་འབྱུང་གནས་ཀྱིས༔ རྡོ་རྗེ་མི་ཤིགས་ཕྱག་རྒྱ་ཡིས༔ མྱང་འདས་སྣོད་བཅུད་ཤུགས་ལས་མནན༔
སྲིད་པ་གསུམ་གྱི་སྒྲིབ་ཤིང་གདབ༔ ལྷ་འདྲེས་འཁྲུགས་གྲོལ་གདུག་རྩུབ་ཞི༔ དེ་བཞིན་དེ་རིང་རྒྱུ་སྦྱོར་གྱིས༔ སྤར་ཁ་ཧོ་ཡི་ཕྱག་རྒྱས་བསྡམས༔ འབྱུང་བ་ཀུན་གྱི་ཕྲག་དོག་རྣམས༔ སྲུང་བ་འདི་ཡིས་ཞི་གྱུར་ཅིག༔ ལོ་ཡི་དགྲ་གཤེད་བསལ་དུ་གསོལ༔ ཨོཾ་ཤང་ཤང་ཤིང་ཤིང་དྷ་རོད་དྷ་ལ་མ་རུ་པ་ཡེ་ཨ་པར་ཡང་གྱང་ཏ་ཤྲཱི་སརྦ་ཨེ་ཧཾ་ཡ་ཏི་ཏྭ་ཤུདྡྷེ་ཧོ་ཛྙཱ་ན་བཛྲ་པཉྩ་ཡེ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་དང་གཤེད་ཁ་དུར་ཁ་བྱེ་བ་ཐམས་ཅད་ཞི་བར་གྱུར་ཅིག་སྭཱ་ཧཱ༔ ཞེས་པས་ཕྱོགས་སུ་འཛུགས༔
སྣང་བརྒྱད་སྙིང་པོ་ནི༔ ཨོཾ་ཨ་ཀ་ནི་ནི་ཀ་ནི་ཨ་བྱི་ལ་མཎྜ་ལེ་མཎྜ་ལེ་སྭཱ་ཧཱ༔ ཞེས་ཅི་ནུས་བཟླས་སོ༔ མཐར་བཀྲ་ཤིས་བརྗོད་ཅིང་ཕྲིན་ལས་ཀྱི་བྱ་བ་གང་དགོས་ལ་འཇུག་གོ༔ ༧ ཞེས་པ་འདི་བཀའ་བརྒྱད་གསང་བ་ཟིལ་གནོན་གྱི་ཞི་ཁྲོའི་གཞུང་ནས་ཁོལ་དུ་ཕྱུང་ཞིང་ཅུང་ཟད་ཁ་སབ་འོས་འདུག་པ་རང་བློས་བརྒྱན་ཏེ། བདག་ངག་དབང་དཀོན་མཆོག་བསྟན་རྒྱལ་གྱིས་སྦྱར་བས། ཉེས་མཆིས་རྩ་གསུམ་ཆོས་སྲུང་གཏེར་བདག་ཚོགས་ལ་བཤགས་ཤིང༌། དགེ་བའི་ཆ་མཆིས་རིས་མེད་འགྲོ་ལ་བསྔོ། སརྦ་མངྒ་ལཾ།། ༈ གཏོར་མ་ཆ་གསུམ་གྱི་རིམ་པ་ནི།
བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། རྡོ་རྗེ་ཐེག་པའི་དཀྱིལ་འཁོར་ཆེན་པོའི་ཆོ་གའི་སྐབས་སུ་ཆ་གསུམ་གཏོར་མ་རྒྱས་འབྲིང་བསྡུས་པའི་ཚུལ་ཇི་སྙེད་ཅིག་གསུངས་པ་ལས་འདི་ལྟར་ཤེས་པར་བྱ་སྟེ། རིན་པོ་ཆེ་ལ་སོགས་པའི་སྣོད་གསུམ་གྱི་དང་པོ་གཉིས་སུ་ཕྱོགས་སྐྱོང་དང་འབྱུང་པོ་སྤྱིའི་གཏོར་ཟླུམ་མཐེབ་སྐྱུ་ཅན་འབྲས་ཆན་ལ་ཕུག་སོགས་དཀར་ཞིང་གཙང་བའི་བཟའ་བཅའི་ཚོགས་ཀྱིས་བརྒྱན་པ་དང༌། གསུམ་པ་བགེགས་ཀྱི་གཏོར་མ་ཏིང་ལོ་ཆངས་བུ་ཅན་ཤ་ཆང་སོགས་ཀྱིས་སྦགས་པ་རྣམས་གྲལ་རིམ་གྱིས་བཤམས་ལ། བསངས་ཆུས་སྦྲན་ཏེ། རྡོ་རྗེ་གནོད་སྦྱིན་གྱི་རྒྱས། ཨོཾ་བཛྲ་ཡཀྵ་ཧཱུྃ། གིས་བསངས། རྡོ་རྗེ་མེའི་རྒྱས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫར་ཎ་ཧཱུྃ་ཕཊ།
ཞེས་དང༌། སྭ་བྷཱ་ཝ་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ཧོཿ ལན་གསུམ་གྱིས་ཐུན་མོང་དུ་བྱིན་གྱིས་བརླབ་བོ། དེ་ནས་གཏོར་མ་དང་པོ་ཕྱོགས་སྐྱོང་བཅུ་ལ་འབུལ་ཏེ། རང་གི་ཐུགས་ཀའི་ཧཱུྃ་གི་འོད་ཟེར་གྱིས་ཕྱོགས་སྐྱོང་འཁོར་བཅས་སྤྱན་དྲངས་པར་བསམས་ལ། རྡོ་རྗེ་དྲིལ་བུ་འཛིན་པས། ཕྱོགས་སྐྱོང་འཇིག་རྟེན་སྐྱོང་བ་དབང་དང་ལྡན། ། ཐུགས་རྗེ་ཐབས་མཁས་ཐུགས་དམ་དཀྱེལ་པོ་ཆེ། །
ལྷ་དང་དྲང་སྲོང་ཡི་དྭགས་སྲིན་པོ་ཀླུ། ། རིག་འཛིན་རྒྱལ་པོ་དང་ནི་གནོད་སྦྱིན་བདག ། དེ་དག་སོ་སོའི་དབང་པོའི་སྐུར་སྟོན་པ། ། ཕྱོགས་བཅུའི་འཇིག་རྟེན་སྐྱོང་བ་བཞུགས་སོ་འཚལ། ། བསྟན་པ་རྒྱས་པའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། ཨོཾ་ད་ཤ་དིཀ་ལོ་ཀ་པ་ལ་ས་པ་རི་ཝཱ་ར་ཨེ་ཧྱེ་ཧི་ཞེས་སྤྱན་དྲངས། པདྨ་ཀ་མ་ལ་ཡེ་སཏྭཾ་གྱིས་གདན་ཕུལ་ལ། ཨོཾ་ཨིནྡྲ་ཡ། ཨགྣ་ཡེ།
ཡ་མཱ་ཡེ། ནཻ་རི་དྱ། ཝ་རུ་ཎཱ་ཡ། ཝཱ་ཡ་ཝེ། ཀུ་བེ་རཱ་ཡ། ཨཱི་ཤ་ནཱ་ཡ། ཨཱུདྡྷཾ། བྲཧྨཱ་ཡ། སཱུརྻ་གྲ་ཧ་ཨ་དྷི་པ་ཏ་ཡེ། ཙནྡྲ་ནཀྵ་ཏྲ་ཨ་དྷི་པ་ཏ་ཡེ།
ཨ་དྷོ་པྲྀ་ཐི་ཝེ་བྷྱཿ ཨ་སུ་རེ་བྷྱཿ ནཱ་གེ་བྷྱཿ ས་པཱ་རི་ཝཱ་ར་ཨརྒྷཾ་སོགས་ཀྱིས་མཆོད། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨིནྡྲཱ་སོགས་སྔར་གྱི་སྔགས་མཐར། ན་མཿ སརྦ་ཏ་ཐཱ་ག་ཏེ་བྷྱོ་བི་ཤྭ་སོགས་བཏགས་པ་གསུམ་གྱིས་གཏོར་མ་ཕུལ་ལ། དབང་པོ་རྡོ་རྗེ་འཆང་བའི་ལྷ། ། ལྷ་ཡི་རྒྱལ་པོ་གདོན་གྱི་བདག །
ཤར་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མེ་དེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོ་གདོན་གྱི་བདག ། ལྷོ་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། །
བདེན་དང་བྲལ་བ་ལེགས་ལྡན་ལྷ། ། སྲིན་པོའི་རྒྱལ་པོ་གདོན་གྱི་བདག ། ལྷོ་ནུབ་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞགས་པ་ཐོགས་པ་ཆུ་ཡི་ལྷ། ། ཀླུ་ཡི་རྒྱལ་པོ་གདོན་གྱི་བདག ། ནུབ་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། རླུང་སྟེ་སྲོག་ཀྱང་འཛིན་པའི་ལྷ། ། རིག་འཛིན་རྒྱལ་པོ་གདོན་གྱི་བདག །
ནུབ་བྱང་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། གནོད་སྦྱིན་ལག་ན་དབྱུག་ཐོ་ཐོགས། ། ནོར་བསྲུང་རྒྱལ་པོ་གདོན་གྱི་བདག ། བྱང་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། དབང་དང་ལྡན་པ་འདྲེན་པའི་ལྷ། ། འབྱུང་པོའི་རྒྱལ་པོ་གདོན་གྱི་བདག ། བྱང་ཤར་དབང་ལྡན་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། །
སྟེང་གི་ཚངས་པ་ཆེན་པོ་དང༌། ། ཉི་མ་ཟླ་བ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། འོག་གི་ཀླུ་སྟེ་ས་ཡི་ལྷ། ། ས་འཛིན་ལག་པ་ཆེན་པོ་དང༌། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ཞེས་པས་བསྟོད། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། །
གཏོར་མ་ཕུལ་བ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོའི་བདག ། ཆུ་བདག་རླུང་བདག་ནོར་གྱི་བདག་པོ་དང༌། ། དབང་ལྡན་ལྷ་སྟེ་འབྱུང་པོའི་བདག་པོ་དང༌། ། སྟེང་གི་ཉི་ཟླ་ཚངས་པ་ཆེན་པོ་དང༌། ། ལྷ་རྣམས་ཀུན་དང་གང་དག་ས་སྟེང་ཀླུ། ། རི་ཡི་ལྷ་དང་གཙང་མའི་ཚོགས་བཅས་ལ། ། ས་ས་སོ་སོར་གཏོར་མ་ཕུལ་བ་རྣམས། ། རབ་ཏུ་དགྱེས་པ་ཡིས་ནི་བཞེས་ནས་ཀྱང༌། ། རང་རང་ཕྱོགས་སུ་ལེགས་པར་བཞུགས་ནས་སུ། །
རང་གི་བུ་སྨད་མཛའ་བཤེས་གཉེན་འདུན་དང༌། ། ནང་མི་དམག་དང་དཔུང་བཅས་ལྷན་ཅིག་ཏུ། ། མེ་ཏོག་དྲི་དང་བྱུག་པ་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་གསོལ་ཞིང་ལེགས་པར་བསྣམས་ནས་ཀྱང༌། ། བདག་གི་ལས་ཀྱི་འབྲས་བུ་མཆིས་པར་མཛོད། ཅེས་ཕྲིན་ལས་གསོལ། ཨོཾ་ད་ཤ་དིཀ་སོགས་ཀྱི་མཐར་གཙྪ་བཏགས་པས་གཤེགས་སུ་གསོལ། གཏོར་མ་གཉིས་པ་འབྱུང་པོ་སྤྱི་ལ་འབུལ་ཏེ། ལྷ་དང་ལྷ་མིན་གནོད་སྦྱིན་ལྟོ་ཕྱེ་གྲུལ། །
ནམ་མཁའ་ལྡིང་དང་འདབ་བཟང་ལུས་སྲུལ་པོ། ། དྲི་ཟ་སྲིན་པོ་གདོན་གྱི་རིགས་རྣམས་དང༌། ། གང་དག་ས་ལ་གནས་པའི་རྫུ་འཕྲུལ་ཅན། ། བུ་སྨད་བཅས་ཤིང་གཡོག་འཁོར་བཅས་པ་ལ། ། བདག་གི་པུས་མོ་ས་ལ་བཙུགས་ནས་ནི། ། ཐལ་མོ་སྦྱར་ནས་ཁྱོད་ལ་གསོལ་འདེབས་ཀྱིས། ། གསན་ནས་ཕན་གདགས་སླད་དུ་འདིར་གཤེགས་ཤིག ། ཨོཾ་སརྦ་ལོ་ཀ་པ་ལ་ཨེ་ཧྱེ་ཧི་སྤྱན་དྲངས། པདྨ་ཀ་མ་ལ་ཡེ་སཏྭཾ་གྱིས་གདན་ཕུལ། ཨོཾ་དེ་བ།
ནཱ་ག ། ཡཀྴ། རཀྴ། གནྡྷརྦ། ཨ་སུ་ར། ག་རུ་ཌ། ཀི་ནི་ར། མ་ཧོ་རཱ་ག ། མ་ནུ་ཥྱ། ཨ་མ་ནུ་ཥྱ།
ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། རྡོར་ཐལ་གྱེན་དུ་ཕྱེ་སྟེ་ཨོཾ་དེ་བ་སོགས་སྔར་གྱི་སྔགས་མཐར་ན་མཿསརྦ་སོགས་བཏགས་པ་གསུམ་གྱིས་གཏོར་མ་ཕུལ་ལ། འབྱུང་པོ་གང་དག་རི་རབ་སྟེང་གནས་དང༌། ། དགའ་བའི་ཚལ་དང་ལྷ་ཡི་གནས་རྣམས་དང༌། ། ཤར་ནུབ་རི་དང་ཉི་ཟླའི་ཁྱིམ་རྣམས་དང༌། རི་བོ་ཀུན་ལ་གང་དག་གནས་པ་དང༌། ། རིན་ཆེན་གླིང་ན་ལྷག་པར་གང་གནས་དང༌། ། ཆུ་བོ་ཀུན་དང་ཆུ་ཡི་མདོ་རྣམས་དང༌། ། མཚོ་དང་རྫིང་བུ་ལྟེང་ཀ་ཆུ་ངོགས་དང༌། ། གཡའ་ཆུ་བསིལ་མ་ཅན་ན་གང་གནས་དང༌། །
གྲོང་དང་ཕྱུགས་ལྷས་གྲོང་ཁྱེར་སྟོང་བ་དང༌། ཁང་སྟོང་དག་དང་ལྷ་ཡི་ཁང་པ་དང༌། ། གཙུག་ལག་ཁང་དང་མཆོད་རྟེན་གནས་རྣམས་དང༌། ། དཀའ་ཐུབ་གནས་དང་གླང་ཆེན་བྲེས་རྣམས་དང༌། ། རྒྱལ་པོའི་དཀོར་ཁང་དག་ན་གང་གནས་དང༌། ། ལམ་སྲང་སུམ་མདོ་དང་ནི་བཞི་མདོ་དང༌། གང་དག་ལམ་པོ་ཆེ་དང་ཤིང་གཅིག་དྲུང༌། ། དུར་ཁྲོད་ཆེན་པོ་ནགས་ཚལ་ཆེན་པོ་དང༌། ། སེངྒེ་དྲེད་དང་གཅན་གཟན་གནས་རྣམས་དང༌། ། འབྲོག་ཆེན་འཇིགས་སུ་རུང་བར་གང་གནས་དང༌། །
གང་དག་གླིང་མཆོག་དག་ན་གནས་པ་དང༌། ། ལྷུན་པོ་དུར་ཁྲོད་དག་ན་གནས་པ་རྣམས། ། རབ་ཏུ་དགྱེས་ཤིང་མགུ་བར་གྱུར་ནས་སུ། ། ཕྲེང་བ་དྲི་དང་བྱུག་པ་མེ་ཏོག་དང༌། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་གསོལ་ཞིང་ལེགས་པར་བསྣམས་ནས་ཀྱང༌། ། བདག་གི་ལས་ཀྱི་འབྲས་བུ་མཆིས་པར་མཛོད། ཅེས་ཕྲིན་ལས་བཅོལ། ཡེ་དྷརྨཱ་དང༌། སྡིག་པ་ཅི་ཡང་མི་བྱ་སྟེ། །
དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ཞེས་ཆོས་ཀྱི་སྦྱིན་པ་བྱ། ཨོཾ་སརྦ་ལོ་ཀ་པཱ་ལ་གཙྪ། ཞེས་གཤེགས་སུ་གསོལ། གསུམ་པ་བགེགས་ལ་བསྔོ་སྟེ། བཛྲ་མ་ཧཱ་ཤྲཱི་ཧེ་རུ་ཀོ྅ཧཾ། རང་ཉིད་རྡོ་རྗེ་ཁྲོ་བོའི་ང་རྒྱལ་དང་ལྡན་པས་ཧཱུྃ་མཛད་ཀྱི་ཕྱག་རྒྱ་བཅིངས་ཏེ། ན་མོ།
རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། གསང་སྔགས་རིགས་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི་བདེན་པ་དང༌། བདེན་པ་ཆེན་པོའི་བྱིན་གྱིས་བརླབས་ཀྱིས་བགེགས་ཀྱི་རིགས་གང་ཡིན་པ་དེ་དག་ཐམས་ཅད་སྐད་ཅིག་ཡུད་ཙམ་ལ་འདིར་མཆིས་པར་གྱུར་ཅིག ། ཨོཾ་ཌཱཀྐི་ཧཱུཾ་ཛཿ ཞེས་པས་སྤྱན་དྲངས། ཨོཾ་གུཾ་ཀ་རི་གུཾ་ཀ་རི་སྭཱ་ཧཱ། ཨོཾ་པི་ཙི་པི་ཙི་སྭཱ་ཧཱ།
ཨོཾ་གུཾ་གུཾ་སྭཱ་ཧཱ། སརྦ་བིགྷྣཾན་གྲྀཧྣ་དཾ་ཨརྒྷཾ་སོགས་ཀྱིས་མཆོད། རྡོར་ཐལ་སེ་གོལ་བཅས་པས་ཨོཾ་གུཾ་ཀ་རི་སོགས་གོང་གི་སྔགས་མཐར་སརྦ་བིགྷྣན་ན་མ༔ སོགས་གསུམ་གྱིས་གཏོར་མ་སྦྱིན་ལ། གང་ཞིག་མཚན་མོ་རྒྱུ་བ་ཡི། ། འབྱུང་པོ་རྣམས་དང་ཤ་ཟ་དང༌། ། སྲིན་པོ་ཤ་རྗེན་ཟ་བ་དང༌། ། སེམས་ཅན་རྣམ་པ་སྣ་ཚོགས་པ། ། ལྗོན་ཤིང་གེལ་པ་སོགས་གནས་དང༌། ། དེ་དང་དེ་ལ་གཏོར་མ་ནི། །
བཟའ་བ་ཤ་ཆང་ལ་ཕུག་བཅས། ། འབྲས་ཆན་འབྲས་བུ་མང་པོ་ཡིས། ། མཆོད་པ་འདི་ཡིས་མགུ་བྱོས་ལ། ། གནོད་པའི་བསམ་པ་ཞི་བ་དང༌། ། བདག་ཅག་རྣམས་ལ་ཕན་པའི་ཡིད། ། དེ་རིང་ཕྱིན་ཆད་བསྐྱེད་པར་གྱིས། ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། ། དུལ་ཞིང་ཡང་དག་སྡོམ་ལ་ཚངས་པར་སྤྱད། ། འབྱུང་པོ་ཀུན་ལ་ཆད་པ་སྤངས་པ་སྟེ། ། དགེ་སློང་དགེ་སྦྱོང་དེ་ཡིན་བྲམ་ཟེའང་དེ། །
མཚོན་ཆས་མི་འཇིགས་གང་ཡང་མེད། ། འཚོ་བའི་སྲོག་ལ་ཀུན་ཀྱང་འཛེམས། ། རང་གི་ལུས་ལ་དཔེ་ལོང་ལ། ། གཞན་ལ་གནོད་པ་མ་བྱེད་ཅིག ཨོཾ། ཆེན་པོའམ་ཆུང་ངུ་གང་དག་གིས། ། ལུས་ལ་མངོན་པར་གནོད་གྱུར་པའི། ། ནད་དེ་ཉེ་བར་ཕྱུངས་ནས་སུ། ། གདོན་དེ་རང་གི་གནས་སུ་དེངས། ། དེ་ལྟར་བདག་གིས་ཅི་ནུས་ཀྱིས། །
མཆོད་དང་བསྙེན་བཀུར་བྱས་པ་ཡིས། ། དམ་ཚིག་ལ་ནི་གནས་ནས་སུ། ། བདག་གི་བསམ་པ་སྐོང་བར་མཛོད། ། རྟག་ཏུ་དམ་ཚིག་ལ་གནས་ཤིང༌། ། འདིར་ནི་སེམས་ཅན་ཐམས་ཅད་ཀྱི། ། ནད་དེ་རབ་ཏུ་སོལ་མཛོད་ལ། ། གདོན་རྣམས་རང་གི་གནས་སུ་སོང༌། ཞེས་དང༌། ཆོས་ཀྱི་སྦྱིན་པ་གོང་བཞིན་བྱས་ལ། སརྦ་བིགྷྣཾ་གཙྪས་གཤེགས་ཤིང༌།
གང་དག་གདུག་ཅིང་རྩུབ་པའི་སེམས་འཆང་བ་ཐམས་ཅད་རྡོ་རྗེ་ཁྲོ་བོའི་སྦྱོར་བས་ཧཱུྃ་བཞི་པའི་སྔགས་དང་རོལ་མོའི་སྒྲ་དྲག་པོས་བསྐྲད་པར་བྱ་ཞིང་གཏོར་མ་རྣམས་གཙང་སར་རིམ་པ་བཞིན་དོར། སླར་ཡང༌། འབྱུང་པོ་གང་དག་འདིར་ནི་ལྷགས་གྱུར་ཏམ། ། ས་འམ་འོན་ཏེ་བར་སྣང་འཁོད་ཀྱང་རུང༌། ། སྐྱེ་རྒུ་རྣམས་ལ་རྟག་ཏུ་བྱམས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག ། ཅེས་སྨོན་ལམ་གདབ་པར་བྱའོ། ། གཏོར་མ་ཆ་གསུམ་གྱི་ཆོ་ག་འདི་ནི་སྔ་འགྱུར་བཀའ་མའི་ཡིག་ཆ་དུ་མ་དང༌། སྒྲུབ་ཆེན་བདེ་གཤེགས་འདུས་པའི་གཏོར་ཆོག་སོགས་ལས་བཏུས་ཤིང༌། ཕྱི་འགྱུར་བའི་ལུགས་དང་ཡང་མི་འགལ་བར་མཚུངས་པར་བྱས་ཏེ་ཤཱཀྱའི་དགེ་བསྙེན་རིག་པ་འཛིན་པ་འགྱུར་མེད་རྡོ་རྗེས་སྦྱར་བའོ།།
༈ ཨོ་རྒྱན་རྩ་གསུམ་གླིང་པའི་རིང་ལུགས་རྒྱུན་གསོལ་ཕྱོགས་བསྡུས་ཅུང་ཟད་རྒྱས་པའི་ལུགས་སུ་བཀོད་པ་ཕྲིན་ལས་སྲིད་ཞི་ཀུན་ཁྱབ་ཅེས་བྱ་བ་བཞུགས་སོ། ན་མ་ཤྲཱི་བཛྲ་དྷརྨ་པཱ་ལ་ཡེ། སྐྱེ་མེད་ཆོས་དབྱིངས་མཁའ་ལས་འགག་མེད་སྙིང་རྗེ་ཁྲོས་པའི་རྩལ་ཆེན་གྱིས། ། ཤུགས་སྒྲོལ་དམོད་པའི་འབྲུག་སྟོང་ལྡིར་ཞིང་དྲག་ཤུལ་ཐོག་རྒོད་བྱེ་བའི་ཆར། ། ཅིག་ཅར་བསྙིལ་ལས་སྲིད་གསུམ་གདུག་པ་ཐལ་བར་བརླག་དང་ཆབ་གཅིག་ཏུ། ། བསྟན་པའི་རྒྱལ་མཚན་སྲིད་ཞིའི་བླ་རུ་སྒྲེང་མཛད་དམ་ཅན་ཚོགས་རྣམས་རྒྱལ། ། དེ་ལ་འདིར་ཨོ་རྒྱན་རྩ་གསུམ་གླིང་པའི་རིང་ལུགས་རྡོ་རྗེ་ཆོས་སྐྱོང་རྒྱ་མཚོ་ཕྲིན་ལས་བསྐང་གསོལ་རྒྱས་པ་བཀླག་ཆོག་ཏུ་འགོད་པ་ལ། རྡོ་རྗེ་ཆོས་སྐྱོང་རྣམས་ཀྱི་བཀའ་ཡིས་གནང་བ་སྩལ་དུ་གསོལ། དེ་ལའང་སྦྱོར་དངོས་རྗེས་གསུམ་གྱི། ཐོག་མར་སྦྱོར་བ་བཅའ་བཤམས་ཀྱི་བཀོད་པ་དང༌།
དངོས་གཞི་ཕྲིན་ལས་ཀྱི་ཆོ་ག་ནག་འགྲོས་སུ་བཀོད་པ་གཉིས་ལ། དང་པོ་བཅའ་ཤོམ་གྱི་རིམ་པ་ནི་ཟུར་གསལ་ལྟར་བྱས་ལ། གཉིས་པ་དངོས་གཞི་ལ་གོང་གནོན་ཡི་དམ་རྒྱས་བསྡུས་སྐབས་དང་བསྟུན། བསྡུས་པའི་དབང་དུ་བྱས་ན། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔
ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གུ་རུ་པདྨ་སིདྡྷི་ཧཱུྃ༔ དཔལ་ཆེན་རྡོ་རྗེ་གཞོན་ནུའི་དགོངས་པ་ཡིས༔ ལྷུན་གྲུབ་ཕྱག་རྒྱ་ཆེན་པོའི་རིག་འཛིན་དང་༔ རྡོ་རྗེ་ཐོད་ཕྲེང་རྩལ་ལ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཕྲིན་ལས་བརྒྱུད་པའི་བླ་མ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཀུན་བཟང་རྡོར་སེམས་དགའ་རབ་ཤྲཱི་སིང༌། །
པདྨ་ཀཱ་ར་རྗེ་འབངས་ཉི་ཤུ་ལྔ། ། སོ་ཟུར་གནུབས་གཉགས་གཏེར་སྟོན་བརྒྱ་རྩ་བརྒྱད། ། དུས་གསུམ་རིག་འཛིན་རྩ་བརྒྱུད་བླ་མ་རྣམས། ། ངོ་བོ་གཅིག་བསྡུས་ཨོ་རྒྱན་རིན་པོ་ཆེ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། ཕྱི་ནང་གསང་བའི་བར་ཆད་ཞི་བ་དང༌། ། ཆོས་སྐྱོང་བྲན་དུ་ཁོལ་བར་བྱིན་གྱིས་རློབས། ། རང་བཞིན་ཆོས་ཀྱི་དབྱིངས་ལས་མ་གཡོས་ཀྱང༌། ། འབར་བའི་ཆོ་འཕྲུལ་གར་གྱི་རོལ་པ་ཡིས། ། རྣམ་འཕྲུལ་དུ་མས་སངས་རྒྱས་བསྟན་པ་སྲུང༌། །
མ་མགོན་ལྕམ་དྲལ་དམ་པའི་ཆོས་སྐྱོང་རྣམས། ། ངོ་བོ་གཅིག་བསྡུས་ཨོ་རྒྱན་རིན་པོ་ཆེ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། ཕྱི་ནང་གསང་བའི་བར་ཆད་ཞི་བ་དང༌། ། ཆོས་སྐྱོང་བྲན་དུ་ཁོལ་བར་བྱིན་གྱིས་རློབས། ། དེ་ལྟར་རྩེ་གཅིག་གསོལ་བ་བཏབ་པའི་མཐུས། ། ཕྱི་ནང་བར་ཆད་བདུད་སྡེའི་གཡུལ་ངོ་ལས། ། རྣམ་རྒྱལ་དཔའ་བོ་ཁྲག་འཐུང་ཧེ་རུ་ཀའི། གོ་འཕང་དམ་པ་ཚེ་འདིར་ཐོབ་གྱུར་ཅིག ། ཅེས་ཀ་མ་རཱ་ཛ་དཱི་པས་ཡིག་རྙིང་ལས་ཁ་བསྒྱུར་ཏེ་བྲིས་པ་དགེ། །།
༈ རྡོ་རྗེ་ཕུར་པའི་བླ་མ་བརྒྱུད་པའི་གསོལ་འདེབས་ནི། རིགས་ཀུན་ཁྱབ་བདག་ཀུན་བཟང་ཧེ་རུ་ཀ ། དགོངས་བརྒྱུད་རྡོར་སེམས་བརྡ་བརྒྱུད་དགའ་རབ་རྡོར། ། སྙན་བརྒྱུད་སྟོན་པ་འཇམ་དཔལ་བཤེས་གཉེན་ཞབས། ། ཚིག་གི་བརྒྱུད་པ་ཤྲཱི་སིངྷ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། དོན་གྱི་བརྒྱུད་པ་པྲ་ཆེན་ཧསྟཱིའི་ཞབས། ། གཏེར་རྒྱའི་བརྒྱུད་པ་གོ་བྱི་དེ་མ་ལྕམ། ། བྱིན་རླབས་དབང་བསྐུར་བརྒྱུད་པ་པདྨ་འབྱུང༌། ། དམ་རྫས་ཤོག་སེར་བརྒྱུད་པ་མཚོ་རྒྱལ་མར། །
གསོལ་བ་འདེབས་སོ? ། སྨོན་ལམ་ལུང་བསྟན་བུདྡྷ་ཛྙཱ་ནའི་མཚན། ། ཟབ་མོ་གཏེར་གྱི་བརྒྱུད་པ་རྩ་གསུམ་གླིང༌། ། སྨིན་གྲོལ་བཀའ་གཏད་བརྒྱུད་པ་ཏྲ་ཡ་སོགས། ། ཆོས་བདག་ལུང་བསྟན་ཛྙཱ་ན་དྷྭ་ཛ་ལ། ། གསོལ་བ་འདེབས་སོ? ། ཡང་དག་རྡོ་རྗེ་གསལ་བྱེད་ཧེ་རུ་ཀ ། ཆེ་མཆོག་ཡབ་ཡུམ་བཛྲ་ཀུ་མཱ་ར། ། འཁོར་ལོ་རྒྱས་འདེབས་ཀཱི་ལ་རིགས་བཞི་དང༌། ཁྲོ་བཅུ་ཡབ་ཡུམ་ཕྲ་ཐབས་འཁོར་བཅས་ལ། །
གསོལ་བ་འདེབས་སོ? ། དབང་ཕྱུག་ཉེར་བརྒྱད་སྒོ་སྐྱོང་ཆེན་མོ་བཞི། ། ཤྭ་ན་ས་བདག་རེ་ཏི་གིང་བདུད་སོགས། ། བཀའ་གཏེར་སྲུང་མ་ཡོངས་རྫོགས་སྤྲུལ་འཁོར་བཅས། ། སྣང་སྲིད་ཕུར་པའི་དཀྱིལ་འཁོར་རོལ་པ་ལ། ། གསོལ་བ་འདེབས་སོ? ། རྫས་ཀྱི་ཕུར་བུས་མ་རིག་གདོན་བགེགས་བསྐྲད། ། ཐུགས་རྗེའི་ཕུར་བུས་རིགས་དྲུག་གནས་ནས་སྒྲོལ། ། བྱང་སེམས་ཕུར་བུས་ཟུང་འཇུག་མཁའ་དབྱིངས་སྦྱོར། ། ཆོས་དབྱིངས་ཕུར་བུས་ཕྱིར་མི་ལྡོག་པའི་སར། །
སྐུ་གསུམ་ཕུར་བུས་ཁམས་གསུམ་བསྒྲལ་ནུས་ཤོག ། དེ་སྐད་རང་གིས་ངག་འདོན་བྱ་བའི་ཆེད་དུ་ཀུ་མཱ་རིའི་ས་མ་དྷི་ལ་གནས་པ་དད་པའི་ཚུལ་ལྡན་ཨཽ་ཌི་མིང་གིས་བྲིས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ ལས་བྱང་ཕྲིན་ལས་རྒྱུན་ཁྱེར་ཡིད་བཞིན་ནོར་བུ་བཞུགས་སོ༔ དཔལ་ཆེན་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མ་བདག་འདྲ་རྡོ་རྗེ་ཐོད་ཕྲེང་རྩལ༔ ཡང་ཟབ་སྒྲུབ་པ་སྙིང་གི་ཐིག་ལེ་ལས༔ གསང་བའི་ལས་བྱང་ཡིད་བཞིན་ནོར་བུ་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔
ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཡང་མཐའ་དུས་ཀྱི་ཐ་མ་ལ༔ བདུད་རིགས་སེམས་ཅན་དམུ་རྒོད་རྣམ་རྟོག་རགས༔ དེ་ཡི་རྐྱེན་གྱིས་དུག་ལྔའི་ཆོས་ཤིག་དར༔ གསང་སྔགས་ཆོས་ཀྱི་སྒྲོམ་བུ་བུན་ལྟར་གཏོར༔ སྡུག་བསྔལ་རྣམ་སྨིན་ལས་དབང་ཟད་མཐའ་མེད༔ སེམས་ཅན་སྐྱབས་མེད་དབུལ་ཕོངས་ཨ་ཙ་མ༔ གང་ཕྱིར་པད་འབྱུང་ང་ཡི་སྨོན་ལམ་གྱིས༔ གནུབས་ཀྱི་ལོ་ཙཱ་བུདྡྷ་ཛྙཱ་ན་འདི༔ སྐྱེ་བ་དུ་མར་སེམས་ཅན་འགྲོ་དོན་བྱེད༔
ལན་གཅིག ཡུལ་གྱི་སྟོད་དག་ལ༔ པདྨ་གཏེར་བདག་གླིང་ཞེས་ཡོངས་གྲགས་ནས༔ བོད་འབངས་སྐྱོབ་པའི་གཏེར་ཁ་དཔག་མེད་འབྱིན༔ མ་འོངས་དེ་དུས་ཟབ་ཆོས་འདི་འབྱུང་སྟེ༔ འབྲེལ་ཚད་བྱང་ཆུབ་ཐོབ་པར་ལུང་ཡང་བསྟན༔ བཀའ་ཡི་རྒྱ་འདི་མ་མོ་གསུམ་གྱིས་སྲུངས༔ གཏེར་མིན་བདུད་རིགས་ལག་ཏུ་མ་སྤྲོད་པར༔ པད་འབྱུང་ང་ཡི་ཐུགས་སྲས་དེ་དང་སྤྲོད༔ གནས་ཆེན་ཤ་འུག་སྟག་སྒོརྀ་ཨཚ་རྒྱ༔
སྒྲ་གཅན་མེ་རླུང་གྭའུ་དམར་ནག་རྒྱ༔ དང་པོ་ཐུན་མོང་སྔོན་འགྲོ་བཅུ་བཞི་དང་༔ དངོས་གཞིར་ཉེར་གཅིག་རྗེས་ལ་བཅུ་གཉིས་སོ༔ དང་པོ་རྒྱུད་དང་དབྱེར་མེད་སྔོན་འགྲོ་ནི༔ དང་པོ་སྐྱབས་འགྲོ་ནི༔ ན་མོ༔ གདོད་ནས་ལྷུན་གྲུབ་གཉུག་མའི་རྩ་བ་གསུམ༔ ཀུན་ཏུ་རང་སེམས་མ་གཡོས་སྐྱབས་སུ་མཆི༔ གཉིས་པ་སེམས་བསྐྱེད་ནི༔ ཧོཿ
འཁོར་འདས་མཉམ་ཡངས་ཕྱོགས་ལྷུང་བྱེ་བྲག་གནད༔ ལེགས་པར་རྟོགས་པའི་དེ་བཞིན་སེམས་བསྐྱེད་དོ༔ གསུམ་པ་བགེགས་དགུག་པ་ནི༔ ཧཱུྃ༔ ང་ཉིད་ཡེ་ནས་རྡོ་རྗེ་གཞོན་ནུའི་སྐུ༔ ཐུགས་རྗེའི་རང་རྩལ་འགྱེད་པ་ཕོ་ཉའི་ཚོགས༔ བར་མེད་ཁྱབ་པས་བགེགས་ཚོགས་མ་ལུས་ཀུན༔ ཨ་འཐས་གཞོམ་ཕྱིར་གཏོར་མ་ལེན་པར་ཁུག༔ ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ གཉིས་འཛིན་རུ་ཏྲ་ཨ་ཀརྵ་ཡ་ཛཿ
བཞི་པ་བགེགས་བསྐྲད་པ་ནི༔ ཧཱུྃ༔ སྙིང་རྗེའི་སྦྱིན་ཡུལ་མ་རིག་བགེགས་ཀྱི་ཚོགས༔ རྟོག་མེད་དེ་བཞིན་གཏོར་མས་ཚིམ་པར་དེངས༔ ཅི་སྟེ་མི་འགྲོ་ཞེན་པས་བཅིངས་སྲིད་ན༔ རིག་པ་རྡོ་རྗེའི་མཚོན་ཆར་དེས་ཆོམས་ཤིག༔ ཨོཾ་བཛྲ་བིདྷྭ་ཛྙཱ་ན་མཱ་ར་སརྦ་བིགྷྣཱན་ཚིནྡྷ་ཚིནྡྷ་ཧཱུྃ་ཕཊ྄ཿ ལྔ་པ་སྲུང་འཁོར་བསྒོམ་པ་ནི༔ ཧྃའུ༔ རྡོ་རྗེ་གསུམ་གྱི་དཀྱིལ་འཁོར་བདག༔
ཡེ་ནས་མ་བཅོས་གཞལ་ཡས་ཁང་༔ རང་བཞིན་རླུང་ལྔས་སྲུང་བའི་གུར༔ སོ་འཐབ་འཁྲིགས་པས་མཚམས་ཆོད་ཅིག༔ ཨོཾ་བཛྲ་ཏྲ་ཡ་མཎྜ་ལ་ཡཾ་པཉྩ་སརྦ་བཛྲ་རཀྵ་ཡེ་སྭཱ་ཧཱ༔ དྲུག་པ་ཕྱི་མཆོད་བྱིན་བརླབ་ནི༔ ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ ཕྱི་མཆོད་ཀུན་བཟང་མཆོད་སྤྲིན་གྱུར༔ ཨོཾ་སརྦ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བདུན་པ་ནང་མཆོད་བྱིན་བརླབ་ནི༔
ཧཱུྃ༔ ཐབས་ཤེས་བདེ་སྟོང་སྣོད་ཡངས་མཆོག༔ ཉི་ཟླ་ཞུ་བའི་བདུད་རྩི་ཆེ༔ ཨོཾ་ཨ་ཧཾ་པཱུ་ཛ་ཧོཿ བརྒྱད་པ་སྨན་མཆོད་བྱིན་བརླབ་ནི༔ ཧཱུྃ༔ འདུས་བྱས་རྣམ་དག་སྟོང་པའི་སྣོད༔ ཕུང་ཁམས་སྐྱེ་མཆེད་བདུད་རྩི་སྤེལ༔ ཨོཾ་ཨ་མྲྀ་ཏ་ཨཱཿཧཱུྃ༔ དགུ་པ་རཀྟ་བྱིན་བརླབ་ནི༔
ཧཱུྃ༔ རྡོ་རྗེའི་མཚོན་བསྣུན་མ་རིག་བསྒྲལ༔ རྒྱུད་དྲུག་དམར་ཆེན་སྣ་ཚོགས་གྱུར༔ ཨོཾ་རཀྟ་པཉྩ་ཨཱཿཧཱུྃ༔ བཅུ་པ་གཏོར་མ་བྱིན་བརླབ་ནི༔ ཧཱུྃ༔ ཀུན་གཞི་ལྷུན་གྲུབ་བྷནྡྷ་རུ༔ རྣམ་ཐར་བཅུ་གཉིས་གཏོར་མར་གྱུར༔ ཨོཾ་བ་ལིཾ་ཏ་པཱུ་ཛ་ཧཱུྃ༔ བཅུ་གཅིག་པ་བྱིན་དབབ་པ་ནི༔
ཧཱུྃ༔ རྩ་བ་གསུམ་གྱི་བརྒྱུད་པ་ཡིས༔ སྐུ་ལྔ་ཡེ་ཤེས་བྱིན་ཕོབ་ཅིག༔ ཨོཾ་ཨ་བེ་ཤ་ཡ་ཨ་ཏིཥྛི་ཏེ་ཧྃའུ༔ བཅུ་གཉིས་པ་བརྡ་སྒོ་དབྱེ་བ་ནི༔

ཧཱུྃ༔ རང་རིག་ལྟ་བའི་ཞལ་མཇལ་ཕྱིར༔ རྣམ་དག་ཐུགས་ཀྱི་བརྡ་སྒོ་དབྱེ༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཅུ་གསུམ་པ་བརྡ་བཤགས་ནི༔ ཧཱུྃ༔ ཡེ་ནས་འཁོར་འདས་གཉིས་སུ་མེད༔ དེ་དོན་མ་རྟོགས་གོལ་བར་བཤགས༔ ཨོཾ་བཛྲ་ས་མ་ཡ་ཤུདྡྷེ་ཨཱཿ བཅུ་བཞི་པ་བསྒྲུབ་པར་དམ་བཅའ་ནི༔ ཧཱུྃ༔
གནས་ལུགས་རིག་པའི་གཟུངས་ཐག་གིས༔ རང་རྩལ་དཀྱིལ་འཁོར་མི་གཏོང་བསྒྲུབ༔ ཨོཾ་བཛྲ་ཙིཏྟ་ཧཱུྃ༔ གཉིས་པ་དངོས་གཞི་ལ༔ དང་པོ་དེ་བཞིན་ཉིད་ཀྱི་ཏིང་ངེ་འཛིན་ནི༔ ཧཱུྃ༔ ཆོས་དབྱིངས་ཀློང་ཆེན་ཀུན་ཏུ་ཁྱབ༔ ངོ་བོ་ལྷུན་གྲུབ་བློ་འདས་ངང་༔ ཨོཾ་དྷརྨ་སྭ་བྷཱ་ཧོཿ གཉིས་པ་ཀུན་ཏུ་སྣང་བའི་ཏིང་འཛིན་ནི༔
ཧཱུྃ༔ རང་བཞིན་མ་གྲུབ་རྩལ་ཆེན་གྱིས༔ སྒྱུ་མའི་རླུང་གིས་ཆོ་འཕྲུལ་འགྱེད༔ ཨོཾ་སྭ་བྷཱ་དྷརྨཱ་ཧཱུྃ༔ གསུམ་པ་རྒྱུའི་ཏིང་འཛིན་ནི༔ ཧཱུྃ༔ ཀུན་ཏུ་སྒྱུ་མའི་སྙིང་པོ་ཡིས༔ མཁའ་ལྟར་བདག་མེད་ས་བོན་ཤར༔ ཨོཾ་ཧཱུྃ་བཾ་དྷརྨ་ཧྲི་ད་ཡ་ཧཱུྃ༔ བཞི་པ་དེ་ལས་ཀློང་ལྔ་ཡུམ་གྱི་མཁའ་ཀློང་གསལ་གདབ་པ་ནི༔
ཧཱུྃ༔ བསྐལ་པར་བརྩེགས་པའི་འབྱུང་ལྔ་ལ༔ སོར་རྟོག་ཡི་གེ་རིམ་པར་ཤར༔ ཧཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ལྔ་པ་རྒྱུའི་ཧེ་རུ་ཀ་རྡོ་རྗེ་གཞོན་ནུ་ཡབ་ཡུམ་བསྐྱེད་པ་ནི༔ ཧཱུྃ༔ གདན་སྟེང་ཡབ་ཡུམ་སྦྱོར་བའི་སྲས༔ འཁོར་ཚོགས་ཞལ་ཕྱག་མ་འདྲེས་རྫོགས༔ ཨོཾ་པདྨ་སཱུརྻ་ཏི་ར་བྃ༔ མཎྜ་ལ་བྷྲཱུྃ་སྭ་བྷཱ་ཧཾ་སྭཱ་ཧཱ༔
དྲུག་པ་འབྲས་བུ་རྟེན་གཞལ་ཡས་ཁང་བསྒོམ་པ་ནི༔ ཧཱུྃ༔ ཨེ་ལས་ནམ་མཁའ་ཡྃ་ལས་རླུང་༔ རྃ་ལས་མེ་རི་ཁྃ་ལས་ཆུ༔ སུྃ་ལས་ས་གཞི་ཀེཾ་རུས་རི༔ བྷྲཱུྃ་ལས་ལྷུན་གྲུབ་གཞལ་ཡས་ཁང་༔ གྲུ་བཞི་སྒོ་བཞི་རྟ་བབས་རྫོགས༔ དབུས་སུ་མཛེས་ཏོག་ཕྱི་རོལ་གུར༔ མཚན་ཚང་དྲག་པོའི་ཕོ་བྲང་བསྒོམ༔ ཨོཾ་བྷྲཱུྃ་ཛྙཱ་ན་ཧཱུྃ༔
བདུན་པ་བརྟེན་པ་བདག་རྩ་བའི་ལྷ་ཚོགས་བསྒོམ་པ་ནི༔ ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བམ་གྱི་སྟེང་༔ ཧཱུྃ་ཡིག་མཐིང་ནག་འཕྲོ་འདུས་ལས༔ ཆེ་མཆོག་ཡང་དག་ཧེ་རུ་ཀཿ དབུ་དགུ་གཡས་དཀར་གཡོན་དམར་ཁྲོ༔ བཅོ་བརྒྱད་ཕྱག་མཚན་རིམ་པ་བཞིན༔ གྲི་གུག་རལ་གྲི་དབྱུག་ཏོ་དང་༔ རྡོ་རྗེ་ཐོ་བ་གསལ་ཤིང་ཁྱུང་༔
འཁོར་ལོ་ནོར་བུ་བཅས་པ་གཡས༔ བྷནྡྷ་ཁ་ཊྭཱཾ་ཐོང་གཤོལ་རྔ༔ ལྕགས་སྒྲོག་རྒྱུ་མ་དྲིལ་བུ་ཞགས༔ ཕུར་པ་དང་བཅས་གཡོན་དུ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བརྒྱད་ཁྲོ་རོལ་གྱད་ཀྱི་འགྲོས༔ ཀྲོ་ཏི་ཤྭ་རཱི་ཡུམ་དང་སྦྱོར༔ ཞལ་གསུམ་ཕྱག་དྲུག་ཞབས་བཞི་བགྲད༔ གྲི་ཐོད་དྲུག་བཅས་མགུལ་འཁྱུད་སྟོབ༔ སྐུ་ལས་སྐྱེས་པའི་མེ་རི་འབར༔
ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཧཱུྃ༔ དཔལ་ཆེན་འབར་བའི་ཐུགས་ཀ་རུ༔ ནཱི་ལཾ་མཆོད་རྟེན་སྔོན་པོའི་དབུས༔ བུམ་པ་གཞལ་ཡས་ལྟེ་བའི་ནང་༔ པདྨ་ཉི་ཟླ་འབར་བའི་སྟེང་༔ མ་ཧཱ་བཛྲ་ཀུ་མཱ་ར༔ མཐིང་ནག་ཞལ་གསུམ་ཕྱག་དྲུག་པ༔ མཐིང་དཀར་དམར་བའི་རྔམ་ཞལ་བརྗིད༔ རྡོ་རྗེ་རྩེ་དགུ་རྩེ་ལྔ་གཡས༔
མེ་དཔུང་འབར་བ་ཁ་ཊྭཱཾ་གཡོན༔ མཐའ་གཉིས་རི་རབ་ཕུར་པ་བསྒྲིལ༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བཞི་གྱད་ཀྱི་དོར་སྟབས་བརྗིད༔ ཡུམ་མཆོག་འཁོར་ལོ་རྒྱས་འདེབས་མཐིང་༔ རྡོ་རྗེ་ཐོད་ཁྲག་སྟོབས་ཏེ་འཁྲིལ༔ ཐུགས་ཀར་སེམས་དཔའ་སྲོག་ཡིག་བཅས༔ མི་བཟད་འབར་བའི་ཀློང་དུ་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ སྲས་སོགས་ཁྲོ་བོའི་དཀྱིལ་འཁོར་གྱི་སྤྲིན་བཀོད་པ།
ཧཱུྃ༔ ཡབ་ཡུམ་རྡོ་རྗེ་པདྨའི་ཏོག༔ བུ་གའི་ཡི་གེ་ཛཿཧཱུྃ་བཾ་ཧོཿ ཟུང་འཇུག་བདེ་སྟོང་རོལ་པ་ལས༔ ཧཱུྃ་བཞི་བཾ་བཞི་སྲས་སུ་ཤར༔ ཧཱུྃ་ཧཱུྃ་ཧཱུྃ་ཧཱུྃ༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་ཏེ་ཁྲག་འཐུང་བཞི༔ ཞལ་གསུམ་ཕྱག་དྲུག་སྐུ་སྨད་དབལ༔ རྩེ་དགུ་རྩེ་ལྔ་མེ་ཁ་ཊྭཱཾ༔
ཕྱག་གི་མཐའ་གཉིས་ཕུར་པ་བསྒྲིལ༔ རིགས་བཞི་ཡུམ་འཁྲིལ་སྒྲོ་གཤོག་བརྒྱངས༔ དུར་ཁྲོད་ཆས་ལྡན་གར་དགུར་གསལ༔ ཨོཾ་བཛྲ་ཀྲོ་ཏ་ཀྲོ་ཏི་ཙ་ཏུར་ཧཱུྃ་བྷྱོཿ ཧཱུྃ༔ ཡབ་ཡུམ་གསང་བའི་བུ་ག་ནས༔ ཧཱུྃ་ཡིག་བཾ་ཡིག་ཕྱོགས་བཅུར་འཕྲོ༔ ཁྲོ་བཅུ་ཡབ་ཡུམ་མཐིང་ནག་རྔམ༔ ཞལ་གསུམ་ཕྱག་དྲུག་ཞབས་བཞི་བགྲད༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔
རང་འདྲའི་ཡུམ་འཁྱུད་ཕྲ་ཐབས་གསལ༔ ཨོཾ་བཛྲ་ཀྲོ་ཏ་ཀྲོ་ཏི་དཱ་ཤ་ཀ་ཧཱུྃ་ཕཊ྄ཿ འཁོར་ཚོགས་བཀའ་སྡོད་ཀྱི་དཀྱིལ་འཁོར་ཕྲ་ཐབས་ཚུལ་དུ་བསྐྱེད་པ། ཧཱུྃ༔ སླར་ཡང་སྤྲུལ་པ་ཡང་སྤྲུལ་ཚོགས༔ དབང་ཕྱུག་ཉེར་བརྒྱད་འབར་བའི་གར༔ ཕུར་སྐྱོང་ཉེར་བཞི་མི་བཟད་ཚོགས༔ ཡང་འཁོར་སྤྲུལ་སོགས་སོ་སོར་གསལ༔ ཨོཾ་མ་ཏི་ཀྲོ་ཏི་གྷྲྀ་ཝ་ལཀྵི་ཧཱུྃ་བྷྱོཿ བརྒྱད་པ་དབང་བསྐུར་བྱིན་བརླབ་ནི།
ཧཱུྃ༔ ཡེ་ཤེས་ཕུར་པ་བསྐྱེད་པའི་ལྷ༔ གསལ་རྫོགས་མི་གཡོ་བརྟན་པའི་ཕྱིར༔ དེང་འདིར་དབང་བསྐུར་བྱིན་གྱིས་རློབས༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཨ་བེ་ཤ་ཡ་ཧོཿ ཨོཾ་ཧཱུྃ་ཏྲཱྃ་ཧྲཱིཿཨཱཿ ཨ་བྷི་ཥིཉྩ་ཧཱུྃ༔ དགུ་པ་སྤྱན་འདྲེན་པ་ནི། ཧཱུྃ༔
ཡེ་ཤེས་རོལ་པའི་དཀྱིལ་འཁོར་ནས༔ ཡང་དག་དཔལ་ཆེན་ཕུར་པའི་ལྷ༔ བདག་ལ་དབང་བསྐུར་བྱིན་བརླབ་ཕྱིར༔ ཐུགས་རྗེས་བརྩེར་དགོངས་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛཿཛཿ བཅུ་པ་ཕྱག་འཚལ་བ་ནི། ཧཱུྃ༔ རང་བཞིན་བརྟན་པའི་རྒྱུད་རྩལ་ལྷ༔ བཞུགས་མཛད་དགྱེས་པའི་གད་རྒྱངས་ཅན༔ གདོད་ནས་མ་བཅོས་རང་བྱུང་བ༔
རོལ་པའི་ཁྲག་འཐུང་ཆེ་ལ་འདུད༔ ཨོཾ་སརྦ་ཙིཏྟ་ཏིཥྛ་ལྷན༔ ན་མཿསརྦ་ཧཱཾ་ས་པཱུ་རུ་ཤ་ཡ་ཧོཿ བཅུ་གཅིག་པ་ཕྱི་མཆོད་འབུལ་བ་ནི། ཧཱུྃ༔ དབང་པོའི་འབྲས་བུ་ཚིམ་བྱེད་པ༔ ལྷ་མོ་སྣ་ཚོགས་ཕྱི་མཆོད་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ༔ བཅུ་གཉིས་པ་ནང་མཆོད་འབུལ་བ་ནི། ཧཱུྃ༔
བདེ་སྟོང་ཡེ་ཤེས་བདུད་རྩི་མཆོག༔ བླ་མེད་མཆོག་གི་མཆོད་པ་འབུལ༔ ཨོཾ་སརྦ་ཨ་ཧཾ་པཉྩ་ཁཱ་ཧི༔ བཅུ་གསུམ་པ་གསང་མཆོད་འབུལ་བ་ནི། ཧཱུྃ༔ རིག་མ་བཅུ་དྲུག་མི་ཕྱེད་སྦྱོར༔ གཉིས་མེད་གསང་བའི་མཆོད་པ་འབུལ༔ ཨོཾ་གུ་ཧྱ་ཛྙཱ་ན་པཱུ་ཛ་ཧོཿ བཅུ་བཞི་པ་སྨན་མཆོད་འབུལ་བ་ནི། ཧཱུྃ༔
རྩ་བརྒྱད་སྟོང་སྦྱར་བདུད་རྩི་མཆོག༔ དུག་ལྔ་རྣམ་དག་སྨན་མཆོད་འབུལ༔ ཨོཾ་སརྦ་པཉྩ་ཨ་མྲྀ་ཏ་ཁཱ་ཧི༔ བཅོ་ལྔ་པ་རཀྟའི་མཆོད་པ་འབུལ་བ་ནི། ཧཱུྃ༔ འཁོར་འདས་རྒྱུད་དྲུག་བསྒྲལ་བ་ཡི༔ དམར་ཆེན་རཀྟའི་མཆོད་པ་འབུལ༔ ཨོཾ་མ་ཧཱ་རཀྟ་ཁཱ་ཧི༔ བཅུ་དྲུག་པ་གཏོར་མའི་མཆོད་པ་འབུལ་བ་ནི། ཧཱུྃ༔
ཕུང་པོ་ལྔ་ཉིད་ཡེ་ཤེས་སུ༔ བསྒྱུར་བའི་བ་ལིང་མཆོད་པ་འབུལ༔ ཨོཾ་བ་ལིཾ་ཏ་ཁཱ་ཧི༔ བཅུ་བདུན་པ་ཚོགས་མཆོད་འབུལ་བ་ནི། ཧཱུྃ༔ ཚོགས་མཆོད་སྤྱན་གཟིགས་མཆོད་པའི་སྤྲིན༔ ཉམས་ཆག་བསྐང་དང་བཤགས་ཕྱིར་འབུལ༔ ཨོཾ་ག་ཎ་ཙཀྲ་ཁཱ་ཧི༔ ས་མ་ཡ་ཤུདྡྷེ་ཧོཿ བཅོ་བརྒྱད་པ་དེ་ཁོ་ན་ཉིད་ཀྱི་མཆོད་པ་འབུལ་བ་ནི།
ཧཱུྃ༔ མཆོད་ཡུལ་བསྐང་བྱ་མི་དམིགས་པ༔ ཁོ་ན་དེ་བཞིན་ཉིད་ཀྱིས་མཆོད༔ ཨོཾ་སརྦ་དྷརྨཱ་སྭ་བྷཱ་ཝ་པཱུ་ཛ་ཧོཿ བཅུ་དགུ་པ་བསྟོད་པ་ནི། ཧཱུྃ༔ ཆེ་བཙན་ཡང་དག་ཧེ་རུ་ཀཿ རྔམ་པའི་ཧཱུྃ་སྒྲ་འབྲུག་ལྟར་སྒྲོག༔ བཅོ་བརྒྱད་མཚོན་ཆས་དུག་ལྔ་གཞོམ༔ སྒྲོ་གཤོག་དབྱིངས་ཀྱི་མཁའ་ལ་བགྲད༔
དུར་ཁྲོད་ཆས་བརྒྱད་དཔའ་བར་འགྲོ༔ དོར་སྟབས་ཞབས་ཀྱིས་རི་རབ་བརྫིས༔ སྦྱོར་བའི་ཡུམ་ཆེན་ཤྭ་རི་མ༔ བདེ་སྟོང་ཟུང་འཇུག་གྲི་ཐོད་བསྣམས༔ རྒྱན་དྲུག་རོལ་པའི་གར་སྟབས་ཅན༔ དཔལ་ཆེན་ཡབ་ཡུམ་སྐུ་ལ་བསྟོད༔ ཧཱུྃ༔ ཐུགས་མཆོག་རྡོ་རྗེ་བཞད་པ་པོ༔ ཁྲོ་བོའི་ཞལ་རབ་གདངས་ཤིང་རྔམ༔ ཕྱག་མཚན་དྲུག་གིས་རིག་སྔགས་གཅོད༔
རྡོ་རྗེ་སྒྲོ་གཟེངས་མེ་ཆར་འབེབས༔ དགྱེས་པའི་དུར་ཁྲོད་ཆས་དང་ལྡན༔ དོར་སྟབས་འགྱིང་ཞིང་དཔའ་རབ་འཆང་༔ འཁོར་ལོ་རྒྱས་འདེབས་རྩ་འཇིབ་མ༔ ཁམས་ཀུན་གཡོ་བའི་ཞལ་མངའ་མ༔ ཟུང་འཇུག་ཐབས་ཤེས་འཁྱུད་པ་མོ༔ མཉེན་ལྕུག་འཁྲིལ་ལྡེམ་སྒྲ་འབྱིན་མ༔ དྲུག་གིས་སྦྱོར་བའི་ཉམས་ལྡན་མ༔ བདེ་ཆེན་གཡོ་ཞིང་གཡོ་བ་མོ༔ ཐུགས་མཆོག་ཡབ་ཡུམ་སྐུ་ལ་བསྟོད༔
ཧཱུྃ༔ ཏིང་འཛིན་གསུམ་གྱི་སེམས་དཔའ་ཆེ༔ ཡི་གེ་ཧཱུྃ་གི་རྒྱུ་ཉིད་ལས༔ རྡོ་རྗེ་རབ་ཏུ་འབར་བའི་མཆོག༔ སེམས་དཔའ་རྡོ་རྗེའི་སྐུ་ལ་བསྟོད༔ ཧཱུྃ༔ འབར་བའི་གར་གྱིས་རྣམ་རོལ་བའི༔ ལས་བཞིའི་ཕྲིན་ལས་དཔལ་ཡོན་གྱིས༔ མི་ཟད་ལྟ་བའི་གར་འགྱེད་པ༔ རིགས་བཞིའི་སྲས་ལ་ཕྱག་འཚལ་བསྟོད༔
ཧཱུྃ༔ སྤྲུལ་པ་ཆེན་པོ་ཁྱོན་གྱི་རྩེ༔ ཁྱབ་ཅིང་སྒེག་བཞད་སྟོན་པ་པོ༔ ས་བཅུའི་ལམ་ནི་རབ་བགྲོད་པ༔ ཡབ་ཡུམ་ཁྲོ་བཅུར་ཕྱག་འཚལ་བསྟོད༔ ཧཱུྃ༔ ཟེར་གྱིས་སྣང་ཚུལ་ཆོ་འཕྲུལ་གྱིས༔ ཁྱོན་ལྟར་ལྟ་བ་ཡངས་ཤིང་འགེང་༔ འབེབས་པ་རྡོ་རྗེ་ཕུར་པའི་ཚོགས༔ ཕྲ་ཐབས་ཕུར་འདེབས་ཕྱག་འཚལ་བསྟོད༔
ཧཱུྃ༔ ཉེར་བཞི་ས་ཡི་རིམ་པ་བདུན༔ ཤེས་རབ་གཅིག་ལ་ཐབས་དྲུག་གིས༔ སྐུར་སྟོན་གར་སྒྱུར་ཉི་ཤུ་བརྒྱད༔ དབང་ཕྱུག་མ་མོའི་ཚོགས་ལ་བསྟོད༔ ཧཱུྃ༔ སྐྱེ་མཆེད་གནས་གསུམ་གཞིར་དག་པའི༔ རོལ་རྩལ་ཟ་བྱེད་མཆེ་བ་དམར༔ ལས་སུ་གྲུབ་པའི་མ་མོའི་ཚོགས༔ མ་སྲིང་བཅུ་གཉིས་ཁྱོད་ལ་བསྟོད༔
ཧཱུྃ༔ ལས་མཛད་མཱ་ར་ཡ་ཡི་ཚུལ༔ སྣ་ཚོགས་སྡེ་དཔོན་གཙོ་དང་འཁོར༔ ཟ་གསོད་དབུགས་ལ་རྔམ་བྱེད་ཚོགས༔ བཅུ་གཉིས་སྡེ་དཔོན་ཁྱོད་ལ་བསྟོད༔ ཧཱུྃ༔ ངོ་བོ་རང་བཞིན་ཐུགས་རྗེ་ཡི༔ རྩལ་གྱིས་སྤྲུལ་པ་ཕོ་ཉའི་ཚོགས༔ སྲིད་གསུམ་འགེང་བའི་ལས་བྱེད་པ༔ ཡོངས་རྫོགས་འཁོར་དང་བཅས་ལ་བསྟོད༔
ཉི་ཤུ་པ་བསྙེན་པ་ནི། ཧཱུྃ༔ མི་མངོན་ཆོས་དབྱིངས་མཐིང་ནག་ཨེ་ཀློང་ནས༔ ཁྲག་འཐུང་རྡོ་རྗེ་ཕུར་པའི་ལྷ་ཚོགས་དང་༔ ཡང་དག་ཧེ་རུ་ཀ་ཡི་གཙོ་འཁོར་བཅས༔ གདུལ་དཀའ་འགྲོ་བའི་དོན་དུ་སྐུར་བཞེངས་ཤིག༔ སྣང་སྲིད་འཁོར་འདས་གཟུགས་ཅན་གཟུགས་མེད་དང་༔ ཀུན་བཟང་ཐུགས་དང་འཇག་མའི་སྲིན་བུ་ཡན༔ སྣང་གཟུགས་ཐམས་ཅད་རྡོ་རྗེ་ཕུར་པའི་སྐུ༔ སྒྲ་གྲགས་ཐམས་ཅད་ཀཱི་ལིའི་དྲག་སྔགས་སྒྲ༔
དྲན་རྟོག་ཐམས་ཅད་རྡོ་རྗེ་ཏིང་ངེ་འཛིན༔ ཡིན་མིན་ངོས་བཟུང་བྲལ་བའི་དབྱིངས་ཆེན་པོར༔ ཐེ་ཚོམ་ཟད་པས་བདུད་བཞིའི་གཡུལ་ལས་རྒྱལ༔ རེ་དོགས་བྲལ་བའི་ཆོས་ཉིད་ཀློང་དུ་བཟླ༔ ཡང་དག་གི་རྩ་བསྙེན། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཕུར་པའི་བསྙེན་པ། ཨོཾ་བཛྲ་ཀཱི་ལི་ཀཱི་ལ་ཡ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ སྤྱི་དྲིལ་གྱི་སྔགས། ཨོཾ་བཛྲ་མ་ཧཱ་ཀྲོ་ཏ་ཀཱི་ལི་ཀཱི་ལ་ཡ་སརྦ་མཎྜལ་ཙཀྲ་ཧཱུྃ་ཕཊ྄ཿ
ཧཱུྃ་སྒྲུབ་ནི། ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ འཇིགས་བྱེད་རྡོ་རྗེ་གཞོན་ནུའི་སྐུ༔ ཁམ་ནག་ཞལ་གསུམ་ཕྱག་དྲུག་པ༔ ཁྲོ་གཏུམ་ཚྭ་ཚྭ་སྐར་ལྟར་འཁྲུགས༔ གཡས་གཉིས་གནམ་ལྕགས་རྡོ་རྗེ་ཡིས༔ མ་རུངས་གདུག་པའི་བན་བོན་འཇོམས༔ གཡོན་གཉིས་མེ་དཔུང་ཁ་ཊྭཱཾ་གྱིས༔ སྡེ་བརྒྱད་འབྱུང་པོའི་སྲོག་སྙིང་ཕྲལ༔
མཐའ་གཉིས་རི་རབ་ཕུར་པ་ཡིས༔ རྒྱལ་བསེན་འགོང་པོ་རྡུལ་དུ་རློག༔ སྒྲོ་གཤོག་སྤུ་གྲི་བརྒྱངས་པ་ཡིས༔ སྣང་སྲིད་ཀུན་གྱི་ཆོ་འཕྲུལ་ཟློག༔ འཇིགས་པའི་དུར་ཁྲོད་ཆས་བརྒྱད་ཀྱིས༔ ཡེ་ཤེས་འཇིག་རྟེན་ཟིལ་གྱིས་གནོན༔ ལྟེ་བར་ཆུ་སྲིན་རྔམ་ཞལ་གྱིས༔ དམ་སྲི་འདྲེ་རྒོད་སྙིང་ཁྲག་རོལ༔ སྐུ་སྨད་གནམ་ལྕགས་ཕུར་གཤམ་གྱིས༔ སྟོང་ཁམས་རུ་ཏྲའི་སྲོག་དབུགས་ཕྲལ༔
སྐུ་ལ་མེ་དཔུང་འཁྲིགས་པ་ཡིས༔ ལོག་འདྲེན་བདུད་བཞིའི་དཔུང་ཚོགས་བསྲེག༔ ཡུམ་ཆེན་འཁོར་ལོ་རྒྱས་འདེབས་འཁྲིལ༔ ཁྲོ་རྒྱལ་སྟོབས་ལྡན་ཀཱི་ལ་ཡ༔ བདུད་འདུལ་དཔལ་གྱི་སྐུ་རུ་ཤར༔ དབང་སྡུད་ཟིལ་གནོན་ལྷུན་གྱིས་གྲུབ༔ བདུད་དགྲ་ཚར་གཅོད་ལས་གྲུབ་གྱུར༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔
གྲགས་སྟོང་ངང་དུ་ཅི་ནུས་བཟླས༔ ས་མ་ཡ༔ དབྱངས་གསལ་ཡིག་བརྒྱ་དང༌། མཆོད་བསྟོད་ནི། ཨོཾ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ། ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔
ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཉེར་གཅིག་ཛཔ་྄བསྐུལ་དམ་བཅའ་ནི། ཛཿ དམ་ཚིག་ཆེན་པོའི་དུས་ལ་བབ༔ དེང་འདིར་བསྒྲུབ་པའི་དཀྱིལ་འཁོར་ལྷ༔ ཐུགས་དམ་གཉན་པོ་དབྱིངས་ནས་བསྐུལ༔ སྲོག་ལྟར་མི་གཏོང་བསྒྲུབས་ལགས་ན༔ དབང་དང་དངོས་གྲུབ་འདིར་སྩོལ་ཅིག༔
ཨོཾ་སརྦ་གརྦྷ་སིདྡྷི་ཧཱུྃ༔ ༈ རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ གཏོར་བསྔོས་བསྡུས་པ་ཕྲིན་ལས་མྱུར་མགྱོགས་བཞུགས་སོ༔ རིག་འཛིན་རྒྱལ་བ་ཀུན་འདུས་ཚོགས་ལ་གུས་པས་འདུད༔ དེ་ཡང་རིག་འཛིན་འདུས་པ་རྩ་བའི་ལྷ་ཚོགས་རྣམས་ཀྱི་དཀྱིལ་འཁོར་མ་ལུས་ཤིང་རབ་འབྱམས་ཞིང་གི་རྡུལ་སྙེད་རྣམས་གཅིག་ཏུ་བསྡུས་ནས༔ ཚོགས་ཞིང་གི་མཆོད་པ་ལ་འཇུག་པར་བརྩམ་ན༔ ཁོ་མོ་མཚོ་རྒྱལ་བདག་གིས་སྒྲིག་ཆོག་འདི་ལྟར་བགྱིའོ༔ ས་མ་ཡ༔ ཐོག་མར་དངོས་འབྱོར་གྱི་མཆོད་པ་རྒྱས་བསྡུས་ཅི་རིགས་བཀོད་པ་རྃ་ཡྃ་ཁྃ་གིས་སྦྱངས། འབྲུ་གསུམ་གྱིས་བྱིན་གྱིས་བརླབས་པར་བགྱིས་ནས་འབུལ༔
མ་འགྲིགས་ཚེ་ཡིད་སྤྲུལ་རྒྱས་བཏབ་བློ་དང་བསྟུན་པའི་འདུན་པ་བྱ༔ ཨོཾ་རཾ་ཨཿཡཾ་ཧཱུྃ་ཁཾ་སརྦ་སྭཱ་ཧཱ༔ ཧཱུྃ་ཧཱུྃ་ཧཱུྃ་ཧ་ཧོ་ཧྲཱི་ཧཱུྃ་ཕཊ྄ཿ ཨོཾ་སྭ་བྷཱ་ཝ་ཤུདྡྷོ་སོགས། སྟོང་པའི་ངང་ལས་རླུང་མེ་ཐོད་སྒྱེད་ཀྱི་སྟེང་དུ་བྷྲཱུྃ་སྨུག་པོ་ལས་བྱུང་བའི་ཐོད་པའི་སྣོད་ཡངས་ཤིང་རྒྱ་ཆེ་བའི་ནང་དུ་བྷྲཱུྃ་ཨེ་ཛེཾ་ཁེཾ་བེ་ར་ཤུ་ལ་འབྲུ་བརྒྱད་ཞུ་བ་ལས་བྱུང་བའི་ཤ་ལྔ་བདུད་རྩི་ལྔའི་རང་བཞིན་དུ་གྱུར༔ ཐོད་པའི་ཁ་ཆོད་ཉི་ཟླ་རྡོ་རྗེའི་ཡུ་བ་ཅན༔ སྟེང་ཉི་མ་ལ་ཨཱ་ལི༔ འོག་ཟླ་བ་ལ་ཀཱ་ལི༔ བར་མུ་ཁྱུད་ལ་རྟེན་འབྲེལ་སྙིང་པོ༔ རྡོ་རྗེའི་ཡར་གྱི་རྭ་ལྔ་ལ་ཨོཾ་ཧཱུྃ་ཏྲཱྃ་ཧྲཱིཿཨཱཿ
མར་གྱི་རྭ་ལྔ་ལ་མཱུྃ་ལཱྃ་མཱྃ་པཱྃ་ཏཱྃ༔ བྷནྡྷའི་ཁ་ཁྱེར་ཕྱོགས་བཞིར་ཛཿཧཱུྃ་བཾ་ཧོཿཞེས་པའི་ཡི་གེ་དེ་རྣམས་ཀྱི་སྒྲས་བསྐུལ་བའི་རིགས་ལྔ་ཡབ་ཡུམ་གྱིས་སྦྱོར་བ་མཛད༔ སྦྱོར་མཚམས་ནས་བདུད་རྩི་དཀར་དམར་གྱི་རྒྱུན་བབས་པས་དམ་ཚིག་གི་བདུད་རྩི་དང་ཡེ་ཤེས་ཀྱི་བདུད་རྩི་གཅིག་ཏུ་འདྲེས་ཏིང་ངེ་འཛིན་གྱི་བདུད་རྩིར་གྱུར༔ ཐབས་ཀྱི་རླུང་གཡོས་ཤེས་རབ་ཀྱི་མེ་སྦར་བདག་འཛིན་གྱི་དྲི་མ་སྦྱངས་ཤིང་བདུད་རྩི་ཁོལ༔ ལྦུ་བའི་རླངས་པ་ལས་བྱུང་བའི་ཨོཾ་བཛྲ་པུཥྤེ་སོགས། ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སྭ་ཏཱི་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་པཱུ་ཛ་མེ་གྷ་སྭཱ་ཧཱ༔ ཞེས་པའི་མཆོད་པའི་ལྷ་མོ་རྣམས་ཀྱིས་ས་དང་བར་སྣང་ནམ་མཁའི་ཁྱོན་ཐམས་ཅད་གང་བར་གྱུར༔ ཨོཾ་ཧཱུྃ་ཨཱཿཧྲཱིཿཏྲཱྃ་བྷྲཱུྃ་མཱུྃ་ལྃའ་མཱྃ་པཱྃ་ཏཱྃ་ཛཿཧ་ཧོ་ཧྲཱི་ཕཻཾ་ཕཻཾ་ཛ་ཛཿ དེ་ནས་མཆོད་ཅིང་ལྷ་སྤྱན་འདྲེན་པ་ནི། ཧོཿ
རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བླ་མ་ཡི་དམ་མཁའ་འགྲོ་དམ་ཅན་ཆོས་སྐྱོང་ནོར་ལྷ་གཏེར་བདག་གཏེར་སྲུང་གཞན་ཡང་ཕྱི་རྒྱུད་ཀྱི་དཔལ་མགོན་བདུན་ཅུ་རྩ་ལྔ་དྲེགས་པའི་སྡེ་དཔོན་སུམ་ཅུ༔ སྔགས་བདག་དྲེགས་ཆེན་བཅོ་བརྒྱད༔ བཀའ་ཡི་དྲེགས་པ་སྡེ་བརྒྱད་འཇིགས་བྱེད་ཆེན་པོ་དགུ༔ ཡུལ་ལྷ་གཞི་བདག་གནས་བདག་ཟོ་དོར་དང་བཅས་པ་རྣམས་སྐད་ཅིག་གིས་སྤྱན་དྲངས༔ ཐུགས་རྗེ་དང་སྨོན་ལམ་གྱི་བདེན་པའི་དབང་གིས་གནས་འདིར་གཤེགས་སུ་གསོལ༔ ཨོཾ་བཛྲ་ས་མ་ཡ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ ཨོཾ་པདྨ་ཀ་མ་ལ་ཡེ་སཏྭཾ༔ དེ་ནས་བྷ་ལིངྟ་བྲན་པའོ༔ བདུད་རྩི་ཡིན་ན་མཆོད༔
གསུར་རྫས་ཡིན་ན་བསྲེག༔ བསྒྲུབ་གཏོར་ཡིན་ན་མཆོད་ཁ་གསོ༔ གཏོར་སྣོད་སྟོང་གསུམ་ཙམ་གྱི་འཇིག་རྟེན་བཅུད་ཀྱི་སྐྱེ་འགྲོ་འབྱུང་ལྔའི་དབང་དུ་བསྡུས་པ་ཐམས་ཅད་ཡི་དམ་ལྷའི་གསོལ་མཆོད་དམིགས་ལ་འབུལ་བ་ནི༔ ཨོཾ་ཨཱཿཧཱུྃ༔ ལན་གསུམ༔ ཧཱུྃ༔ ཕྱི་སྣོད་སྲིད་གསུམ་ཡངས་པའི་གཏོར་གཞོང་དུ༔ ནང་བཅུད་འཇིག་རྟེན་བཅུད་ཀུན་གཏོར་མར་བསྒྱུར༔ ཁམས་གསུམ་འབྱུང་ལྔ་སེམས་ཅན་རྩིས་སུ་གདབ༔ སེམས་ཀྱིས་མ་བཟུང་སྐྱེ་གནས་འཇིག་གསུམ་སོགས༔
ཞིང་རྡུལ་བརྩེགས་པའི་གྲངས་མེད་མཆོད་སྤྲིན་རྣམས༔ འབུལ་བྱེད་མཆོད་པའི་ལྷ་མོ་ཡིད་འཕྲོག་རིགས༔ ནམ་མཁའི་རྒྱུན་ལྟར་གང་བའི་ཚོགས་རྣམས་ཀྱིས༔ བསྟོད་ཅིང་བསྔགས་ནས་བཏུད་དེ་འབུལ་ལགས་ན༔ ཐུགས་རྗེའི་བརྩེ་བས་ཉེར་དགོངས་བཞེས་སུ་གསོལ༔ ཨོཾ་ཨཱཿཧཱུྃ༔ ཧཱུྃ༔ ཀུན་བཟང་ཡབ་ཡུམ་སྟོན་པ་རྡོ་རྗེ་སེམས༔ རིན་འབྱུང་སྣང་བ་མཐའ་ཡས་དོན་ཡོད་གྲུབ༔ སྤྱན་མ་མཱ་ཀཱི་གོས་དཀར་དམ་ཚིག་སྒྲོལ༔
རྡོ་རྗེ་འཆང་སོགས་སངས་རྒྱས་བྱང་སེམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ གནས་ལུགས་ཆོས་སྐུར་རྟོགས་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གསང་བ་ཡེ་ཤེས་དགའ་རབ་རྡོ་རྗེ་དང་༔ ཤྲཱི་སིངྷ་མཁའ་འགྲོ་ལས་ཀྱི་དབང་༔ ས་ལ་གནས་དང་ཕྱག་རྒྱ་ཚེ་ལ་དབང་༔ ལྷུན་གྲུབ་རྣམ་པར་སྨིན་པའི་རིག་འཛིན་དང་༔ དགོངས་བརྡ་བརྒྱུད་ཀྱི་སློབ་དཔོན་ཐམས་ཅད་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ འཇའ་ལུས་མཁའ་སྤྱོད་འགྲུབ་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཧཱུྃ་ཀ་ར་དང་འཇམ་དཔལ་བཤེས་གཉེན་དང་༔ ཀླུ་སྒྲུབ་སྙིང་པོ་པྲ་བྷ་ཧསྟཱི་དང་༔ དྷ་ན་སཾ་སྐྲྀ་བི་མ་མི་ཏྲ་དང་༔ རོམྦུ་གུ་ཧྱ་ཤཱནྟིཾ་གརྦྷ་སོགས༔ རིག་འཛིན་གྲུབ་ཐོབ་དྲང་སྲོང་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔
ཚེ་གཅིག་སངས་རྒྱས་འགྲུབ་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃཿ རྩ་བའི་བླ་མ་ཨོ་རྒྱན་རིན་པོ་ཆེ༔ མནྡ་ར་བ་ཡེ་ཤེས་མཚོ་རྒྱལ་དང་༔ ཀ་ལ་སིདྡྷི་ཤཱཀྱ་དྷེ་མ་དང་༔ བཀྲ་ཤིས་ཁྱེའུ་འདྲེན་ལ་སོགས་མཁའ་འགྲོའི་ཚོགས༔ སྙན་བརྒྱུད་འདུས་པའི་སློབ་དཔོན་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཚེ་རབས་རྗེས་སུ་བཟུང་བའི་ཕྲིན་ལས་མཛོད༔
ཨི་དཾ་བྷ་ལིངྟ་ལ་ཁཱ་ཧི༔ ཧཱུྃཿ བྱ་རྒྱུད་སྤྱོད་རྒྱུད་རྣལ་འབྱོར་བླ་མེད་རྒྱུད༔ དམ་ཚིག་དབང་དང་མན་ངག་ལུང་དང་ནི༔ ཤེས་རབ་རྒྱུད་དང་ཉམས་ཆག་བསྐང་བ་ཡི༔ ཐེག་པ་འཛིན་པའི་སློབ་དཔོན་ཆེན་པོ་དང་༔ རྗེ་འབངས་ཉེར་ལྔ་ལུང་འཛིན་སུམ་ཅུ་བདུན༔ བཀའ་བབ་བརྒྱུད་འཛིན་གཏེར་སྟོན་བརྒྱ་རྩ་བརྒྱད༔ དབང་ལུང་མན་ངག་བརྒྱུད་དང་བརྒྱུད་འགྱུར་པའི༔ དྲིན་ཅན་རྩ་བརྒྱུད་བླ་མ་ཐམས་ཅད་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མི་ཟད་གཏེར་ལ་སྤྱོད་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ རྡོ་རྗེ་དྲག་པོ་དམར་ནག་མེ་ཕྲེང་ཅན༔ འཇམ་དཔལ་སྐུ་དང་པདྨ་གསུང་གི་ལྷ༔ ཡང་དག་ཐུགས་དང་ཆེ་མཆོག་ཡོན་ཏན་སྐུ༔ ཕྲིན་ལས་ཕུར་པ་མ་མོ་རྦོད་གཏོང་ལྷ༔ འཇིག་རྟེན་མཆོད་བསྟོད་དམོད་པ་དྲག་སྔགས་པ༔ ཡེ་ཤེས་པ་དང་ལས་སུ་གྲུབ་པ་སོགས༔
སྒྲུབ་ཆེན་བཀའ་བརྒྱད་དཀྱིལ་འཁོར་ལྷ་ཚོགས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མཆོག་ཐུན་དངོས་གྲུབ་སྩོལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དབྱིངས་ཀྱི་དབང་ཕྱུག་མཐིང་འོད་འབར་མ་དང་༔ རྡོ་རྗེ་ཕག་མོ་རྡོ་རྗེ་རྣལ་འབྱོར་མ༔ རྡོ་རྗེ་མཁའ་འགྲོ་རིན་ཆེན་མཁའ་འགྲོ་དང་༔ པདྨ་མཁའ་འགྲོ་ལས་ཀྱི་མཁའ་འགྲོ་དང་༔ སངས་རྒྱས་མཁའ་འགྲོ་ཁྲོས་མ་ནག་མོ་དང་༔
སེངྒེའི་གདོང་ཅན་སྣ་ཚོགས་མཁའ་འགྲོའི་ཚོགས༔ མ་རྒྱུད་མཁའ་འགྲོ་འཁོར་དང་བཅས་པ་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ རྟེན་འབྲེལ་ཕྱོགས་མེད་འཆར་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁ་ཧི༔ ཧཱུྃ༔ ལེགས་ལྡན་ནག་པོ་ཕྱག་བཞི་ཡབ་ཡུམ་དང་༔ མ་ནིང་གདོང་བཞི་ཕྱག་དྲུག་བྲམ་ཟེའི་གཟུགས༔ སྲོག་བདག་བྱ་རོག་གདོང་ཅན་བཀའ་འཁོར་བཅས༔ ཡེ་ཤེས་མགོན་པོའི་ལྷ་ཚོགས་འཁོར་བཅས་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ སངས་རྒྱས་བསྟན་པ་སྲུང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དཔལ་འབར་ཞིང་སྐྱོང་སེང་གདོང་ཡབ་ཡུམ་དང་༔ སྤྲུལ་པ་ལས་བྱེད་བཾ་རོ་ཕོ་མོ་གཉིས༔ བཀའ་ཡི་འཁོར་བཅས་དྲེགས་པ་སྡེ་བརྒྱད་བཅས༔ སྟོབས་ལྡན་བདུད་མགོན་ནག་པོ་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མ་རུངས་བསྟན་དགྲ་བསྒྲལ་བའི་ཕྲིན་ལས་མཛོད༔
ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཐོག་འབེབས་ལྗང་སྔོན་གཟའ་མཆོག་རཱ་ཧུ་ལ༔ གཟའ་བརྒྱད་གདོང་མོ་མཆེད་བཞི་ཡབ་ཡུམ་དང་༔ སྐྱེས་བུ་ཆེན་པོ་དམ་ཅན་རྡོ་རྗེ་ལེགས༔ མགར་ནག་སྡེ་བཞི་མཆེད་འཁོར་སུམ་བརྒྱ་དྲུག༔ སྲོག་བདག་སྔགས་སྲུང་ཨེ་ཀ་ཛཱ་ཊི་མ༔ འདོད་ཁམས་དབང་ཕྱུག་དཔལ་ལྡན་རེ་མ་ཏི༔ མ་མོ་མཆེད་བརྒྱད་བསྭེ་མོ་ཁྲག་རལ་ཅན༔ དམ་ཅན་སྡེ་གསུམ་འཁོར་དང་བཅས་པ་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དམ་སྲི་ལོག་འདྲེན་བསྒྲལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཨ་ཕྱི་ཆོས་སྒྲོན་ཏི་སྒྲོ་སྨན་བཙུན་ལྔ༔ རྡོ་རྗེ་གཡུ་སྒྲོན་མ་གཅིག་དཔལ་ལྷ་མོ༔ བོད་སྐྱོང་བསྟན་སྲུང་མིང་སྲིང་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཕྲིན་ལས་སྤེལ་བའི་ཁ་འཛིན་སྡོངས་གྲོགས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔
ཧཱུྃ༔ གནོད་སྦྱིན་ཆེན་པོ་བཙན་རྒོད་མེ་འོད་གདོང་༔ སྤྲུལ་པ་སྡེ་བཞི་རོལ་པ་ཁྲག་འཐུང་བཞི༔ ཤན་པ་རླུང་སྒྲུབ་གནོད་སྦྱིན་ཁྱུང་ཞོན་དང་༔ ཤན་པ་དམར་ནག་རོལ་པ་བཅོ་བརྒྱད་དང་༔ དགྲ་སྲོག་དབང་བའི་བཙན་རྒོད་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཕ་རོལ་དགྲ་བོ་སྡིག་ཅན་སྒྲོལ་བར་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔
ལྷ་ཡི་དགེ་བསྙེན་ཚངས་པ་དུང་ཐོད་ཅན༔ སྲོག་བདག་ཆོས་སྐྱོང་ཆེན་པོ་དཔེ་དཀར་དང་༔ སྤྲུལ་པ་སྡེ་བརྒྱད་ཡང་འཁོར་བྱེ་བ་འབུམ༔ དགེ་བསྙེན་ཆེན་པོ་ཀླུ་བདུད་ཏི་པ་ཙ༔ སྨྱོ་ཁ་མཁར་ནག་ཏི་པ་དམ་འཛིན་སོགས༔ དྲག་རྩལ་ལྡན་པའི་ཆོས་སྐྱོང་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དཀོར་རྐུན་རྩད་ནས་གཅོད་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔
མ་ཧཱ་དྷེ་ཝ་དབང་ཕྱུག་ཚོགས་ཀྱི་བདག༔ རྣམ་མང་ཐོས་སྲས་ནོར་བདག་ཛམ་བྷ་ལ༔ ཀུ་ཝེ་ར་དང་རྟ་བདག་གནོད་སྦྱིན་བརྒྱད༔ ཕྱུགས་ལྷ་ལྗང་གུ་དཔལ་ལྡན་ནོར་རྒྱུན་མ༔ ལུག་ལྷ་གང་བཟང་ར་ལྷ་གཙང་བཙན་དང་༔ དྲེལ་ལྷ་དུད་སོལ་འབྲུ་ལྷ་བརྟན་མ་སྨན༔ མཛོ་ལྷ་ཁྱུང་རྒྱལ་ཁྱི་ལྷ་བྱ་ར་བ༔ ནོར་བདག་དཀོར་ཆའི་ལྷ་ཚོགས་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དགོས་འདོད་ཆར་ལྟར་འབེབས་པའི་ཕྲིན་ལས་མཛོད༔
ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དྲེགས་པ་སྡེ་བརྒྱད་དྲེགས་ཆེན་བཅོ་བརྒྱད་དང་༔ སྡེ་དཔོན་སུམ་ཅུ་དགེ་བསྙེན་ཉི་ཤུ་གཅིག༔ འཇིགས་བྱེད་སྡེ་དགུ་དཔལ་མགོན་བདུན་ཅུ་གཉིས༔ སྲིད་པའི་ལྷ་དགུ་མགུལ་ལྷ་བཅུ་གསུམ་དང་༔ གཏེར་སྲུང་སྤྲུལ་པ་ཡང་སྤྲུལ་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ གསང་སྔགས་གཉན་གྱི་བྱ་ར་འགྲུབ་པར་མཛོད༔ ཨི་དཾ་བྷ་ལིངྟ་ལ་ཁཱ་ཧི༔
ཧཱུྃ༔ ལྷ་ཀླུ་གནོད་སྦྱིན་གཞི་བདག་ཟོ་དོར་དང་༔ ས་བདག་ཆུ་བདག་མེ་བདག་རླུང་བདག་དང་༔ ནམ་མཁའི་བདག་དང་རང་བཞིན་འགྱུ་བ་དང་༔ ཤིང་སྤང་རྫ་དང་ཡུལ་ཆེན་དུར་ཁྲོད་བརྒྱད༔ གངས་གཉན་ཆེན་པོ་ཉི་ཤུ་རྩ་གཅིག་གི༔ སྲུང་མ་གནས་དང་དུས་སུ་འགྱུ་བ་དང་༔ གཙང་མ་རིས་སོགས་འཇིག་རྟེན་སྐྱོང་རྣམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ལོ་ཉེས་ནད་འཁྲུགས་ཞི་བའི་ཕྲིན་ལས་མཛོད༔
ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གཞན་ཡང་འཁོར་བ་མྱང་འདས་མ་ལུས་ཀྱི༔ ཡེ་ཤེས་ལས་དང་གྲུབ་པའི་སྲུང་མ་དང་༔ དཀར་ཕྱོགས་ལྷ་དང་ནག་ཕྱོགས་བདུད་ལ་སོགས༔ མགྲོན་དུ་འོས་ཀྱང་དམིགས་བསལ་མ་མཆིས་པས༔ རྒྱ་མཚོའི་སྲུབ་དང་རི་རབ་ཟོམ་གྱི་ཤོད༔ དཔག་བསམ་རྩེ་སོགས་མཁའ་ལྡིང་མི་མ་ཡིན༔ ཚེ་རབས་བསགས་པའི་བག་ཆགས་ཉེར་ལེན་རིགས༔ དབང་པོ་ཉམས་པ་གློ་བུར་འགྱུ་བ་སོགས༔
ཀུན་བཟང་ཐུགས་དང་སྲིན་བུ་ཕྲ་མོའི་སེམས༔ ཐམས་ཅད་ཆོས་ཀྱི་དབྱིངས་སུ་བདལ་གྱུར་པས༔ ལས་དང་ཡེ་ཤེས་གྲུབ་པའི་ཚོགས་རྣམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་བཞེས༔ ཚེ་རབས་ལན་ཆགས་བྱང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ལྕང་ལོ་ཅན་གྱི་བྷནྡྷའི་སྣོད་ནང་དུ༔ རྩ་གསུམ་གཏོར་མ་ཕྲིན་ལས་བཞི་ལྡན་ནི༔ རྩེ་མོ་ནོར་བུས་དགོས་འདོད་ཆར་བཞིན་འབེབས༔
དཔུང་གཤོག་ཟླ་གམ་འཆི་མེད་རིག་འཛིན་འགྲུབ༔ ལོགས་གསུམ་ཆོས་འབྱུང་མ་སྲིང་དབང་དུ་བསྡུས༔ རྩ་བ་ཟླུམ་པོས་ནད་གདོན་བར་ཆད་ཞི༔ མཐའ་རྣམས་གྲུ་བཞིས་ཕྲིན་ལས་སྣ་ཚོགས་འགྲུབ༔ པད་འདབ་བཞིས་བརྒྱན་གླིང་བཞིའི་འགྲོ་བ་འདུལ༔ སྐྱུ་ཉིས་བཞིས་བསྐོར་སྡེ་བརྒྱད་དམ་ལ་གནས༔ རིལ་བུ་བཞིས་བསྐོར་ཕྱི་རྒྱུད་མགྲོན་རྣམས་ཚིམ༔ རྩེ་ཕྲན་པ་ཏྲ་ནོར་བུ་འཁོར་ལོ་ཡིས༔ ཕྱོགས་བཅུའི་ཞིང་ཁམས་ཀུན་ཏུ་མཆོད་སྤྲིན་གཡོ༔ དཀར་རྩི་དམར་རྩི་གུར་དང་ཐིག་ཕྲན་གྱིས༔
དཀྱིལ་འཁོར་ལྷ་ཚོགས་ཐུགས་དམ་དགྱེས་པར་སྐོང་༔ དེ་ལྟར་མཐུན་རྫས་གཉན་པོ་བྷ་ལིང་གིས༔ ཆོས་སྐུ་ལོངས་སྐུ་སྤྲུལ་སྐུའི་ཐུགས་དམ་བསྐང་༔ དགོངས་བརྒྱུད་བརྡ་བརྒྱུད་རིག་འཛིན་ཐུགས་དམ་བསྐང་༔ སྙན་བརྒྱུད་ཤོག་སེར་སློབ་དཔོན་ཐུགས་དམ་བསྐང་༔ བླ་མ་ཡི་དམ་མཁའ་འགྲོའི་ཐུགས་དམ་བསྐང་༔ ཆོས་སྐྱོང་དམ་ཅན་ནོར་ལྷའི་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཡུལ་ལྷ་གཞི་བདག་རྣམས་ཀྱི་ཐུགས་དམ་བསྐང་༔ རིགས་དྲུག་ཕ་མ་ལན་ཆགས་ཐུགས་དམ་བསྐང་༔
ཆོས་སྐུ་སྐྱེ་བ་མེད་པའི་ངང་དུ་བསྐང་༔ ལོངས་སྐུ་འགག་པ་མེད་པའི་ངང་དུ་བསྐང་༔ སྤྲུལ་སྐུ་འཁྲུལ་པ་མེད་པའི་ཀློང་དུ་བསྐང་༔ འཁོར་གསུམ་སྐྱེ་འགག་བྲལ་བའི་ཀློང་དུ་བསྐང་༔ བསྐང་ཞིང་དམ་ཚིག་ཉམས་ཆག་ཐམས་ཅད་བཤགས༔ འདོད་རྒུ་དངོས་གྲུབ་རྣམ་གཉིས་སྩོལ་བ་དང་༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཨོཾ་སརྦ་དྷརྨ་ཡ་དུ་ཏ་ཨེ་ཧཾ་ཤྲཱི་གྷྲཾ་བཛྲ་བི་མ་ལ་ཡེ་སྭཱ་ཧཱ༔ ཞེས་ཕྲིན་ལས་རྒྱུན་ཆགས་ཀྱི་གཏོར་བསྔོས་བསྡུས་པ་འདི་ཉིད་རང་གཞུང་གི་གཏོར་མ་ཡོད་ན་ཁ་གསོ་མེད་ན་གང་འབྱོར་གྱི་གཏོར་མ་བཤམ༔ རབ་སྟོང་ཉིད་ཀྱི་མཆོད་པ་ཟེར་བ་ཡིན་ཀྱང་༔
རྒྱུ་བསོད་ནམས་ཀྱི་ཚོགས་རྫོགས་ལ་དཀོན་མཆོག་ལ་མཆོད་པ་དང་༔ ཉམ་ཐག་ལ་སྦྱིན་པ་བཏང་བ་སེམས་བསྐྱེད་རྣམས༔ རྣམ་དག་གི་དགེ་རྩ་ཡིན་པས་ཤིན་ཏུ་ཡང་སྤྲོས་པ་བྱ་རུང་༔ སྤྲོས་བཅས་སྤྲོས་མེད་གང་བྱས་ཀྱང་རུང་འདོན་བརྗོད་རྣམས་ཀྱང་མེད་ཀྱང་རུང་༔ དེས་ན་དངོས་རྫས་ཆེ་ཕྲ་གང་འབྱོར་བཤམ་པར་བྱ༔ ཚིག་ཁ་ཡི་འདོན་དོན་ཡིད་ལ་བསྒོམ་པ་ཡིན་པས་སྒྲ་ཡང་དག་པར་བྱ༔ ཇི་བཞིན་ཉམས་སུ་བླངས་པས་ཚོགས་གཉིས་སྨིན་ཅིང་མཁའ་འགྲོ་ཆོས་སྐྱོང་གིས་གྲོགས་ཡང་དག་པར་བགྱིད་དོ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ ཐིག་ལེ་རྒྱ༔ ཁོ་བོ་རིག་པ་འཛིན་པའི་རྣལ་འབྱོར་པ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་བོད་ཡུལ་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང༌། བདུད་འདུལ་སྔགས་གླིང་དུ་ཤོག་སེར་ནས་བཤུས་སོ། སརྦ་མངྒ་ལཾ།། །། ༈ བླ་མེད་ཡང་ཕུར་གྭའུ་དམར་ནག་ལས། དབང་ཕྱུག་ཉེར་བརྒྱད་དང་ཕུར་སྲུང་ཉེར་བཞིའི་གཏོར་འབུལ་མངའ་གསོལ་བཀའ་གཏེར་ཐུན་མོང་གཅིག་དྲིལ་བཞུགས་སོ། གུ་རུ་བཛྲ་ཀུ་མཱ་ར་ཡ།
ཕུར་སྲུང་མཆོད་པར་སྣོད་གང་རུང་གི་ནང་དུ། གཏོར་མ་གཞུང་བཞིན་རྒྱས་པར་གྲུབ་ན་རབ་ཡང་ན་ལྷ་གྲངས་ཀྱི་བཤོས་བུ་ཤ་ཁྲག་གིས་བརྒྱན་པ་གསེར་སྐྱེམས་ལ་འབྲུ་སྣ་ཚོགས་གནས་སྐབས་སུ་ཅི་འབྱོར་བཤམ། ཡང་ཕུར་དཀྱིལ་འཁོར་རྒྱས་འབྲིང་གང་འོས་ཀྱི་རང་ཉིད་རྡོ་རྗེ་གཞོན་ནུའི་ཏིང་འཛིན་གསལ་བཞིན་ནས་འདི་སྐད་དོ། ཧཱུྃ་བྷྱོ། རང་ཉིད་ཆེ་མཆོག་བཛྲ་ཀུ་མཱ་ར། ། རབ་འཇིགས་ཞལ་གསུམ་ཕྱག་དྲུག་དཔལ་ཆས་རྫོགས། ། ཡུམ་མཆོག་འཁོར་ལོ་རྒྱས་འདེབས་གཉིས་མེད་འཁྲིལ། ། དམ་སྲི་བདུད་དཔུང་ཚར་གཅོད་དཔའ་བོར་གསལ། ། གཡས་དཀར་སྒེག་པ་གཤིན་རྗེ་གཤེད་པོའི་ཞལ། ། བསྭེ་མོ་མཆེད་བཞིའི་ཀླད་ཁྲག་འདྲེན་པར་བྱེད། །
གཡོན་དམར་དཔའ་བ་རྟ་མགྲིན་རྒྱལ་པོའི་ཞལ། ། ཤྭ་ན་བཞི་ཡི་མགྲིན་སོགས་གཅོད་པར་བྱེད། ། དབུས་མཐིང་འཇིགས་རུང་བདུད་རྩི་འཁྱིལ་པའི་ཞལ། ། བདག་ཉིད་བཞི་ཡི་ཙིཏྟ་འདྲེན་པར་བྱེད། དེ་ཕྱིར་དབང་ཕྱུག་ཕུར་སྐྱོང་དམ་ལ་འདུས། ། སྔོན་ཚེ་བཅོམ་ལྡན་འདས་ཀྱིས་དམ་མནོས་ཤིང༌། ། བར་དུ་སློབ་དཔོན་པདྨ་འབྱུང་ནས་ཀྱིས། ། བལ་ཡུལ་ཨ་སུ་ར་ཡི་བྲག་ཕུག་ཏུ། ། ཡང་ཕུར་གཉན་གྱི་དཀྱིལ་འཁོར་ཞལ་ཕྱེ་ནས། ཡང་དག་དཀྱིལ་འཁོར་སྙིང་པོ་གྲུབ་པའི་ཚེ། །
བདུད་རྩི་དབང་རྟགས་བྱིན་ནས་བཀའ་བསྒོས་ལྟར། ། ཆུ་མིག་བྱང་ཆུབ་རིང་དང་བལ་བོད་མཚམས། ། མོན་ཁ་ཤ་འུག་གཏེར་གནས་ལ་སོགས་སུ། ། ཡང་ཕུར་སྒྲུབ་པའི་གྲོགས་སུ་ཁས་བླངས་པའི། ། དབང་ཕྱུག་ཕུར་སྲུང་ལྕམ་དྲལ་ཐམས་ཅད་ཀྱིས། ། སྔོན་གྱི་གཡར་དམ་ཐ་ཚིག་དྲན་མཛོད་ལ། ། མཆོད་གཏོར་འདི་བཞེས་ལས་བཞིའི་ཕྲིན་ལས་མཛོད། དབང་ཕྱུག་མ་སྲིང་ཉེར་བརྒྱད་གཏོར་འབུལ་ནི། ཧཱུྃ་བྷྱོ། དཔལ་གྱི་བཀའ་ཉན་དབང་མོ་ཉེར་བརྒྱད་ནི། །
སྲིན་མོ་ཚངས་མ་ལྷ་ཆེན་སྟག་གདོང་དཀར། ། གཞོན་ནུ་རྒྱལ་བྱིན་རྡོ་རྗེ་ལྕགས་ཀྱུ་མ། ། རྡོ་རྗེ་བདུད་རྩི་ཟླ་བ་བེ་ཅོན་སེར། ། སྲིན་མོ་ཟ་བ་རིན་ཆེན་ཞགས་པ་བསྲིངས། ། དགའ་བ་སྟོབས་ཆེན་རྡོ་རྗེ་འདོད་པ་དམར། ། ནོར་སྲུང་རླུང་ལྷ་པདྨ་ལྕགས་སྒྲོག་མཛད། ། གསོད་བྱེད་མི་མོ་ཕག་མོ་རྒན་བྱེད་ལྗང༌། ། སྣ་ཆེན་ཆུ་ལྷ་རྒྱ་གྲམ་དྲིལ་འཛིན་བྲན། ། རིག་འཛིན་ཀུན་གྱི་མ་སྲིང་མཛའ་བྲན་མོ། ། དཀར་སེར་དམར་ལྗང་བདུད་བཞི་ཉི་ཤུ་བརྒྱད། །
བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། ཕྲ་མེན་དབང་མོ་ཉི་ཤུ་རྩ་བརྒྱད་ལ། ། བདུད་རྩི་སྨན་གྱི་མཆོད་པས་མངའ་གསོལ་ལོ། ། རཀྟ་དམར་གྱི་མཆོད་པས་མངའ་གསོལ་ལོ། ། བྷ་ལིང་དབང་པོ་རྣམ་ལྔས་མངའ་གསོལ་ལོ། ། དགྲ་བགེགས་ཀླད་རུས་ཤ་ཡིས་མངའ་གསོལ་ལོ། ། སྣ་ཚོགས་སྤྱན་གཟིགས་དུ་མས་མངའ་གསོལ་ལོ། ། མངའ་གསོལ་འདི་བཞེས་སངས་རྒྱས་བསྟན་པ་སྲུངས། ། མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད། དམ་ཅན་མ་མོ་བཅུ་གཉིས་གཏོར་འབུལ་ནི།
ཐོག་མར་གཡས་ཞལ་གཤིན་རྗེའི་འདུལ་བྱར་གྱུར་པའི་བསྭེ་མོ་བཞིའམ་ས་བདག་མ་བཞི་ནི། ཧཱུྃ་བྷྱོ། ཡང་ཕུར་བསྟན་སྲུང་མ་སྲིང་བཅུ་གཉིས་ནི། ། རིག་འཛིན་སློབ་དཔོན་པདྨའི་སྤྱན་སྔ་རུ། ། ནམ་གྱི་ཐོ་རངས་དམ་བཅས་བསྭེ་མོ་བཞི། ། བདུད་པོ་བཀྲག་མེད་གཟའ་རྒོད་བྱི་ཏི་པ། ། བཙན་རྗེ་ཤུ་བ་ཀླུ་རྒྱལ་འཇོག་པོ་ཡི། ། བུ་མོ་རྣམ་བཞི་བལ་ཕུག་ཉི་མ་ཁུ། ཁ་ལ་རོང་དང་མང་ཡུལ་ལ་ཕྲེང་དང༌། ། སྙེ་ནམ་སྡེའུ་གནས་སུ་མར་ཁུ་དང༌།
ཁྲག་ཞག་འོ་མའི་མཚོ་ལ་བརྟེན་བཅས་པའི། ། ཡ་བྱིན་དེ་བྱིན་བསྭེ་བྱིན་ཕག་བྱིན་ལ། ། ལས་བྱེད་མྱུར་མགྱོགས་ཆེན་མོ་ས་བདག་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། བདག་ཉིད་མ་བཞིའི་མིང་པོ་ལྕགས་ཀྱི་སྐྱེས་བུ་བཞི་ནི། དབུས་ཞལ་བདུད་རྩི་འཁྱིལ་པའི་གདུལ་བྱར་གྱུར་པའི་རེ་ཏི་བཞིའམ་བདག་ཉིད་བཞི་ནི། ནམ་གྱི་གུང་ལ་དམ་བཅས་བདག་ཉིད་བཞི། ། རྒྱ་མཚོའི་ཀློང་ལས་མེ་འབར་རྫུ་འཕྲུལ་སྟོན། ། བྱིང་བྱེད་འབྲུག་ལ་བརྟེན་བཅའ་རེ་མ་ཏི། ། བར་སྣང་གཡོ་ལ་ས་གཞི་ཁམས་ཀུན་འགུལ། །
འབྱུང་བ་གཡོ་ལ་བརྟེན་བཅའ་རེ་མ་ཛ། ། རི་རབ་གཡོ་དང་ལྷུན་པོ་འགུལ་བར་བྱེད། ། སྲིད་པའི་རྩེ་ལ་བརྟེན་བཅའ་རེ་མ་ཏྲི། ། དབང་ཆེན་བསྒུལ་ཞིང་ཞིང་རྡུལ་སྙིལ་བར་བྱེད། ། མཆོག་རབ་ཁོང་སེང་བརྟེན་བཅའ་རེ་མ་བྷྱོ། ། སྣང་སྲིད་བདག་མོ་རེ་ཏི་མཆེད་བཞི་ལ། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། གཡོན་ཞལ་དམར་པོའི་རྟ་མགྲིན་གྱི་གདུལ་བྱར་གྱུར་པ་ཤྭ་ན་བཞི་ནི། ནམ་གྱི་སྲོད་ལ་དམ་བཅས་ཤྭ་ན་བཞི། ། སྲོག་བདག་དབུགས་ལེན་བླ་འཁྱེར་མདངས་འཕྲོག་མ། །
མཐིང་ཁ་དམར་སེར་སྔོ་ནག་སྲིན་མོའི་གཟུགས། ། ལྕགས་སྤྱང་མགོ་དགུ་ཟངས་ཝ་རྐང་གསུམ་དང༌། ། གསེར་འཕར་ལྕེ་བརྒྱད་གཡུ་ཁྱི་མགོ་གསུམ་བཞོན། ། གདུག་པའི་མ་མོ་ཤྭ་ན་ཆེན་མོ་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། ཕུར་སྲུང་དམ་ཅན་མ་མོ་བཅུ་གཉིས་ལ། ། བདུད་རྩི་སྨན་གྱི་མཆོད་པས་མངའ་གསོལ་ལོ། ། རཀྟ་དམར་གྱི་མཆོད་པས་མངའ་གསོལ་ལོ། ། བྷ་ལིང་དབང་པོ་རྣམ་ལྔས་མངའ་གསོལ་ལོ། ། དགྲ་བགེགས་ཀླད་རུས་ཤ་ཡིས་མངའ་གསོལ་ལོ། །
སྣ་ཚོགས་སྤྱན་གཟིགས་དུ་མས་མངའ་གསོལ་ལོ། ། མངའ་གསོལ་འདི་བཞེས་སངས་རྒྱས་བསྟན་པ་སྲུངས། ། མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད། གིང་བདུད་ཤན་པ་བཅུ་གཉིས་ནི། དང་པོ་བསྭེ་མོ་བཞིའི་མིང་པོ་དམག་དཔོན་བཞིའམ་དུང་གི་སྐྱེས་བུ་གིང་ཆེན་བཞི་ནི། ཧཱུྃ་བྷྱོ། དཔལ་གྱི་བཀའ་ཉན་ཤན་པ་བཅུ་གཉིས་ནི། ། པྲ་མ་རཱ་ཛ་རཀྴ་སྲིན་པོའི་གིང༌། ། ཡ་མ་རཱ་ཛ་འཆི་བདག་གཤིན་རྗེའི་གིང༌། ། དཱ་ཤ་གྷྲྀ་ཝ་བསྐོས་རྗེ་བདུད་ཀྱི་གིང༌། །
ཡཀྴ་གྷྲྀ་ཝ་ཧ་ལ་གནོད་སྦྱིན་གིང༌། ། སྐྱེས་བུ་ཆེན་པོ་སྒྲོལ་བའི་གིང་ཆེན་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། བདག་ཉིད་མ་བཞིའི་མིང་པོ་ལྕགས་ཀྱི་སྐྱེས་བུ་བཞི་ནི། ཤར་བདུད་དཀར་པོ་མཆེ་གཙིགས་ལྷ་བུའི་བདུད། ། ལྷོ་བདུད་སྔོན་པོ་རལ་བསིགས་ཕུང་པོའི་བདུད། ། ནུབ་བདུད་ནག་པོ་གདུག་པ་ཉོན་མོངས་བདུད། ། བྱང་བདུད་ལྗང་གུ་སྲོག་གཅོད་འཆི་བདག་བདུད། ། དུང་གསེར་གཡུ་དང་མཆོང་ཕུར་དགྲ་ལ་བརྡེག ། འབར་བ་ཆེན་པོ་གསོད་བྱེད་བདུད་པོ་བཞི། །
བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། ཤྭ་ན་བཞིའི་མིང་པོ་བཞི་བསྭེའི་སྐྱེས་བུ་བཞི་ནི། ཤེལ་གིང་དམུ་གཟའ་དགྲ་ལྷ་སྲོག་བདག་བཞི། ། དམར་པོ་འཇིགས་གཟུགས་ཤནྟ་པུ་རིའི་བཙན། ། འབྲོང་རྩེ་ནག་པོ་རྔམ་པ་ཀླུ་བདུད་ཆེ། ། ལྡང་ལྷ་ཟངས་རྩེ་ཤེལ་གིང་ཡོངས་ཀྱི་རྗེ། ། རྡོ་རྗེ་གནམ་ལྷ་སེར་མོ་དེ་ནི་དམུ། ། ཀུན་ཀྱང་ཁྲོ་ཚུལ་ཕྱུང་རྡེག་རལ་གྲི་ཕྱར། ། ཤན་པ་ཟ་བྱེད་ཆེན་པོ་སྲོག་བདག་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག །
གིང་བདུད་ཤན་པ་མྱུར་མགྱོགས་བཅུ་གཉིས་ལ། ། བདུད་རྩི་སྨན་གྱི་མཆོད་པས་མངའ་གསོལ་ལོ། ། རཀྟ་དམར་གྱི་མཆོད་པས་མངའ་གསོལ་ལོ། ། བྷ་ལིང་དབང་པོ་རྣམ་ལྔས་མངའ་གསོལ་ལོ། ། དགྲ་བགེགས་ཀླད་རུས་ཤ་ཡིས་མངའ་གསོལ་ལོ། ། སྣ་ཚོགས་སྤྱན་གཟིགས་དུ་མས་མངའ་གསོལ་ལོ། ། མངའ་གསོལ་འདི་བཞེས་སངས་རྒྱས་བསྟན་པ་སྲུངས། ། མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད། བྷྱོ་མ་མ་པ་ཤཾ་ཀུ་རུ་ཧཱུྃ་མ་ཏཾ་པ་ཉ་ཀ་ར་ཨི་ནན་བརྡྷ་ཏི། མ་མ་ཀརྨ་ཤྲཱི་ཀྲཾ་ཀ་ར་ཡེ།
ཨ་ཙིཏྟ་ཡཱ། ཛ་ཡེ་བི་ཛ་ཡཱ། ཨ་པ་རཱ་ཛི་ཏེ་མཱ་ར་སེ་ན་པྲ་མརྡྷ་ན་ཡེ། ཛྭ་ལ་ཛྭ་ལ་བཛྲ། སུ་རུ་སུ་རུ་བཛྲ། མུ་རུ་མུ་རུ་བཛྲ། མ་ཐམ་མ་ཐམ་བཛྲ། དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་རོ་ཙ་བྷ་སུ་ཀིཾ་ནི་རི་ཏི། མ་ར་ས་ན་པྲ་མར་ལ་ཁ་ཁ་ཁཱ་ཧི། ཞེས་བསྔོ་ཞིང༌།
གཏོར་མ་འབུལ་ཞིང་ཕྲིན་ལས་བཅོལ་ཚིག་ནི། ཧཱུྃ། སྟོབས་བཅུའི་དབང་ཕྱུག་མདོ་སྔགས་རྒྱལ་བའི་བསྟན། ། མི་ཤིགས་རྡོ་རྗེ་གསུམ་གྱི་སྲུང་མ་རུ། ། རིང་ནས་སྨོན་པའི་མཐུ་གྲུབ་ཌཱཀྐིའི་ཚོགས། ། ཡེ་ཤེས་དང་ནི་འཇིག་རྟེན་སྣ་ཚོགས་སྤྲུལ། ། གདོད་ནས་རྣམ་དག་བདེ་ཆེན་བཙུན་མོའི་ཀློང༌། ། དབྱིངས་ཡུམ་ཀུན་ཏུ་བཟང་མོར་དབྱེར་མེད་བསྟོད། ། གསང་སྔགས་དྲོད་ཉུལ་ལེགས་ཉེས་སྟངས་བྱེད་ཅིང༌། ། ལོག་འདྲེན་སྲིད་གསུམ་དགྲ་བགེགས་སྲོག་འཕྲོག་ཚེ། །
ལས་དང་འཇིག་རྟེན་ཤ་ཟ་མཁའ་འགྲོར་སྤྲུལ། ། ཚོགས་ཞིང་བཤད་སྒྲུབ་ཆོས་འཁོར་གནས་སྐྱོང་ཚེ། ། དཀྱིལ་འཁོར་བར་ཁྱམས་ལ་གནས་བྱ་ར་བྱེད། ། དབང་ཕྱུག་མགོ་བརྙན་ཕུར་སྲུང་མི་བསྲུན་གཟུགས། ། སྤྱི་སྒོས་རུ་ཏྲ་སྐད་ཅིག་ཉིད་ལ་བསྒྲལ། ། མཐའ་དམག་དཔུང་བཟློག་སྦས་གནས་གཏེར་སྲུང་ཚེ། ། བརྟན་མ་སྐྱོང་མས་འཛམ་གླིང་བདེ་སྐྱིད་སྤེལ། ། སྣ་ཚོགས་གར་གྱིས་སྔགས་བསྟན་སྐྱོང་ལ་བསྟོད། ། རིག་འཛིན་བདག་གིས་ཕྲིན་ལས་བཅོལ་བ་ནི། ། མ་ལྟར་བྱམས་ཤིང་ཞི་བའི་ལས་སྒྲུབ་ཚེ། །
མི་མཐུན་ཉེས་ཚོགས་བ་མོར་ཉི་ཤར་བཞིན། ། ཞི་བའི་བདེ་ལེགས་ངང་ལ་གནས་པར་མཛོད། ། སྲིང་ལྟར་གདུང་ཞིང་རྒྱས་པའི་ལས་སྒྲུབ་ཚེ། ། ཚེ་བསོད་མངའ་ཐང་གསེར་རི་ལྷུན་པོའི་དཔྱིད། ། རོལ་མཚོ་སྤུངས་ལྟར་འཕེལ་རྒྱས་བརྟན་པར་མཛོད། ། མཛའ་ལྟར་བརྩེ་ཞིང་དབང་གི་ལས་སྒྲུབ་ཚེ། ། བརྟན་གཡོའི་ཕུན་ཚོགས་ཡིད་ལ་འཁུ་བའི་ནོར། ཁབ་ལེན་ལྕགས་བཞིན་སྒྲུབ་ལ་མྱུར་དུ་སྩོལ། ། བྲན་ལྟར་མྱུར་མགྱོགས་དྲག་པོའི་ལས་སྒྲུབ་ཚེ། ། བསམ་ངན་སྦྱོར་རྩུབ་སྤྱི་སྒོས་བསྟན་པའི་དགྲ། །
ནོར་རྫས་འཕྲོག་བཅོམ་དགྲ་རྐུན་བྱད་མའི་ཚོགས། ། གནོད་བྱེད་ཡིད་སྲུབ་མདའ་ལྔ་ལྡན་པའི་ལུས། ། ཆོས་སྲུང་དྲག་ཤུལ་མགྲིན་སྔོན་དམག་གི་མེས། ། དཔེར་ན་བྲག་རིར་གནམ་ལྕགས་ཐོག་ཕོག་བཞིན། ། བསམ་པ་ཙམ་གྱིས་མིང་མེད་ཚར་ཆོད་ཅིག ། སྔོན་ཚེ་བཅོམ་ལྡན་རྡོ་རྗེ་ཁྲོས་པའི་ཞལ། ། ཧཱུྃ་ཀ་ར་དང་པད་འབྱུང་མཚོ་རྒྱལ་ལྕམ། ། རྗེས་འབྲངས་རྒྱ་མཚོ་དཔལ་སེང་རྒྱུད་པར་བཅས། ། བུདྡྷ་ཛྙཱ་ན་ལོ་ཧ་བཛྲ་ཞབས། ། དྲིན་ཅན་རྩ་བརྒྱུད་བླ་མས་བཀའ་བསྒོས་ལྟར། །
རྒྱལ་བསྟན་སྤྱི་དང་བྱེ་བྲག་རྙིང་མ་བ། ། གནུབས་སྟོན་སྐྱེ་སྤྲུལ་རྩ་གསུམ་གླིང་པ་ཡི། ། ཟབ་ཆོས་ཉི་ཟླ་ལྟ་བུར་མཐའ་རྒྱས་མཛོད། ། ཕན་བདེའི་འབྱུང་གནས་བླ་མའི་ཞབས་པད་བརྟན། ། འདུས་པའི་གྲྭ་འཁོར་དབྱར་མཚོ་ལྟར་རྒྱས་མཛོད། ། དད་པའི་ནོར་ལྡན་སྦྱིན་བདག་ཚེ་དཔལ་སྐྱེད། ། ལོངས་སྤྱོད་རྣམ་ཐོས་བུ་ལ་འགྲན་ནུས་མཛོད། ། དེ་ཡང་འཆིང་བའི་སྒྲོག་གིས་མ་བཅིངས་པར། ། ཚོགས་རྫོགས་དགེ་ལ་གཏོང་ཕོད་ནུས་པར་མཛོད། ཁྱད་པར་སྒྲུབ་སྡེ་འདི་ཡི་མཆོད་གཞིས་ལ། །
ལོག་པར་ཤོམ་པའི་དགྲ་རྐུན་རྩད་བརླག་མཛོད། ། ཐེག་དགུ་སྤྱི་དང་ཁྱད་པར་རྫོགས་པ་ཆེའི། ། སྨིན་གྲོལ་འཁོར་ལོས་ས་གསུམ་ཁྱབ་པར་མཛོད། ། དེ་ཡི་ཐུགས་རྗེས་བསྟན་པའི་འགྲོ་བ་ཀུན། ། རྫོགས་ལྡན་གསར་པའི་ཚེ་དཔལ་འབྱོར་ལྡན་མཛོད། ། འདི་ནས་བྱང་ཆུབ་བར་གྱི་ཕྲིན་ལས་ཀུན། ། རྟག་ཏུ་དབང་ཕྱུག་ཕུར་སྐྱོང་རྣམས་ཀྱིས་མཛོད། ། ཡིད་ལ་རེ་བའི་དོན་གཉིས་གང་མཆིས་པ། ། གེགས་མེད་བསམ་པ་ཙམ་གྱིས་འགྲུབ་པར་མཛོད། ཅེས་ཡང་ཕུར་གྱི་ཕུར་སྲུང་དམ་ཅན་གསོལ་མཆོད་ཆ་རྐྱེན་དུ།
བཀའ་གཏེར་གོང་འོག་དུ་མ་ནས་ལེགས་པར་བསྒྲིགས་ཏེ། ཕུར་སྐྱོང་བཅུ་གཉིས་ནམ། བཅུ་དྲུག་ཉེར་བཞི་སོགས་རྣམ་གྲངས་དུ་མར་བཞེད་ཀྱང༌། དོན་དུ་རང་གཞུང་ཁོ་ན་ལ་ཉེར་བཞི་གསུངས་བཞིན། དུས་སྐབས་རྣམས་སུ་གསོལ་མཆོད་ཚར་གྲངས་བསགས་པ་སོགས། ། སྤྱི་སྒོས་དམིགས་བྱ་འགའ་ཞིག་ལ། ། ཕྲིན་ལས་བཅོལ་དགོས་པ་འགའ་རེ་བྱུང་བ་ལ་བརྟེན་ནས། རང་བློའི་མོས་པས་བསྐུལ་བཞིན། ༧ གཏེར་ཆེན་རིན་པོ་ཆེའི་ཞབས་འབྲངས་ཐ་ཤལ་པ་ཨཽ་ཌི་ཤ་དྷ་ཀརྨ་ཞེས་པས་རང་གནས་སྔོན་བྲག་སྒྲུབ་སྡེར་ཐུན་མཚམས་སུ་བཀོད་པའི་མཐུས་གོང་དུ་སྨོས་པའི་ཕྲིན་ལས་ཐོགས་མེད་འགྲུབ་པའི་རྒྱུར་གྱུར་ཅིག། །། བཀའ་བརྒྱད་ཆེན་མོ་གསང་བ་ཟིལ་གནོན་ལས༔
དཔལ་ལྡན་ཡེ་ཤེས་མགོན་པོའི་གསོལ་ཁ་བཞུགས་སོ༔ ཁྲག་འཐུང་ལེགས་ལྡན་ནག་པོར་འདུད༔ ས་མ་ཡ༔ དཔལ་མགོན་ནག་པོ་སྒྲུབ་པའི་ཐབས༔ བཀྲ་ཤིས་ཡིད་འོང་དགའ་བའི་ཚལ༔ ཡང་ན་དུར་ཁྲོད་ཤིང་གཅིག་དྲུང་༔ རི་རྔམ་ཆུ་སྒྲ་ནགས་འཇིགས་ཤིང་༔ ཆུ་བྲག་ཆོས་འབྱུང་འདྲ་བ་རུ༔ བྷནྡྷ་ལྕང་ལོ་མཚན་ལྡན་ནང་༔ གནམ་ལྕགས་འཁོར་ལོ་རྩིབས་བརྒྱད་སྟེང་༔
འབྲུ་ནག་དཔལ་གཏོར་སྙིང་གི་གཟུགས༔ འཁོར་ནི་རང་འདྲ་བརྒྱད་དང་ནི༔ ཤ་ཁྲག་ལ་སོགས་རྒྱན་གྱིས་བརྒྱན༔ བདུད་རྩི་སྨན་རཀ་དག་ཀྱང་གཏམས༔ བུམ་པ་ཆ་ཕྱེད་ཆུ་ཡིས་བཀང་༔ མདའ་མོ་སྒྲོ་གསུམ་ལེགས་པ་ལ༔ དར་ནག་གདུགས་དང་ཅོད་པན་འཕུར༔ བླ་འཁོར་སྲོག་ཡིག་བླ་རྡོ་དང་༔ མེ་ལོང་གྲི་སྙིང་རྡོ་རྗེ་ཕུར༔ བརྒྱན་ཏེ་རྟེན་དུ་འཛུགས་པར་བྱ༔
སྐུ་འབག་ལ་སོགས་སྤྱན་གཟིགས་བཤམས༔ དེ་ནས་འབྱུང་བ་རིམ་བརྩེགས་ནི༔ ཧཱུྃ༔ ཡེ་ནས་ཀུན་གཞི་སྟོང་པའི་དབྱིངས༔ རང་བྱུང་རྩལ་གྱི་འོད་ཟེར་ཤར༔ སྣ་ཚོགས་སྤྲུལ་པའི་ས་བོན་ཧཱུྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ དེ་ནས་འབྱུང་བ་ལྔ་བརྩེག་པ་ནི༔ ཧཱུྃ༔ ཨེ་ལས་ཆོས་འབྱུང་ནམ་མཁའ་མཐིང་༔
ཡྃ་ལས་རླུང་གི་རྒྱ་གྲམ་བསྣོལ༔ རྃ་ལས་བསྐལ་པའི་མེ་དཔུང་འཁྲིགས༔ ཁྃ་ལས་རཀྟའི་རྦ་ཀློང་ཁོལ༔ སུྃ་ལས་ས་གཞི་སྨུག་ནག་ཁྱབ༔ ཀེཾ་ལས་ཀེང་རུས་དུར་ཁྲོད་ཆགས༔ བྷྲཱུྃ་ལས་ཐོད་མཁར་འཇིགས་སུ་རུང་༔ ཨོྃ་བྷྲཱུྃ་བྷི་ཤྭ་ཙཀྲ་ཧཱུྃ༔ ཨ་ཙནྡྲ་མཎྜ་ལ༔ མ་སཱུརྻ་མཎྜ་ལ༔ པཾ་པདྨ་མཎྜ་ལ༔
རུ་ཊ་ཏི་ར་བཾ༔ ཧཱུྃ་སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ༔ བཛྲ་ཙཀྲ་ཛྙཱ་ན་ཧོཿ དེ་ནས་གཞལ་ཡས་ཁང་བསྐྱེད་པ་ནི༔ ཧཱུྃ༔ ཡི་གེ་བྷྲཱུྃ་གྱུར་གཞལ་ཡས་ཁང་༔ བྷནྡྷ་སྐམ་རློན་བརྩེགས་པ་ཡི༔ རབ་འཇིགས་དྲག་པོའི་ཐོད་མཁར་ནི༔ རྨང་གཞི་གནམ་ལྕགས་ཨུར་མོ་བསྣོལ༔
གྲུ་བཞི་སྒོ་བཞི་མཐོངས་སྐར་ཕྱེས༔ ཀ་གདུང་ལྷ་ཀླུ་སྲིན་ལྤགས་བཀབ༔ གཡང་གཞི་རྒྱལ་མཚན་ཐོད་པའི་ཏོག༔ ཕྱི་རོལ་དུར་ཁྲོད་མཚོན་ཆའི་གུར༔ བསྐལ་པའི་མེ་རི་སྨུག་ནག་འཁྲིགས༔ ནང་ན་རཀྟའི་རྒྱ་མཚོ་འཁྱིལ༔ བཾ་རོ་སྐམ་རློན་ལྷུ་དུམ་འཁྲོལ༔ མི་ལྤགས་སྟག་ལྤགས་གཡང་གཞི་བྲིས༔ དོན་སྙིང་རྣམ་ལྔའི་འཕན་གདུགས་འཕྱངས༔ དེ་དབུས་ཆོས་འབྱུང་པདྨ་དང་༔
བམ་ཆེན་སྨུག་པོའི་གདན་གྱི་སྟེང་༔ ཧཱུྃ་ལས་བྱུང་བའི་ནག་པོ་ཆེ༔ ཁྲག་འཐུང་ལེགས་ལྡན་ཕྱག་བཞི་པ༔ སྨ་ར་དབུ་སྐྲ་དམར་སེར་འབར༔ ཐོད་སྐམ་པྲོག་ཞུ་དར་ནག་འཕུར༔ ཞལ་གདངས་ལྗགས་འདྲིལ་སྤྱན་རྩ་འཁྱིལ༔ ཐལ་ཆེན་ཚོམ་བུ་སིནྡྷུ་ར༔ ཁྲག་ཞག་ཐིག་ལེ་ཟོ་རིས་ཞག༔ གཡས་གཉིས་གྲི་གུག་ཙིཏྟ་དང་༔ གཡོན་གཉིས་བྷན་དམར་ཁ་ཊྭཱཾ་གཿ
སྐུ་ལ་སེངྒེའི་གཡང་གཞི་གསོལ༔ རུས་རྒྱན་གཡེར་ཁའི་སྒྲ་དང་ལྡན༔ སྒེག་ཅིང་སྦོམ་ལ་ཡན་ལག་རགས༔ གསུས་ཁྱིམ་ཟླུམ་ལ་སྨ་ར་འཁྱིལ༔ ཕྱེད་སྐྱིལ་དགྱེས་པའི་རྔམ་སྟབས་བཞུགས༔ ཡུམ་མཆོག་དཔལ་འབར་ཙཎྜི་མ༔ དམར་མོ་ཁྲོ་འཛུམ་གཟི་འོད་འབར༔ གྲི་ཐོད་ཡབ་ཀྱི་མགུལ་ནས་འཁྱུད༔ རིན་ཆེན་རུས་པའི་རྒྱན་ཆ་འཁྲོལ༔ ཞབས་གཉིས་ཡབ་ཀྱི་སྐེད་ལ་འཁྲིལ༔
ཟུང་འཇུག་བདེ་ཆེན་རྒྱས་པར་བསྒོམ༔ སྤྱི་གཙུག་ཉི་ཟླ་པདྨའི་སྟེང་༔ རིགས་ཀྱི་བདག་པོ་སྤྱན་རས་གཟིགས༔ ཞི་ཞིང་ཁྲོ་འཛུམ་རིན་ཆེན་བརྒྱན༔ དམར་གསལ་རྡོ་རྗེ་བྷནྡྷ་འཛིན༔ ཐུགས་རྗེའི་བདག་ཉིད་ཕྱེད་སྐྱིལ་བཞུགས༔ ཡེ་ཤེས་མཁའ་འགྲོ་དམར་མོ་འཁྲིལ༔ ནོར་བུ་འཛིན་ཅིང་མགུལ་ནས་འཁྱུད༔ རུས་རྒྱན་ཞབས་གཉིས་ཡབ་ལ་འཁྲིལ༔ ཕྱོགས་བཞིར་གསང་བའི་མཁའ་འགྲོ་མ༔
པདྨ་རཱ་གའི་མདངས་ལྡན་ནི༔ ཁྲོ་འཛུམ་རུས་པའི་རྒྱན་ལྡན་གར༔ གཡས་པས་ཅང་ཏེའུ་ཆོས་སྒྲ་སྒྲོག༔ གཡོན་པས་བྷནྡྷ་བདུད་རྩི་བསྣམས༔ བརྡ་སྐད་སྒྲོགས་ཤིང་ཆགས་ཚུལ་བསྒོམ༔ ཧཱུྃ༔ གཙོ་བོའི་ཕྱོགས་བཞིར་འཁོར་ལོའི་རྩིབས༔ ཤར་ཕྱོགས་འཁོར་ལོའི་རྩིབས་སྟེང་དུ༔ ཧཱུྃ་ལས་ཡོན་ཏན་བླ་མེད་ཀྱི༔ ཡེ་ཤེས་མགོན་པོ་མ་ནིང་སྐུ༔
མཐིང་ནག་གྲི་གུག་ཐོད་ཁྲག་འཛིན༔ དུར་ཁྲོད་ཆས་རྫོགས་བེར་ནག་གསོལ༔ ཙན་དན་བེང་ཆེན་སྐེད་པར་བཅུག༔ ཞབས་གཉིས་རོལ་སྟབས་བམ་སྟེང་འགྱིང་༔ ལྷོ་ཕྱོགས་འཁོར་ལོའི་རྩིབས་སྟེང་དུ༔ ཧཱུྃ་ལས་སྐུ་ཡི་མགོན་པོ་ནག༔ མ་ཧཱ་ཀཱ་ལ་གདོང་བཞི་པ༔ གཡས་གཉིས་གྲི་གུག་ཙན་དན་བེང་༔ གཡོན་གཉིས་བྷནྡྷ་རྩེ་གསུམ་འཛིན༔ ཁྲོ་གཏུམ་དུར་ཁྲོད་ཆས་དང་ལྡན༔
ཞབས་གཉིས་བརྐྱང་བསྐུམ་རོ་གདན་འགྱིང་༔ ནུབ་ཕྱོགས་འཁོར་ལོའི་རྩིབས་སྟེང་དུ༔ ཧཱུྃ་ལས་གསུང་གི་མགོན་པོ་ནི༔ སྐུ་མདོག་མཐིང་ནག་ཕྱག་དྲུག་པ༔ གྲི་གུག་ཐོད་ཕྲེང་ཅང་ཏེའུ་གཡས༔ ཐོད་ཁྲག་ཁ་ཊྭཱཾ་ཞགས་པ་གཡོན༔ ཁྲོ་ཞིང་དགྱེས་ལ་དུར་ཁྲོད་ཆས༔ ཞབས་གཉིས་བརྐྱང་བསྐུམ་རོ་ཡི་གདན༔ བྱང་ཕྱོགས་འཁོར་ལོའི་རྩིབས་སྟེང་དུ༔ ཧཱུྃ་ལས་ཕྲིན་ལས་མགོན་པོ་སྨུག༔
བྲམ་ཟེ་དུར་ཁྲོད་བདག་པོ་ནི༔ ཁྲོ་འཛུམ་རུས་པའི་རྒྱན་དྲུག་ཅན༔ ཕྱག་གཡས་ཐོད་པའི་ཅང་ཏེའུ་འཁྲོལ༔ གཡོན་པས་གྲི་རྐང་གླིང་བུ་འབུད༔ སྟག་ཤམ་རུས་རྒྱན་རོ་གདན་འགྱིང་༔ མཚམས་བཞིར་གསང་བའི་མཁའ་འགྲོ་བཞི༔ གྲི་གུག་ཁ་ཊྭཱཾ་དཀུ་ལ་བརྟེན༔ རུས་རྒྱན་དོར་སྟབས་རོ་གདན་འགྱིང་༔ ཁྲོ་འཛུམ་ཡབ་ལ་དགྱེས་པར་བསྒོམ༔ ཧཱུྃ༔
གཞན་ཡང་ཕྱི་ནང་གསང་བ་ཡི༔ ཡེ་ཤེས་མགོན་པོའི་ལྷ་ཚོགས་རྣམས༔ ཆུ་ཟླ་བཞིན་དུ་གསལ་བར་བསྒོམ༔ དེ་ལྟར་གསལ་བའི་གནས་གསུམ་ལས༔ འོད་ཟེར་འཕྲོས་པས་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཨ་བེ་ཤ་ཡ་ཨ་ཨཱཿ ཞེས་ཤ་ཆེན་གྱི་གསུར་བཏང་ཞིང་མི་རྐང་གླིང་བུ་གཙེར༔ རོལ་མོ་དང་བཅས་ནས༔ ཧཱུྃ༔
བསྐལ་པའི་མེ་ལྟར་འབར་བའི་ཀློང་༔ འོག་མིན་ཆོས་དབྱིངས་ཕོ་བྲང་ནས༔ ཡེ་ཤེས་མགོན་པོ་གཤེགས་སུ་གསོལ༔ ནག་པོ་ཆེན་པོ་གཤེགས་སུ་གསོལ༔ ལེགས་ལྡན་ནག་པོ་གཤེགས་སུ་གསོལ༔ མ་ཧཱ་ཀཱ་ལ་གཤེགས་སུ་གསོལ༔ མགོན་ཆེན་སྡེ་ལྔ་གཤེགས་སུ་གསོལ༔ མ་རྒྱུད་མཁའ་འགྲོ་གཤེགས་སུ་གསོལ༔ དཀྱིལ་འཁོར་ཡོངས་རྫོགས་གཤེགས་སུ་གསོལ༔ ཨོྃ་ཤྲཱི་མ་ཧཱ་ཀཱ་ལ་ཡ་ས་པ་རི་ཝཱ་ར་ཧོ་ཛ་ཛཿ
ཛཿཧཱུྃ་བཾ་ཧོཿ བཞུགས་སུ་གསོལ་བ་ནི༔ ཧཱུྃ༔ དུར་ཁྲོད་ཕོ་བྲང་དྲག་པོའི་གནས་མཆོག་ཏུ༔ ཁྲག་མཆོད་པདྨ་ཉི་ཟླའི་གདན་སྟེང་དུ༔ ཡེ་ཤེས་མགོན་པོའི་ལྷ་ཚོགས་མ་ལུས་ཀུན༔ མི་གཡོ་བདག་ལ་དགྱེས་པའི་ཚུལ་གྱིས་བཞུགས༔ ཨོྃ་བཛྲ་ས་མ་ཡ་ཏིཥྛ་ལྷན༔ དེ་ནས་ཕྱག་འཚལ་བ་ནི༔ ཧཱུྃ༔
དཔལ་ཆེན་ནག་པོ་ཁྲག་འཐུང་རྒྱལ༔ དཔའ་བོ་གྱད་ཀྱི་ཡ་འདོར་ཅན༔ དྲག་པོས་ས་བཅུ་གནོན་མཛད་པ༔ ལེགས་ལྡན་མགོན་པོར་བདག་བསྟོད་དོ༔ ཨོྃ་ན་མོ་ཨ་ཏི་པུ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔ མི་ལྤགས་གཡང་གཞིའི་བླ་བྲེ་མཁའ་ལ་བྲིས༔ རྒྱུ་མའི་ལྡ་ལྡི་འཕན་གདུགས་སྣ་ཚོགས་འཕྱངས༔ མདའ་མོ་སྒྲོ་གསུམ་དར་ནག་གདུགས་ཀྱིས་བརྒྱན༔
བླ་རྡོ་སྲོག་འཁོར་མེ་ལོང་ཕྱག་མཚན་དང་༔ ནམ་མཁའི་རྒྱན་གྱུར་བྱ་ནག་ལང་ལིང་འཕུར༔ རྟ་ནག་ཅང་ཤེས་ཚོགས་ནི་འཚེར་སྐད་གཙེར༔ གཡག་ནག་ཞོལ་ཆེན་ཚོགས་ནི་ངར་སྒྲ་སྒྲོག༔ ལུག་ནག་དཔྱི་དཀར་ཚོགས་ནི་འབའ་སྒྲ་འབྱིན༔ ཁྱི་ནག་སྙིང་དཀར་ཚོགས་ནི་དགྲ་ཤ་རྔམ༔ མི་ནག་ཕོ་མོ་གཅེར་བུས་གར་རྩེད་བསྒྱུར༔ དུག་སྦྲུལ་ནག་པོའི་ཚོགས་ནི་འཁྱུག་ཅིང་འགྲེང་༔ ཙིཏྟའི་ནམ་མཁའ་ནག་པོ་སྤྲིན་ལྟར་གཏིབས༔ རྟེན་གཏོར་བཤོས་བུ་ནག་པོ་རི་ལྟར་བརྗིད༔
དོམ་ནག་ལ་སོགས་གཅན་སྤྱང་སྣ་ཚོགས་ངར༔ གཡབ་དར་རུ་དར་རྟེན་དར་ནག་པོ་སོགས༔ གོ་ཁྲབ་བརྗིད་ལྡན་རྣོ་ངར་མཚོན་ཆ་གཟེངས༔ དུར་ཁྲོད་ཕོ་བྲང་བཀོད་ལེགས་སྣ་ཚོགས་འདི༔ ཡེ་ཤེས་མགོན་པོ་སྡེ་ལྔའི་ཚོགས་ལ་འབུལ༔ གསང་བའི་ཁྲོ་མོ་མ་སྲིང་ཚོགས་ལ་འབུལ༔ མཆོད་པས་དགྱེས་ཤིང་ཐུགས་དམ་བསྐང་བ་ནི༔ རིགས་བདག་སྤྱན་རས་གཟིགས་ཀྱི་ཐུགས་དམ་བསྐང་༔ གསང་བའི་མཁའ་འགྲོ་སྡེ་ལྔའི་ཐུགས་དམ་བསྐང་༔ ལེགས་ལྡན་མགོན་པོ་ཕྱག་བཞིའི་ཐུགས་དམ་བསྐང་༔
ཡོན་ཏན་མགོན་པོ་མ་ནིང་ཐུགས་དམ་བསྐང་༔ སྐུ་མགོན་གདོང་བཞི་ཡབ་ཡུམ་ཐུགས་དམ་བསྐང་༔ གསུང་གི་མགོན་པོ་ཕྱག་དྲུག་ཐུགས་དམ་བསྐང་༔ ཕྲིན་ལས་མགོན་པོ་བྲམ་གཟུགས་ཐུགས་དམ་བསྐང་༔ ཡུམ་མཆོག་ཁྲོ་མོ་རིགས་ལྔའི་ཐུགས་དམ་བསྐང་༔ མཆོད་པས་དགྱེས་ཤིང་ཐུགས་དམ་བསྐངས་གྱུར་ནས༔ བར་ཆད་སེལ་ཞིང་མཆོག་ཐུན་དངོས་གྲུབ་སྩོལ༔ ཨོྃ་ཤྲཱི་མ་ཧཱ་ཀཱ་ལ་ནཱ་ཐ་པཉྩ་ཌཱཀྐི་ནཱི་ས་པ་རི་ཝཱ་ར་ས་མ་ཡ་ཨཱཿཧཱུྃ༔ ཧཱུྃ༔ དགྲ་བགེགས་དབང་པོའི་མེ་ཏོག་ཕུང་པོར་བརྩེགས༔
ཤ་ཆེན་གུ་གུལ་དྲི་སྤོས་དུད་སྤྲིན་འཁྲིགས༔ རྐང་དང་ལྷ་བའི་སྒྲོན་མེ་ཉི་ལྟར་གསལ༔ དགྲ་བགེགས་སྙིང་ཁྲག་དྲི་ཆབ་མཚོ་ལྟར་འཁྱིལ༔ འབྲུ་ནག་འབྲས་ཀྱི་བཤོས་བུ་རི་ལྟར་བརྗིད༔ ཐོད་རྔ་གསང་རྔ་རྐང་གླིང་རོལ་མོ་ལྡིར༔ སྣ་ཚོགས་འགྱེད་པའི་མཆོད་སྤྲིན་གཏིབས་པ་འདི༔ ཡེ་ཤེས་མགོན་པོ་སྡེ་ལྔའི་ཚོགས་ལ་འབུལ༔ གསང་བའི་ཁྲོ་མོ་མ་སྲིང་ཚོགས་ལ་འབུལ༔ མཆོད་པས་དགྱེས་ཤིང་ཐུགས་དམ་བསྐང་བ་ནི༔ རིགས་བདག་སྤྱན་རས་གཟིགས་དབང་ཐུགས་དམ་བསྐང་༔
གསང་བའི་མཁའ་འགྲོ་སྡེ་ལྔའི་ཐུགས་དམ་བསྐང་༔ ལེགས་ལྡན་མགོན་པོ་ཕྱག་བཞིའི་ཐུགས་དམ་བསྐང་༔ ཡོན་ཏན་མགོན་པོ་མ་ནིང་ཐུགས་དམ་བསྐང་༔ སྐུ་ཡི་མགོན་པོ་གདོང་བཞིའི་ཐུགས་དམ་བསྐང་༔ གསུང་གི་མགོན་པོ་ཕྱག་དྲུག་ཐུགས་དམ་བསྐང་༔ ཕྲིན་ལས་མགོན་པོ་བྲམ་གཟུགས་ཐུགས་དམ་བསྐང་༔ ཡུམ་ཆེན་ཁྲོ་མོ་རིགས་ལྔའི་ཐུགས་དམ་བསྐང་༔ མཆོད་པས་དགྱེས་ཤིང་ཐུགས་དམ་བསྐངས་གྱུར་ནས༔ བར་ཆད་སེལ་ཞིང་མཆོག་ཐུན་དངོས་གྲུབ་སྩོལ༔ ཨོྃ་ཤྲཱི་མ་ཧཱ་ཀཱ་ལ་ནཱ་ཐ་པཉྩ་ཌཱཀྐི་ནཱི་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཧཱུྃ༔ ག་པུར་ཛཱ་ཏི་དྲི་མཆོག་སྣ་ཚོགས་དང་༔ ལེགས་པར་སྦྱར་བའི་བདུད་རྩི་སྨན་མཆོག་གཏམས༔ བདེ་སྟོང་ཡིད་འཛིན་ལྷ་མོ་སྣ་ཚོགས་ལ༔ ཟུང་འཇུག་སྦྱོར་ཏེ་བསྐུལ་བའི་བདུད་རྩི་དང་༔ དབྱིངས་ཕྱུག་བཟང་མོའི་དམར་ཆེན་རཀྟ་འཁྱིལ༔ ཐབས་ཆེན་རྡོ་རྗེའི་བྱང་སེམས་ཟླ་ལྟར་རྒྱས༔ བྷནྡྷའི་སྣོད་དུ་བྷ་ལིང་གཏོར་མ་ལ༔ ཕ་རོལ་དགྲ་བགེགས་ཤ་ཁྲག་རུས་ཀྱིས་བརྒྱན༔ བསྒྲལ་མཆོད་ལ་སོགས་དགྱེས་པའི་མཆོད་པ་འདི༔
ཡེ་ཤེས་མགོན་པོ་སྡེ་ལྔའི་ཚོགས་ལ་འབུལ༔ གསང་བའི་མཁའ་འགྲོ་མ་སྲིང་ཚོགས་ལ་འབུལ༔ མཆོད་པས་དགྱེས་ཤིང་ཐུགས་དམ་བསྐང་བ་ནི༔ རིགས་བདག་སྤྱན་རས་གཟིགས་དབང་ཐུགས་དམ་བསྐང་༔ གསང་བའི་མཁའ་འགྲོ་སྡེ་ལྔའི་ཐུགས་དམ་བསྐང་༔ ལེགས་ལྡན་མགོན་པོ་ཕྱག་བཞིའི་ཐུགས་དམ་བསྐང་༔ ཡོན་ཏན་མགོན་པོ་མ་ནིང་ཐུགས་དམ་བསྐང་༔ སྐུ་ཡི་མགོན་པོ་གདོང་བཞིའི་ཐུགས་དམ་བསྐང་༔ གསུང་གི་མགོན་པོ་ཕྱག་དྲུག་ཐུགས་དམ་བསྐང་༔ ཕྲིན་ལས་མགོན་པོ་བྲམ་གཟུགས་ཐུགས་དམ་བསྐང་༔
ཡུམ་ཆེན་ཁྲོ་མོ་རིགས་ལྔའི་ཐུགས་དམ་བསྐང་༔ མཆོད་པས་དགྱེས་ཤིང་ཐུགས་དམ་བསྐངས་གྱུར་ནས༔ བར་ཆད་སེལ་ཞིང་མཆོག་ཐུན་དངོས་གྲུབ་སྩོལ༔ ཨོཾ་སརྦ་པཉྩ་ཨ་མྲྀ་ཏ་མ་ཧཱ་རཀྟ་ཧྲཱི་ཋ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔ དེ་ནས་བཤགས་པ་ནི༔ ཧཱུྃ༔ དཀྱིལ་འཁོར་གསང་བའི་ལྷ་ཚོགས་དགོངས་སུ་གསོལ༔ དེང་འདིར་བདག་ཅག་སྒྲུབ་པའི་སྒོར་ཞུགས་ནས༔ ཕྱི་ནང་དམ་ཚིག་ཉམས་ཤིང་འགལ་བ་དང་༔ དམ་རྫས་མ་ཚང་ཚོགས་གཏོར་ཆག་པ་དང་༔
སྒོ་གསུམ་བག་མེད་དམ་འགལ་ཅི་མཆིས་པ༔ དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོྃ་བཛྲ་ས་ཏྭ་ས་མ་ཡཿ མ་ནུ་པ་ལ་སོགས་ཡིག་བརྒྱ་བཟླས་ཤིང་ལྷག་ཆད་བཀང་༔ དེ་ནས་བསྟོད་པ་བྱ་བ་ནི༔ དབྱངས་སྙན་པོ་དང་བཅས་ནས༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ ཆོས་དབྱིངས་ཐོད་མཁར་ཨེ་ཡི་དལ་དབུས་སུ༔
ལེགས་ལྡན་མགོན་པོ་ཁྲག་འཐུང་ཕྱག་བཞི་པ༔ སྐུ་མདོག་སྨུག་ནག་ཆར་སྤྲིན་གཏིབས་པའི་གཟུགས༔ དབུ་སྐྲ་དམར་སེར་སྲིད་རྩེའི་དབྱིངས་ལ་བསྐྱོད༔ ཐོད་སྐམ་དབུ་རྒྱན་སྣང་སྲིད་དྲེགས་པ་འདུལ༔ དར་ནག་ཅོད་པན་མ་སྲིང་མཁའ་འགྲོ་སྡུད༔ ཨ་ར་སྨིན་མ་ཚྭ་ཚྭ་སྐར་ལྟར་འཁྲུགས༔ དམར་ཞིང་ཟླུམ་པའི་སྤྱན་གསུམ་གྱེན་མཐུར་གཟིགས༔ སེང་ལྤགས་གསོལ་ཞིང་རྐན་སྒྲ་ཕྱོགས་བཅུར་སྒྲོག༔ རུས་པའི་རྒྱན་ལྡན་གཡེར་ཁ་འུ་རུ་རུ༔ ལྷུ་ཚིགས་སྦྲུལ་རྒྱན་ཀླུ་གཉན་ས་བདག་འདུལ༔
ཁྲག་ཞག་ཐིག་ལེ་ཐལ་ཚོམ་རྒྱན་གྱིས་སྤྲས༔ སྒེག་ཅིང་དགྱེས་པས་ཡེ་ཤེས་འཇིག་རྟེན་སྔངས༔ ཕྱག་གཡས་གྲི་གུག་བདུད་དཔུང་རྩད་ནས་གཅོད༔ ཙིཏྟ་འཛིན་པས་ཕ་རོལ་གློ་སྙིང་རོལ༔ རལ་གྲི་འབར་བས་བགེགས་དཔུང་དུམ་བུར་གཏུབ༔ གཡོན་པས་བྷན་དམར་དམ་ཉམས་ཀླད་ཁྲག་རོལ༔ ཁ་ཊྭཱཾ་འཛིན་པས་དུག་གསུམ་རྩད་ནས་གཅོད༔ གསུས་པ་འཁྱིལ་བས་འགྲོ་བའི་ཚེ་བསོད་སྡུད༔ ཕྱེད་སྐྱིལ་རོལ་སྟབས་འཁོར་འདས་ཟིལ་གྱིས་གནོན༔ བམ་ཆེན་གདན་བཞུགས་ཁྲག་འཐུང་ནག་པོར་བསྟོད༔
ཧཱུྃ༔ གསང་བའི་ཡུམ་མཆོག་ལྷ་མོ་དཔལ་འབར་མ༔ ཤེས་རབ་རང་བཞིན་དམར་གསལ་གཟི་འོད་འབར༔ ཁྲོ་འཛུམ་མདངས་ལྡན་དགའ་བཞི་བདེ་སྟོང་བསྐུལ༔ ཕྱག་གཡས་གྲི་གུག་སྐྱེ་འཆི་རྩད་ནས་གཅོད༔ གཡོན་པས་བྷན་དམར་དུག་ལྔའི་རཀྟ་སྟོབ༔ རུས་པའི་རྒྱན་ལྡན་ཕར་ཕྱིན་བསྐྱེད་པའི་ཡུམ༔ ཞབས་གཉིས་ཡབ་འཁྲིལ་དགའ་བཞིའི་བརྡ་སྐད་འབྱིན༔ ཙཎྜི་དཔལ་འབར་ཁྲོ་མོའི་སྐུ་ལ་བསྟོད༔ ཧཱུྃ༔
སྤྱི་བོ་འོད་དཔུང་ཉི་ཟེར་གཟི་འབར་དབུས༔ རིགས་ཀྱི་བདག་པོ་འཕགས་མཆོག་སྤྱན་རས་གཟིགས༔ དམར་གསལ་མདངས་ལྡན་ཡེ་ཤེས་མི་གཡོ་དང་༔ ཁྲོ་འཛུམ་སྤྱན་གྱིས་མཁའ་དབྱིངས་ཕྱོགས་བཅུར་གཟིགས༔ རྡོ་རྗེ་བྷནྡྷ་བདེན་གཉིས་འདུ་འབྲལ་མེད༔ ཕྱེད་སྐྱིལ་ལྷམ་མེ་འགྲོ་བའི་མགོན་གྱུར་པ༔ འཕགས་མཆོག་སྤྱན་རས་གཟིགས་ལ་ཕྱག་འཚལ་བསྟོད༔ ཧཱུྃ༔ གསང་བའི་ཡུམ་མཆོག་དམར་གསལ་འོད་ལྔའི་མདངས༔ འཛུམ་ཞལ་དགྱེས་ཤིང་མཉེན་ལྕུག་རུས་རྒྱན་མཛེས༔
ཕྱག་གཡས་ནོར་བུས་ཐབས་མཆོག་དཔའ་བོ་སྡུད༔ གཡོན་པའི་པདྨས་མ་སྲིང་ལས་ལ་བསྐུལ༔ མཉེན་ལྕུག་ཞབས་འཁྲིལ་བདེ་སྟོང་ཡེ་ཤེས་ངང་༔ ཡུམ་མཆོག་ཤེས་རབ་སྐུ་ལ་ཕྱག་འཚལ་བསྟོད༔ ཧཱུྃ༔ ཕྱོགས་བཞི་ཡེ་ཤེས་གསང་བའི་མཁའ་འགྲོ་མ༔ པདྨ་རཱ་གའི་མདངས་ལྡན་ཁྲོ་འཛུམ་མཛེས༔ རིན་ཆེན་རུས་རྒྱན་སྒྲུབ་ལ་དངོས་གྲུབ་སྟེར༔ མཉེན་ལྕུག་འཁྲིལ་ལྡེམ་དགྱེས་ཉམས་སྒེག་པ་མོ༔ ཕྱག་གཡས་ཅང་ཏེའུས་དཔའ་བོ་མཁའ་འགྲོ་སྡུད༔
གཡོན་པའི་བདུད་རྩིས་རྣལ་འབྱོར་ཚེ་སྲོག་སྲིང་༔ ནུ་མ་བྷ་ག་རྒྱས་ཤིང་གར་སྒྱུར་མ༔ མ་གཅིག་ཡེ་ཤེས་ཌཱཀྐི་སྡེ་བཞིར་བསྟོད༔ ཧཱུྃ༔ རབ་ཏུ་འཁྲིགས་པའི་དུར་ཁྲོད་སྤྲིན་ནག་ཅན༔ ཁྲག་མཚོ་མེ་དཔུང་འབར་བའི་ཀློང་དཀྱིལ་ནས༔ གཉིས་མེད་མགོན་པོ་མ་ནིང་ཁྲོ་བོ་རྒྱལ༔ སྐུ་མདོག་མཐིང་ནག་བླ་མེད་རྒྱུད་སྡེའི་སྤྲུལ༔ ཞལ་གདངས་ལྗགས་འདྲིལ་ཁྲོ་གཏུམ་ས་གསུམ་དངངས༔ དབུ་སྐྲ་ཐོད་སྐམ་མེ་ཟེར་ཡ་ལ་ལ༔
ཕྱག་གཡས་གྲི་གུག་བསྟན་དགྲའི་སྲོག་དབུགས་ཕྲལ༔ གཡོན་པས་བྷན་དམར་དམ་ཉམས་ཀླད་ཁྲག་གསོལ༔ མུན་པའི་ལྷུབ་ཆེན་དུག་ལྔ་ཟིལ་གྱིས་གནོན༔ དུར་ཁྲོད་ཆས་ལྡན་འདྲེ་རྒོད་དམག་དཔུང་བཟློག༔ ཙན་དན་བེང་ཆེན་བདུད་འདུལ་དམག་གི་གཏེར༔ བརྐྱང་བསྐུམ་དོར་སྟབས་བརྗིད་ལ་ཕྱག་འཚལ་བསྟོད༔ ཧཱུྃ༔ ཏི་སེ་ཆེན་པོ་གངས་ཀྱི་ཕོ་བྲང་དབུས༔ མྱུར་མགྱོགས་སྡེ་བརྒྱད་ཀུན་གྱི་དམག་དཔོན་པ༔ མ་ཧཱ་ཀཱ་ལ་གདོང་བཞི་མཐུ་བོ་ཆེ༔
སྐུ་མདོག་ནག་པོ་མུན་པའི་ཚ་ཟེར་འཕྲོས༔ ཞལ་གདངས་ལྗགས་འདྲིལ་སྤྱན་རྩ་གློག་ལྟར་འཁྱུག༔ དབུ་སྐྲའི་གསེབ་ནས་བསྐལ་པའི་མེ་ཆེན་འབར༔ ཐོད་སྐམ་འབར་བའི་པྲོག་ཞུ་དར་དམར་འཕུར༔ ཕྱག་གཡས་གྲི་གུག་བདུད་བཞི་རྩད་ནས་གཞོམ༔ ཙན་དན་བེང་ཆེན་གདུག་པའི་གཡུལ་ངོ་བཟློག༔ གཡོན་པས་བྷན་དམར་རཀྟ་ཞལ་དུ་གསོལ༔ ཉམས་པ་བསྒྲལ་ཕྱིར་ཁ་ཊྭཱཾ་རྩེ་གསུམ་ཕྱར༔ དུར་ཁྲོད་ཆས་ལྡན་བགེགས་དཔུང་ས་ལ་འགྱེལ༔ བརྐྱང་བསྐུམ་ཚུལ་ལྡན་མ་ཧཱ་ཀཱ་ལར་བསྟོད༔
ཧཱུྃ༔ དུར་ཁྲོད་ཆེན་པོ་རབ་འཇིགས་བསིལ་བ་ཚལ༔ གདུག་པའི་ཤིང་དྲུང་རོ་ལངས་འཚོགས་པའི་དབུས༔ དཔལ་ཆེན་མགོན་པོ་མཐིང་ནག་ཕྱག་དྲུག་པ༔ ཞལ་གདངས་ལྗགས་འདྲིལ་ཧཱུྃ་སྒྲ་འབྲུག་ལྟར་སྒྲོག༔ དབུ་སྐྲ་ཐོད་སྐམ་མེ་ཡི་བུ་ཡུག་འཚུབས༔ གཡས་པས་གྲི་གུག་བྱད་མའི་མགོ་ལུས་ཕྲལ༔ ཌཱ་མ་རུ་ཡིས་མ་མོ་དབང་དུ་སྡུད༔ ཐོད་ཕྲེང་འཛིན་པས་དམོད་པའི་དྲག་སྔགས་འདྲེན༔ གཡོན་པས་བྷན་དམར་འདྲེ་རྒོད་སྙིང་ཁྲག་རོལ༔
ཁ་ཊྭཱཾ་འཛིན་པས་དུག་གསུམ་དབྱིངས་སུ་བསྒྲལ༔ བདུད་ཞགས་ནག་པོས་བསྟན་དགྲ་སྒོས་དགྲ་འཆིང་༔ དུར་ཁྲོད་ཆས་ལྡན་འབྱུང་པོའི་གདོན་ཚོགས་འཇོམས༔ བརྐྱང་བསྐུམ་གར་ལྡན་ནག་པོ་ཆེ་ལ་བསྟོད༔ ཧཱུྃ༔ རྔམ་དྲག་ཚལ་གྱི་དུར་ཁྲོད་ཧ་ཧ་དགོད༔ བམ་ཆེན་གསར་རྙིང་རི་ལྟར་བརྩེགས་པའི་དབུས༔ དུར་ཁྲོད་བདག་པོ་མགོན་པོ་བྲམ་ཟེའི་གཟུགས༔ སྨུག་ནག་ཁྲོ་འཛུམ་དབུ་སྐྲ་སྤྱི་བོར་བཅིངས༔ ཐོད་སྐམ་དབུ་རྒྱན་སྲིད་གསུམ་ཟིལ་གྱིས་གནོན༔
ཕྱག་གཡས་ཅང་ཏེའུས་དཔའ་བོ་མཁའ་འགྲོ་བསྐུལ༔ གཡོན་པས་རྐང་གླིང་སྣང་སྲིད་དབང་དུ་སྡུད༔ རུས་པའི་རྒྱན་ལྡན་དྲེགས་པ་བྲན་དུ་བཀོལ༔ གར་སྟབས་ཚུལ་གྱིས་ཕྱོགས་བཅུའི་གདོན་ཚོགས་བཅོམ༔ བྲམ་ཟེའི་གཟུགས་ལྡན་དཔའ་བོ་ཆེ་ལ་བསྟོད༔ ཧཱུྃ༔ ཆོས་འབྱུང་ཨེ་ཡི་ཀློང་དཀྱིལ་ནས༔ ལས་ཀྱི་ཡུམ་ཆེན་མཁའ་འགྲོ་བཞི༔ མཐིང་ནག་ཁྲོ་འཛུམ་བྷྱོ་སྒྲ་སྒྲོགས༔ ཐོར་ཙུགས་སྐྲ་གྲོལ་སྐུ་རྒྱབ་ཁེབས༔
རིགས་ལྔའི་དབུ་རྒྱན་དར་དཔྱངས་འཕུར༔ གྲི་གུག་ཉོན་མོངས་རྩད་ནས་གཅོད༔ བྷན་དམར་དམ་ཉམས་སྙིང་ཁྲག་འཐུང་༔ ཁ་ཊྭཱཾ་དུག་གསུམ་རྩད་ནས་གཅོད༔ རུས་རྒྱན་ལས་ཀྱི་མ་མོ་སྡུད༔ གཅེར་མོ་ནུ་མ་བྷ་ག་རྒྱས༔ བརྐྱང་བསྐུམ་གར་སྒྱུར་སྒེག་པ་མོ༔ ཁྲག་འཐུང་མཁའ་འགྲོ་རིགས་བཞིར་བསྟོད༔ ཧཱུྃ༔ གཞན་ཡང་ཕྱི་ནང་སྐྱོང་བ་ཡི༔
ཡེ་ཤེས་དང་ནི་ལས་གྲུབ་པ༔ དཔའ་བོ་མཁའ་འགྲོ་ཞིང་སྐྱོང་ཚོགས༔ མ་སྲིང་ཤུགས་འགྲོ་ཡང་འཁོར་འབུམ༔ ཕྱི་ནང་སྐྱོང་བའི་ལྷ་ལ་བསྟོད༔ འཛབ་བསྐུལ་ནི༔ ཧཱུྃ༔ དཔལ་ཆེན་མགོན་པོའི་ལྷ་ཚོགས་རྣམས༔ ཐུགས་དམ་གཉན་པོ་དབྱིངས་ནས་བསྐུལ༔ དྲག་སྔགས་ཧཱུྃ་གིས་འབྲུག་སྒྲ་ལྡིར༔ ཕྱི་ནང་བར་ཆད་དབྱིངས་སུ་སྒྲོལ༔
སྒྲུབ་པའི་རིག་འཛིན་སྔགས་འཆང་ལ༔ མཆོག་དང་ཐུན་མོང་དངོས་གྲུབ་སྩོལ༔ འཛབ་ཀྱིས་ཐུགས་དམ་གནད་ནས་བསྐུལ༔ སྤྲོས་པས་ཡེ་ཤེས་འདོད་ཡོན་དགྱེས༔ ཚུར་འདུས་བདག་གིས་དངོས་གྲུབ་ཐོབ༔ མ་གྲུབ་བར་དུ་མི་བཏང་བཟུང་༔ ཕྲིན་ལས་སྒྲུབ་པའི་དུས་ལ་བབ༔ ཐུགས་དམ་གནད་ནས་ད་སྐུལ་ཅིག༔ རིགས་བདག་སྔགས་ལ༔ ཨོྃ་ཨཱ་ཝ་ལོ་ཀི་ཏེ་ཌཱཀྐི་པཉྩ་ཧཱུྃ་ཕཊ྄ཿ
རྩ་སྔགས་ལ༔ ཨོྃ་མ་ཧཱ་ཀཱ་ལ་ནཱ་ཐ་པཉྩ་ཀྲོ་ཏི་ཤྭ་རཱི་ཧཱུྃ་བྷྱོཿ ལས་སྔགས་ནི༔ ཨོྃ་མ་ཧཱ་ཀཱ་ལ་ཡ་ཀྵེཾ་ཀྵེཾ་མ་ཏྲི་ཙ་ཏྲི་ཧཱུྃ་བྷྱོཿ མ་ནིང་སྔགས་ནི༔ ཨོྃ་ཤྲཱི་མ་ཧཱ་ཀ་ལ་ག་ན་གུ་ཧྱ་ཧཱུྃ་ཕཊ྄ཿ གདོང་བཞི་པ་ལ༔ ཨོྃ་མ་ཧཱ་ཀཱ་ལ་མུ་ཁ་ཙ་ཏུར་ཧཱུྃ་ཕཊ྄ཿ ཕྱག་དྲུག་པ་ལ༔ ཨོྃ་མ་ཧཱ་ཀཱ་ལ་ཀྵེཾ་ཀྵེཾ་ཀ་ར་ཥེ་ཊ་ཧཱུྃ་ཕཊ྄ཿ
དུར་ཁྲོད་བདག་པོ་ལ༔ ཨོྃ་མ་ཧཱ་ཀཱ་ལ་ཨུ་ཏ་ཙརྻ་ཧཱུྃ་ཕཊ྄༔ དེ་ནས་ཁྲོ་མོ་རིགས་བཞི་ལ༔ ཨོྃ་མ་ཏྲི་ཌཱཀྐི་ཀྲོ་ཏི་ཙ་ཏུར་ཧཱུྃ་ཕཊ྄ཿ ཅེས་སྔགས་རྣམས་སྒྲུབ་པའི་ལས་རིམ་ལྟར་བཟླས༔ དེ་ནས་དྲག་སྔགས་ནི༔ ཨོྃ་མ་ཧཱ་ཀཱ་ལ་ཀྲོ་ཏ་རཾ་ཧེ་རུ་ཀ་ཀྲོ་ཏི་ད་ཤ་ཙཎྜ་ཡ་ཧཱུྃ་ཕཊ྄ཿ དྲག་སྔགས་རྣམས་རྒྱུན་དུ་བགྲང་མི་དགོས༔ དེ་ནས་དགྲ་བོ་རྦད་གསོད་ཀྱི་སྔགས་ནི༔ དགྲ་བོ་བྱད་མ་གདོན་གྱི་རིགས༔
གློ་བུར་བསད་ཐབས་ཤིན་ཏུ་ཟབ༔ འགྱང་ན་འདི་ན་ལན་གཅིག་བསྐྱར༔ མ་སྤེལ་གསང་རྒྱ་ས་མ་ཡ༔ རྒྱ་རྒྱ་རྒྱ༔ ༈ ཆོས་སྐྱོང་ཀུན་འདུས་གཏོར་འབུལ་ནི༔ ཧཱུྃ༔ དུར་ཁྲོད་རྔམ་ཆེན་མེ་རླུང་འཚུབས་པའི་ཀློང་༔ ཐོད་མཁར་དམར་ནག་ཕོ་བྲང་སོ་སོའི་དབུས༔ བསྟན་པའི་བཀའ་སྲུང་ལས་མཛད་མི་བསྲུན་པ༔ ལེགས་ལྡན་མགོན་པོ་ཕྱག་བཞི་ཕྱག་དྲུག་པ༔
མ་ནིང་དང་ནི་གདོང་བཞི་བྲམ་གཟུགས་ཅན༔ ལས་མགོན་སེང་གདོང་སྲོག་བདག་བྱ་རོག་གདོང་༔ གྲི་གུག་བིང་ཆེན་དམར་ནག་ཏྲག་ཤད་དང་༔ གུར་མགོན་ཨ་གྷོ་ར་དང་སྟག་ཞོན་པ༔ བེར་ནག་ཅན་དང་སེང་ཞོན་མདུང་ཐུང་ཅན༔ ཁྱད་པར་གཟའ་བརྒྱད་ཀི་ཀང་རཱ་ཧུ་ལ༔ ཨེ་ཀ་ཛཱ་ཊི་དུད་སོལ་རེ་མ་ཏི༔ ཚེ་རིང་མཆེད་ལྔ་ཨ་ཕྱི་ཆོས་སྒྲོན་དང་༔ སྲོག་བདག་མ་མོ་དམ་ཅན་རྡོ་རྗེ་ལེགས༔ བཙན་རྒོད་ཁྲག་འཐུང་ཤན་པ་མདུང་དམར་ཅན༔
དྲག་པོ་དགེ་བསྙེན་ཀླུ་དང་བདུད་ཀྱི་རྗེ༔ གིང་ཆེན་ཕོ་མོ་ཤ་ཟ་བྱེ་བ་འབུམ༔ རྒྱལ་ཆེན་དཔེ་དཀར་ལ་སོགས་གཏེར་སྲུང་དང་༔ སྡེ་དཔོན་སུམ་ཅུ་དྲེགས་བྱེད་ཡང་འཁོར་ལ༔ ཤ་ཁྲག་དམར་གྱི་གཏོར་མ་འདི་འབུལ་ལོ༔ བཞེས་ནས་སངས་རྒྱས་བསྟན་པ་བསྲུང་བ་དང་༔ སྒྲུབ་པའི་རིག་འཛིན་བདག་ལ་བུ་བཞིན་སྐྱོངས༔ སྣང་སྲིད་ལྷ་འདྲེ་མི་གསུམ་དབང་དུ་སྡུས༔ སྐྱེ་འགྲོ་འཇིག་རྟེན་ཕོ་མོའི་སྙིང་བསྒུལ་ལ༔ ཟས་ནོར་ལོངས་སྤྱོད་གནས་འདིར་ཆར་བཞིན་ཕོབ༔
སྙན་གྲགས་མངའ་ཐང་དཔལ་འབྱོར་རྒྱས་པ་དང་༔ བདག་ལ་སྡང་ཞིང་འཚེ་བའི་དགྲ་བགེགས་སྒྲོལ༔ བཅོལ་བའི་ཕྲིན་ལས་ཐོགས་མེད་འགྲུབ་པར་མཛོད༔ ཅེས་བཀའ་བརྒྱད་ནས་ཁོལ་དུ་ཕྱུང་བའོ།། །། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ མ་ཧཱ་ཀཱ་ལའི་ཀ་བསྟོད་ཡེ་ཤེས་རོལ་པ་བཞུགས་སོ༔ དཔལ་ཡེ་ཤེས་མགོན་པོ་མ་ཧཱ་ཀཱ་ལར་འདུད༔ དེ་ཡང་ཡང་རྫོང་ཤེལ་གྱི་ཕུག་པ་རུ་གནུབས་སྟོན་སངས་རྒྱས་ཡེ་ཤེས་ཀ་དག་ཟབ་མོའི་སྙན་བརྒྱུད་ཀྱི་ལམ་མཆོག་འབྱོང་ཞིང་རྡོ་རྗེ་ཕུར་པའི་གདེང་ཚད་གྲུབ་པའི་ཚེ༔ མ་ཧཱ་ཀཱ་ལས་ཞལ་དངོས་སུ་བསྟན་ནས་སངས་རྒྱས་ཀྱི་བསྟན་པ་བསྲུང་བར་ཞལ་གྱིས་བཞེས་ཤིང་༔ ལྷག་ཏུ་གནུབས་ཀྱི་གདུང་རྒྱུད་སྐྱོང་བར་ཐ་ཚིག་བགྱིས་པའི་ཚེ༔
དྲན་རྫོགས་ཉིད་དུ་ཡེ་ཤེས་མགོན་པོ་ལ་བསྟོད་པའོ༔ ཧཱུྃ༔ ཀཱ་ལ་རབ་འཇིགས་ཡེ་ཤེས་རོལ་པའི་སྐུ༔ ཁ་གདངས་མཆེ་གཙིགས་སྲིད་གསུམ་ལྟོ་བར་འགེངས༔ ག་ཤལ་མགོ་ཕྲེང་དུར་ཁྲོད་ཆས་ཀྱིས་བརྒྱན༔ ང་བདག་གཡུལ་ལས་རྒྱལ་ལ་བདག་བསྟོད་དོ༔ ཅ་ཅོ་རྒོལ་བའི་དྲེགས་ལྡན་མ་རུངས་ཚོགས༔ ཆ་ལུགས་རྩལ་བཅུའི་སྟོབས་ཀྱིས་འཇོམས་མཛད་པ༔ ཇ་ལྟར་མདངས་ལྡན་རཀྟས་རྟག་ཏུ་དགྱེས༔ ཉ་རྒྱས་གཟི་འབར་འོད་འཕྲོ་བདག་བསྟོད་དོ༔
ལྟ་བ་བླ་མེད་བསྟན་པའི་བྱ་ར་མཁན༔ ཐ་དད་སོ་སོའི་སྣང་ངོར་ནག་པོ་ཆེ༔ ད་ནི་མ་གཡེལ་སྔགས་བསྲུང་ཐ་ཚིག་བཞིན༔ ན་རཀ་སྨིན་པའི་བདུད་བགེགས་འཇོམས་ལ་བསྟོད༔ པ་སངས་དབྱིངས་སུ་འགྱུ་བའི་རྩལ་ཆེན་ལྟར༔ ཕ་རོལ་དགྲ་ལ་མངོན་སྤྱོད་འབད་མཛད་པ༔ བ་སྤུའི་བུ་གར་ཁྲོ་ཚོགས་སྐར་ལྟར་འཁྲུགས༔ མ་རུངས་སྒྲོལ་མཛད་མགོན་པོར་བདག་བསྟོད་དོ༔ རྩ་བརྒྱུད་རིག་འཛིན་འདུས་པའི་བཀའ་སྲུང་ཆེ༔ ཚ་ཟེར་དུས་མཐའི་མེ་ལྟར་གཟི་བརྗིད་འབར༔
ཛ་ཡིག་སྤྲོས་པའི་ཕོ་ཉ་དགྲ་ལ་འགྱེད༔ ཝ་སྐྱེས་གཉེན་པོ་སེང་ལྟར་བདག་བསྟོད་དོ༔ ཞྭ་ལྟར་སྤྱི་བོར་རིགས་བདག་འཕགས་མཆོག་བརྒྱན༔ ཟ་བྱེད་ཙཎྜི་མ་མོ་པང་དུ་འཁྱུད༔ འ་འུར་སྒྲ་འབྱིན་ནག་པོ་ཕྱག་བཞི་པ༔ ཡ་ང་སྲིད་གསུམ་སྔངས་ལ་བདག་བསྟོད་དོ༔ ར་གདོང་གྲི་གུག་ལ་སོགས་ཕྱག་མཚན་ཐོགས༔ ལ་ལ་རྔམ་དང་ལ་ལ་གཏུམ་པ་མོ༔ ཤ་ཁྲག་དགྱེས་མཛད་ལེགས་ལྡན་མགོན་པོའི་ཚོགས༔ ས་སྟེང་དགྲ་དཔུང་གཞོམ་ལ་བདག་བསྟོད་དོ༔
ཧ་ཧ་དགོད་པའི་བསྟན་སྲུང་ནག་པོ་ཆེ༔ ཨ་ཏི་རྫོགས་ཆེན་སྐྱོང་བའི་ཕྲིན་ལས་མཛོད༔ ཨོྃ་ཤྲཱི་མ་ཧཱ་ཀཱ་ལ་ཀྵེཾ་ཀྵེཾ་དྷརྨ་པཱ་ལ་ར་ཏྲི་གྷུ་ན་ཧྲི་ད་ཧཱུྃ་ཕཊ྄ཿ ཅེས་ཡེ་ཤེས་མགོན་པོའི་བསྟོད་པ་འདི་རྒྱུན་དུ་བརྩོན་ཞིང་གསང་སྔགས་གཉན་གྱི་སློབ་མ་ལ༔ ལུས་དང་གྲིབ་མ་བཞིན་དུ་འགྲོག་པར་འགྱུར་རོ༔ ཀ་བསྟོད་འདི་ཧ་ཧ་དགོད་པའི་ཚལ་དུ་མ་ཧཱ་ཀཱ་ལས་ཞལ་གཟིགས་སྐབས་ཁོ་བོ་བུདྡྷ་ཛྙཱ་ནས་བརྡ་གཉིས་འགྱུར་དུ་བཏབ་པའོ༔ ས་མ་ཡ༔ ཁོ་བོ་སྔགས་འཆང་རྩ་གསུམ་གླིང་པས་གནུབས་སྟོན་གྱི་ཤོག་སེར་ནས་ཞལ་བཤུས་སོ། མངྒ་ལཾ།། །། ༈ བཀའ་བརྒྱད་ཆེན་པོ་གསང་བ་ཟིལ་གནོན་ལས༔
མྱུར་མཛད་ཡེ་ཤེས་མགོན་པོ་ཕྱག་དྲུག་པའི་གཏོར་བསྡུས་བཞུགས་སོ༔ བླ་མ་དང་མགོན་པོ་ཡིད་བཞིན་ནོར་བུ་ལ་ཕྱག་འཚལ་ལོ༔ ས་མ་ཡ༔ རྒྱ་རྒྱ་རྒྱ༔ ཨེ་མ༔ ཁོ་མོ་མཚོ་རྒྱལ་གྱིས༔ ཡེ་ཤེས་མགོན་པོའི་གསོལ་མཆོད་བསྟན༔ སངས་རྒྱས་ཡེ་ཤེས་ལེགས་པར་ཟུངས༔ བརྡ་གཟུགས་རིན་ཆེན་གཏེར་དུ་སྦོས༔ ས་མ་ཡ༔
རྒྱ་རྒྱ་རྒྱ༔ མགོན་པོའི་གསོལ་མཆོད་རིམ་པ་ནི༔ བྷནྡྷ་རྒྱན་བཟང་གཏོར་མ་བཤམ༔ སྨན་རཀ་ཕུད་ཀྱིས་ལེགས་པར་བྲན༔ དང་པོ་མཆོད་པ་བྱིན་བརླབ་ནི༔ ཨོཾ་ཨཱཿཧཱུྃ༔ ལན་གསུམ་བརྗོད༔ ཧོཿ གཏོར་མ་སྨན་རཀ་དགྲ་བགེགས་ཀྱི་ཤ་ཁྲག་རུས་པ༔ ཡེ་ཤེས་ཀྱི་བདུད་རྩི་རྒྱ་མཚོ་ཆེན་པོར་གྱུར༔
ཨོཾ་ཧ་ཧོ་ཧྲཱི་ཕཻཾ་ཕཻཾ༔ གཉིས་པ་སྤྱན་འདྲེན་པ་ནི༔ ཧཱུྃ༔ རང་གི་ཐུགས་ཀ་ནས་ཏིང་འཛིན་རོལ་པའི་འོད་ཟེར་ལྕགས་ཀྱུ་ལྟར་འཕྲོས་པས༔ ཤར་ལྷོ་བསིལ་བ་ཚལ་ནས་དུར་ཁྲོད་ཤིང་ཙན་དན་རྐང་གཅིག་པའི་དྲུང་ནས་དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོ་སྤྱན་དྲངས༔ ཨོཾ་བཛྲ་མ་ཧཱ་ཀཱ་ལ་ཀྵེཾ་ཀྵེ་ཊ་བིགྷྣཱན་བི་ན་ཡ་ཀ་བཾ་ཧཱུྃ་ཕཊ྄ཿ བྷྱོ་མ་ཏྲི་ཀ་ལི་ཙཎྜ་ལཱི་ཀུ་རུ་ཀུལླེ་ཧཱུྃ་ཕཊ྄ཿ ཨོཾ་བཛྲ་ས་མཱ་ཡ་ཛ་ཛཿ པདྨ་ཀ་མ་ལ་ཡེ་སཏྭཾ༔ ཨོཾ་ན་མོ་པུ་རུ་ཤ་ཡ་ཧོཿ
ཧོཿ མགོན་པོའི་ལྗགས་རྡོ་རྗེའི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར༔ ཨོཾ་ཤྲཱི་མ་ཧཱ་ཀཱ་ལ་ཡ་བྷྱོ་མ་ཏྲི་ཀ་ལི་ཧཱུྃ་ཕཊ྄ཿ ཨི་དཾ་བྷ་ལིངྟ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁཱ་ཧི༔ ཨོཾ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ ཞེས་པས་གཏོར་མ་ལེགས་པར་བསྔོ༔ གསུམ་པ་བསྟོད་པ་བྱ་བ་ནི༔ ཧཱུྃ༔ རབ་འཇིགས་དུར་ཁྲོད་འབར་བའི་ཀློང་དཀྱིལ་ནས༔
ཆེ་བཙན་དབང་ཕྱུག་མ་ཧཱ་ཀཱ་ལ་ཡ༔ མཐིང་ནག་རྔམ་པའི་ཞལ་གསུམ་རབ་ཏུ་འཁྲོས༔ རིགས་བདག་མི་བསྐྱོད་གཙུག་རྒྱན་ཅོད་པན་འཕུར༔ དཔྲལ་བར་དམ་ཚིག་སིནྡྷུ་ར་ཡིས་བྱུགས༔ འབར་བའི་གྲི་གུག་ཐོད་ཁྲག་ཅང་ཏེའུ་གཡས༔ བྷན་དམར་རྩེ་གསུམ་དགྲ་འཆིང་ཞགས་པ་གཡོན༔ དུར་ཁྲོད་ཆས་ལྡན་ཞབས་བཞི་དོར་སྟབས་བགྲད༔ གླང་པོའི་གདོང་ཅན་ལྷ་ཆེན་ཕོ་མོ་བརྫིས༔ ཀྵེཾ་ཀྵེཾ་སྒྲ་སྒྲོགས་མེ་དཔུང་ཀློང་དུ་བཞུགས༔ ཙན་དན་ལ་གནས་ནག་པོ་ཕྱག་དྲུག་པ༔
སྒྲུབ་མཆོག་བུ་བཞིན་སྐྱོང་བའི་དཔལ་ཆེན་པོ༔ ཡིད་བཞིན་ནོར་བུ་མགོན་པོ་ཁྱོད་ལ་བསྟོད༔ ཧཱུྃ༔ སྦྱོར་བའི་ཡུམ་མཆོག་སྔགས་བདག་དཔལ་འབར་མ༔ དམར་མོ་ཞལ་གཅིག་ཕྱག་གཉིས་གཏུམ་པ་མོ༔ གྲི་ཁུག་མགུལ་འཁྱུད་ཐོད་ཁྲག་ཡབ་ལ་སྟོབ༔ དུར་ཁྲོད་ཆས་ལྡན་མ་སྲིང་ཕོ་ཉ་འགྱེད༔ ཞབས་གཉིས་བརྐྱང་བསྐུམ་དཔའ་བོའི་སྐུ་ལ་འཁྲིལ༔ དབྱིངས་ཕྱུག་ལྷ་མོ་འདོད་རྒུ་མཆོད་སྦྱིན་མ༔ ལྷ་མོ་ཙཎྜ་མ་ལ་ཕྱག་འཚལ་བསྟོད༔
བཞི་པ་གཏོར་འབུལ་ནི༔ ཧཱུྃ༔ ལེགས་ལྡན་མགོན་པོ་མ་ཧཱ་ཀཱ་ལ་ཡ༔ ཡུམ་མཆོག་སྔགས་བདག་འདོད་ཁམས་དབྱིངས་ཕྱུག་མ༔ ནག་པོ་ཆེན་པོ་ལྕམ་དྲལ་བྲན་གཡོག་འཁོར༔ བསྟན་སྲུང་མཐུ་ཆེན་དབང་ཕྱུུག་ཁྱེད་རྣམས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྒྲུབ་མཆོག་བདག་གི་བཀའ་ཉོན་བུ་བཞིན་སྐྱོངས༔ མ་རུངས་འཚེ་བའི་དགྲ་བགེགས་སྒྲོལ་བར་མཛོད༔ ཨོྃ་མ་ཧཱ་ཀཱ་ལ་ཀྵེཾ་ཀྵེ་ཊ་པཱ་ལ་བིགྷྣཱན་བི་ན་ཡ་ཀ་བཾ་ཧཱུྃ་ཕཊ྄ཿ
བྷྱོ་ཏྲི་ཀ་ལི་ཙཎྜ་ལཱི་ཀུ་རུ་ཀུལླེ་ཧཱུྃ་ཕཊ྄ཿ ཨོྃ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་གཏོར་མ་ཕུལ་ཞིང་ཕྲིན་ལས་བཅོལ༔ ས་མ་ཡ༔ འདི་ཉིད་བསྟན་སྲུང་ཀུན་གྱི་མཆོག༔ སློབ་དཔོན་ཤཱནྟིཾ་གྷརྦྷ་ནི༔ བསིལ་བ་ཚལ་དུ་བཞུགས་པའི་ཚེ༔ མགོན་པོས་དངོས་སུ་ཞལ་གཟིགས་ནས༔ ཙན་དན་ཤིང་ལ་ཐིམ་པ་ཡི༔
དུར་ཁྲོད་ཤིང་རྐང་གཅིག་ཅེས་པའི༔ ཚང་ཚིང་འཁྲིགས་པའི་མགོན་པོ་ནི༔ ནགས་འདབས་མ་ཧཱ་ཀཱ་ལར་གྲགས༔ སྤྱིར་ན་ཆེ་བཙན་འགྲན་ཟླ་བྲལ༔ ཡེ་ཤེས་མགོན་པོ་ནོར་གྱི་བདག༔ བསྒྲུབས་པས་འདོད་རྒུ་ཆར་བཞིན་འབེབས༔ ཕ་རོལ་དགྲ་བགེགས་དམོད་པས་བརླག༔ དེ་བས་མཐུ་རྩལ་རྨད་བྱུང་འདི༔ དམ་དུ་བཟུང་ལ་ལེགས་པར་བསྟེན༔ ཀུན་གྱི་ཐུན་མོང་མ་ཡིན་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱི་ལོར་སྦས་ཚལ་ནས་གདན་དྲངས་པའོ༔ སརྦ་མངྒ་ལཾ།། འཇམ་དཔལ་གཤིན་རྗེ་དུག་རི་མེ་འབར་ལས༔ དཔལ་ཁྲག་འཐུང་མགོན་པོ་མ་ཧཱ་ཀཱ་ལ་ལེགས་ལྡན་བྱ་རོག་གདོང་གི་གསོལ་མཆོད་སྲོག་གཟན་ནག་པོ་བྱད་མ་རྩད་བརླག་བཞུགས་སོ༔ ཁྲག་འཐུང་ཆེན་པོ་གཡུལ་ལས་རྒྱལ་ལ་འདུད༔
ས་མ་ཡ༔ དེ་ཡང་ཁྲག་འཐུང་ལེགས་ལྡན་མ་ཧཱ་ཀཱ་ལའི་གསོལ་མཆོད་བརྩམ་པའི་རིམ་པ་ནི༔ ལྕགས་སམ་བྷནྡྷའི་སྣོད་ཡངས་ཤིང་རྒྱ་ཆེ་བའི་ནང་དུ༔ འབྲུ་ནག་གི་ངར་ཕྱེ་ལ་དཔལ་གཏོར་ཟླུམ་པོ་ཁྲམ་རིས་ཅན་གཡས་གཅུས༔ གདན་ཆོས་འབྱུང་གི་ཁ་རུ་བཞག༔ མདུན་དུ་ཁྲག་ཀོང་ལྷན་དུ་འབྲང་རྒྱས་ཚེ་ཉུངས་ཀྱིས་མཚན་པ་བཞག༔ འཁོར་དཔལ་གཏོར་བཞི་དང་ཀྱུ་གུ་བཞི་མཐེབ་སྐྱུ་བརྒྱད་གཞན་ཡང་ཤ་སྣ་སྙིང་སྣ་ཀེ་ཚེ་ཤང་ཚེས་བརྒྱན༔ ཉུངས་དཀར་ནག་གི་སྒང་བུ་ཀྱང་གཟུག༔ ཕུད་རྒོད་སྣ་ཚོགས་གཏམས་ཤིང་རྐང་གླིང་རོལ་མོ་སྒྲོགས་གུ་གུལ་ཤ་ཆེན་གྱི་དུད་པ་བདུག་ཚིལ་ཆེན་གྱི་མར་མེ་གཏམས་ཁྲག་ཆེན་གྱི་ཡོན་ཆབ་བཤམས༔ དགྱེས་པའི་དར་ཕྱར་རྔམ་པའི་དབྱངས་དང་བཅས་ནས་ལེགས་ལྡན་ཧེ་རུ་ཀ་ཆེན་པོའི་ཐུགས་དམ་རྒྱུད་བསྐུལ་ཞིང་ཕྲིན་ལས་ཀྱི་བྱ་བ་སྣ་ཚོགས་བསྒྲུབ་ཕྱིར་སྤྱན་འདྲེན་པ་ནི༔
ཧཱུྃ༔ བདག་ཉིད་དཔལ་ཆེན་འབར་བའི་མདུན༔ ཁྲག་ཞག་འཁྲུགས་པའི་ཀློང་དཀྱིལ་དུ༔ དུར་ཁྲོད་ཨེ་ཡི་ཕོ་བྲང་ནི༔ མི་མགོའི་སྐུ་མཁར་རྒྱན་དང་ལྡན༔ དེ་དབུས་པད་ཉི་རོ་གདན་དུ༔ ཧཱུྃ་ལས་ལེགས་ལྡན་བྱ་རོག་གདོང་༔ དུར་ཁྲོད་ཆས་ལྡན་ཡུམ་དང་སྦྱོར༔ འཁོར་དུ་ལས་བྱེད་ཕོ་ཉ་བ༔ བྱ་རོག་ཁྲོས་པའི་གདོང་ཅན་བཞི༔
མཚམས་སུ་རང་འདྲ་འབར་མ་གནས༔ གཞན་ཡང་བྱ་གཅན་ཡང་སྤྲུལ་བཅས༔ དེ་ལྟར་བསྐྱེད་པའི་གནས་གསུམ་ལས༔ འོད་འཕྲོས་ཆོས་སྐྱོང་སྤྱན་དྲངས་གྱུར༔ ཨོྃ་བཛྲ་མ་ཧཱ་ཀཱ་ལ་ཀཽ་བྷ་མ་དཱཀྵི་ཡ་ཀྵ་ཙ་ཏུར་ལི་ཧ་ཧོ་ཤྭ་རི་ཡ་བཛྲ་ས་མཱ་ཡ་ཛཿཛཿཛཿ ཧཱུྃ༔ འཇིགས་སུ་རུང་བའི་གནས་མཆོག་ནས༔ ཁམས་གསུམ་ཡོངས་ཀྱི་དེད་དཔོན་ཆེ༔ མཐུ་ཆེན་མ་ཧཱ་ཀཱ་ལ་ནི༔ ཁྲག་འཐུང་ནག་པོ་མི་བསྲུན་པ༔
དུར་ཁྲོད་ཚོགས་བདག་སྐུར་བཞེངས་ཤིག༔ ནག་པོ་ཆེན་པོ་གཤེགས་སུ་གསོལ༔ ལེགས་ལྡན་ནག་པོ་གཤེགས་སུ་གསོལ༔ དཔལ་མགོན་ནག་པོ་གཤེགས་སུ་གསོལ༔ བདུད་རྒྱལ་ཐོད་ཕྲེང་གཤེགས་སུ་གསོལ༔ བྱ་རོག་མིང་ཅན་གཤེགས་སུ་གསོལ༔ གནམ་ལྕགས་སྤུ་གྲི་གཤེགས་སུ་གསོལ༔ སྲོག་བདུད་འབར་བ་གཤེགས་སུ་གསོལ༔ རྔམ་ཆེན་བཀྲག་མེད་གཤེགས་སུ་གསོལ༔ ལས་མཁན་མེ་འབར་གཤེགས་སུ་གསོལ༔
སྤྲུལ་པ་ཡང་སྤྲུལ་གཤེགས་སུ་གསོལ༔ གཤེགས་ནས་དུར་ཁྲོད་ཕོ་བྲང་འདིར༔ མི་གཡོ་དགྱེས་པས་གདན་ལ་བཞུགས༔ ཨོྃ་བཛྲ་ས་མ་ཡ་ཏིཥྛ་ལྷན༔ ཞེས་ལེགས་ལྡན་མགོན་པོའི་དམག་ཚོགས་རྣམས་སྤྲིན་ཆེན་རླུང་གིས་བསྐྱོད་པ་ལྟར་བྱོན་ནས་བཞུགས་པར་བསམ༔ དེ་ནས་མཆོད་པ་འབུལ་བ་ནི༔ ཧཱུྃ༔ མ་ཧཱ་ཀཱ་ལ་དགོངས་སུ་གསོལ༔ དཔལ་མགོན་ཆེན་པོ་དགོངས་སུ་གསོལ༔ ཁྲག་འཐུང་རྒྱལ་པོ་དགོངས་སུ་གསོལ༔
བྱ་རོག་མིང་ཅན་དགོངས་སུ་གསོལ༔ དམ་ཅན་རྒྱ་མཚོ་དགོངས་སུ་གསོལ༔ ཧཱུྃ༔ ཁྱེད་ལ་མཐུན་པའི་དམ་རྫས་ནི༔ བྷནྡྷ་ལྕང་ལོའི་གཏོར་གཞོང་དུ༔ འབྲུ་ནག་ངར་ཕྱེའི་མྱོས་ཆང་ལ༔ གྲི་ཁྲག་ལ་སོགས་དུག་རིགས་སྦྱོར༔ ཁ་ཞིང་ངར་ལྡན་བམ་པའི་རིགས༔ ཤིན་ཏུ་བསྟར་བའི་གཏོར་མཆོད་འདི༔ དཔལ་ལྡན་མགོན་པོའི་ཞལ་དུ་འབུལ༔
བཞེས་ནས་གདུག་ཅིང་སྡང་བ་ཡི༔ དམ་ཉམས་དགྲ་བགེགས་སྒྲོལ་བར་མཛོད༔ ཨོྃ་ཤྲཱི་མ་ཧཱ་ཀཱ་ལ་ཡ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧཱུྃ༔ ཁྱེད་ལ་མཉེས་པའི་དམ་རྫས་ནི༔ བུམ་རིལ་འབར་བའི་སྣོད་ཡངས་སུ༔ མི་ཁྲག་རྟ་ཁྲག་གླང་པོའི་ཁྲག༔ ཁྱི་ཁྲག་ལ་སོགས་ཁྲག་ཆེན་ལ༔ ཐང་ཁྲོམ་རེ་ལྕག་བོང་ང་དང་༔ སྨན་ཆེན་དང་བཅས་སྦྱོར་བའི་ཁྲག༔
རུ་ཏྲའི་སྙིང་ཁྲག་དམར་ཆེན་འདི༔ དཔལ་ལྡན་མགོན་པོའི་ཞལ་དུ་འབུལ༔ བཞེས་ནས་གདུག་ཅིང་སྡང་བ་ཡི༔ དམ་ཉམས་དགྲ་བགེགས་སྒྲོལ་བར་མཛོད༔ ཨོྃ་ཤྲཱི་མ་ཧཱ་ཀཱ་ལ་ཡ་མ་ཧཱ་རཀྟ་ལ་ཁ་ཁ་ཁཱ་ཧི༔ ཧཱུྃ༔ མཚན་ལྡན་ཞལ་བུར་ཀ་པཱ་ལར༔

ག་པུར་ཛཱ་ཏི་ཨ་ག་རུ༔ འབྲས་དཀར་དམར་ནག་འབྲུ་ཡི་ཆང་༔ རིན་ཆེན་ཞུན་གྱི་བརྡར་ཕྱེ་དང་༔ བྱང་སེམས་དཀར་དམར་བདེ་བའི་རྒྱུན༔ རྫས་མཆོག་ལྔ་སོགས་བདུད་རྩི་འདི༔ དཔལ་ལྡན་མགོན་པོའི་ཞལ་དུ་འབུལ༔ བཞེས་ནས་གདུག་ཅིང་སྡང་བ་ཡི༔ དམ་ཉམས་དགྲ་བགེགས་སྒྲོལ་བར་མཛོད༔ ཨོྃ་ཤྲཱི་མ་ཧཱ་ཀཱ་ལ་ཡ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ ཧཱུྃ༔ འབྲུ་བཅུད་སྣ་ཚོགས་ཕྱེ་མའི་རིགས༔
བཅུད་གཡོ་ཞག་གིས་སྦགས་པའི་ཟན༔ དཀར་དམར་བརྒྱན་པའི་ཞལ་ཟས་ཚོགས༔ དགྲ་བགེགས་དོན་སྙིང་དབང་པོས་བརྒྱན༔ ཚིལ་ཆེན་མར་མེ་གསུར་ཆེན་སྤོས༔ རྐང་གླིང་ཐོད་རྔའི་སྒྲ་བཅས་འདི༔ དཔལ་ལྡན་མགོན་པོའི་ཞལ་དུ་འབུལ༔ བཞེས་ནས་གདུག་ཅིང་སྡང་བ་ཡི༔ དམ་ཉམས་དགྲ་བགེགས་སྒྲོལ་བར་མཛོད༔ ཨོྃ་ཤྲཱི་མ་ཧཱ་ཀཱ་ལ་ཡ་ག་ཎ་ཙཀྲ་མ་ཧཱ་པཱུ་ཛ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་བསྐང་བསྟོད་བྱ་བ་ནི༔
གཡག་ནག་ལ་བམ་རོས་བརྒྱན་པ་དེའི་སྟེང་དུ་དཔལ་གཏོར་ཟུར་གསུམ་ཞིག་ལ། དཀར་མེ་བྱ་རོག་གསུམ་གྱིས་བརྒྱན༔ ཤ་དུམ་དང་མཐེབ་སྐྱུས་བསྐོར་བ་མདུན་དུ་གསེར་སྐྱེམས་བཤམས་ལ༔ ཧཱུྃ༔ རབ་འཇིགས་འབར་བའི་དུར་ཁྲོད་བསིལ་བ་ཚལ༔ ཁྲག་གི་རྒྱ་མཚོ་བམ་རོ་རི་ལྟར་ཉིལ༔ ཀེང་རུས་ཁྲལ་ཁྲོལ་རུས་པ་གྲམ་ལྟར་བདལ༔ སྟེང་དུ་ལྷོ་སྤྲིན་ངམ་ནག་བུན་ལྟར་གཏིབས༔ འཁོར་ཡུག་ཀུན་ཀྱང་མི་སྡུག་རླུང་དམར་འཚུབས༔ དེ་དབུས་དྲག་པོའི་ཕོ་བྲང་གཞལ་ཡས་ནི༔
རྨང་གཞི་ནག་པོ་ཀླུ་དང་ས་བདག་བསྣོལ༔ དེ་སྟེང་གནམ་ལྕགས་རྡོ་རྗེའི་རྒྱ་གྲམ་བཀོད༔ ཟུར་བཞི་ཁྲོ་ཆུ་མཛེས་པའི་སོ་ཕག་ལྡན༔ ཤར་ཕྱོགས་མི་མགོ་སྐམ་རློན་བརྩེགས་པ་ལ༔ དུར་ཁྲོད་བདག་མོའི་གད་མོ་ཡ་ལ་ལ༔ ལྷོ་ཕྱོགས་རྟ་མགོ་སྐམ་རློན་བརྩེགས་པ་ལ༔ གྱི་ལིང་ཅང་ཤེས་མཚེར་རྒྱངས་ཙེ་རེ་རེ༔ ནུབ་ཕྱོགས་གཡག་མགོ་སྐམ་རློན་བརྩེགས་པ་ལ༔ ཁོ་ཁོ་འབྲོང་གི་ངར་སྒྲ་འུ་རུ་རུ༔ བྱང་ཕྱོགས་སྟག་མགོ་སྐམ་རློན་བརྩེགས་པ་ལ༔
གཅན་གཟན་གདུག་པའི་ངར་སྒྲ་དི་རི་རི༔ ཀ་གདུང་གཟའ་དང་རྒྱུ་སྐར་བྲིས་པ་ལ༔ འབྲུག་གློག་ཐོག་སེར་ཟི་ར་ཆི་ལི་ལི༔ ཁ་བད་སྲིན་པོའི་ཐོད་པ་བསྒྲིགས་པ་ལ༔ རཀྴ་ཕོ་མོ་སྤྲིན་ལྟར་གཏིབས་སེ་གཏིབ༔ གཡང་གཞི་འཕན་དར་རོ་སྐྲའི་བ་དན་ལ༔ མི་མགོའི་རྒྱན་ཏོག་དུ་མ་རོངས་སེ་རོང་༔ ཏྲི་ཤུལ་ལ་སོགས་མཚོན་ཆས་བརྒྱན་པ་ལ༔ འཕྱང་བའི་ཅོད་པན་ནག་པོ་པུ་རུ་རུ༔ དེ་ལྟར་ཕོ་བྲང་སྣ་ཚོགས་རྒྱན་ལྡན་གྱི༔
བཀོད་པ་ཡོ་བྱད་བདག་གིས་བཤམས་པ་འདིས༔ ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་གཅིག་འདོད་ཁམས་དབང་ཕྱུག་ཐུགས་དམ་བསྐང་༔ སྲས་མཆོག་བྱ་རོག་གདོང་གི་ཐུགས་དམ་བསྐང་༔ ཡུམ་མཆོག་ཙཎྜི་དམར་མོའི་ཐུགས་དམ་བསྐང་༔ བདུད་པོ་སྡེ་བཞི་ཡབ་ཡུམ་ཐུགས་དམ་བསྐང་༔ སྤྲུལ་པ་བྱ་རོག་རྣམས་ཀྱི་ཐུགས་དམ་བསྐང་༔ ཡང་སྤྲུལ་གཅན་སྤྱང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་བསྟོད་དམིགས་པའི་དགྲ་བགེགས་སྒྲོལ༔ ཧཱུྃ༔
དེ་དབུས་ཁྲག་མཚོ་པད་ཉི་ཏི་རའི་སྟེང་༔ ཧཱུྃ་ལས་སྐྱེས་པའི་མྱུར་མགྱོགས་མཐུ་བོ་ཆེ༔ ལས་ཀྱི་མགོན་པོ་དཔལ་ལྡན་བྱ་རོག་གདོང་༔ མཐིང་ནག་རྔམ་པ་སྲོག་བདག་ཁྲོས་པའི་གཟུགས༔ ཁཱ་ཁ་མུ་ཁ་རབ་འཇིགས་ཞལ་གདངས་ཤིང་༔ དམར་ཟླུམ་སྤྱན་འཁྱིལ་ཤངས་ནས་འབྲུག་སྟོང་ལྡིར༔ དབུ་སྐྲ་སེར་ནག་ནམ་མཁའི་དབྱིངས་སུ་བསྐྱོད༔ ཐོད་སྐམ་དབྱིངས་ནས་བྱ་རོག་སྤྲིན་ལྟར་གཏིབས༔ ཕྱག་གཡས་གྲི་གུག་སྲིད་གསུམ་མཐོངས་ལ་ཕྱར༔ གཡོན་པའི་བྷན་དམར་གདུག་པའི་སྙིང་ཁྲག་འཐུང་༔
གཏི་མུག་ཚར་གཅོད་གླང་ཀོ་སྟོད་ལ་གཡོགས༔ ཕ་རོལ་གཞོམ་ཕྱིར་ཞིང་ལྤགས་སྐེད་ལ་དཀྲིས༔ ཞེ་སྡང་ཚོགས་འཇོམས་སྦྲུལ་གྱི་འཆིང་རྒྱན་འཁྱུགས༔ ང་རྒྱལ་མཐར་བྱེད་སྟག་གི་ཤམ་ཐབས་དཀྲིས༔ ཉོན་མོངས་མཚོ་སྐེམ་མགོ་རློན་ཕྲེང་བས་བརྒྱན༔ བག་ཆགས་གཏོར་བྱེད་ཁྲག་ཞག་ཐལ་ཚོམ་སྤྲས༔ མྱུར་མགྱོགས་ཤུགས་འཆང་སྒྲོ་གཤོག་དབྱིངས་སུ་བརྒྱངས༔ ལོག་ལྟ་ཚར་གཅོད་མེ་རི་སྨུག་ནག་འབར༔ ཙཎྜི་དམར་མོ་སྲིན་གཟུགས་པང་དུ་འཁྱུད༔ གྲི་ཐོད་འཛིན་ཅིང་རྒྱན་དྲུག་ཆས་ཀྱིས་སྤྲས༔
ཟུང་འཇུག་དང་ལྡན་ཁྲག་འཐུང་དོར་ཐབས་ཅན༔ ལས་མཛད་ཆེན་པོ་གར་དགུ་དགྱེས་པ་ཡི༔ བསྐྱེད་རྫོགས་བརྟན་པོའི་ཡིད་ཀྱིས་སྤྲུལ་པ་འདིས༔ ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་གཅིག་འདོད་ཁམས་དབང་ཕྱུག་ཐུགས་དམ་བསྐང་༔ སྲས་མཆོག་བྱ་རོག་གདོང་གི་ཐུགས་དམ་བསྐང་༔ ཡུམ་མཆོག་ཙཎྜི་དམར་མོའི་ཐུགས་དམ་བསྐང་༔ བདུད་པོ་སྡེ་བཞི་ཡབ་ཡུམ་ཐུགས་དམ་བསྐང་༔ སྤྲུལ་པ་བྱ་རོག་རྣམས་ཀྱི་ཐུགས་དམ་བསྐང་༔ ཡང་སྤྲུལ་གཅན་སྤྱང་རྣམས་ཀྱི་ཐུགས་དམ་བསྐང་༔
ཐུགས་དམ་བསྐངས་བསྟོད་དམིགས་པའི་དགྲ་བགེགས་སྒྲོལ༔ ཧཱུྃ༔ དཔལ་ལྡན་མགོན་པོའི་གཡས་ཀྱི་བཀའ་ཉན་པ༔ སྐུ་མདོག་དམར་ནག་ཉིན་གྱི་ཕོ་ཉ་བ༔ བདུད་པོ་སྒྲོལ་བྱེད་འབར་བ་སཏྭ་རེ་ཐོགས༔ ནད་ཀྱི་རླངས་པ་དགྲ་དང་བགེགས་ལ་བྷྱོཿ ཧཱུྃ༔ དཔལ་ལྡན་མགོན་པོའི་གཡོན་གྱི་བཀའ་ཉན་པ༔ སྐུ་མདོག་དཀར་སྔོན་མཚན་གྱི་ཕོ་ཉ་བ༔ ལས་མཁན་འབར་བ་ལག་ན་སྤུ་གྲི་ཐོགས༔
མཚོན་གྱི་གྲུ་གུ་དགྲ་དང་བགེགས་ལ་ཕོབ༔ ཧཱུྃ༔ དཔལ་ལྡན་མགོན་པོའི་རྒྱབ་ཀྱི་བཀའ་ཉན་པ༔ སྐུ་མདོག་སེར་ནག་དུས་ཀྱི་ཕོ་ཉ་བ༔ ཤན་པ་སྲོག་བདག་ལས་བྱེད་རལ་གྲི་ཐོགས༔ དམོད་པའི་དུག་མདའ་སྔོ་དམར་དགྲ་ལ་གཏོང་༔ ཧཱུྃ༔ དཔལ་ལྡན་མགོན་པོའི་མདུན་གྱི་བཀའ་ཉན་པ༔ སྐུ་མདོག་མཐིང་ནག་གནས་ཉུལ་ཕོ་ཉ་བ༔ ལས་མཁན་མྱུར་མགྱོགས་གནམ་ལྕགས་ཕུར་པ་ཐོགས༔
མངོན་སྤྱོད་ཆེན་པོས་དམིགས་པའི་དགྲ་བགེགས་སྒྲོལ༔ ཀུན་ཀྱང་གཅེར་བུ་འཇིགས་པའི་ཉམས་གྱུར་ཅན༔ གཡོན་པ་ཐམས་ཅད་ལྕགས་ཀྱུ་འབར་བ་ཐོགས༔ རུས་པའི་རྒྱན་ལྡན་ཟ་བྱེད་སྲིན་པོའི་ཚུལ༔ མེ་ལྟར་མཆེད་ཅིང་དགྲ་བོའི་སྙིང་ཁྲག་འཐུང་༔ ཧཱུྃ༔ དཔལ་ལྡན་མགོན་པོའི་མཚམས་ཀྱི་བཀའ་ཉན་པ༔ ཤར་ལྷོ་འབར་བ་མ་མོས་ཟོར་བ་ཐོགས༔ ལྷོ་ནུབ་མ་མོས་ཁ་རླངས་སོག་ལེ་ཐོགས༔ ནུབ་བྱང་དུར་ཁྲོད་མ་མོས་བེ་ཅོན་ཐོགས༔
བྱང་ཤར་སྲིན་མོ་གསེར་མིག་ཁྲམ་ཤིང་ཐོགས༔ ཀུན་ཀྱང་ནག་མོ་བྱ་རོག་ཁྲོས་པའི་གདོང་༔ གཡོན་པ་ཐམས་ཅད་དགྲ་བོའི་ཙིཏྟ་བསྣམས༔ མི་སྡུག་གཟུགས་ཅན་མ་མོ་རྔམ་པའི་ཚུལ༔ བྱད་མ་མཐར་བྱེད་སྤྲུལ་པ་སྒྱུ་མའི་སྐུ༔ བཀའ་ཡི་འཁོར་དུ་གནས་པའི་སྲུང་མའི་ཚོགས༔ དགྱེས་པའི་ཡིད་ལ་བཀོད་པའི་བཀའ་སྡོད་ཀྱི༔ ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་གཅིག་འདོད་ཁམས་དབང་ཕྱུག་ཐུགས་དམ་བསྐང་༔ སྲས་མཆོག་བྱ་རོག་གདོང་གི་ཐུགས་དམ་བསྐང་༔
ཡུམ་མཆོག་ཙཎྜི་དམར་མོའི་ཐུགས་དམ་བསྐང་༔ བདུད་པོ་སྡེ་བཞི་ཡབ་ཡུམ་ཐུགས་དམ་བསྐང་༔ སྤྲུལ་པ་བྱ་རོག་རྣམས་ཀྱི་ཐུགས་དམ་བསྐང་༔ ཡང་སྤྲུལ་གཅན་སྤྱང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་བསྟོད་དམིགས་པའི་དགྲ་བགེགས་སྒྲོལ༔ ཧཱུྃ༔ དཔལ་ལྡན་མགོན་པོའི་སྤྲུལ་པ་ཡང་སྤྲུལ་པོ༔ དགྲ་ཤ་ཟ་བྱེད་བྱ་རོག་ནག་པོ་བཞི༔ དགྲ་ཁྲག་འཐུང་བྱེད་བྱ་རོག་དམར་པོ་བཞི༔ ཀུན་ཀྱང་མཆུ་སྡེར་བགྲད་ཅིང་དགྲ་ལ་རྔམ༔
དགྲ་བོའི་སྙིང་ནས་འདྲེན་པའི་སྟག་མོ་བཞི༔ དགྲ་བོའི་སྲོག་རྩ་གཅོད་པའི་དོམ་ནག་བཞི༔ ཀུན་ཀྱང་ཁ་གདངས་མཆེ་གཙིགས་བམ་རོ་འདྲད༔ དགྲ་བོའི་བླ་འཁྱམས་འགུགས་པའི་ལྕགས་སྤྱང་བཞི༔ དགྲ་བོའི་ཚེ་ལེན་ཟངས་ཀྱི་འཕར་བ་བཞི༔ ཀུན་ཀྱང་ངུ་འདུར་བརྒྱུགས་ཤིང་གཤིན་སྐད་འདོན༔ དགྲ་ལ་ཕུང་ཐལ་འགྱེད་པའི་སྤྲེའུ་བཞི༔ དགྲ་ལ་ཆོ་འཕྲུལ་འགྱེད་པའི་སྲིན་བྱ་བཞི༔ ཀུན་ཀྱང་མི་རུང་སྣ་ཚོགས་ཆ་ལུགས་སྟོན༔ གཞན་ཡང་ཉིང་སྤྲུལ་མ་ལུས་རླུང་ལྟར་འཚུབས༔
མ་ངེས་གར་གྱི་འཕྲུལ་འཁོར་ལྟར་བསྒྱུར་ནས༔ སྣ་ཚོགས་དགྲ་ལ་དམར་འགྱེད་སྤྲུལ་འཁོར་འདིས༔ ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་གཅིག་འདོད་ཁམས་དབང་ཕྱུག་ཐུགས་དམ་བསྐང་༔ སྲས་མཆོག་བྱ་རོག་གདོང་གི་ཐུགས་དམ་བསྐང་༔ ཡུམ་མཆོག་ཙཎྜི་དམར་མོའི་ཐུགས་དམ་བསྐང་༔ བདུད་པོ་སྡེ་བཞི་ཡབ་ཡུམ་ཐུགས་དམ་བསྐང་༔ སྤྲུལ་པ་བྱ་རོག་རྣམས་ཀྱི་ཐུགས་དམ་བསྐང་༔ ཡང་སྤྲུལ་གཅན་སྤྱང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་བསྟོད་དམིགས་པའི་དགྲ་བགེགས་སྒྲོལ༔
ཧཱུྃ༔ དཔལ་ལྡན་མགོན་པོའི་དམ་སྐོང་རྫས་མཆོག་ནི༔ གླིང་གི་གླིང་མཆོག་འཛམ་གླིང་ཁ་བ་ཅན༔ དབུས་འགྱུར་ཆེན་པོའི་དཔག་ཚད་གསུམ་མཐོའི་གནས༔ འཁོར་ཡུག་གངས་རིའི་ཕྲེང་བས་བསྐོར་བ་རུ༔ དཔལ་ལྡན་ཡེ་ཤེས་མགོན་པོའི་དལ་ཞིང་གནས༔ ཕྱི་ནང་ཕོ་བྲང་རྒྱན་སོགས་བསྐྱོད་པའི་མཐར༔ རྒྱ་ཆེ་དཔངས་མཐོའི་དུར་ཁྲོད་གླིང་བཞིས་བསྐོར༔ གཉིས་མཆེད་ཚུལ་དུ་ཡིད་དཔྱོད་མཐའ་ཡས་ཀྱི༔ གྲངས་མེད་བློ་ཡིས་སྤྲུལ་ཏེ་བསྐང་བ་ནི༔
སྣ་ཚོགས་སྤྱན་གྱི་དབང་པོ་ཚིམ་བྱའི་ཕྱིར༔ ཡིད་ཀྱི་མེ་ཏོག་ཙིཏྟའི་རྒྱལ་མཚན་བསྒྲེངས༔ མཁལ་མའི་མེ་ཏོག་རྣ་བ་རྫ་ལྟར་ཉིལ༔ སྲོག་རྩའི་མེ་ཏོག་མིག་འབྲས་ཕུང་པོར་སྤུངས༔ མཆིན་པའི་མེ་ཏོག་ལྕེ་ཡི་པུར་ལེན་ཕྱུར༔ གློ་བའི་མེ་ཏོག་སྣ་ཡི་ཟུར་བུ་འཁྲིགས༔ དབྱིངས་ལྟར་མཐོ་བའི་མེ་ཏོག་སྣ་ཚོགས་འདིས༔ ཐུགས་རྗེའི་སྤྱན་གྱིས་བདག་ལ་གཟིགས་པའི་ཕྱིར༔ དབང་པོའི་མེ་ཏོག་རྣམས་ཀྱི་ཐུགས་དམ་བསྐང་༔ ཙན་དན་དཀར་དམར་དཀོན་མཆོག་མཉེས་པའི་སྤོས༔
ག་པུར་ཛཱ་ཏི་ཡི་དམ་མཉེས་པའི་སྤོས༔ ལི་ཤི་སུག་སྨེལ་མཁའ་འགྲོ་མཉེས་པའི་སྤོས༔ གྲི་སྙིང་ན་གི་དཔལ་མགོན་མཉེས་པའི་སྤོས༔ གུ་གུལ་ཤིང་ཀུན་བགེགས་སྲིན་ཚར་གཅོད་སྤོས༔ ཤ་ཆེན་སྣ་ཚོགས་དྲེགས་པ་མཉེས་པའི་སྤོས༔ སྤྲིན་ལྟར་གཏིབས་པའི་དྲི་མཆོག་སྣ་ཚོགས་འདིས༔ བརྩེ་བའི་དགོངས་པ་བདག་ལ་དགྱེས་པའི་ཕྱིར༔ དྲི་མཆོག་སྣ་ཚོགས་སྤོས་ཀྱིས་ཐུགས་དམ་བསྐང་༔ ཉི་ཟླའི་ཞུན་མེ་འཛམ་གླིང་གསལ་བའི་མདངས༔ སེམས་ཉིད་ཞུན་མེ་འཁོར་འདས་གསལ་བའི་མདངས༔
འབྲི་མར་ཞུན་མེ་སྨག་རུམ་གསལ་བའི་མདངས༔ ཏིལ་མར་ཞུན་མེ་ཟོར་མདའ་གསལ་བའི་མདངས༔ ཚིལ་ཆེན་ཞུན་མེ་དཔལ་མགོན་མཉེས་པའི་མདངས༔ རྐང་དམར་ཞུན་མེ་དྲེགས་པ་མཉེས་པའི་མདངས༔ དབྱིངས་ལྟར་གསལ་བའི་སྣ་ཚོགས་ཞུན་མེ་འདིས༔ གནས་ལུགས་དགོངས་པས་བདག་ལ་སྐྱོང་བའི་ཕྱིར༔ དཀར་མེ་སྣ་ཚོགས་གཏམས་པས་ཐུགས་དམ་བསྐང་༔ མཁའ་ཡི་ཆུ་འཛིན་དག་གཙང་དྲི་ཡི་ཆབ༔ ལྷ་ཡི་བདུད་རྩི་བརྒྱད་ལྡན་དྲི་ཡི་ཆབ༔ བྱང་སེམས་བདུད་རྩི་འཆི་མེད་བདུད་རྩི་ཆེ༔
རོལ་མཚོ་ཕྱུར་འཁྱིལ་མཆོད་འོས་དྲི་ཡི་ཆབ༔ དུག་ཁྲག་གྲི་ཁྲག་དཔལ་མགོན་དྲི་ཡི་ཆབ༔ ཁྲག་ཆེན་དུ་མ་ཤན་པ་དྲི་ཡི་ཆབ༔ བསིལ་ལྡན་མ་ངེས་སྦྱར་ཞིང་གཏམས་པ་འདིས༔ མདངས་བཟང་རྫས་ཀྱི་དངོས་གྲུབ་འབྱུང་བའི་ཕྱིར༔ དྲི་ཆབ་སྣ་ཚོགས་གཏམས་པས་ཐུགས་དམ་བསྐང་༔ ཤིང་འབྲས་ལྷ་ཡི་ཞལ་ཟས་བཅུད་དང་ལྡན༔ འབྲས་དཀར་དྲང་སྲོང་ཞལ་ཟས་བཅུད་དང་ལྡན༔ གྲོ་ནས་ཚོགས་ཀྱི་ཞལ་ཟས་བཅུད་དང་ལྡན༔ ཁྲེ་ཏིལ་རྫས་ཀྱི་ཞལ་ཟས་བཅུད་དང་ལྡན༔
སེ་འབྲུ་མཆོད་པའི་ཞལ་ཟས་བཅུད་དང་ལྡན༔ བྲ་སྲན་དཔལ་མགོན་ཞལ་ཟས་བཅུད་དང་ལྡན༔ བུ་རམ་མཐའ་ཡི་ཞལ་ཟས་བཅུད་དང་ལྡན༔ འབྲུ་མར་འབྲས་བུའི་ཞལ་ཟས་བཅུད་དང་ལྡན༔ དགྱེས་པའི་བསོད་ནམས་དཔལ་རྟེན་བསྐྱེད་པའི་ཕྱིར༔ རོ་བཅུད་ཞལ་ཟས་རྣམས་ཀྱིས་ཐུགས་དམ་བསྐང་༔ ལྷ་ཡི་རྔ་ཆེན་མཁའ་སྤྱོད་དགྱེས་པའི་སྒྲ༔ དབྱར་གྱི་རྔ་ཆེན་འབྱུང་ལྔ་བསྐྱེད་པའི་སྒྲ༔ གྷཎྜིའི་རྔ་ཆེན་ཆོས་འཁོར་བསྐོར་བའི་སྒྲ༔ དྲག་ཤིང་རྔ་ཆེན་ཡི་དམ་དགྱེས་པའི་སྒྲ༔
རིན་ཆེན་རྔ་ཟླུམ་མཁའ་འགྲོ་བསྐུལ་བའི་སྒྲ༔ ཐོད་པའི་རྔ་ཆེན་དཔལ་མགོན་དགྱེས་པའི་སྒྲ༔ རྫ་ཡི་རྔ་ཆེན་གར་དང་མཆོད་པའི་སྒྲ༔ ལྕགས་ཀྱི་ཧོམ་རྔ་མཐུ་གཏད་ནག་པོའི་སྒྲ༔ འབྲུག་ལྟར་གྲགས་པའི་རོལ་མོ་སྣ་ཚོགས་འདིས༔ སྙན་པའི་དུང་ཆེན་སྣ་ཚོགས་བསྒྲག་པའི་ཕྱིར༔ རོལ་མོ་འབྲུག་ལྟར་གྲགས་པས་ཐུགས་དམ་བསྐང་༔ ཧཱུྃ༔ རང་བཞིན་ཁྱོན་ཡངས་མཚན་ལྡན་ཀ་པཱ་ལ༔ རྒྱ་ཆེའི་ནང་དུ་སྨན་མཆོད་གཏམས་པ་ནི༔
ཛཱ་ཏི་རྒྱལ་པོ་རླུང་སྨན་བདུད་རྩི་ཆེ༔ གི་ཝཾ་རྒྱལ་པོ་མཁྲིས་སྨན་བདུད་རྩི་ཆེ༔ ལི་ཤི་རྒྱལ་པོ་བད་ཀན་བདུད་རྩི་ཆེ༔ ཨ་རུ་རྒྱལ་པོ་འདུས་པའི་བདུད་རྩི་ཆེ༔ ཙན་དན་ག་པུར་ཚད་པའི་བདུད་རྩི་ཆེ༔ ཀ་ཀོ་སུག་སྨེལ་གྲང་བའི་བདུད་རྩི་ཆེ༔ གུར་གུམ་ཅུ་གང་སྙོམས་པའི་བདུད་རྩི་ཆེ༔ དབང་རིལ་སྦྱོར་བ་ཞི་བའི་བདུད་རྩི་ཆེ༔ ཆིག་ཐུབ་སྦྱོར་བ་དྲག་པོའི་བདུད་རྩི་ཆེ༔ གླང་ཆེན་སྦྱོར་བ་མངོན་སྤྱོད་བདུད་རྩི་ཆེ༔
ཕྱི་ནང་བཟང་ལྡན་བདུད་རྩི་སྣ་ཚོགས་འདིས༔ རང་གཞན་ཉོན་མོངས་ནད་ལས་བསྐྱབ་པའི་ཕྱིར༔ བདུད་རྩི་མཚོ་ལྟར་འཁྱིལ་བས་ཐུགས་དམ་བསྐང་༔ ལྕགས་ཟངས་དྲག་པོའི་སྣོད་མཆོག་ཟུར་གསུམ་དུ༔ བསྐྱེད་པའི་རང་བཞིན་གཏོར་མ་སྤུངས་པ་ནི༔ དབྱིངས་ལྟར་མཐོ་བ་རི་རབ་བྷ་ལིངྟ༔ ཞི་ལ་ཟླུམ་པའི་ལུས་འཕགས་བྷ་ལིངྟ༔ རྒྱས་ལ་གྲུ་བཞི་འཛམ་བུའི་བྷ་ལིངྟ༔ དབང་ལ་ཟླ་གམ་བ་ལང་བྷ་ལིངྟ༔ དྲག་པོ་ཟུར་གསུམ་སྒྲ་མིའི་བྷ་ལིངྟ༔
གངས་དཀར་རྩེ་མཐོ་སྒྲུབ་པའི་བྷ་ལིངྟ༔ རི་ནག་རྔམས་འཐུག་བསྐང་བའི་བྷ་ལིངྟ༔ དམར་ནག་དབལ་ལྡན་རྦད་པའི་བྷ་ལིངྟ༔ གཡའ་སྔོ་རྩེ་གཟེངས་བསད་པའི་བྷ་ལིངྟ༔ ཤིང་ནགས་ཚལ་གཟེངས་བྷ་ལིང་བརྒྱན་པའི་རྫས༔ འབྲུ་རིགས་མ་ངེས་བྷ་ལིང་ལས་ཀྱི་ཐུན༔ དུར་ས་ཕུང་ས་བྷ་ལིང་ལས་ཀྱི་ཟོར༔ གཡུལ་སའི་ལྕགས་རི་བྷ་ལིང་བཞུགས་པའི་གདན༔ དཀར་ཐིག་ཟླ་བརྒྱན་དམར་ལམ་ཉི་ཟླས་བྱུགས༔ མཁའ་ཡི་དམར་འོད་འཁྱུགས་པའི་ཞགས་ཀྱིས་དཀྲིས༔
དེ་ལྟར་རང་བྱུང་བྷ་ལིང་གཏོར་མ་འདི༔ གདོད་ནས་དགྱེས་ཤིང་བརྩེ་བས་དགོངས་པའི་ཕྱིར༔ བྷ་ལིང་ལྷུན་མཐོ་སྣ་ཚོགས་ཐུགས་དམ་བསྐང་༔ བུམ་རིལ་དུང་དམར་རྒྱ་ཆེའི་སྣོད་མཆོག་ཏུ༔ མཁའ་ཡི་དབང་མོའི་མུ་ཁཱ་ལས་བྱུང་བ༔ ཨ་ཧཾ་རཀྟ་རྒྱལ་བ་བསྒྲུབ་པའི་རྫས༔ མ་ཧཱ་རཀྟ་ཡི་དམ་བསྒྲུབ་པའི་རྫས༔ མུ་ལ་རཀྟ་དཔའ་བོ་བསྒྲུབ་པའི་རྫས༔ གུ་ཧྱ་རཀྟ་མཁའ་འགྲོ་བསྒྲུབ་པའི་རྫས༔ མཱ་ར་རཀྟ་དཔལ་མགོན་བསྒྲུབ་པའི་རྫས༔
དུ་ན་རཀྟ་ཆོས་སྐྱོང་བསྒྲུབ་པའི་རྫས༔ ཨནྫ་རཀྟ་དམ་ཅན་བསྒྲུབ་པའི་རྫས༔ ཛ་ལ་རཀྟ་གཏེར་སྲུང་བསྒྲུབ་པའི་རྫས༔ ཧ་ལ་རཀྟ་དགྲ་བགེགས་བསྒྲལ་བའི་རྫས༔ བྷི་ཤྭ་རཀྟ་དམ་ཅན་བསྒྲུབ་པའི་རྫས༔ ཨེ་མ་རཀྟ་དམ་ཚིག་བསྐང་བའི་རྫས༔ དུ་མ་སྦྱོར་བའི་རྨད་བྱུང་རཀྟ་འདི༔ ཆག་ཉམས་བག་སྒྲིབ་མ་ལུས་བསལ་བའི་ཕྱིར༔ མདངས་ལྡན་རཀྟ་སྣ་ཚོགས་ཐུགས་དམ་བསྐང་༔ ཧཱུྃ༔
སྒྲུབ་ཅིང་བསྐང་བའི་དམ་རྫས་ཡིན་པའི་ཕྱིར༔ རང་བཞིན་མཁའ་ཡི་སྤྱན་གཟིགས་ཐུགས་དམ་བསྐང་༔ བཞུགས་པའི་དམ་རྫས་གཉན་པོ་ཡིན་པའི་ཕྱིར༔ དུར་ཁྲོད་ཕོ་བྲང་འབར་བས་ཐུགས་དམ་བསྐང་༔ སྐྱོན་གྱི་མ་གོས་རང་བཞིན་གསལ་བའི་ཕྱིར༔ པདྨ་ཉི་མའི་གདན་གྱིས་ཐུགས་དམ་བསྐང་༔ སྒྲིབ་པའི་གཡའ་བྲལ་རྟོག་མེད་དོན་ལྡན་ཕྱིར༔ ཟླ་རྒྱས་བམ་རོའི་གདན་གྱིས་ཐུགས་དམ་བསྐང་༔ ཕྱི་ནང་སྒྲིབ་གཉིས་ཀ་ནས་དག་པའི་ཕྱིར༔ མེ་རླུང་དཀར་ལྟར་འཁྲུགས་པས་ཐུགས་དམ་བསྐང་༔
སྲིད་པའི་རྒྱ་མཚོ་རྨང་ནས་སྐེམ་པའི་ཕྱིར༔ རཀྟ་ཞམ་ཆུ་འཁྱིལ་བས་ཐུགས་དམ་བསྐང་༔ དགྱེས་པའི་གར་གྱིས་ས་བཅུ་གནོན་པའི་ཕྱིར༔ དཔལ་དང་དུར་ཁྲོད་ཆས་ཀྱིས་ཐུགས་དམ་བསྐང་༔ ཕོ་རྒྱུད་ཐམས་ཅད་ཟིལ་གྱིས་གནོན་པའི་ཕྱིར༔ རབ་འབར་གནམ་ལྕགས་གྲི་གུག་ཐུགས་དམ་བསྐང་༔ མོ་རྒྱུད་ཐམས་ཅད་དབང་དུ་བསྡུ་བའི་ཕྱིར༔ བྷན་དམར་རཀྟ་ཕྱུར་བས་ཐུགས་དམ་བསྐང་༔ དུག་གསུམ་མཚན་མའི་བག་ཆགས་འཇོམས་པའི་ཕྱིར༔ ངར་ལྡན་ཏྲི་ཤུལ་རྩེ་གསུམ་ཐུགས་དམ་བསྐང་༔
དགྲ་བོའི་བདུན་རྒྱུད་རྩད་ནས་གཅོད་པའི་ཕྱིར༔ ཕྱུང་རྡེག་རལ་གྲི་འབར་བས་ཐུགས་དམ་བསྐང་༔ མ་རུངས་བགེགས་སྲིན་སྙིང་ལ་བསྣུན་པའི་ཕྱིར༔ གདབ་པ་རི་རབ་ཕུར་བུས་ཐུགས་དམ་བསྐང་༔ བྱད་མ་སྡིག་ཅན་སྙིང་ལ་བསྣུན་པའི་ཕྱིར༔ རུ་མཚོན་གཟིར་འདེབས་ནག་པོས་ཐུགས་དམ་བསྐང་༔ ཕ་རོལ་རྒོལ་བ་ཆམ་ལ་དབབ་པའི་ཕྱིར༔ སྤུ་གྲི་མཚོན་ཆ་དུ་མས་ཐུགས་དམ་བསྐང་༔ སྒྲུབ་ཅིང་འཁོར་བའི་རྟེན་རྫས་ཡིན་པའི་ཕྱིར༔ མདའ་མོ་དར་ནག་བརྒྱན་པས་ཐུགས་དམ་བསྐང་༔
རྟེན་དུ་མི་འབྲལ་གྲིབ་བཞིན་འགྲོག་པའི་ཕྱིར༔ སྲོག་འཁོར་བླ་རྡོ་རྣམས་ཀྱིས་ཐུགས་དམ་བསྐང་༔ ནམ་མཁའི་རྒྱན་གྱུར་རང་བཞིན་ཕོ་ཉའི་ཕྱིར༔ མཁའ་ལྡིང་གསེར་མིག་ནག་པོས་ཐུགས་དམ་བསྐང་༔ ངར་སྒྲས་ས་གཞི་མ་ལུས་གཡོ་བའི་ཕྱིར༔ གཡག་རོག་ཞོལ་ཆེན་རྣམས་ཀྱིས་ཐུགས་དམ་བསྐང་༔ བྱ་ལམ་ཡུད་ལྡང་རླུང་གཤོག་མྱུར་བའི་ཕྱིར༔ ཅང་ཤེས་རྟ་མཆོག་རྣམས་ཀྱིས་ཐུགས་དམ་བསྐང་༔ སྲིད་ལ་འཇོལ་བའི་རྔ་ཡབ་ཤམ་བུ་ཅན༔ ས་ལེ་ཟལ་མོ་འབྲི་ཡིས་ཐུགས་དམ་བསྐང་༔
འབའ་སྒྲའི་ཙེར་སྐད་གདངས་སྙན་ལེན་པའི་ཕྱིར༔ འཇམ་ལེགས་ཤེལ་སྒོང་ལུག་གིས་ཐུགས་དམ་བསྐང་༔ སྣང་གླུ་ཀི་སྒྲ་སང་སང་བསྒྲག་པའི་ཕྱིར༔ ཙ་ར་རོག་པོ་མཁལ་དཀར་ཐུགས་དམ་བསྐང་༔ སྣང་བའི་ཡིད་སྤྱོད་དགྱེས་ཤིང་དགྱེས་པའི་ཕྱིར༔ གཟུགས་འགྲོས་འཕུར་བསྐྱོད་སྣ་ཚོགས་ཐུགས་དམ་བསྐང་༔ ཧཱུྃ༔ མཆོད་པའི་བྱེ་བྲག་སྣ་ཚོགས་མ་ངེས་པ༔ མཁའ་ལྟར་ཡངས་ཤིང་གླིང་ལྟར་ཕྱུག་པའི་ཚོགས༔ བསྐྱེད་ཅིང་སྤེལ་ནས་ལེགས་པར་བཀྲམ་པ་འདིས༔
ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་གཅིག་འདོད་ཁམས་དབང་ཕྱུག་ཐུགས་དམ་བསྐང་༔ སྲས་མཆོག་བྱ་རོག་གདོང་གི་ཐུགས་དམ་བསྐང་༔ ཡུམ་མཆོག་ཙཎྜི་དམར་མོའི་ཐུགས་དམ་བསྐང་༔ བདུད་པོ་སྡེ་བཞི་ཡབ་ཡུམ་ཐུགས་དམ་བསྐང་༔ སྤྲུལ་པའི་བྱ་རོག་རྣམས་ཀྱི་ཐུགས་དམ་བསྐང་༔ ཡང་སྤྲུལ་གཅན་སྤྱང་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་བསྟོད་དམིགས་པའི་དགྲ་བགེགས་སྒྲོལ༔ ཉམས་ཆག་བཤགས་ཤིང་མི་སྒྲིབ་དག་པར་སྩོལ༔ ཞེས་ཡི་གེ་བརྒྱ་པས་ཆད་ལྷག་བཀང་༔
༈ རྒྱལ་བ་ཀུན་འདུས་ཁྱབ་བདག་རོལ་པ་ལས༔ དམ་ཅན་རྒྱ་མཚོའི་གསོལ་མཆོད་ཕྲིན་ལས་མྱུར་མགྱོགས་བཞུགས་སོ༔ ཆེ་མཆོག་འདུས་པ་ཐོད་ཕྲེང་དྲག་པོའི་ལྷ་ལ་འདུད༔ ས་མ་ཡ་རྒྱ༔ དེ་ཡང་བཀའ་སྲུང་འདུས་པ་ཕྲིན་ལས་མྱུར་མགྱོགས་མངོན་སྤྱོད་རྩོལ་མེད་དུ་འབྱིན་པ་ཆེ་ཞེས་ཆེར་འཇིགས་པའི་ལས་སུ་བསྐུལ་ན་ཐ་ཚིག་སོ་སོའི་གཉེར་དུ་བགྱིས་པ་ལ༔ ཐོག་མར་དྲག་པོའི་སྣོད་དམ་རང་བྱུང་བྷནྡྷའམ་ཅི་འཁོད་པ་ཞིག་ཏུ༔ གདན་རི་རབ་བང་རིམ་གསུམ་པ༔ དེའི་སྟེང་དུ་འཁོར་ལོ་རྩིབས་བཅུ་པ་དང་བཞི་པ༔ དེའི་སྟེང་དུ་ཐོད་པའི་སྒྱེད་པུ་གསུམ༔ དེའི་སྟེང་དུ་ཆོས་འབྱུང་རྔམས་འཐུག་གཅིག་ལ་ཐོད་ཚལ་གྱི་ཁ་བད་ཡོད་པ༔
བང་རིམ་གསུམ་དང་ལྡན་པ༔ དེའི་སྟེང་དུ་རིན་ཆེན་ཟུར་བརྒྱད་པ༔ དེའི་སྟེང་དུ་མགོན་པོའི་གཏོར་མ་ཙིཏྟའི་དཔལ་བཤོས་ཐོད་ཚལ་བཞིས་བརྒྱན་པ་བྱ༔ རྩིབས་བཞི་པའི་སྟེང་ཤར་དུ་ཞིང་སྐྱོང་མགོན་པོའི་གཏོར་མ་དབལ་ཟུར་གསུམ་དང་ལྡན་པ་དཔུང་གཤོག་གཉིས་བརྒྱངས་པ་ཐོག་མདེའུ་ལྟ་བུར་ཁྲག་ཀོང་གསུམ་གྱིས་བསྐོར་བ༔ ཟོར་རིས་རཀྟའི་རྒྱུན་ལམ་བྱ༔ ལྷོ་རུ་གཟའ་མཆོག་གཏོར་མ་དཔལ་གཏོར་གཡས་གཅུས་གྲུ་གསུམ་གྱི་སྟེང་དུ་སྦྲུལ་མགོ་གསུམ་བརྒྱན་པ༔ ལོགས་གསུམ་དུ་བཞག༔ ནུབ་ཏུ་གནོད་སྦྱིན་གཏོར་མ་ཆོས་འབྱུང་སྟེང་དུ་བྲ་གཟུགས་དབལ་ཐོན་ལ་ཙིཏྟ་གསུམ་ཆོས་འབྱུང་ཟུར་གསུམ་དུ་བཞག༔ གྲི་རིས་ཀྱང་འཐེན༔ བྱང་དུ་རྒྱལ་པོ་དཔེ་ཧ་རའི་གཏོར་མ་གདན་གྲུ་བཞིའི་སྟེང་དུ་མཁར་ཐབ་རྩེ་མོ་སྤྲེའུ་མགོས་མཚན་པ་མཁར་གྱི་ལོགས་གསུམ་དུ་ཕྱི་བ་གྱེན་དུ་ལངས་པ་བྱ༔
རྩིབས་བཅུ་པར་ཤར་དུ་ལྷ་བཤོས༔ ཤར་མཚམས་དཀར་གཏོར༔ ཤར་ལྷོ་ཀོང་བུ་གྲུ་བཞིའི་ཁ་རུ་ཕྱི་བ༔ ལྷོ་རུ་གཏོར་མ་ནག་པོ་ཟུར་བཞི་པ་ཁྲམ་རིས་ཅན༔ ལྷོ་ནུབ་ཏུ་དཔལ་གཏོར་གཡས་གཅུས༔ ནུབ་ཏུ་སོག་ཁའི་སྟེང་དུ་སྙིང་བཤོས༔ ནུབ་མཚམས་སུ་མཁར་ཐབ་སྟེང་དུ་ར་མགོ་བཞག༔ ནུབ་བྱང་རུས་སྦལ་སྟེང་དུ་འབྲང་རྒྱས༔ བྱང་དུ་གཏོར་མ་ཟུར་གསུམ་སྦྲུལ་མགོས་བརྒྱན་པར་སྦྲུལ་དཀྲིས་ཅན༔ བྱང་ཤར་དུ་ཟུར་གསུམ་གཡས་གཅུས༔
མཚམས་རྣམས་སུ་ཁྲག་ཀོང་བཅུ༔ བང་རིམ་རྣམས་སུ་གཏོར་ཟུར་དྲུག་ཅུ་རྩ་བཞི༔ ལིང་ཚེ་དྲུག་ཅུ་རྩ་གཉིས་མཐའ་རུ་ཁྲག་ཀོང་དང་མཐེབ་སྐྱུ༔ མཚམས་བཞིར་དབང་པོ་རྣམ་ལྔ་བཅས་རྩེ་མོར་མཛེས་པའི་རྒྱན་ཁྲ༔ གཞན་ཡང་ལིངྒའི་རྒྱལ་མཚན་དང་དམར་རྒྱན་ཚེ་ཉུངས་ཀྱི་རྐང་བུ་བཅས༔ རྩེ་མོར་དར་ནག་པོའི་རྒྱལ་མཚན༔ ཤར་དུ་སེང་ལྤགས་རྒྱལ་མཚན༔ ལྷོ་རུ་སྟག་ལྤགས་རྒྱལ་མཚན༔ ནུབ་ཏུ་དོམ་ལྤགས་རྒྱལ་མཚན༔ བྱང་དུ་ཞིང་ལྤགས་རྒྱལ་མཚན༔
མཚམས་སུ་རུ་མཚོན་དཀར་སེར་དམར་ལྗང་༔ གྲུ་བཞིར་དར་མཚོན་སྣ་ལྔ༔ བྱུང་ན་སྣལ་མའི་གདུགས་བཅས་ཕུབ༔ གཞན་ཡང་མཐུན་པའི་སྤྱན་གཟིགས་དུ་མ་བཤམ༔ རང་ཉིད་ཡི་དམ་གང་རུང་གི་བསྐྱེད་རིམ་སོང་བའི་རྗེས་སུ་ཆོས་སྐྱོང་བསྐྱེད་ནས་སྤྱན་འདྲེན་པ་ནི༔ ཤ་ཆེན་སྣ་ཚོགས་ཀྱི་སྤོས་བསྲེགས་ཤིང་རོལ་མོ་རྔ་ཆེན་འབྲུག་ལྟར་སྒྲོགས་ཤིང་༔ བདག་ཉིད་དྲག་པོའི་ཏིང་འཛིན་དང་བཅས་ནས༔ རྃ་ཡྃ་ཁྃ༔ ལན་གསུམ༔ ཨོྃ་ཨཱཿཧཱུྃ༔
ལན་གསུམ༔ ཨོྃ་སྭ་བྷཱ་ཝ? སྟོང་པའི་ངང་ལས་རང་ཉིད་ཡི་དམ་ཆེ་མཆོག་དྲག་པོ་ཧེ་རུ་ཀ་གསལ་བའི་མདུན་དུ་ཁྲག་ཞག་རྒྱ་མཚོ་ལྟར་འཁྱིལ་ཞིང་ཕྱུར་བ་མི་རོ་རྟ་རོའི་ལྦུ་བ་ལང་ལིང་དུ་འཕྱོ་བ༔ དེའི་དབུས་སུ་སྲིད་པའི་རི་རབ་གྲུ་བཞི་པ༔ དེའི་སྟེང་དུ་པདྨ་དང་ཉི་མ་རོ་ཡི་སྟེང་དུ་ཧཱུྃ་མཐིང་ནག་དང་གྲི་གུག་ལས་སྐྱེས་པའི་དཔལ་ཡེ་ཤེས་ཀྱི་མགོན་པོ་ཕྱག་བཞི་པ་སྐུ་ཆེ་ཞིང་ཡན་ལག་རགས་པ༔ ཐུང་ཞིང་སྦོམ་ལ་གསུས་པ་རྒྱས་པ༔ ཕྱག་གཡས་གཡོན་དང་པོས་གྲི་གུག་དང་བྷནྡྷ་འོག་མས་རལ་གྲི་དང་ཁ་ཊྭཱཾ་ཀ་བསྣམས་པ་ཞབས་ཕྱེད་སྐྱིལ་དུ་བཞུགས་ཤིང་དུར་ཁྲོད་འབར་བའི་ཆས་དང་ལྡན་པ༔ དེའི་པང་དུ་འཁྱུད་པའི་ཡུམ་ཙཎྜི་མ་དམར་མོ་གྲི་གུག་དང་ཐོད་ཁྲག་འཛིན་པ༔ ཡབ་ལ་འཁྱུད་པ་ཡབ་ཡུམ་བསྐལ་པའི་མེ་དཔུང་རབ་ཏུ་འབར་བའི་ཀློང་དུ་གསལ་བའོ༔ གཙོ་བོའི་ཕྱོགས་བཞིར་དཔལ་ཡེ་ཤེས་ཀྱི་མགོན་པོ་མ་ནིང་ནག་པོ་གདོང་བཞི་པ་ཕྱག་དྲུག་པ་བྲམ་ཟེའི་གཟུགས་ཅན་སོགས་ཡུམ་སྒོ་སྐྱོང་དང་བཅས་པ་སྣང་ལ་རང་བཞིན་མེད་པ་གསལ་བར་བསྐྱེད་དོ༔ ཨོྃ་ཤྲཱི་མ་ཧཱ་ཀཱ་ལ་ཀཱ་ལི་ཛྙཱ་ན་དྷེ་ཝ་གྷ་ན་གུ་ཧྱ་ཀྵེཾ་ཀྵེ་ཊ་རཾ་སིདྡྷི་ཧཱུྃ་ཕཊ྄ཿ
ཧོཿ ཤར་ཕྱོགས་དུར་ཁྲོད་མེ་རླུང་འཚུབས་པའི་དབུས་སུ་དགྲ་བགེགས་ཕོ་མོ་གདན་དུ་བཏིང་བའི་སྟེང་དུ་ཡི་གེ་ཧེ་དང་རུ་མཚོན་ལས་སྐྱེས་པའི་དཔལ་བདུད་ཀྱི་མགོན་པོ་མ་ཧཱ་ཀཱ་ལ་སྐུ་མདོག་མཐིང་ནག་སེངྒེ་རབ་ཏུ་ཁྲོས་པའི་གདོང་པ་ཅན་སྐུ་ལ་དར་ནག་གི་ཕོད་ཁ་དང་རུས་པའི་རྒྱན་དྲུག་གིས་སྤྲས་པ་གཡས་རུ་མཚོན་ནག་པོ་མཁའ་ལ་འཕྱར་ཞིང་གཡོན་ཐོད་པའི་ནང་དུ་དམར་ནག་དབལ་གྱི་གཏོར་མ་དགྲ་ལ་འཕེན་པ་སྟག་རལ་གཟིག་ཤུབས་རལ་གྲིས་བརྒྱན་པ་སྭག་ལྷམ་གསོལ་ཞིང་བདུད་རྟ་ནག་པོ་རླུང་གཤོག་ལ་ཆིབས་པ༔ དེའི་གཡོན་དུ་བྷྱོ་ལས་བདུད་མོ་སེང་གདོང་མ་སྐུ་མདོག་དམར་མོ་དར་དམར་གྱི་ཕོད་ཁ་གསོལ་ཞིང་༔ གཡས་རྩེ་གསུམ་དང་གཡོན་རལ་གྲི་འཛིན་པ་བཙན་རྟ་དམར་ཞུར་ལ་ཆིབས་པ༔ ཡབ་ཡུམ་མེ་རི་འབར་བའི་ཀློང་དུ་གསལ་བའོ༔ དེའི་འཁོར་དུ་སྤྲུལ་པའི་ལས་མཁན་སྤྲེའུ་གདོང་ཅན་གཉིས༔ ཤར་དུ་ལྷ༔ ལྷོ་རུ་བཙན་རྒོད༔ ནུབ་ཏུ་མ་མོ༔ བྱང་དུ་དགེ་བསྙེན༔
མཚམས་བཞིར་བདུད་གཟའ་དགྲ་ལྷ་དམ་ཅན་ལ་སོགས་པ་མྱུར་མགྱོགས་ཅན་གཞན་ཡང་སྤྲུལ་པ་ཡང་སྤྲུལ་དང་བཅས་པ་འཇིགས་པའི་རྒྱན་སྣ་ཚོགས་ཀྱི་སྤྲས་པར་བསྐྱེད་དོ༔ ལྷོ་རུ་དུག་མཚོ་ཁོལ་མའི་དབུས་སུ་ཡི་གེ་ར་དང་རལ་གྲི་ལས་སྐྱེས་པའི་དྲང་སྲོང་གཟའ་བདུད་ནག་པོ་སྐུ་མདོག་དུད་ཁ་ཞལ་དགུ་བྱ་རོག་གི་དབུ་དང་བཅུ༔ ཕྱག་བཞིའི་དང་པོ་གཉིས་སྤུ་གྲི་དང་ཆུ་སྲིན་གྱི་རྒྱལ་མཚན་འོག་མ་གཉིས་ར་ཡི་མདའ་གཞུ་འགེངས་ཤིང་སྦྲུལ་ཞགས་འཛིན་པ་སྐུ་སྨད་དུག་སྦྲུལ་ནག་པོ་རྒྱ་མཚོའི་ཀློང་དུ་འཁྱིལ་བ༔ སྐུ་ལུས་ཐམས་ཅད་སྤྱན་སྟོང་གིས་གཏམས་པ་དེའི་གཡོན་དུ་ཡུམ་ཀླུ་མོ་ཁྲག་མིག་མ་ཉི་མ་དང་ཟླ་བ་འཛིན་པ༔ ཡབ་ཡུམ་རླུང་ནག་བུ་ཡུག་འཚུབས་པའི་ཀློང་དུ་གསལ་བའོ༔ ཤར་དུ་ཟླ་བ༔ ལྷོ་རུ་སྤེན་པ༔ ནུབ་ཏུ་ཉི་མ༔ བྱང་དུ་ཕུར་བུ༔ མཚམས་བཞིར་ལྷག་པ་པ་སངས་མིག་དམར་སྒྲ་གཅན༔
གཞན་ཡང་གདོང་མོ་མཆེད་བཞི་ལས་ཀྱི་ཀླུ་མོ་རིགས་བརྒྱད་ཉེ་འཁོར་ས་བདག་དང་བཅས་པ་བསྐྱེད་དོ༔ ནུབ་ཏུ་བྱད་མ་མི་རོ་རྟ་རོ་བསྣོལ་མར་བརྩེགས་པའི་དབུས་སུ་ཡི་གེ་ཙ་དང་བེང་ཆེན་ལས་སྐྱེས་པའི་གནོད་སྦྱིན་བཙན་རྒོད་ཆེན་པོ་སྐུ་མདོག་དམར་པོ་ཞལ་གཅིག་ཕྱག་གཉིས་སྤྱན་གསུམ་མཆེ་བ་གཙིགས་པའི་ཡ་སོ་ཡིས་མ་མཆུ་མནན་པ༔ སྐུ་ལ་དར་དམར་གྱི་ཟ་བེར་གསོལ་ཞིང་བསྭེ་ཁྲབ་བསྭེ་རྨོག་རུ་མཚོན་གྱིས་བརྒྱན་ཏེ་ཕྱག་གཡས་ཙན་དན་གྱི་བེང་ཆེན་དང་གཡོན་རུ་མཚོན་དང་ཞགས་དམར་འཛིན་པ༔ སྐུ་ལ་སྟག་རལ་གཟིག་ཤུབས་རལ་གྲིས་མཛེས་པ༔ རྟ་རག་པ་རྟིང་དཀར་ལ་ཞོན་ཅིང་མྱུར་མགྱོགས་ཤན་པ་ཆེན་པོའི་ལས་སུ་ཆས་པའོ༔ ཤར་དུ་ལྷ༔ ལྷོ་རུ་ཀླུ༔ ནུབ་ཏུ་སྨན་མོ༔ བྱང་དུ་ཡཀྵ༔ མཚམས་བཞིར་སྤྲུལ་པ་ཟ་བྱེད་གསོད་བྱེད་སྒྲོལ་བྱེད་ལས་བྱེད་ཀྱི་བཤན་པ་བཞི་ཡང་སྤྲུལ་དང་བཅས་པ་གསལ་བའོ༔
བྱང་དུ་སྣང་ཞིང་སྲིད་པའི་སྐྱེ་འཆི་ཐམས་ཅད་ཀྱི་འབྱུང་བ་འཁྲུགས་པ་དང་མ་འཁྲུག་པའི་རླུང་དབང་དུ་ཕྱམ་པ་ན་བུན་འཚུབ་མར་གཏིབས་པའི་དབུས་སུ་ཡི་གེ་རུ་དང་འཁར་བསིལ་རི་རབ་ཀྱི་བཀོད་པས་བརྒྱན་པ་ལས་སྤྲུལ་པའི་ཆོས་སྐྱོང་བའི་གནོད་སྦྱིན་གྱི་རྒྱལ་པོ་ཆེན་པོ་གིང་ཧ་ར་དཔེ་དཀར་དཀོར་བདག་བསྟན་པའི་བྱ་ར་བ་ཆེན་པོ་སྐུ་མདོག་དཀར་སྨུག་རྒྱས་པའི་ཞལ་ཅན་དབུ་ལ་བསྭེ་ཆེན་གྱི་ཐེབ་གསོལ་ཞིང་དར་དཀར་པོ་དང་ཟ་འོག་གི་གོ་ཟུ་གསོལ་བ༔ ཕྱག་ན་འཁར་བསིལ་དང་ལྕགས་ཀྱི་ལྷུང་ཕོར་བྱད་མ་སྡང་ཞིང་གདུག་པ་ཅན་རྣམས་ཀྱི་སྙིང་ཁྲག་དང་ཙིཏྟས་བཀང་བ་ཆིབས་སུ་སེངྒེ་དཀར་མོ་ལ་ཞོན་ཅིང་དཀོར་ཆའི་གཉེར་ཁ་འཚོ་བར་གསལ་བའོ༔ ཤར་དུ་དཔེ་ཧར་ཤེལ་གིང་༔ ལྷོ་རུ་ཚངས་པ་ཤེལ་གིང་༔ ནུབ་ཏུ་ལི་བྱིན་ཤེལ་གིང་༔ བྱང་དུ་དཔེ་ཧར་ཤེལ་གིང་༔ མཚམས་བཞིར་དཔེ་ནག་ཤིང་བྱ་དཔེ་དམར་གནམ་ལྷ་བཞི་སྟེ་ཐམས་ཅད་ཀྱང་མངོན་སྤྱོད་དང་ལྡན་པ༔ གཞན་ཡང་སྤྲུལ་པ་ཡང་སྤྲུལ་ཉིད་སྤྲུལ་དང་བཅས་པ་གསལ་སྣང་སྒྱུ་མའི་གར་བསྒྱུར་བ་ལྟ་བུར་གསལ་ཞིང་བསྐྱེད་དོ༔ དེའི་ཕྱི་རོལ་དུ་རིན་ཆེན་གཏེར་གྱི་རྒྱ་རིན་པོ་ཆེ་བསྲུང་བ་ལ་དབང་བའི་སྤྲུལ་པ་ཉིད་སྤྲུལ་གཞན་ཡང་ཤ་ཟ་ཁྲག་འཐུང་ལས་བྱེད་བསམ་གྱིས་མི་ཁྱབ་པ་དུ་མར་གསལ་བའི་དཔྲལ་བར་ཨོྃ༔ མགྲིན་པར་ཨཱཿ
ཐུགས་ཀར་ཧཱུྃ༔ ལྟེ་བར་སྭཱ༔ གསང་བར་ཧཱ༔ ལས་བྱེད་དུ་བྷྱོཿ སྤྲུལ་པ་རུ་ཕཊ྄ཿ ཉིད་སྤྲུལ་དུ་ཛཿ དེ་རྣམས་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྟན་པའི་བྱ་ར་བ་གཉན་པོ་ཆོས་སྐྱོང་བའི་སྲུང་མ་དྲག་རྩལ་དང་ལྡན་པ་འཁོར་བཅས་སྤྱན་དྲངས༔ ཨོྃ་བཛྲ་ཤྲཱི་ཀཱ་ལ་ཀྵེ་ཊ་པཱ་ལ་ཀི་ཀང་ཤུ་ལ་ཙ་ཏྲི་གིང་ཀ་ར་ཡཀྵ་རཀྵ་དུ་པྲ་མ་མ་ཧཱ་རཾ་ཨཏ་ཙི་ཏ་ཨ་ཡ་མ་དུ་རུ་ཙ་ཤ་ན་ས་མཱ་ཡ་ཛ་ཛཿ ཞེས་རྔ་དང་རྐང་གླིང་དྲག་པོ་འབོད་པའི་དབྱངས་སྣ་ཚོགས་བགྱིས་ལ༔ ཧཱུྃ༔
དུར་ཁྲོད་མིང་ནི་ངེས་སུ་གང་ཞིག་བཅའ༔ འཛམ་གླིང་འདི་རུ་སྟོབས་བཅུས་མངའ་བསྒྱུར་བའི༔ ས་མཚམས་འགོག་པའི་དམིགས་སུ་མ་མཆིས་པ༔ ཚངས་པའི་ཡུལ་ནས་སྡོང་པོའི་གླིང་འཇུག་པ༔ དཔལ་ཆེན་ནག་པོ་ཕྱག་བཞི་གཤེགས་སུ་གསོལ༔ ཐབས་ཤེས་མཁའ་ལ་རོལ་པའི་ཚུལ་འཆང་མ༔ ཡུམ་མཆོག་ཙཎྜི་མ་མོ་གཤེགས་སུ་གསོལ༔ ཕྱོགས་བཞི་མཚམས་དང་ལས་སུ་སྤྲུལ་པའི་ལྷ༔ ཡེ་ཤེས་མགོན་པོ་ལྷ་ཚོགས་གཤེགས་སུ་གསོལ༔ ཧཱུྃ༔
ཤར་ཕྱོགས་འཛམ་གླིང་འཇིག་རྟེན་ཙཱ་རིའི་གནས༔ གཡའ་གངས་ལྷུན་སྙོགས་ནགས་ཚལ་སྤྲིན་ལྟར་གཏིབས༔ མ་མོ་མངོན་རྒྱུ་ཤ་ཟ་ལང་ལོང་རྒྱུག༔ དེ་འདྲའི་ཕོ་བྲང་དབང་སྒྱུར་ནག་པོ་ཆེ༔ བདུད་མགོན་ཞིང་སྐྱོང་ལྷ་ཚོགས་གཤེགས་སུ་གསོལ༔ ཧཱུྃ༔ དུག་མཚོ་ནག་པོ་རྦ་རླབས་ཕྱུར་མ་འཁྱིལ༔ སྟོང་གསུམ་འདི་རུ་འགྱུ་བའི་དྲག་རྩལ་ཅན༔ མྱུར་མགྱོགས་ཤུགས་འཆང་གནམ་ལྕགས་འོད་པོ་ཆེ༔ ཐོག་སེར་རྔམ་ཀློང་འགྱུ་བའི་ལས་བྱེད་པ༔
དྲང་སྲོང་གཟའ་མཆོག་ལྷ་ཚོགས་གཤེགས་སུ་གསོལ༔ ཧཱུྃ༔ ཁྲག་མཚོ་འཁྲུགས་པའི་གནས་ཆེན་ཟངས་རིའི་གླིང་༔ མཆོང་དམར་འགྱིངས་པའི་ཕོ་བྲང་ཁང་བཟང་ནས༔ གནོད་སྦྱིན་ཆེན་པོ་མི་བསྲུན་མཐུ་བོ་ཆེ༔ མངོན་སྤྱོད་མཛད་ཚེ་བཤན་པའི་ཚུལ་བཟུང་བ༔ བཙན་རྒོད་འབར་བའི་ལྷ་ཚོགས་གཤེགས་སུ་གསོལ༔ ཧཱུྃ༔ ཚངས་པའི་ཕོ་བྲང་འདོད་རྒུ་འབྱུང་བའི་གནས༔ དབང་ཕྱུག་ལྷ་ཡི་གཞལ་མེད་ལྟ་བུའི་ཁྱིམ༔
འཛམ་གླིང་དཀོར་མཛོད་སྤུངས་པའི་ཕོ་བྲང་ནས༔ སྐྱེ་འགྲོ་དབང་སྒྱུར་ལས་བྱེད་དཀར་སྨུག་ཞལ༔ སྤྲུལ་པའི་ཆོས་རྒྱལ་འཁོར་བཅས་གཤེགས་སུ་གསོལ༔ ཧཱུྃ༔ གཞན་ཡང་དམ་ཅན་སྲུང་མ་དྲག་རྩལ་ཅན༔ གཏེར་ལ་དབང་ཞིང་སྔགས་ཀྱི་བསྟན་པ་སྲུང་༔ བཀའ་ཡི་ལས་བྱེད་མཐུ་ལྡན་མ་ལུས་པ༔ སྤྲུལ་པ་ཡང་སྤྲུལ་ལས་བྱེད་ལ་སོགས་པ༔ ཆོས་སྐྱོང་ཡོངས་རྫོགས་འཁོར་བཅས་གཤེགས་སུ་གསོལ༔ ཨོྃ་ཨེ་ཧྱ་ཧི་ཤྲཱི་ནཱ་ཐ་མ་ཧཱ་ཀཱ་ལ་སིངྷ་མུ་ཁ་ཀི་ཀང་ཤུ་ལ་ཡ་གིང་ཀ་ར་སརྦ་དྷརྨ་པཱ་ལ་ཡ་ཛ་ཛཿ
ས་མ་ཡ་དུང་དུང་ཐུན་ཐུན་ཕཻཾ་ཕཻཾ་ཨ་བེ་ཤ་ཡ་ཧྲིཾ་ཧྲིཾ་ཛ་ཛཿ ཛཿཧཱུྃ་བཾ་ཧོཿ ཞེས་ཆོས་སྐྱོང་འཁོར་བཅས་སྤྲིན་ཆེན་རླུང་གིས་བསྐྱོད་པ་ལྟར་བྱོན་ནས་རྟེན་དང་ཕོ་བྲང་ལ་བཞུགས་པར་བསམ༔ ཧཱུྃ༔ དུར་ཁྲོད་ཕོ་བྲང་མེ་རླུང་འཚུབས་པའི་དབུས༔ ཁྲག་མཚོ་ཉི་ཟླ་པདྨ་རོ་ཡི་གདན༔ བདུད་དགྲ་བགེགས་སྲིན་ཚར་གཅོད་གདན་སྟེང་དུ༔ བསྟན་པའི་བྱ་ར་མྱུར་མགྱོགས་དམ་ཅན་རྣམས༔ ཆོས་འཁོར་གཙུག་ལག་གཉན་པོ་སྐྱོང་བའི་ཕྱིར༔ ཕྲིན་ལས་ཐོགས་མེད་བསྒྲུབ་ཕྱིར་བརྟན་པར་བཞུགས༔
ཨོྃ་ས་མ་ཡ་དྷརྨ་པཱ་ལ་ཡ་ཏིཥྛ་ལྷན༔ དེ་ནས་མཆོད་པ་འབུལ་བ་ནི༔ གཏོར་མ་སྨན་རཀ་གིས་བྲན༔ མཆོད་པ་ཁ་གསོ་ཞིང་གསུར་བཏང་༔ དྲི་ཞིམ་ཀྱང་བསྲེག༔ རོལ་མོ་དང་དབྱངས་ཤིན་ཏུ་སྙན་པར་བྱ༔ ཧཱུྃ༔ དཔལ་མགོན་དམ་ཅན་རྒྱ་མཚོའི་ལྷ་ཚོགས་ལ༔ ཕྱི་ནང་གསང་བའི་མཆོད་པ་འབུལ་བ་ནི༔ གདུག་པའི་དམ་ཉམས་བྱད་མ་བསྒྲལ་བ་ཡི༔
མིག་དང་རྣ་བ་སྣ་དང་ལྕེ་སྙིང་སོགས༔ བསམ་གྱིས་མི་ཁྱབ་རི་ལྟར་སྤུངས་པ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་པུཥྤེ་སྭཱ་ཧཱ༔ ཧཱུྃ༔ མི་ཤ་རྟ་ཤ་གླང་ཆེན་བ་གླང་ཤ༔ ཁྱི་ཤ་ལ་སོགས་ཤ་ཆེན་སྣ་ཚོགས་བསྲེགས༔ གཞན་ཡང་རྫས་རྒོད་ངར་ལྡན་སྦྱར་སྤོས་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔
བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་དྷཱུ་པེ་སྭཱ་ཧཱ༔ ཧཱུྃ༔ རྐང་མར་ཞག་དང་ཏིལ་མར་སྦྱར་བ་ལ༔ རོ་རས་ཤི་སྐྲ་དཀྲིས་པའི་སྡོང་བུས་གཏམས༔ སྦར་བའི་སྒྲོན་མེ་འཚུབས་པའི་འོད་འགེངས་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་ཨཱ་ལོ་ཀེ་སྭཱ་ཧཱ༔ ཧཱུྃ༔
དུག་ཁྲག་ཐང་ཁྲོམ་གུ་གུལ་སྦྱར་བ་ཡི༔ ངར་ལྡན་རྦ་རླབས་ནག་པོ་གྱེན་དུ་ཕྱུར༔ རྒྱུ་ཁྲག་ལ་སོགས་མཁྲིས་པའི་དྲི་ཆབ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་གནྡྷེ་སྭཱ་ཧཱ༔ ཧཱུྃ༔ འབྲུ་ནག་ངར་ཕྱེ་གྲི་ཁྲག་སྦགས་པའི་ཟན༔ དམར་ནག་དཔལ་ལྡན་ཤ་ཁྲག་ལིངྒས་བརྒྱན༔ ཞག་གི་བཅུད་གཡོ་འཁྱིལ་ཞིང་ཕྱུར་བ་འདི༔
དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་ནཻ་ཝི་དྱེ་སྭཱ་ཧཱ༔ ཧཱུྃ༔ ཐོད་པ་ལྟག་སྤྲོད་ལས་ཀྱི་ཕྱག་རྒྱ་ལྔ༔ རྫ་རྔ་རྔ་ཟླུམ་དྲག་པོའི་ཤིང་གི་རྔ༔ འབྲུག་ལྟར་ལྡིར་བའི་རྔ་ཆེན་རོལ་མོ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་བཛྲ་ཤབྡ་སྭཱ་ཧཱ༔
ཧཱུྃ༔ བྷནྡྷ་ལྕང་ལོ་ཡངས་པའི་སྣོད་མཆོག་ཏུ༔ ཤ་ལྔ་བདུད་རྩི་ལྔ་དང་ཡིག་འབྲུ་ལྔ༔ འོད་ཞུ་སྦྱངས་སྤེལ་བསྒྱུར་བའི་རྫས་མཆོག་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་མ་ཧཱ་ཨ་མྲྀ་ཏ་ལ་ཁ་ཁ་ཁཱ་ཧི༔ ཧཱུྃ༔ གཏོར་སྣོད་དྲག་པོ་ཡངས་ཤིང་རྒྱ་ཆེའི་ནང་༔ དགྲ་བགེགས་འབྱུང་པོ་རྣམས་ཀྱི་ཤ་དང་ཁྲག༔
ཀླད་རུས་རྐང་དང་ནང་རོལ་ཁུ་བ་བཅས༔ རི་ལྟར་སྤུངས་པའི་དགྲ་ཤ་ཁྲག་མཆོད་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཧཱུྃ༔ བུམ་རིལ་མཚན་ལྡན་སྣོད་མཆོག་ཀ་པཱ་ལ༔ མ་རུངས་བྱད་མ་རྣམས་ཀྱི་སྙིང་ཁྲག་གཏམས༔ རླབས་ཆེན་འཕྱུར་བའི་རཀྟ་འབར་བ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔
བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་མ་ཧཱ་རཀྟ་ལ་ཁ་ཁ་ཁཱ་ཧི༔ དེ་ནས་བསྐང་གསོལ་བྱ་བ་ནི༔ མཆོད་པ་གསོ་ཞིང་བྲན་ཁྲག་ཆང་ནམ་མཁར་གཏོར་ཞིང་༔ ཧཱུྃ་ཧཱུྃ༔ ཕྱི་སྣོད་ཡངས་པ་འཛམ་གླིང་བྷནྡྷ་རུ༔ ནང་བཅུད་ལོངས་སྤྱོད་བསོད་ནམས་དངོས་ཞིང་ཚོགས༔ ཉེར་སྤྱོད་མཐུན་རྫས་སྒྲུབ་རྫས་སྐོང་བའི་རྫས༔ དམ་རྫས་བདུད་རྩི་མཆོད་པའི་བྱེ་བྲག་དང་༔ རབ་དམར་ཁྲག་གི་རྒྱ་མཚོ་ཀྱི་ལི་ལི༔
རྨད་བྱུང་སྦྱོར་བའི་མཆོད་རྫས་སྣ་ཚོགས་འདི༔ དམ་ཅན་རྒྱ་མཚོའི་ཚོགས་ལ་འབུལ་ལགས་ན༔ དམིགས་པའི་དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་སྙིང་གི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དཔལ་ཆེན་ནག་པོ་ཕྱག་བཞིའི་ཞལ་དུ་འབུལ༔ དཔལ་མགོན་སྡེ་བཞི་ཡབ་ཡུམ་ཞལ་དུ་འབུལ༔ ལས་བྱེད་སྒོ་མ་མཆེད་བཞིའི་ཞལ་དུ་འབུལ༔
བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་མཆིན་པའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔
རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དཔལ་ལྡན་ཞིང་སྐྱོང་ཡབ་ཡུམ་ཞལ་དུ་འབུལ༔ ལས་མཁན་བམ་རོ་ཕོ་མོའི་ཞལ་དུ་འབུལ༔ བཀའ་སྡོད་དྲེགས་པ་སྡེ་བརྒྱད་ཞལ་དུ་འབུལ༔ ལས་བྱེད་སྤྲུལ་པ་ཡང་སྤྲུལ་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔
མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་གློ་བའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དྲང་སྲོང་གཟའ་བདུད་ཡབ་ཡུམ་ཞལ་དུ་འབུལ༔ མྱུར་མགྱོགས་གཟའ་ཆེན་རྣམ་བརྒྱད་ཞལ་དུ་འབུལ༔ ཡུམ་དང་སྲས་མཆོག་སྤྲུལ་པའི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔
རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་མཁལ་མའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔
གནོད་སྦྱིན་བཙན་རྒོད་ཆེན་པོའི་ཞལ་དུ་འབུལ༔ ལས་མཁན་མྱུར་མགྱོགས་སྡེ་བརྒྱད་ཞལ་དུ་འབུལ༔ སྤྲུལ་པ་བྱི་ལ་མཚལ་བྱའི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔
ཧཱུྃ༔ གདུག་པའི་དགྲ་བགེགས་རྣམས་ཀྱི་སྲོག་གི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ ཆོས་སྐྱོང་དཔེ་དཀར་ཆེན་པོའི་ཞལ་དུ་འབུལ༔ ཡུམ་མཆོག་གནམ་སྨན་རྒྱལ་མོའི་ཞལ་དུ་འབུལ༔ ཤེལ་གིང་དྲེགས་པ་སྡེ་བརྒྱད་ཞལ་དུ་འབུལ༔ སྤྲུལ་པ་ཡང་སྤྲུལ་ཉིད་སྤྲུལ་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔
བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་དབང་པོའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དམ་ཅན་མྱུར་མགྱོགས་རྣམས་ཀྱི་ཞལ་དུ་འབུལ༔
གཏེར་བདག་གཏེར་སྲུང་རྣམས་ཀྱི་ཞལ་དུ་འབུལ༔ ཡུལ་ལྷ་གཞི་བདག་རྣམས་ཀྱི་ཞལ་དུ་འབུལ༔ མཆོད་འོས་བསྟོད་འོས་རྣམས་ཀྱི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔
ཨོྃ་ཨཱཿཧཱུྃ༔ མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ མ་ཧཱ་རཀྟ་ཛྭ་ལ་ཡ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ མ་ཧཱ་བྷ་ལིངྟ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ སརྦ་བི་ཤྭ་པཱུ་ཛ་མེ་གྷ་ཡ་ཨཱཿཧཱུྃ༔
དེ་ནས་སྐོང་བ་བྱ་བ་ནི༔ ཧཱུྃ༔ སྨུག་ནག་གྲུ་གསུམ་ཨེ་ཡི་དཀྱིལ་འཁོར་ནས༔ ས་བཅུའི་དབང་ཕྱུག་ལེགས་ལྡན་ནག་པོ་ཆེ༔ མ་ཧཱ་ཀཱ་ལ་མཐིང་ནག་རྔམ་པའི་སྐུ༔ སྲིད་གསུམ་སྔངས་བྱེད་ཁྲག་འཐུང་ཕྱག་བཞི་པ༔ ཡེ་ཤེས་མགོན་པོ་ཆེན་པོའི་ཐུགས་དམ་བསྐང་༔ གསང་ཆེན་མེ་རི་འབར་བའི་དུར་ཁྲོད་ནས༔ མ་ནིང་སྲོག་སྒྲུབ་ནག་པོའི་ཐུགས་དམ་བསྐང་༔ ཧ་ཧ་དགོད་པའི་དུར་ཁྲོད་ཆེན་པོ་ནས༔
དཔལ་ཆེན་གདོང་བཞི་མགོན་པོའི་ཐུགས་དམ་བསྐང་༔ ཤིང་རྐང་གཅིག་པའི་དུར་ཁྲོད་ཆེན་པོ་ནས༔ མྱུར་མཛད་ཕྱག་དྲུག་མགོན་པོའི་ཐུགས་དམ་བསྐང་༔ རླུང་ནག་འཚུབས་པའི་དུར་ཁྲོད་ཆེན་པོ་ནས༔ མགོན་པོ་བྲམ་ཟེའི་གཟུགས་ཅན་ཐུགས་དམ་བསྐང་༔ འཕྲོ་འདུ་སྲིད་པ་རྣམ་བཞིའི་དུར་ཁྲོད་ནས༔ ཙཎྜི་མ་མོ་རིགས་བཞིའི་ཐུགས་དམ་བསྐང་༔ ལས་མཛད་མཱ་ར་ཡ་ཡི་དུར་ཁྲོད་ནས༔ སྲོག་བདག་བྱ་རོག་གདོང་ཅན་ཐུགས་དམ་བསྐང་༔ སྔགས་བདག་ལས་ལ་འགྱེད་པའི་དུར་ཁྲོད་ནས༔
ཙཎྜི་མ་མོ་སྒོ་སྐྱོང་ཐུགས་དམ་བསྐང་༔ སྲིད་པ་ལས་ཀྱི་མཐའ་སྡུད་དུར་ཁྲོད་ནས༔ མགོན་པོའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ དཔལ་ལྡན་ཡེ་ཤེས་མགོན་པོ་མཉེས་པའི་རྫས༔ གདུག་པའི་དགྲ་བགེགས་བསྒྲལ་བའི་བྷནྡྷ་རུ༔ དམར་ཆེན་གཏོར་མ་དར་ནག་གདུགས་ཀྱིས་བརྒྱན༔ གྲི་རྒོད་སྙིང་དང་བླ་རྡོ་སྲོག་འཁོར་བཅས༔ རྟེན་དར་རྔ་ཐུག་ནག་པོ་མཁའ་ལ་ཕྱར༔
གྲི་གུག་རལ་གྲི་ཁ་ཊྭཱཾ་མཚོན་ཆ་གཟེངས༔ རྟ་ནག་ཅང་ཤེས་བཅུ་གསུམ་འཚེར་སྐད་ཙེར༔ གཡག་ནག་ངར་ལྡན་བཅུ་གསུམ་དལ་གྱིས་འགྲོ༔ ལུག་ནག་དཔྱི་དཀར་བཅུ་གསུམ་འབའ་སྒྲ་ཙེར༔ ཙ་ར་རོག་པོ་བཅུ་གསུམ་སྦྲིད་ཅིང་འཁྲབ༔ ཁྱི་ནག་སྙིང་དཀར་བཅུ་གསུམ་ཁ་གདངས་འདུར༔ བྱ་ནག་གསེར་མིག་བཅུ་གསུམ་གཤོག་འགྱུར་ལྡིང་༔ དོམ་ནག་སྨྱོན་པ་བཅུ་གསུམ་ངར་སྒྲ་འབྱིན༔ སྦྲུལ་ནག་འཁྱུག་འགྱིང་བཅུ་གསུམ་ཕྱ་མ་ཕྱོ༔ རྭ་ཅན་སྡེར་ཆགས་འདབ་ཆགས་དུ་མ་དང་༔
གཞན་ཡང་དགྱེས་ཤིང་བསྐང་དང་མཐུན་པའི་རྫས༔ བྱང་གཡག་ཞོལ་ལྡན་ཁམ་པ་རུ་རིང་ལ༔ རྒྱབ་ཏུ་དགྲ་བགེགས་ཕོ་མོའི་བམ་རོ་བཀལ༔ ཕྱོགས་བཞིར་དུར་ཁྲོད་གིང་པ་ཕོ་མོ་རྒྱུག༔ ལག་ཏུ་ཐོད་དབྱུག་བྷནྡྷ་ཁྲག་བཀང་ཐོགས༔ མཚམས་བཞིར་བྲམ་ཟེ་མི་ནག་གཅེར་བུ་ཡིས༔ ཐོད་རྔ་དང་ནི་གྲི་རྐང་གླིང་བུ་ཐོགས༔ གཞན་ཡང་སྤྱན་གཟིགས་མཆོད་རྫས་དུ་མ་ཡིས༔ ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་མཆོག་འདོད་ཁམས་དབང་ཕྱུག་ཐུགས་དམ་བསྐང་༔
ཡེ་ཤེས་མགོན་པོ་ཕྱག་བཞིའི་ཐུགས་དམ་བསྐང་༔ མ་ནིང་དཔལ་འབར་ནག་པོའི་ཐུགས་དམ་བསྐང་༔ གདོང་བཞི་མ་ཧཱ་ཀཱ་ལའི་ཐུགས་དམ་བསྐང་༔ ཕྱག་དྲུག་ཡེ་ཤེས་མགོན་པོའི་ཐུགས་དམ་བསྐང་༔ བྲམ་གཟུགས་དུར་ཁྲོད་བདག་པོའི་ཐུགས་དམ་བསྐང་༔ ལས་བྱེད་བྱེ་བ་འབུམ་གྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཤར་ཕྱོགས་ཁ་བ་ཅན་གྱི་ཤར་ལྷོའི་མཚམས༔
དབྱིངས་ལ་བསྙེགས་པའི་དུར་ཁྲོད་ཙཱ་རི་ཊ༔ ཐོད་པ་བརྩེགས་པའི་ཕོ་བྲང་ཆེན་པོ་ནས༔ མཐིང་ནག་རྔམ་བྱེད་དཔལ་ལྡན་སེངྒེའི་གདོང་༔ དཔའ་བའི་ཆས་ལྡན་བདུད་རྟ་རླུང་གཤོག་ཆིབས༔ བདུད་མོ་ཡུམ་བཅས་འཛམ་གླིང་དབང་སྒྱུར་བ༔ དཔལ་མགོན་ཞིང་སྐྱོང་ཡབ་ཡུམ་ཐུགས་དམ་བསྐང་༔ དྲི་གཞོན་རྡུལ་ལྟར་གཡོ་བའི་གནས་མཆོག་ནས༔ སྤྲེལ་གདོང་བམ་རོ་ཕོ་མོའི་ཐུགས་དམ་བསྐང་༔ དུང་རི་འཇའ་འོད་འཁྱིལ་བའི་གནས་མཆོག་ནས༔ ལྷ་བཙན་རྡོ་རྗེ་འབར་བའི་ཐུགས་དམ་བསྐང་༔
བྲག་དམར་ཁྲ་ཚང་ཟངས་གཡག་གནས་མཆོག་ནས༔ བཤན་པ་བཙན་རྒོད་ཆེན་པོའི་ཐུགས་དམ་བསྐང་༔ མཐིང་བཟང་སྲིད་པ་ཡངས་པའི་གནས་མཆོག་ནས༔ སྔགས་བདག་ཨེ་ཀ་ཛཱ་ཊིའི་ཐུགས་དམ་བསྐང་༔ མཚོ་ནག་རྦ་ཀློང་འཁྲུགས་པའི་གནས་མཆོག་ནས༔ དགེ་བསྙེན་ནཱ་ག་རཀྴའི་ཐུགས་དམ་བསྐང་༔ མུན་གླིང་ཁ་རག་མགོ་དགུའི་གནས་མཆོག་ནས༔ བདུད་རྗེ་ནག་པོ་བཀྲག་མེད་ཐུགས་དམ་བསྐང་༔ མེ་རླུང་རྡུལ་ལྟར་འཁྲིགས་པའི་གནས་མཆོག་ནས༔ དྲང་སྲོང་གཟའ་མཆོག་ནག་པོའི་ཐུགས་དམ་བསྐང་༔
མ་སང་རྩལ་བཅུ་འགྱེད་པའི་གནས་མཆོག་ནས༔ ཆེ་བཙན་དགྲ་ལྷ་གཉན་པོའི་ཐུགས་དམ་བསྐང་༔ འོ་ཡུག་ལྕགས་མཁར་ནག་པོའི་གནས་མཆོག་ནས༔ དམ་ཅན་རྡོ་རྗེ་ལེགས་པའི་ཐུགས་དམ་བསྐང་༔ མྱུར་མགྱོགས་མེ་ལྟར་འབར་བའི་གནས་མཆོག་ནས༔ ཞིང་སྐྱོང་བཀའ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཆོས་སྐྱོང་ནག་པོ་བདུད་མགོན་མཉེས་པའི་རྫས༔ རུ་མཚོན་ནག་པོ་ཕ་རོལ་རྒོལ་འཇོམས་དང་༔
རུ་དར་ནག་པོ་རླུང་གི་འཁོར་ལོ་ཅན༔ གཡབ་དར་ནག་པོ་སྲིད་པའི་གཡུལ་ཟློག་ཆེ༔ དར་ནག་ཕོད་དང་གནམ་ལྕགས་གོ་ཁྲབ་བཀྲམ༔ ཆུ་གྲི་རལ་གྲི་སྤུ་གྲི་དྲྭ་བ་བྲིས༔ མདའ་མོ་སྒྲོ་གསུམ་མཐིང་ནག་དར་གྱིས་བརྒྱན༔ མེ་ལོང་ལ་སོགས་སྲོག་གི་ཡི་གེས་སྤྲས༔ ཐོག་མདའ་དགྲ་ལ་འཕེན་པའི་གཏོར་ཟོར་ལ༔ བདུད་ཀྱི་མཚོན་ཆ་སྣ་ཚོགས་རྩང་ལྟར་གཟེངས༔ གཡུ་རལ་གཏིབས་པའི་སེང་ཆུང་འབུམ་འབུམ་དང་༔ རྩལ་སྒྲོ་གཟིགས་པའི་བྱ་ཁྱུང་ས་ཡ་ཁྲི༔
མཁའ་ཡི་སྒྲ་འཛིན་གཡུ་འབྲུག་སྔོན་མོ་སྟོང་༔ རྟ་ནག་རྟ་དམར་ཉི་ཁྲི་རླུང་གཤོག་ཅན༔ གཞན་ཡང་མི་ཟན་རྔམ་དྲེད་དམར་ནག་ལ༔ གདུག་པའི་དགྲ་བགེགས་ཕོ་མོའི་བམ་ཆེན་བཀལ༔ བདུད་ཀྱི་ལིང་པ་ཁྱི་ཁྲིད་ཉི་ལི་ལི༔ ལྕེ་སྤྱང་ལག་རིང་ངུ་ཟུག་ཅངས་སེ་ཅང་༔ ཟངས་འཕར་དམར་པོ་འདུར་རྒྱུག་མྱུ་རུ་རུ༔ ཁྲ་གླག་བྱ་རོག་དམར་ནག་ཚུབས་སེ་ཚུབ༔ བདུད་བྱ་མཆུ་དམར་རྔམ་འཇུམས་ཀྱི་ལི་ལི༔ སྲིན་བྱ་འུག་པས་ཀུ་འདེབས་ལྷངས་སེ་ལྷང་༔
འདྲེ་བྱ་སྲེག་པས་སྐད་ངན་ཙེ་རེ་རེ༔ སྨན་བྱ་པུ་ཤུད་བཤུགས་སྒྲ་ཀྱུ་རུ་རུ༔ གིང་བདུད་ཤ་ཟ་མཚོན་ཐོགས་རོངས་སེ་རོང་༔ སྲིན་མོ་ཁྲག་མདོག་མི་སྡུག་མཚན་མ་བསྒྲད༔ ཟངས་ཀྱི་སྤྲེའུ་ཕོ་མོ་ལ་སོགས་པ༔ མཐུན་པའི་སྤྱན་གཟིགས་དུ་མ་བཀྲམ་པ་འདིས༔ བདུད་མགོན་ཞིང་སྐྱོང་ཆེན་པོའི་ཐུགས་དམ་བསྐང་༔ ཡུམ་མཆོག་བདུད་མོ་སེང་གདོང་ཐུགས་དམ་བསྐང་༔ སྤྲུལ་པ་བམ་རོ་ཕོ་མོའི་ཐུགས་དམ་བསྐང་༔ ལྷ་བཙན་རྡོ་རྗེ་འབར་བའི་ཐུགས་དམ་བསྐང་༔
གནོད་སྦྱིན་བཙན་རྒོད་ཆེན་པོའི་ཐུགས་དམ་བསྐང་༔ མ་མོ་སྔགས་ཀྱི་སྲུང་མའི་ཐུགས་དམ་བསྐང་༔ དགེ་བསྙེན་ནཱ་ག་རཀྴའི་ཐུགས་དམ་བསྐང་༔ བདུད་རྗེ་ནག་པོ་བཀྲག་མེད་ཐུགས་དམ་བསྐང་༔ གཟའ་རྒོད་ཀི་ཀང་ནག་པོའི་ཐུགས་དམ་བསྐང་༔ མྱུར་མགྱོགས་དགྲ་ལྷ་ཆེན་པོའི་ཐུགས་དམ་བསྐང་༔ དམ་ཅན་རྡོ་རྗེ་ལེགས་པའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔
ཧཱུྃ༔ ལྷོ་ནུབ་རང་བཞིན་དབྱིངས་ཀྱི་ཕོ་བྲང་དབུས༔ འབྱུང་བ་དཀར་དམར་རླུང་གསུམ་ཚ་གྲང་འཁྲུགས༔ ལྟ་བས་མི་བཟོད་སྣང་སྲིད་ཆུ་ལྟར་ཁོལ༔ དེ་འདྲའི་གནས་བཞུགས་སྲོག་བདག་ལྗང་སྔོན་ཞལ༔ སྲིད་རྩེ་མནར་མེད་ཀུན་ཀྱང་ལྟོ་བར་འགེངས༔ མཁའ་རུ་རྒྱུ་བའི་ཁྱབ་འཇུག་ཕྱག་བཞི་པ༔ སྲིན་པོ་དབུ་དགུ་ཀླུ་མོ་དུག་སྦྲུལ་འཁྱིལ༔ དུག་མཚོའི་ཀློང་བཞུགས་ཀི་ཀང་དམར་འོད་ཅན༔ གཟའ་མཆོག་རཱ་ཧུ་ལ་ཡི་ཐུགས་དམ་བསྐང་༔
སྣང་སྲིད་ཡོངས་ཀྱི་སྐྱེ་འགྲོའི་སྲོག་ལ་རྒྱུ༔ ཡུམ་མཆོག་ཁྲག་མིག་ནག་མོའི་ཐུགས་དམ་བསྐང་༔ ཆུ་ཡི་མཁའ་ལ་རྒྱུ་ཞིང་བསིལ་དུག་འབེབས༔ གཟའ་རྒོད་ཟླ་བ་ཆེན་པོའི་ཐུགས་དམ་བསྐང་༔ ས་ཡི་མཁའ་ལ་རྒྱུ་ཞིང་རི་རབ་གཡོ༔ གཟའ་རྒོད་སྤེན་པ་ཆེན་པོའི་ཐུགས་དམ་བསྐང་༔ མེ་ཡི་ལས་བྱེད་ཚད་དུག་རིམས་ཡམས་འཕྱོ༔ གཟའ་རྒོད་ཉི་མ་ཆེན་པོའི་ཐུགས་དམ་བསྐང་༔ རླུང་དང་བུ་ཡུག་འབྲུག་སྒྲའི་སྣ་རུ་རྒྱུ༔ གཟའ་རྒོད་ཕུར་བུ་ཆེན་པོའི་ཐུགས་དམ་བསྐང་༔
སྔོ་དམར་ཁྲག་གི་རླབས་ལ་ལས་ཀུན་བྱེད༔ གཟའ་རྒོད་ལག་པ་ཆེན་པོའི་ཐུགས་དམ་བསྐང་༔ ཤ་དང་ཁམས་ཀྱི་དབང་པོ་འཕེལ་འགྲིབ་བྱེད༔ གཟའ་རྒོད་པ་སངས་ཆེན་པོའི་ཐུགས་དམ་བསྐང་༔ ཚ་བའི་འོད་ལྡན་སྐྱེ་འགྲོ་ཡོངས་ལ་སྡང་༔ གཟའ་རྒོད་མིག་དམར་ཆེན་པོའི་ཐུགས་དམ་བསྐང་༔ སྣང་སྲིད་འཁོར་འདས་དབུ་མའི་ཟོམ་དུ་བཅུག༔ གཟའ་རྒོད་སྒྲ་གཅན་ཆེན་པོའི་ཐུགས་དམ་བསྐང་༔ སྐྱེ་གནས་རྣམ་བཞི་ཁམས་དང་སྲིད་པར་སྦྱོར༔ གཟའ་ཡུམ་གདོང་མོ་མཆེད་བཞིའི་ཐུགས་དམ་བསྐང་༔
དུག་ལྔ་དུག་གསུམ་གཡོ་བྱེད་མ་རིག་བདག༔ ཀླུ་ཡི་མ་མོ་བརྒྱད་ཀྱི་ཐུགས་དམ་བསྐང་༔ སྟེང་འོག་བར་དང་སྐྱེ་འགྲོའི་ལས་སུ་རྒྱུ༔ དྲེགས་པ་གཟའ་རྒོད་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཆོས་སྐྱོང་ཁྲ་བོ་གཟའ་རྒོད་མཉེས་པའི་རྫས༔ བྱ་རོག་པྲོག་གི་ཞུ་ཆེན་དབྱིངས་སུ་ཕྱར༔ རྔམ་བྱེད་ཆུ་སྲིན་འབར་བའི་རྒྱལ་མཚན་བསྒྲེངས༔ ཉི་ཟླའི་ཕྲེང་བ་གློག་ཞགས་མཁའ་ལ་བསྐྱོད༔
རྣོ་བའི་དབལ་ལྡན་དུ་མ་དགྲ་ལ་ཕྱར༔ འཆིང་བྱེད་སྦྲུལ་ཞགས་ནག་པོ་གློག་ལྟར་འཁྱུགས༔ རྟེན་དར་ཁྲ་བོ་མ་ནིང་ཐིག་ལེ་ཅན༔ གཡབ་དར་ལྗང་སྔོན་མེ་ཡི་བ་དན་ཅན༔ གཟི་མིག་དགུ་དང་རྭ་ཡི་མདའ་གཞུ་འགེངས༔ གཡུ་འབྲུག་སྔོན་པོ་རླུང་གི་གཤོག་པ་ཅན༔ ལྷོ་བུན་སྔོན་པོ་ངམ་ནག་འཁྲིགས་པའི་དབུས༔ གློ་བུར་ཡུད་ལྡང་དམར་འོད་ཚ་ཞགས་འཁྱུགས༔ ལས་ཀྱི་མཚོན་ཆ་ཐོག་སེར་སྐར་ལྟར་འཁྲུགས༔ དུག་རིགས་ཐུན་གྱིས་བརྒྱན་པའི་གཏོར་ཆེན་སྤུངས༔
འགྱུ་བ་བཅུ་གཉིས་གཉན་གྱི་བུ་མོ་སྟོང་༔ སྲིད་པ་བཅུ་གཉིས་ཀླུ་ཡི་བུ་མོ་སྟོང་༔ ལོ་སྐོར་བཅུ་གཉིས་བདུད་ཀྱི་བུ་མོ་སྟོང་༔ མེ་ཡི་ལས་བྱེད་ཕོ་ཉ་འབར་ཞིང་མཆེད༔ ཆུ་ཡི་ལས་བྱེད་ཕོ་ཉ་འབྲུབ་ཅིང་འཕྱུར༔ ས་ཡི་ལས་བྱེད་ཕོ་ཉ་ཉིལ་ཞིང་འཁྲུགས༔ རླུང་གི་ལས་བྱེད་ཕོ་ཉ་འུར་ཞིང་འཐབ༔ བདུད་ཀྱི་སྲིན་པོའི་ལས་བྱེད་རྡུལ་ལྟར་འཚུབས༔ ཕྱུར་བའི་དུག་ཆུ་འཚུབས་པའི་དུག་རླངས་དང་༔ གཞན་ཡང་མཐུན་རྫས་སྒྲུབ་རྫས་སྣ་ཚོགས་ཀྱིས༔
གཟའ་མཆོག་དུག་གདོང་མགོ་དགུའི་ཐུགས་དམ་བསྐང་༔ ཡུམ་མཆོག་ཁྲག་མིག་ནག་མོའི་ཐུགས་དམ་བསྐང་༔ ཆུ་གཟའ་ཟླ་བ་ལྷག་པའི་ཐུགས་དམ་བསྐང་༔ མེ་གཟའ་ཉི་མ་མིག་དམར་ཐུགས་དམ་བསྐང་༔ རླུང་གཟའ་སྒྲ་གཅན་ཕུར་བུའི་ཐུགས་དམ་བསྐང་༔ ས་གཟའ་སྤེན་པ་པ་སངས་ཐུགས་དམ་བསྐང་༔ སྟག་སྲིན་ཟོར་བ་གདོང་གི་ཐུགས་དམ་བསྐང་༔ འབྲོག་སྲིན་ཆུ་སྲིན་གདོང་གི་ཐུགས་དམ་བསྐང་༔ ཀོང་སྲིན་བ་གླང་གདོང་གི་ཐུགས་དམ་བསྐང་༔ བམ་སྲིན་དྲེད་མོང་གདོང་གི་ཐུགས་དམ་བསྐང་༔
རྒྱུ་སྐར་འགྱུ་བ་བཅུ་གཉིས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ རྔམ་པ་འོད་ལྡན་ཟངས་གླིང་མ་རུ་རྩེ༔ ཤམ་པ་ལ་ཞེས་མཆོང་བྲག་ཁྲག་མཚོའི་གླིང་༔ བཙན་མཁར་དམར་སྨུག་ལྡན་པའི་ཕོ་བྲང་ནས༔ གནོད་སྦྱིན་རྒྱལ་པོ་དྲེགས་བྱེད་བཤན་པའི་གཟུགས༔ མེ་འོད་གདོང་ཅན་མྱུར་མགྱོགས་རག་པ་ཞོན༔ འཛམ་གླིང་འདི་རུ་དབང་བྱེད་དྲེགས་པའི་གཟུགས༔
བཙན་རྒོད་བསྭེ་ཁྲབ་ཅན་གྱི་ཐུགས་དམ་བསྐང་༔ སྐུ་ཡི་སྤྲུལ་པས་སྦྲུལ་ཞགས་དགྲ་ལ་འདེབས༔ ཀླུ་བཙན་བཤན་པ་མཐིང་ནག་ཐུགས་དམ་བསྐང་༔ གསུང་གི་སྤྲུལ་པས་མ་རུངས་སྲོག་རྩ་གཅོད༔ བཙན་རྗེ་བཤན་པ་དམར་ནག་ཐུགས་དམ་བསྐང་༔ ཐུགས་ཀྱི་སྤྲུལ་པས་སྐྱེ་འགྲོ་རྩིས་ལ་འདེབས༔ སྲོག་བདག་ཚངས་པ་དཀར་པོའི་ཐུགས་དམ་བསྐང་༔ ཡོན་ཏན་སྤྲུལ་པས་རིན་ཆེན་གཏེར་རྒྱ་སྐྱོང་༔ སྔགས་སྐྱོང་མ་མོ་དཀར་མོའི་ཐུགས་དམ་བསྐང་༔ ཕྲིན་ལས་སྤྲུལ་པས་དཀོར་རྐུན་རྩད་ནས་གཅོད༔
བཙན་རྒོད་རོལ་པ་སྡེ་བཞིའི་ཐུགས་དམ་བསྐང་༔ ཡང་སྤྲུལ་གཙུག་ལག་ཀ་ཆའི་རྟེན་ལ་འབུལ༔ སྤྲ་སྤྲེལ་མཚལ་བྱ་བྱི་ལའི་ཐུགས་དམ་བསྐང་༔ བཀའ་ཡི་བྱ་ར་བསྟན་པའི་གཉེར་འཛིན་མ༔ བཙན་རྒོད་འཁོར་དང་བཅས་པའི་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཆོས་སྐྱོང་དམར་པོ་བཙན་རྒོད་མཉེས་པའི་རྫས༔ རུ་མཚོན་དམར་པོ་མེ་ལྕེ་ཡ་ལ་ལ༔ བསྭེ་ཡི་རྨོག་ཆེན་རུ་དར་དུ་མས་བརྒྱན༔
བསྭེ་ཁྲབ་འོད་ལྡན་དམ་ཉམས་ཀླད་པ་འགེམས༔ བསྭེ་ཕུབ་ལིང་ཆེན་རྔ་ཞོལ་དམར་པོས་བརྒྱན༔ ཙན་དན་བེང་ཆེན་ཕོ་བྲང་དམག་གི་གཏེར༔ དུང་གི་བེང་ཆེན་ལྷ་དམག་ཉི་ཁྲི་གཏིབས༔ གསེར་གྱི་བེང་ཆེན་གཉན་དམག་སྤྲིན་ལྟར་གཡོ༔ ཟངས་ཀྱི་བེང་ཆེན་བཙན་དམག་ཆུ་ལྟར་ཁོལ༔ གཡུ་ཡི་བེང་ཆེན་ཀླུ་དམག་མུན་ལྟར་འཚུབས༔ དངུལ་གྱི་བེང་ཆེན་ཕོ་ཉས་དགྲ་སྲོག་སྡུད༔ སེང་ལྡེང་བེང་ཆེན་བཤན་པས་མཚོན་ཆ་ཐོགས༔ ལྷ་ཞགས་དཀར་པོ་ཉི་མའི་ཟེར་ལྟར་འཁྱུགས༔
བཙན་ཞགས་དམར་པོ་བར་སྣང་རླུང་ལྟར་འགྱུ༔ བདུད་ཞགས་ནག་པོ་མྱུར་མགྱོགས་གློག་ལྟར་འཕེན༔ ཀླུ་ཞགས་སྔོན་མོ་རྦ་རླབས་ཆུ་ལྟར་འཁྲུགས༔ གཟའ་ཞགས་ཁྲ་བོ་སྣང་སྲིད་སྐར་ལྟར་འཁྲུགས༔ གཉན་ཞགས་སེར་པོ་ཉི་མའི་ཟེར་ལྟར་གཏིབས༔ དམུ་ཞགས་ཁམ་པ་ས་གཡོ་རྒྱུ་ལྟར་ལྡོག༔ དར་དམར་རྩི་བེར་སྤྲིན་ཆེན་བཞིན་དུ་གཡོ༔ སྟག་རལ་གཟིག་ཤུབས་ཚོགས་ནི་མཁའ་ལ་བཀྲམ༔ ཟངས་དམར་མདའ་གཞུ་གནམ་ལྕགས་དར་མདུང་འགེངས༔ རྔ་ཐུག་ཚོགས་ནི་སྤྲིན་དམར་བཞིན་དུ་འཚུབས༔
ཟངས་ཁྲམ་ཟངས་ཤོ་ཟངས་རྡེལ་ཟངས་ཀྱི་གདན༔ གཡང་གཞི་དམར་པོ་འཁོར་ཡུག་ཀུན་ལ་བྲིས༔ དགྲ་བོའི་མགོ་བཅད་ལྕང་ལོ་ཐུར་དུ་བསིགས༔ རྒྱུ་མའི་དྲྭ་བ་དྲྭ་བ་ཕྱེད་པ་ལ༔ བྱད་མའི་གློ་སྙིང་རྐང་པ་ལག་པ་འཕྱངས༔ མཁལ་མ་མཆིན་པ་མཚེར་པ་ཕོ་རྡོས་བརྒྱན༔ གཞན་ཡང་མཛེས་པའི་རྟེན་རྫས་དུ་མ་ནི༔ རྟ་མཆོག་རག་པའི་ཚོགས་ནི་འདུར་ཞིང་རྒྱུག༔ ཞོལ་གཡག་ཁམ་པ་ངར་བས་ས་གཞི་གཡོ༔ ལུག་དམར་དར་དམར་ཚོགས་ནི་གར་རྩེད་འཁྲབ༔
ཟངས་ཀྱི་སྤྲ་སྤྲེལ་མང་པོའི་མཆེ་བ་གཙིགས༔ དུང་གི་བྱི་ལ་གྭ་པ་རླུང་ལྟར་འཚུབས༔ མཚལ་གྱི་བྱ་དམར་ཟངས་ཀྱི་མཆེ་བ་ཅན༔ སྲིན་བྱ་འདབ་ཆགས་གཙུག་ཕུད་གྱེན་དུ་འཕྱོ༔ སྟག་མོ་རི་བཀྲ་འབུམ་སྡེ་ངར་ཞིང་འཕྱོ༔ ཟངས་ཁྱི་ཟངས་འཕར་ཟངས་ཝ་ཉི་ལི་ལི༔ བཙན་གྱི་ཕོ་ཉས་དགྲ་བོ་འཆིང་ཞིང་འདྲུད༔ བཙན་གྱི་ཁྱི་དམར་དགྲ་བོའི་གློ་སྙིང་ཁུར༔ བཙན་གྱི་བུ་མོས་ཁྲག་གི་རལ་པ་བསིགས༔ བཙན་གྱི་བཤན་པས་སྤུ་གྲི་དགྲ་ལ་འདེབས༔
བཙན་ཤྭ་རུ་བཅུར་མི་རོ་རིང་པོ་བཀལ༔ བཙན་གྱི་ཁ་ཤ་དམར་པོ་ཕྱོགས་བཅུར་རྒྱུག༔ བཙན་གྱི་ལས་བྱེད་ཉི་ཁྲི་རྡུལ་ལྟར་འཚུབས༔ བཙན་བྲག་བཙན་མཁར་ལ་སོགས་མཐུན་རྫས་ཀྱིས༔ གནོད་སྦྱིན་མེ་འོད་གདོང་གི་ཐུགས་དམ་བསྐང་༔ བཙན་རྒོད་བསྭེ་ཁྲབ་ཅན་གྱི་ཐུགས་དམ་བསྐང་༔ སྐུ་སྤྲུལ་ཀླུ་ཡི་བཤན་པའི་ཐུགས་དམ་བསྐང་༔ གསུང་སྤྲུལ་བཙན་གྱི་བཤན་པའི་ཐུགས་དམ་བསྐང་༔ ཐུགས་སྤྲུལ་ཚངས་པ་དུང་ཐོད་ཐུགས་དམ་བསྐང་༔ ཡོན་ཏན་སྔགས་སྐྱོང་དཀར་མོའི་ཐུགས་དམ་བསྐང་༔
ཕྲིན་ལས་རོལ་པ་སྤུན་བཞིའི་ཐུགས་དམ་བསྐང་༔ ཡང་སྤྲུལ་མཚལ་བྱ་བྱི་ལའི་ཐུགས་དམ་བསྐང་༔ བཀའ་ཡི་འཁོར་བཅས་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཚངས་པའི་འཇིག་རྟེན་དུ་མ་ནས་བྱུང་བ༔ ལི་ཡུལ་མངའ་བསྒྱུར་བྷ་ཏའི་སྒོམ་གྲྭ་སྐྱོང་༔ བདུད་དང་གནོད་སྦྱིན་བཙན་ཀླུ་བཤོས་པའི་རིགས༔ གཙུག་ལག་ཀ་ཆའི་རྟེན་ལ་ཆགས་བྱེད་ཅིང་༔
སྐྱེ་འགྲོའི་སྲོག་ལ་དབང་ཞིང་རྩིས་ལ་འདེབས༔ གནོད་སྦྱིན་ཆེན་པོ་དཀར་སྨུག་ཁྲོ་འཛུམ་ཅན༔ གདོང་ལྔའི་ཁྲིར་བཞུགས་འཇིག་རྟེན་སྣང་བ་སྡུད༔ གསང་སྔགས་གྲོགས་མཛད་དངོས་གྲུབ་ཆར་ལྟར་འབེབས༔ ཆོས་སྐྱོང་རྒྱལ་པོ་དཔེ་དཀར་ཐུགས་དམ་བསྐང་༔ ཤར་ཕྱོགས་མངའ་བསྒྱུར་ལྷ་ཡི་ལོངས་སྤྱོད་སྡུད༔ རྒྱལ་པོ་དཔེ་ཧར་ཆེན་པོའི་ཐུགས་དམ་བསྐང་༔ ལྷོ་ཕྱོགས་མངའ་བསྒྱུར་གཤིན་རྗེའི་ལོངས་སྤྱོད་སྡུད༔ རྒྱལ་པོ་ཚངས་པ་ཆེན་པོའི་ཐུགས་དམ་བསྐང་༔ ནུབ་ཕྱོགས་མངའ་བསྒྱུར་མ་མོའི་ལོངས་སྤྱོད་སྡུད༔
རྒྱལ་པོ་ལི་བྱིན་ཆེན་པོའི་ཐུགས་དམ་བསྐང་༔ བྱང་ཕྱོགས་མངའ་བསྒྱུར་གནོད་སྦྱིན་ལོངས་སྤྱོད་སྡུད༔ རྒྱལ་པོ་དཔེ་ཧ་ར་ཡི་ཐུགས་དམ་བསྐང་༔ ཤར་ལྷོ་མངའ་བསྒྱུར་དམུ་ཡི་ལོངས་སྤྱོད་སྡུད༔ རྒྱལ་པོ་དཔེ་ནག་ཆེན་པོའི་ཐུགས་དམ་བསྐང་༔ ལྷོ་ནུབ་མངའ་བསྒྱུར་བཙན་གྱི་ལོངས་སྤྱོད་སྡུད༔ རྒྱལ་པོ་ཤིང་བྱ་ཆེན་པོའི་ཐུགས་དམ་བསྐང་༔ ནུབ་བྱང་མངའ་བསྒྱུར་བདུད་ཀྱི་ལོངས་སྤྱོད་སྡུད༔ རྒྱལ་པོ་དཔེ་དམར་ཆེན་པོའི་ཐུགས་དམ་བསྐང་༔ བྱང་ཤར་མངའ་བསྒྱུར་ཀླུ་ཡི་ལོངས་སྤྱོད་སྡུད༔
རྒྱལ་པོ་གནམ་ལྷ་ཆེན་པོའི་ཐུགས་དམ་བསྐང་༔ སྤྲུལ་པ་ཕྱོགས་བཅུར་ཁྱབ་ཅིང་ལོངས་སྤྱོད་སྡུད༔ དཀོར་བདག་རྒྱལ་པོ་འཁོར་བཅས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཆོས་སྐྱོང་དཀར་པོ་དཔེ་དཀར་མཉེས་པའི་རྫས༔ དར་མདུང་དཀར་པོ་འཕན་འཕྱང་པུ་རུ་རུ༔ ཟ་འོག་བེར་ཆེན་སྣ་ཚོགས་དབྱིངས་ལ་བསྐྱོད༔ ལྷབ་ལྷུབ་མཛེས་པའི་ཕོད་ཀ་ཤེལ་ཁྲབ་དང་༔ ཤེལ་རྨོག་དང་རུ་བྱ་རྒོད་ཐུལ་བས་བརྒྱན༔
རྦ་དཀར་ཚིགས་བདུན་སྨྱུག་དཀར་ཚིགས་དགུ་ལ༔ རྔ་མ་དཀར་པོ་དངུལ་བྱང་མིག་དགུས་སྤྲས༔ དུང་ཤོ་དང་ནི་ཁྲུང་ཁྲུང་རྒྱལ་མཚན་གཟུགས༔ སྲོག་གི་ཡི་གེ་རིན་ཆེན་སྣ་ལྔས་བརྒྱན༔ འོད་ཟེར་ཞགས་དཀར་ཝང་ལོང་ལྕགས་ཀྱུ་དང་༔ དགྲ་སཏྭ་མདའ་གཞུ་སྟག་གི་རླིད་བུའི་ནང་༔ ཤེལ་གྱི་གྭའུའི་ནང་དུ་བླ་རྡོ་སྦས༔ བསྭེ་ཐེབ་ཆོས་གོས་ལྷུང་བཟེད་འཁར་བསིལ་དང་༔ ཀཻ་ལ་འོད་ལྡན་ཡིད་དུ་མཆིས་པའི་རྫས༔ རྟེན་མདོས་དཀར་པོ་རིང་ཆ་དྲྭ་བས་བརྒྱན༔
མདའ་དར་ཤིང་ཁྲ་གཙུག་ལག་གཉུག་མའི་ས༔ འཕེན་འཕྱང་བླ་བྲེ་གདུགས་ཏོག་བ་དན་བསྒྲེངས༔ རོལ་མོ་བྱེ་བྲག་མ་ངེས་སྙན་པའི་རིགས༔ འབྲས་དཀར་ལ་སོགས་འབྲུ་མཆོག་རྫ་ལྟར་སྤུངས༔ ཕ་རོལ་རྒོལ་འཇོམས་མཚོན་ཆ་སྣ་ཚོགས་དང་༔ གཞན་ཡང་དུང་སེང་གླང་ཆེན་མ་ཧེ་དཀར༔ རྟ་དཀར་གཡག་དཀར་ལུག་དཀར་བྱི་ལ་དཀར༔ བ་དཀར་ར་དཀར་ཁྱི་དཀར་བྱ་དཀར་དང་༔ སྤྲ་སྤྲེལ་མོན་པ་ཕོ་མོ་ཨ་ཙ་ར༔ སྔགས་གཟུགས་བཙུན་གཟུགས་མོ་སྨན་གཞོན་ནུའི་ཚོགས༔
སྟག་ཤར་དང་ནི་དར་སེང་འབག་སེང་དང་༔ པུ་ཏྲའི་གཟུགས་ཅན་མགོ་བརྙན་དུ་མའི་ཚོགས༔ ཁྱད་པར་རིན་ཆེན་སྣ་ཚོགས་ལས་གྲུབ་པའི༔ ཕོ་བྲང་དཀོར་མཛོད་ཡིད་དུ་མཆིས་པ་རུ༔ ཕྱི་ནང་སྤྱན་གཟིགས་ལོངས་སྤྱོད་དུ་མས་བསྐང་༔ ཆེད་དུ་བཀོད་པའི་གཟུགས་འགྲོས་ལ་སོགས་ཀུན༔ བློས་བླངས་ཡིད་སྤྲུལ་སྣང་སྲིད་ཁྱོན་འགེངས་འདིས༔ ཆོས་སྐྱོང་དཔེ་དཀར་རྒྱལ་པོའི་ཐུགས་དམ་བསྐང་༔ ཡུམ་མཆོག་གནམ་སྨན་རྒྱལ་མོའི་ཐུགས་དམ་བསྐང་༔ དཀོར་བདག་ཤེལ་ཁྲབ་ཅན་གྱི་ཐུགས་དམ་བསྐང་༔
རྒྱལ་པོ་དཔེ་ཧ་ར་ཡི་ཐུགས་དམ་བསྐང་༔ རྒྱལ་པོ་ཚངས་པ་དུང་ཐོད་ཐུགས་དམ་བསྐང་༔ རྒྱལ་པོ་ལི་བྱིན་ཆེན་པོའི་ཐུགས་དམ་བསྐང་༔ རྒྱལ་པོ་བྷི་ཧ་ར་ཡི་ཐུགས་དམ་བསྐང་༔ རྒྱལ་པོ་དཔེ་ནག་ཆེན་པོའི་ཐུགས་དམ་བསྐང་༔ རྒྱལ་པོ་ཤིང་བྱ་ཆེན་པོའི་ཐུགས་དམ་བསྐང་༔ རྒྱལ་པོ་དཔེ་དམར་ཆེན་པོའི་ཐུགས་དམ་བསྐང་༔ རྒྱལ་པོ་གནམ་ལྷ་ཆེན་པོའི་ཐུགས་དམ་བསྐང་༔ ཡང་འཁོར་གཙུག་ལག་སྐྱོང་བའི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔
བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ དམ་ཅན་རྒྱ་མཚོ་འཁོར་དང་བཅས་པ་ལ༔ གཞན་ཡང་ཐུགས་དམ་བསྐང་བའི་རྫས་མཆོག་ནི༔ དམར་ཆེན་ཡོན་ཆབ་དབང་པོའི་མེ་ཏོག་དང་༔ ཤ་གསུར་བདུག་སྤོས་ཚིལ་ཆེན་ཞུན་མེ་སྦར༔ དུག་ཁྲག་དྲི་ཆབ་འབྲུ་ནག་དཔལ་གྱི་བཤོས༔ སྣ་ཚོགས་རོལ་མོ་འབྲུག་ལྟར་སྒྲོགས་པ་འདིས༔ དཔལ་ཆེན་ཕྱག་བཞི་ཡབ་ཡུམ་ཐུགས་དམ་བསྐང་༔ ཞིང་སྐྱོང་མགོན་པོ་ཡབ་ཡུམ་ཐུགས་དམ་བསྐང་༔
གཟའ་མཆོག་རཱ་ཧུ་ལ་ཡི་ཐུགས་དམ་བསྐང་༔ གནོད་སྦྱིན་བཙན་རྒོད་ཆེན་པོའི་ཐུགས་དམ་བསྐང་༔ དཀོར་བདག་དཔེ་ཧར་རྒྱལ་པོའི་ཐུགས་དམ་བསྐང་༔ དམ་ཅན་ཡོངས་རྫོགས་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་བསལ་དུ་གསོལ༔ ཧཱུྃ༔ བྷནྡྷ་ལྕང་ལོ་ཡངས་པའི་སྣོད་མཆོག་ཏུ༔ སྨན་མཆོད་བདུད་རྩིའི་རྒྱ་མཚོ་ཀྱི་ལི་ལི༔ བླ་མེད་ནང་གི་མཆོད་པ་མཚོ་ལྟར་འཁྱིལ༔ དུང་ཁང་ཞལ་བུར་རཀྟ་ཕྱུར་རུ་རུ༔
ཤ་ཆེན་ཞག་གི་ལྦུ་བ་གྱ་མ་གྱུ༔ དྲག་པོའི་སྣོད་དུ་བྷ་ལིང་རི་ལྟར་སྤུངས༔ དབང་པོ་རྣམ་ལྔའི་རྒྱལ་མཚན་ཡེ་རེ་རེ༔ ལྕང་ལོའི་སྣོད་དུ་དགྲ་ཤ་རྫ་ལྟར་བསྐྱིལ༔ བསྒྲལ་མཆོད་ནང་རོལ་སྣ་ཚོགས་ཉི་ལི་ལི༔ རིན་ཆེན་སྣོད་མཆོག་ཡངས་པའི་དཀྱིལ་འཁོར་དུ༔ ག་ཎ་ཚོགས་ཀྱི་མཆོད་པ་དབྱིངས་དང་མཉམ༔ མཐོ་བསྙེགས་ལོངས་སྤྱོད་བཅུད་མཆོག་ཆི་ལི་ལི༔ ཕྱི་ནང་གསང་བའི་མཆོད་སྤྲིན་རྒྱ་མཚོ་འདིས༔ དཔལ་ཆེན་ཕྱག་བཞི་ཡབ་ཡུམ་ཐུགས་དམ་བསྐང་༔
ཞིང་སྐྱོང་མགོན་པོ་ཡབ་ཡུམ་ཐུགས་དམ་བསྐང་༔ གཟའ་མཆོག་རཱ་ཧུ་ལ་ཡི་ཐུགས་དམ་བསྐང་༔ གནོད་སྦྱིན་བཙན་རྒོད་ཆེན་པོའི་ཐུགས་དམ་བསྐང་༔ དཀོར་བདག་རྒྱལ་པོ་དཔེ་དཀར་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་བསལ་དུ་གསོལ༔ ཧཱུྃ༔ གཞན་ཡང་ཕྱི་ནང་གསང་བ་ཁོ་ན་ཉིད༔ དེ་བཞིན་བློ་ཡིས་བླངས་དང་རང་བཞིན་གྱིས༔ དངོས་འབྱོར་ཡིད་སྤྲུལ་རྒྱུ་ལས་བྱུང་བ་ཡི༔ མཆོད་རྫས་སྒྲུབ་རྫས་སྐོང་རྫས་རྟེན་པའི་རྫས༔
འབོད་རྫས་སྒྲུབ་རྫས་མཉེས་པའི་རྫས་ལ་སོགས༔ སྤྱན་གཟིགས་དུ་མ་གཟུགས་འགྲོས་སྣ་ཚོགས་དང་༔ སྣང་སྲིད་སྟོང་གསུམ་འཇིག་རྟེན་ཐམས་ཅད་དུ༔ ཅི་སྲིད་དེ་དང་དེ་སྲིད་འབྱུང་བ་དང་༔ འབྱུང་འགྱུར་སྤྱད་དང་སྤྱོད་པའི་ཚོགས་རྣམས་ཀྱིས༔ ཆོས་སྐྱོང་ཕོ་རྒྱུད་ཐམས་ཅད་ཐུགས་དམ་བསྐང་༔ ཆོས་སྐྱོང་མོ་རྒྱུད་ཐམས་ཅད་ཐུགས་དམ་བསྐང་༔ དམ་ཅན་ཐ་ཚིག་གཉེར་བའི་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཡུལ་ལྷ་གཞི་བདག་རྣམས་ཀྱི་ཐུགས་དམ་བསྐང་༔
མཆོད་འོས་བསྟོད་འོས་རྣམས་ཀྱི་ཐུགས་དམ་བསྐང་༔ དམ་ཅན་རྒྱ་མཚོའི་ཐུགས་དམ་བསྐངས་གྱུར་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་བྱ་བ་ནི༔ ཧོཿ དགོངས་སུ་གསོལ་ལོ་དམ་ཚིག་ལྡན་པའི་ལྷ༔ དེང་འདིར་སྔགས་འཆང་སྒྲུབ་པའི་རིག་འཛིན་གྱིས༔ བསྐྱེད་རིམ་མ་གསལ་རྫོགས་རིམ་མ་རྟོགས་དང་༔ བཟླས་བརྗོད་གྲངས་ཉུང་མཆོད་རྫས་གཡེལ་བ་དང་༔
ཕུད་ལྷག་འདྲེས་ཤིང་དུས་ཀྱི་མཆོད་པ་ཆག༔ དམ་བཅའ་དོར་བས་ནུས་མཐུ་ཉམས་པ་དང་༔ མངོན་སྤྱོད་རྩལ་ཆུང་དགྲ་བགེགས་མ་བསྒྲལ་སོགས༔ ལེ་ལོ་བཏང་སྙོམས་གཡེང་བའི་དབང་གྱུར་རྣམས༔ དམ་ཅན་རྒྱ་མཚོའི་ཐུགས་དང་ཅི་འགལ་བ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོྃ་བཛྲ་ས་མ་ཡ་ཤོ་དྷ་ཡ་ཤོ་དྷ་ཡ་བི་ཤོ་དྷ་ནེ་བི་ཤོ་དྷ་ནེ་ས་པ་རི་བི་ཤོ་དྷ་ན་དྷརྨ་པཱ་ལ་སརྦ་ཤུདྡྷེ་ཡེ་སྭཱ་ཧཱ༔ དེ་ནས་བསྟོད་པ་བྱ་བ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔
ཆེ་མཆོག་ལྷག་པའི་ལྷར་གྱུར་ནག་པོ་ཆེ༔ འཇིགས་བྱེད་སྟོབས་ལྡན་ཁྲག་འཐུང་ཧེ་རུ་ཀཿ དཔའ་བོ་གཡུལ་ལས་རྒྱལ་བྱེད་ཕྱག་བཞི་པ༔ འབར་བའི་མཚོན་ཆ་བསྣམས་ཤིང་དཔའ་བའི་ཆས༔ དུར་ཁྲོད་བདག་མོ་ཙཎྜི་ཟུང་འཇུག་འཁྲིལ༔ ཆེ་བའི་འཁོར་བཅས་གདུག་པའི་གཡུལ་ལས་རྒྱལ༔ མ་རུངས་འཇོམས་མཛད་ཡེ་ཤེས་མགོན་པོའི་ཚོགས༔ བཀའ་སྡོད་སྲུང་མར་བཅས་ལ་བདག་བསྟོད་དོ༔ ཧཱུྃ༔ ཕོ་བྲང་ཆེན་པོ་ཙཱ་རིའི་གནས་ཀྱི་བདག༔
ལེགས་ལྡན་སྲས་པོ་བདུད་མགོན་སེངྒེའི་གདོང་༔ མངོན་སྤྱོད་ལས་མཛད་རྟ་ནག་རྟིང་དཀར་ཞོན༔ མཚོན་ཆའི་སྒྱོགས་ཆེན་མ་རུངས་དགྲ་ལ་འཕེན༔ བདུད་མོ་ཡུམ་བཅས་དྲེགས་པའི་འཁོར་གྱིས་བསྐོར༔ ཟ་གསོད་ལས་མཛད་ཕོ་ཉ་འབུམ་དང་བཅས༔ ཞིང་སྐྱོང་འཁོར་དང་བཅས་ལ་བདག་བསྟོད་དོ༔ ཧཱུྃ༔ ལྷོ་ནུབ་མུན་རུམ་འཁྲིགས་པ་དུག་མཚོའི་ཀློང་༔ མེ་རླུང་འཚུབ་མ་འཁྱིལ་བའི་ཕོ་བྲང་ནས༔ སྟོང་ཁམས་འདི་རུ་དྲག་རྩལ་ལྡན་པའི་ལྷ༔
སྲོག་བདག་ནག་པོ་སྲིན་ལུས་སྦྲུལ་མཇུག་ཅན༔ གནམ་ལྕགས་ཐོག་མདའ་དམ་ཉམས་དགྲ་ལ་འབེབས༔ ཁྲག་མིག་ཡུམ་ཆེན་གློག་གི་ཞགས་པ་ཅན༔ གཟའ་བརྒྱད་འཁོར་བཅས་གདོང་མོ་ལས་ལ་འགྱེད༔ ཀི་ཀང་ནག་པོ་དབྱིངས་ཀྱི་ལས་བྱེད་པ༔ དྲང་སྲོང་འཁོར་དང་བཅས་ལ་བདག་བསྟོད་དོ༔ ཧཱུྃ༔ ཁྲག་མཚོ་འཁྲུགས་པའི་གནས་ཆེན་ཟངས་རིའི་མཁར༔ མཆོང་དམར་དགྲ་ལ་འགྱེད་པའི་ཕོ་བྲང་ནས༔ གནོད་སྦྱིན་ཆེན་པོ་མི་བསྲུན་སྲིན་པོའི་གཟུགས༔
བཙན་རྒོད་འབར་བ་མྱུར་མགྱོགས་འཛམ་གླིང་ཉུལ༔ ལུས་ལ་གོ་ཁྲབ་མཚོན་ཆ་དམག་གཏེར་ཐོགས༔ རྟ་མཆོག་རག་པ་ཆིབས་ཤིང་སྤྲུལ་པ་འགྱེད༔ དགྲ་བོ་རྩད་བརླག་བཤན་པའི་འཁོར་གྱིས་བསྐོར༔ བསྟན་པ་སྲུང་བའི་ལས་བྱེད་མཐུ་བོ་ཆེ༔ བཙན་རྒོད་འཁོར་དང་བཅས་ལ་བདག་བསྟོད་དོ༔ ཧཱུྃ༔ རིན་ཆེན་སྣ་ཚོགས་ལས་གྲུབ་འཕྲུལ་ལྡིང་ཁང་༔ ཟ་འོག་སྣ་ཚོགས་བཀྲམ་པའི་ཕོ་བྲང་དབུས༔ སྐྱེ་འགྲོ་མངའ་དབང་སྒྱུར་མཛད་དཀར་སྨུག་ཞལ༔
དར་དཀར་ལྷུབ་གསོལ་འཁར་བསིལ་ལྷུང་བཟེད་ཐོགས༔ སྡེར་ཆགས་ཟིལ་གནོན་སེངྒེ་དཀར་མོ་ཞོན༔ མཐུ་ལྡན་ལས་བྱེད་ཕྲིན་ལས་སྡེ་བཞི་འགྱེད༔ སྐུ་གསུང་ཐུགས་སྤྲུལ་ས་གཞིའི་རྡུལ་ལྟར་འགེངས༔ ཆོས་རྒྱལ་འཁོར་དང་བཅས་ལ་བདག་བསྟོད་དོ༔ ཧཱུྃ༔ གཞན་ཡང་བཀའ་ཡི་ལས་བྱེད་གཏེར་གྱི་བདག༔ མཐུ་རྩལ་རྨད་བྱུང་དམ་ཅན་རྒྱ་མཚོའི་ཚོགས༔ ཕྲིན་ལས་བཞི་ལྡན་བསྟན་པའི་བྱ་ར་མཛོད༔ གསང་སྔགས་གཉན་གྱི་ཆོས་འཁོར་སྐྱོང་བྱེད་པའི༔
གཏེར་སྲུང་ཡོངས་རྫོགས་ཚོགས་ལ་བདག་བསྟོད་དོ༔ ༈ དཔལ་ལྡན་དུད་སོལ་བསོད་ནམས་དབང་གི་རྒྱལ་མོའི་གཏོར་མཆོད་ཡིད་བཞིན་ནོར་བུ་བཞུགས་སོ༔ དཔལ་ལྡན་དུད་སོལ་བསོད་ནམས་དབང་གི་རྒྱལ་མོ་བསྒྲུབ་པར་འདོད་ན༔ རིན་ཆེན་སྣོད་དུ་མཆོད་པ་རྒྱ་ཆེན་བཤམས་ལ༔ རང་ཉིད་ཡི་དམ་ལྷར་གསལ་བའི་མདུན་དུ་དགོས་འདོད་རིན་པོ་ཆེ་སྣ་བདུན་ཕོ་བྲང་གི་དབུས་སུ་ཡི་གེ་བྷྱོ་མ་ཡོངས་སུ་གྱུར་པ་ལས་མ་གཅིག་འདོད་ཁམས་དབང་ཕྱུག་མ༔ སྐུ་མདོག་དཀར་མོ་མདངས་དང་ལྡན་པ་སྣང་ལ་རང་བཞིན་མངོན་པར་མ་གྲུབ་པ་གཟི་བརྗིད་འོད་དང་ལྡན་པ༔ འབྱུང་བ་ལྔའི་བཅུད་འཛིན་པ་ཁམས་གསུམ་དབང་དུ་སྡུད་ཅིང་སྲིད་གསུམ་ཟིལ་གྱིས་གནོན་པའི་སྐུར་གྱུར་ནས་ཕྱག་གཡས་ལྕགས་ཀྱུ་དང་གཡོན་ཚེ་བུམ་འཛིན་པ༔ དེའི་ཤར་དུ་རྡོ་རྗེ་ལྷ་མོ་མེ་ལོང་དང་ཚེ་བུམ་འཛིན་པ༔ ལྷོ་རུ་རིན་ཆེན་ལྷ་མོ་རིན་པོ་ཆེའི་སྒྲོམ་བུ་དང་ཚེ་བུམ་འཛིན་པ༔ ནུབ་ཏུ་པདྨ་ལྷ་མོ་པདྨའི་སྟེང་དུ་སྲེའུ་དང་ཚེ་བུམ་འཛིན་པ༔
བྱང་དུ་གནོད་སྦྱིན་ལྷ་མོ་ཀུལླེ་མ༔ མི་དང་ཕྱུགས་ཀྱི་གཡང་ཐམས་ཅད་བསྡུས་པའི༔ སྐུ་མདོག་ལྗང་མོ་ཚེ་བུམ་དང་ནེའུ་ལེ་འཛིན་པ༔ ཐམས་ཅད་གཟི་བརྗིད་འོད་དང་ལྡན་པ་ལེགས་ཉེས་ཐམས་ཅད་ས་ལེར་གཟིགས་པ༔ དེའི་འཁོར་དུ་རེ་རེ་ལ༔ གཡང་གི་རྒྱལ་མོ༔ དངོས་གྲུབ་ཀྱི་བདག་མོ༔ དཔལ་ལྡན་དུར་ཁྲོད་ཀྱི་བདག་མོ༔ ཚེ་འཛིན་བདག་མོ༔ སྲིད་པའི་བདག་མོ༔
དབང་གི་བདག་མོ༔ སྲིད་འཛིན་བདག་མོ༔ ནོར་གྱི་བདག་མོ༔ ཟས་བཅུད་ཀྱི་བདག་མོ༔ འབྲུའི་བདག་མོ༔ ཁ་རྗེ་ཐུབ་པའི་བདག་མོ༔ དབང་ཐང་ཐུབ་པའི་བདག་མོ༔ ཐམས་ཅད་ཁ་བ་བུ་ཡུག་འཚུབས་པ་ལྟར་དུ་སྤྱན་དྲངས༔ བཛྲ་ས་མཱ་ཡ་ཛཿ ཧཱུྃ་བྷྱོཿ
སྔོན་གྱི་བསྐལ་པའི་དང་པོ་ལ༔ སྲིད་པ་ཡེ་ཐོག་རྒྱལ་མོ་སྲིད༔ བར་དུ་སྲིད་པའི་རྒྱལ་མོ་བྱོན༔ ཐ་མ་དུད་སོལ་རྒྱལ་མོ་བྱོན༔ དད་པ་དང་ནི་དམ་ཚིག་གིས༔ ད་དུས་རྣལ་འབྱོར་སྤྱན་འདྲེན་ནོ༔ དུས་ངན་སྙིགས་མའི་བསྐལ་ངན་ལ༔ ལྷ་མོ་བྱོན་པའི་གནས་ངན་ཀྱང་༔ རྣལ་འབྱོར་འབོད་ས་ཁྱོད་ལས་མེད༔ སེམས་ཅན་རེ་ལྟོས་ཁྱོད་ལས་མེད༔
དགོས་འདོད་འབྱུང་མཁན་ཁྱོད་ལས་མེད༔ དངོས་གྲུབ་སྟེར་མཁན་ཁྱོད་ལས་མེད༔ ཅི་བསམ་སྒྲུབ་མཁན་ཁྱོད་ལས་མེད༔ ལོག་འདྲེན་འདུལ་མཁན་ཁྱོད་ལས་མེད༔ རྒྱལ་འགོང་འདུལ་མཁན་ཁྱོད་ལས་མེད༔ དམ་སྲི་འདུལ་མཁན་ཁྱོད་ལས་མེད༔ ཆོས་མིན་འདུལ་མཁན་ཁྱོད་ལས་མེད༔ ཁྱོད་ཀྱི་ཐུགས་རྗེས་མ་བཟུང་ན༔ སྔོན་བྱོན་རྒྱལ་བའི་བཀའ་ཡང་འགལ༔ རྣལ་འབྱོར་ཡི་ཆད་མི་འགྱུར་རམ༔
སེམས་ཅན་ལོག་ལྟ་མི་འགྱུར་རམ༔ མཆོད་སྦྱིན་ཆུད་དུ་མི་ཟོས་སམ༔ དུས་ངན་བསྟན་བཤིག་མི་མཐོ་འམ༔ དེ་བས་མྱུར་དུ་ད་ཚུར་བྱོན༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ་བྷྱོཿ འཛིན་བྱེད་དབང་གི་ལྷ་མོ་ཁྱོད༔ རིན་ཆེན་ཕོ་བྲང་འདིར་བཞུགས་ལ༔ སྲིད་གསུམ་དབང་གི་དངོས་གྲུབ་སྩོལ༔ ཟས་ནོར་ལོངས་སྤྱོད་དངོས་གྲུབ་སྩོལ༔
བརྒྱུད་འཛིན་སྲིད་ཀྱི་དངོས་གྲུབ་སྩོལ༔ ཅི་འདོད་ཕུན་ཚོགས་དངོས་གྲུབ་སྩོལ༔ དངོས་གྲུབ་ཆར་ལྟར་འབེབས་ཤིང་བཞུགས༔ ས་མ་ཡ་ཏིཥྛ་ལྷན༔ ཨ་ཏི་པུ་ཧོཿ པྲ་ཏིཙྪ་ཧོཿ ཧཱུྃ་བྷྱོཿ ཁྱོད་ལ་མཆོད་པ་འབུལ་བ་ནི༔ ཨརྒྷཾ་མེ་ཏོག་མཆོད་པ་འབུལ༔ དྲི་ཞིམ་སྤོས་ངད་མཆོད་པ་འབུལ༔
བདུད་རྩི་སྨན་གྱི་མཆོད་པ་འབུལ༔ སུ་ར་ཆང་གི་མཆོད་པ་འབུལ༔ འདོད་ཆགས་ཁྲག་གི་མཆོད་པ་འབུལ༔ བསྟན་བཤིགས་བསྒྲལ་བའི་སྙིང་ཁྲག་འབུལ༔ གསོད་གཅོད་ཤའི་མཆོད་པ་འབུལ༔ བཞེས་ནས་བླ་མེད་དངོས་གྲུབ་སྩོལ༔ བཞེས་ནས་སངས་རྒྱས་བསྟན་པ་སྲུངས༔ བཞེས་ནས་བླ་མའི་སྐུ་ཚེ་སྲིངས༔ བཞེས་ནས་རྣལ་འབྱོར་ཉམས་རྟོགས་སྤོར༔ བཞེས་ནས་སེམས་ཅན་བདེ་སྐྱིད་སྤེལ༔
བཞེས་ནས་ཡོན་བདག་རྐྱེན་ངན་ཞི༔ དུས་ངན་བསྟན་བཤིག་མྱུར་དུ་སྒྲོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཅེས་བསྙེན་དམིགས་ནི༔ ལྷ་མོའི་སྐུ་ལས་འོད་ཟེར་འཕྲོས་པས་བདག་ལ་དངོས་གྲུབ་ཅི་བསམ་ཐམས་ཅད་འབད་མེད་ལྷུན་གྲུབ་ཏུ་འབྱུང་བར་བསམ་མོ༔ རྗེས་སུ་ལྷ་མོ་ཡང་འབྱུང་བ་ལྔ་ཡི་བཅུད་དུ་གྱུར་ནས་བདག་ལ་ཐིམ་པས༔ བདག་ཀྱང་གཟི་བརྗིད་བཀྲག་མདངས་དང་ལྡན་པར་བསྒོམས་ལ༔ ཞེས་བསྙེན་པ་ཁྲི་སྟོང་བཟླས༔ མ་མ་ཨཱ་ཡུ་སིདྡྷི་ཧཱུྃ༔ གཏོར་མ་དང་བདུད་རྩི་མཆོད་ལ་འདི་སྐད་བསྒྲག༔
ཧཱུྃ་བྷྱོཿ སྐུ་ནི་མི་འགྱུར་རི་རབ་ལྟ་བུར་བརྗིད༔ གསུང་ནི་མི་འགགས་འགྲོ་དྲུག་ཆོས་སྐད་སྟོན༔ ཐུགས་ནི་མི་འཁྲུལ་ཉི་ཟླ་ལྟ་བུར་ཁྱབ༔ ཡོན་ཏན་མི་འགྱུར་དངོས་གྲུབ་འབྱུང་ལ་བསྟོད༔ ཕྲིན་ལས་མྱུར་མགྱོགས་དམག་ཟོར་རྒྱལ་མོར་བསྟོད༔ བསོད་ནམས་དབང་གི་རྒྱལ་མོ་ཁྱོད་ལ་བསྟོད༔ འཆི་མེད་ཚེ་འཛིན་ལྷ་མོ་ཁྱོད་ལ་བསྟོད༔ བརྒྱུད་འཛིན་སྲིད་འཛིན་ལྷ་མོ་ཁྱོད་ལ་བསྟོད༔ མ་གཅིག་དུད་སོལ་ལྷ་མོ་ཁྱོད་ལ་བསྟོད༔
མ་གཅིག་སྲིད་པའི་རྒྱལ་མོ་ཁྱོད་ལ་བསྟོད༔ ཁམས་གསུམ་གཟི་བརྗིད་ཟིལ་གནོན་ཁྱོད་ལ་བསྟོད༔ ལོག་ལྟ་དབང་སྡུད་ཚར་གཅོད་ཁྱོད་ལ་བསྟོད༔ གཏོར་མ་བྲན་ལ་བདུད་རྩི་མཆོད༔ ཧཱུྃ་བྷྱོཿ བདག་གིས་ཁྱོད་ལ་མཆོད་བསྟོད་གསོལ་བཏབ་མཐུས༔ ནད་མེད་ཚེ་ཡི་དངོས་གྲུབ་བསྩལ་དུ་གསོལ༔ རྒས་མེད་འཇའ་ལུས་དངོས་གྲུབ་བསྩལ་དུ་གསོལ༔ བསོད་ནམས་ནོར་གྱི་དངོས་གྲུབ་བསྩལ་དུ་གསོལ༔ འབྲུ་བཅུད་ཟས་ཀྱི་དངོས་གྲུབ་བསྩལ་དུ་གསོལ༔
རིན་ཆེན་གཏེར་གྱི་དངོས་གྲུབ་བསྩལ་དུ་གསོལ༔ ཁམས་གསུམ་དབང་སྡུད་དངོས་གྲུབ་བསྩལ་དུ་གསོལ༔ སྲིད་གསུམ་ཟིལ་གནོན་དངོས་གྲུབ་བསྩལ་གསོལ༔ དག་སྣང་ཆོས་སྤྱོད་དངོས་གྲུབ་བསྩལ་དུ་གསོལ༔ མཆོག་དང་ཐུན་མོང་དངོས་གྲུབ་བསྩལ་དུ་གསོལ༔ ཅེས་གཏོར་མ་ནམ་མཁར་མཆོད་བདུད་རྩི་རང་གི་སྲིན་ལག་གིས་མྱོང་ཞིང་༔ དམིགས་པ་ནི་ལྷ་མོའི་ནུ་མ་དང་བྷ་ག་ནས་བདུད་རྩི་དཀར་མར་བྱུང་ནས༔ རང་གིས་ལུས་ཕྱི་ནང་གི་ནད་གདོན་སྡིག་སྒྲིབ་དང་བཅས་པ་དག་ནས༔ འཇའ་ལུས་རྡོ་རྗེའི་སྐུར་གྱུར་ནས་མཆོག་གི་དངོས་གྲུབ་ཐོབ་པར་བསམ་ལ༔ བསྙེན་པ་འདི་ཅི་ནུས་བཟླས༔
ཨོཾ་མ་ཧཱ་ཀཱ་ལི་མ་མ་ཨཱ་ཡུ་སིདྡྷི་ཧཱུྃ་ཛ་ཛཿ འདི་ཡི་དགོས་ཆེད་ནི༔ དུས་ངན་ལས་ངན་བསྟན་བཤིག་འགའ་ཡིས་ནི༔ རྔོན་རི་རྒྱབ་དང་རྐུ་ཇག་ལས་ངན་སྣ་ཚོགས་བྱེད་པ༔ དེའི་སྐྱོན་གྱིས་མ་མོ་མཁའ་འགྲོ་འཁྲུགས༔ མཁའ་འགྲོ་ཆོས་སྐྱོང་རི་རབ་ལ་ཞལ་གཟིགས༔ སྟེང་ཉི་ཟླ་གཟའ་སྐར་མདངས་ཉམས༔ བར་གཟའ་ཀླུ་རྒྱལ་པོ་འཁྲུགས༔ འོག་ས་བདག་ཀླུ་གཉན་འཁྲུགས༔ དེའི་དུས་སྐྱེས་ཆེན་དམ་པ་རྣམས་སྐུ་ཚེ་ཐུང་༔
ས་བཅུད་ཉམས་ནས་འབྲུ་མི་འཕེལ༔ མུ་གེ་སྣ་ཚོགས་འབྱུང་༔ བསོད་ནམས་ཅུང་ཟད་འཕེལ་ཀྱང་རྐྱེན་ཆེ༔ ལོངས་སྤྱོད་མི་ཐུབ་རྒྱུད་འཛིན་སྲེའུ་མི་སོས༔ བསེ་རག་འབྱུང་པོ་རླུང་ལྟར་འཚུབ༔ མོ་འདྲེ་ལྷ་བབ་ཐེའུ་རང་ལྟག་ཟེར་མང་༔ དེའི་རྟགས་སུ་བཙུན་པས་ཁྲིམས་མི་ཐུབ། སྔགས་པས་དམ་ཚིག་མི་ཐུབ༔ དཔོན་པོས་ཁྲིམས་མི་ཐུབ༔ ཕལ་ཆེར་རང་ཚོད་མི་ཐུབ༔
བུད་མེད་ཀྱིས་ལུས་མི་ཐུབ༔ ས་ཡིས་གཏེར་དང་རྡོ་མི་ཐུབ༔ དུད་འགྲོས་ཆུ་རླུང་མི་ཐུབ༔ ཆོས་བྱེད་གྱིས་ཆོས་དང་དགེ་སྦྱོང་མི་ཐུབ༔ དེའི་སྐབས་སུ་དཔལ་ལྡན་དུད་སོལ་རྒྱལ་མོའམ། དབང་གི་རྒྱལ་མོའམ། སྲིད་པའི་རྒྱལ་མོའམ། རང་བྱུང་རྒྱལ་མོའམ། བསོད་ནམས་བཅུད་ཐུབ་རྒྱལ་མོའམ། ཕྲིན་ལས་དམག་ཟོར་རྒྱལ་མོ་ཞེས༔
འདི་དུས་ངན་ཡང་མཐའ་རུ་ཤིན་ཏུ་ཟབ་ཅིང་སྣོད་མིན་བསྟན་བཤིག་འགའ་ལ་ནི་བཀའ་གཉན་ཞིང་སྲོག་རྩ་རྒོལ་བར་བགྱི་བས་ཟབ་བོ༔ མྱེའོ་ལྷ་མོ་ལུང་ནས་་་་་་་་་་་་་༔ རྩ་གསུམ་གླིང་པས་གཏེར་ནས་ཕྱུང་བའོ༔ མངྒ་ལཾ།། ཀ་དག་དབྱིངས་ལས་མ་གཡོས་ཀུན་བཟང་མོ། ཁ་དོག་མ་ངེས་རིགས་ལྔའི་མཁའ་འགྲོ་ཤར། ། ག་རུ་གདུལ་བྱའི་སྣང་ངོར་སྤྲུལ་པའི་སྐུ། ། ང་ཡི་སྐྱབས་གྱུར་དབྱིངས་ཕྱུག་མཆེད་ལྔའི་སྐུ། ། ཅ་ཅོ་མ་ཡིན་དད་པས་སྤྱན་འདྲེན་ན། ། ཆ་ལུགས་མཛེས་ལྡན་ལྟ་བས་མི་མངོན་བཞིན། །
ཇ་ཧོང་མཚམས་སྤྲིན་རླུང་གིས་བསྐྱོད་ལྟར་མཚུངས། །

ཉ་རྒྱས་དར་འབོལ་བརྩེགས་པའི་གདན་ལ་བཞུགས། ། ཏ་གན་ལ་སོགས་དགྱེས་པ་སྐྱེད་པའི་རྫས། ། ཐ་དད་དངོས་འབྱོར་ཡིད་སྤྲུལ་མཆོད་པའི་སྤྲིན། ། ད་ལྟ་དམ་ཚིག་བསྲེ་ཕྱིར་བདག་འབུལ་ན། ། ན་ཆུང་གྲོགས་ལྟར་བསྟེན་གྱིས་སྙིང་མ་རེངས། ། པ་སངས་དུང་ཟླ་ལྟར་དཀར་དྭང་བའི་བློས། ། ཕ་མཐའ་བརྒལ་བའི་བསྟོད་དབྱངས་རོལ་མོའི་སྒྲས། ། བ་སྤུ་གཡོ་ནུས་གདུང་ཤུགས་ཀྱིས་བསྟོད་ནས། ། མ་ལྟར་གུས་པས་བསྟེན་ན་བརྩེ་མ་ཞན། ། ཙ་ཏུར་དུས་མཆོད་མ་བགྱིད་བསྙེན་སྒྲུབ་ཆག ། ཚ་གྲང་ལེ་ལོས་གསང་གསུམ་དམ་འགལ་ཀུན། །
ཛ་དྲག་སྙིང་ནས་བཤགས་དང་སྡོམ་བགྱིད་ན། ། ཝ་ལེར་སྲིང་ལྟར་དགོངས་ལ་སྐྱོང་བར་མཛོད། ། ཞྭ་མོའི་ཏོག་ལྟར་རིག་འཛིན་བརྒྱུད་པའི་གདུང༌། ། ཟ་མ་ཙམ་ཡང་མི་ཡེངས་སྐྱོང་ངོ་ཞེས། ། འ་འུར་ཁས་བླངས་རྡོ་རྗེའི་ཡལ་གམ་གསོན། ། ཡ་རབ་བྲན་ལྟར་བསྟེན་གྱིས་མཐུ་མ་ཆུང༌། ། རཱ་ས་ན་སོགས་གཟུང་འཛིན་རྒྱུ་བའི་ཁམས། ། ལ་འུར་དྷཱུ་ཏིར་དྲངས་ལ་འཆིང་མདུད་གྲོལ། ། ཤ་ཁྲག་ཟག་ཟད་ཟག་མེད་དགའ་བཞིའི་འགྲོས། ། ས་ལམ་མྱུར་བགྲོད་ཕོ་ཉ་ཁྱོད་ཀྱིས་མཛོད། །
ཧ་ཧ་བདེ་སྐྱོང་རང་རིག་གཉུག་མའི་གཤིས། ། ཨ་ཕྱི་ཁྱོད་དང་དབྱེར་མེད་མ་གྱུར་བར། ། ཨ་མས་བུ་བཞིན་ད་དུང་སྲུང་སྐྱོབ་དང༌། ། ཨ་ཏི་ཐེག་རྩེའི་རྣལ་འབྱོར་ལ་གནས་ཤཽག ། ཨ་ཕྱིའི་བསྟོད་གསོལ་ཀཱ་ལིའི་ཕྲེང༌། ། ཨ་མ་དྲན་པས་ཡིད་དྲངས་ནས། ། ཨ་མཚར་ཅི་དྲན་གུ་ཧྱས་བྲིས། ། ཨ་རོག་འཕྱ་ཡོང་མ་སྟོན་ཅིག། །། ༈ དཔལ་ལྡན་ལྷ་མོ་དུད་སོལ་མའི་གསོལ་མཆོད་ནི། གཏོར་མ་དམར་གཏོར་གཅིག་ལ་འཁོར་གསུམ་གྱིས་བསྐོར་གསེར་སྐྱེམས་མཆོད༔
ཧཱུྃ༔ བདག་ཉིད་གསང་བདག་གསལ་བ་མདུན་གྱི་གནས༔ དུར་ཁྲོད་ཐོད་མཁར་མེ་རླུང་རབ་འཁྲུགས་ཀློང་༔ པད་ཉི་བཾ་སྟེང་དྲེའུ་དམར་ནག་སྟེང་༔ བྷྱོ་ཡིག་འཕྲོ་འདུ་སྦྱོར་བའི་དྲན་རྫོགས་སུ༔ དུད་པའི་སོལ་མ་མཐིང་ནག་ཁྲོ་མོའི་གཟུགས༔ གྲི་ཐོད་འཛིན་ཅིང་དུར་ཁྲོད་ཆས་ཀུན་རྫོགས༔ གསལ་བའི་ཐུགས་ཀའི་བྷྱོ་ལས་འོད་འཕྲོས་པས༔ དུད་པའི་སོལ་མ་འཁོར་བཅས་སྤྱན་དྲངས་གྱུར༔ བྷྱོ་ཀཱ་ལི་ཀཱ་ལི་དྷེ་ཝི་ཀཱ་ལི་བཛྲ་ས་མཱ་ཡ་ཛ་ཛཿ
བྷྱོ༔ ལྷ་གནས་གསུམ་དང་དུར་ཁྲོད་བརྒྱ་རྩ་བརྒྱད༔ མུ་ལེ་མཐིང་མཚོ་དགུ་བརྩེགས་ཐོད་མཁར་སོགས༔ གར་བཞུགས་གནས་ནས་དུད་སོལ་དཔོན་གཡོག་འཁོར༔ ཆུ་ཟླའི་གར་སྣང་ཅི་བཞིན་སྐུ་བསྐྱོད་ལ༔ སྤྱན་འདྲེན་འབོད་པའི་གནས་འདིར་གཤེགས་སུ་གསོལ༔ ཁྲག་ཞག་པད་ཉི་བཾ་གྱི་གདན་ལ་བཞུགས༔ ཕྱི་ནང་གསང་གསུམ་དེ་བཞིན་ཉིད་ཀྱིས་མཆོད༔ ཨོྃ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ལ་ཁ་ཁ་ཁཱ་ཧི༔ ༈ དཔལ་ལྡན་ལྷ་མོའི་བསྐང་གསོལ་ཉུང་ངུར་བསྡུས་པ་བཞུགས་སོ༔
ཌཱཀྐི་དབྱིངས་ཀྱི་ལྷ་ལ་འདུད། ས་མ་ཡ། མ་གཅིག་དཔལ་ལྡན་ལྷ་མོ་ནི། ། དབྱིངས་ཀྱི་ཡུམ་ཆེན་ཀུན་ཏུ་བཟང༌། ། ཕྱི་ལྟར་རྡོ་རྗེ་སྡེར་མོ་ལ། ། ནང་ལྟར་རྡོ་རྗེ་ཕག་མོར་གྲགས། ། གསང་བ་ཁྲོས་མ་ནག་མོའོ། ། སྤྲུལ་སྐུ་བདུད་འདུལ་དྲག་མོ་ཞེས། ། ཡང་སྤྲུལ་དཔལ་ལྡན་ལྷ་མོར་གྲགས། ། དུས་བཞི་ཁམས་ཀྱི་བཅུད་འཛིན་ཅིང༌། །
འཇིག་རྟེན་ཁམས་ཀྱི་མ་རུ་གྲགས། ། སངས་རྒྱས་བསྟན་པའི་གཉེར་ཁ་སྐྱོང༌། ། ལེགས་ཉེས་ལས་ཀྱི་སྟངས་སུ་འཛིན། ། དམ་ཉམས་ཀུན་གྱི་སྲོག་དབུགས་ཕྲལ། ། དམ་ལྡན་ཀུན་ལ་བུ་ལྟར་བརྩེ། ། མཆོད་པ་ཕོར་ཁ་ཙམ་གྱིས་དགྱེས། ། ཉམས་པ་ཡིད་འགྱུ་ཙམ་ལ་འཁུ། ། རྦད་བསྐུལ་དམ་བསྒྲགས་ཙམ་གྱིས་ཆོག ། གསོལ་མཆོད་སྒྲུབ་པའི་རྣལ་འབྱོར་པར། ། མཆོག་དང་ཐུན་མོང་དངོས་གྲུབ་འབྱུང༌། །
གང་བསམ་འགྲུབ་པར་གདོན་མི་ཟ། ། ཞེས་སོགས་མེ་ལྕེའི་རྒྱུད་ནས་གསུངས། ། ལྷ་མོ་མ་བཙུན་འཁུ་བའི་ལས། ། ཡུལ་ལ་འཁྲུག་པ་བྱུང་བ་དང༌། ། ནང་དགྲ་མི་ཁ་ཁ་མཆུ་མང༌། ། ནད་རིམས་གོད་ཁ་འབྱུང་བ་དང༌། ། ཉམས་དང་རྨི་ལམ་ཐམས་ཅད་དུ། ། བུད་མེད་མི་སྡུག་གཟུགས་མཐོང་ངམ། ། ཡང་ན་བུད་མེད་ཤི་དང་ངུ༌། ། སྐོམ་སྣང་ལྟོགས་སྣང་འབྱུང་བ་སོགས། །
དེ་དག་རྨིས་ན་འཁུ་བའི་རྟགས། ། འཁུ་བ་དེ་དག་བསྐངས་བྱས་ན། ། འཇིག་རྟེན་མི་དང་མི་མ་ཡིན། ། རྟག་ཏུ་བུ་ལྟར་བརྩེ་བར་འགྱུར། ། དེ་ཕྱིར་བསྐང་བ་གལ་ཆེའོ། ས་མ་ཡ། བསྐང་བའི་རྣམ་དབྱེ་བསྟན་པ་ནི། ། སྲོག་ཆགས་གཟུགས་དང་བསྐྱེད་རིམ་རྫས། ། གླིང་བཞི་གླིང་ཕྲན་རོལ་མཚོ་སྨན། ། དཀར་མངར་བདུད་རྩི་སྨན་སྤོས་དྲི། །
རྟེན་གཏོར་བླ་འཁོར་སྤྱན་གཟིགས་དང༌། ། ཙ་ར་མཁའ་ལྡིང་ཤེལ་ནག་མདངས། ། དངོས་སུ་མ་འབྱོར་ཡིད་ཀྱི་སྤྲུལ། ། གསལ་གདབ་སྔགས་བཟླས་དབྱེར་མེད་ངང༌། ། དབྱངས་སྙན་རྔ་རྡུང་རོལ་མོ་སྒྲོགས། ། བསྐྱེད་རྫོགས་ལྡན་པས་འདི་སྐད་དོ། རྃ་ཡྃ་ཁྃ། ཨོྃ་ཨཱཿཧཱུྃ། ཧཱུྃ། མདུན་བཤམས་དངོས་འབྱོར་ཡིད་སྤྲུལ་ལས། །
མ་གཅིག་མཉེས་པའི་རྫས་སུ་གྱུར། ། རྒྱུ་ནི་ཐབས་ཤེས་གཉིས་ལས་བྱུང༌། ། རྐྱེན་ནི་མ་འགགས་རོལ་རྩལ་ལས། ། སྤྲུལ་ནི་དབྱིངས་རིག་མཁའ་ལ་སྤྲུལ། ། བསྡུས་པས་ཡེ་ཤེས་ལྔ་ལྡན་གྱི། ། བདུད་རྩིར་བཀུག་ནས་སྟོང་གསུམ་ཁྱོན། ཁྱོན་དང་དབྱེར་མེད་བྱིན་གྱིས་བརླབས། ། ལྷ་མོ་མཉེས་པའི་རྫས་སུ་གྱུར། ཨོྃ་ཨཱཿཧཱུྃ་ཧ་ཧོ་ཧྲཱིཿཕཻཾ་ཕཻཾ་ཧྲིཾ་ཧྲིཾ། དེ་ནས་སྤྱན་འདྲེན་པ་ནི།
ཧཱུྃ་བྷྱོ། ཕྱོགས་བཅུར་དབྱིངས་དང་དུར་ཁྲོད་བརྒྱད། ། མུ་ལེ་མཐིང་མཚོ་གནས་རི་བྲག ། ཤེལ་གུར་ཐོད་པ་དགུ་བརྩེགས་མཁར། ། འོག་མིན་གནས་སོགས་གར་བཞུགས་ནས། ། དཔལ་ལྡན་ལྷ་མོ་དུད་སོལ་མ། ། འཁོར་དང་བཅས་པ་མ་ལུས་པ། ། སྐད་ཅིག་གནས་འདིར་སྐུ་བསྐྱོད་ལ། ། བསྐང་བའི་གནས་འདིར་གཤེགས་སུ་གསོལ། ཨོྃ་ཀཱ་ལི་ཀཱ་ལི་དྷེ་ཝི་ཀཱ་ལི་བཛྲ་ས་མཱ་ཡ་ཛ་ཛཿ
དེ་ནས་བཞུགས་སུ་གསོལ་བ་ནི། ཧཱུྃ་བྷྱོ། མ་གཅིག་དཔལ་ལྡན་ལྷ་མོ་འཁོར་བཅས་རྣམས། ། འཁོར་བཅས་མི་མངོན་ཆུ་ཟླའི་གར་སྣང་བཞིན། ། དམ་ཚིག་ཡེ་ཤེས་དབྱེར་མེད་གདན་ཁྲིའི་སྟེང༌། ། གཉིས་མེད་དགྱེས་བཞུགས་ཕྱག་འཚལ་སྡིག་པ་བཤགས། བཛྲ་ཏིཥྛ་ལྷན། ཨ་ཏི་པུ་ཧོ་པྲ་ཏཱིཙྪ་ཧོ་ས་ཏྭ་ཧཱུྃ༔ དེ་ནས་མཆོད་པ་འབུལ་བ་ནི། ཧཱུྃ་བྷྱོ།
དུད་སོལ་ལྷ་མོ་འཁོར་བཅས་ལ། ། བསྐང་བའི་རྫས་མཆོད་འབུལ་བ་ནི། ། ཕྱི་སྣོད་གླིང་བཞི་གླིང་ཕྲན་དབུས། ། ནང་བཅུད་རི་རབ་རོལ་མཚོས་གཏམས། ། གསང་བ་ཉི་ཟླའི་རྒྱན་གྱིས་སྤྲས། ། འབུལ་ལོ་བཞེས་སོ་ཐུགས་དམ་བསྐང༌། ། ཕྱི་ནང་འགལ་རྐྱེན་བར་ཆད་སོལ། ཧཱུྃ་བྷྱོ། ཕྱི་སྣོད་སྲིད་གསུམ་ཡངས་པའི་དབུས། ། ནང་བཅུད་སྐྱེ་འགྲོའི་གཟུགས་ཀྱིས་གཏམས། །
གསང་བ་དབྱེར་མེད་མཁའ་ལ་སྤྲུལ། ། འབུལ་ལོ་བཞེས་སོ་ཐུགས་དམ་བསྐང༌། ། ཕྱི་ནང་འགལ་རྐྱེན་བར་ཆད་སོལ། ཧཱུྃ་བྷྱོ། ཕྱི་སྣོད་བྷནྡྷ་རྒྱ་ཆེའི་དབུས། ། ནང་བཅུད་ཤ་ལྔ་རྫས་ཀྱིས་གཏམས། ། གསང་བ་བདུད་རྩི་ལྔ་དང་སྦྱར། ། འབུལ་ལོ་བཞེས་སོ་ཐུགས་དམ་བསྐང༌། ། ཕྱི་ནང་འགལ་རྐྱེན་བར་ཆད་སོལ། ཧཱུྃ་བྷྱོ།
ཕྱི་སྣོད་རཏྣ་བྷྲཱུྃ་ཡངས་དབུས། ། ནང་བཅུད་འབྲུ་ལྔ་དཔལ་གཏོར་ལ། ། གསང་བ་དཀར་དམར་རྒྱན་གྱིས་སྤྲས། ། འབུལ་ལོ་བཞེས་སོ་ཐུགས་དམ་བསྐང༌། ། ཕྱི་ནང་འགལ་རྐྱེན་བར་ཆད་སོལ། ཧཱུྃ་བྷྱོ། ཕྱི་སྣོད་དུང་ཆེན་ཡངས་པའི་དབུས། ། ནང་བཅུད་དམར་ཆེན་རྫས་ཀྱིས་གཏམས། ། གསང་བ་ཞག་གི་རྦ་རླབས་འཁྲུགས། ། འབུལ་ལོ་བཞེས་སོ་ཐུགས་དམ་བསྐང༌། །
ཕྱི་ནང་འགལ་རྐྱེན་བར་ཆད་སོལ། ཧཱུྃ་བྷྱོ། དུད་སོལ་ལྷ་མོ་འཁོར་བཅས་ལ། ། བསྐང་བའི་རྫས་མཆོག་འབུལ་བ་ནི། ། བྱ་ནག་གསེར་མིག་བཅུ་གསུམ་འཕུར་འཇུམས་ལྡིང༌། ། རྟ་ནག་རྟིང་དཀར་བཅུ་གསུམ་འདུར་ཞིང་རྒྱུག ། གཡག་ནག་ཤུགས་ཆེན་བཅུ་གསུམ་ངར་སྒྲ་སྒྲོགས། ། ཤེལ་ནག་དཔྱི་དཀར་བཅུ་གསུམ་གར་རྩེད་རྒྱུག ། ཙ་ར་རོག་པོ་བཅུ་གསུམ་གསུང་སྙན་སྒྲོགས། ། བོང་བུ་དམར་གྭ་བཅུ་གསུམ་བམ་རོ་བཀལ།
ཁྱི་ནག་སྙིང་དཀར་བཅུ་གསུམ་ངུ་ཞིང་ལྡིར། ། སྟག་སེང་ལ་སོགས་གཅན་སྤྱང་དཔག་མེད་ཀྱིས། ། དམ་ཉམས་དགྲ་བོའི་གློ་སྙིང་ཁ་རུ་ཐོགས། ། མ་གཅིག་དཔལ་ལྡན་ལྷ་མོ་འཁོར་བཅས་ལ། ། འབུལ་ལོ་བཞེས་སོ་ཐུགས་དམ་གཉན་པོ་བསྐང༌། ། རྣལ་འབྱོར་ཚེ་སྲིངས་བུ་ནོར་ཆོས་གསུམ་སྤེལ། ཧཱུྃ་བྷྱོ། གཞན་ཡང་དཔལ་ལྡན་ལྷ་མོ་མཉེས་པའི་རྫས། ། ཕོད་ཁ་བླ་བྲེ་དར་གདུགས་འཕན་འཕྱང་དང༌། ། མདའ་མོ་སྒྲོ་གསུམ་མེ་ལོང་དར་སྣས་བརྒྱན། །
རྔ་ཐུག་ནག་པོ་དཔལ་ལྡན་ཐོད་ཚལ་སྤྲས། ། མི་ལྤགས་རྒྱལ་མཚན་མི་མགོའི་ཏོག་གིས་སྤྲས། ། ཕོ་བྲང་བྱིན་ཆགས་ཕྱི་ནང་བཀོད་ལེགས་འདི། ། མ་གཅིག་དཔལ་ལྡན་ལྷ་མོ་འཁོར་བཅས་ལ། ། འབུལ་ལོ་བཞེས་སོ་ཐུགས་དམ་གཉན་པོ་བསྐང༌། ། ལྷ་ཀླུ་མི་གསུམ་སྣང་བ་དབང་དུ་སྡུས། ཧཱུྃ་བྷྱོ། གཞན་ཡང་དཔལ་ལྡན་ལྷ་མོ་མཉེས་པའི་རྫས། ། གྲི་གུག་ཐོད་ཁྲག་རལ་གྲི་ཁ་ཊྭཱཾ་དང༌། ། ཤཀ་ཏི་ཚོན་གྲུ་ནད་ཀྱི་རྐྱལ་པ་སོགས། །
དགྲ་བགེགས་ཆམ་འབེབས་ནུས་མཐུ་དྲག་རྩལ་གྱིས། ། མ་གཅིག་དཔལ་ལྡན་ལྷ་མོའི་ཐུགས་དམ་བསྐང༌། ། བསྟན་དགྲ་སྒོས་དགྲ་ཕ་རོལ་བྱད་མ་སྒྲོལ། ཧཱུྃ་བྷྱོ། གཞན་ཡང་ཐུགས་དམ་བསྐང་བ་ནི། ། རྟག་གཏོར་རྟེན་གཏོར་སྒྲུབ་གཏོར་དང༌། ། སྨན་རཀ་གཡབ་དར་དཀོར་ཆ་དང༌། ། ཕྱི་ནང་གསང་མཆོད་སྣ་ཚོགས་འདིས། ། དཔལ་ལྡན་ལྷ་མོའི་ཐུགས་དམ་བསྐང༌། ། གདོང་མོ་བཞི་ཡི་ཐུགས་དམ་བསྐང༌། །
སྨན་མོ་བཞི་ཡི་ཐུགས་དམ་བསྐང༌། ། དུས་འཛིན་བཞི་ཡི་ཐུགས་དམ་བསྐང༌། ། ནག་མོ་འབུམ་གྱི་ཐུགས་དམ་བསྐང༌། ། ཤ་ཟ་འབུམ་གྱི་ཐུགས་དམ་བསྐང༌། ། ལས་བྱེད་ཉི་ཁྲིའི་ཐུགས་དམ་བསྐང༌། ། ཐུགས་དམ་བསྐངས་ལ་གཡར་དམ་སོལ། ། ཐུགས་དམ་བསྐངས་ལ་རྐྱེན་དབང་ཟློག ། ནད་རིགས་བཞི་བརྒྱ་རྩ་བཞི་ཟློག ། བགེགས་རིགས་སྟོང་ཕྲག་བརྒྱད་ཅུ་ཟློག ། ཡེ་འདྲོག་སུམ་བརྒྱ་དྲུག་ཅུ་ཟློག །
གློ་བུར་བརྒྱད་ཅུ་རྩ་གཉིས་ཟློག ། མོ་ངན་ལྟས་ངན་རྩིས་རྩུབ་ཟློག ། གླིང་བཞི་མི་ཁ་བརྒྱད་ཅུ་ཟློག ། བྱད་ཁ་ཕུར་ཁ་རྦོད་གཏོང་ཟློག ། ཡུལ་འདྲེ་འཁྱམས་པོའི་གོད་ཁ་ཟློག ། དུས་འཁྲུག་མཐའ་དམག་རྒྱ་འདྲེ་ཟློག ། བཟློག་ཅིག་དཔལ་ལྡན་དུད་སོལ་མ། ། སྡང་བྱེད་དགྲ་ཡི་སྟེང་དུ་ཟློག ། གནོད་བྱེད་བགེགས་ཀྱི་སྟེང་དུ་ཟློག ཨོྃ་ཀཱ་ལི་ཀཱ་ལི་མ་ཧཱ་ཀཱ་ལི་ཁ་ལིང་ཏ་ཨ་ཏི་པྲ་མོ་ཧཱ་བྷྱོ་བྷྱོ་ཟློག་ཟློག
འཁྲུགས་སྐོང་བསྡུས་པ་བྷྱོ་ལྔ་བརྒྱ་དུས་ཀྱི་ཐ་མ་ལ?སོགས། ཅེས་པ་འདི་ཡང་དཔོན་ཀརྨ་རྣམ་རྒྱལ་གྱིས་ལྷ་མོའི་བསྐང་གསོལ་ཉུང་ངུར་བསྡུས་པ་ཞིག་དགོས་ཞེས་ཟེར་བ་ལ་བརྟེན་ནས། རླངས་སྨྱོན་གྱིས་གཡོ་མེད་གསུམ་གྱི་རྒྱུད་བསྐུལ་ནས། ས་བྱི་ལོ་ཟླ༤ཚེས༢༥ལ་ལུང་དམར་ཨུར་འགོས་སུ་སྦྱར་བའོ།། །། ༈ འཁྲུགས་སྐོང་བསྡུས་པ་ནི། བྷྱོཿ ལྔ་བརྒྱ་དུས་ཀྱི་ཐ་མ་ལ། ། གསང་སྔགས་བོན་དུ་གྱེར་བའི་ཚེ། ། ཕས་ཟེར་བུ་ཡིས་མི་ཉན་དུས། ། དུས་ངན་ཉེ་བ་འཐབ་པའི་དུས། །
གོས་ངན་རེ་ཐུལ་གྱོན་པ་དང༌། ། ཟས་ངན་ལྕི་བ་ཟ་བ་དང༌། ། སྡེ་འཁྲུག་ནང་དམེ་བྱེད་པའི་དུས། ། མ་མོ་ནག་མོ་ཐུགས་ཁྲོས་ནས། ། བུད་མེད་སྣ་ཚོགས་སྟོང་ཁམས་གང༌། ། མི་ནད་ཕྱུགས་ནད་སྣ་ཚོགས་གཏོང༌། ། མཁའ་ལ་ནད་སྤྲིན་སྔོ་དམར་འཁྲིགས། ། དུས་ཀྱི་འཁྲུགས་པ་སློང་བྱེད་མ། ། མཚོན་གྱི་བསྐལ་པས་འཇིགས་བྱེད་མ། ། གློ་བུར་མི་ལ་ལྷོག་རྒོད་འབེབས། །
ཐོག་སེར་འབེབས་པའི་སྙིང་མོ་ཆེ། ། ས་བདག་ཀླུ་གཉན་ཁྱོད་ཀྱི་འབངས། ། ལྷ་སྲིན་སྡེ་བརྒྱད་ཁྱོད་ཀྱི་འཁོར། ཁྱོད་ཀྱིས་མི་འདུལ་གང་ཡང་མེད། ། ནད་ཀྱང་མ་མོ་ཁྱོད་ཀྱི་ནད། ། རིམས་ཀྱང་མ་མོ་ཁྱོད་ཀྱི་རིམས། ཁྲག་ཀྱང་མ་མོ་ཁྱོད་ཀྱི་ཁྲག ། སྤྱི་བདུད་ནད་ཀྱི་ཁ་ལོ་སྒྱུར། ། བསྐང་ངོ་ཁྱོད་ཀྱི་ཐུགས་དམ་བསྐང༌། ། དམ་རྫས་བདུད་རྩིའི་གཏོར་མ་དང༌། །
བརྟན་རྫས་སྒྲུབ་རྫས་སྐོང་རྫས་ཀྱིས། ། འཁྲུགས་པའི་མ་མོའི་ཐུགས་དམ་བསྐང༌། ། ཐུགས་དམ་བསྐང་ངོ་ས་མ་ཡ། ། ཐུགས་དམ་བསྐངས་པའི་བྱིན་རླབས་ཀྱིས། ། རྣལ་འབྱོར་བདག་ཅག་འཁོར་བཅས་ཀྱི། ། ནད་ཁ་ཆོད་ལ་རིམས་ཁ་སྒྱུར། ཁྲམ་ཁ་ཕྱེས་ལ་ཤྭ་རྡེལ་སྤོས། ། ནད་གདོན་བར་ཆད་བསྒྱུར་དུ་གསོལ། ། མི་ནད་ཕྱུགས་ནད་བསྒྱུར་དུ་གསོལ། ། མོ་ངན་མཚན་རྩུབ་བསྒྱུར་དུ་གསོལ། །
ཕོ་བདུད་དལ་ཁ་གཡས་སུ་སྒྱུར། ། མོ་བདུད་དལ་ཁ་གཡོན་དུ་སྒྱུར། ། སྤྱི་བདུད་དལ་ཁ་མཁའ་ལ་སྒྱུར། ། ཟློག་སྒྱུར་ཆེན་པོའི་དུས་ལ་བབ། ། དུས་ལ་བབ་བོ་ས་མ་ཡ། ། བཅོལ་བའི་ཕྲིན་ལས་འགྲུབ་པར་མཛོད། ། ཐོག་མེད་དུས་ནས་མ་རིག་དབང་གྱུར་པའི། ། མི་ཤེས་སྒྲིབ་པའི་ལེ་ལོ་དབང་གིས་ནི། ། ཐམས་ཅད་མཁྱེན་པའི་ལམ་ལ་འགལ་བ་རྣམས། ། སྤྲུལ་པ་མཁའ་འགྲོའི་ཚོགས་ལ་བཟོད་པར་གསོལ། །
ཨོྃ་ས་མ་ཡ། ཨཱཿས་མ་ཡ། ཧཱུྃ་ས་མ་ཡ། ཏྲག་རཀྴ་ཁ་མུནྟྲ་ཨེ་ཀ་ཛཱ་ཊི་སྙིང་ཁ་རཀྨོ་བྷྱོ་ཛཿ ཨོྃ་བཛྲ་ས་ཏྭ་ས་མ་ཡ། སོགས་མན་ངག་གི་ཡིག་བརྒྱ་དང་ལག་གཡས་མཛུབ་མོ་སྲིན་ལག་གཉིས་མཐིལ་དུ་བཀུག་མཐེ་བོང་དང་གོང་མོ་མཐེའུ་ཆུང་གསུམ་བསྒྲེངས་ཏེ་ཏྲི་ཤུ་ལའི་ཕྱག་རྒྱས། ཧཱུྃ་ཕཊ྄་མ་ཧཱ་དེ་ཝི་ཀཱ་ལི་དུཥྚཱཾ་ཏ་ཀ་ཧ་ན་ད་ཧ་རུ་ལུ་བྷནྡྷ་པ་ཙ་ར་ཎ་ཧཱུྃ་ཕཊ྄། ཅེས་བཟླས་པས་མཚན་མ་ངན་པ་བཟློག་ལག་གཉིས་སོར་མོ་བཅུ་རྩེ་མོ་ཅུང་ཙམ་བསྡུས་ནས་ཁོག་པ་ཟླུམ་པོ་བདུད་རྩི་བུམ་པའི་ཕྱག་རྒྱ་བཅས་ལ། ཨོྃ་བཛྲ་དྷཱ་ཀི་ནཱི་དེ་ཝི་མ་ཧཱ་ཀཱ་ལི་རེ་མ་ཏི་ཀཱ་ཡ་ཝཱཀྐ་ཙིཏྟ་སིདྡྷི་ས་མ་ཡ་ཨ་ཝེ་ཤ་ཡ་ཨཱཿ ཞེས་བརྗོད་པས་དངོས་གྲུབ་བླང༌།
ཞེས་ལྷ་མོས་འཁྲུག་བསྐང་རྒྱུན་ཁྱེར་བསྡུས་པ་འདི་ནི་རང་གི་ཐུགས་དམ་ཕྱིར་སྔགས་འཆང་རཱ་ག་ཨ་སྱས་བསྒྲིགས་པས་བདག་ཅག་འཁོར་དང་བཅས་པའི་ཡམས་ནད་རིམས་ནད་ཐམས་ཅད་ཞི་བར་གྱུར་ཅིག། །། ༈ ལྷ་མོའི་མངའ་གསོལ་ནི། ཧཱུྃ་བྷྱོཿ གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། སྟོང་གསུམ་མངའ་མཛད་ལྷ་མོ་རེ་མ་ཏི། ། འདས་དང་མ་བྱོན་ཀུན་ལ་དབང་བསྒྱུར་ཞིང༌། ། སྟོང་གསུམ་འཇིག་རྟེན་ཀུན་གྱི་གཟི་བརྗིད་འཕྲོག ། བླ་མེད་འདྲེན་མཆོག་བློན་པོ་རིན་ཆེན་འདྲ། ། མིག་འབྲས་གཟུགས་མཛེས་བཙུན་མོ་རིན་ཆེན་འདྲ། ། ཐེག་པའི་དོན་ལྡན་གླང་པོ་རིན་ཆེན་འདྲ། །
ས་བཅུ་བགྲོད་པའི་རྟ་མཆོག་རིན་ཆེན་འདྲ། ། བསམ་པའི་དོན་འགྲུབ་ནོར་བུ་རིན་ཆེན་འདྲ། ། གཞན་ལ་དབང་བསྒྱུར་འཁོར་ལོ་རིན་ཆེན་འདྲ། ། འཇིགས་པའི་མགོན་སྐྱོབ་དམག་དཔོན་རིན་ཆེན་འདྲ། ། ལྷ་དབང་བརྒྱ་བྱིན་ལྟར་ནི་བསོད་ནམས་ཆེ། ། འཇིག་རྟེན་མགོན་པོ་ལྟར་ནི་དཔལ་འབྱོར་ཆེ། ། འཕགས་པ་འཇམ་དཔལ་ལྟར་ནི་ཤེས་རབ་ཆེ། ། སྤྱན་རས་གཟིགས་དབང་ལྟར་ནི་ཐུགས་རྗེ་ཆེ། ། ཕྱག་ན་རྡོ་རྗེ་ལྟར་ནི་མཐུ་སྟོབས་ཆེ། ། ཨུ་མ་དྷཻ་ཝ་ལྟར་ནི་ཆོ་རིགས་བཟང༌། །
ཨུ་དུམ་ཝ་ར་ལྟར་ནི་སྐྱེ་བ་དཀོན། ། ནམ་མཁའི་ལྷ་བྲན་བཞིན་དུ་སྐུ་འཁྲུངས་ལེགས། ། མེ་ཏོག་པདྨ་བཞིན་དུ་ལྟ་ན་མཛེས། ། རི་དྭགས་སེངྒེ་བཞིན་དུ་དཔའ་ལ་བརྗིད། ། སྟོང་གསུམ་མངའ་མཛད་ལྷ་མོ་རེ་མ་ཏི། ། ཡིད་བཞིན་ནོར་བུ་བཞིན་དུ་གཙུག་གི་བཀུར། ། འཛམ་གླིང་རྒྱལ་མོ་བཞིན་དུ་བདག་གིས་བསྟོད། ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། སྔགས་ཀྱི་རྣལ་འབྱོར་སེར་རྩ་རྒྱལ་བླས་དཔལ་ལྡན་ལྷ་མོ་ལོ་བཅུ་དྲུག་ལ་སྒྲུབ་པས་ལྷ་མོ་དངོས་སུ་ཞལ་གཟིགས་ཏེ་བསྟོད་པའོ།། །།
བྷྱོ། ལྷ་ལ་དབང་བསྒྱུར་ལྷ་མོ་དཔལ་འབར་མ། ། དབང་པོ་བརྒྱ་བྱིན་སྲས་མོ་ཡིད་འོང་མ། ། སུམ་ཅུ་རྩ་གསུམ་གནས་ཀྱི་གཙོ་མོ་སྟེ། ། ལྷ་མོ་རེ་མ་ཏི་ལ་ཕྱག་འཚལ་བསྟོད། ། ཀླུ་ལ་དབང་བསྒྱུར་ཀླུ་མོ་དཔལ་འབར་མ། ། གཙུག་ན་རིན་ཆེན་བུ་མོ་ནོར་འཛིན་མ། ། རོལ་མཚོ་བདུན་གྱི་གནས་ཀྱི་གཙོ་མོ་སྟེ། ། ཀླུ་མོ་རེ་མ་ཏི་ལ་ཕྱག་འཚལ་བསྟོད། ། གནོད་སྦྱིན་དབང་བསྒྱུར་གནོད་སྦྱིན་དཔལ་འབར་མ། །
གང་བ་བཟང་པོའི་བུ་མོ་ཤནྟི་ཀ ། ནགས་ཚལ་དྲྭ་བ་ཅན་གྱི་གཙོ་མོ་སྟེ། ། གནོད་སྦྱིན་རེ་མ་ཏི་ལ་ཕྱག་འཚལ་བསྟོད། ། བདུད་ལ་དབང་བསྒྱུར་བདུད་མོ་དཔལ་འབར་མ། ། རེ་སྡེ་མགོ་ཉག་བུ་མོ་དྲིལ་ལྡན་མ། ། བདུད་མཁར་རྩེ་དགུའི་གནས་ཀྱི་བདག་མོ་སྟེ། ། བདུད་མོ་རེ་མ་ཏི་ལ་ཕྱག་འཚལ་བསྟོད། རྒྱུད་མེ་ལྕེ་འབར་བ་ལས་ཁོལ་དུ་ཕྱུང་བའོ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད།
༈ ལྷ་མོའི་རྒྱུད་ནས་རལ་གཅིག་མའི་ཕྱག་རྒྱ་ནམ་གྲུ་མས་གསུངས་པ། ན་མོ་བཛྲ་པ་ཎི་སྱཾ། ཙི་ལི་ཙི་ལི། བྷིཎྜ་བྷིཎྜ། མུཉྩ་མུཉྩ། ཧི་པཱ་ལ་ཀ་ན་སྭཱ་ཧཱ། ཞེས་སོ། འདིས་ལྷ་མོ་སྙིང་ཉེ་བར་འགྱུར་རོ། ༈ དཔལ་ལྡན་སྔགས་སྲུང་རང་བྱུང་རྒྱལ་མོ་ལས། ཌཱཀྐི་དམར་མོའི་གཏོར་འབུལ་ཕྲིན་ལས་བཅོལ་བ་ནི།
བྷྱོ། ཡེ་ཤེས་མ་མོ་སྲིད་གསུམ་དབང་སྡུད་མ། ། རང་བྱུང་རྒྱལ་མོ་ལྷ་མོ་ཆེན་མོ་ནི། ཁམས་གསུམ་དབང་སྡུད་དབང་གི་ལས་མཛད་ཕྱིར། ། སྐུ་མདོག་དམར་མོ་བྱི་རུ་ལྟར་དུ་དམར། ། ཕྱག་གཡས་མེ་ཡི་ལྕགས་ཀྱུ་འབར་བ་ཕྱར། ། གཡོན་པས་རླུང་གི་ཞགས་པས་སྲིད་གསུམ་བཅིང༌། ། དབུ་སྐྲ་དམར་པོར་མེ་ཏོག་སྣ་ཚོགས་བརྒྱན། ། གཅེར་མོ་ཁྲོ་འཛུམ་ནུ་མ་བྷ་ག་རྒྱས། ཁྱོད་ལ་རྣལ་འབྱོར་བདག་གིས་མཆོད་པའི་མཐུས། །
ཕུད་རྒོད་རཀྟ་བྷ་ལྀང་འདི་བཞེས་ལ། ། ཕ་རོལ་མི་སེམས་དཀྲུགས་ལ་སེམས་རྩ་མྱོས། ། མི་ནོར་ཟས་གསུམ་ཐམས་ཅད་དབང་དུ་སྡུད། ། མངའ་ཐང་ལོངས་སྤྱོད་ཐམས་ཅད་ཆར་ལྟར་ཕོབ། ། སྙན་གྲགས་འབྲུག་སྒྲས་སྟོང་ཁམས་གཡོ་བར་གྱིས། ། སྣང་སྲིད་ལྷ་འདྲེ་མི་གསུམ་དབང་དུ་སྒྱུར། ། རྒྱལ་བློན་འགྲོ་བ་ཕོ་མོ་སྤྲིན་ལྟར་འཚུབ། ། བདག་ཅག་གར་འགྲོ་གར་སྡོད་ཐམས་ཅད་དུ། ། ལོངས་སྤྱོད་རྟ་ནོར་རཏྣ་ཐམས་ཅད་རྒྱས། ཁྱེའུ་ཕོ་མོ་སྡེ་དཔོན་ཐམས་ཅད་ཀྱི། །
སྙིང་རྩ་བསྒུལ་ལ་སེམས་རྩ་དུང་དུང་འདུད། ། རང་དབང་མེད་པར་བདག་གི་ཕྱོགས་ཐད་དུ། ། ཤ་རུལ་སྦྲང་མ་འདུ་འཚུབས་ཅི་བཞིན་དུ། ། གཡང་ཅན་ནོར་དང་འཕན་པོའི་ཕྱྭ་དཔལ་དང༌། ། མཁོ་རྒུའི་དཀོར་ཆ་ཡིད་འོང་ཐམས་ཅད་དང༌། ། འགྲོ་བའི་བསོད་ནམས་དབང་ཐང་ཐམས་ཅད་ནི། ། དབང་དུ་སྡུས་ཤིག་དབང་སྡུད་སྔགས་སྲུང་མ། ། ཟིལ་གྱིས་གནོན་ཅིག་སྲིད་གསུམ་དབང་བསྒྱུར་མ། ། རྨ་གཡང་སྤེལ་ཅིག་ནོར་གྱི་རྒྱལ་མོ་ཆེ། ། རྒྱ་བོད་ཧོར་སོགས་འཛམ་གླིང་སྲིད་གསུམ་གྱི། །
ཕྱྭ་གཡང་དཀོར་ནོར་གནག་ཁྱུ་ཐམས་ཅད་ནི། ། མི་ལག་བསྒུལ་ལ་དབང་མེད་བདག་ལ་སྤྲོད། ། ཕྱག་གཡས་ལྕགས་ཀྱུས་ཕོ་ཡི་སྙིང་ནས་ཟུང༌། ། གཡོན་པས་རླུང་ཞགས་ཕྱཱ་གཡང་བདག་ལ་སྡུས། ། མོ་ཡི་མཚན་མ་ལྕགས་ཀྱུས་བདག་མདུན་ཁུག ། བྲམ་བྲམ་འདུས་འདུས་བཛྲ་ཨངྐུ་ཤ། ། དུང་དུང་ཡེད་ཡེད་པཱ་ཤཾ་སིདྡྷི་ཐུན། ། ཛ་ཛ་བྷྱོ་རྦད་རང་བྱུང་དབང་སྡུད་མ། ། ཨ་ཀརྵ་ཡ་ཏྲི་ཐུན་ཙིཏྟ་ཁུག ། ཧ་རི་ནི་ས་སིདྡྷི་དུང་ནི་ཐུན།
ཞེས་ཞལ་ཤེས་སུ་རིག་འཛིན་བདེ་ཆེན་རྡོ་རྗེས་སྦྱར་བ་དགེ་ཞིང་མཆོག་ཐུན་དངོས་གྲུབ་མྱུར་དུ་འགྲུབ་པའི་རྒྱུར་གྱུར་ཅིག། །། ༈ བསྟོད་བསྐུལ་ནི༔ བྷྱོ། དུས་གསུམ་རྒྱལ་བའི་ཐུགས་སྤྲུལ་དཔལ་ལྷ་མོ། ། སྲིད་གསུམ་སྐྱེ་འགྲོའི་མངའ་བདག་དུས་བཞིའི་རྒྱལ། ། འགྲོ་ཀུན་ཐུགས་རྗེས་བརྩེ་བ་བདུད་རྩིའི་རྒྱལ། ། དབུལ་བའི་ཕོངས་སེལ་མི་ཟད་གཏེར་གྱི་བདག ཁམས་གསུམ་དབང་སྡུད་ལོག་ལྟའི་འཆིང་བ་ཁྲོལ། ། མ་རུངས་བསྟན་དགྲའི་སྲོག་དབུགས་བླ་ཚེ་རྐུ། ། སྒྲུབ་བརྒྱུད་ཀུན་ལ་རྟག་ཏུ་བྱ་ར་སྐྱོངས། །
དམ་ཚིག་ཅན་ལ་མ་ཡི་བུ་ལྟར་བརྩེ། ། དུད་པའི་སོལ་མ་འཁོར་དང་བཅས་ལ་བསྟོད། ། ཤ་ཁྲག་དམར་གྱི་གཏོར་མ་འདི་བཞེས་ལ། ། ཕྱག་རྒྱ་ཆེན་པོ་མཆོག་གི་དངོས་གྲུབ་སྩོལ། ། རྟག་ཆད་མུ་བཞི་བདུད་བཞིའི་འཇིགས་པ་སྐྱོབས། ། རྩ་ཐིག་རླུང་གསུམ་དགའ་བཞིའི་གྲོགས་མཛོད་ལ། ། ཆགས་ཞན་བོ་ཟག་ཐིག་ལེའི་གེགས་སྐྱོན་སེལ། ། བཅུ་གསུམ་རྡོ་རྗེ་འཛིན་པ་མ་རྟོགས་བར། ། དབྱིངས་ཀྱི་ཡུམ་མཆོག་ལུས་དང་གྲིབ་བཞིན་འགྲོག ། ཤཱཀ་ཐུབ་ཕུར་པའི་སྐུར་བཞེངས་དམ་བཞག་ལྟར། །
གསང་སྔགས་ཐེག་ཆེན་བསྟན་པ་རྒྱས་པར་མཛོད། ། ཨོྃ་ཀཱ་ལི་ཀཱ་ལི་དེ་ཝི་ཀཱ་ལི་ཨི་དམ་བྷ་ལིངྟ་ཁ་ཁ་ཁཱ་ཧི། སྨོན་ལམ་གདབ་པ་ནི། བདག་ནི་དུས་ཀུན་ལྷ་མོ་ཁྱོད་ཉིད་དང༌། ། སྐད་ཅིག་མི་འབྲལ་ཕྲིན་ལས་རྣམ་བཞི་ཡིས། ། ནམ་མཁའི་མཐའ་དང་མཉམ་པའི་སེམས་ཅན་ཀུན། ། རྡོ་རྗེ་འཛིན་པའི་ས་ལ་འགོད་པར་ཤོག ། ཅེས་ཀྱང་བྱའོ། ཞེས་པའང་མཆོག་སྤྲུལ་ཨོ་རྒྱན་བསྟན་འཛིན་གྱིས་བསྐུལ་ངོར། རིག་འཛིན་མི་འཇིགས་རྡོ་རྗེས་ཤིང་བྱ་ལོར་ཧོར་ཟླ་གཉིས་པའི་ཡར་ཚེས༡༥ལ་སྔོ་ནེ་བྲག་གཟིམ་ཆུང་དུ་སྦྱར་བ་ཡི་གེ་པ་ཡང་བདག་ཨོ་རྒྱན་བསྟན་འཛིན་གྱིས་བགྱིས་པ་དགེ་ལེགས་འཕེལ།། །།
ལྷ་མོའི་གཏོར་འབུལ་བསྡུས་པ་ནི༔ བྷྱོཿ འདོད་ཁམས་དབང་ཕྱུག་དཔལ་ལྡན་རེ་མ་ཏི༔ འདོད་རྒུ་བསྒྱུར་བའི་དབྱིངས་ཕྱུག་དཔལ་འབར་མ༔ འདོད་ཡོན་རྣམ་ལྔའི་གསེར་སྐྱེམས་འདི་བཞེས་ལ༔ འདོད་དོན་ལྷུན་གྱིས་འགྲུབ་པའི་ཕྲིན་ལས་མཛོད༔ རྩ་གསུམ་གླིང་པས་སོ༔ ༈ དུད་སོལ་མའི་གསོལ་བསྡུས་ནི། བྷྱོ། བྱང་ཤར་ཐོད་པ་འཕྲུལ་གྱི་གཞལ་ཡས་ནས། །
སངས་རྒྱས་སྟོང་གི་བསྟན་སྲུང་མཐུ་མོ་ཆེ། ། ཟབ་མོ་རྒྱུད་ཀྱི་བསྟན་འཛིན་དུད་སོལ་མ། ། ལས་རྣམས་ཀུན་འགྲུབ་ཁྱོད་ལ་ཕྱག་འཚལ་ལོ། ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། རླངས་སྨྱོན་ནས་སོ།། །། གསང་བ་ཌཱཀྐི་ཡིད་བཞིན་ནོར་མཆོག་ལས༔ གཏེར་སྲུང་ལས་ཀྱི་མ་མོ་ཡེ་ཤེས་པ་ལྟར་དུ་སྒྲུབ་པ་བཞུགས་པའི་དབུའོ༔ བླ་མ་དང་རྡོ་རྗེ་རྣལ་འབྱོར་མ་ལ་འདུད༔ ས་མ་ཡ༔
དེ་ཡང་མ་གཅིག་དབྱིངས་ཕྱུག་རྡོ་རྗེ་རིགས་ཀྱི་མཁའ་འགྲོའི་ཕྲིན་ལས་ཆོ་ག་བགྱིས་པ་ནི༔ ཐོག་མར་བཀྲ་ཤིས་དགེ་བའི་ཡར་ཚེས་སུ༔ སྟེགས་བུ་མཚན་ལྡན་པད་འདབ་བཞི་པ་བཀོད༔ དེ་ཡི་སྟེང་བུམ་པ་རྒྱན་བཟང་༔ བྷནྡྷར་གཏོར་མ་ཟླུམ་པོ་པད་འདབ་བཞིས་བསྐོར་བ༔ མདུན་དུ་གཏོར་ཟོར་གསུམ༔ མེ་ལོང་སིན་དྷུ་ར་ཡི་དཀྱིལ་འཁོར་བཀོད༔ མདའ་དར་ལ་སྒྲུབ་རྟེན་རིན་ཆེན་སྣ་ཚོགས་བླ་འཁོར་བཅས་བརྒྱན༔ གཞན་ཡང་མཆོད་རྫས་ཕུན་སུམ་ཚོགས་པར་བཤམ༔ སྤྱན་གཟིགས་སྣ་ཚོགས་བཀོད༔
རིགས་ལྡན་གྱི་མཁའ་འགྲོ་ལྔའམ་གཅིག་ལ༔ རིགས་ལྔ་དར་དཔྱངས་རྒྱན་སྤྱོད་མཛེས་པར་སྤྲས་ཏེ༔ མཆོད་པའི་མཐུན་རྐྱེན་སྒྲུབ་ཏུ་གཞུག༔ གཞན་ཡང་རི་རླུང་སོགས་བཀྲ་ཤིས་ཕུན་སུམ་ཚོགས་པར་བཤམ༔ ཤིང་སྣ་ཆུ་སྣ་མེ་ཏོག་འབྲུ་སོགས་དགོས་པ་རྣམས་བསྡུས་ལ་མཆོད་པའི་རྫས་སུ་བསྒོམ༔ བདེ་བའི་གདན་ལ་འཁོད་དེ་དཀྱིལ་འཁོར་ལ་འཇུག་པར་བྱ་སྟེ༔ ས་མ་ཡ༔ དང་པོ་སྔོན་དུ་འགྲོ་བ་ནི༔ ན་མོ༔ བདེ་ཆེན་ཡེ་ཤེས་རོལ་པའི་ཆོ་འཕྲུལ་ལས༔
བདེ་སྟོང་ཟག་མེད་འཁོར་ལོའི་དབང་ཕྱུག་མ༔ བདེ་བའི་ལང་ཚོ་འཁྲིལ་བའི་ཉམས་ལྡན་མ༔ བདེ་བ་རབ་གཡོ་དགའ་བཞི་ལྷན་སྐྱེས་སྩོལ༔ གཉིས་པ༔ མཆོག་གི་དཔའ་མོར་རྟག་ཏུ་གུས་འདུད་ན༔ མཆོག་དགའ་དབྱངས་ཅན་བརྡ་གྲོགས་དཔལ་ལྷ་མོ༔ མཆོག་ཐུན་ཡོན་ཏན་སྤེལ་མཛད་རྣལ་འབྱོར་མ༔ མཆོག་གི་དངོས་གྲུབ་སྩོལ་ཕྱིར་གྲོགས་སུ་བྱོན༔ གསུམ་པ༔ དགའ་མ་ཁྱོད་ཀྱི་བཞིན་རས་རབ་དཀར་གྱིས༔
དགའ་ཆེན་ཡིད་ཀྱི་པདྨོ་རབ་ཏུ་གཡོ༔ དགའ་བྲལ་ཉི་མའི་གདེངས་ཀའི་ཟེའུ་འབྲུའི་བཅུད༔ དགའ་བ་ལྷན་སྐྱེས་རྡོ་རྗེས་སྐར་ལྟར་སྐྱོལ༔ བཞི་པ༔ རྃ་ཡྃ་ཁྃ༔ ཨོྃ་ཨཱཿཧཱུྃ༔ ལན་གསུམ་དང་༔ ཧཱུྃ་བྷྲཱུྃ་ཧྲཱིཿཨཱཿ ཕྱི་སྣོད་གླིང་བཞི་ཡངས་པ་བྷནྡྷའི་མཁའ༔ ནང་བཅུད་མཆོད་པའི་ལྷ་མོ་གར་མོ་དང་༔
སྨན་གཏོར་རཀྟ་དབང་པོའི་མེ་ཏོག་སོགས༔ ཕྱི་ནང་སྤྱན་གཟིགས་བློ་ཡི་སྤྲུལ་པའི་ཚོགས༔ ཟག་མེད་མཆོད་སྤྲིན་ནམ་མཁའི་ཁྱོན་དུ་སྤེལ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨཱཿཧཱུྃ༔ མཱཾ་ས་གོ་རོ་ཙ་ན་བྷ་སུ་ཏ་ཀིཾ་ནི་རི་ཏི་ཨཱཿཧཱུྃ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ལྔ་པ༔ ཨོྃ་ཨཱཿཧཱུྃ༔ ཧཱུྃ་བྷྲཱུྃ༔ ཨོྃ་ཧཱུྃ་ཏྲཱྃ་ཧྲཱི་ཨཱཿ
མཱུྃ་ལཱྃ་མཱྃ་པཱྃ་ཏཱྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ པཾ་པདྨ་མཎྜ་ལ༔ མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ༔ ཧཱུྃ་སྥ་ར་ཎ་ཕཊ྄ཿ སཾ་ཧ་ར་ན་ཧཱུྃ༔ རུ་ཏྲ་ཏི་ར་བཾ༔ བྷྲཱུྃ་ལས་དུར་ཁྲོད་ས་གཞིའི་དབུས༔ ཐོད་མཁར་གཞལ་ཡས་དབྱིངས་སུ་སྙོགས༔
ནང་རྣམས་རིན་ཆེན་བརྩེགས་པ་མཛེས༔ ཕྱི་ནང་འོད་ཀྱི་དྲྭ་བའི་ཕྲེང་༔ འཇའ་འོད་ལུག་རྒྱུད་གཏིབས་པའི་དབུས༔ པདྨ་ཉི་ཟླ་བམ་གྱི་སྟེང་༔ ཧྲཱིཿལས་ཡུམ་ཆེན་དབྱིངས་ཕྱུག་མ༔ བདེ་གཤེགས་རྡོ་རྗེ་རིགས་ཀྱི་གཙོ༔ སྐུ་མདོག་དཀར་དམར་འོད་དུ་འབར༔ ཞི་འཛུམ་རིན་ཆེན་རྒྱན་གྱིས་མཛེས༔ ཕྱག་གཡས་མདའ་དར་མེ་ལོང་བསྣམས༔ གཡོན་པའི་ཐོད་པ་ནོར་བུས་བཀང་༔
སྐུ་ལས་སྣ་ཚོགས་མཛེས་པ་ཡི༔ དར་དཀར་ལྷུབ་ཅན་ཅོད་པན་འཕྱང་༔ མུ་ཏིག་དུ་མའི་ཆུན་པོས་སྤྲས༔ ཞབས་གཉིས་བཤིབས་ཏེ་བཞེངས་པའི་ཚུལ༔ ཡིད་འོང་ལང་ཚོ་རབ་ཏུ་སྐྱུད༔ རྗེས་ཆགས་ཟིམ་བུའི་སྤྱན་དཀྱུས་གཡོ༔ ཡེ་ཤེས་ལུས་ཅན་འོད་ཀྱི་སྐུ༔ བདེ་ཆེན་དགྱེས་པའི་དཔའ་མོར་བསྐྱེད༔ ཕྱོགས་བཞི་རིགས་ཀྱི་མཁའ་འགྲོ་བཞི༔ ཞི་བ་དབྱིངས་ཀྱི་དཔའ་མོའི་ཚུལ༔
ཧཿ རྡོ་རྗེ་རིགས་ཀྱི་མཁའ་འགྲོ་མ༔ ཤར་ན་མཐིང་གི་ཞལ་བཟང་མ༔ ཕྱག་ན་ལྕགས་ཀྱུ་ནེའུ་ལེ་ཐོགས༔ རིཿ རིན་ཆེན་རིགས་ཀྱི་མཁའ་འགྲོ་མ༔ ལྷོ་ན་མི་གཡོ་བློ་བཟང་མ༔ ཕྱག་ན་རྒྱལ་མཚན་ནོར་བུ་ཐོགས༔ ནིཿ པདྨ་རིགས་ཀྱི་མཁའ་འགྲོ་མ༔
ནུབ་ཏུ་གཏད་དཀར་འགྲོ་བཟང་མ༔ ཕྱག་ན་མདའ་དར་བུམ་པ་བསྣམས༔ སཿ ལས་ཀྱི་རིགས་ཀྱི་མཁའ་འགྲོ་མ༔ བྱང་ནས་ཅོད་པན་མགྲིན་བཟང་མ༔ ཕྱག་ན་རྡོ་རྗེ་བྷནྡྷ་བསྣམས༔ ཐམས་ཅད་རིན་ཆེན་རྒྱན་གྱིས་མཛེས༔ པྲོག་ཞུ་མུ་ཏིག་ཕྲེང་བ་ཕྲེང་༔ དཀར་སེར་དམར་ལྗང་ན་བཟའ་བཀླུབས༔ སྣ་ཚོགས་མཛེས་པའི་ཅོད་པན་འཕུར༔
ཞབས་གཉིས་འགྱིང་འགྲོས་དལ་བུའི་གདན༔ གཙོ་འཁོར་གཟི་འོད་འབུམ་དུ་འཁྱིལ༔ བདེ་ཆེན་ཡེ་ཤེས་རྒྱས་པར་བསྒོམ༔ གཞན་ཡང་མ་སྲིང་མཁའ་འགྲོའི་ཚོགས༔ ཉི་མ་དང་ནི་གཟའ་སྐར་བཞིན༔ སྤྲུལ་པ་ཉིད་སྤྲུལ་ཚོགས་དང་བཅས༔ མ་འདྲེས་ཡིད་ལ་འཇའ་ལྟར་གསལ༔ ཨོྃ་དྷརྨ་ཌཱཀྐི་ཤྭ་རི་མཱུྃཿཧ་རི་ནི་ས་ཛ་ཛཿ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་རང་བཞིན་དབྱིངས་ཀྱི་ཕོ་བྲང་རིགས་བཞིའི་གནས༔ ཁྱད་པར་གཞོ་སྟོད་ཀེའུ་རི་གསང་བ་མཆོག་གི་ཕོ་བྲང་ནས༔
དབྱིངས་ཕྱུག་ཡེ་ཤེས་རྡོ་རྗེ་རིགས་ཀྱི་མཁའ་འགྲོ་མ་འཁོར་དང་བཅས་པ་སྤྱན་དྲངས༔ ཕཻཾ་ཕཻཾ་ཛཿཧཱུྃ་བཾ་ཧོཿ སྤྱན་འདྲེན་བཞུགས་གསོལ་ཕྱག་འཚལ་དམ་བསྲེ་བ་ནི༔ ཧཱུྃ་ཧྲཱིཿ བདེ་ཆེན་གསང་བ་དབྱིངས་ཀྱི་ཕོ་བྲང་ནས༔ ཐུགས་རྗེ་མ་འགགས་རང་རྩལ་འགྱེད་པའི་ཕྱིར༔ མ་གཅིག་ཡེ་ཤེས་མཁའ་འགྲོ་གཤེགས་སུ་གསོལ༔ རང་མདངས་རོལ་པའི་ཆོ་འཕྲུལ་གར་བསྒྱུར་ཕྱིར༔ ཕྲིན་ལས་རིགས་བཞིའི་མཁའ་འགྲོ་གཤེགས་སུ་གསོལ༔ བཀའ་དང་དམ་ཚིག་ལས་སུ་མི་འདའ་ཕྱིར༔
ཡང་སྤྲུལ་མ་སྲིང་འཁོར་བཅས་གཤེགས་སུ་གསོལ༔ ཨོྃ་བཛྲ་ཌཱཀྐི་ཛྙཱ་ན་དྷརྨ་ཏཱ་རེ་ཀརྨ་ཤྭ་རི་ཡོ་གི་ནི་ཧྲི་ད་ཡ་ཧ་རི་ནི་ས་ས་མཱ་ཡ་ཛ་ཛཿ ཧྲཱིཿ ཆགས་མེད་པདྨ་ཉི་ཟླ་བམ་གྱི་གདན༔ ཟུང་འཇུག་རོལ་པའི་གར་གྱིས་བཞུགས་སུ་གསོལ༔ བཞིན་བཟང་རབ་དཀར་དགའ་མའི་ཞི་ཚུལ་ཅན༔ ཟླ་རྒྱས་བཞིན་རས་གཡོ་བའི་དཔལ་ལྡན་མ༔ ཕྱག་བགྱིས་དམ་བསྲེ་མ་གཅིག་བུ་གདུང་ལྟར༔ དབྱངས་ཅན་ཡེ་ཤེས་མཁའ་འགྲོས་སྐྱོང་བར་མཛོད༔ སྐུ་གསུམ་དམ་ཚིག་འགལ་བ་མཐོལ་ལོ་བཤགས༔
ཟུང་འཇུག་དགའ་བཞིའི་གྲོལ་ལམ་ཕོ་ཉ་སྩོལ༔ ཨོྃ་བཛྲ་ཌཱཀྐི་ཧ་རི་ནི་ས་ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ ཨ་ཏི་པུ་ཧོཿ པྲ་ཏཱིཙྪ་ཧོཿ ས་མ་ཡ་ཤུདྡྷེ་ཧོཿ མཆོད་པ་འབུལ་བ་ནི༔ ཧཱུྃ༔ དབྱིངས་ཕྱུག་རྡོ་རྗེ་རིགས་ཀྱི་རྣལ་འབྱོར་མ༔ གསང་བ་ཡེ་ཤེས་ཌཱཀྐིའི་དཀྱིལ་འཁོར་ལ༔
ལྷ་རྫས་མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་གཟུགས་སྒྲ་དྲི་རོ་རེག༔ སྨན་རཀ་གཏོར་མཆོད་ཛ་གད་སུ་ར་ཆང་༔ དབང་པོའི་མེ་ཏོག་ཚོགས་ཀྱི་ལོངས་སྤྱོད་བཅས༔ གཞན་ཡང་ཕྱི་ནང་སྤྱན་གཟིགས་དཀོར་ཆ་དང་༔ རྟེན་རྫས་སྒྲུབ་རྫས་བསྐང་རྫས་མཆོད་པའི་རྫས༔ རྟག་གཏོར་རྟེན་གཏོར་ཐུན་གཏོར་ནར་མ་ཕུད༔ ཕྱི་ནང་གསང་བའི་མཆོད་སྤྲིན་རྒྱ་མཚོ་འདི༔ མ་སྲིང་རིགས་ལྔའི་དཀྱིལ་འཁོར་ལྷ་ལ་འབུལ༔ མཁའ་འགྲོ་རྒྱ་མཚོའི་ཚོགས་ལ་འབུལ་ལགས་ན༔
ཡེ་ཤེས་དབྱིངས་ཕྱུག་མཁའ་འགྲོའི་ཐུགས་དམ་བསྐང་༔ ཞལ་བཟང་རྡོ་རྗེ་མཁའ་འགྲོའི་ཐུགས་དམ་བསྐང་༔ བློ་བཟང་རིན་ཆེན་མཁའ་འགྲོའི་ཐུགས་དམ་བསྐང་༔ འགྲོ་བཟང་པདྨ་མཁའ་འགྲོའི་ཐུགས་དམ་བསྐང་༔ མགྲིན་བཟང་ལས་ཀྱི་མཁའ་འགྲོའི་ཐུགས་དམ་བསྐང་༔ མ་སྲིང་མཁའ་འགྲོ་རྒྱ་མཚོའི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ གཡར་དམ་ཅན་ལ་དངོས་གྲུབ་སྩལ་དུ་གསོལ༔ ཨོྃ་བཛྲ་ཌཱཀྐི་ཛྙཱ་ན་དྷརྨ་ཏཱ་རེ་ཀརྨ་ཤྭ་རི་ཡོ་གི་ཧྲི་ད་ཡ་ཧ་རི་ནི་ས་ཡེ་ཧཱུྃ་ཕཊ྄ཿ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
པཱུ་ཛ་ཧོཿ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ པཱུ་ཛ་ཧོཿ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨཱཿཧཱུྃ༔ པཱུ་ཛ་ཧོཿ ཨོྃ་ག་ཎ་ཙཀྲ་སརྦ་ཨི་དཾ་ཨ་མྲྀ་ཏ་བྷི་ཤྭ་མེ་གྷ་པཱུ་ཛ་ཧོཿ བཛྲ་པཱུ་ར་ཧོཿ བཛྲ་ཤུདྡྷེ་ཧོཿ དེ་ནས་བདུད་རྩི་མཆོད་པ་ནི༔ དབྱིངས་ཕྱུག་ལྷ་མོ་དངོས་སུ་གསལ་ཞིང་༔
ཨོྃ་ཛྙཱ་ན་དྷརྨ་ཤྭ་རི་ཏཱ་རེ་ཌཱཀྐི་ནཱི་ཨོྃ་ཨཱཿཧཱུྃ༔ ཨོྃ་ཧ་བཛྲ་ཛྙཱ་ན་ཌཱཀྐི་ནཱི་ཡེ་ཨོྃ་ཨཱཿཧཱུྃ༔ ཨོྃ་རི་རཏྣ་ས་མ་ཡ་ཌཱཀྐི་ནཱི་ཡེ་ཨོྃ་ཨཱཿཧཱུྃ༔ ཨོྃ་ནི་པདྨ་པྲཉྫཱ་ཌཱཀྐི་ནཱི་ཡེ་ཨོྃ་ཨཱཿཧཱུྃ༔ ཨོྃ་ས་ཀརྨ་གུ་ཧྱ་ཌཱཀྐི་ནཱི་ཡེ་ཨོྃ་ཨཱཿཧཱུྃ༔ ཨོྃ་བྷི་ཤྭ་ཀརྨ་ཌཱཀྐི་ནཱི་ཡེ་ཨོྃ་ཨཱཿཧཱུྃ༔ ཨོྃ་ཀརྨ་མ་ཏྲི་ཏྲ་ཡ་ནི་ཡེ་ཨོྃ་ཨཱཿཧཱུྃ༔ ཡེ་ཤེས་མཁའ་འགྲོ་རྣམས་བདུད་རྩིས་མཉེས་ཤིང་ཚིམས་ནས་སྐུ་གསུང་ཐུགས་ཀྱི་དངོས་གྲུབ་མ་ལུས་པ་བདག་ལ་སྩལ་དུ་གསོལ༔ ཨོྃ་ཀཱ་ཡ་སིདྡྷི་ཝཱཀྐ་སིདྡྷི་ཙིཏྟ་སིདྡྷི་གུ་ཧྱ་སིདྡྷི་ཧོཿ ཞེས་ལྗགས་སུ་མྱོང་ངོ་༔
དེ་ནས་བསྟོད་པ་ནི༔ ཧཱུྃ༔ རང་བཞིན་ཆོས་ཀྱི་དབྱིངས་ལས་མ་གཡོས་ཀྱང་༔ སྒྱུ་མ་ལོངས་སྐུའི་ཆོ་རོལ་མ་འགགས་ཕྱིར༔ སྣ་ཚོགས་སྤྲུལ་སྐུ་རིགས་ལྔའི་སྐུར་སྟོན་པའི༔ བཞིན་བཟང་ལྷ་མོ་རབ་དཀར་ཟླ་བའི་མདོག༔ ཉ་རྒྱས་ལྟ་བུའི་གཟི་བྱིན་འབུམ་དུ་འཁྱིལ༔ ཁྱོད་ཀྱི་ཆ་ཤས་བདེ་བའི་འོད་ཟེར་གྱིས༔ ཉོན་མོངས་གཡོ་བའི་ཚ་གདུང་ནགས་ཀློང་སྐེམ༔ མེ་ལོང་སྣང་སྲིད་པྲ་ཡི་འཁོར་ལོ་ཐོགས༔
དམ་ཚིག་གསང་བའི་མདའ་དར་ཚེ་དཔལ་འགུགས༔ མཚན་ལྡན་སྣོད་མཆོག་དགོས་འདོད་འབྱུང་བའི་ནང་༔ ཡིད་བཞིན་བསམ་འཕེལ་དབང་གི་རྒྱལ་པོས་བཀང་༔ སྐུ་ལ་དར་དཀར་ཚོན་ཟུང་ལེ་བརྒན་གསོལ༔ རིན་ཆེན་རྒྱན་སྤྱོད་ལྟ་བས་མི་གཞིགས་སྤྲས༔ མུ་ཏིག་དོ་ཤལ་སེ་དོ་སོར་གདུབ་མཛེས༔ གཞོན་ཤའི་དཀར་འཛིན་ཆུ་གཏེར་གེ་སར་བཞད༔ རབ་རྒྱས་ཚོགས་པའི་མདངས་ལས་རབ་འགྲོགས་བཞིན༔ ཡེ་ཤེས་ལུས་ཅན་ལས་ཀྱི་མཁའ་འགྲོའི་ཚུལ༔ དབྱིངས་ཕྱུག་འདོད་རྒུའི་མཆོག་གི་དཔལ་ལྷ་མོ༔
གྲུབ་པའི་དབང་མོ་ཁྱོད་ལ་བདག་བསྟོད་དོ༔ མ་གཅིག་ས་གསུམ་སྐྱེ་དགུ་མགོན་གྱི་མཆོག༔ སྒྲུབ་པའི་མ་གདུང་བུ་ལྟར་བརྩེ་བས་སྐྱོངས༔ བརྩེ་གཟིགས་རྣམ་པ་ཀུན་ཏུ་ཁྱོད་བསྒྲུབ་ན༔ ཕྲིན་ལས་སྔོན་སྒྲུབ་ཐུགས་རྗེས་ཕྱེས་མ་རིང་༔ རྟག་ཏུ་ཡིད་ཀྱི་དཔའ་མོས་བདག་སྐྱོངས་ཤིག༔ ཧཱུྃ༔ ཞི་བའི་ལྷ་མོ་འཇོ་སྒེག་མཛེས་མ་འཕྲོ༔ ལྕགས་ཀྱུས་ལྷ་འདྲེ་མི་གསུམ་གཞན་སྣང་འགུགས༔ རིན་ཆེན་ནེའུ་ལེས་དགོས་འདོད་ཆར་ལྟར་འབེབས༔
དར་དཀར་གོས་གསོལ་རིན་ཆེན་རྒྱན་གྱིས་སྤྲས༔ དབང་སྡུད་ལྷ་མོ་ཁྱོད་ལ་བདག་བསྟོད་དོ༔ ཧཱུྃ༔ རྒྱས་པའི་ལྷ་མོ་སེར་བཞད་ལང་ཚོ་ལྡན༔ བསྟན་པའི་རྒྱལ་མཚན་བ་དན་མཁའ་ལ་བསྒྲེངས༔ ཡིད་བཞིན་རེ་སྐོང་དགོས་འདོད་ནོར་བུ་བསྣམས༔ དར་སེར་གོས་གསོལ་རིན་ཆེན་དུ་མས་སྤྲས༔ བསོད་ནམས་དཔལ་བསྐྱེད་ལྷ་མོ་ཁྱོད་ལ་བསྟོད༔ ཧཱུྃ༔ དབང་གི་ལྷ་མོ་དབྱངས་ཅན་རྗེས་ཆགས་ཉམས༔
མདའ་དར་འཛིན་པས་སྣང་སྲིད་ཚེ་བཅུད་སྡུད༔ འཆི་མེད་བུམ་པས་སྒྲུབ་ལ་རིག་འཛིན་སྩོལ༔ དར་དམར་གོས་གསོལ་རིན་ཆེན་ཕྲེང་བས་སྤྲས༔ ཚེ་འཕེལ་དབང་གི་ལྷ་མོ་ཁྱོད་ལ་བསྟོད༔ ཧཱུྃ༔ དྲག་པོའི་ལྷ་མོ་གཏུམ་ཞིང་འབུར་ཚུགས་ལྟ༔ བར་གཅོད་བདུད་ལས་རྒྱལ་བའི་རྡོ་རྗེ་གདེང་༔ མ་རུངས་བདུད་བཞི་འཇོམས་ཤིང་བྷན་དམར་རོལ༔ དར་ལྗང་གོས་གསོལ་རཏྣའི་ཟར་བུ་བསྐྱོད༔ སྣ་ཚོགས་ཕྲིན་ལས་སྒྲུབ་པའི་ལྷ་མོར་བསྟོད༔
ཧཱུྃ༔ གཞན་ཡང་སྤྲུལ་པའི་མ་སྲིང་མཁའ་འགྲོ་མ༔ སྒྱུ་མའི་གར་གྱི་ཆོ་འཕྲུལ་རྣམ་འགྱུར་འཛིན༔ རོལ་རྩལ་མ་འགགས་ཅིར་ཡང་སྣང་བའི་ལྷ༔ དབྱིངས་ཕྱུག་སྤྲུལ་པའི་ཕྲ་མེན་མ་ཚོགས་ལ༔ དྭང་བས་དགྱེས་པ་བསྐྱེད་ནས་བདག་བསྟོད་དོ༔ དེ་ལྟར་སྒྲུབ་པའི་སྔགས་ཕྲེང་རྣམས་བཟླས་པའི་ཚེ༔ རང་ཉིད་པདྨ་འབྱུང་གནས་སུ་གསལ་བའི་མདུན་དུ་མཁའ་འགྲོ་མ་རིམ་པར་གསལ་བཏབ་པའི་ཐུགས་ཀར་ཧྲཱིཿདང་ཧ་རི་ནི་སའི་སྲོག་ཡིག་ལ༔ སྔགས་ཕྲེང་དམར་པོ་འོད་ཟེར་ལྔ་ལྡན་གཡོན་དུ་འཁོར་བས་ཐུགས་དམ་གྱི་རྒྱུད་བསྐུལ་བས་སྐུ་ཡི་གཟི་བརྗིད་ཉི་མ་འབུམ་གྱི་མདངས་ལྟར་ཆེར་འབར་བརྟན་གཡོ་ལ་ཕོག༔ བརྟན་གཡོའི་ཚེ་བསོད་གཟི་བརྗིད་བཀྲག་མདངས་ཡོན་ཏན་ཚུར་བསྡུས་མཁའ་འགྲོ་ལ་བསྟིམ༔
མཁའ་འགྲོའི་གནས་ལྔ་ནས་ཡིག་འབྲུའི་རྣམ་པར་སྔགས་ཕྲེང་དང་འོད་ཟེར་འཕྲོས་པས་རང་ཉིད་གནས་ལྔ་ལ་ཐིམ༔ རྩ་རླུང་བདེ་དྲོད་ཉམས་རྟོགས་ཐམས་ཅད་རྩོལ་མེད་དུ་སྦར༔ ལུས་ཡེ་ཤེས་ལྷ་ཡི་རྣམ་པའི་རོལ་པར་གྱུར༔ ངག་གསུང་དབྱངས་དྲུག་ཅུ༔ ཡིད་ཀ་དག་ཟང་ཐལ་མི་དམིགས་པའི་ངོ་བོ་མངོན་དུ་གྱུར༔ པར་བསམ་ལ། རྩ་སྔགས་ནི༔ ཨོྃ་བཛྲ་ཌཱཀྐི་ནི་དྷརྨ་ཛྙཱ་ན་ཏཱ་རེ་ཧཱུྃ་ཕཊ྄ཿ དེ་ནས་སྔགས་ཕྲེང་བདག་མདུན་དབྱེར་མེད་དུ་འཁོར་བ་འགལ་མེ་ལྟར་རོ༔ རང་ཉིད་ཀྱི་བ་སྤུའི་བུ་ག་རྣམས་སུ་ཡང་མཁའ་འགྲོ་མ་ཏིལ་གྱི་གང་བུ་ཁ་བྱེ་བ་ལྟར་གསལ་གདབ་ལ༔
ལས་སྔགས་ནི༔ ཨོྃ་ཤྭ་རི་དྷརྨ་ཏཱ་རེ་ཧཱུྃ་ཕཊ྄ཿ ཕྲིན་ལས་སྔགས་ནི༔ ཨོྃ་ཌཱཀྐི་དྷརྨ་ཤྭ་ར་ཏཱ་རེ་ཧཱུྃ་ཕཊ྄ཿ སྤྲོ་བསྡུ་ཚེ་བདག་དང་མཁའ་འགྲོའི་ཐུགས་ཀ་ནས་འོད་ཟེར་འཕྲོས༔ ཕྱི་ནང་སྣོད་བཅུད་ཀྱི་མཁའ་འགྲོ་དང་རྣལ་འབྱོར་རྣམས་ལ་ཕོག་པས་ཐམས་ཅད་རང་གི་དབང་དུ་འདུ་བར་བསམ༔ ཁྱད་པར་འཇིག་རྟེན་གྱི་མི་ཡི་རིགས་ལྡན་བུ་མོ་ལྔ་སོགས་དམིགས་གསལ་རྣམས་ཀྱི་སྙིང་ཁར་འོད་ཟེར་དམར་པོ་ལྕགས་ཀྱུ་ལྟར་འཕྲོས་པས་དབང་མེད་དུ་རང་གི་མདུན་དུ་འདུས་པར་བསྒོམ༔ ཡེ་ཤེས་འཇིག་རྟེན་ཐམས་ཅད་བླ་ཡིད་བདག་གི་བཟུང་བས་ནམ་ཡང་མི་ཤོར་བར་བསྒོམ༔ གཅིག་དྲིལ་ཚེ་སྒྲུབ་སྔགས་ནི༔ ཨོྃ་ཤྭ་རི་དྷརྨ་ཏཱ་རེ་ཛྙཱ་ན་ཨཱ་ཡུར་པུཥྚིཾ་ཀུ་རུ་ཡེ་སྭཱ་ཧཱ༔
བསོད་ནམས་སྤེལ་བའི་སྔགས་ནི༔ ཨོྃ་ཡོ་གི་ནི་ཤྭ་ར་ཏཱ་རེ་པུཎྱེ་སིདྡྷི་ཡེ་སྭཱ་ཧཱ༔ དབང་སྡུད་ནི༔ ཨོྃ་གྷ་མུ་ཨ་ཏཱ་རེ་དྷེ་མ་སརྦ་པ་ཤཾ་མ་མ་ཐུན་ཐུན་སྭཱ་ཧཱ༔ རིགས་བཞིའི་སྔགས་གཅིག་དྲིལ་ནི༔ ཨོྃ་བཛྲ་རཏྣ་པདྨ་ཀརྨ་ཧྲཱིཿཧ་རི་ནི་ས་ཛ་ཛཿ ར་ག་ཧེ་ཤ་དྷེ་ཝི་མ་མ་ཐུན་ཐུན་སྭཱ་ཧཱ༔ མཁའ་འགྲོ་སྡེ་ལྔའི་སྲོག་གི་སྙིང་པོ་ནི༔ ཨོྃ་ཌཱཀྐི་ནཱི་ཧྲཱིཿཧ་རི་ནི་ས་ཙིཏྟ་ཧྲི་ད་ཡ་ཧྲིཾ་ཧྲིཾ་ཛཿསྭཱ་ཧཱ༔ དེ་ནི་དམིགས་པ་སྤྲོ་བསྡུ་ལས་ཡེ་ཤེས་མཁའ་འགྲོ་ལྟར་བསྒྲུབ་པའི་རིམ་པའོ༔
དེ་ཡང་མཐར་མཁའ་འགྲོ་མ་རྣམས་རང་ལ་བསྡུ༔ རྟེན་ཡོད་ན་རང་དང་རྟེན་གཉིས་ཀ་བསྡུ༔ སྐབས་སུ་མཁའ་འགྲོའི་གཏང་རག་གི་གཏོར་འབུལ་ནི༔ ཕུད་རྒོད་དང་གཏོར་མ་བཅས་བཤམ༔ ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ རིགས་ལྔ་ཡེ་ཤེས་མཁའ་འགྲོ་སྐུར་བཞེངས་ཤིག༔ དེང་འདིར་བདག་ལ་དགྱེས་པའི་མདངས་སྟོན་ཕྱིར༔ ཐོགས་མེད་ཐུགས་རྗེའི་དབང་གིས་གནས་འདིར་གཤེགས༔ སྔོན་ཚེ་ཀེའུ་རི་གསང་བའི་གནས་མཆོག་ཏུ༔
རིག་འཛིན་ཆེན་པོ་པདྨ་འབྱུང་གནས་དང་༔ བདེ་ཆེན་རིག་མ་ཡེ་ཤེས་མཚོ་རྒྱལ་གཉིས༔ ཟབ་གསང་མཁའ་འགྲོའི་དཀྱིལ་འཁོར་ཞལ་ཕྱེ་ཚེ༔ མཁའ་འགྲོ་སྡེ་ལྔའི་ལྷ་ཚོགས་འཇའ་ལྟར་ཤར༔ མ་བསྒོམས་སངས་རྒྱས་རང་བཞིན་ལྷུན་གྱིས་གྲུབ༔ སྒོམ་པའི་ལྷ་ཚོགས་གཟི་བརྗིད་མདངས་དང་ལྡན༔ གནས་གསུམ་ལ་སོགས་བསྟན་པའི་བྱ་ར་མཛད༔ དེ་ལྟར་སྔོན་གྱི་ཐ་ཚིག་དྲན་དགོངས་ཕྱིར༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དགྱེས་པའི་མདངས་ཕྱུང་བསྒྲུབས་པའི་རྟགས་བསྟན་ཏེ༔
ཕྲིན་ལས་སྔོན་སྒྲུབ་བྱང་ཆུབ་ས་ལམ་སྤེལ༔ འགྲོ་བའི་ཚེ་བསོད་མངའ་ཐང་དབང་དུ་སྡུད༔ ཡིད་ལ་འདོད་རྒུ་དཔལ་འབྱོར་ཕུན་ཚོགས་ནས༔ དབྱིངས་ཕྱུག་ལྷ་མོས་བསྟན་པའི་མེལ་ཚེ་སྒྲོན༔ རིག་འཛིན་བདག་གི་སྒྲུབ་པའི་གྲོགས་དན་མཛོད༔ ཨོྃ་ཛྙཱ་ན་ཌཱཀྐི་དྷེ་ཝི་ཀཱ་ལི་ཧ་རི་ནི་ས་ཡེ་ས་པ་རི་ཝཱ་ར་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སརྦ་པཉྩ་ཨ་མྲྀ་ཏ་ཁཱ་ཧི༔ ཞེས་མཆོད་གཏོར་འབུལ༔ བདག་བྱང་ཆུབ་སྙིང་པོ་མཆིས་ཀྱི་བར༔ མཁའ་འགྲོ་དང་རྟག་ཏུ་འབྲལ་བ་མེད་པའི་སྨོན་ལམ་འདེབས༔
ཧྲཱིཿ བདེ་ཆེན་ཡེ་ཤེས་རྒྱས་པའི་དཔལ་ལྷ་མོ༔ ཟབ་ལམ་རྡོ་རྗེ་རིགས་ཀྱི་རྣལ་འབྱོར་དང་༔ རྟག་ཏུ་འབྲལ་མེད་ཟུང་འཇུག་སྤྱོད་པ་ཡིས༔ ཕྲིན་ལས་དཔལ་དུ་བདག་གིས་དེང་འགྲུབ་ཤོག༔ ཨོྃ་གུ་ཧྱ་མུ་ཊ་མུ་ལ་མངྒ་ལ་ཏིཥྛ་ཡེ་སྭཱ་ཧཱ༔ ཞེས་མེ་ཏོག་གི་རབ་ཏུ་གནས༔ སྒྲུབ་རྟེན་ལ་རྟག་ཏུ་བཞུགས་པར་བསམ༔ ས་མ་ཡ༔ དེ་ཡང་ཏིང་འཛིན་གོ་ཆ་བཞི་ལྡན་ཞེས༔
ཐུན་མཐའ་མི་དམིགས་མཉམ་བཞག་ལྷ་རུ་ལྡང་༔ དབང་གི་རིགས་ལྔའི་སྒྲུབ་ཐབས་འདི༔ མ་གཅིག་མཁའ་འགྲོ་ཡེ་ཤེས་ཚུལ་འཆང་མ༔ སྒྲུབ་པའི་འགྲིགས་ཆགས་ཁོ་མོ་མཚོ་རྒྱལ་གྱིས༔ གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་དུ༔ རིན་ཆེན་ཟབ་གསང་ཤོག་སེར་ལོགས་སུ་བཀོད༔ མི་ནུབ་རིན་ཆེན་གསང་བའི་གཏེར་དུ་སྦས༔ རྒྱ་འདི་ལས་ཀྱི་མ་མོ་གསུམ་གྱིས་སྐྱོངས༔ མ་འོངས་ཡང་མཐའ་དུས་ཚོད་ལྔ་བདོ་ལ༔ སྐལ་ལྡན་ལས་ཅན་གཅིག་དང་འཕྲད་པར་ཤོག༔
གངས་ཁྲོད་ཕོ་བྲང་ཚོགས་ཁངྀ་ཨཚ་རྒྱཿ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ དམ་རྒྱ༔ གཉན་རྒྱ༔ ཁོ་བོ་རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོས་འབྲི་གུང་གཞོ་སྟོད་ཏི་སྒྲོའི་ཚོགས་ཁང་ཡང་རྫོང་ནས༔
མེ་སྤྲེལ་ལོར་གདན་དྲངས་ཤིང་༔ བདུད་འདུལ་སྔགས་པ་གླིང་དུ་ཤོག་སེར་ནས་གསང་ཞལ་བསྒྱུར་བའོ། སརྦ་མངྒ་ལཾ།། །། ༈ གསང་བ་ཌཱཀྐི་ཡིད་བཞིན་ནོར་མཆོག་ལས༔ མ་གཅིག་དཔལ་ལྡན་ལྷ་མོ་འཇིག་རྟེན་ལྟར་སྒྲུབ་པའི་ལས་བྱང་མངོན་སྤྱོད་ནུས་ལྡན་བཞུགས་པའི་དབུ་ཕྱོགས་ལགས་སོ༔ མ་གཅིག་དུས་མཁྱེན་དབྱིངས་ཕྱུག་ལྷ་མོར་འདུད༔ ས་མ་ཡ༔ དེ་ཡང་སངས་རྒྱས་བསྟན་པའི་བྱ་ར་མ༔ དཔལ་ཡེ་ཤེས་དང་ལས་ལ་གྲུབ་པའི་མ་གཅིག་འདོད་ཁམས་གཙོ་མོའི་ཕྲིན་ལས་གསོལ་མཆོད་ནི༔ ཐོག་མར་བླ་མ་དྲག་པོའི་དཀྱིལ་འཁོར་སྔོན་དུ་སོང་ནས༔
ལྷ་མོའི་གསོལ་མཆོད་བགྱིས་པ་ལ༔ ལྕགས་ཟངས་བྷནྡྷ་ལ་སོགས་པ་རིན་པོ་ཆེའི་སྣོད་ཀྱི་ནང་དུ༔ གཏོར་མ་ཟླུམ་པོ་འཁོར་བཞིས་བསྐོར་བ༔ མདུན་དུ་དམར་གཏོར་གསུམ་དང་མཐེབ་སྐྱུ་བཅུ་གཉིས་བྷ་ལིང་ཉེར་བརྒྱད་ཀྱིས་བསྐོར་བ༔ སྨན་རཀ་ཕུད་རྒོད་སོགས་དགྱེས་པའི་མཆོད་པ་སྣ་ཚོགས་བཤམ༔ སྤྱན་གཟིགས་སྐུ་འབག་བླ་རྟེན་བཅས་བཀྲམ༔ ཁྱད་པར་དམ་ཚིག་གསང་བའི་མེ་ལོང་མདའ་དར་སྦ་ལྕག་སྲོག་འཁོར༔ ཐུན་གཏོར་ཟོར་གཏོར་བཅས་སྤྱི་ལྟར་བཤམ༔ རོལ་མོའི་བྱེ་བྲག་རྣམས་ཀྱང་རྒྱས་པར་བསྒྲིགས་ཏེ༔ དྲི་སྤོས་སོགས་ལེགས་པར་བཏང་ཞིང་༔
རང་ཉིད་བླ་མ་དྲག་པོ་ཐོད་ཕྲེང་རྩལ་གསལ་བཏབ་སྟེ༔ མཆོད་པ་རྣམས་བྱིན་གྱིས་བརླབ་པ་ནི༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ ཨོྃ་ཨཱཿཧཱུྃ༔ ཧོཿ སྟོང་པའི་ངང་ལས་བྷྲཱུྃ་ཨེ་ཛེཾ་ཁཾ༔ མཱུྃ་ལཱྃ་མཱྃ་པཱྃ་ཏཱྃ༔ ཧཱུྃ་ཏི་གུ་ཧྱ་ནིཿ
ཧྲཱིཿབྷྲཱུྃ་སརྦ་ཨཱཏྨ་ཀོ྅་ཧཾ༔ ཧོཿ དེ་ཉིད་ཡོངས་སུ་གྱུར་པ་ལས་རང་རང་གི་སྣོད་སོ་སོའི་ནང་དུ་ཕྱི་ནང་གི་མཆོད་པ་ཡིག་འབྲུ་ས་བོན་འོད་དུ་ཞུ་བ་ལས་བྱུང་བའི་མཆོད་རྫས་སྨན་རཀ་གཏོར་མ་ཚོགས་ཀྱི་ཡོ་བྱད་ཐམས་ཅད་ཕུན་སུམ་ཚོགས་པར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོྃ་སརྦ་པཱུ་ཛ་མེ་གྷ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ གཉིས་པ་སྐད་ཅིག་གིས་འདོད་ཁམས་དབང་ཕྱུག་མ་བསྐྱེད་པ་ནི༔ ཧོཿ སྐད་ཅིག་གིས་རང་ཉིད་ཆེ་མཆོག་པདྨ་དྲག་པོ་གསལ་བའི་མདུན་དུ༔
ཨེ་མཐིང་ནག་གི་རང་བཞིན་ནམ་མཁའ་མུ་མཐའ་མེད་པ༔ དེའི་ཤུགས་ལས་རླུང་མེ་ཆུ་ས་དབང་ཆེན་གསེར་གྱི་ས་གཞི་འཁོར་ཡུག་ཁྱབ་པ༔ དེའི་སྟེང་དུ་དུར་ཁྲོད་ཀྱི་ས་གཞི་དང་བམ་གསར་རྙིང་རི་ལྟར་སྤུངས་པའི་དབུས་སུ༔ ཐོད་མཁར་མེ་རླུང་རབ་ཏུ་འཁྱིལ་བའི་གཞལ་ཡས་ཁང་༔ རྒྱ་ཁྱོན་ཆོས་ཀྱི་དབྱིངས་དང་མཉམ་པ༔ དེའི་ལྟེ་བར་པདྨ་ཉི་ཟླ་བམ་རོའི་གདན་ལ༔ ཡི་གེ་ཧྲཱིཿམ་བྷྱོ་ཡོངས་སུ་གྱུར་པ་ལས༔ མ་གཅིག་འདོད་ཁམས་དབང་ཕྱུག་སྐུ་མདོག་དམར་པོ་ཁྲོ་འཛུམ་གྱི་ཉམས་དང་ལྡན་པ༔ སྣང་སྲིད་ཀུན་ལ་དབང་བའི་མ་མོ་ཆེན་མོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ༔ དབུ་ལ་རིན་པོ་ཆེའི་པྲོག་ཞུ་ལ་ཐོད་སྐམ་དང་ལྡན་པ༔
ཕྱག་གཡས་ཐོད་པའི་ཅང་ཏེའུ་ནམ་མཁའ་ལ་འཁྲོལ་བས་མ་མོ་མཁའ་འགྲོ་དབང་དུ་སྡུད་པ༔ གཡོན་བྷནྡྷ་ཁྲག་བཀང་བསྣམས་པ༔ དམ་སྲི་བདུད་ཀྱི་སྙིང་ཁྲག་རོལ་པ༔ སྐུ་ལ་དར་དཀར་གྱི་ཟ་བེར་དང་ཚོན་ལྡན་ཟུང་དུ་བཀླུབས་པ༔ རིན་པོ་ཆེ་རུས་པའི་རྒྱན་གྱིས་སྤྲས་པ༔ ཆུ་རྟ་སྔོན་པོ་རླུང་གི་ཤུགས་ཅན་ལ་སྒ་སྟན་དང་དར་སྟན་གྱི་སྟེང་དུ་གཡང་གཞི་དང་གཡེར་ཁ་ཟ་རམ་གྱིས་བརྒྱན་པ་ཆིབས་ཏེ༔ སྐད་ཅིག་གིས་སྟོང་གསུམ་བསྐོར་བའི་ནུས་པ་དང་ལྡན་པའོ༔ དེའི་ཤར་དུ་དྲག་བྱེད་ལས་ཀྱི་ལྷ་མོ་སྐུ་མདོག་དཀར་དམར་རྒྱ་བོང་སྔོན་པོ་ལ་ཆིབས་པ༔ ཕྱག་ན་མེ་ལོང་དང་གཏེར་སྒྲོམ་ཐོགས་པ༔ དར་མཐིང་གི་བེར་ཆེན་གསོལ་བའོ༔
ལྷོ་རུ་རྒྱས་བྱེད་སྲིད་པའི་ལྷ་མོ་གཙུག་ན་ནོར་བུ་སྐུ་མདོག་སེར་མོ་གཡས་རིན་པོ་ཆེའི་རྒྱལ་མཚན་དང་༔ གཡོན་ཐོད་པ་ནོར་བུས་བཀང་བ་འཛིན་པ༔ ལེ་བརྒན་སེར་པོའི་ཕོད་ཀ་གསོལ་ཞིང་འབྲོང་ཆེན་ཁམ་པ་ལ་ཆིབས་པ༔ ནུབ་ཏུ་བསམ་འཕེལ་ཡིད་བཞིན་དབང་གི་ལྷ་མོ་དམར་སེར་གཡས་ལྕགས་ཀྱུ་དང་གཡོན་ནེའུ་ལེ་འཛིན་པ༔ དར་དམར་གྱི་ཕོད་ཁ་གསོལ་བ༔ རྟ་དམར་རླུང་གཤོག་ལ་ཆིབས་པ༔ བྱང་དུ་ཁམས་གསུམ་དབང་དུ་སྡུད་པའི་ལྷ་མོ་སྐུ་མདོག་དམར་ནག་གཡས་ཟངས་གྲི་དང་གཡོན་ལྕགས་ཀྱུ་གདེངས་ཤིང་༔ རུས་པའི་རྒྱན་དྲུག་གིས་སྤྲས་ཏེ་ཁྱུང་དམར་ལ་ཆིབས་པ༔ དེ་རྣམས་ཀྱི་མདུན་དུ་ལས་བྱེད་སྤྲུལ་པའི་མ་མོ་གསུམ་སྤུ་གྲི་དང་ནད་རྐྱལ་ཐོགས་ནས་གཅེར་མོ་གཡང་གཞི་གྱོན་ཏེ་གར་བསྒྱུར་བའོ༔ ཐམས་ཅད་ཀྱང་རབ་ཏུ་གཟི་བརྗིད་དང་འབར་ཞིང་རྒྱན་དུ་མས་སྤྲས་ཏེ༔
རིན་པོ་ཆེའི་པྲོག་ཞུ་ཐོད་རྩལ་ཅན་གསོལ་ཞིང་གཙོ་མོ་ལྟར་བསྐྱེད་པའོ༔ རང་གི་ཐུགས་ཀའི་ཧཱུྃ་ཧཱུྃ་ཧཱུྃ་གི་འོད་ཟེར་ལྕགས་ཀྱུ་ལྟར་འཕྲོས་པས༔ རང་བཞིན་དབྱིངས་ཀྱི་ཕོ་བྲང་༔ ཨུ་ཙ་ལ་ཡི་དུར་ཁྲོད༔ མུ་ལེ་མཐིང་གི་མཚོ་ནང་༔ སྤུ་རངས་ཏ་དང་གངས་རི༔ ལ་ཕྱི་ཙཱ་རི་ཏི་སྒྲོ་སོགས༔ ཁྱད་པར་གྱི་གནས་ཆེན་གང་དུ་བཞུགས་ཀྱང་༔ ཐུགས་རྗེ་དང་ཐུགས་དམ་གྱི་དབང་གིས་རྒྱུད་བསྐུལ་ནས་ཐོགས་པ་མེད་པ་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛཿ
རོལ་མོ་དབྱངས་དང་བཅས་ནས༔ ཧཱུྃ་བྷྱོཿ སྔོན་གྱི་བསྐལ་པའི་དང་པོ་ལ༔ འོག་མིན་ཆོས་དབྱིངས་ཕོ་བྲང་དུ༔ མཁའ་འགྲོ་སྡེ་ལྔ་ཞེས་སུ་གྲགས༔ བདེ་གཤེགས་རྒྱལ་བས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔ ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་བར་བསྐལ་གཉིས་པ་ལ༔
གསང་ཆེན་མེ་རི་འབར་བ་རུ༔ རྡོ་རྗེ་ཕག་མོ་ཞེས་སུ་གྲགས༔ ལག་ན་རྡོ་རྗེས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔ ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་བར་བསྐལ་གསུམ་པ་ལ༔ ཨུ་ཙ་ལ་ཡི་དུར་ཁྲོད་དུ༔ མཁའ་འགྲོ་ཁྲོས་མ་ནག་མོར་གྲགས༔ ཡང་དག་རྡོ་རྗེས་དབང་བསྐུར་བཞིན༔
གནས་འདིར་སྤྱན་འདྲེན་གཤེགས་སུ་གསོལ༔ ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་བར་བསྐལ་བཞི་པ་རུ༔ རི་རབ་གླིང་བཞི་དབང་བསྒྱུར་བ༔ མུ་ལེ་མཐིང་གི་མཚོར་བརྟེན་བཅའ༔ མ་གཅིག་འདོད་ཁམས་དབང་ཕྱུག་ཞེས༔ རྡོ་རྗེ་གཞོན་ནུས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔ ཉི་ཟླ་བམ་རོའི་གདན་ལ་བཞུགས༔
དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་ཐ་ཚིག་ལྔ་པ་ལ༔ རྒྱ་གར་རྡོ་རྗེ་གདན་དྲུང་དུ༔ ལྷ་མོ་རྡོ་རྗེ་གཤོག་རྒོད་དྲག༔ རྡོ་རྗེ་ཁྲོ་བོས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔ ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་ཐ་ཚིག་དྲུག་པ་རུ༔ བལ་ཡུལ་ཡང་ལེ་ཤོད་ཀྱི་གནས༔
མ་མོ་ཨེ་ཀ་ཛཱ་ཊིར་གྲགས༔ རྡོ་རྗེ་དྲག་པོས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔ ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་ཐ་ཚིག་བདུན་པ་ལ༔ བོད་ཡུལ་གཞོ་སྟོད་ཏི་སྒྲོ་རུ༔ དབྱིངས་ཕྱུག་ཆོས་ཀྱི་སྒྲོལ་མར་གྲགས༔ ཐོད་ཕྲེང་རྩལ་གྱིས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔
ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ དེ་འོག་ཐ་ཚིག་བརྒྱད་པ་རུ༔ མཆིམས་ཕུ་དཔལ་གྱི་བསམ་ཡས་སུ༔ གནུབས་སྟོན་སངས་རྒྱས་ཡེ་ཤེས་ལ༔ མཁའ་འགྲོའི་གསང་རྒྱ་གཏད་ནས་ཀྱང་༔ གཏེར་གྱི་སྲུང་མ་གཉེར་བསྐོས་ཚེ༔ རྡོ་རྗེ་གཡུ་སྒྲོན་མ་རུ་གྲགས༔ པདྨ་འབྱུང་གནས་དབང་བསྐུར་བཞིན༔ གནས་འདིར་སྤྱན་འདྲེན་གཤེགས་སུ་གསོལ༔
ཉི་ཟླ་བམ་རོའི་གདན་ལ་བཞུགས༔ དབྱིངས་ཕྱུག་དཔལ་འབར་བདག་གིས་བསྟོད༔ ད་ལྟ་སྒྲུབ་པའི་རིག་འཛིན་གྱིས༔ དུར་ཁྲོད་གནས་འདིར་སྤྱན་འདྲེན་ན༔ ཐོད་མཁར་འབར་བའི་དབུས་ཉིད་དུ༔ ཉི་ཟླ་བམ་རོའི་གདན་ལ་བཞུགས༔ རྟག་ཏུ་དམ་ཚིག་བསྲེ་བའི་ཕྱིར༔ དབྱེར་མེད་བདག་གིས་ཕྱག་བགྱིད་དོ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ
པདྨ་སཱུརྻ་ཙནྡྲ་ཏི་ར་བཾ༔ ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔ དབྱིངས་ཕྱུག་ལྷ་མོ་འཁོར་དང་བཅས་པ་ལ༔ འདོད་ཡོན་ཕྱི་ཡི་མཆོད་པ་འབུལ་བ་ནི༔ དབང་པོ་རྣམ་ལྔའི་མེ་ཏོག་རི་ལྟར་སྤུངས༔ ཤ་ཆེན་ཚིལ་ཆེན་ངད་ལྡན་དུད་སྤྲིན་འཁྲིགས༔ ལྷ་བ་ཞག་དང་རྐང་མར་སྒྲོན་མེ་སྦར༔
དམར་ཆེན་རླབས་སུ་གཡོ་བའི་དྲི་ཆབ་གཏམས༔ བཅུད་ལྡན་བ་ལིཾ་དགྱེས་པའི་ཞལ་ཟས་བཀྲམ༔ རྐང་གླིང་ཐོད་རྔ་སྒྲ་སྙན་འབྲུག་ལྟར་སྒྲོགས༔ སྣ་ཚོགས་ཕྱི་ཡི་མཆོད་པ་བཀྲམ་པ་འདི༔ དབྱིངས་ཕྱུག་ཆོས་ཀྱི་སྒྲོལ་མ་གཙོ་དང་འཁོར༔ དཔལ་ལྡན་ལྷ་མོ་འཁོར་དང་བཅས་ལ་འབུལ༔ ཧཱུྃ༔ མ་གཅིག་ལས་ཀྱི་མཁའ་འགྲོའི་ཐུགས་དམ་བསྐང་༔ རྡོ་རྗེ་རིགས་ཀྱི་མཁའ་འགྲོའི་ཐུགས་དམ་བསྐང་༔ རིན་ཆེན་རིགས་ཀྱི་མཁའ་འགྲོའི་ཐུགས་དམ་བསྐང་༔
པདྨ་རིགས་ཀྱི་མཁའ་འགྲོའི་ཐུགས་དམ་བསྐང་༔ ལས་ཀྱི་རིགས་ཀྱི་མཁའ་འགྲོའི་ཐུགས་དམ་བསྐང་༔ དབྱིངས་ཕྱུག་ཆོས་ཀྱི་སྒྲོལ་མའི་ཐུགས་དམ་བསྐང་༔ དྲག་མོ་འདོད་ཁམས་གཙོ་མོའི་ཐུགས་དམ་བསྐང་༔ ལྷ་མོ་གཙུག་ན་ནོར་བུའི་ཐུགས་དམ་བསྐང་༔ ཡིད་བཞིན་དབང་གི་ལྷ་མོའི་ཐུགས་དམ་བསྐང་༔ དབང་སྡུད་སྲིད་པའི་ལྷ་མོའི་ཐུགས་དམ་བསྐང་༔ ཕོ་ཉ་ཤན་པ་མ་གསུམ་ཐུགས་དམ་བསྐང་༔ ཐུགས་དམ་བསྐངས་ཤིང་བར་ཆད་སེལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཱུ་ཛ་སུ་ར་ཧཱུྃ༔ ཧཱུྃ༔ བྷནྡྷའི་སྣོད་དུ་བདུད་རྩི་མཚོ་ལྟར་འཁྱིལ༔ བྷ་ལིང་རྒྱན་གྱི་གཏོར་མ་དབྱིངས་སུ་སྙོགས༔ རཀྟའི་རྦ་རླབས་ལྦུ་བ་ཕྱར་མ་ཕྱུར༔ བསྒྲལ་ཞིང་གཏུབ་པའི་དབང་པོ་རི་ལྟར་སྤུངས༔ ཛ་གད་སྨན་ཕུད་བཅུད་གཡོ་གྱ་མ་གྱུ༔ རོ་བརྒྱའི་བཅུད་ཆགས་ཚོགས་ཀྱི་ཡོ་བྱད་བཀྲམ༔ ཤིང་འབྲས་འབྲུ་བཅུད་འབྲས་རྒུན་བསྟར་བའི་རོ༔
རྗེས་སུ་ཆགས་པའི་དྲི་དང་དགྱེས་པའི་ཕུད༔ སྤྱན་གཟིགས་ལང་ཚོ་རྣམ་པར་སྤྱོད་པའི་ཡུལ༔ སྤྱོད་ལྡན་མཁའ་ལ་འཁྲིགས་པའི་སྤྲིན་ཕུང་ལ༔ འཁུ་བའི་རྣམ་པར་རང་རང་རྟེན་པའི་རྫས༔ རྟ་བདུན་དབང་པོའི་ལང་ཚོ་ལྟར་འབར་བའི༔ དྲི་མེད་ཆུ་ཤེལ་མཛེས་པའི་ཨ་དརྴ༔ མཁྲེགས་མེད་རབ་མཛེས་སྦ་ལྕག་མཉེན་ཞིང་ལྡེམ༔ འགུགས་པའི་འདེབས་ཟོར་འབེབས་པའི་མདའ་མོ་ལ༔ ཚོན་ལྡན་རྣམ་པར་བཀྲ་བའི་པཉྩ་ལི༔ ཡིད་ལ་རྟག་ཏུ་ཆགས་པའི་བླ་འཁོར་བསྐྲུན༔
དྲི་ཟའི་དབྱངས་ལེན་པིང་ཀའི་རྒྱལ་མཚན་བསྒྲེངས༔ ཤུགས་ལྡན་རླུང་གི་འདབ་ཅན་མིག་སྨན་ཚོགས༔ དལ་འགྲོས་སྤུ་ཡིས་མཛེས་པའི་ཁྱུ་མོའི་ཁྱུ༔ ཕྱི་མོ་ཟླ་བ་མ་མའི་གདོང་རྭ་ཅན༔ མགྲིན་བཟང་ཆུ་འཛིན་མདངས་ལྡན་སྒྲ་དཔངས་མཐོ༔ ནཱི་ལཾ་ཨིནྡྲ་རྙིལ་བའི་ཕྲེང་ཕྲེང་པོ༔ གདེངས་ཅན་བདག་པོའི་བང་མཛོད་འཕྱ་བའི་དཔྱིད༔ རྟག་མྱོས་ལྷ་ལྟར་འབད་མེད་ཅི་བཞིན་ཏུ༔ འགོག་མེད་ནཱ་དའི་དབང་མོ་གཙོ་དང་འཁོར༔ དུས་འཛིན་མཛའ་མོར་བཏུད་དེ་དགའ་མར་འབུལ༔
ཧཱུྃ༔ མ་གཅིག་ལས་ཀྱི་མཁའ་འགྲོའི་ཐུགས་དམ་བསྐང་༔ རྡོ་རྗེ་རིགས་ཀྱི་མཁའ་འགྲོའི་ཐུགས་དམ་བསྐང་༔ རིན་ཆེན་རིགས་ཀྱི་མཁའ་འགྲོའི་ཐུགས་དམ་བསྐང་༔ པདྨ་རིགས་ཀྱི་མཁའ་འགྲོའི་ཐུགས་དམ་བསྐང་༔ ལས་ཀྱི་རིགས་ཀྱི་མཁའ་འགྲོའི་ཐུགས་དམ་བསྐང་༔ དབྱིངས་ཕྱུག་ཆོས་ཀྱི་སྒྲོལ་མའི་ཐུགས་དམ་བསྐང་༔ དྲག་མོ་འདོད་ཁམས་གཙོ་མོའི་ཐུགས་དམ་བསྐང་༔ ལྷ་མོ་གཙུག་ན་ནོར་བུའི་ཐུགས་དམ་བསྐང་༔ ཡིད་བཞིན་དབང་གི་ལྷ་མོའི་ཐུགས་དམ་བསྐང་༔
དབང་སྡུད་སྲིད་པའི་ལྷ་མོའི་ཐུགས་དམ་བསྐང་༔ ཕོ་ཉ་ཤན་པ་མ་གསུམ་ཐུགས་དམ་བསྐང་༔ ཐུགས་དམ་བསྐངས་ཤིང་བར་ཆད་སེལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་རུ་ཏྲ་མ་ར་ཎི་ཤ་མ་ནི་མ་ཧཱ་མཾ་ས་ཙིཏྟ་གོ་རོ་ཙ་ན་ཀིཾ་ནི་རི་ཏི་བྷ་སུ་ཏ་ཁ་ཁ་ཁཱ་ཧི་ཁཱ་ཧི༔ ཨོྃ་སརྦ་པཱུ་ཛ་སུ་ར་ཧཱུྃ༔ ཞེས་པས་མཆོད་པ་ཕུལ་ཞིང་བསྟོད་པའི་ཕྲིན་ལས་བགྱིས་པ་ནི༔ ཐུགས་ཉིད་ཡེ་ཤེས་ཀློང་ནས་མ་གཡོས་པར་དྲག་མོའི་ཆ་ཙམ་འཛིན་པའི་གཟི་བརྗིད་བསྐྱེད་པ་ནི༔ ཧཱུྃ༔ དབྱིངས་ལས་མ་གཡོས་ཡེ་ཤེས་ངང་༔
དབང་ཕྱུག་བདུན་ལྡན་གཙོ་མོའི་གཙོ༔ ཆོས་ཉིད་ཆོས་ཅན་རྙོག་བྲལ་བའི༔ སྒྲོལ་བའི་ཉོན་མོངས་ཞི་བ་མོ༔ མ་ཁྱོད་རྟག་ཏུ་བདག་གིས་བསྟོད༔ བདུད་སྡེ་མཐར་བྱེད་མཉེས་མཉེས་མོ༔ མཉེས་ཤིང་གཏུམ་མོས་སྲིད་པ་གཡོ༔ ཞི་རྒྱས་དབང་དྲག་ཕྲིན་ལས་བཞི༔ ལས་མཁན་ཕོ་ཉ་མོ་ལ་བསྟོད༔ དུང་དུང་གདུང་ཞིང་སྒྲུབ་པ་ལ༔ མཆོག་དང་ཐུན་མོང་མ་གཡེལ་པར༔
མཆོག་གི་དངོས་གྲུབ་མཆོག་སྩོལ་མཛོད༔ ཅེས་མ་གཅིག་འདོད་ཁམས་གཙོ་མོ་འཇིག་རྟེན་ལྟར་སྒྲུབ་པའོ།། །། ༈ དཔལ་ལྡན་ཞིང་སྐྱོང་ལེགས་ལྡན་རྔམ་ཀློང་ལས༔ སྒྲུབ་པའི་ཕྲིན་ལས་ཁྲག་འཐུང་རབ་འབར་ནག་པོ་བཞུགས་སོ༔ ཨོྃ་ཨཱཿཧཱུྃ༔ ལན་གསུམ་གྱིས་སྦྱངས༔ སྨན་རཀ་གིས་བྲན་ནོ༔ ཧོཿ གཙང་ཞིང་གཙང་མར་སྦྱར་བའི་དགྲ་བགེགས་ཀྱི་ཤ་ཁྲག་མཆོད་སྦྱིན་གྱི་གཏོར་མ་རྒྱན་དམ་པ་དང་ལྡན་པ༔ དྲི་དམ་པ་དང་ལྡན་པ༔
རོ་དམ་པ་དང་ལྡན་པ༔ བཅུད་ཀུན་འདུས་ལ་ཕུན་སུམ་ཚོགས་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི༔ སངས་རྒྱས་ཀྱི་བསྟན་སྲུང་༔ རྣལ་འབྱོར་གྱི་དགྲ་ལྷ༔ རིག་འཛིན་གྱི་རྒྱལ་པོ༔ གསང་སྔགས་ཀྱི་བསྟན་པ་རིན་པོ་ཆེ་བྱ་ར་མེལ་ཚེ་མཁན༔ ལེགས་ཉེས་ཀྱི་སྟངས་འཛིན་ཅིང་དམ་ཚིག་ཉམས་པ་ཐམས་ཅད་ཚར་གཅོད་པའི་ལས་བྱེད་པ༔ བསམ་སྦྱོར་ལོག་པར་འཆང་བའི་དགྲ་བགེགས་ཀྱི་སྲོག་གཅོད༔ མནའ་ཐོ་ཆད་ལ་མི་བརྩི་བའི་གཤེད་མ༔ གཙུག་ལག་ཁང་གི་དཀོར་བདག༔
ནག་པོ་སྟོང་གི་རྒྱལ་པོ༔ མ་མོ་འབུམ་གྱི་གཙོ་མོ༔ ཤ་ཟ་བྱེ་བའི་ལས་བྱེད༔ གཙུག་ལག་ཁང་གི་ཆོས་འཁོར་གཉན་པོ༔ འདི་ཉིད་སྐྱོང་བའི་སྲུང་མ་ཆེན་པོ༔ ཡབ་ཁྱབ་བདག་ཁྲག་འཐུང་ཧེ་རུ་ཀ་ཆེན་པོ༔ ཡུམ་མ་གཅིག་རྡོ་རྗེ་རིགས་ཀྱི་རྣལ་འབྱོར་མ༔ སྲས་ལེགས་ལྡན་འབར་བ་གཞོན་ནུ་སེངྒེའི་གདོང་པ་ཅན༔ ཁྱད་པར་ཡེ་ཤེས་དང་ལས་ལ་ཆས་པའི་ཚེ༔ མ་ལ་ཡ་བམ་རིའི་མདུན་དུ་རྒྱལ་བའི་དབང་པོ་དགེ་སློང་ཀུན་དགའ་གཞོན་ནུ་ཆེན་པོ༔
ཡུམ་མཆོག་མཁའ་འགྲོ་ཀུན་འདུས་མ༔ སྲས་མཆོག་ཐོག་རྒོད་རྡོ་རྗེ༔ སྲས་མོ་གླིང་བཞི་དབང་སྒྱུར༔ ཨེ་ཀ་ཛཱ་ཊི་མ་ལ་སོགས་ཏེ༔ སྔོན་ནས་རྒྱལ་བའི་དམ་ཚིག་ལ་གནས་པ་ཆེན་པོ༔ སྐུ་ཡི་མཚན་མཆོག་ཀུན་དགའ་གཞོན་ནུ༔ གསུང་གི་མཚན་མཆོག་གྷ་ཡ་དྷ་ར༔ ཐུགས་ཀྱི་མཚན་མཆོག་ལེགས་ལྡན་ནག་པོ༔ ཡོན་ཏན་གྱི་མཚན་མཆོག་དུར་བདག་དཔལ་འབར༔ ཕྲིན་ལས་ཀྱི་མཚན་མཆོག་བདུད་མགོན་སེང་གདོང་ཆེན་པོ་ཧེ་རུ་ཀ༔
གནས་དང་ཡུལ་གྱི་བདག་པོ་ཆོས་སྐྱོང་དྲག་རྩལ་ཅན་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔ དགྱེས་པར་བཞེས་སུ་གསོལ་ལོ༔ ཧོཿ ཡུམ་མཆོག་ཡེ་ཤེས་ཀྱི་མཁའ་འགྲོ་མ་ལས་ལ་གྲུབ་པའི་ཆ་ལུགས་ཅན༔ མ་གཅིག་འདོད་ཁམས་དབང་ཕྱུག་མ་སེངྒེའི་གདོང་ཅན་དྲི་ཟའི་སྲས་མོ་མགྲིན་བཟང་དབྱངས་ཅན་མ༔ བདུད་ཀྱི་སྲས་མོ་རེ་མ་ཏི༔ སྲིན་པོའི་སྲས་མོ་ཁྲི་སྡེ་མ༔ ལྷ་ཡི་སྲས་མོ་ཨུ་མ་དྷེ་ཝ༔ གནོད་སྦྱིན་གྱི་སྲས་མོ་ཀུ་རུ་ཀུལླེ༔ ཀླུ་ཡི་སྲས་མོ་དུང་སྐྱོང་མ༔
བཙན་གྱི་སྲས་མོ་ཁྲག་རལ་མ༔ གཤིན་རྗེའི་སྲས་མོ་དམག་རྒྱལ་མ༔ མ་ཧཱ་དེ་ཝའི་སྲས་མོ་སྲིད་རྒྱལ་མ༔ རྒྱལ་པོའི་སྲས་མོ་གཟི་ལེགས་ནོར་སྐྱོང་མ༔ གཟའ་ཡི་སྲས་མོ་ཧ་ཤང་སྦལ་མགོ་མ༔ དམ་ཅན་གྱི་སྲས་མོ་རབ་བརྟན་གསེར་མིག་མ༔ དམུ་རྗེ་དགྲ་ལྷའི་སྲས་མོ་རྡོ་རྗེ་གཡུ་སྒྲོན་མ༔ ལས་ཀྱི་མ་མོའི་སྲས་མོ་སྔགས་སྲུང་སྤྱང་ཞོན་མ༔ འཇིག་རྟེན་སྲིད་པ་གྲུབ་ནས་བསྟན་པ་སྲུང་བའི་སྲས་མོ་ཨ་ཕྱི་ཆོས་ཀྱི་སྒྲོན་མ་ཇོ་མོ་བཀྲ་ཤིས་ཚེ་རིང་མ་སྟེ༔ ཡེ་ཤེས་དང་ལས་ལ་གྲུབ་པའི་ངོ་བོ་གཅིག་པའི་གཙོ་མོ་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔
དགྱེས་པར་བཞེས་སུ་གསོལ་ལོ༔ ཧོཿ ཡབ་ཡུམ་ལས་བྱེད་ཀྱི་སྤྲུལ་པ་སྲོག་བདག་བམ་རོ་དམར་ནག་སྤྲེའུ་གདོང་པ་ཅན་གཉིས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔ དགྱེས་པར་བཞེས་སུ་གསོལ་ལོ༔ ཧོཿ ཁྱད་པར་དུ་བཀའ་སྡོད་དྲེགས་པ་ལས་ལ་ཆས་ཤིང་རྫུ་འཕྲུལ་དང་ལྡན་པ་ཤན་པ་སྤུ་གྲི་ཐོགས་པའི་སྡེ་ཚོགས་མཚན་ནས་སྨོས་ཤིང་མཆོད་སྦྱིན་འབུལ་བ་ནི༔ ཧོཿ སྐུ་ཡི་སྤྲུལ་པ་ལྷ་བཙན་རྡོ་རྗེ་འབར་བ་ཆེན་པོ༔ གསུང་གི་སྤྲུལ་པ་སྲོག་བདག་བཙན་གྱི་སྡེ་དཔོན་གནོད་སྦྱིན་བསྭེ་ཡི་ཁྲབ་ཅན༔ ཐུགས་ཀྱི་སྤྲུལ་པ་སྔགས་སྲུང་ཨེ་ཀ་ཛཱ་ཊི་རལ་གཅིག་མ༔
ཡོན་ཏན་གྱི་སྤྲུལ་པ་ཀླུ་ཡི་དགེ་བསྙེན་ནཱ་ག་རཀྴ༔ ཕྲིན་ལས་ཀྱི་སྤྲུལ་པ་བདུད་རྗེ་མགོན་པོ་བཀྲག་མེད༔ གཉིས་མེད་ཀྱི་སྤྲུལ་པ་ཀི་ཀང་གཟའ་རྒོད་ཆེན་པོ་རཱ་ཧུ་ལ༔ དམག་དཔོན་དགྲ་འདུལ་དུ་སྤྲུལ་པ་དགྲ་ལྷ་བདག་སྐྱོབ་ཆེ་བཙན༔ གཙུག་ལག་དཀོར་སྐྱོང་དུ་སྤྲུལ་པ་དམ་ཅན་རྡོ་རྗེ་ལེགས་པ་སྟེ༔ སྐུ་གསུང་ཐུགས་ཀྱི་སྤྲུལ་པའི་ལས་བྱེད་ཆེན་པོ་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ལོ༔ དགྱེས་པར་བཞེས་སུ་གསོལ་ལོ༔ གཞན་ཡང་ནག་པོ་སྟོང་ཤ་ཟ་འབུམ༔ མ་མོ་བྱེ་བ༔ གནོད་སྦྱིན་ཁྲི༔
ཤ་ཟ་ས་ཡ་ལ་སོགས་པ་སྤྲུལ་པ་ཡང་སྤྲུལ་གྱི་དམག་ཚོགས་ཁྱེད་རྣམས་ལ་ཤ་ཁྲག་དམར་གྱི་གཏོར་མ་འདི་འབུལ་ཞིང་བསྔོའོ༔ དགྱེས་པར་བཞེས་སུ་གསོལ༔ སངས་རྒྱས་ཀྱི་བསྟན་པ་སྲུངས༔ དཀོན་མཆོག་གི་དབུ་འཕང་བསྟོད༔ དགེ་འདུན་གྱི་སྡེ་སྐྱོངས༔ གསང་སྔགས་རྡོ་རྗེ་ཐེག་པ་མཆོག་གི་བསྟན་པ་རིན་པོ་ཆེ་མི་ནུབ་པའི་རྒྱལ་མཚན་ཚུགས༔ ཁྱད་པར་དུ་ཡང་རྒྱལ་དབང་པདྨ་ཀཱ་རའི་གདུང་གསོབ་འཛིན་པ་སྐྱེས་ཆེན་བསྟན་པའི་མངའ་བདག་ཡང་ཟབ་གཏེར་གྱི་བཀའ་བབ་དམ་པ་ཡོངས་འཛིན་མཆོག་གི་སྤྲུལ་སྐུ་རྣམས་ཀྱི་ཆོས་གྲྭ་ཆེན་པོ་མཚོན་པའི་མཁན་ཆེན་ལོ་ཙཱ་སྔགས་ཀྱི་དབང་ཕྱུག་ཉི་འོད་གསལ་བ་ཁུ་དབོན་རྣམས་དང་༔ སྔ་འགྱུར་རྒྱལ་བསྟན་འཛིན་པ་པདྨ་གཏེར་བདག་གླིང་པ་གང་དེའི་ཡབ་སྲས་ཀྱི་རིང་ལུགས་སོ་མར་གནས་ཤིང་༔ གོང་དུ་རྒྱས་པའི་དགེ་འདུན་འདུས་སྡེ་དང་བཅས་པ་རྣམས་བསྲུང་ཞིང་སྐྱབས་ཏེ་སྡེ་སྣོད་ལུང་རིགས་རྒྱུད་སྡེ་ཆེན་པོ་བཞི་ཐོས་བསམ་དང་སྒོམ་སྒྲུབ༔ བསླབ་པ་དང་རྒྱུ་འབྲས་དྲང་པོར་གནས་པའི་ཉམས་ལེན་དང་༔
འཁོར་གསུམ་ཡོངས་སུ་དག་པའི་བྱ་བ་རྣམས་མཐར་ཕྱིན་ཏེ༔ བདག་ཅག་རིག་འཛིན་སྒྲུབ་པ་པོའི་འགལ་རྐྱེན་གྱི་བར་ཆད་སོལ༔ མཐུན་རྐྱེན་བསམ་པ་ཅི་སྨོས་པ་ཐམས་ཅད་ཡིད་བཞིན་དུ་འགྲུབ་པར་མཛོད་ཅིག༔ ཕཻཾ་ཕཻཾ་ཕཻཾ༔ ཧཱུྃ་ཧཱུྃ་ཧཱུྃ༔ ཛ་ཛ་ཛཿ ཛཿཧཱུྃ་བཾ་ཧོཿ སྐབས་འདིར་རྩ་སྔགས་དང་སྦྲགས་ནས་གཏོར་མ་ལེགས་པར་བསྔོ༔ ཧཱུྃ༔ ཆོས་དབྱིངས་དྲག་པོ་ཨེ་ཡི་ཀློང་༔
འབར་བའི་མེ་ཆེན་འཁྲིགས་པ་ཡི༔ དབུས་བཞུགས་ནག་པོ་སེངྒེའི་གདོང་༔ དཔའ་བོ་གནོད་སྦྱིན་ཁྲག་འཐུང་པ༔ བླ་མེད་སྔགས་སྐྱོང་འཁོར་དང་བཅས༔ དམ་ཅན་རྒྱ་མཚོ་མཆོད་པའི་རྫས༔ དབང་པོ་ལྔ་དང་སྨན་རཀ་གཏོར༔ སྤྱན་གཟིགས་སྣ་ཚོགས་སྦྲེང་བ་འདིས༔ ནག་པོ་ཆེན་པོའི་ཐུགས་དམ་བསྐང་༔ ལེགས་ལྡན་དཔལ་འབར་ཐུགས་དམ་བསྐང་༔ དུར་ཁྲོད་བདག་པོའི་ཐུགས་དམ་བསྐང་༔
ཀུན་དགའ་གཞོན་ནུའི་ཐུགས་དམ་བསྐང་༔ རྔམ་ཆེན་འཛིན་པའི་ཐུགས་དམ་བསྐང་༔ ནག་པོ་དགྲ་འདུལ་ཐུགས་དམ་བསྐང་༔ བདུད་མགོན་སེང་གདོང་ཐུགས་དམ་བསྐང་༔ ཡུམ་ཆེན་སེང་གདོང་ཐུགས་དམ་བསྐང་༔ སྤྲེལ་གདོང་བམ་གཉིས་ཐུགས་དམ་བསྐང་༔ ལྷ་བཙན་འབར་བའི་ཐུགས་དམ་བསྐང་༔ གནོད་སྦྱིན་བཙན་རྒོད་ཐུགས་དམ་བསྐང་༔ མ་མོ་རལ་གཅིག་ཐུགས་དམ་བསྐང་༔ ཀླུ་ཡི་དགེ་བསྙེན་ཐུགས་དམ་བསྐང་༔
བདུད་མགོན་ནག་པོའི་ཐུགས་དམ་བསྐང་༔ གཟའ་ཆེན་ལྗང་སྔོན་ཐུགས་དམ་བསྐང་༔ བདག་སྐྱོབ་ཡུལ་ལྷའི་ཐུགས་དམ་བསྐང་༔ དམ་ཅན་རྡོར་ལེགས་ཐུགས་དམ་བསྐང་༔ ནག་པོ་སྟོང་གི་ཐུགས་དམ་བསྐང་༔ ཤ་ཟ་འབུམ་གྱི་ཐུགས་དམ་བསྐང་༔ མ་མོ་བྱེ་བའི་ཐུགས་དམ་བསྐང་༔ སྲོག་གཅོད་ཉི་ཁྲིའི་ཐུགས་དམ་བསྐང་༔ སྤྲུལ་པ་སྣ་ཚོགས་ཐུགས་དམ་བསྐང་༔ དམ་ཅན་རྒྱ་མཚོ་འཁོར་བཅས་ཀྱི༔
ཐུགས་དམ་གཉན་པོ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩོལ༔ མ་རིག་སྡིག་སྒྲིབ་མཐོལ་ལོ་བཤགས༔ སྒྲུབ་པའི་རིག་འཛིན་བདག་ཅག་ལ༔ ལུས་ངག་ཡིད་གསུམ་སྲུང་ཞིང་སྐྱོབས༔ བྱང་ཆུབ་སྙིང་པོ་རང་བཞིན་སྤེལ༔ ཤེས་རབ་ཆེན་པོའི་མཚོན་ཆ་ཡིས༔ དགྲ་བགེགས་འབྱུང་པོ་མཐར་ཞིང་ཆོམས༔ བཀྲ་ཤིས་བདེ་ཆེན་བརྟན་པར་མཛོད༔ ཧཱུྃ་ཧཱུྃ་ཧཱུྃ༔
མེ་ལྟར་འབར་བའི་ཀློང་དཀྱིལ་ནས༔ བསྐུལ་ཞིང་བཞེངས་པའི་དབང་ཕྱུག་ཆེ༔ མ་ཧཱ་ཀཱ་ལ་སེངྒེའི་གདོང་༔ དམ་ཅན་རྒྱ་མཚོ་འཁོར་བཅས་རྣམས༔ མཉེས་ཕྱིར་ཐུགས་དམ་བསྐང་བའི་རྫས༔ དབང་པོ་ལྔ་ཡི་མེ་ཏོག་དང་༔ ཤ་ཆེན་བསྲེགས་པའི་དྲི་གསུར་སྤོས༔ རྐང་དམར་ཞག་གི་སྒྲོན་མེས་གཏམས༔ མཁྲིས་པའི་དྲི་ཆབ་གསེར་འོད་འཁྱིལ༔ འབྲུ་ནག་དཔལ་བཤོས་རོ་བཅུད་ལྡན༔
རྐང་གླིང་ཐོད་རྔ་འབྲུག་ལྟར་སྒྲོགས༔ དགྱེས་པའི་ཕྱི་མཆོད་སྣ་ཚོགས་འདིས༔ དཔལ་འབར་ཞིང་སྐྱོང་ཐུགས་དམ་བསྐང་༔ ཡུམ་ཆེན་སེང་གདོང་ཐུགས་དམ་བསྐང་༔ བམ་རོ་ཕོ་མོའི་ཐུགས་དམ་བསྐང་༔ དམ་ཅན་སྡེ་བརྒྱད་ཐུགས་དམ་བསྐང་༔ སྤྲུལ་པ་ཡང་སྤྲུལ་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ དགྲ་བགེགས་རུ་ཏྲ་བསྒྲལ་བ་ཡི༔
སྣོད་བཟང་བྷནྡྷ་ལྕང་ལོ་རུ༔ སྨན་མཆོད་སྣ་ཚོགས་སྦྲེངས་སེ་སྦྲེང་༔ ཤ་ལྔ་བདུད་རྩི་མེ་རེ་རེ༔ རྫས་ཆེན་ངད་པ་ཆི་ལི་ལི༔ རཀྟའི་རྦ་རླབས་ཕྱ་ར་ར༔ ཞག་གཡོས་ཀྱུ་མོ་ལིངས་སེ་ལིང་༔ དབྱིངས་བསྙེགས་དཔལ་བཤོས་ཙེ་རེ་རེ༔ ཁྲག་མདོག་ཟངས་འོད་ཏ་ལ་ལ༔ རྒྱན་དང་རྩང་ཕུར་ཧྲེངས་སེ་ཧྲེང་༔ ལིངྒའི་རྒྱལ་མཚན་ཉི་ལི་ལི༔
གདུགས་དང་དར་ནག་པུ་རུ་རུ༔ དར་མདུང་རུ་མཚོན་ལྷབས་སེ་ལྷབ༔ གཟུགས་འགྲོས་སྣ་ཚོགས་ཚུབས་སེ་ཚུབ༔ མཐུན་པའི་དམ་རྫས་མཉེས་མཆོད་འདིས༔ དཔལ་འབར་ཞིང་སྐྱོང་ཐུགས་དམ་བསྐང་༔ ཡུམ་མཆོག་སེང་གདོང་ཐུགས་དམ་བསྐང་༔ བམ་རོ་ཕོ་མོའི་ཐུགས་དམ་བསྐང་༔ དམ་ཅན་སྡེ་བརྒྱད་ཐུགས་དམ་བསྐང་༔ སྤྲུལ་པ་ཡང་སྤྲུལ་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔
ཧཱུྃ༔ སྟོང་གསུམ་འཇིག་རྟེན་སྲིད་པའི་སྣོད༔ ཡེ་ནས་ཡེ་སྟོང་བརྩེགས་པའི་ནང་༔ བསྡུས་བྱ་སྲིད་པའི་འབྱུང་ལྔ་བཅུད༔ གདོད་ནས་དག་པའི་ཚོགས་མཆོད་དག༔ རྒྱ་ཆེན་ལྷུན་པོ་རང་བཞིན་ཉིད༔ ཀུན་ཚང་ལྷུན་གྲུབ་རྫས་ཆེན་པོ༔ རྒྱན་མཛེས་སྣང་གསལ་སྒྲོན་མེས་སྤྲས༔ རྒྱུ་སྐར་རྒྱ་མཚོའི་ཐིགས་ཀྱང་གདབ༔ དབང་པོའི་གཞུགས་བཟང་ཟེར་ཀྱང་འཕྲོ༔
རྨད་བྱུང་རོ་བརྒྱའི་བཅུད་ལྡན་པ༔ དུག་ལྔ་རྣམ་དག་ཡེ་ཤེས་རྫས༔ དཀར་མངར་སྐྱུར་དང་ཁ་བའི་རོ༔ ཤ་ཆེན་རྫས་སོགས་གཙང་རྨེའི་རིགས༔ ཏིང་འཛིན་རླབས་ཀྱིས་བཅུད་བསྡུས་ལ༔ ཚོགས་མཆོད་སྨན་རཀ་མདངས་དང་ལྡན༔ ཤ་སྣ་སྙིང་སྣ་བསམ་མི་ཁྱབ༔ འཆི་མེད་བདུད་རྩི་མེ་རེ་རེ༔ ཁྱད་པར་རྟེན་ཅིང་གནས་པའི་རྫས༔ བླ་འཁོར་སྲོག་ཡིག་བྲིས་པའི་སྐུ༔
བློས་བླངས་འདྲ་འབག་འབུར་གཟུགས་སོགས༔ མེ་ལོང་རིན་ཆེན་སྣ་ལྔ་ཕྱར༔ གསང་མཆོད་མཉེས་པའི་དབྱངས་ཅན་རིགས༔ གཞན་ཡང་འཕན་དང་བླ་བྲེ་དང་༔ དུར་ཁྲོད་རྒྱན་ཆ་དུ་མའི་རིགས༔ གཅལ་དུ་བཀྲམ་དང་ཡོལ་བར་བྲེས༔ རྔ་ཐུག་རུ་མཚོན་སྣ་ཚོགས་གཟེངས༔ གོ་ཁྲབ་བརྗིད་ལྡན་འོད་འགེངས་གཟུགས༔ བཟློག་འཁོར་གཡབ་དར་དགྲ་ལ་ཕྱར༔ གིང་དང་ཀེང་རུས་གར་སྟབས་བསྒྱུར༔
བྱ་གཅན་ཤ་ཟ་འུ་རུ་རུ༔ བདུད་ཀྱི་ལིང་པ་དགྲ་ལ་སྙོགས༔ ཕ་རོལ་བླ་འགུགས་ཤ་ར་ར༔ སྙན་དང་མི་སྙན་ཆོ་ངེ་འབེབས༔ དམ་ཉམས་བསྒྲལ་སོགས་དགྱེས་པའི་རྫས༔ ཕྱི་ནང་གསང་བའི་བསྐང་རྫས་ཀྱིས༔ དཔལ་འབར་ཞིང་སྐྱོང་ཐུགས་དམ་བསྐང་༔ ཡུམ་ཆེན་སེང་གདོང་ཐུགས་དམ་བསྐང་༔ བམ་རོ་ཕོ་མོའི་ཐུགས་དམ་བསྐང་༔ དམ་ཅན་སྡེ་བརྒྱད་ཐུགས་དམ་བསྐང་༔
སྤྲུལ་པ་ཡང་སྤྲུལ་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ལས་བཞི་ཕྲིན་ལས་འགྲུབ་པར་མཛོད༔ ཧོཿ དགོངས་སུ་གསོལ་ལོ་དམ་ཅན་ཚོགས༔ བག་མེད་དབང་གྱུར་བདག་ཅག་གིས༔ བརྩོན་འགྲུས་གོ་ཆ་དོར་བ་དང་༔ གཡེང་བས་ལེ་ལོ་རྨོངས་ཤིང་འཁྲུལ༔ བསྙེན་སྒྲུབ་གཡེལ་ཞིང་དུས་མཆོད་ཆག༔ མཆོད་རྫས་འབྱོར་ཚོགས་ཡོ་བྱད་ཆུང་༔
ཕུད་ལྷག་འདྲེས་དང་ཚོད་ཡོད་ཀྱིས༔ བསྐང་དང་སྦྱོར་སྒྲོལ་གནད་དང་འགལ༔ གཞན་ཡང་བདག་བློ་རྨོངས་པ་ཡིས༔ དམ་འགལ་ཉམས་ཆག་ཅི་མཆིས་པ༔ མཐོལ་བཤགས་བཟོད་པར་གསོལ་བ་ཡིས༔ མི་སྒྲིབ་ཚངས་པ་སྩལ་དུ་གསོལ༔ ཨོྃ་བཛྲ་ས་ཏྭ་ས་མ་ཡཿ མ་ནུ་པ་ལ་ཡཿ བཛྲ་ས་ཏྭ?སོགས་ཡིག་བརྒྱ་བརྗོད། ཞིང་སྐྱོང་རུ་དར་དམག་བཟློག་ལས་ཁོལ་དུ་ཕྱུང་བའོ།། །།
༈ རྫོགས་ཆེན་དགོངས་པ་ཟང་ཐལ་གྱི་བཀའ་སྲུང་མཆོད་པའི་ཕྲིན་ལས་ཀྱི་རིམ་པ་བཞུགས་སོ༔ རྒྱལ་བ་རྡོ་རྗེ་འཆང་ལ་ཕྱག་འཚལ་ལོ༔ རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟང་ཐལ་གྱི་བཀའི་སྲུང་མ་མཆོད་པ་ནི༔ ཐོད་པའམ་དུང་ཕོར་དུ་གཏོར་མ་སྙིང་གི་གཟུགས་རྩེ་སུམ་ཟུར་དུ་ཡོད་པའམ༔ ཟུར་གསུམ་འགྱིང་ཅན་མཐེབ་སྐྱུས་བསྐོར་ཏེ། ཕུད་གཙང་མ་ཤ་མར་བདུད་རྩིས་བརྒྱན་ཏེ༔ ཨོཾ་ཨཱཿཧཱུྃ༔ ལན་གསུམ་བརྗོད་ལ༔ བདུད་རྩི་རོ་མཆོག་བརྒྱ་དང་ལྡན་པར་བསམ་ལ༔ ཨོཾ་ཨེ་ཀ་ཙ་ཏི་ཧཱུྃ་ཛ་ཛཿ
ཞེས་ཉེར་གཅིག་གིས་སྤྱན་དྲངས༔ ཧཱུྃ༔ སྔོན་ཚེ་འཁོར་འདས་ཐོག་མའི་དུས༔ ཀུན་ཏུ་བཟང་མོའི་ཐུགས་སྤྲུལ་མ༔ འདས་པའི་སངས་རྒྱས་ཀུན་གྱི་ཡུམ༔ རྫོགས་པ་ཆེན་པོ་ཟང་ཐལ་གྱི༔ བཀའ་ཡི་སྲུང་མར་རང་དམ་བཅས༔ དམ་ཚིག་ཅན་གྱི་གྲོགས་མཛད་མ༔ ཨེ་ཀ་ཙ་ཏི་རལ་གཅིག་མ༔ ཁམས་གསུམ་གཟིགས་པའི་སྤྱན་གཅིག་མ༔
སྨུག་ནག་ཞལ་གཅིག་ཕྱག་གཉིས་མ༔ ཕྱག་གཉིས་ཁ་ཊྭཱཾ་བྷནྡྷ་ཐོགས༔ གོས་སུ་སྤྲིན་དཀར་ཐུལ་པ་ལ༔ འཇའ་ཚོན་སྣ་ལྔའི་མཐའ་ཆག་ཅན༔ རྫོགས་པ་ཆེན་པོ་ཟང་ཐལ་གྱི༔ བསྟན་པ་སྲུངས་ཤིག་བཀའ་སྲུང་མ༔ སེམས་དང་རིག་པ་ཤན་འབྱེད་དུས༔ གོལ་ས་ཆོད་ཅིག་བསྟན་སྲུང་མ༔ རིག་པ་རང་བྱུང་ལྟ་བའི་ཚེ༔ བར་ཆད་སྲུངས་ཤིག་བཀའ་སྲུང་མ༔
མངོན་སུམ་ཡེ་ཤེས་མཐོང་བའི་ཚེ༔ བྱེ་བྲག་ཕྱེད་ཅིག་བཀའ་སྲུང་མ༔ ཀུན་བཟང་དགོངས་པ་ཟང་ཐལ་འདི༔ མ་གཡེལ་སྲུངས་ཤིག་བཀའ་སྲུང་མ༔ དམ་རྫས་གཏོར་མ་འདི་བཞེས་ལ༔ དམ་ལ་མ་འདའ་ཕྲིན་ལས་མཛོད༔ ཨོཾ་བཛྲ་ཏྲག་རཀྴ་ས་མུ་ཏྲ་བྷནྡྷ་ཧཱུྃ་ཕཊ྄ཿ ཨོཾ་ཨེ་ཀ་ཙ་ཏི་ཁ་ཁ་ཁཱ་ཧི་ཁཱ་ཧི༔ ཞེས་ནམ་མཁའི་མཐོངས་སུ་མཆོད་དོ༔ ས་མ་ཡ༔
བཀའ་སྲུང་ཆེན་མོ་ཨེ་ཀ་ཙ་ཏི་མཆོད་པའི་ཕྲིན་ལས་གྲུབ་བོ༔ ས་མ་ཡ༔ རྒྱ་རྒྱ་རྒྱ༔ བྲག་རི་དུག་སྦྲུལ་སྤྲུངས་འདྲའི་སྐེད་ནས༔ རིག་འཛིན་རྒོད་ཀྱི་ལྡེམ་འཕྲུ་ཅན་གྱིས་སྤྱན་དྲངས་པའོ༔ ༈ མ་མོ་ཨེ་ཀ་ཛཱ་ཊིའི་གཏོར་འབུལ་བཞུགས་སོ།། །། མ་མོ་ཨེ་ཀ་ཛཱ་ཊིའི་གཏོར་མ་ཙིཏྟ་ཟུར་བརྒྱད་ཀྱི་གཟུགས་ཡོད་པ་ལ་དམར་གྱིས་བརྒྱན་ཏེ་བཤམས་ལ། ཧཱུྃ་བྷྱོཿ བསྐལ་པ་མེ་འབར་ཁྲག་མཚོའི་ཀློང་༔ རྩུབ་འགྱུར་ཆོས་ཉིད་དཀྱིལ་འཁོར་ནས༔
ཀུན་བཟང་མ་གཅིག་འཁྲོས་པ་ལས༔ ཨེ་ཀ་ཛཱ་ཊི་དམར་ནག་གཟུགས༔ རལ་གཅིག་སྤྱན་གཅིག་ནུ་མ་གཅིག༔ རྐང་གཅིག་སྟོབས་ལྡན་འཛམ་གླིང་ཉུལ༔ ཕྱག་གཉིས་སྤུ་གྲི་དགྲ་སྙིང་རོལ༔ རལ་པ་སྤྲུགས་པས་དུག་ཆར་འབེབས༔ ཁྲག་ནད་དམར་ཡམས་དགྲ་ལ་གཏོང་༔ འཁོར་ནི་སྲོག་གཅོད་སྲིན་མོ་བཞི༔ ཤ་ཟ་ཁྲག་འཐུང་མ་མོས་བསྐོར༔ སྔགས་སྲུང་ཁྲོ་གཉེར་རལ་པ་བསིགས༔
གསང་སྔགས་བཀའ་ཡི་སྲུང་མ་ཆེ༔ དམར་གྱི་གཏོར་མ་འདི་བཞེས་ལ༔ སྔགས་སྲུང་ཁྲོ་མོ་དགྲ་ལ་བྷྱོ༔ དགྲ་བོ་བདུན་རྒྱུད་རྩད་ནས་ཆོད༔ ཤ་ཟ་ཁྲག་འཐུང་མཚན་མ་གཏོར༔ དམ་ཉམས་དགྲ་བོ་ལས་ངན་འདི༔ ཁྲག་སྐྱུག་ནད་ཀྱིས་སོད་ལ་ཤོག༔ གསང་སྔགས་གཉན་ལ་དགྲ་བྱུང་ན༔ ཉན་ཐོས་ཡིན་ཀྱང་མྱུར་དུ་སྒྲོལ༔ སྔོན་ཚེ་སློབ་དཔོན་བཀའ་སྩལ་པ༔
ཇི་ལྟར་ཁས་བླངས་དམ་ཚིག་བཞིན༔ དམ་ཚིག་བཀའ་ལས་མ་འདའ་བར༔ བཅོལ་བའི་ཕྲིན་ལས་འགྲུབ་པར་མཛོད༔ བྷྱོ་བྷྱོཿ མ་མོ་རཀྴ་ཨེ་ཀ་ཛཱ་ཊི་ཏྲིག་དགྲ་བོ་མཱ་ར་ཡ་བྷྱོ་བྷྱོ་ཁ་ཁ་ཁཱ་ཧི༔ ཞེས་གཏོར་མ་ཕྱོགས་གཙང་སར་ལམ་དགྲ་ཕྱོགས་སུ་བསྐྱལ༔ ས་མ་ཡ༔ རྒྱ་རྒྱ་རྒྱ༔ སྔགས་འཆང་ཀརྨ་ལས་འབྲེལ་རྩལ་གྱིས་གསེར་གླིང་ནས་གདན་དྲངས་པའོ།། །། ཐུགས་རྗེ་ཆེན་པོ་འཁོར་འདས་ཟིལ་གནོན་ལས༔
གཏེར་སྲུང་གཟའ་ཡི་སྒྲུབ་ཐབས་བཞུགས་སོ༔ གཏུམ་པོ་ཁྲོས་པའི་སྐུ་ལ་ཕྱག་འཚལ་ལོ༔ ཨེ་མ་བདག་འདྲ་པད་འབྱུང་གིས༔ སྙིང་ཐིག་སྲུང་མའི་སྒྲུབ་ཐབས་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དང་པོ་སྒྲུབ་པའི་རིམ་པ་ནི༔ དུར་ཁྲོད་ཕུང་ཤུལ་གང་རུང་ལ༔
དམར་ནག་ཆོས་འབྱུང་དལ་ཐིག་གདབ༔ དེ་དབུས་བྷནྡྷ་མཚན་ལྡན་ནང་༔ འབྲུ་ནག་དཔལ་གཏོར་སྨད་ཟླུམ་ལ༔ བྱ་རོག་མགོ་དང་མེ་རི་ཡིས༔ མཚན་པའི་རྒྱན་བཀྲ་ལེགས་པར་བཏབ༔ འཁོར་དུ་གཏོར་ཆུང་བརྒྱད་ཀྱིས་བསྐོར༔ རྩེ་མོར་དར་ནག་གདུགས་ཀྱི་དབུས༔ བྱ་རོག་སྙིང་དང་སྲོག་ཡིག་བཞག༔ བླ་རྡོ་གཟི་མིག་དགུ་པ་དང་༔ ལྕགས་ཀྱི་མདའ་གཞུ་ལ་སོགས་གཟུགས༔
གཞན་ཡང་མཆོད་རྫས་སྣ་ཚོགས་བཤམ༔ མདུན་དུ་བྲུབ་ཁུང་དགྲ་ལིང་དང་༔ ཐུན་རྫས་དག་གིས་བསྐོར་བ་བཤམ༔ ས་མ་ཡ༔ དང་པོ་བདག་མདུན་བསྐྱེད་ཆོག་ནི༔ ཧཱུྃ༔ སྟོང་པའི་ངང་ལས་སྣང་སྲིད་ཨེ་ཡི་ཀློང་༔ སྣོད་བཅུད་ཐམས་ཅད་རབ་འཇིགས་གཞལ་ཡས་ཁང་༔ དེ་དབུས་དུག་རླངས་དམར་ཆེན་རོ་ཡི་གདན༔ བདག་ཉིད་ཧཱུྃ་ལས་ཡེ་ཤེས་གཟའ་མཆོག་ནི༔
ཁྲ་ཚ་མཐིང་ནག་ཞལ་གསུམ་ཕྱག་དྲུག་པ༔ གཡས་དཀར་གཡོན་དམར་རབ་ཁྲོས་སྲིད་གསུམ་སྔངས༔ ཐོད་སྐམ་དབུ་རྒྱན་སྤྱི་བོར་བྱ་རོག་ཞལ༔ གཡས་གསུམ་རྡོ་རྗེ་རལ་གྲི་གནམ་ལྕགས་མདའ༔ གཡོན་གསུམ་རྒྱལ་མཚན་མེ་ཐབ་རྭ་ཡི་གཞུ༔ དུར་ཁྲོད་ཆས་རྫོགས་ལྷུ་ཚིགས་སྤྱན་གྱིས་སྤྲས༔ ཞབས་བཞི་དོར་སྟབས་མ་རུངས་འབྱུང་པོ་བརྫིས༔ གསང་བའི་ཡུམ་མཆོག་ཀླུ་མོ་འོད་ལྡན་ནི༔ ཁྲོ་འཛུམ་མཐིང་འོད་དགྱེས་པའི་མདངས་མངའ་མ༔ ཕྱག་གཉིས་ནོར་བུ་སྒྲོམ་བཅས་མགུལ་ནས་འཁྱུད༔
དུར་ཁྲོད་ཆས་ལྡན་བརྐྱང་བསྐུམ་ཡབ་ལ་འཁྲིལ༔ མེ་འོད་ཚྭ་ཚྭ་འབར་བའི་ཀློང་དུ་གསལ༔ ཨོཾ་ཧྲཱི་ཛྙཱ་ན་ཁྲ་ཚ་ནཱ་ག་ཏེ་ཛྭ་ཧཱུྃ་ཕཊ྄ཿ ཧཱུྃ༔ མདུན་དུ་དུག་རླངས་ཁྲག་མཚོ་ཁོལ་མའི་དབུས༔ ཀྵཾ་ཡིག་ནག་པོ་གནས་འགྱུར་དྲན་རྫོགས་སུ༔ གཟའ་རྒོད་ལྗང་སྔོན་ཀི་ཀང་རཱ་ཧུ་ལ༔ སྲིན་པོའི་གཟུགས་ཅན་ཞལ་དགུ་རབ་ཏུ་ཁྲོ༔ སྤྱི་བོར་སྒྲ་གཅན་བྱ་རོག་ནག་པོའི་མགོ༔ གཡས་གཉིས་རལ་གྲི་གནམ་ལྕགས་མདའ་གཞུ་བསྣམས༔
གཡོན་གཉིས་ཆུ་སྲིན་རྒྱལ་མཚན་སྦྲུལ་ཞགས་ཐོགས༔ ལྟེ་བར་ཁྲོ་ཞལ་སྐུ་ལུས་མིག་གིས་བརྒྱན༔ སྐུ་སྨད་དུག་སྦྲུལ་རྒྱ་མཚོའི་ཀློང་དུ་འཁྱིལ༔ གཟའ་བརྒྱད་གདོང་མོ་རྒྱུ་སྐར་ཚོགས་ཀྱིས་བསྐོར༔ བསྟན་དགྲ་དམ་ཉམས་བསྒྲལ་བའི་ངོ་བོར་གསལ༔ ཨོཾ་ཧྲཱི་རཱ་ཧུ་ལ་ཀི་ཀང་ཧྲཱི་ཤག་རུ་རཾ་གྲ་ཧ་བཱིམིཥ་ཧཱུྃ་ཕཊ྄ཿ དེ་ལྟར་གསལ་བའི་ཐུགས་ཀའི་ཧཱུྃ་གི་འོད་ཟེར་གྱིས་དྲང་སྲོང་གཟའ་མཆོག་འཁོར་བཅས་སྤྱན་དྲངས༔ ཨོཾ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཧཱུྃ༔
མེ་རླུང་འཚུབས་པའི་ཕོ་བྲང་ནས༔ གཟའ་མཆོག་རྒྱལ་པོ་གཤེགས་སུ་གསོལ༔ ཡང་འཁོར་བཀའ་ཉན་གཤེགས་སུ་གསོལ༔ དུག་སྦྲུལ་ནག་པོའི་ཁྲི་ལ་བཞུགས༔ ཧཱུྃ༔ ཁྱོད་ལ་མཐུན་པའི་དམ་རྫས་ནི༔ ལྕགས་ཟངས་བྷནྡྷའི་སྣོད་ནང་དུ༔ དམར་ནག་གཏོར་མ་ལིངྒས་བརྒྱན༔ དར་ནག་གདུགས་ཕུབ་སྲོག་སྔགས་བཏགས༔ དགྲ་བགེགས་ཤ་ཁྲག་དོན་སྙིང་དང་༔
དགྱེས་པའི་མཆོད་པ་སྣ་ཚོགས་འདི༔ གཟའ་བདུད་འཁོར་དང་བཅས་ལ་འབུལ༔ ཧཱུྃ༔ དྲང་སྲོང་ཆེན་པོའི་ཐུགས་དམ་བསྐང་༔ ཀི་ཀང་ཆེན་པོའི་ཐུགས་དམ་བསྐང་༔ སྒྲ་གཅན་འབར་བའི་ཐུགས་དམབསྐང་༔ རཱ་ཧུ་ལ་ཡི་ཐུགས་དམ་བསྐང་༔ ལྗང་སྔོན་ཆེན་པོའི་ཐུགས་དམ་བསྐང་༔ སྡེ་བརྒྱད་དམག་དཔོན་ཐུགས་དམ་བསྐང་༔ གཟའ་བརྒྱད་འཁོར་བཅས་ཐུགས་དམ་བསྐང་༔
གདོང་མོ་རིགས་བཞིའི་ཐུགས་དམ་བསྐང་༔ རྒྱུ་སྐར་ཉེར་བརྒྱད་ཐུགས་དམ་བསྐང་༔ ཧཱུྃ༔ ཐུགས་དམ་གཉན་པོ་བསྐངས་གྱུར་ནས༔ བདག་གི་གཡར་དམ་སོར་ཆུད་དེ༔ ཕྲིན་ལས་ཐོགས་མེད་ཁྱོད་ཀྱིས་སྒྲུབས༔ གདུག་པའི་དམ་ཉམས་དགྲ་དང་བགེགས༔ མྱུར་དུ་བསྒྲལ་བའི་ཕྲིན་ལས་མཛོད༔ ཨོཾ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་ལ་ཁ་ཁ་ཁཱ་ཧི༔
དེ་ནས་བསྟོད་པ་བྱ་བ་ནི༔ ཧཱུྃ༔ བསྐལ་པ་མེ་འབར་ཁྲག་མཚོའི་ཀློང་༔ ཐོག་ཆར་བུ་ཡུག་དཀྱིལ་འཁོར་དབུས༔ གཟའ་བདུད་ཆེན་པོ་མི་བསྲུན་པ༔ དབུ་དགུ་ཁྲོས་པས་སྟོང་གསུམ་སྔངས༔ བྱ་རོག་གདོང་གི་བསྟན་པ་སྲུང་༔ ཕྱག་བཞི་མཚོན་ཆར་དགྲ་ལ་འབེབས༔ སྤྱན་སྟོང་གཟིགས་པས་སྲིད་གསུམ་སྔངས༔ སྦྲུལ་མཇུག་འཁྱིལ་བས་ཀླུ་སྲིན་འདུལ༔
སྐུ་ལ་མེ་འོད་ཚྭ་ཚྭ་འཁྲུགས༔ གཟའ་བདུད་ནག་པོར་བདག་བསྟོད་དོ༔ གཏོར་བསྐུལ་འོག་ཏུ་གསལ། ༈ དེ་ནས་ཁྱབ་འཇུག་གི་གཏོར་མ་འབུལ་བ་ནི༔ གཏོར་མ་བྱ་རོག་གིས་མཚན་པ་བཤམས་ལ༔ ཧཱུྃ༔ དུག་རླངས་དམར་ནག་འབར་བའི་ཀློང་༔ གདུག་པའི་བུ་ཡུག་ཐོག་ཆར་དབུས༔ ཀི་ཀང་རྔམ་ཀློང་ནང་ཤེད་ནས༔ སྲོག་བདག་ཁྱབ་འཇུག་ནག་པོ་བཞེངས༔
དབུ་དགུ་མུན་རུབ་འཁྲིགས་པའི་གཟུགས༔ ཞལ་ནས་དུག་རླངས་ཆི་ལི་ལི༔ སྤྱན་དམར་ཚྭ་ཚྭ་ཐོ་རོ་རོ༔ སྲོག་གཟན་བྱ་རོག་དབང་རྟགས་རྫོགས༔ གཡས་གཉིས་ཐོག་མདའ་སྤུ་གྲི་བསྣམས༔ གཡོན་གཉིས་ལྕགས་གཞུ་རྒྱལ་མཚན་བསྒྲེངས༔ སྐུ་སྟོད་སྲིན་པོ་སྐུ་སྨད་སྦྲུལ༔ མགོ་ལུས་ཁྱབ་པར་མིག་གིས་གཏམས༔ དེའི་ནང་སྡེ་བརྒྱད་དམག་ཚོགས་འགྱེད༔ ལྟེ་བར་ཁྲོ་ཞལ་བསྟན་དགྲ་འཇོམས༔

གཡོན་དུ་སྲོག་གཅོད་མ་མོ་རྔམ༔ འཁོར་དུ་གཟའ་བརྒྱད་གདོང་མོ་འགྱེད༔ ཧྲུལ་དུ་ཤ་ཟ་ཁྲག་འཐུང་བསྐོར༔ ཀི་ཀང་ཐོག་འབེབས་ནག་པོ་ཆེ༔ དམར་གྱི་གཏོར་མ་འདི་བཞེས་ལ༔ སྡང་བའི་དགྲ་ལ་ཐོག་སེར་ཕོབ༔ གཟའ་ནད་སྟེང་གྲིབ་འཚུབ་ཏུ་ཆུགས༔ སངས་རྒྱས་བསྟན་པའི་དགྲ་དང་བགེགས༔ སྒོས་སུ་བདག་ལ་སྡང་བ་རྣམས༔ སྲོག་གཅོད་དབུགས་ལོངས་སྙིང་ཁྲག་འཐུང་༔ དུས་ལ་བབ་བོ་ས་མ་ཡ༔
སྔོན་ཚེ་གསང་བདག་པདྨ་ཡིས༔ དམ་ཚིག་ཅི་ལྟར་བཀའ་བསྒོས་བཞིན༔ ད་ལྟ་སྔགས་འཆང་བདག་གིས་བསྐུལ༔ མ་ཐོགས་བཅོལ་བའི་ཕྲིན་ལས་མཛོད༔ ཧྲཱིཿ རཱ་ཧུ་ལ་ཀི་ཀང་ཧྲཱི་ཤག་རུ་རཾ་དགྲ་བོའི་སྲོག་རྩ་ལ་ཡཾ་ཁ་རཾ་ཁཱ་ཧི༔ ཞེས་གཏོར་མ་དགྲ་ཕྱོགས་འབུལ་ལ༔ ཁྱབ་འཇུག་དུག་མཚོ་ནས་ཁོལ་དུ་ཕྱུང་བའོ༔ ས་མ་ཡ༔ རྒྱ་རྒྱ་རྒྱ༔
གསེར་གླིང་ནས་ཀརྨ་ལས་འབྲེལ་རྩལ་གྱིས་གདན་དྲངས་པའོ༔ ༈ ཀཱི་ལ་ཆེ་མཆོག་ཁྲོ་རྒྱལ་ལས༔ སྐྱེས་བུ་དམ་ཅན་གྱི་གཏོར་འབུལ་བཞུགས་སོ༔ ཀྱྂ༔ གཏེར་སྲུང་སྐྱེས་བུ་དམ་ཅན་གྱི་གཏོར་འབུལ་ནི༔ འབྲུ་ནག་གམ་ནི་གང་རུང་ཟན༔ ར་མགོས་མཚན་པའི་དཔལ་གཏོར་གཟུགས༔ ར་ཡི་ཤ་ཁྲག་གསུར་བཏང་ཞིང་༔ རང་ཉིད་ལྷ་ཡི་ང་རྒྱལ་གྱིས༔ ཧཱུྃ་བྷྱོ་ཏྲི༔
བྱང་ཤར་མེ་རླུང་འབར་བའི་ཀློང་༔ སྐྱེས་བུ་བཛྲ་ས་དྷུ་རྩལ༔ དམར་ནག་ར་སྐྱེས་ཁམ་པ་ཆིབས༔ ཕྱག་གཉིས་རྡོ་རྗེ་དགྲ་སྙིང་རོལ༔ བཙན་མདུང་རུ་དར་ལྷབས་སེ་ལྷབ༔ སྐུ་ལ་དར་དམར་ཕོད་ཆེན་གསོལ༔ སྟག་རལ་གཟིག་ཤུབས་རལ་གྲིས་བརྒྱན༔ བཙན་དམག་ཡང་འཁོར་ཤ་ཟ་སྡེ༔ དྲག་བསྐུལ་ལས་ལ་བོས་པའི་ཚེ༔ མ་ཐོགས་གནས་འདིར་མྱུར་དུ་བྱོན༔
སློབ་དཔོན་ཇི་ལྟར་བཀའ་བསྒོས་བཞིན༔ ཟབ་གཏེར་གཉན་གྱི་བསྟན་པ་སྲུངས༔ ར་ཡི་ཤ་ཁྲག་གསུར་མཆོད་བཞེས༔ སྔགས་འཆང་རྣལ་འབྱོར་བདག་ཅག་གི༔ ཀ་ཆ་དཀོར་ནོར་གཉེར་དུ་བཅོལ༔ ཉིན་མཚན་སྲུང་བའི་མེལ་ཚེ་མཛོད༔ གལ་ཏེ་ཉམས་པའི་དགྲ་བོ་ཡི༔ གནོད་ཚེ་གདུག་སེམས་འཆིང་གྱུར་ཚེ༔ སྐྱེས་བུ་དམ་ཅན་ལས་ལ་ཆོས༔ བཙན་རྒོད་ཤན་པའི་དམག་སྣ་དྲོངས༔
ཐེའུ་རང་འགོང་པོའི་ཕུང་ཤིག་ཐོངས༔ ཡང་འཁོར་སྤྲུལ་པའི་རུ་འདྲེན་འགྱེད༔ ཆོས་ཆོས་སྡང་བའི་དགྲ་ལ་ཆོས༔ དགྲ་བོའི་མི་ནོར་ཕྱགས་མས་ཐོབས༔ དགྲ་བོའི་ཡུལ་ཞིང་སེར་བས་ཁོངས༔ ཤྭ་ཁ་ཁྲམ་སྡེབ་སྙིང་རླུང་གྱིས༔ དགྲ་བོ་བདུན་རྒྱུད་རྩད་ནས་ཆོད༔ ཕོ་རྒྱུད་མོ་རྒྱུད་མངལ་ནས་སྐོམས༔ རིགས་རྒྱུད་ཐལ་བ་རྡུལ་དུ་རློག༔ དགྲ་ལ་དམག་སྣ་འདྲེན་པའི་ཚེ༔
ནམ་མཁར་འབྲུག་ཞོན་ཉི་ཁྲི་སྟོང་༔ དགྲ་ཡུལ་ཐོག་གི་ཁོངས་ལ་ཤོག༔ བར་སྣང་སེང་ཞོན་ཉི་ཁྲི་སྟོང་༔ དགྲ་ལ་སྨྱོ་འབོག་སྙིང་གཟེར་ཐོངས༔ ས་གཞི་ར་ཞོན་ཉི་ཁྲི་སྟོང་༔ དགྲ་ལ་གྲིབ་རྒོད་སྣ་ཚོགས་ཐོངས༔ སྤྲུལ་པ་ཕོ་ཉ་ལས་མཁན་རྣམས༔ ཀ་ཆ་དཀོར་ནོར་ཕྱིར་ལ་རྒྱུགས༔ ཡང་འཁོར་གཅན་སྤྱང་ཤ་ཟ་ཚོགས༔ དགྲ་བོའི་ནོར་རྫས་བླ་འཁྱམས་སྡུད༔
བྱད་མ་ལྷ་སྲུང་རྟེན་དང་ཕྲོལ༔ དམ་ཅན་དྲེགས་པ་བཙན་གྱི་ཚོགས༔ ཤ་ཁྲག་དམར་གཏོར་འདི་བཞེས་ལ༔ གསང་བདག་རྡོ་རྗེ་ཁྲོ་བོ་དང་༔ དྲེགས་འདུལ་སྣང་སྲིད་ཟིལ་གནོན་ལ༔ ཡང་རྫོང་ཤེལ་གྱི་བྲག་ཕུག་ཏུ༔ ཁྱོད་ཀྱིས་སྲོག་ཕུལ་བཀའ་བསྒོས་བཞིན༔ ཟབ་ཆོས་གཉན་གྱི་མེལ་ཚེ་མཛོད༔ ཀ་ཆ་ཆས་ཀ་གང་ཞིག་དེ༔ ཉེས་ཅན་རྐུན་འཕྲོག་བཅོམ་སྲིད་ན༔
མྱུར་དུ་ཕྱིར་འབྲོངས་དགྲ་བོ་སྒྲོལ༔ གལ་ཏེ་ཉེས་འགལ་བྱུང་སྲིད་ན༔ སྐྱེས་བུ་དམ་ཅན་མེད་དོ་སྐད༔ དེ་བས་དམ་ལས་མ་འདའ་བར༔ རྒྱུད་སྲུང་བཅོལ་བའི་ཕྲིན་ལས་མཛོད༔ ཨོྃ་བཛྲ་ས་དྷུ་ཙ་རཀྴ་ནག་པོ་དགྲ་བོའི་དོན་སྙིང་ལ་ཁཱ་ཧི་ཁཱ་ཧི༔ ཞེས་གཏོར་མ་དགྲ་ཕྱོགས་སུ་འཕང་ངམ་སྐྱལ༔ ས་མ་ཡ༔ རྒྱ་རྒྱ་རྒྱ༔ བདག་འདྲ་སྔགས་འཆང་ཀརྨ་ཧཱུྃ་གིས་ཕག་ལོར་གསེར་གླིང་ནོར་བུའི་བང་མཛོད་ནས་གདན་དྲངས་ཤིང་ཤོག་སེར་ལས་ཞལ་བཤུས་པའོ།། །།
༈ བླ་མེད་ཡང་ཕུར་གྭའུ་དམར་ནག་ལས༔ གཏེར་སྲུང་བཙན་རྒོད་ཀྱི་གསོལ་ཁ་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ རྒྱ་རྒྱ་རྒྱ༔ དེ་ཡང་བཙན་རྒོད་རོལ་པ་ཁྲག་འཐུང་བཅོ་བརྒྱད་ཀྱི་གསོལ་མཆོད་བརྩམ་པ་ནི༔ ཟངས་ལྕགས་བྷནྡྷ་གང་རུང་གི་སྣོད་དུ་བང་རིམ་སུམ་བརྩེགས་ཀྱི་ཁ་རུ་བཙན་མཁར་གྲུ་བཞི་བཞག ། དེའི་སྟེང་ལ་དམར་གཏོར་ར་དགུ་པ་ཙིཏྟ་གསུམ་གྱིས་བརྒྱན་པ་བཞག༔ དེ་ཡང་དབུས་ཀྱི་བཙན་རྒོད་ཧར་ལེན་ཆེན་པོ་ཡིན༔ དེ་ནས་རིམ་བཞིན་བཙན་རོལ་པ་བཅོ་བརྒྱད་གཡས་སྐོར་རྣམ་པས༔
བེར་མ་ལ་རི་རབ་ཐོག་མདེའུ༔ དམར་པོ་ཀོང་ཟོར་སྙིང་བརྒྱན༔ བེང་སྨུག་ཆོས་འབྱུང་བྲ་གཟུགས༔ རོལ་པ་ཁྲག་ཀོང་ལིངྒ༔ ལྷ་བཙན་དཀར་གཏོར་རྩེ་གསུམ༔ མིག་དམར་ཟངས་ཤོ་ཟངས་ཁྲབ༔ མཚལ་སྟག་བམ་རོ་ཟླུམ་པོ༔ ལྷོ་བཙན་དཔལ་གཏོར་ཐོད་བརྒྱན༔ སོག་ར་གཡས་གཅུས་གཡོན་གཅུས༔ ཟངས་རི་ཟླ་སྐྱོང་གཡས་གཅུས༔
ཤམ་པོ་རྨོག་གཟུགས་འཕྲུ་ཅན༔ འབར་བ་ཁྲག་འཐུང་གློ་བའི་རྒྱལ་མཚན༔ རྡོ་རྗེ་འབར་བ་བཤོས་བུ་རྩེ་གསུམ༔ ཟངས་བཙན་མཁར་ཐབ་ཤ་རུས་བརྒྱན༔ རོང་བཙན་སྤྲེལ་དམར་བྱ་དམར༔ རྡོར་ལེགས་ར་མགོ་འདབ་ཅན༔ ཤེལ་གིང་ཕྱི་བ་ལག་སྦྲེལ༔ དེ་རྣམས་མཐོ་དམན་ཆ་སྙོམས་བྱ་ཞིང་དཀར་དམར་གྱིས་བརྒྱན༔ མཐར་མཐེབ་སྐྱུས་བསྐོར༔ མདུན་དུ་སྨན་རཀ་བཤམ༔
ཤ་དུམ་བྷ་ལིང་གི་མཆོད་པ་བཞག ། སྐབས་སུ་ཚིག་དང་བསྟུན་ནས་མཆོད༔ མཆོད་པའི་འབག་པ་ཐམས་ཅད༔ རྃ་ཡྃ་ཁྃ་གིས་བསངས་ནས་བྱིན་གྱིས་བརླབ་པ་ནི༔ ཨོྃ་མ་ཧཱ་ཀུ་མཱ་ར་ཧྲྀ་ད་ཡ་བཛྲ་ཡེ་སརྦ་དྲ་བྱཱཾ་ཤྭ་དྷ་ཡེ་སྭཱ་ཧཱ༔ ཨོྃ་ཨཱཿཧཱུྃ༔ ལན་གསུམ་བྱ༔ ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་བྱུང་བའི་སྣོད་ཡངས་ཤིང་རྒྱ་ཆེ་བའི་ནང་དུ༔
ཤ་ལྔ་བདུད་རྩི་ལྔའི་རང་བཞིན་མིང་ཡིག་དང་པོ་ཞུ་བ་ལས་བྱུང་བའི་དངོས་པོ་ཟད་མི་ཤེས་པ་ནམ་མཁའི་ཁྱོན་དང་མཉམ་པར་སྤེལ༔ ཁྱད་པར་དུ་ཡང་སྤྲུལ་པའི་ཆོས་སྐྱོང་བཙན་རྒོད་ཆེན་པོ་གནས་བཅོ་བརྒྱད་ཀྱི་བདག་པོ་འཁོར་དང་བཅས་པ་མཉེས་པའི་དམ་རྫས་སྤྱན་གཟིགས་རྣམས་ཐོགས་པ་མེད་པར་འབྱུང་བའི་རང་བཞིན་དུ་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོྃ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོྃ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ཨོྃ་ཨཱཿཧཱུྃ༔ ཞེས་བྱིན་གྱིས་བརླབས་ནས་རྔ་གླིང་རོལ་མོ་དྲག་ཏུ་བསྒྲག༔ ཤ་ཆེན་གྱི་གསུར་བཏང་༔
སྤྱན་གཟིགས་དང་རུ་དར་སྣ་ཚོགས་མཁའ་ལ་བསྒྲེངས་ཤིང་༔ རང་ཉིད་རྡོ་རྗེ་གཞོན་ནུའི་ཏིང་ངེ་འཛིན་གསལ་བའི་ངང་ནས༔ རྟེན་བསྐྱེད་པ་ནི༔ ཧོཿ སྟོང་པའི་ངང་ལས་མདུན་དུ་མེ་རླུང་འཚུབ་མ་དང་ཁྲག་གི་རྒྱ་མཚོར་མི་རོ་རྟ་རོ་རི་ལྟར་སྤུངས་པའི་དབུས་སུ་ཧེ་ཙ་ཏྲི་དང་ཟངས་གྲི་རུ་མཚོན་ལས་སྐྱེས་པའི་གནོད་སྦྱིན་ཆེན་པོ་སྐུ་མདོག་དམར་པོ་མེ་ཡི་མདོག་ཅན་དབུ་ལ་ཟངས་རྨོག་རྩེ་ཕྲན་རུ་དར་ལྔ་ཡིས་བརྒྱན་ཅིང་༔ ཞལ་གྱི་མཆེ་བ་བསྡམས་ཏེ་དཔྲལ་བའི་ཁྲོ་གཉེར་སུམ་བརྩེགས་བསྡུས་པ༔ སྐུ་ལ་དར་དམར་གྱི་ཕོད་ཁ་དང་ཟངས་ཁྲབ་གསོལ་བ༔ གཡས་ཟངས་གྲི་འབར་བ་ཀླད་ལ་བསྐོར་ཞིང་༔ གཡོན་དགྲ་བགེགས་ཀྱི་གློ་སྙིང་དང་བཙན་ཞགས་ཐོགས་ཏེ་མཆན་དུ་རུ་མཚོན་དམར་པོ་བསྣམས་ནས་སྟག་རལ་གཟིགས་ཤུབས་ཀྱིས་བརྒྱན་པའོ༔ ཞབས་ལ་ཧོར་ལྷམ་གཡུ་མཐིལ་གྱོན་ཞིང་སྒ་སྲབ་མཛེས་པའི་ཟངས་རྟ་དམར་ཞུར་ལ་ཞོན་ནས་སྟོང་གསུམ་གླིང་གཞི་ཐམས་ཅད་ཁ་ལོ་བསྒྱུར་བའི་ལས་བྱེད་དུ་གསལ་བའོ༔
ཉིད་ལས་མི་ཞན་པའི་སྤྲུལ་པ་བཅུ་བདུན་ནི༔ ཆ་ལུགས་ཕལ་ཆེར་གཙོ་བོ་ལ་མཐུན་ཞིང་༔ ལ་ལས་དགྲ་ལ་ཐོག་མདའ་ཆར་ལྟར་འབེབས་པ༔ ལ་ལས་ཟངས་མདས་དགྲ་སྙིང་གཟིར་བ༔ ལ་ལས་སྤུ་གྲིས་དགྲ་སྲོག་གཅོད་པ༔ ལ་ལས་དགྲ་བོ་འཆིང་ཞིང་དྲུད་པ༔ ལ་ལས་པགས་པ་དམར་བཤུས་བྱེད་པ༔ ལ་ལས་བམ་ཆེན་དམར་པོ་ཟ་བ༔ ལ་ལས་མགོ་མཇུག་ལྡོག་ནས་དྲུད་པ༔ ལ་ལས་ནང་རོལ་རྒྱུ་མ་འདྲེན་པ༔
ལ་ལས་དོན་སྙིང་དམར་པོ་ཟ་བ༔ ལ་ལས་རླིད་བུ་ཁྲག་རྐྱལ་ཐོགས་པ༔ ལ་ལས་བམ་བཀལ་བཙན་ཤྭ་ཁྲིད་པ༔ ལ་ལས་རུ་མཚོན་དགྲ་ལ་བསྣུན་པ༔ ལ་ལས་ཟངས་ཀྱི་འུག་པ་འགྱེད་པ༔ ལ་ལས་མཚལ་སྟག་དགྲ་ལ་འཕྱོ་བ༔ ལ་ལས་རླུང་དམར་འཚུབ་མ་འདེབས་པ༔ ལ་ལས་འཇིགས་པའི་བསྭོ་སྒྲ་སྒྲོག་པ༔ ལ་ལས་དགྲ་ལ་ཤོ་ཁྲམ་འདེབས་པ༔ གཞན་ཡང་མ་ངེས་པའི་མངོན་སྤྱོད་སྣ་ཚོགས་མཛད་ཅིང་མཚོན་ཆ་སྣ་ཚོགས་ཐོགས་ཏེ་དགྲ་བགེགས་ཐམས་ཅད་གསོད་ཅིང་བཅད་དེ་རྒྱལ་བའི་བསྟན་པ་སྲུང་བའི་ལས་བྱེད་དུ་གསལ་བའོ༔
ཡང་འཁོར་དུ་ཟ་བྱེད་གསོད་བྱེད་སྒྲོལ་བྱེད་འཆིང་བྱེད་སྡོམ་བྱེད༔ བྱ་ཤ་ཟན་གཅན་གཟན་ཁྲག་འཐུང་ལ་སོགས་མདོག་མི་སྡུག་པའི་ཆ་ལུགས་ཅན་དུ་མའི་འཁོར་བཅས་ལྡན་པ་སྟེ༔ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་རང་བཞིན་གྱི་གནས་དང་༔ རང་རང་གི་ཕོ་བྲང་ནས་ཆོས་སྐྱོང་ཆེན་པོ་སྐུ་འཁོར་དང་བཅས་པ་སྤྱན་དྲངས༔ ཕཻཾ་ཕཻཾ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ མ་ལ་ཡ་ཡི་བྱང་ཤར་མཚམས༔ ཟངས་རི་རྩེ་དགུའི་གནས་མཆོག་དབུས༔ མཆོང་ལྡིང་སྨུག་པོའི་ཕོ་བྲང་ནས༔
བཙན་གྱི་རྒྱལ་པོ་མཐུ་བོ་ཆེ༔ རྡོ་རྗེ་གཞོན་ནུའི་བཀའ་ཉན་ཞིང་༔ སློབ་དཔོན་པདྨའི་དམ་གནས་པ༔ བིདྱོཏྟ་མས་ཐ་ཚིག་སྲུངས༔ ཧར་ལེན་ཆེན་པོ་གཤེགས་སུ་གསོལ༔ ཡང་ལེ་ཤོད་དུ་མཚན་གསོལ་བ༔ བེར་མ་ཆེན་པོ་གཤེགས་སུ་གསོལ༔ བྱང་ཆུབ་རིང་མོར་མཚན་གསོལ་བ༔ དམར་པོ་དཔོན་གཡོག་གཤེགས་སུ་གསོལ༔ ཤ་འུག་སྟག་སྒོར་མཚན་གསོལ་བ༔
གནོད་སྦྱིན་བསྭེ་ཁྲབ་གཤེགས་སུ་གསོལ༔ ཤམ་བྷ་ལ་རུ་མཚན་གསོལ་བ༔ རོལ་པ་མི་གཟན་གཤེགས་སུ་གསོལ༔ ཏི་སེ་གངས་རིར་མཚན་གསོལ་བ༔ རྡོ་རྗེ་ཐོག་འབེབས་གཤེགས་སུ་གསོལ༔ བསམ་ཡས་མཆིམས་ཕུར་མཚན་གསོལ་བ༔ བཤན་པ་མིག་དམར་གཤེགས་སུ་གསོལ༔ ཡང་རྫོང་ཤེལ་ཕུག་མཚན་གསོལ་བ༔ གཉན་སྟག་དམར་པོ་གཤེགས་སུ་གསོལ༔ མཁའ་སྤྱོད་ཙཱ་རིར་མཚན་གསོལ་བ༔
གྷ་ཡ་དྷ་ར་གཤེགས་སུ་གསོལ༔ གཞོ་སྟོད་གནས་སུ་མཚན་གསོལ་བ༔ སོག་ར་ཆེན་པོ་གཤེགས་སུ་གསོལ༔ ཟངས་རི་གནས་སུ་མཚན་གསོལ་བ༔ འབར་བ་ཟླ་སྐྱོང་གཤེགས་སུ་གསོལ༔ ཤམ་པོ་གནས་སུ་མཚན་གསོལ་བ༔ མྱུར་ལེན་ཧར་ཏིང་གཤེགས་སུ་གསོལ༔ སྦས་ལུང་བརྒྱད་དུ་མཚན་གསོལ་བ༔ འབར་བ་ཁྲག་འཐུང་གཤེགས་སུ་གསོལ༔ གཟེ་རྒྱལ་གངས་སུ་མཚན་གསོལ་བ༔
རྡོ་རྗེ་འབར་བ་གཤེགས་སུ་གསོལ༔ སྐུ་རྒྱལ་ཤེན་ནེར་མཚན་གསོལ་བ༔ གནོད་སྦྱིན་བེག་རྩེ་གཤེགས་སུ་གསོལ༔ རོང་བཙན་གངས་སུ་མཚན་གསོལ་བ༔ བཤན་པ་རླུང་དམར་གཤེགས་སུ་གསོལ༔ གཙུག་ལག་སྐྱོང་བར་མཚན་གསོལ་བ༔ རྡོ་རྗེ་ལེགས་པ་གཤེགས་སུ་གསོལ༔ དཀོར་གྱི་སྲུང་མར་མཚན་གསོལ་བ༔ ཤེལ་གིང་རྒྱལ་པོ་གཤེགས་སུ་གསོལ༔ གཞན་ཡང་བཀའ་ཡི་ལས་བྱེད་པ༔
སྤྲུལ་པ་ཡང་སྤྲུལ་གཤེགས་སུ་གསོལ༔ བསྟན་པ་བསྲུང་ཕྱིར་གཤེགས་སུ་གསོལ༔ དགྲ་བགེགས་བསྒྲལ་ཕྱིར་གཤེགས་སུ་གསོལ༔ ཕྲིན་ལས་བསྒྲུབ་ཕྱིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཧོཿ ཁྲག་ཞག་རྦ་ཀློང་འཁྲུགས་པའི་དབུས༔ དགྲ་བགེགས་མི་རོ་རྟ་རོའི་གདན༔ མེ་རླུང་འཚུབས་པའི་དབུས་ཉིད་དུ༔
གསོལ་ཞིང་མཆོད་པ་བཞེས་སླད་དུ༔ དགྱེས་པའི་ངང་གིས་བཞུགས་སུ་གསོལ༔ ཨོྃ་བཛྲ་ས་མ་ཡ་ཤུ་ལ་དྷརྨ་པཱ་ལ་ཏིཥྛ་སཏྭཾ༔ དེ་ནས་གསོལ་མཆོད་བྱ་བ་ནི༔ སྨན་རཀ་ཕུད་དང་བྷ་ལིང་བྲན་ཞིང་༔ ཧོཿ བཙན་རྒོད་ཆེན་པོ་འཁོར་བཅས་ལ༔ མཐུན་པའི་དམ་རྫས་འབུལ་བ་ནི༔ ཕྱི་མཆོད་སྤྱན་གཟིགས་སྣ་ཚོགས་དང་༔ ནང་མཆོད་སྨན་གཏོར་རཀྟའི་ཚོགས༔
གསང་མཆོད་སྦྱོར་སྒྲོལ་མཐུན་པའི་རྫས༔ རོལ་མོ་སྒྲ་སྙན་གདུང་བའི་དབྱངས༔ ཡིད་དུ་བཀོད་དང་སྤྲུལ་པའི་ཚོགས༔ ཆོས་སྐྱོང་འཁོར་དང་བཅས་ལ་འབུལ༔ ཨོྃ་ཨཱཿཧཱུྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་མ་ཧཱ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔ དེ་ནས་གསོལ་ཞིང་ཕྲིན་ལས་བཅོལ་བ་ནི༔ ཧོཿ རྒྱ་གར་བིདྱོཏྟ་མ་ལ་ཡི་བཙན་རྒོད་ཧར་ལེན་ཆེན་པོ་ལ་གསོལ་ཞིང་མཆོད་པ་ནི༔ ཤ་ཆེན་བསྲེགས་པའི་དུད་པ༔
ངར་ཆེན་དུག་ཁྲག་གསེར་སྐྱེམས༔ རཀྟ་དམར་གྱི་མཆོད་པ༔ དགྲ་ཤ་ཁྲག་གི་མཆོད་པ༔ བྷ་ལིང་བརྒྱན་པའི་མཆོད་པ༔ བཙན་བཤོས་དགྲ་སྙིང་དམར་པོ༔ བཙན་མཁར་བཙན་ཆས་སྣ་ཚོགས་དར་དམར་ཅོད་པན་དུ་མ༔ གཞན་ཡང་མཐུན་རྫས་མཆོད་རྫས་སྣ་ཚོགས་འདི་འབུལ་ལོ༔ དགྱེས་པར་བཞེས་ལ་རིག་འཛིན་སྒྲུབ་པ་པོའི་བཀའ་དང་བསྟན་པ་སྐྱོངས༔ གྲོགས་དང་རོགས་དན་གྱིས༔ ཕྲིན་ལས་སྣ་ཚོགས་བསྒྲུབ་ཅིང་དགྲ་བགེགས་བསྒྲལ་བའི་ལས་མཛོད་ཅིག༔
ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ཡང་ལེ་ཤོད་ཀྱི་བཙན་རྒོད་བེར་མ་ཆེན་པོ་ལ་གསོལ་ཞིང་མཆོད་པ་ནི༔ ཤ་ཆེན་བསྲེགས་པའི་དུད་པ༔ ངར་ཆེན་དུག་ཁྲག?སོགས་འགྲེས་གོང་ལྟར་བཤངས། ཧོཿ ཆུ་མིག་བྱང་ཆུབ་རིང་མོའི་བཙན་རྒོད་དམར་པོ་དཔོན་གཡོག་ལ? ཧོཿ ཤ་འུག་བྲག་གི་བཙན་རྒོད་བེང་སྨུག་བསྭེ་ཁྲབ་ལ? ཧོཿ ཤམ་བྷ་ལ་ཡི་བཙན་རྒོད་རོལ་པ་མི་གཟན་ལ? ཧོཿ ཏི་སེ་གངས་ཀྱི་ལྷ་བཙན་རྡོ་རྗེ་ཐོག་འབེབས་ལ? ཧོཿ
མཆིམས་ཕུ་བྲག་གི་བཙན་རྒོད་བཤན་པ་མིག་དམར་ལ? ཧོཿ ཡང་རྫོང་ཤེལ་བྲག་གི་བཙན་རྒོད་གཉན་སྟག་དམར་པོ་ལ? ཧོཿ མཁའ་སྤྱོད་ཙཱ་རིའི་ལྷ་བཙན་གྷ་ཡ་དྷ་ར་ལ? ཧོཿ གཞོ་སྟོད་ཏི་སྒྲོའི་བཙན་རྒོད་སོག་ར་ཆེན་པོ་ལ? ཧོཿ དབུ་རུ་ཟངས་རིའི་བཙན་རྒོད་དྲག་པོ་ཟླ་སྐྱོང་ལ? ཧོཿ ཤམ་པོའི་བཙན་རྒོད་མྱུར་ལེན་ཧར་ཏིང་ལ? ཧོཿ སྦས་ལུང་བཙན་རྒོད་འབར་བ་ཁྲག་འཐུང་ལ? ཧོཿ གཟེ་རྒྱལ་བཙན་རྒོད་རྡོ་རྗེ་འབར་བ་ལ? ཧོཿ སྐུ་རྒྱལ་ཤེན་ནེའི་བཙན་རྒོད་ཟངས་བཙན་བེག་རྩེ་ལ? ཧོཿ རོང་བཙན་གངས་ཀྱི་བཙན་རྒོད་བཤན་པ་རླུང་དམར་ལ? ཧོཿ
གཙུག་ལག་གི་བཙན་རྒོད་རྡོ་རྗེ་ལེགས་པ་ལ? ཧོཿ དཀོར་སྐྱོང་བཙན་རྒོད་ཤེལ་གིང་སྨུག་པོ་ལ? ཧོཿ གཞན་ཡང་སྤྲུལ་པ་ཡང་སྤྲུལ་གྱི་བཙན་རྒོད་འཁོར་དང་བཅས་པ་ལ༔ གསོལ་ཞིང་མཆོད་པ་ནི༔ ཤ་ཆེན་བསྲེགས་པའི་དུད་པ༔ ངར་ཆེན་དུག་ཁྲག་གསེར་སྐྱེམས༔ རཀྟ་དམར་གྱི་མཆོད་པ༔ དགྲ་ཤ་ཁྲག་གི་མཆོད་པ༔ བྷ་ལིང་བརྒྱན་པའི་མཆོད་པ༔ བཙན་བཤོས་དགྲ་སྙིང་དམར་པོ༔
བཙན་མཁར་བཙན་ཆས་སྣ་ཚོགས༔ དར་དམར་ཅོད་པན་དུ་མ༔ གཞན་ཡང་མཐུན་རྫས་མཆོད་རྫས་སྣ་ཚོགས་འདི་འབུལ་ལོ༔ དགྱེས་པར་བཞེས་ལ་རིག་འཛིན་སྒྲུབ་པ་པོའི་བཀའ་དང་བསྟན་པ་སྐྱོངས༔ གྲོགས་དང་རོགས་དན་གྱིས༔ ཕྲིན་ལས་སྣ་ཚོགས་བསྒྲུབ་ཅིང་དགྲ་བགེགས་བསྒྲལ་བའི་ལས་མཛོད་ཅིག༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ བར་བརྗོད་ལ༔ དེ་ནས་བསྟོད་པ་བྱ་ཞིང༌། ཧཱུྃ༔
ཆོས་ཀྱི་དབྱིངས་ལས་མ་གཡོས་ཧེ་རུ་ཀཿ ཐུགས་ཀྱི་རང་བཞིན་རྡོ་རྗེ་ལྟ་བུའི་ཀློང་༔ རྡོ་རྗེ་གཞོན་ནུ་ཡང་དག་ཡེ་ཤེས་རོལ༔ གསུང་གི་བདག་ཉིད་པདྨ་ཧེ་རུ་ཀཿ དྲག་སྔགས་འབར་ཞིང་མཆེད་པའི་རང་སྒྲ་སྒྲོག༔ སྐུ་ཡི་རྩལ་འབྱིན་འཇམ་དཔལ་གཤིན་རྗེ་གཤེད༔ ཁྲོ་བོ་གར་དགུ་སྤྲུལ་པ་ཅིར་ཡང་སྟོན༔ དེ་ལྟར་དབྱིངས་ལས་མ་གཡོས་རང་བྱུང་ལྷ༔ དཔལ་ཆེན་འབར་བའི་རྩལ་ལས་ཤར་བ་ཡི༔ བཀའ་ཡི་ལས་བྱེད་གནོད་སྦྱིན་མེ་འོད་གདོང་༔
སྲིན་པོ་ཁྲོས་འདྲ་འཇིགས་རུང་རྣམ་འགྱུར་ཅན༔ འོད་ལྡན་ཟངས་ཁྲབ་རྨོག་ཞུ་ཉི་ལྟར་གསལ༔ རུ་དར་དམར་པོ་བར་སྣང་འཚུབས་ཀྱིས་འགེངས༔ ཟངས་གྲི་འབར་བས་བསྟན་དགྲ་རྩད་ནས་གཅོད༔ ཐོག་ལྟར་འགྱུ་བའི་རུ་མཚོན་དགྲ་ལ་འབེབས༔ མ་རུངས་དགྲ་སྙིང་གསོལ་ཞིང་བཙན་ཞགས་འཕེན༔ སྟག་རལ་གཟིགས་ཤུབས་དཔའ་བོའི་ཆ་ལུགས་འཆང་༔ སྒ་སྲབ་ཆས་ལྡན་ཟངས་རྟ་དམར་པོ་ཞོན༔ བསམ་པ་ཙམ་གྱིས་སྟོང་གསུམ་ཡུད་ཀྱིས་བསྐོར༔ རང་འདྲའི་སྤྲུལ་པ་བཙན་རྒོད་ལས་ལ་འགྱེད༔
བཤན་པའི་སྡེ་དཔོན་གནོད་སྦྱིན་མ་རུ་རྩེ༔ ཆ་ལུགས་སྣ་ཚོགས་སྣང་སྲིད་འགེངས་པར་སྟོན༔ བསམ་པ་ཙམ་གྱིས་དགྲ་བགེགས་ཚར་གཅོད་པ༔ བཙན་རྒོད་འཁོར་དང་བཅས་ལ་བདག་བསྟོད་དོ༔ ཨོྃ་རཀྴ་མ་རུ་ཙེ་ཤུ་ལ་པུ་རི་ཤནྟ་ཙ་ཡེ་སྭཱ་ཧཱ༔ ལས་བསྐུལ་ཟུར་དུ་གསལ། ༈ བཙན་རྒོད་མེ་འོད་གདོང་རོལ་པ་བཅོ་བརྒྱད་ཀྱི་གསོལ་མཆོད་བསྟན་དགྲ་ཐལ་འབྱིན་བཞུགས་སོ། དྲག་པོའི་མཆོད་རྫས་དཔག་མེད་བཀྲམ། ། ཏིང་འཛིན་ལྷ་ཡི་གསལ་སྣང་བརྟན། ཧྱ་གྷྲྀ་ཝས་བསང༌།
སྭ་བྷཱ་ཝས་སྦྱངས། དུར་ཁྲོད་འཇིགས་རུང་བཀོད་པའི་དབུས། ། མི་རོ་རྟ་རོ་ཁྲག་མཚོའི་དཀྱིལ། ། རལ་གྲི་ཧྲཱིཿས་མཚན་ཡོངས་གྱུར་ལས། ། བཙན་རྒྱལ་དྲག་པོ་དམར་ནག་ཁྲོས། ། ཕྱག་གཡས་རལ་གྲིས་དགྲ་སྲོག་གཅོད། ། གཡོན་པས་མདུང་དམར་རུ་མཚོན་ཕྱར། ། བསྭེ་ཁྲབ་བསྭེ་རྨོག་འཁོར་གསུམ་བསྐོར། ། རྫུ་འཕྲུལ་རླུང་གཤོག་རྟ་དམར་ཆིབས། ། རང་འདྲའི་སྤྲུལ་པ་བཅུ་བདུན་དང༌། །
སྣང་སྲིད་སྡེ་བརྒྱད་འཁོར་གྱིས་བསྐོར། ། གནས་གསུམ་འབྲུ་གསུམ་འོད་ཟེར་གྱིས། ། ཕྱོགས་བཅུའི་ཞིང་ཁམས་རབ་འབྱམས་ནས། ། བཙན་རྒོད་འཁོར་བཅས་སྤྱན་དྲངས་གྱུར། རོལ་མོ་རྡུང་ལ་དབྱངས་ཀྱིས་བསྐུལ། ། དར་གཡབ་གསུར་བཏང་སྤྱན་འདྲེན་ནི། ཀྱཻ། ཕྱོགས་ཕྱོགས་དག་ཀྱང་ཕ་ཀི་ན། ། ཉི་མ་ནུབ་ཕྱོགས་ཕ་ཀི་ན། ། ཟངས་རི་གནམ་དུ་ཟངས་སེ་ཟང༌། །
ཟངས་ཐང་དེ་ནི་ཕྱ་མ་ཕྱོ། ། རླུང་དམར་འཚུབ་མ་ཀྱི་ལི་ལི། ། བཙན་དམག་བསྭོ་སྒྲ་དི་རི་རི། ། ཟངས་འཕར་ཟངས་ཁྱི་ཉི་ལི་ལི། ། གློག་དམར་འབྲུག་སྒྲ་འུ་རུ་རུ། ། རཀྟའི་རྒྱ་མཚོ་ཕྱུར་བའི་དབུས། ། ཟངས་བྲག་རྩེ་དགུའི་གཞལ་ཡས་ནས། ། བཙན་གྱི་རྒྱལ་པོ་མཐུ་བོ་ཆེ། ། རྡོ་རྗེ་གཞོན་ནུ་རྟ་མགྲིན་རྒྱལ། ། པདྨ་ཐོད་ཕྲེང་ལ་སོགས་པའི། །
དམ་ལས་མ་གཡེལ་ད་ཚུར་བྱོན། ། སངས་རྒྱས་བསྟན་པ་སྲུང་བ་དང༌། ། རྣལ་འབྱོར་ཕྲིན་ལས་སྒྲུབ་པ་དང༌། ། བསྟན་དགྲ་ཐལ་བར་བརླག་པའི་ཕྱིར། ། བཙན་རྒོད་འཁོར་བཅས་གཤེགས་སུ་གསོལ། ཨོྃ་ཤུ་ལ་ཙ་ཏྲི་ཛཿབཛྲ་ས་མཱ་ཡ་དུ་དུ་ཛ་ཛཿ ཧཱུྃ། ཁྲག་མཚོ་མི་རོ་རྟ་རོ་དང༌། ། དགྲ་བགེགས་བསྣོལ་བའི་གདན་ལ་བཞུགས། ། བརྒྱུད་གསུམ་བླ་མས་བཀའ་བསྒོས་ལྟར། །
དམ་ལས་མ་འདའ་ས་མ་ཡ། ཨོཾ་ཤུ་ལ་ཏྲི་ཏིཥྛ་ལྷན་ཧ་ན་ཧ་ན་ཧཱུྃ་ཕཊ྄། མཆོད་ཅིང་དགྱེས་པ་བསྐྱེད་པ་ནི། ཀྱཻ། བཙན་རྒོད་འབར་བ་འཁོར་བཅས་ལ། ། དགྱེས་པའི་མཆོད་པ་འབུལ་བ་ནི། ། རཀྟ་ཁྲག་གི་ཨརྒྷཾ་དང༌། ། དབང་པོའི་མེ་ཏོག་ཚིལ་ཆེན་གསུར། ། ཞུན་ཆེན་མར་མེ་མཁྲིས་ཆེན་ཆབ། ། ཤ་རུས་ཞལ་ཟས་རྐང་གླིང་སྒྲ། །
བདུད་རྩི་སྨན་ཕུད་རཀྟའི་སྐྱེམས། ། སྣོད་བཅུད་ལོངས་སྤྱོད་གཏོར་མའི་བཅུད། ། ནམ་མཁའི་ཁམས་ཀུན་རྒྱས་བཀང་སྟེ། ། བཙན་རྒོད་འཁོར་དང་བཅས་ལ་འབུལ། ། དགྱེས་པར་བཞེས་ལ་ཕྲིན་ལས་མཛོད། ཨོཾ་ཤུ་ལ་དྷརྨ་པཱ་ལ་ཡ་ཨརྒྷཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་སརྦ་པཉྩ་མ་ཧཱ་རཀྟ་མ་ཧཱ་བ་ལིངྟ་པཱུ་ཛ་ཁཱ་ཧི་ཁཱ་ཧི། ཆེ་བའི་ཡོན་ཏན་བསྔགས་པ་ནི། ཀྱཻ། བདེ་ཆེན་དབང་དྲག་ཕོ་བྲང་ནས། ། ཟིལ་གནོན་ཁྲག་འཐུང་ཧེ་རུ་ཀ །
འཇིག་རྟེན་འདས་ཀྱང་འཁོར་བའི་ཚུལ། ། བསྟན་སྲུང་དྲག་པོའི་སྐུ་ལ་བསྟོད། ། གློག་ལྟར་མྱུར་བའི་བསྟན་སྲུང་ནི། ། ཐོག་ལྟར་འབེབས་པའི་དྲག་རྩལ་ཅན། ། སེར་ལྟར་འདྲིལ་བས་དགྲ་སྲོག་གཅོད། ། བུ་ལྟར་བརྩེ་བའི་བཙན་རྒོད་འདི། ། དུས་མཐའི་ཤུགས་ཆེན་ཁ་དོག་ལྟར། ། འབར་བའི་མེ་ལྕེའི་ཕྲེང་བ་འཁྲུགས། ། དུས་ཀྱི་དགྲ་ཆེན་ལས་བརྗིད་པའི། ། རྣོ་དབལ་མཚོན་ཆའི་ཐོག་ཟེར་འབེབས། །
མི་ཤིགས་རྡོ་རྗེའི་གོ་ཁྲབ་བརྗིད། ། ཡིད་ལྟར་མགྱོགས་པའི་རྟ་དམར་ཞོན། ། སྤྲུལ་པའི་འཁོར་ཚོགས་གྲངས་མེད་པ། ། སྲིད་པ་གསུམ་གྱི་དགྲ་ལས་རྒྱལ། ཁམས་གསུམ་མ་ལུས་ཟིལ་གྱིས་གནོན། ། འཇིག་རྟེན་ཁམས་ཀྱི་དྲག་རྩལ་ཅན། ། བདུད་དགྲ་མ་ལུས་རྨང་ནས་གཞོམ། ། གང་བཅོལ་ལས་ལ་ཐོགས་པ་མེད། ། རྦད་ན་དགྲ་སྲོག་རྦད་ཀྱིས་གཅོད། བསྐུལ་ན་བསྟན་དགྲ་གྱུར་མིད་ཟ། །
སྟོབས་ཀྱིས་རི་རབ་ཙོག་པུར་འཕེན། ། ཤུགས་ཀྱིས་སྟོང་གསུམ་བླ་འོག་བསྒྱུར། ། ཀི་ཡིས་རི་རབ་ལྡམ་ལྡེམ་གཡོ། ། ནུས་པས་མཐའ་ཡི་རྒྱ་མཚོ་རྔུབ། ། བསྭོ་ཡི་འབྲུག་སྒྲས་དགྲ་མགོ་འགེམས། ། ཧཱུྃ་སྒྲས་བདུད་དགྲའི་དོན་སྙིང་སྐྱུག ། མཆོད་ན་བུ་བཞིན་རྗེས་སུ་བརྩེ། ཁྲོས་པས་འཇིག་རྟེན་མ་ལུས་ཕུང༌། རྣལ་འབྱོར་པ་ཡིས་ཁྱོད་བསྟེན་ན། ། དངོས་གྲུབ་མ་ལུས་ཆར་ལྟར་འབེབས། །
དམ་ཚིག་ལྡན་པས་ཁྱོད་བསྒྲུབས་ན། ། ལས་བཞིའི་ཕྲིན་ལས་ཐོགས་མེད་སྒྲུབ། ། དམ་ཚིག་གཅིག་པས་ཁྱོད་བོས་ན། ། ལུས་དང་གྲིབ་མ་བཞིན་དུ་འགྲོག ། ཏིང་འཛིན་སྟོབས་ཀྱིས་ཁྱོད་བསྐུལ་ན། ། སྡང་བ་ཐམས་ཅད་རྣམ་པར་སྲེག ། ཕྱི་ལྟར་དྲེགས་བྱེད་བཙན་གྱི་རྒྱལ། ། ནང་ལྟར་པདྨ་རིགས་ཀྱི་གིང༌། ། གསང་བ་པདྨ་ཧེ་རུ་ཀ ། བསྟན་སྲུང་འཁོར་དང་བཅས་ལ་བསྟོད། །
བརྒྱན་པའི་མཆོད་གཏོར་འདི་བཞེས་ལ། ། ལས་དང་དངོས་གྲུབ་ཐོགས་མེད་པའི། ། ཕྲིན་ལས་མ་ལུས་མྱུར་འགྲུབ་མཛོད། གསོལ་ཁའི་མཆོད་ཚོགས་རྒྱས་པར་བཤམ། ། མངའ་གསོལ་ཕྲིན་ལས་བཅོལ་བ་ནི། ཀྱཻ། དཔལ་གྱི་བཀའ་སྡོད་བཙན་གྱི་གིང༌། ། དྲག་པོ་སྒྲོལ་བྱེད་ཁྲོས་པའི་སྐུ། ། སྣང་སྲིད་དྲེགས་བྱེད་བཙན་དམག་ཚོགས། ། གསོལ་ལོ་མཆོད་དོ་མངའ་གསོལ་ལོ། །
དངོས་སུ་འབྱོར་དང་ཡིད་ཀྱིས་སྤྲུལ། ། ཐུགས་ལ་གང་བཞེད་དེར་འཆར་བའི། ། རྟག་པ་རྒྱུན་གྱི་ལོངས་སྤྱོད་འདི། ། ཟད་མེད་མཁའ་དང་མཉམ་པ་འདིས། ། རྒྱ་གར་བིདྱོཏྟ་མའི་བདག ། བཙན་རྒོད་ཧར་ལེན་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། ཡང་ལེ་ཤོད་ཀྱི་གནས་མཆོག་ནས། ། བཙན་རྒོད་བེར་མ་འཁོར་དང་བཅས། །
གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། ཆུ་མིག་བྱང་ཆུབ་རིང་མོ་ནས། ། བཙན་རྒོད་དམར་པོ་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། མོན་ཡུལ་ཤ་འུག་སྟག་སྒོ་ནས། ། བཙན་རྒོད་བེང་སྨུག་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། །
བྱང་ཕྱོགས་ཤམ་བྷ་ལ་ཡི་གནས། ། རོལ་པ་མི་གཟན་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། ཏི་སེ་གངས་ཀྱི་རྭ་བ་ནས། ། ལྷ་བཙན་ཐོག་འབེབས་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། བསམ་ཡས་མཆིམས་ཕུའི་བྲག་དམར་ནས། ། ཤན་པ་མིག་དམར་འཁོར་དང་བཅས། །
གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། ཡང་རྫོང་ཤེལ་བྲག་འབར་བ་ནས། ། གཉན་སྟག་དམར་པོ་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། ཙཱ་རི་ཏྲ་ཡི་གནས་མཆོག་ནས། ། ག་ཡ་དྷ་ར་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། །
གཞོ་སྟོད་ཏི་སྒྲོའི་གནས་མཆོག་ནས། ། བཙན་རྒོད་སོག་ར་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། དབུ་རུ་སྟོད་ཀྱི་ཟངས་རི་ནས། ། དྲག་པོ་ཟླ་སྐྱོང་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། ཤམ་པོ་གངས་ཀྱི་རྭ་བ་ནས། མྱུར་ལེན་ཧར་ཏིང་འཁོར་དང་བཅས། །
གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། སྦས་ཡུལ་པདྨ་བཀོད་པ་ནས། ། འབར་བ་ཁྲག་འཐུང་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། གཟེ་རྒྱལ་གངས་དཀར་རྩེ་གསུམ་ནས། ། རྡོ་རྗེ་འབར་བ་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། །
མདོ་ཁམས་སྐུ་རྒྱལ་ཟངས་རི་ནས། ། གནོད་སྦྱིན་བེག་རྩེ་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ཕྲིན་ལས་མ་ལུས་མྱུར་དུ་སྒྲུབས། ། རོང་བཙན་ཁ་བ་དཀར་པོ་ནས། ། ཤན་པ་རླུང་དམར་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། གཙུག་ལག་ཆོས་འཁོར་བཞུགས་གནས་ན། ། རྡོ་རྗེ་ལེགས་པ་འཁོར་དང་བཅས། །
གསོལ་ལོ་མཆོད་དོ་མངའ་གསོལ་ལོ། ཕྲིན་ལས་མ་ལུས་མྱུར་དུ་སྒྲུབས། ། བསྟན་སྲུང་དཀོར་ནོར་ཀུན་གྱི་བདག ། ཤེལ་གིང་ནག་པོ་འཁོར་དང་བཅས། ། གསོལ་ལོ་མཆོད་དོ་མངའ་གསོལ་ལོ། ། ཕྲིན་ལས་མ་ལུས་མྱུར་དུ་སྒྲུབས། ། སྟོང་གསུམ་སྟོང་གི་འཇིག་རྟེན་ན། ། དྲག་པོ་བཙན་གྱི་དམག་ཚོགས་རྣམས། ། གསོལ་ལོ་མཆོད་དོ་མངའ་གསོལ་ལོ། ཕྲིན་ལས་མ་ལུས་མྱུར་དུ་སྒྲུབས། །
བསྟན་སྲུང་མྱུར་མགྱོགས་དྲག་པོའི་ཚོགས། ། གཡབ་བོ་རྡོ་རྗེའི་སྤྱན་མ་རྟུལ། ། བོས་སོ་རྡོ་རྗེའི་སྙན་མ་སྲ། ། འགྱང་ངེ་རིང་སེ་མ་མཛད་པར། ། རྣལ་འབྱོར་བདག་གི་ཕྲིན་ལས་མཛོད། ། ཆོས་འཁོར་བསྟན་པ་སྡེ་དང་བཅས། ། མི་ནོར་རྟ་ཕྱུགས་གྲྭ་འཁོར་གཡོག ། བཅོལ་ལོ་ལྟོས་སོ་མཐུ་མ་ཆུང༌། ། ཉིན་མཚན་ཀུན་ཏུ་གཡེལ་མེད་སྲུངས། ། ལོག་པར་སེམས་ལ་ཆོ་འཕྲུལ་ཐོངས། །
ངན་དགུ་བཤམས་ལ་ལྟས་ངན་ཕོབས། ། བསམ་པ་ངན་ལ་རྟགས་མཚན་སྟོན། ། སྦྱོར་བ་རྩུབ་ལ་དོན་སྙིང་ཕྱུངས། ། ཇག་རྐུན་རྣམས་ཀྱི་དོན་སྙིང་ཟོ། ། བྱད་མ་མཁན་རྣམས་ཧུར་ཐུམ་སོད། ། ཡུལ་མི་ངན་པའི་སྙིང་ཁྲག་འཐུང༌། ། བན་དགྲ་གློ་སྙིང་ལུས་སྲོག་ཕྲོལ། ། བྲན་གཡོག་ངན་པའི་རྒྱུ་འགྲུལ་ཆོད། ། བསྟན་དགྲ་རྣམས་ཀྱི་བླ་ཚེ་སྐེམས། ། དཀོར་རྐུན་རྣམས་ཀྱི་ཡན་ལག་ཆོད། །
མཐའ་དམག་དུས་ཀྱི་འཁྲུག་པ་ཟློག ། ལས་བཞི་གྲུབ་པ་ཆེན་པོ་བརྒྱད། ། ཡིད་ལ་བསམ་པའི་དོན་ཀུན་སྒྲུབས། ། ཕོ་རྣམས་བཙན་རྒོད་ལྟར་དྲག་ཅིང༌། ། མི་དང་མི་མིན་རྣམ་ལས་རྒྱལ། ཁམས་གསུམ་མ་ལུས་དབང་དུ་བསྡུས། ། སྲིད་པ་གསུམ་པོ་ཟིལ་གྱིས་གནོན། ། ནང་དུ་སྙིང་མཐུན་གྲོས་ཐུབ་པས། ཁེ་གྲགས་སྟོབས་ལྡན་དཔའ་བརྟུལ་བས། ། ཕྱི་རུ་གཡུལ་ལས་རྣམ་པར་རྒྱལ། །
བྱེས་སུ་སོང་ན་མགོ་ཐོན་ཅིང༌། ། ལམ་དགྲ་བྱེས་འགོང་དགྲ་ཇག་ཆོམས། ། དོན་འགྲུབ་རང་གནས་བདེ་བར་འཁོར། ། གཞི་ལ་འདུག་ན་བཀྲ་ཤིས་ཤིང༌། ། ལེགས་ལམ་བློ་ཡི་རྩ་སྒོ་ཕྱེས། ། གང་བརྩམས་ལས་ལ་ཐོགས་མེད་ཅིང༌། ། སངས་རྒྱས་བསྟན་པའི་རྒྱ་མཚན་ཕྱོར། ། དཔལ་ལྡན་བླ་མའི་སྐུ་ཚེ་སྲིངས། ། འཁོར་སློབ་དགེ་འདུན་དར་ཞིང་རྒྱས། ། འགྲོ་དོན་ཕྲིན་ལས་སྙན་གྲགས་འཕེལ། །
ཆབ་སྲིད་དབྱར་གྱི་དཔལ་ལྟར་བཀྲ། ། གནས་སྐབས་མཐར་ཐུག་ཐམས་ཅད་དུ། ། བཀྲ་ཤིས་བདེ་ལེགས་འོད་པོ་ཆེ། ། སྣང་སྲིད་ཁྱབ་པའི་ཕྲིན་ལས་མཛོད། ཐུགས་དམ་བསྐང་བའི་རིམ་པ་ནི། གཏོར་མཆོད་བསྐང་རྫས་རྒྱ་ཆེར་བཀྲམ། ཧཱུྃ། མཚན་ཉིད་ཀུན་ཚང་གནས་མཆོག་འདིར། ། དམ་ཚིག་ལྡན་པའི་རྣལ་འབྱོར་པས། ། དངོས་སུ་ཅི་འབྱོར་གཙང་མར་བཤམས། །
ཡིད་ཀྱི་དཔག་ཏུ་མེད་པར་སྤྲུལ། ། ཕྱི་ནང་གསང་བ་མཆོད་པའི་རྫས། ། ཀུན་ཏུ་བཟང་པོའི་རྒྱན་དུ་ཤར། ། ཉམས་པ་བདུན་ལྡན་བསྒྲལ་བ་ལས། ། དུར་ཁྲོད་དྲག་པོའི་རྫས་ཆེན་བཀྲམ། ། གཡོ་བ་མེད་པའི་ཏིང་འཛིན་བརྟན། ། གསལ་འགྲིབ་མེད་པའི་བསྐྱེད་རིམ་རྫོགས། ། ལྡོག་མེད་བསྲུང་བཟློག་བསྲེག་པའི་ལས། ། སྐུ་གསུང་ཐུགས་ཀྱི་ཕྱག་རྒྱ་ལས། ། རྒྱུ་འཕྲུལ་དྲྭ་བའི་རོལ་རྩེད་འགྱེད། །
རྦད་བསྐུལ་ལས་བཞིའི་རྫས་མཆོག་བཀྲམ། ། བླ་ན་མེད་པའི་སྐོང་རྫས་འདིས། ། ཀུན་བཟང་རྡོར་སེམས་སྣང་མཐའ་ཡས། ། ནཱ་གརྫུ་ན་པདྨ་འབྱུང༌། ། སྐུ་གསུམ་བརྒྱུད་པ་དགུ་ལྡན་གྱི། ། བཀའ་བབ་དག་སྣང་སྲོལ་འཛིན་པའི། ། རྒྱ་བོད་མཁས་གྲུབ་རིག་འཛིན་རྣམས། ། ཐུགས་དམ་གཉན་པོ་དབྱིངས་སུ་བསྐང༌། ། བདག་རྒྱུད་བྱིན་གྱིས་བརླབ་ཏུ་གསོལ། ། དབང་ཆེན་ཧེ་རུ་ཀ་དཔལ་དང༌། །
མདོ་དང་སྒྱུ་འཕྲུལ་སེམས་རྒྱུད་སྡེ། ། རྒྱུད་སྡེ་བཞི་དང་སྒྲུབ་སྡེ་བརྒྱད། ། གསང་སྔགས་རྒྱུད་ལུང་མན་ངག་གི ། ཡི་དམ་དཀྱིལ་འཁོར་ལྷ་ཚོགས་རྣམས། ། ཐུགས་དམ་གཉན་པོ་དབྱིངས་སུ་བསྐང༌། མཆོག་དང་ཐུན་མོང་དངོས་གྲུབ་སྩོལ། ། བདེ་གཤེགས་རྡོ་རྗེ་རིན་པོ་ཆེ། ། པདྨ་ལས་ཀྱི་མཁའ་འགྲོ་མ། ། རི་རབ་སུམ་ཅུ་རྩ་གཉིས་ཀྱི། ། རྡུལ་དང་མཉམ་པའི་ཌཱཀྐིའི་ཚོགས། །
ཞིང་སྔགས་ལྷན་ཅིག་སྐྱེས་མ་ཡི། ། མ་སྲིང་མཁའ་འགྲོ་རྒྱ་མཚོའི་ཚོགས། ། ཐུགས་དམ་གཉན་པོ་དབྱིངས་སུ་བསྐང༌། ། ཉམས་ཆག་བསྐངས་ཤིང་ཉམས་རྟོགས་སྤོར། ། ལེགས་ལྡན་ཕྱག་བཞི་ཕྱག་དྲུག་པ། ། གུར་མགོན་མ་ནིང་བེར་ནག་ཅན། ། སྔགས་སྲུང་དུད་སོལ་ངན་ནེ་མ། ། གཟའ་བདུད་ལྷ་ཆེན་རྡོ་རྗེ་ལེགས། ། ལས་གཤིན་ཚེ་རིང་མཆེད་ལྔ་སོགས། ། བརྒྱུད་གསུམ་དམ་ཅན་རྒྱ་མཚོ་རྣམས། །
ཐུགས་དམ་གཉན་པོ་དབྱིངས་སུ་བསྐང༌། ། བསྟན་པ་སྲུངས་ལ་ཕྲིན་ལས་སྒྲུབས། ། རྣམ་སྲས་ཛཾ་ལྷ་རེ་མནྟ། ། ཀུན་འཁྱིལ་ཚོགས་བདག་དཔལ་ཆེན་མོ། ། གནོད་སྦྱིན་ནོར་ལྷ་གཏེར་བདག་རྣམས། ། ཐུགས་དམ་གཉན་པོ་དབྱིངས་སུ་བསྐང༌། ། འདོད་རྒུ་ལྷུན་གྲུབ་དངོས་གྲུབ་སྩོལ། ། པདྨ་དབང་གི་བཀའ་ཉན་པ། ཁམས་གསུམ་སྲོག་གི་ཤན་པ་ཆེ། ། མྱུར་མགྱོགས་རྫུ་འཕྲུལ་འགྲན་ཟླ་བྲལ། །
ཆེ་བཙན་བདག་པོའི་ཐུགས་དམ་བསྐང༌། ། བླ་མ་དགོངས་འདུས་བཀའ་སྲུང་པ། ། ཕྱི་ལྟར་བཙན་རྒོད་དྲག་པོ་བདུན། ། ནང་ལྟར་དགེ་བསྙེན་མཆེད་བདུན་ཏེ། ། གསང་བ་གནོད་སྦྱིན་མཆེད་བདུན་སྤྲུལ། ། བཙན་གྱི་གིང་ཆེན་ཐུགས་དམ་བསྐང༌། ། སྐུ་ལྷ་ཞང་གི་ལྷ་བཙན་སོགས། ། འབར་བ་སྤུན་དགུ་ཐུགས་དམ་བསྐང༌། ། ལི་ཡུལ་དགེ་བསྙེན་དམོད་བོར་བས། ། དྲང་ཤན་འབྱེད་པ་འབྱུང་པོའི་རྒྱལ། །
བཙན་ཡུལ་ཟངས་ཐང་དམར་པོ་རུ། ། པདྨ་དབང་གི་བཀའ་སྡོད་ཆེ། ། བཙན་རྒོད་དམར་པོའི་ཐུགས་དམ་བསྐང༌། ། ཡ་བ་སྐྱ་སོགས་ཐུགས་དམ་བསྐང༌། ། དཀར་པོ་ལྷ་ཡི་སྡེ་དཔོན་ཆེ། ། ཆོས་ཀྱི་རྒྱལ་པོའི་བཀའ་སྡོད་དེ། ། ཞང་ཞུང་ཡུལ་དུ་ཨ་བསྭེའི་རྒྱལ། ། ཐིམ་ཡུ་བདེ་ཆེན་གསང་ཕུག་ཏུ། ། དགྲ་ལྷའི་རྒྱལ་པོའི་སྐུར་སྟོན་པ། ། ཇག་པ་མེ་ལེན་ཐུགས་དམ་བསྐང༌། །
རྡོ་རྗེ་དགྲ་འདུལ་ཐུགས་དམ་བསྐང༌། ། ཤན་པ་མཆེད་གསུམ་ཐུགས་དམ་བསྐང༌། ། འོ་ཡུག་ཤང་གི་བྲེ་མོ་རུ། ། འཛམ་བུ་གླིང་གི་སྐྱེས་གཅིག་པུ། ། གཙུག་ལག་གནས་ཆེན་ཀུན་གྱི་བདག ། རྡོ་རྗེ་ལེགས་པའི་ཐུགས་དམ་བསྐང༌། ། སྐྱེས་བུ་ཆེན་པོའི་ཐུགས་དམ་བསྐང༌། ། སུམ་བརྒྱ་དྲུག་ཅུའི་ཐུགས་དམ་བསྐང༌། ། ས་འོག་གཤིན་རྗེའི་དམག་དཔོན་ཆེ། ། རྫོང་ཆེན་བཅོ་བརྒྱད་ཕོ་བྲང་འཛིན། །
རྡོ་རྗེ་བྲག་བཙན་ཐུགས་དམ་བསྐང༌། ། ལྷོ་བཙན་ནག་པོའི་ཐུགས་དམ་བསྐང༌། ། སྤྲུལ་པ་མཆེད་དྲུག་ཐུགས་དམ་བསྐང༌། ། ཕྱག་རྒྱ་ཆེན་པོའི་བསྟན་པ་སྐྱོངས། ། སྒྲུབ་བརྒྱུད་འཛིན་པའི་དགྲ་ལྷ་ཆེ། ། སྨོན་ལམ་དབང་གིས་བསྟན་པ་སྲུངས། ། ཇོ་བོ་སྐྲག་བཙན་ཐུགས་དམ་བསྐང༌། ། རྡོ་རྗེ་ཀུན་སྐྱོབ་ཐུགས་དམ་བསྐང༌། ། སྐྱ་དགུ་བྲན་བཅུའི་ཐུགས་དམ་བསྐང༌། ། སྟོང་ཉིད་སྒོམ་པའི་གྲོགས་མཛོད་ཅིང༌། །
བདག་མེད་རྟོགས་པའི་ཕྲིན་ལས་ཅན། ། གསང་ཆེན་བསྟན་པ་སྤེལ་མཛད་པ། ། ཟངས་རི་བཙན་རྒོད་ཐུགས་དམ་བསྐང༌། ། དྲག་པོ་མཆེད་གཉིས་ཐུགས་དམ་བསྐང༌། ། ཡང་འཁོར་སྤྲུལ་པའི་ཐུགས་དམ་བསྐང༌། ། ཧེ་ཆེན་བརྡལ་གྱི་དུར་ཁྲོད་ནས། རྒྱལ་བ་མཆོག་དང་ལྷན་ཅིག་ཏུ། ། སྨོན་ལམ་སྟོབས་ཀྱིས་སྐུར་སྤྲུལ་པ། ། གནོད་སྦྱིན་ཁྱུང་ཞོན་ཐུགས་དམ་བསྐང༌། ། བེག་རྩེ་ཆེན་པོའི་ཐུགས་དམ་བསྐང༌། །
ཡང་འཁོར་སྡེ་བརྒྱད་ཐུགས་དམ་བསྐང༌། ། ཡ་ཀི་སྒོ་མོ་བྲག་དམར་ན། ། ཟངས་བྲག་དམར་པོའི་ནང་ཤེད་ན། ། བཀྲ་ཤིས་དར་རྒྱས་ཆེ་བའི་ལྷ། ། སྐྱེས་བུ་ལུང་བཙན་ཐུགས་དམ་བསྐང༌། ། རྡོ་རྗེ་གཡུ་སྒྲོན་ཐུགས་དམ་བསྐང༌། ། བཙན་འཁོར་མང་པོའི་ཐུགས་དམ་བསྐང༌། ། ཟངས་རི་འབར་བ་རྩེ་དགུ་ནས། ། ཤུ་བ་སྲོག་ལེན་བཙན་གྱི་རྗེ། ། ཡམ་ཤུད་དམར་པོའི་ཐུགས་དམ་བསྐང༌། །
སྐུ་རྒྱལ་ཤེན་ནེའི་ཐུགས་དམ་བསྐང༌། ། སྤྲུལ་པའི་དམག་ཚོགས་ཐུགས་དམ་བསྐང༌། ། ཕྱི་ནང་བར་ཆད་བཟློག་པ་དང༌། ། ཕྲིན་ལས་རྣམ་བཞི་སྒྲུབ་ཏུ་གསོལ། ཧཱུྃ། བཙན་མཁར་དམར་པོའི་ནང་ཤེད་ན། ། ཤ་ཁྲག་ལོངས་སྤྱོད་བསམ་མི་ཁྱབ། ། ཡིད་འོང་སྤྱན་གཟིགས་སྐར་ལྟར་བཀྲམ། ། རྐང་གླིང་ཐོད་རྔ་འབྲུག་ལྟར་ལྡིར། ། མ་ཚང་མེད་པའི་མཐུན་རྫས་འདིས། །
པདྨ་དབང་གི་བཀའ་ཉན་པ། ། བཙན་རྒོད་ཧར་ལེན་ཐུགས་དམ་བསྐང༌། ། བཙན་རྒོད་བེར་མའི་ཐུགས་དམ་བསྐང༌། ། དམར་པོ་དཔོན་གཡོག་ཐུགས་དམ་བསྐང༌། ། བེང་སྨུག་བསྭེ་ཁྲབ་ཐུགས་དམ་བསྐང༌། ། རོལ་པ་མི་གཟན་ཐུགས་དམ་བསྐང༌། ། རྡོ་རྗེ་ཐོག་འབེབས་ཐུགས་དམ་བསྐང༌། ། ཤན་པ་མིག་དམར་ཐུགས་དམ་བསྐང༌། ། གཉན་སྟག་དམར་པོའི་ཐུགས་དམ་བསྐང༌། ། ལྷོ་བཙན་སེང་གདོང་ཐུགས་དམ་བསྐང༌། །
བཙན་རྒོད་སོག་རའི་ཐུགས་དམ་བསྐང༌། ། དྲག་པོ་ཟླ་སྐྱོང་ཐུགས་དམ་བསྐང༌། ། མྱུར་ལེན་ཧར་ཏིང་ཐུགས་དམ་བསྐང༌། ། འབར་བ་ཁྲག་འཐུང་ཐུགས་དམ་བསྐང༌། ། རྡོ་རྗེ་འབར་བའི་ཐུགས་དམ་བསྐང༌། ། དྲག་པོ་ལྕམ་སྲིང་ཐུགས་དམ་བསྐང༌། ། ཤན་པ་རླུང་དམར་ཐུགས་དམ་བསྐང༌། ། གཙང་བཙན་ཆེན་པོའི་ཐུགས་དམ་བསྐང༌། ། ཤེལ་གིང་སྨུག་པོའི་ཐུགས་དམ་བསྐང༌། ། བཙན་རྒོད་ཁྲོ་འབར་ཐུགས་དམ་བསྐང༌། །
ཤར་བཙན་དཀར་པོའི་ཐུགས་དམ་བསྐང༌། ། ལྷོ་བཙན་སེར་པོའི་ཐུགས་དམ་བསྐང༌། ། ནུབ་བཙན་དམར་པོའི་ཐུགས་དམ་བསྐང༌། ། བྱང་བཙན་ལྗང་གུའི་ཐུགས་དམ་བསྐང༌། ། ལ་བཙན་ལུང་བཙན་ཐུགས་དམ་བསྐང༌། ། ལམ་བཙན་ཆུ་བཙན་ཐུགས་དམ་བསྐང༌། ། གངས་བཙན་བྲག་བཙན་ཐུགས་དམ་བསྐང༌། ། སྤང་བཙན་ཤིང་བཙན་ཐུགས་དམ་བསྐང༌། ། མགྱོགས་པ་ཁ་བཞིའི་ཐུགས་དམ་བསྐང༌། ། བཙན་འཁོར་སྡེ་བརྒྱད་ཐུགས་དམ་བསྐང༌།
ཁྱད་པར་ཡུལ་འདིར་གནས་པ་ཡིས། ། བཙན་རྒོད་དྲག་པོའི་ཐུགས་དམ་བསྐང༌། ། འབོད་པའི་དམ་རྫས་ཡིན་པའི་ཕྱིར། ། དར་དམར་གཡབ་དར་ཐུགས་དམ་བསྐང༌། ། རྟེན་པའི་དམ་རྫས་ཡིན་པའི་ཕྱིར། ། གྲི་སྙིང་ཕྱར་དར་ཐུགས་དམ་བསྐང༌། ། རྣལ་འབྱོར་དམ་རྫས་བསྐང་བའི་ཕྱིར། ། སྨན་རཀ་གཏོར་མས་ཐུགས་དམ་བསྐང༌། ། བརྩེ་གདུང་བུ་བཞིན་སྐྱོང་བའི་ཕྱིར། ། ལྟ་སྒོམ་ཡང་དག་ཐུགས་དམ་བསྐང༌། །
མི་འབྲལ་རྟག་ཏུ་འགྲོག་པའི་ཕྱིར། ། རྟག་གཏོར་ཆེན་པོས་ཐུགས་དམ་བསྐང༌། ། རྒྱུན་དུ་ཕྲིན་ལས་བཅོལ་བའི་ཕྱིར། ། རྒྱུན་གཏོར་ནར་མས་ཐུགས་དམ་བསྐང༌། ། སྤྱན་གྱི་མཆོད་པ་ཡིན་པའི་ཕྱིར། ། སྤྱན་གཟིགས་དཀོར་ཆས་ཐུགས་དམ་བསྐང༌། ། སྙན་གྱི་དབང་པོ་ཚིམ་བྱའི་ཕྱིར། ། རྔ་དུང་རོལ་མོས་ཐུགས་དམ་བསྐང༌། ། ཤངས་ཀྱི་མཆོད་པ་ཡིན་པའི་ཕྱིར། ། ཚིལ་ཆེན་གསུར་གྱིས་ཐུགས་དམ་བསྐང༌། །
ལྗགས་ཀྱི་དབང་པོ་ཚིམ་བྱའི་ཕྱིར། ། ཞལ་ཟས་སྣ་ཚོགས་ཐུགས་དམ་བསྐང༌། ། སྐུ་ཡི་མཆོད་པ་ཡིན་པའི་ཕྱིར། ། རེག་འཇམ་ལྷ་གོས་ཐུགས་དམ་བསྐང༌། ། དམ་ཉམས་དགྲ་བགེགས་བསྒྲལ་བའི་ཕྱིར། ། འཁོར་ཚོགས་ཕོ་ཉའི་ཐུགས་དམ་བསྐང༌། ། དཀོར་རྐུན་རྩད་ནས་གཅོད་པའི་ཕྱིར། ། བཙན་དམག་འབུམ་སྡེའི་ཐུགས་དམ་བསྐང༌། ། སྟོང་གསུམ་ཡུད་ཀྱིས་བསྐོར་བའི་ཕྱིར། ། ཟངས་རྟ་དམར་ཞུར་ཐུགས་དམ་བསྐང༌།
ཁམས་གསུམ་སྐད་ཅིག་ཟ་བའི་ཕྱིར། ། ཟངས་ཁྱི་ཟངས་འཕར་ཐུགས་དམ་བསྐང༌། ། དགྲ་བོའི་སྲོག་དབུགས་ལེན་པའི་ཕྱིར། ། ཟངས་གྲི་འབར་བས་ཐུགས་དམ་བསྐང༌། ། དགྲ་བགེགས་མྱུར་དུ་དགུག་པའི་ཕྱིར། ། བཙན་ཞགས་དམར་པོས་ཐུགས་དམ་བསྐང༌། ། ཉམས་པའི་སྲོག་རྩ་གཅོད་པའི་ཕྱིར། ། རུ་མཚོན་དམར་པོས་ཐུགས་དམ་བསྐང༌། ། ཅི་བཅོལ་ཕྲིན་ལས་བསྒྲུབ་པའི་ཕྱིར། ། ཤ་ཁྲག་གཏོར་མས་ཐུགས་དམ་བསྐང༌། །
དགྲ་ལ་ཆོ་འཕྲུལ་དབབ་པའི་ཕྱིར། ། སྲིན་བྱ་ཀུ་འདེབས་ཐུགས་དམ་བསྐང༌། ། ཉམས་པའི་བླ་སྲོག་དགུག་པའི་ཕྱིར། ། བསེ་ཡི་བྱ་དམར་ཐུགས་དམ་བསྐང༌། ། བསྟན་པའི་ཁུར་ཆེན་འདེགས་པའི་ཕྱིར། གླང་དམར་འགྱིང་བས་ཐུགས་དམ་བསྐང༌། དགྲ་ཡུལ་ལྟས་ངན་འགྱེད་པའི་ཕྱིར། ། ཝ་མོ་བརྒྱལ་བས་ཐུགས་དམ་བསྐང༌། ། བླ་སྲོག་ཆགས་པའི་མཐུན་རྫས་ཏེ། ། བཙན་ཤྭ་རྒོ་བས་ཐུགས་དམ་བསྐང༌། །
བཞུགས་པའི་མཐུན་རྫས་ཁྱད་པར་འཕགས། ། བཙན་མཁར་དམར་པོས་ཐུགས་དམ་བསྐང༌། ། ཐུགས་ཀྱི་དགྱེས་སྡེ་བསྐྱེད་པའི་ཕྱིར། ། མཛེས་པའི་རིག་མས་ཐུགས་དམ་བསྐང༌། ། གཞན་སྡེའི་གཡུལ་ལས་རྣམ་རྒྱལ་ཕྱིར། ། མི་ཤིགས་གོ་ཁྲབ་ཐུགས་དམ་བསྐང༌། ། གཞན་སྡེ་རྨང་ནས་གཞར་བའི་ཕྱིར། ། རྣོ་ངར་མཚོན་ཆས་ཐུགས་དམ་བསྐང༌། ། དཔའ་བོ་རྔམ་སྒྲ་ཡིན་པའི་ཕྱིར། ། དགྲ་སྙིང་དམར་པོས་ཐུགས་དམ་བསྐང༌། །
དགྲ་དཔུང་གཡུལ་ལས་རྒྱལ་བའི་ཕྱིར། ། ཧ་སྒྲ་བསྭོ་སྒྲས་ཐུགས་དམ་བསྐང༌། ། དཔའ་བོའི་ཞལ་སྐྱེམས་ཡིན་པའི་ཕྱིར། ། བདུད་རྩི་ཛ་གད་ཐུགས་དམ་བསྐང༌། ། ཉམས་པའི་སྙིང་ལ་གཟིར་བའི་ཕྱིར། ། ལྕགས་མདའ་ལྕགས་གཞུས་ཐུགས་དམ་བསྐང༌། ། མཆོད་ཅིང་དགྱེས་པ་བསྐང་བའི་ཕྱིར། ། སྣང་སྲིད་མདངས་ཀྱིས་ཐུགས་དམ་བསྐང༌། ། རྗེས་འབྲངས་ཕོ་ཉ་འགྱེད་པའི་ཕྱིར། ། རི་ཁྱི་སྤྱང་ཀིས་ཐུགས་དམ་བསྐང༌། །
བླ་བྱ་ཀླད་ན་ལྡིང་བའི་ཕྱིར། ། རི་བྱ་ཕོ་རོག་ཐུགས་དམ་བསྐང༌། ། འཇིགས་པའི་ཧཱུྃ་སྒྲ་སྒྲོགས་པའི་ཕྱིར། ། འུག་པ་དགོད་པས་ཐུགས་དམ་བསྐང༌། ། ཡང་སྤྲུལ་ཕོ་ཉ་འགྱེད་པའི་ཕྱིར། ། མི་ཧྲེངས་གཅེར་རྒྱུག་ཐུགས་དམ་བསྐང༌། ། རྟག་ཏུ་དགྱེས་པའི་ཞལ་ཟས་ཕྱིར། ། དགྲ་ཤ་དམར་པོས་ཐུགས་དམ་བསྐང༌། ། བཏུང་བའི་དམ་རྫས་ཡིན་པའི་ཕྱིར། ། སྙིང་ཁྲག་རྒྱ་མཚོས་ཐུགས་དམ་བསྐང༌། །
དཔའ་རྟགས་མ་མོ་དབང་སྡུད་ཕྱིར། ། དུར་ཁྲོད་ཆས་བརྒྱད་ཐུགས་དམ་བསྐང༌། ། ཕྱི་ཡི་རྟེན་རྫས་ཡིན་པའི་ཕྱིར། ། མཆོང་མར་འགྱིང་བས་ཐུགས་དམ་བསྐང༌། ། ནང་གི་རྟེན་རྫས་ཡིན་པའི་ཕྱིར། ། སྐུ་གཟུགས་འཆམ་གར་ཐུགས་དམ་བསྐང༌། ། གསང་བའི་རྟེན་རྫས་ཡིན་པའི་ཕྱིར། ། ཀ་དག་དགོངས་པས་ཐུགས་དམ་བསྐང༌། ། སྤྱན་གྱིས་གཟིགས་མོ་མཛད་པའི་ཕྱིར། ། སྣང་སྲིད་བཀོད་པས་ཐུགས་དམ་བསྐང༌། །
སྐུ་ཡི་གཟི་བརྗིད་བསྐྱེད་པའི་ཕྱིར། ། མངའ་གསོལ་མཆོད་པས་ཐུགས་དམ་བསྐང༌། ། གསུང་གི་ཚངས་དབྱངས་བསྐྱེད་པའི་ཕྱིར། ། བསྟོད་དབྱངས་རོལ་སྒྲས་ཐུགས་དམ་བསྐང༌། ། ཐུགས་ཀྱི་ཏིང་འཛིན་བསྐྱེད་པའི་ཕྱིར། ། བསྐྱེད་རྫོགས་དགོངས་པས་ཐུགས་དམ་བསྐང༌། ། ཡོན་ཏན་མ་ལུས་ཡོངས་རྫོགས་ཕྱིར། ། རིན་ཆེན་སྣ་ལྔས་ཐུགས་དམ་བསྐང༌། ། དྲག་པོའི་ལས་ལ་བསྐུལ་བའི་ཕྱིར། ། འབོད་རྦད་བསད་པས་ཐུགས་དམ་བསྐང༌། །
དགྲ་བོའི་བདུད་དུ་བསྐོས་པའི་ཕྱིར། ། མནན་བསྲེགས་འཕང་བས་ཐུགས་དམ་བསྐང༌། ། མྱུར་མགྱོགས་ཕོ་ཉ་མངག་པའི་ཕྱིར། ། རླུང་དམར་བང་གིས་ཐུགས་དམ་བསྐང༌། ། རྟག་ཏུ་མགོན་ཞིང་བསྲུང་བའི་ཕྱིར། ། རྒྱུན་དུ་མཆོད་པས་ཐུགས་དམ་བསྐང༌། ། མཐུན་པའི་དམ་རྫས་ཟད་མེད་པས། ། བསྟན་སྲུང་འཁོར་བཅས་ཐུགས་དམ་བསྐང༌། ། ཐུགས་དམ་བསྐངས་ཤིང་རྐྱེན་ངན་ཟློག ། དངོས་གྲུབ་མ་ལུས་སྩལ་དུ་གསོལ། །
དཔལ་མགོན་བདུན་ཅུ་རྩ་ལྔ་དང༌། ། སྟོང་གསུམ་འཇིག་རྟེན་ས་ཡི་བདག ། གཉན་ཆེན་སྡེ་བཞི་གཉན་ཕྲན་འབུམ། ། དགེ་བསྙེན་ཉེར་གཅིག་བརྟན་སྐྱོང་ཚོགས། ། གཞི་བདག་གནས་བདག་ཐུགས་དམ་བསྐང༌། ། འགོ་བའི་ལྷ་ལྔ་སྐྱོབ་བྱེད་དགུ། ། སྡོང་གྲོགས་བྱེད་རྣམས་ཐུགས་དམ་བསྐང༌། ། ཆག་ཆེ་ཉམ་ང་ཐམས་ཅད་ཟློག ། འཁོར་རྣམས་བསྲུང་ཞིང་བར་ཆད་སོལ། ། མི་ནོར་རྟ་ཕྱུགས་བྲན་གཡོག་འཁོར། །
ཆོས་འཁོར་ཡུལ་སྡེ་ནོར་རྫས་རྣམས། ། རྟག་ཏུ་སྲུང་བའི་མེལ་ཚེ་མཛོད། ། སྲིད་དང་ཞི་བའི་ཕན་བདེའི་དཔལ། ། མོས་པ་རྣམ་བཞིས་དབང་དུ་སྡུས། ། མི་མཐུན་ཕྱོགས་རྣམས་མི་འབྱུང་ཞིང༌། ། འབྱོར་དྲུག་དབྱར་མཚོ་ལྟར་རྒྱས་མཛོད། ། འཁོར་བཅས་ཐུགས་དམ་བསྐངས་པའི་མཐུས། ། བདག་ཅག་དཔོན་སློབ་འཁོར་བཅས་ཀྱི། ། རྣམ་དཀར་དགེ་བའི་ལས་བརྩམ་ན། ། བསམ་ངན་སྦྱོར་རྩུབ་བྱེད་པ་ཡི། །
སྣང་སྲིད་བྱད་ཕུར་དགྲ་ལ་ཟློག ། སྡེ་བརྒྱད་ཟ་ཁ་ཟུག་པ་ཟློག ། རྒྱལ་པོའི་ཆོ་འཕྲུལ་དགྲ་ལ་ཟློག ། གཤིན་རྗེའི་འཁོར་ལོ་བསྐོར་བ་ཟློག ། དྲང་སྲོང་དམོད་པ་དགྲ་ལ་ཟློག ། མ་མོའི་ཁྲག་ནད་དགྲ་ལ་ཟློག ། ཀླུ་ཡི་བྱད་གཏད་དགྲ་ལ་ཟློག ། ཐེའུ་རང་འབྱུང་པོ་དགྲ་ལ་ཟློག ། བདུད་ཀྱི་གཤེད་བཞི་དགྲ་ལ་ཟློག ། ལྟས་ངན་བརྒྱད་ཅུ་རྩ་གཅིག་ཟློག །
ཡེ་འདྲོག་སུམ་བརྒྱ་དྲུག་ཅུ་ཟློག ། བྱིས་པའི་གདོན་ཆེན་བཅོ་ལྔ་ཟློག ། གཡས་ནས་ཕོ་བརྒྱའི་མདའ་ཟོར་ཟློག ། གཡོན་ནས་མོ་བརྒྱའི་དུག་གཡོས་ཟློག ། ངག་མནན་གཏད་ཁྲམ་རླུང་འཁོར་ཟློག ། རྨིས་ལྟས་མཚན་མ་ངན་པ་ཟློག ། ལོ་ཀེག་ཟླ་སྐག་ཞག་སྐག་ཟློག ། མི་མཐུན་ཕྱོགས་རྣམས་དགྲ་ལ་ཟློག ། ཟློགས་ཤིག་སྒྱུར་ཅིག་མཐུ་མ་ཆུང༌། ། དམ་ཅན་རྒྱ་མཚོའི་ཚོགས་རྣམས་དང༌། །
བཙན་རྒོད་དམག་ཚོགས་རྩལ་མ་ཞན། ། མཆོད་རྫས་གཏོར་མ་ཆུད་མ་གསན། ། སྔགས་འཆང་རྣལ་འབྱོར་ཡི་མ་གཅོད། ། སྡང་བའི་དགྲ་ལ་རྟག་ཕྱུངས་ཤིག ། གནོད་པའི་བགེགས་ལ་ལས་མཛོད་ཅིག ། མངོན་སྤྱོད་དྲག་པོའི་ཕྲིན་ལས་མཛོད། མཆོད་གཏོར་ཕུལ་ཞིང་ཕྲིན་ལས་བཅོལ་བ་ནི། ། ཐུན་གཏོར་ལིངྒ་བརྒྱན་པ་བཤམ། ན་མོ། དཀོན་མཆོག་གསུམ་དང་རྩ་བ་གསུམ། །
དམ་ཅན་རྒྱ་མཚོའི་བདེན་པའི་མཐུས། ། བསྟན་དགྲ་སྒོས་དགྲ་མ་ལུས་པ། ། དམར་གྱི་གཏོར་མ་འདི་ལ་ཁུག ཛཿཧཱུྃ་བཾ་ཧོཿ ཞེས་པས་བསྟིམ། ཨོཾ་ཤུ་ལ་ཏྲི་ས་པ་རི་ཝཱ་ར་ཨྀ་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། དམ་རྫས་བརྒྱན་པའི་གཏོར་མ་རྒྱ་ཆེན་པོ་འདི་བཙན་རྒོད་སྲོག་གཟན་ཧར་ལེན་ཆེན་པོ་རོལ་པ་བཅུ་བདུན་སྤྲུལ་པ་ཡང་སྤྲུལ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱིས་ཚིམ་ཞིང་དགྱེས་པར་བཞེས་ལ། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད།
དགེ་འདུན་དང་ཆོས་ཀྱི་རྒྱལ་སྲིད་སྐྱོངས། འཇིག་རྟེན་གྱི་ཕན་བདེ་སྤེལ། རྣལ་འབྱོར་པ་རྣམས་ཀྱི་སྡོང་གྲོགས་མཛོད། སྔགས་འཆང་རྣམས་ཀྱི་ཕྲིན་ལས་སྒྲུབས། སྡང་བའི་དགྲ་ཐུལ། གནོད་པའི་བགེགས་ཆོམས། ཁྱད་པར་བདག་ཅག་དཔོན་སློབ་འཁོར་དང་བཅས་པ་ལ་ཕུན་ཚོགས་འདོད་རྒུ་ཚེ་གཡང་མངའ་ཐང་ལོངས་སྤྱོད་དར་ཞིང་རྒྱས་པར་མཛོད་ཅིག ། གཞན་ཡང་གཞི་བྱེས་ལམ་གསུམ་ཐམས་ཅད་དུ་མདུན་གྱི་འཁར་བ། རྒྱབ་ཀྱི་སློག་པ། ཉིན་གྱི་བྱ་ར།
མཚན་གྱི་མེལ་ཚེ། མཐུན་པའི་རྐྱེན། མཛའ་བའི་གྲོགས། སྲ་བའི་གོ ། རྣོ་བའི་མཚོན་ལྟར། ཡོན་མཆོད་ཀྱི་མཐུ་དཔུང་རྒྱབ་རྟེན་སྲུང་སྐྱོབ་མཛོད་ཅིག ཁྱད་པར་རྣལ་འབྱོར་པ་ཡོན་མཆོད་འཁོར་དང་བཅས་པ་ལ། སྔ་དགྲ་ཡིད་ལ་བསམ་ཞིང༌། ད་དགྲ་ཐད་དུ་ལངས་ཤིང༌། ། བསམ་ངན་སྦྱོར་རྩུབ་འཆང་བ།
སྔགས་ཀྱི་བྱད་ཕུར་འདེབས་པ། མནན་གཏད་སྦྱིན་སྲེག་བྱེད་པ། ཕྲ་མེན་རླུང་འཁོར་བསྐོར་བ། མཐུ་བུ་ལོན་བཞིན་དུ་སྙོག་པ། རྐུན་སྣ་དང་ཇག་སྣ་སྟོན་པ་དམ་ཉམས་དགྲ་བོ་ལས་ངན་གྱི། རང་གཤེད་རང་ལ་ཕོབ་ཅིག ། རང་མཐུ་རང་ལ་ཟུག་ཅིག ། ལྷ་སྲུང་བདུད་དུ་ཕོབ་ཅིག ། གནམ་གྱི་འཇུ་ཐག་ཆོད་ཅིག ། ས་ཡི་རྟེན་ཕུར་ཕུད་ཅིག །
སྲོག་རྩ་དམར་པོ་ཆོད་ཅིག ། སྙིང་ཁྲག་ཐང་ལ་ཕོས་ཤིག ། དོན་སྙིང་ཞལ་དུ་གསོལ་ཅིག ། རྣམ་ཤེས་དབྱིངས་སུ་སྤོར་ཅིག ། གཞན་ཡང་སྣང་སྲིད་ལྷ་འདྲེའི་བྱད་ཁ་རྦོད་གཏོང་འཕྲུལ་འཁོར་རྒྱན་ཁ་གཡོས་པ། སྡེ་བརྒྱད་ཀྱི་ཁ་རླངས་གདུག་རྩུབ་དུས་མིན་འཆི་བའི་འཇིགས་པ་སོགས། གློ་བུར་རྐྱེན་ངན་མི་མཐུན་པའི་ཕྱོགས་ཐམས་ཅད་ཟློགས་ཤིག ། མདོར་ན་ཆོས་དང་མཐུན་པའི་བསམ་སྦྱོར་མ་ལུས་པ་འབད་མེད་ལྷུན་གྱིས་འགྲུབ་པར་མཛོད་ཅིག ། རྒྱལ་ཁམས་ཐམས་ཅད་དུ་མི་ནད་ཕྱུགས་ནད་མི་འབྱུང་ཞིང་ལོ་ཕྱུགས་རྟག་ཏུ་ལེགས་ཤིང་བསྐལ་པ་རྫོགས་ལྡན་གྱི་དཔལ་ལྟ་བུ་ལོངས་སྤྱོད་པའི་སྡོང་གྲོགས་མཛོད་ཅིག ། མཐུན་པའི་དམ་རྫས་ངེད་ཀྱིས་འབུལ་ལོ། །
བཅོལ་བའི་ཕྲིན་ལས་ཁྱེད་ཀྱིས་མཛོད་ཅིག ། ཕུག་པ་ཞྭ་ལྟར་གྱོན་ནས་ཁྱོད་བསྒྲུབ་བོ། ། ལུས་སྲོག་འབེན་དུ་བཙུགས་ནས་བསྙེན་ནོ། ། དམ་རྫས་སྨན་རཀ་གཏོར་མས་མཆོད་དོ། ལྷ་སྔགས་ཡེ་ཤེས་རོལ་པས་བསྟེན་ནོ། ། དྲག་སྔགས་མེ་དཔུང་འབར་བས་རྦད་དོ། ། དྲི་ཞིམ་བདུད་རྩི་དུད་པས་བསང་ངོ༌། ། དཀོར་ཆ་སྤྱན་གཟིགས་དུ་མས་བརྔན་ནོ། ། གསེར་སྐྱེམས་ཕུད་སྣ་དུ་མས་གསོལ་ལོ། ། ཡོན་ཏན་ཡིད་བཞིན་ནོར་ལྟར་བསྟོད་དོ།
དེ་ལྟར་སྔོན་གྱི་རིག་འཛིན་བརྒྱུད་པའི་བཀའ་མ་བཅག ། ད་ལྟ་རྣལ་འབྱོར་བདག་གིས་དམ་ལས་མ་འདའ་བར་ཡིད་ལ་རེ་བའི་འབྲས་བུ་མྱུར་དུ་མཆིས་པའི་ཕྲིན་ལས་མཛོད་ཅིག ། གཏོར་མ་བཏེགས་ལ་ཕྲིན་ལས་བཅོལ་བ་ནི། ཧཱུྃ། དབང་དྲག་བཙན་གྱི་གིང་ཆེན་གྱི། ། བཙན་ཁྲོམ་སྟོང་སྡེའི་ཚོགས་དང་བཅས། ། ཕྱི་ནང་གསང་བའི་མཆོད་པ་དང༌། ། འདོད་ཡོན་མཐུན་རྫས་བ་ལིངྟ། ། སྔར་མཛད་ལས་ཀྱི་གཏང་རག་གཏོང༌། ། ཕྱི་མ་ལས་ཀྱི་ཞུ་རྟེན་འབུལ། །
ད་བཅོལ་ཕྲིན་ལས་བསྒྲུབ་པའི་ཕྱིར། ། དགྱེས་པ་ཆེན་པོ་བཞེས་ནས་ཀྱང༌། ། སངས་རྒྱས་བསྟན་པ་ཁྱོད་ཀྱིས་སྲུངས། ། དཀོན་མཆོག་གསུམ་གྱི་དབུ་འཕང་བསྟོད། ། བླ་མའི་སྐུ་དགྲ་ཁྱོད་ཀྱིས་ཐུལ། ། རྣལ་འབྱོར་སྒོས་དགྲ་ད་ལྟ་སྒྲོལ། ། དཀོར་དང་རྟེན་མཆོད་བུ་སློབ་སྐྱོངས། ། གདོན་བགེགས་བར་ཆད་འཇིགས་བརྒྱད་ཞི། ། ཚེ་བསོད་དཔལ་འབྱོར་ཡོན་ཏན་རྒྱས། ། རླུང་སེམས་སྣང་བ་དབང་དུ་སྡུས། །
དམ་ཉམས་བྱད་མ་དྲག་པོ་ཆོམས། ། སྙན་པའི་བ་དན་སྲིད་རྩེར་སྒྲེངས། ། གྲགས་པའི་དུང་ཆེན་ཕྱོགས་བཅུར་སྒྲོགས། ། གདུལ་བྱ་འགྲོ་དོན་ཕྲིན་ལས་སྤེལ། ། རྡོ་རྗེ་འཆང་གི་བསྟན་པ་འདི། ། འཁོར་བ་མ་སྟོངས་བར་དུ་གནས། ། ཆོས་འཁོར་གཉན་པོ་འདི་དག་ནི། ། མཐུ་ཆེན་ཁྱོད་ལ་གཉེར་དུ་གཏད། ། དར་རྒྱས་སྤེལ་བའི་ཕྲིན་ལས་མཛོད། ། བསྟན་སྣུབ་གསོད་པའི་ཤན་པ་མཛོད། །
སྐད་ཅིག་ཙམ་ཡང་མ་གཡེལ་བར། ། བཀྲ་ཤིས་བདེ་ལེགས་འོད་པོ་ཆེས། ། ས་གསུམ་ཁྱབ་པའི་ཕྲིན་ལས་མཛོད། གཏོར་མ་མཆོད་པ་གཙང་སར་བསྐྱལ། བསྐུལ་ཟུར་དུ་གསལ། ༈ དག་སྣང་འབའ་ཞིག་ཏུ་ཤར་བའི་སྤྲུལ་པའི་ཆོས་རྒྱལ་དཔེ་ཧ་རའི་གསོལ་ཁ་བཞུགས་སོ།། །། མ་ཧཱ་པདྨ་ཀཱ་ར་བྷནྫ་མ་ལི་ཏ་སིདྡྷི་སཏྭཾ། རིག་འཛིན་རྒྱལ་མཆོག་པདྨ་ཀཱ་རའི་ཞབས་ལ་འདུད། དེ་ཡང་རྒྱལ་པོ་གིང་ཀ་རའི་གསོལ་མཆོད་བརྩམ་པ་ནི། སྣོད་གཙང་དུ་རི་རབ་བང་རིམ་གསུམ་གྱི་ཁ་རུ་མཁར་ཐབ་བཞག །
དེའི་ཕྱོགས་བཞིར་མར་མེའི་རྒྱལ་མཚན་བཞི། ཟུར་བཞི་ལ་ཕྱི་བ་གྱེན་དུ་ཕྱོགས་པ་བཞི། མཚམས་བཞིར་སྤྲེའུ་རྒྱལ་མཚན་བཞི། དེའི་ཕྱི་རིམ་བར་མ་ལ་དཔལ་བཤོས་རྩེ་ཟུར་བཅུ། བང་རིམ་འོག་མ་ལ་གཡས་སུ་གཏོར་མ་རྩེ་གསུམ་ལྔ། རྒྱབ་ཏུ་རྐང་གཟུགས་ལྔ། གཡོན་ཏུ་འབྲང་རྒྱས་ལྔ། མདུན་དུ་ཞལ་ཟས་ལྔ། མཚམས་སུ་སྨན་བཤོས་ལྔ། ཕྱི་རོལ་དུ་སྒལ་ཕྲེང་བཅས།
རྩེ་མོར་རྒྱན་མཛེས་དང༌། དར་ཚོན་སྣ་ཚོགས་བཀླུབས། མདུན་དུ་མཁོ་བའི་རྫས་རིགས། བསང་ཕྱེ་སྨན་རཀ་ཟ་འོག་དུམ་བུ་རེ་དང་བཅས། མཆོད་པ་འབག་བཙོག་བསང་སྦྱངས་བྱིན་གྱིས་བརླབས་ནས། རང་ཉིད་པདྨ་ཐོད་ཕྲེང་གི་མངོན་རྟོགས་གང་རུང་ཞིག་སོང་ནས་དངོས་གཞི་ལ་འཇུག་པ་ནི། རྃ་ཡྃ་ཁྃ། ཨོྃ་ཨཱཿཧཱུྃ། ཧཱུྃ་ཧཱུྃ་ཧཱུྃ། ཨོྃ་བཛྲ་ཤྲཱི་ཧེ་རུ་ཀ་ཧཱུྃ་ཕཊ྄ཿ
ཧོཿ སྟོང་པའི་ངང་ལས་རང་ཉིད་བླ་མ་དྲག་པོ་དྲན་རྫོགས་སུ་གསལ་བའི་མདུན་དུ། རིན་པོ་ཆེ་སྣ་ཚོགས་ཀྱི་གཞལ་ཡས་ཁང་གྲུ་བཞི་པ་མཚན་ཉིད་ཚང་བ་དཀོར་ཆ་སྣ་ཚོགས་ཀྱིས་གང་བའི་དབུས་སུ་ཡི་གེ་རུ་ཡོངས་སུ་གྱུར་པ་ལས་བྷ་ཏ་ཆོས་ཀྱི་རྒྱལ་པོ་གནོད་སྦྱིན་དཔེ་ཧར་ཆེན་པོ་སྐུ་མདོག་འོད་དུ་འབར་བ་སྐུ་ལ་དར་དཀར་གྱིས་ལྷབ་ལྷུབ་དང་བསྭེ་ཐེབ་གསོལ་བ་ཕྱག་ན་འཁར་བསིལ་ལྷུང་བཟེད་བསྣམས་ཤིང་སེངྒེ་ལ་བཞོན་པ། དེའི་འཁོར་དུ་དྲེགས་པའི་སྡེ་ཚོགས་དུ་མ་དང་བཅས་པ། གཞན་ཡང་སྐུ་གསུང་ཐུགས་ཀྱི་སྤྲུལ་པ་དུ་མ་དང་བཅས་པ་གསལ་བའི་གནས་གསུམ་དང༌། བདག་ཉིད་ཀྱི་ཐུགས་ཀ་ནས་འོད་ཟེར་ལྕགས་ཀྱུ་ལྟར་འཕྲོས་པས་བྲག་དམར་དཔལ་གྱི་བསམ་ཡས་སམ་གར་བཞུགས་ཀྱི་གཙུག་ལག་ཁང་ནས་སྐད་ཅིག་གིས་སྤྱན་དྲངས། ཨོྃ་བཛྲ་ས་མཱ་ཡ་ཛ་ཛཿ གནས་བསྟན་པ་ནི། ཧཱུྃ། སྔོན་གྱི་བསྐལ་པའི་དང་པོ་ལ། །
ཚངས་པ་ལྷ་ཡི་དགེ་བསྙེན་ཆེ། ། བར་དུ་ཤཱཀྱའི་བསྟན་པ་ལ། ། དགེ་བསྙེན་ལི་བྱིན་ཆེན་པོ་ཞེས། ། ཕྱིས་འབྱུང་རིག་འཛིན་པདྨ་ཡི། ། དམ་གནས་རྒྱལ་པོ་དཔེ་ཧ་ར། ། སྡེ་བརྒྱད་སྤྲུལ་པ་ཡང་སྤྲུལ་བཅས། ། གཙུག་ལག་ཆོས་འཁོར་གར་གནས་ཀྱང༌། ། གནས་འདིར་སྤྱན་འདྲེན་གཤེགས་སུ་གསོལ། ། རང་རང་དགྱེས་པའི་གདན་ལ་བཞུགས། ། བསྟན་པ་སྲུང་བའི་གཉེར་འཛིན་མཛོད།
ཧཱུྃ། ཚངས་པ་ཤེལ་གིང་དཀར་པོ་ལ། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། ཧཱུྃ། དགེ་སློང་ལི་བྱིན་ཆེན་པོ་ལ། །
སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། ཧཱུྃ། བྷ་ཏའི་དཀོར་བདག་དཔེ་ཧ་ར། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། །
ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། ཧཱུྃ། དཔེ་དཀར་སྐུ་ཡི་རྒྱལ་པོ་ལ། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། །
གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། ཧཱུྃ། དཔེ་དམར་གསུང་གི་རྒྱལ་པོ་ལ། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི།
ཧཱུྃ། དཔེ་ནག་ཐུགས་ཀྱི་རྒྱལ་པོ་ལ། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། ཧཱུྃ། ཤིང་བྱ་ཡོན་ཏན་རྒྱལ་པོ་ལ། །
སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། ཧཱུྃ། གནམ་ལྷ་ཕྲིན་ལས་རྒྱལ་པོ་ལ། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། །
ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། རྒྱུན་དུ་འདི་ནས་ཕྲིན་བཅོལ་ལ་འཇུག་པ་ལས་འདི་མན་གསུང་སྲོལ་མི་འདུག ཧཱུྃ། སྤྲུལ་པ་བྱི་ཐང་ཀེ་རུ་ལ? ཧཱུྃ། ཡང་སྤྲུལ་ཧོར་པ་ནོར་སྡུད་ལ? ཧཱུྃ། དཀོར་སྡུད་བྷ་དྲ་རྟ་སྡུད་ལ? ཧཱུྃ། མྱུར་མགྱོགས་སྤྲེལ་མགོ་ཟས་སྡུད་ལ? ཧཱུྃ།
རུ་འདྲེན་སྟག་ཆས་རྒྱལ་པོ་ལ? ཧཱུྃ། རུ་འདྲེན་ཉན་ཐོས་བརྒྱད་པོ་ལ? ཧཱུྃ། རུ་འདྲེན་བུད་མེད་བརྒྱད་པོ་ལ? ཧཱུྃ། རུ་འདྲེན་སྐྱོ་སངས་མགོན་གཉེན་ལ? ཧཱུྃ། རུ་འདྲེན་མོན་བུ་བརྒྱད་པོ་ལ? ཧཱུྃ། སྤྲ་སྤྲེལ་བྱི་ལ་མཚལ་བྱ་ལ? ཧཱུྃ། འབྲུག་ལྟར་སྒྲོགས་པའི་རྒྱལ་པོ་ལ? ཧཱུྃ། ཁྱུང་ལྟར་ལྡིང་བའི་རྒྱལ་པོ་ལ? ཧཱུྃ། སེང་ལྟར་འགྱིང་བའི་རྒྱལ་པོ་ལ? ཧཱུྃ། སྟག་ལྟར་རྔམ་པའི་རྒྱལ་པོ་ལ? ཧཱུྃ།
དོམ་ལྟར་གཏུམ་པའི་རྒྱལ་པོ་ལ? ཧཱུྃ། དྲེད་ལྟར་འཕྱོ་བའི་རྒྱལ་པོ་ལ? ཧཱུྃ། སྤྱང་ལྟར་རྒྱུག་པའི་རྒྱལ་པོ་ལ? ཧཱུྃ། བྱ་ལྟར་འཇུམས་པའི་རྒྱལ་པོ་ལ? ཧཱུྃ། མེ་ལྟར་འབར་བའི་རྒྱལ་པོ་ལ? ཧཱུྃ། ཆུ་ལྟར་ཁོལ་བའི་རྒྱལ་པོ་ལ? ཧཱུྃ། རླུང་ལྟར་འཚུབས་པའི་རྒྱལ་པོ་ལ? ཧཱུྃ། རྦབ་ལྟར་མྱུར་བའི་རྒྱལ་པོ་ལ? ཧཱུྃ། མི་སྙིང་བསྒུལ་བའི་རྒྱལ་པོ་ལ? ཧཱུྃ། མི་འགྲམ་གཅོག་པའི་རྒྱལ་པོ་ལ? ཧཱུྃ།
མི་སེམས་བསླུ་བའི་རྒྱལ་པོ་ལ? ཧཱུྃ། མི་ཡིད་འཕྲོག་པའི་རྒྱལ་པོ་ལ? ཧཱུྃ། མི་སྙིང་འཕྲོག་པའི་རྒྱལ་པོ་ལ? ཧཱུྃ། མི་ནོར་སྡུད་པའི་རྒྱལ་པོ་ལ? ཧཱུྃ། མི་ཟད་འཕྲོག་པའི་རྒྱལ་པོ་ལ? ཧཱུྃ། མི་བཅུད་འདྲེན་པའི་རྒྱལ་པོ་ལ? ཧཱུྃ། རང་ནོར་སྲུང་བའི་རྒྱལ་པོ་ལ? ཧཱུྃྃ། ཀ་ཆ་གཉེར་བའི་རྒྱལ་པོ་ལ? ཧཱུྃ། དཀོར་ནོར་བཙན་པའི་རྒྱལ་པོ་ལ? ཧཱུྃ། ཕྱྭ་གཡང་འཚུབས་པའི་རྒྱལ་པོ་ལ? ཧཱུྃ།
བསོད་ནམས་བརྟན་པའི་རྒྱལ་པོ་ལ? ཧཱུྃ། ལོངས་སྤྱོད་འཕེལ་བའི་རྒྱལ་པོ་ལ? ཧཱུྃ། དབང་ཐང་ཆེ་བའི་རྒྱལ་པོ་ལ? ཧཱུྃ། ཁ་རྗེ་ཆེ་བའི་རྒྱལ་པོ་ལ? ཧཱུྃ། གཟུགས་བྱད་ལེགས་པའི་རྒྱལ་པོ་ལ? ཧཱུྃ། རྒྱན་གོས་མཛེས་པའི་རྒྱལ་པོ་ལ? ཧཱུྃ། བུ་རྟ་ཧྲག་པའི་རྒྱལ་པོ་ལ? ཧཱུྃ། འདོད་རྒུ་འཛོམས་པའི་རྒྱལ་པོ་ལ? ཧཱུྃ། གཙུག་ལག་སྐྱོང་བའི་རྒྱལ་པོ་ལ? ཧཱུྃ། སྒྲུབ་ལ་མགོན་པའི་རྒྱལ་པོ་ལ? ཧཱུྃ།
དམ་ལ་གནས་པའི་རྒྱལ་པོ་ལ? ཧཱུྃ། བཀའ་ལ་བརྩི་བའི་རྒྱལ་པོ་ལ? ཧཱུྃ། དགྲ་བགེགས་སྒྲོལ་བའི་རྒྱལ་པོ་ལ? ཧཱུྃ། ཤིང་ལ་གནས་པའི་རྒྱལ་པོ་ལ? ཧཱུྃ། རླུང་ལ་གནས་པའི་རྒྱལ་པོ་ལ? ཧཱུྃ། ཆུ་ལ་གནས་པའི་རྒྱལ་པོ་ལ? ཧཱུྃ། ས་ལ་གནས་པའི་རྒྱལ་པོ་ལ? ཧཱུྃ། མཁར་ལ་གནས་པའི་རྒྱལ་པོ་ལ? ཧཱུྃ། དཀོར་མཛོད་ལ་གནས་རྒྱལ་པོ་ལ? ཧཱུྃ། དབེན་རི་ལ་གནས་རྒྱལ་པོ་ལ? ཧཱུྃ།
སྒྲུབ་ལ་འཁོར་བའི་རྒྱལ་པོ་ལ? ཧཱུྃ། རྟེན་ལ་ཆགས་པའི་རྒྱལ་པོ་ལ? ཧཱུྃ། ཕྲིན་ལས་སྒྲུབ་པའི་རྒྱལ་པོ་ལ། ། སྨན་གཏོར་རཀྟ་བསང་ཕྱེ་དང༌། ། ཤེལ་ཚིག་ཁྲི་དཀར་སྟོང་ནག་དང༌། ། ཟ་འོག་རྫས་མཆོད་དུ་མ་འབུལ། ། ལོངས་སྤྱོད་དཀོར་ཆའི་དངོས་གྲུབ་སྩོལ། ། གསང་སྔགས་གཉན་གྱི་མེལ་ཚེ་མཛོད། ཨོྃ་གིང་ཀ་ར་ཡ་ཤེ་ལ་ཤེ་ལ་བྷ་ལིངྟ་ཁ་ཁ་ཁཱ་ཧི། དེ་ནས་གསོལ་ཁ་བཏེགས་ལ་ཕྲིན་ལས་བཅོལ་བ་ནི།
ཧོཿ སྤྲུལ་པའི་ཆོས་རྒྱལ་ཆེན་པོ་འཁོར་དང་བཅས་པ་ལ་ཐ་ཚིག་ཕྲིན་ལས་སུ་བཅོལ་བ་ནི། སྔོན་ཚེ་རིག་འཛིན་པདྨ་ཐོད་ཕྲེང་གིས་དཔལ་བསམ་ཡས་སུ་དམ་ལ་བཏགས་ནས་གཙུག་ལག་གི་གཉེར་ཁ་གཏད་དེ་གིང་དཔེ་ཧ་ར་ཞེས་དཔེ་དཀར་དཀོར་གྱི་བདག་པོར་མཚན་གསོལ་ནས། གསང་སྔགས་རྡོ་རྗེ་ཐེག་པའི་བསྟན་པ་སྐྱོང་བ་ཞལ་གྱིས་བཞེས་པ་བཞིན་དུ། དེང་འདིར་སྔགས་འཆང་བདག་གིས་གསོལ་མཆོད་བརྩམས་ནས་ཁྱེད་ལ་ཕྲིན་ལས་སུ་བཅོལ་བ་ནི། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། གསང་སྔགས་ཀྱི་དམ་ཆོས་སྤེལ། རིག་འཛིན་གྱི་ཕྲིན་ལས་སྒྲུབས།
ཟབ་གཏེར་གྱི་རྒྱ་སྲུངས། གཙུག་ལག་དང་ཀ་ཆ་དཀོར་ནོར་གྱི་གཉེར་ཁ་འཚོས། ཉིན་གྱི་བྱ་ར་གྱིས། མཚན་གྱི་མེལ་ཚེ་གྱིས། གཡང་ཅན་གྱི་གཡང་ཁུག ། ཕྱུག་པོའི་ནོར་དབང་དུ་སྡུས། འཕན་པོའི་མི་ནོར་དབང་དུ་སྡུས། ཕ་རོལ་གྱི་གློ་སྙིང་བསྒུལ་ལ། ཟས་ནོར་དབང་དུ་སྡུས་ཤིག ། མི་ལག་བསྒུལ་ལ་ཀ་ཆ་ཐམས་ཅད་འཕྲོག་པར་གྱིས་ཤིག །
ལོངས་སྤྱོད་ཚེ་དང་བསོད་ནམས་ཐམས་ཅད་ཆར་བཞིན་དུ་ཕོབ། ཕྱུགས་ལུག་རྟ་ནོར་གྱིས་ས་གཞི་གང་བར་གྱིས་ཤིག ། ཞིང་གི་འབྲུ་བཅུད་ལོ་ཐོག་ཐམས་ཅད་ཕུན་སུམ་ཚོགས་པར་གྱིས་ཤིག ། དཀོར་མཛོད་རིན་པོ་ཆེ་སྣ་ཚོགས་ཀྱིས་གང་བར་གྱིས་ཤིག ། བང་བ་འབྲུ་དང་ཀ་ཆས་གང་བར་གྱིས་ཤིག ། རྒྱན་གོས་མཛེས་པའི་ཆས་ཕུན་སུམ་ཚོགས་པར་གྱིས་ཤིག ཁྱིམ་མམ་བརྒྱུད་འཛིན་ལས་ཅན་གྱིས་གང་བར་གྱིས་ཤིག ། ནང་བཅུད་བསོད་ནམས་ཀྱི་རྒྱ་ཕྱི་རུ་མ་གཏོང་ཞིག ། ཕྱི་ཡུལ་བདུད་དང་འགོང་པོའི་བར་ཆད་ནང་དུ་མ་གཏོང་ཞིག ། ནང་མི་ལ་འཁྲུག་རྩོད་དང་མི་ཁ་མ་གཏོང་ཞིག །
གོད་ཁ་དང་ཁ་མཆུ་མ་གཏོང་ཞིག ། སྡེ་བརྒྱད་འབྱུང་པོའི་ཟ་ཁ་སྟོན་དུ་མ་འཇུག་ཅིག ། ཡུལ་མི་རྣམས་ཀྱིས་སྡང་སེམས་འཛིན་དུ་མ་འཇུག་ཅིག ཁང་ཁྱིམ་གྱི་སྒོ་བཞི་སྟོང་དུ་མ་འཇུག་ཅིག ། ཇ་ཆང་ལོངས་སྤྱོད་ཀྱི་ཟས་བཅུད་ཉམས་སུ་མ་འཇུག་ཅིག ། དཀར་བཞོན་གྱི་སྲིད་ཉམས་སུ་མ་འཇུག་ཅིག ། ཐབ་སྤྱད་ཀ་ཆ་ལ་ཆག་གྲུམ་མ་གཏོང་ཞིག ། གདབ་འཁྲུག་དང་རྨ་ངོ་ཁྲག་ངོ་མ་གཏོང་ཞིག ། དགྲ་རྐུན་ཇག་གསུམ་གྱི་ཁ་ཁོགས་ཤིག ། ནད་མུག་མཚོན་གསུམ་གྱི་དལ་ཁ་དགྲ་ལ་ཟློགས་ཤིག །
མཚོན་ཆ་འཁྲུགས་སུ་མ་འཇུག་ཅིག ། དགྲ་བོ་ཁ་མང་གི་ཁ་ཆིངས་ཤིག ། དགྲ་བོ་མིག་མང་གི་མིག་སྒྲིབས་ཤིག ། དགྲ་བོ་ལག་མང་གི་ལག་ཆོགས་ཤིག ། དགྲ་བོ་བསམ་ངན་ཅན་གྱི་སྙིང་གཏོར་ཅིག ། མི་མཐུན་པ་ཐམས་ཅད་དགྲ་ལ་ཕོབ་ཅིག ། མཐུན་རྐྱེན་འདོད་དོན་གྱི་བསམ་པ་རང་ལ་སྒྲུབས་ཤིག ། བཀའ་མ་ཁྲོལ་བའི་བྲན་གཡོག་བྲོས་སུ་མ་འཇུག་ཅིག ། ལག་མ་བྱིན་པའི་ཀ་ཆ་ཕྲ་མོ་ཙམ་ཡང་མི་ལ་མ་བསྐུར་ཅིག ། ཕྱི་ནང་གསང་བའི་ཕྲིན་ལས་ཐོགས་མེད་དུ་སྒྲུབས་ཤིག
ཁྱད་པར་སྔོན་ཚེ་བཅོམ་ལྡན་འདས་ཀྱི་བཀའ་དང་དམ་ལ་གནས་ཤིང༌། བར་དུ་རིག་འཛིན་པདྨ་ཐོད་ཕྲེང་རྩལ་གྱིས་གཡར་དམ་གཉན་པོ་ཞལ་གྱིས་བཞེས་པ་བཞིན་དུ་རླངས་ཆེན་དཔལ་གྱི་སེངྒེའི་གདུང་བརྒྱུད་སྐྱོང་ཞིང༌། གནུབས་སྟོན་སངས་རྒྱས་ཡེ་ཤེས་ཀྱི་བསྟན་པ་སྤེལ་ཏེ། རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོའི་མཛད་ཕྲིན་རྣམས་གོང་ནས་གོང་དུ་འཕེལ་ཞིང་རྒྱས་པ་དང༌། བདག་ཅག་རྣལ་འབྱོར་སྒྲུབ་པ་པོའི་བསམ་དོན་ཡིད་བཞིན་དུ་འགྲུབ་པའི་ཕྲིན་ལས་དམ་པ་མཛོད་ཅིག བསྐུལ་འོག་ཏུ་གསལ། ༈ ལས་བྱེད་ཆེན་པོ་ཙིའུ་དམར་པོའི་གསོལ་མཆོད་བཞུགས་སོ།། །། ལས་བྱེད་ཆེན་པོ་ཙིའུ་དམར་པོ་ལ་མཆོད་བསྟོད་བྱེད་པར་འདོད་ན། ཟངས་སྡེར་ནང་དུ་ཁྲག་ཆང་གིས་སྦྲུས་པའི་གཏོར་མ་བཙན་བཤོས་རང་འདྲ་དྲུག་གིས་བསྐོར་བ་ལ། བྱ་དམར་བདུན་ཀླད་དུ་ལྡིང་བ།
ཁྱི་དམར་བདུན། དགྲ་ལིང་ཁྲག་ཀོང༌། ཤ་དུམ་ཕུད་མཆོད། ཟ་འོག་དམར་པོའི་གདུགས་དང་རུ་མཚོན་གྱིས་བརྒྱན་པ། རྟ་དམར་བྱ་དམར་གླང་དམར་ར་དམར་སོགས་ཀྱི་ཤ་ཁྲག་སྟག་གཟིག་དྲེད་མོང་སྙིང་ཁྲག ། སྤྲེའུ་འུག་པ་གཅན་སྤྱང་འཕར་བའི་གཟུགས་དང་ཤ་ཁྲག་དོན་སྙིང་ཅོད་པན་དམར་པོ་སྤྱན་གཟིགས་ལ་ཐོད་དམར་པོ། རུ་མཚོན་ཟངས་གྲི་ཟངས་མདུང་ཟངས་ཀྱི་གོ་ཁྲབ་བེར་དམར། བེང་བཙན་ཞགས་དགྲ་སཏྭ་མདའ་སྟོང་དམར་བསྭེ་ཕུབ་ཁྲབ་སོགས་བཤམས་ནས། གྲི་ཤ་གུ་གུལ་ཐང་ཁྲོམ་མི་ཀླད་བདུག ། གྲི་རྐང་དུང་ཆེན་བཅས།
ཧཱུྃ༔ རོཾ༔ ཕྱོགས་ཕྱོགས་དེ་ནི་ཕ་ཀི་ན། ། བཙན་ཡུལ་ཟངས་ཐང་དམར་པོ་ན། ། པདྨ་དབང་ཆེན་བཀའ་ཉན་པ། ། ཆེ་བཙན་རོལ་པ་སྐྱ་བདུན་པོ། ། བཙན་འཁོར་ཁྲོམ་ཚོགས་གྲངས་མེད་བཅས། ། རྣལ་འབྱོར་སྒྲུབ་པའི་གནས་འདི་རུ། ། དམ་ཚིག་དབང་གིས་སྤྱན་འདྲེན་ན། ། སྐད་ཅིག་གནས་འདིར་གཤེགས་སུ་གསོལ།
ཨོཾ་ཤུ་ལ་ཙ་ཏྲི་ཐུན་ཛ་ཛཿ ཛཿཧཱུྃ་བཾ་ཧོཿ བཞུགས་སུ་གསོལ་བ་ནི། རོཾ། མེ་ལྟར་གཡོ་བ་དྲེགས་པའི་རྗེ། ། ཤན་པ་སྲོག་གི་བདག་པོ་ཁྱེད། ། སྔོན་ཚེ་རྟ་མཆོག་ཧེ་རུ་ཀས། ། སློབ་དཔོན་པདྨའི་བཀའ་བཞིན་དུ། ། སངས་རྒྱས་བསྟན་པ་བསྲུང་བའི་སླད། ། དགྱེས་པའི་གནས་འདིར་བཞུགས་སུ་གསོལ།
བཛྲ་ས་མ་ཡ་སཏྭཾ། ཕྱག་འཚལ་བ་ནི། ཧོཿ དུས་གསུམ་རྒྱལ་བ་སྲས་བཅས་ཀྱི། ། བསྟན་པ་གཉན་སྲུང་གཡར་དམ་ཅན། ། ཆེ་བཙན་དཔོན་གཡོག་འཁོར་བཅས་ལ། ། དམ་ཚིག་དབང་གིས་ཕྱག་འཚལ་བསྟོད། ན་མོ་པཱུ་རུ་ཤ་ཡ་ཧོཿ མཆོད་པ་ནི། ཧཱུྃ༔
གནོད་སྦྱིན་ཙིའུ་དམར་འཁོར་བཅས་ལ། ། དགྱེས་པའི་མཆོད་པ་འབུལ་བ་ནི། ། དུས་ཀྱིས་རྒྱན་བཀོད་མེ་ཏོག་ཚལ། ། སྟོང་གསུམ་འཇའ་ལྟར་བཀྲག་མདངས་མཚར། ། སྤོས་དཀར་སི་ལ་ཙནྡན་སོགས། ། བདུག་པ་སྤོས་སྤྲིན་སྟོང་ཁམས་ཁྱབ། ། ཉི་ཟླ་ནོར་བུ་ཞུ་ཆེན་སོགས། ། སྣང་སྲིད་ཡོངས་ལ་གསལ་བའི་འོད། ། གཙང་མར་སྦྱར་བའི་ཡོན་ཆབ་ནི། ། ཡན་ལག་བརྒྱད་ལྡན་དྲི་མ་འཁྲུད། །
ལྷ་ཡི་ཞལ་ཟས་རོ་བརྒྱ་ལྟར། ། ཞལ་མངར་བཟའ་བཏུང་གྲངས་མེད་མང༌། ། རྐང་གླིང་དུང་ཆེན་རོལ་མོའི་སྒྲས། ། ཆོས་སྐྱོང་འཁོར་བཅས་གཟི་བྱིན་བསྐྱེད། ། སྲ་བའི་གོ་དང་རྣོ་བའི་མཚོན། ། དཔའ་ཞིང་རྟུལ་ཕོད་སྲིད་མེད་བུ། ། རྒྱལ་བའི་ངར་སྐད་འབྲུག་ལྟར་སྒྲོགས། ། སེངྒེ་སྟག་གཟིག་རྨ་བྱ་དང༌། ཁྱུང་འབྲུག་སྤྲེའུའི་རྒྱལ་མཚན་སོགས། ། དོམ་དྲེད་འཕར་སྤྱང་གཅན་གཟན་སོགས། །
འཇིགས་པའི་ང་རོ་མཆེ་སྡེར་བགྲད། ། གདུགས་འཕན་རྒྱལ་མཚན་རུ་མཚོན་ཐུག ། གཡང་གཞི་འཕན་དར་ཕྱ་ར་ར། ། གསེར་དངུལ་རིན་ཆེན་དར་ཟབ་གོས། ། འབྲུ་སྣ་སྨན་སྣ་ཤིང་ཐོག་རིགས། ། དཀོར་མཛོད་བང་མཛོད་གྲངས་མེད་པ། ། སྣང་སྲིད་ཡོངས་ལ་ཁྱབ་པར་སྤུངས། ། བཞེད་པའི་རྨ་བྱ་ངང་ངུར་དང༌། ཁྲུང་ཁྲུང་ནེ་ཙོ་ལ་སོགས་པ། ། གནམ་ལ་འཕུར་དགུས་ཁམས་གསུམ་ཁྱབ། །
སེངྒེ་གླང་ཆེན་ཁྱུང་འབྲུག་དང༌། ། རྟ་དྲེལ་བོང་བུ་གཡག་ལུག་ར། ། རི་དྭགས་གཡུང་དྭགས་མ་ཚང་མེད། ། བཀྲ་ཤིས་རྟགས་བརྒྱད་རྒྱལ་སྲིད་བདུན། ། འདོད་འཇོ་བ་དང་དཔག་བསམ་ཤིང༌། ། མ་རྨོས་ལོ་ཏོག་ཡིད་བཞིན་ནོར། ། དངོས་སུ་འབྱོར་དང་ཡིད་ཀྱི་སྤྲུལ། ། གར་འཆམ་སྤྱན་གཟིགས་སྣ་ཚོགས་ཀྱིས། ། ཆོས་སྐྱོང་འཁོར་དང་བཅས་ལ་འབུལ། ཧཱུྃ།
འབྲུ་སྣ་ཀུན་ལས་གྲུབ་པའི་ཆང༌། ། གཙང་མར་སྦྱར་བའི་གསེར་སྐྱེམས་འདི། ། ལྷ་ཡི་བདུད་རྩི་རོ་བཅུད་ལྡན། ། མྱོས་པའི་དམ་རྫས་སྐྱེམས་སུ་བཞེས། ། རཀྟ་ཁྲག་གི་ཡོན་ཆབ་འདི། ། དམར་སེར་ལྦུ་བ་གུར་དུ་འཁྲིགས། ཁྲག་གི་འོད་ཟེར་འབར་བ་འདི། ། བྱད་མའི་སྙིང་ཁྲག་བསྒྱུར་ཏེ་འབུལ། ། བདག་ལ་གནོད་པའི་དགྲ་བགེགས་རྣམས། ། བསད་པའི་ཁྲག་ཆེན་དོན་སྙིང་སོགས། །
ཤ་སྣ་ཁྲག་སྣ་སྨན་སྤོས་སྦྱོར། ། སྒོག་གཙོང་ལ་ཕུག་ལ་སོགས་པ། ། ཆོས་སྐྱོང་འཁོར་བཅས་མཉེས་པར་འབུལ། ཧཱུྃ། ཕྱེ་མར་འོ་སྐོལ་ཇ་ཆང་ཕུད། ། འབྲུ་སྣ་ཤེལ་ཚིག་བསང་གསུར་གྱིས། ། བསྟན་སྲུང་འཁོར་བཅས་དགྱེས་པར་བསངས། ། གཟུགས་སྒྲ་དྲི་རོ་རེག་བྱ་ཡི། ། འདོད་པའི་ཡོན་ཏན་མ་ཚང་མེད། ། ཆོས་སྐྱོང་སྐུ་གསུང་ཐུགས་རྣམས་ཚིམས། །
རྟག་ཏུ་དགྱེས་པར་ལོངས་སྤྱོད་ཅིང༌། ། སྟོང་གསུམ་ཁྱོན་ལྟར་ཡངས་པ་བྷནྡྷའི་སྣོད། ། ཟངས་ལྕགས་སྣོད་དུ་བཤམས་པའི་གཏོར་མ་ནི། ། བཙན་བཤོས་ཤ་ཁྲག་དམར་གྱིས་རབ་བརྒྱན་ཏེ། ། སྲོག་ཆགས་གཟུགས་འགྲོས་དགྲ་བགེགས་བམ་གཟུགས་དང༌། ཁྲག་ཀོང་མཐེབ་སྐྱུ་གཏོར་མ་གདུགས་ཀྱིས་བརྒྱན། ། ལྷ་སྔགས་ཕྱག་རྒྱས་སྦྱངས་གཏོར་འདོད་རྒུ་སྤེལ། ། རོ་བརྒྱ་ཕུན་སུམ་ཚོགས་པའི་གཏོར་མ་ནི། ། གནོད་སྦྱིན་ཆེན་པོ་འཁོར་དང་བཅས་ལ་འབུལ། ། སྔ་བཅོལ་ལས་རྣམས་འགྲུབ་པའི་གཏང་རག་གཏོང༌། །
ད་བཅོལ་ལས་རྣམས་འགྲུབ་པའི་མཉེས་ཟས་འབུལ། ། ཕྲིན་ལས་གང་བཅོལ་ཐོགས་མེད་ལས་སྒྲུབས་ཤིག ། ཨི་དཾ་བྷ་ལིངྟ་ཁ་ཁ་ཁཱ་ཧི། དགྲ་བགེགས་ཀྱི་མ་ཧཱ་མཱཾ་ས་ལ་ཁ་ཁ་ཁཱ་ཧི། མ་ཧཱ་རཀྟ་ལ? མ་ཧཱ་ཙིཏྟ? མ་ཧཱ་གོ་རོ? མ་ཧཱ་ཀེཾ་ནི་རི་ཏི་ལ? བསྟོད་པ་ནི། ཧཱུྃ༔ ཛཿ རྒྱལ་བ་ཀུན་གྱི་ཆོས་སྐུ་པདྨའི་གསུང༌། ། ཆོས་རྗེ་འོད་དཔག་མེད་པ་རྡོ་རྗེའི་ཆོས། ། སྤྱན་རས་གཟིགས་དབང་ཧྲཱི་ལས་རྔམ་ཆེན་ཚུལ། །
རྟ་མགྲིན་རྟ་སྐད་འཚེར་ལ་ཕྱག་འཚལ་བསྟོད། ཧཱུྃ༔ རྒྱ་མཚོར་སྐུ་འཁྲུངས་འཆི་མེད་རྡོ་རྗེའི་སྐུ། ། སྣང་སྲིད་ཟིལ་གནོན་དྲེགས་པ་བྲན་དུ་ཁོལ། ། བདུད་བཞི་ཚར་གཅོད་སངས་རྒྱས་བཅོམ་ལྡན་འདས། ། པདྨ་འབྱུང་གནས་སྐུ་ལ་ཕྱག་འཚལ་བསྟོད། ། པདྨ་འབྱུང་གནས་གསུང་ལ? པདྨ་འབྱུང་གནས་ཐུགས་ལ? ཀྱཻ། དབང་ཆེན་བསྐལ་པའི་མེ་ལྟར་འབར་བའི་ཀློང༌། ། བཀའ་ཉན་ཤན་པ་སྲོག་བདག་མཐུ་བོ་ཆེ། ། དྲེགས་བྱེད་ཡང་རྗེ་བཙན་རྒོད་མྱུར་མགྱོགས་ཅན། །
ཆེ་བཙན་རོལ་པ་སྐྱ་བདུན་འཁོར་དང་བཅས། ། གསང་སྔགས་བསྟན་པ་རིན་ཆེན་སྲུང་མ་ཆེ། ། མ་རུངས་དགྲ་བོའི་སྲོག་གཅོད་ཤན་པ་ནི། ། གནོད་སྦྱིན་ཙིའུ་དམར་པོ་དབང་གི་སྐུ། ། གདུག་རྩུབ་རྣོ་མྱུར་གནམ་ལྕགས་ཐོག་ལས་ཆེ། ། གཟི་བརྗིད་འོད་ཀྱིས་བྱད་མའི་མི་ནོར་སྲེག ཁྲོ་གཏུམ་ངར་སྐད་སྡེ་བརྒྱད་དབང་དུ་སྡུད། ། གནམ་ས་གཡོ་བའི་འདྲེ་དམག་བསམ་མི་ཁྱབ། ། ཆ་ལུགས་རྣམ་པ་གཅིག་ཏུ་མ་ངེས་ཀྱང༌། ། སྐུ་མདོག་དམར་ནག་མི་སྡུག་དྲག་པོའི་གཟུགས། །
བསྭེ་རྨོག་བསྭེ་ཁྲབ་བསྭེ་ཕུབ་མེ་སྟག་འཕྲོས། ། མདུང་དམར་ཞགས་འཛིན་དགྲ་བོའི་སྲོག་རྩ་གཅོད། ། ཟངས་གྲི་མདའ་གཞུ་སྟག་རལ་གཟིག་ཤུབས་འཆང༌། ། བྲ་བོ་གཡུ་རྔོག་མྱུར་མགྱོགས་གང་བསམ་རྒྱུག ། མེ་དུད་རླུང་ནག་བུ་ཡུག་འཚུབ་མ་འཁྱིལ། ། སྡང་མིག་མེ་འོད་ཤངས་ནས་ཟངས་རླུང་འཚུབ། ། ཟངས་ཀྱི་མཆེ་སྡེར་ལན་སྟཾ་རཀྟ་འབབ། ། སངས་རྒྱས་བསྟན་སྲུང་འཁོར་དང་བཅས་ལ་བསྟོད། བསྐུལ་འོག་ཏུ་གསལ། རྒྱལ་གསོལ་བསྡུས་པ།
ཧཱུྃ། སངས་རྒྱས་བསྟན་པ་སྲུང་བའི་མཐུ་རྩལ་ཅན། ། ཆོས་རྒྱལ་སྐུ་ལྔ་ཙིའུ་དམར་ཡུམ་བློན་འཁོར། ། སྤྲུལ་པ་ཡང་སྤྲུལ་ཕོ་ཉའི་ཚོགས་དང་བཅས། ། འདིར་གཤེགས་དམ་རྫས་གསེར་སྐྱེམས་མཆོད་གཏོར་བཞེས། ། རྣལ་འབྱོར་བདག་ཅག་དཔོན་སློབ་འཁོར་བཅས་ལ། ། གནོད་འཚེ་འགལ་རྐྱེན་སྤོངས་ལ་མཐུན་རྐྱེན་སྒྲུབས། ། ཇི་ལྟར་བསམ་དོན་མ་ལུས་འགྲུབ་པར་མཛོད། ཆོས་སྐྱོང་གནོད་སྦྱིན་ཆེན་པོ་ལས་བྱེད་ཙིའུ་དམར་པོ་ལ་བསྐང་བ་བྱེད་པར་འདོད་པས་རོལ་མོ་བཅས་ཤ་ཆེན་གསུར་བཏང་གྲི་རྐང་བུས་ནས་དར་ནག་གཡབ་རུ་མཚོན་ཕྱར། ཧཱུྃ།
ཆོས་སྐྱོང་ཆེན་པོ་སྤྲུལ་པའི་དམ་ཚིག་ཅན། ། ལས་བྱེད་ཆེན་པོ་གཙུག་ལག་དཀོར་ནོར་སྲུང༌། ། སངས་རྒྱན་བསྟན་པའི་བྱ་ར་མེལ་ཚེ་མཁན། ། ཕྲིན་ལས་ཀུན་ཁྱབ་རྡོ་རྗེ་དྲག་པོ་རྩལ། ། སློབ་དཔོན་པདྨའི་བཀའ་ཉན་གདུག་པ་འདུལ། ། རོལ་པ་སྐྱ་བདུན་འཁོར་གཡོག་བཅས་པ་རྣམས། ། འདིར་བྱོན་དཀོར་སྐྱོང་མངའ་གསོལ་གནས་འདིར་བཞུགས། ། ལོག་འདྲེན་ཚར་གཅོད་ཙིའུ་དམར་ཐུགས་དམ་བསྐང༌། ། བཙན་རྒོད་ཆེན་པོ་བསྐང་བའི་དམ་རྫས་ནི། ། རྣལ་འབྱོར་མི་ཟད་གཏེར་ལ་མངའ་བརྙེས་ཕྱིར། །
མཆོད་པའི་གཏོར་མ་འདོད་ཡོན་ཕུན་སུམ་ཚོགས། ། ཤ་ཁྲག་བཟའ་བཏུང་རྒྱ་མཚོས་ཐུགས་དམ་བསྐང༌། ། བདུད་རྩི་གསེར་སྐྱེམས་ཛ་གད་བཏུང་བ་དང༌། ། དཔའ་བོ་དགྱེས་པའི་རཀྟ་ཁྲག་མཚོ་འཁྱིལ། ། དགྲ་བགེགས་ཀླད་རུས་རྐང་མར་སླ་བ་དང༌། ། ཆུ་སེར་ཞག་དང་ནང་རོལ་དོན་སྙིང་གིས། ། བཙན་རྒོད་འཁོར་དང་བཅས་པའི་ཐུགས་དམ་བསྐང༌། སྐུ་ཡི་དམ་རྫས་གཉན་པོ་ཡིན་པའི་ཕྱིར། ། སྐུ་འབག་རས་བྲིས་རྟེན་རྫས་ཐུགས་དམ་བསྐང༌། ། གསུང་གི་དམ་རྫས་གཉན་པོ་ཡིན་པའི་ཕྱིར། །
རྐང་གླིང་དུང་ཆེན་རོལ་མོས་ཐུགས་དམ་བསྐང༌། ། ཐུགས་ཀྱི་དམ་རྫས་གཉན་པོ་ཡིན་པའི་ཕྱིར། ། བླ་རྡོ་སྲོག་འཁོར་ས་བོན་ཐུགས་དམ་བསྐང༌། ། ཡོན་ཏན་རྟེན་རྫས་གཉན་པོ་ཡིན་པའི་ཕྱིར། ། བཀྲ་ཤིས་རྒྱལ་སྲིད་ཡོ་བྱད་ཐུགས་དམ་བསྐང༌། ། ཕྲིན་ལས་རྟེན་རྫས་གཉན་པོ་ཡིན་པའི་ཕྱིར། ། ཕྱགས་དར་གཡབ་དར་རུ་མཚོན་ཐུགས་དམ་བསྐང༌། ། འབོད་པའི་དམ་རྫས་གཉན་པོ་ཡིན་པའི་ཕྱིར། ། གྲི་རྐང་གཡབ་དར་རོལ་མོས་ཐུགས་དམ་བསྐང༌། ། རྟག་ཏུ་མི་འབྲལ་དཀོར་སྐྱོང་མཛད་པའི་ཕྱིར། །
མཐུན་རྫས་རྟེན་པའི་རྫས་ཀྱིས་ཐུགས་དམ་བསྐང༌། ། རྣལ་འབྱོར་བདག་ལ་དམ་ཚིག་བསྲེ་བའི་ཕྱིར། ། བདུད་རྩི་སྨན་གྱི་མཆོད་པས་ཐུགས་དམ་བསྐང༌། ། སྒྲུབ་ལ་མི་ཤིགས་སྲུང་སྐྱོབ་མཛད་པའི་ཕྱིར། ། སྲ་བརྟན་གོ་ཁྲབ་བརྗིད་པས་ཐུགས་དམ་བསྐང༌། ། ཕ་རོལ་དགྲ་བོ་ཆམ་ལ་འབེབས་པའི་ཕྱིར། ། གྲི་མདུང་མཚོན་ཆ་རྣོ་བས་ཐུགས་དམ་བསྐང༌། ། ཞིང་བཅུ་དགྲ་བོ་དབང་མེད་འགུགས་པའི་ཕྱིར། ། བཙན་ཞགས་གློག་ལྟར་འགྱུ་བས་ཐུགས་དམ་བསྐང༌། ། བྱད་མ་དགྲ་འདུལ་ཐལ་བར་བརླག་པའི་ཕྱིར། །
ཤན་པའི་དམག་ཚོགས་འབུམ་གྱིས་ཐུགས་དམ་བསྐང༌། ། བསམ་པས་སྟོང་གསུམ་ཡུད་ཀྱིས་བསྐོར་བའི་ཕྱིར། ། ཅང་ཤེས་བྲ་བོ་གཡུ་རྔོག་ཐུགས་དམ་བསྐང༌། ། ཕ་རོལ་དགྲ་ལས་རྣམ་པར་རྒྱལ་བའི་ཕྱིར། ། རུ་མཚོན་རྒྱལ་མཚན་བསྒྲེངས་པས་ཐུགས་དམ་བསྐང༌། ། མ་རུངས་དགྲ་བོ་རྩིས་ལ་གདབ་པའི་ཕྱིར། ། ཟངས་ཀྱི་རྡེའུ་རྩིས་ཤོམ་ཐུགས་དམ་བསྐང༌། ། མ་རུངས་དགྲ་བོའི་སྙིང་ལ་འཛེར་བའི་ཕྱིར། ། ཉག་ཕྲན་སྟོང་དམར་མདའ་གཞུས་ཐུགས་དམ་བསྐང༌། ། ཡང་སྤྲུལ་ཕོ་ཉ་ལས་ལ་འགྱེད་པའི་ཕྱིར། །
འདྲེ་དམར་བྱེ་བ་འབུམ་གྱིས་ཐུགས་དམ་བསྐང༌། བཅོལ་བའི་ལས་རྣམས་ཐོགས་མེད་བསྒྲུབ་པའི་ཕྱིར། ། མཆོད་གཏོར་གཙང་སྦྱར་གསེར་སྐྱེམས་ཐུགས་དམ་བསྐང༌། ། རྟག་ཏུ་བདག་གིས་ཕྲིན་ལས་བཅོལ་བའི་ཕྱིར། ། རྒྱུན་གཏོར་ཤ་ཁྲག་མཆོད་པས་ཐུགས་དམ་བསྐང༌། ། གང་བཅོལ་ལས་རྣམས་མ་ལུས་བསྒྲུབ་པའི་ཕྱིར། ། བཀའ་དྲིན་གཏང་རག་མཆོད་པས་ཐུགས་དམ་བསྐང༌། གནོད་སྦྱིན་དགྲ་བགེགས་ཀླད་ལ་འཇུམས་པའི་ཕྱིར། ། བྱ་དམར་ཀླད་ལ་འཇུམས་པས་ཐུགས་དམ་བསྐང༌། ། དགྲ་བགེགས་བླ་འཁྱམས་མ་ལུས་འགྱུ་བའི་ཕྱིར། །
སྟག་གཟིག་འཕར་སྤྱང་ཁྱི་དམར་ཐུགས་དམ་བསྐང༌། ། དཔའ་བོ་ཁྱོད་ཀྱི་དགྱེས་པ་བསྐྱེད་པའི་ཕྱིར། ། ཤ་སྣ་སྙིང་སྣ་ཁྲག་སྣས་ཐུགས་དམ་བསྐང༌། ། མཆོད་པའི་རྫས་རྣམས་མང་པོ་སྤེལ་བའི་ཕྱིར། ། ཏིང་འཛིན་ལྷ་སྔགས་ཕྱག་རྒྱས་ཐུགས་དམ་བསྐང༌། ། རྟེན་རྫས་མཁོ་དགུ་དཀོར་ཆས་ཐུགས་དམ་བསྐང༌། ། འཇིག་རྟེན་སྲིད་པའི་ནོར་གྱིས་ཐུགས་དམ་བསྐང༌། གཟུགས་སྒྲ་དྲི་རོ་རེག་བྱས་ཐུགས་དམ་བསྐང༌། ། སྲོག་ཆགས་གཟུགས་འགྲོས་སྣ་ཚོགས་ཐུགས་དམ་བསྐང༌། ། གར་ལང་ཨ་ཙར་མཚམས་ཀྱིས་ཐུགས་དམ་བསྐང༌། །
སྔགས་ཆས་སོག་ཆས་རྒྱན་ཆས་ཐུགས་དམ་བསྐང༌། ། མོན་ཆས་སྟག་ཆས་གོ་ཁྲབ་ཐུགས་དམ་བསྐང༌། ། མོ་བཙུན་སྨན་དང་བདུད་མོས་ཐུགས་དམ་བསྐང༌། ། སྟོང་གསུམ་སྐྱེ་འགྲོའི་སྲོག་ཆགས་ཐུགས་དམ་བསྐང༌། ། མནན་སྲེག་འཕང་གསུམ་ལས་ཀྱིས་ཐུགས་དམ་བསྐང༌། ། གཡག་ལུག་ར་གསུམ་ཕྱུགས་ཀྱིས་ཐུགས་དམ་བསྐང༌། ། དཀོར་ནོར་ཡོ་བྱད་འདོད་ཡོན་རྫས་ཀྱིས་བསྐང༌། ། དེ་ལྟར་ཕྱི་རྟེན་ནང་རྟེན་གསང་བའི་རྟེན། ། ཡོན་ཏན་ཕྲིན་ལས་སྐོང་རྫས་སྒྲུབ་པའི་རྟེན། ། མ་ཚང་མེད་པ་དངོས་འབྱོར་ཡིད་ཀྱི་སྤྲུལ། །
སྣང་སྲིད་གླིང་གཞི་འཇིག་རྟེན་བསམ་མི་ཁྱབ། ། ཐུགས་ལ་དགྱེས་པའི་ལོངས་སྤྱོད་ཅི་ཡོད་ཀྱིས། ། གནོད་སྦྱིན་ཆེན་པོ་འཁོར་བཅས་ཐུགས་དམ་བསྐང༌། ། ལས་མཁན་ཆེན་པོ་འཁོར་བཅས་ཐུགས་དམ་བསྐང༌། ། བཙན་རྒོད་རོལ་པ་སྐྱ་བདུན་ཐུགས་དམ་བསྐང༌། ། སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང༌། ། ཐུགས་དམ་བསྐང་ངོ་ཉམས་འགལ་མཐོལ་ཞིང་བཤགས། ། བཟོད་པར་བཞེས་ཤིག་ཆོས་སྐྱོང་སྲུང་མའི་ཚོགས། ། གཡར་དམ་བསྐངས་ལ་རྐྱེན་ངན་བར་ཆད་ཟློག ། བོར་སྒོ་རེ་ཆག་ན་ཚ་མ་བཏང་ཞིག །
བདག་ཅག་བདེ་སྐྱིད་ཕུན་སུམ་ཚོགས་པ་ཡི། ། གང་བཅོལ་ལས་རྣམས་བཅོལ་བའི་ཕྲིན་ལས་སྒྲུབས། ། གནོད་བྱེད་བསམ་སྦྱོར་ངན་པའི་དགྲ་བོ་རྣམས། ། ཐལ་བ་རྡུལ་ཕྲན་བཞིན་དུ་བརླག་པར་གྱིས། ། རྣལ་འབྱོར་བདག་གིས་བཅོལ་བའི་འདོད་དོན་རྣམས། ། ཡིད་བཞིན་ནོར་བུ་ལྟ་བུར་འགྲུབ་པར་མཛོད། ཅེས་རོལ་མོ་དང་ཕྲིན་ལས་བཅོལ་བར་བྱའོ། ས་མ་ཡ། སརྦ་མངྒ་ལཾ།། །། ༈ ཇོ་བོ་གཟེ་རྒྱལ་གྱི་གསོལ་ཁ་སྤུ་གྲི་དམར་པོ་བཞུགས་སོ༔
གུ་རུ་པདྨའི་སྐུ་ལ་ཕྱག་འཚལ་བསྟོད༔ པདྨའི་གསལ་བཀོད་ལེགས་བྲིས་མཆོད་བསྟོད་བསྟན༔ བཀྲ་ཤིས་བྱིན་ཆགས་ཡིད་འོང་དཀྱིལ་འཁོར་དབུས༔ མཆོད་པའི་རིགས་སོགས་གཞུང་བཞིན་བཤམས་བྱས་ཏེ༔ དབུས་སུ་དཔལ་གཏོར་ཟླུམ་པོ་དམར་གྱིས་བརྒྱན༔ སྡེ་བརྒྱད་འཁོར་དང་མཐེབ་སྐྱུས་བསྐོར་བར་བྱ༔ དེ་ནས་དཀར་གཏོར་གཙང་མ་གཉིས་བྱས་ལ༔ མདུན་རྒྱབ་གཉིས་སུ་འབུལ་ཞིང་ཕྲིན་ལས་བཅོལ༔ དཀྱིལ་འཁོར་བསང་སྦྱངས་སྐད་ཅིག་དྲན་རྫོགས་སུ༔ ཧཱུྃ༔
བདག་ཉིད་དྲག་པོ་ཀཱི་ལའི་ཐུགས་ཀ་ནས༔ འོད་འཕྲོས་ལྷ་བཙན་འཁོར་བཅས་སྤྱན་དྲངས་གྱུར༔ ཨོྃ་དྷེ་ཝ་ཙ་ཏྲི་ཤུ་ལ་སིཾ་ཧ་མུ་ཁ་ཨ་ཡ་མ་དུ་རུ་ཙ་ཤ་ན་བཛྲ་ས་མཱ་ཡ་ཛ་ཛཿཛ་ཧཱུྃ་བཾ་ཧོཿ ཧཱུྃ་ཧཱུྃ་ཧཱུྃ༔ མ་བཅོས་ལྷུན་གྲུབ་དྲག་པོའི་གཞལ་ཡས་ནས༔ དགེ་བསྙེན་རྡོ་རྗེ་བདུད་འདུལ་གཟེ་རྒྱལ་ཞེས༔ ཡུམ་ཆེན་དྲག་མོ་ཌཱཀྐི་སེང་གདོང་མ༔ ལྷ་སྲིན་སྡེ་བརྒྱད་ཡང་འཁོར་དམག་ཚོགས་རྣམས༔ ཕོ་བྲང་དུར་ཁྲོད་གནས་འདིར་གཤེགས་སུ་གསོལ༔ བཛྲ་ས་མཱ་ཡ་ཛ་ཛཿ
ཧཱུྃ༔ ཀློང་ཡངས་པདྨ་འབར་བའི་གདན་ཁྲི་ལ༔ མི་གཡོ་བརྩེ་བས་དགོངས་ཏེ་བཞུགས་སུ་གསོལ༔ བཛྲ་ས་མ་ཡ་ཏིཥྛ་ལྷན༔

ཧཱུྃ༔ གདོད་ནས་རྣམ་དག་སྐུ་ལྔའི་རང་བཞིན་ལ༔ མི་དམིགས་བློ་འདས་ཆེན་པོར་ཕྱག་འཚལ་བསྟོད༔ ཨ་ཏི་པུ་ཧོཿ པྲ་ཏཱིཙྪ་ཧོཿ ཧཱུྃ༔ རྒྱུད་དྲུག་བསྒྲལ་བའི་ཤ་ཁྲག་གཏོར་ཚོགས་འབུལ༔ ཨོྃ་དྷེ་ཝ་ཙ་ཏྲི་ཤུ་ལ་སིཾ་ཧ་མུ་ཁ་ཨ་ཡ་མ་དུ་རུ་ཙ་ཤ་ན་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཧཱུྃ༔ ལྷ་ཡི་དགེ་བསྙེན་ཞིང་སྐྱོང་རྒྱལ་པོའི་ཚུལ༔ ལྷ་བཙན་རྡོ་རྗེ་འབར་བ་བདུད་འདུལ་ནི༔
སྐུ་མདོག་དཀར་གསལ་མདངས་ལྡན་ཞི་མ་ཁྲོ༔ སྐུ་ལ་ཤེལ་ཁྲབ་དབུ་ལ་ཤེལ་རྨོག་གསོལ༔ ཕྱག་གཡས་མདུང་དར་དཀར་པོ་མཁའ་ལ་ཕྱར༔ གཡོན་པས་ལྕགས་ཀྱུས་ཁམས་གསུམ་དབང་དུ་བསྡུས༔ རྫུ་འཕྲུལ་ཤུགས་འཆང་རག་པ་རྟིང་དཀར་ཆིབས༔ ལྷ་དམག་སྡུད་ཅིང་ཕ་རོལ་རྒོལ་བ་འཇོམས༔ རྡོ་རྗེ་བདུད་འདུལ་སྐུ་ལ་ཕྱག་འཚལ་བསྟོད༔ བྷྱོ༔ དེ་ཡི་ཡུམ་ཆེན་ཌཱཀྐི་སེང་གདོང་མ༔ སྐུ་མདོག་དམར་ནག་དྲག་མོ་ཁྲོས་པའི་གཟུགས༔
ཕྱག་གཡས་རྩེ་གསུམ་མ་རུངས་གདུག་པ་འདུལ༔ གཡོན་པས་བྷནྡྷ་སྒྲུབ་མཆོག་དངོས་གྲུབ་གཏེར༔ རལ་པ་དམར་ནག་བར་སྣང་སྤྲིན་བཞིན་གཡོ༔ ཆིབས་སུ་རྫུ་འཕྲུལ་བར་སྣང་གློག་ལ་ཆིབས༔ མཁའ་འགྲོའི་དམག་ཚོགས་ལམ་གྱི་བར་ཆད་སེལ༔ གཡུལ་ལས་རྣམ་རྒྱལ་ཌཱཀྐི་དཔལ་འབར་མ༔ དྲག་མོ་སེང་གདོང་སྐུ་ལ་ཕྱག་འཚལ་བསྟོད༔ ཧཱུྃ༔ སྤྲུལ་པ་སྡེ་བརྒྱད་གྲི་ཐོགས་ཤན་པའི་ཚོགས༔ རང་རྟགས་ཕྱག་མཚན་ལོག་ལྟ་ཚར་གཅོད་ཚུལ༔
ཆིབས་སུ་རྫུ་འཕྲུལ་མགྱོགས་པ་རླུང་གཤོག་ཆིབས༔ ཤ་ཟ་ཁྲག་འཐུང་རྔམ་པའི་ང་རོ་སྒྲོགས༔ སྒྲུབ་མཆོག་སྐྱོང་ཞིང་བསྟན་དགྲའི་སྲོག་དབུགས་བསྡུས༔ ལོག་ལྟ་ཚར་གཅོད་སྡེ་བརྒྱད་ཚོགས་ལ་བསྟོད༔ དེ་ནས་བསྐུལ་བའི་ཚུལ་གྱིས༔ ཧཱུྃ༔ བསྐུལ་ལོ་དགེ་བསྙེན་རྒྱལ་པོ་ལས་ལ་བསྐུལ༔ མཛོད་ཅིག་ཌཱཀྐི་སེང་གདོང་ཕྲིན་ལས་མཛོད༔ རྦད་དོ་དྲེགས་པ་སྡེ་བརྒྱད་དགྲ་ལ་རྦད༔ ཆོས་སོ་ཡུལ་ལྷ་གཞི་བདག་དམག་ལ་ཆོས༔
བྱད་ཁ་རྦོད་གཏོང་བསམ་ངན་འཆང་བ་ཡི༔ ཕ་རོལ་བསམ་སྦྱོར་ངན་པའི་དགྲ་བོ་འདི༔ ལོ་ཟླ་ཞག་དུས་ཟ་མར་མ་བཞག་ལ༔ སྲོག་གཅོད་དབུགས་ལོངས་ཤ་ཁྲག་དོན་སྙིང་རོལ༔ སྔོན་ཚེ་སློབ་དཔོན་པདྨའི་བཀའ་མ་བཅག༔ ད་ལྟ་སྔགས་འཆང་བདག་གི་དམ་མ་བཀྲལ༔ མཆོད་བསྟོད་གཏོར་མ་འབུལ་བ་ཆུད་མ་ཟོས༔ ཡིད་ལ་བརྣག་པའི་དགྲ་བོ་སྒྲོལ་ལ་ཤོག༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་དྷེ་ཝ་ཙ་ཏྲི་ཤུ་ལ་སིཾ་ཧ་མུ་ཁ་ཨ་ཡ་མ་དུ་རུ་ཙ་ཤ་ན་མཱ་ར་ཡ་དགྲ་བོའི་ཤ་ཁྲག་རུས་པ་ལ་ཁ་ཁ་ཁཱ་ཧི༔
དམོད་བཅོལ་བྱ་ཞིང་དྲག་སྔགས་བཟླས་ལ་ཐལ་མོ་བརྡབ༔ གཏོར་མ་དགྲ་ཕྱོགས་སུ་འཕང་བར་བྱའོ༔ དྲག་སྔགས་མི་འགྱུར་ཨཱ་ཐཾ་རྒྱ༔ ཧཱུྃ་ཀ་ར་ཨརྩིག་གིས་ཇོ་བོ་གཟེ་རྒྱལ་གངས་ཁྲོད་ནས་གདན་དྲངས་རྗེས་ཤོག་སེར་ལས་བསྒྱུར་བའོ༔ ཇོ་བོ་གཟེ་རྒྱལ་གསོལ་མཆོད་བདུད་རྩི་སྤྲིན་ཕུང་བཞུགས་སོ། ཀྱཻཿ འཛམ་གླིང་བྱང་སྐྱོང་དཔལ་ལྡན་ཧེ་རུ་ཀཿ ཡིད་ཀྱི་ཕྲིན་ལས་གར་ཁྱབ་སྐུ་ལྔ་པོ༔ དགེ་བསྙེན་གཟེ་འོད་རྒྱལ་པོ་འཁོར་དང་བཅས༔ དད་པས་སྤྱན་འདྲེན་གནས་འདིར་གཤེགས་སུ་གསོལ༔
ཧཱུྃ༔ མདུན་དུ་རིན་ཆེན་པདྨའི་གདན་ལ་བཞུགས༔ མེ་ཏོག་བདུག་སྤོས་སྣང་གསལ་དྲི་ཆབ་དང་༔ ཞལ་ཟས་རོལ་མོ་མ་ལུས་རབ་ཏུ་བཤམས༔ ཕྱེ་མར་དཀར་མངར་སྦྲང་རྩི་ཤིང་ཐོག་འབྲས༔ ཛ་གད་གཏོར་མ་ཤ་ཁྲག་དར་མཚོན་དང་༔ ཁྲབ་རྨོག་སྤྱན་གཟིགས་སྣ་ཚོགས་རབ་ཏུ་སྤུངས༔ གཟེ་རྒྱལ་དགེ་བསྙེན་མཆེད་ལྔས་དགྱེས་པར་བཞེས༔ གཟེ་རྒྱལ་མངའ་གསོལ་ཡིད་བཞིན་དབང་ལྷུན་བཞུགས་སོ། ཀྱཻ།
འཛམ་གླིང་བོད་ཡུལ་མངའ་བདག་འདོད་ཁམས་རྒྱལ། ། གང་འདུལ་བསྟན་སྲིད་འགྲོ་འདིའི་རྒྱལ་མཚན་ཆེ། ། དགེ་ལེགས་ཡ་མཚན་ལས་གྲུབ་གཟེ་རྒྱལ་ཞེས། ། བཀྲ་ཤིས་རྨ་གཡང་ཕྱུགས་གཏེར་རྒྱས་པ་ཡི། ། ལས་བཞིའི་ཕྲིན་ལས་བསྒྲུབ་པར་དབང་བསྐུར་ཞིང༌། ། ཟབ་གསང་རིང་ལུགས་སྤེལ་བའི་ཕྲིན་ལས་ཆེ། ། གསང་སྔགས་ཟབ་ཆོས་ལྡེ་མིག་སྐྱོང་བའི་གཉན། ། རྒྱལ་བའི་ཡོན་ཏན་ཀུན་ལྡན་གནས་ཀྱི་མཆོག ། རིན་ཆེན་ཤེལ་གྱི་རི་བོ་ལྷུན་མཐུག་ལ། ། རྟ་བདུན་སྟོང་གི་གཟི་འོད་འབར་བའི་གཟུགས། །
རིགས་གསུམ་སྤྲུལ་པའི་ཟློས་གར་རྡོ་རྗེ་མཆེད། ། འདིར་གཤེགས་མཆོད་སྒྲུབ་སླད་དུ་སྤྱན་འདྲེན་གཤེགས། ། བཀོད་ལེགས་རང་འོས་གདན་བཞུགས་གུས་པས་བསྟོད། ། དངོས་འབྱོར་ཡིད་སྤྲུལ་སྣང་སྲིད་ཁྱོན་འགེངས་པའི། ། ཕྱི་ནང་གསང་བའི་མཆོད་རྫས་བྱེ་བྲག་ཀུན། ། བཀྲ་ཤིས་རྟགས་བརྒྱད་རྒྱལ་སྲིད་རིན་ཆེན་བདུན། ། མཁའ་ལྡིང་ཁྱུང་དང་སེངྒེ་གཡུ་འབྲུག་སྟོང༌། ། རིན་ཆེན་རིགས་གྱུར་འབྲུ་སྣ་དར་ཟབ་ཚོགས། ཁྲབ་རྨོག་གོ་མཚོན་བླ་རྡོ་རྟེན་མདོས་དཀར། ། ཉག་ཕྲན་དར་གྱིས་མགུལ་རྒྱན་དངུལ་དཀར་གྱི། །
མེ་ལོང་འབྲང་རྒྱས་དཀར་པོ་རྦ་དཀར་དང༌། ། བལ་ལྡན་སྙིང་དང་རིན་ཆེན་ཁུ་བ་ཡི། ། བྲིས་པའི་སྲོག་ཡིག་རོལ་མོ་བྱེ་བྲག་བཅས། ། གཞན་ཡང་ཆོས་བེར་ཕོད་ཁ་མཆོད་ཆའི་རིགས། ། རྟ་གླང་དྲིལ་མཛོ་གཡག་ལུག་ཟ་ལེ་འབྲི། ། སྟོང་གསུམ་ཕྱུར་བའི་གཡུང་དྭགས་རྣམ་པ་ཀུན། ། བྱ་གཅན་རི་དྭགས་ཆུ་གནས་མ་ལུས་པ། ཁྱེད་ལ་རྟག་ཏུ་མངའ་གསོལ་རྟེན་དུ་འབུལ། ། འདས་དང་མ་བྱོན་རྒྱལ་ཀུན་བསྟན་བསྐྱང་ཕྱིར། ། ལྷ་མཆོག་སྐུ་གསུང་ཐུགས་ཀྱི་སྤྲུལ་པ་ལས། །
རིགས་གསུམ་རྡོ་རྗེ་མཆེད་དུ་མངའ་གསོལ་ལོ། ། ཆོས་སྐུའི་མངའ་གསོལ་སྐྱེ་མེད་ཆོ་རོལ་ལས། ། ལོངས་སྐུའི་མངའ་གསོལ་ཞི་རྒྱས་དབང་དྲག་གཟུགས། ། སྤྲུལ་སྐུ་མངའ་གསོལ་གང་འདུལ་ཅིར་ཡང་སྟོན། ། དེ་བཞིན་རྣལ་འབྱོར་བདག་གིས་མངའ་གསོལ་ལོ། ། བླ་མའི་མངའ་གསོལ་རིགས་ཀུན་བདག་ཉིད་འཆང༌། ། ཡི་དམ་མངའ་གསོལ་དྲེགས་སྡེ་མཐུ་དཔུང་ལྡན། ། མཁའ་འགྲོའི་མངའ་གསོལ་རྫུ་འཕྲུལ་མྱུར་ཤུགས་སྟོབས། ། ཆོས་སྐྱོང་མངའ་གསོལ་ཕ་རོལ་གཡུལ་ལས་རྒྱལ། ། དེ་བཞིན་རྣལ་འབྱོར་བདག་གིས་མངའ་གསོལ་ལོ། །
ཛམ་ལྷའི་མངའ་གསོལ་དགོས་འདོད་གཏེར་ཁ་རྡོལ། ། དྲེགས་སྡེའི་མངའ་གསོལ་སྡེ་བརྒྱད་བྲན་དུ་ཁོལ། ། ཡུལ་ལྷའི་མངའ་གསོལ་ཡུལ་གྲུ་དགོན་སྡེ་སྐྱོངས། ། གཏེར་བདག་མངའ་གསོལ་དཀར་པོའི་དགེ་ཚོགས་སྒྲུབས། ། དགྲ་ལྷའི་མངའ་གསོལ་བྱད་མ་བསྟན་ཡུལ་རློག ། དམ་ཚིག་མངའ་གསོལ་ལུས་དང་གྲིབ་བཞིན་འགྲོག ། དེ་བཞིན་རྣལ་འབྱོར་བདག་གིས་མངའ་གསོལ་ལོ། ། སངས་རྒྱས་བསྟན་པ་རྒྱས་པར་མངའ་གསོལ་ལོ། ། དཀོན་མཆོག་དབུ་འཕང་བསྟོད་པར? ། དགེ་འདུན་སྡེ་དགོན་སྐྱོང་བར? །
གང་བསམ་ཐོགས་མེད་འགྲུབ་པར? ། ཡུལ་གྲུ་བདེ་ལེགས་འགྲུབ་པར? ། ནད་གདོན་རྐྱེན་ངན་ཞི་བར? ། ཚེ་བསོད་དཔལ་འབྱོར་རྒྱས་པར? ། སྣང་སྲིད་དབང་དུ་འདུ་བར? ། དགྲ་གདོན་དྲག་ཏུ་བསྒྲལ་བར? ། མངའ་གསོལ་འདི་བཞེས་བདག་ཅག་བསམ་རྒུ་སྒྲུབས། ། མི་འདོད་ཉེར་འཚེའི་གཡུལ་ལས་རྒྱལ་གྱུར་ནས། ། བཅོལ་བའི་ཕྲིན་ལས་འབད་མེད་ལྷུན་འགྲུབ་ཤོག ། ཅེས་པའང་གནས་ཀྱི་ཉེར་གནས་པ་ཨཱརྻ་དྷྭ་ཛས་བྱང་ཆེན་མེར་གཞུང་མཚོ་དམར་ཁ་ལ་སྦྱར་བའོ།། །།
༈ གཟེ་རྒྱལ་བསྐང་བ་ལྷའི་བཙན་རྒོད་རྡོ་རྗེ་འབར་བའི་བསྐང་བ་ཕྲིན་ལས་ཀུན་འགྲུབ་བཞུགས་སོ།། །། ན་མོ་པདྨ་ཀཱ་ར་ཡེ། དེ་ཡང་ལྷ་བཙན་རྡོ་རྗེ་འབར་བའི་བསྐང་བ་བྱ་བར་འདོད་ན། གང་དེའི་བསྐང་གཏོར་རི་རབ་གྲུ་བཞི་པའི་སྟེང་དུ་འཁོར་དཀར་གཏོར་བརྒྱ། གཞན་ཡང་སྐོང་རྫས་གཟུགས་འགྲོས་སྣ་ཚོགས་ཀྱིས་བསྐོར་ཏེ། ཉེར་སྤྱོད་མཐུན་རྫས་བཀོད་ལེགས་ཚང་བར་བཤམས་ཏེ་འདི་སྐད་དོ། ཧཱུྃ། ཕྱི་སྣོད་སྣང་སྲིད་ཡངས་པའི་གཞལ་ཡས་སུ། ། ནང་བཅུད་སྟོང་གསུམ་ཁམས་ཀྱི་ལོངས་སྤྱོད་རྫས། ། སྐྱེ་འགྲོ་སྲིད་འདིར་གནས་ལ་བཀོད་པའི་ཁྱོན། །
ཕྱི་མཆོད་པཉྩ་ནང་མཆོད་སྨན་རཀ་གཏོར། ། གསང་མཆོད་སྦྱོར་སྒྲོལ་ག་ཎ་ཙཀྲ་སོགས། ། མཁའ་ལྡིང་བྱ་དང་ཆུ་གནས་ཀླུ་ཡི་ནོར། ། བཀྲ་ཤིས་རྟགས་བརྒྱད་རྒྱལ་སྲིད་ནོར་བུའི་རིགས། ། གཞན་ཡང་རི་དྭགས་གཅན་སྤྱང་སྡེར་ཆགས་རིགས། ། གཡག་ལུག་ར་དང་རྟ་དྲེལ་མཛོ་གླང་འབྲི། ། གཡུང་དྭགས་དཔུང་འཁྲིགས་ཇ་ཆང་ཞིམ་མངར་བཅུད། ། གནམ་རྒྱན་ས་རྒྱན་དར་ཟབ་ཡོལ་བ་དང༌། ། གོ་མཚོན་མཚོན་ཆ་འབྲུ་སྨན་སྤྱན་གཟིགས་བཅས། ། ལྷ་བཙན་ཆེན་པོ་མཐུན་པའི་ཡོ་བྱད་རྫས། །
རྟ་མཆོག་རག་པ་རྟ་དམར་དར་ཕོད་དཀར། ། ཤེལ་གྱི་ཁྲབ་རྨོག་དར་མདུང་ལྕགས་ཀྱུ་བཅས། ། དགྲ་བོ་བྱུར་སྡིག་ཤ་ཁྲག་དབང་པོ་ལྔ། ། སྡེ་བརྒྱད་ཟས་སྐལ་རང་འོས་སྤྱན་གཟིགས་དང༌། ། མ་ཚང་མེད་པ་མཉེས་མཆོད་མཐུན་པའི་རྫས། ། ལྷ་སྔགས་ཏིང་འཛིན་ཕྱག་རྒྱས་སྤེལ་བ་འདིས། ། ལྷ་བཙན་རྡོ་རྗེ་འབར་བའི་ཐུགས་དམ་བསྐང༌། ། ཡུམ་ཆེན་སི་ན་ར་མའི་ཐུགས་དམ་བསྐང༌། ། སྤྲུལ་པ་བམ་རོ་ཕོ་མོའི་ཐུགས་དམ་བསྐང༌། ། ཡང་སྤྲུལ་སྡེ་བརྒྱད་དྲེགས་པའི་ཐུགས་དམ་བསྐང༌། །
རིན་ཆེན་རི་བོ་མཆོག་རབ་དཔག་བསམ་ཤིང༌། ། ཤར་ཕྱོགས་ཤེལ་ལ་ལྷོ་ཕྱོགས་བཻ་ཌཱུརྻ། ། ནུབ་ཕྱོགས་པདྨ་རཱ་ག་བྱང་ཕྱོགས་གསེར། ། རྩེ་མོར་རྣམ་པར་རྒྱལ་བའི་ཁང་བཟང་བཅས། ། གསེར་གྱི་རི་བདུན་རོལ་པའི་མཚོ་ཆེན་བདུན། ། གླིང་བཞི་གླིང་ཕྲན་ལྕགས་རི་མུ་ཁྱུད་བཅས། ། རྒྱལ་ཆེན་སྡེ་རིགས་མངའ་འབངས་སྲིད་སྡེའི་ཁྱོན། ། གནམ་དང་ས་གཞི་བར་སྣང་ལ་འཁོད་པའི། ། ལྷ་ཀླུ་མི་དང་ཁམས་གསུམ་སྲིད་པའི་ཁྱོན། ། སྐྱེ་འགྲོ་མ་ལུས་སྟོང་གསུམ་ཡོངས་འགེངས་པའི། །
ཞི་རྒྱས་དབང་དྲག་སྣ་ཚོགས་མཆོད་པའི་སྤྲིན། ། མི་མཇེད་དག་ཞིང་འདིར་མཁོ་བསྐང་རྫས་ཀྱིས། ། ལྷ་བཙན་རྡོ་རྗེ་འབར་བའི་ཐུགས་དམ་བསྐང༌། ། ཡུམ་ཆེན་སི་ན་ར་མའི་ཐུགས་དམ་བསྐང༌། ། སྤྲུལ་པ་བམ་རོ་ཕོ་མོའི་ཐུགས་དམ་བསྐང༌། ། ཡང་སྤྲུལ་སྡེ་བརྒྱད་དྲེགས་པའི་ཐུགས་དམ་བསྐང༌། ། མཆེད་གསུམ་རྒྱལ་བའི་བཀའ་འགལ་ཞིང་བཅུ་དགྲ། ། དགེ་བཅུ་ལ་བྱོལ་ནག་ཕྱོགས་གདུག་སེམས་ཅན། ། དབེན་རི་དཀྲུག་ཅིང་རྔོན་རྒྱ་དཀྲོལ་བ་ཡི། ། ཉམས་པ་བདུད་དགྲའི་ཚེ་བསོད་ཕུང་ཁམས་བཅས། །
ཕ་ཚན་མཐུན་གྲོགས་འོག་རྟ་བྲན་འཁོར་བཅས། ། རྣལ་འབྱོར་བདག་གི་སྒོས་དགྲ་ཟས་སྐལ་གྱིས། ། ལྷ་བཙན་རྡོ་རྗེ་འབར་བའི་ཐུགས་དམ་བསྐང༌། ། ཡུམ་ཆེན་སི་ན་ར་མའི་ཐུགས་དམ་བསྐང༌། ། སྤྲུལ་པ་བམ་རོ་ཕོ་མོའི་ཐུགས་དམ་བསྐང༌། ། ཡང་སྤྲུལ་སྡེ་བརྒྱད་དྲེགས་པའི་ཐུགས་དམ་བསྐང༌། ། དེ་ལྟར་བསྐང་ཞིང་སྒྲུབ་པའི་རྣལ་འབྱོར་གྱི། ། ལྷ་སྔགས་ཕྱག་རྒྱ་ཏིང་འཛིན་གཡེལ་བ་དང༌། ། མི་དགེ་ལོག་ལྟ་ཕོག་ཐུག་ཉམས་འགལ་བཤགས། ། དགེ་བས་དགྲ་ལྷ་ཆེན་པོས་རྟག་ཏུ་སྐྱོངས། །
བཟང་དགུ་སྤེལ་བ་གང་འདོད་ཡིད་བཞིན་སྒྲུབས། ། འདི་ཕྱི་བདེ་སྐྱིད་དཔལ་ཡོན་ཕུན་ཚོགས་ཤོག ། ཅེས་པ་འདི་བཞིན་དགོས་པ་གང་ཞེ་ན། བླ་མ་དམ་པ་ངག་དབང་གྲགས་པ་ཞེས་ལུང་རྟོགས་རིག་པའི་དཔལ་དང་ཡོན་ཏན་གྱིས་ཕྱུག་པ་གང་དེའི་གསུང་གིས་ཡང་ཡང་དུ་བསྐུལ་བའི་ཞལ་ངོ་མ་ལྡོག་ཙམ་དུ་ལྕགས་ལུག་ལོར་ཟླ༩པའི་ཚེས་ལ་གང་དྲན་འཕྲལ་དུ་རྒྱལ་མིང་གིས་བྲིས་པ་དགྲ་ལྷ་ཆེན་པོས་དགེ་བའི་གྲོགས་མཛོད་ཅིག། །། ༈ པདྨ་རྒྱལ་པོ་ལས༔ ནོར་སྐྱོང་ཀླུ་མོའི་གཏོར་འབུལ་གསོལ་མཆོད་བཞུགས་སོ༔ དབང་སྡུད་པདྨ་རྒྱལ་པོ་རྩལ་ལ་འདུད༔ ནོར་སྐྱོང་ཀླུ་མོའི་གཏོར་འབུལ་ནི༔ བསྭེ་ཕོར་ཟངས་སྣོད་གང་རུང་དུ༔ བཤོས་བུ་སྔོན་པོ་སྦྲུལ་དཀྲིས་ཅན༔
མཐེབ་སྐྱུ་བཞི་ཡིས་བསྐོར་བར་བྱ༔ དཀར་གསུམ་བྱ་ཞིང་བྱིན་བརླབས་ནས༔ མཆོད་བསྟོད་རིམ་པ་འདི་ལྟར་རོ༔ ཧཱུྃ༔ ཡིད་འོང་རྒྱ་མཚོ་རབ་འཁྱིལ་མེར་བའི་དབུས༔ དགོས་འདོད་མཆོད་སྦྱིན་ཀླུ་མོ་ནོར་སྐྱོང་མ༔ དངོས་གྲུབ་བདག་མོ་མཆེད་བཞི་སྐུར་བཞེངས་ལ༔ ཐོགས་མེད་དཀྱིལ་འཁོར་སྐྱོང་ཕྱིར་གཤེགས་སུ་གསོལ༔ ཨོཾ་ནཱ་ག་ནི་དྷ་ར་མུ་ཏྲ་ས་མཱ་ཡ་ཛ་ཛཿ ཧཱུྃ༔
མཆོག་གསུམ་བདུད་རྩི་པཉྩ་ཨ་མྲྀ་ཏ༔ ཀླུ་བཤོས་འདོད་ཡོན་ཟག་མེད་ཚོགས་མཆོད་འདི༔ ནོར་སྐྱོང་ཀླུ་མོ་འཁོར་དང་བཅས་ལ་འབུལ༔ བཞེས་ནས་གཏེར་དང་ཀླུ་གཡང་དངོས་གྲུབ་སྩོལ༔ ཨོཾ་ནཱ་ག་ནི་དྷ་ར་མ་ཎི་མུ་ཏྲ་ས་མ་ཡ་མ་ཧཱ་བྷ་ལིངྟ་ཁ་ཁ་ཁཱ་ཧི༔ བསྟོད་བསྐུལ་གཏོར་མ་འབུལ་བསྡུ་ནི༔ ཧཱུྃ༔ རོལ་མཚོ་གླིང་དགུའི་བཅུད་ཀྱི་མངའ་བདག་མོ༔ ཟབ་གཏེར་གཉན་གྱི་བཀའ་སྲུང་མཐུ་མོ་ཆེ༔ འཁོར་དང་སྤྲུལ་པ་ཀླུ་མོ་འབུམ་དང་བཅས༔
ཐུགས་དམ་རྒྱུད་བསྐུལ་མཆོག་ལ་རབ་ཏུ་བསྟོད༔ འདིར་གཤེགས་བརྒྱན་པའི་གཏོར་མ་འདི་བཞེས་ལ༔ སྔོན་ཚེ་སློབ་དཔོན་པདྨའི་བཀའ་བཞིན་དུ༔ སངས་རྒྱས་བསྟན་སྲུང་བརྒྱུད་འཛིན་བུ་བཞིན་སྐྱོངས༔ འཛམ་གླིང་སྟོང་གསུམ་ཀླུ་གཡང་སྲིད་བསྡུས་ལ༔ སྐལ་ལྡན་སྒྲུབ་པའི་ལས་བཞི་སྨིན་པར་མཛོད༔ ཟབ་ཆོས་གསང་བའི་གྲོགས་པོ་འཁོར་བཅས་ཚོགས༔ སྔགས་འཆང་བདག་ལ་གྲིབ་བཞིན་འགྲོགས་པ་དང་༔ ཕྲིན་ལས་ཐོགས་མེད་ལྷུན་གྱིས་འགྲུབ་གྱུར་ཅིག༔ ཅེས་རྩ་སྔགས་བཏགས་ལ་འབུལ༔
ཨེ་མ་ཧོཿ དགོས་འདོད་ཀུན་འབྱུང་ཀླུ་མོ་བཅུད་འཛིན་གྱི༔ ཟབ་པའི་གསོལ་མཆོད་ལས་རིམ་ས་མ་ཡ༔ རྒྱ་རྒྱ་རྒྱ༔ ཞེས་པ་འདི་ཡང་ཀརྨ་ལས་འབྲེལ་རྩལ་གྱིས་ཤོག་སེར་ནས་དག་པར་ཕབ་པའོ།། །། གནོད་སྦྱིན་ཛམ་ལྷ་དབང་སྡུད་དམར་པོའི་གཏེར་སྲུང་གནས་པོ་དགེ་བསྙེན་གྱི་གཏོར་འབུལ་བཞུགས་སོ༔ ཧཱུྃ༔ པདྨའི་བཀའ་ཉན་མཐུ་སྟོབས་དབང་ཕྱུག་རྒྱལ༔ དྲེགས་པ་ཡོངས་རྫོགས་རྡོ་རྗེ་བདུད་འདུལ་ཞེས༔ ཀླུ་བཙན་གཟི་འབར་དགེ་བསྙེན་ཐོགས་མེད་རྩལ༔
ཁྲོ་ཚོགས་སྤྲུལ་པའི་འཇིགས་རུང་རོལ་རྩལ་ཤུགས༔ སྲོག་ལ་དབང་བྱེད་ནཱ་ག་ཀླུ་བདུད་ཆེ༔ སྐུ་མདོག་དམར་ནག་དབུ་དགུ་སྲིད་རྩེར་བསླེབས༔ ཕྱག་དྲུག་འཇིགས་པའི་མཚོན་ཆ་ཆས་དྲུག་ནི༔ སྤུ་གྲི་འཁོར་ལོས་མ་རུངས་ལོག་ལྟ་སྒྲོལ༔ ཆུ་གྲི་རལ་གྲིས་ཉམས་པའི་སྲོག་དབུགས་སྡུད༔ སྦྲུལ་ཞགས་སྡིག་རྒོད་སངས་རྒྱས་བསྟན་པ་སྲུང་༔ དབུ་སྐྲ་དམར་སེར་བར་སྣང་མཁའ་ལ་བསྐྱོད༔ ཞལ་བགྲད་མཆེ་གཙིགས་སྲིད་གསུམ་བསྔངས་ཤིང་བརྒྱལ༔ དུར་ཁྲོད་ཆས་རྫོགས་ཡན་ལག་མིག་གིས་བརྒྱན༔
ཆུ་གྲིའི་འདབ་གཤོག་ས་གཞི་བརྡར་ཤ་གཅོད༔ ལྟེ་བར་ཁྲོ་ཞལ་ཀླུ་གཉན་ཟས་སུ་ཟ༔ སྦྱོར་ཡུམ་ཆུ་སྲིན་གདོང་ཅན་གཉིས་མེད་འཁྲིལ༔ དུག་སྦྲུལ་མཇུག་འཕྱངས་བདུད་རྟ་རླུང་གཤོག་བཅིབས༔ གོང་སྨེད་སྦྲུལ་རིགས་སྡོམ་སྡིག་སྦལ་ལྕོང་འཕྲོ༔ མེ་རླུང་རབ་འཁྱིལ་དུག་རླངས་སྤྲིན་ཕུང་གཏིབས༔ གཟི་བརྗིད་མདངས་སྟོབས་བསྟན་སྲུང་མཐུ་ཆེན་གྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྔོན་ཚེ་སློབ་དཔོན་སྤྱན་སྔར་ཞལ་བཞེས་བཞིན༔ རྣལ་འབྱོར་བདག་ཅག་དཔོན་སློབ་དགེ་འདུན་སྡེ༔
དར་རྒྱས་བཟང་བསྐུལ་སྡོང་གྲོགས་རོགས་དན་མཛོད༔ སྣང་སྲིད་དབང་སྡུད་ལམ་འཕྲང་འཇིགས་སྒྲོལ་ནས༔ ཀླུ་གཡང་དངོས་གྲུབ་འདོད་རྒུ་དཔལ་འབྱོར་སྡུད༔ བཀའ་སྲུང་གཏེར་སྲུང་མཆོག་ཁྱེད་མ་གཡེལ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ནག་པོ་ཏི་པ་ར་ཙ་ཡ༔ དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་སོགས་ཁཱ་ཧི་བར་བརྗོད༔ གནོད་སྦྱིན་ཛམ་ལྷ་དབང་སྡུད་དམར་པོའི་གཏེར་སྲུང་གནས་པོ་དགེ་བསྙེན་གྱི་གཏོར་འབུལ་ཟངས་ཤོག་གི་སྡེབ་མ་ལས་ཧཱུྃ་གིས་ཕབ་པའོ། ༈ འཇམ་དཔལ་གཤིན་རྗེ་དུག་རི་མེ་འབར་ལས༔ གཏེར་སྲུང་ཀླུ་ཡི་དགེ་བསྙེན་གྱི་གསོལ་མཆོད་བཞུགས་སོ༔
ཀནལ་ག༔ དཔལ་ཆེན་རྡོ་རྗེ་འཇིགས་བྱེད་སྐུ་ལ་འདུད༔ དེ་ཡང་གཏེར་སྲུང་ཆེན་པོའི་གསོལ་མཆོད་ལ་བརྩོན་པ་ནི༔ རུས་སྦལ་སྒལ་སྣོད་དམ༔ ཡང་ན་རིན་ཆེན་རང་བྱུང་སྣོད་དུ་བཤོས་བུ་ནག་པོ་ཟུར་གསུམ་པ་རྩེ་ལ་སྦྲུལ་གདེངས་དང་ལྡན་པ༔ སྦྲུལ་གཉིས་བསྣོལ་གྱིས་དཀྲིས་པ༔ གཡས་གཡོན་དུ་དམར་གཏོར་ལ་དགྲ་བོ་ལིངྒ་དང་སྡིག་པས་བརྒྱན་པ༔ འཁོར་མཐེབ་སྐྱུ་བཅུ་གཉིས་སྐྱེམས་དང་བཅས་པ་བཤམ༔ རྔ་ཤང་དྲག་ཏུ་སྦིར་ཏེ༔ བདག་མདུན་གསལ་རྫོགས་བསྒོམ་པ་ནི༔
ཧཱུྃ༔ བདག་ཉིད་དཔལ་ཆེན་རྡོ་རྗེ་འཇིགས་བྱེད་སྐུ༔ མཐིང་ནག་རབ་ཁྲོས་ཟ་བྱེད་མ་ཧེའྀ་ཞལ༔ ཕྱག་གཉིས་དཔའ་བའི་མཚོན་ཆ་གྲི་ཐོད་འཛིན༔ གཏུམ་རྔམ་མི་བཟད་དུར་ཁྲོད་ཆས་ཀྱིས་བརྒྱན༔ དོར་སྟབས་ཞབས་ཀྱིས་དམ་སྲི་ཕོ་མོ་མནན༔ དུར་ཁྲོད་བདག་མོ་རོ་ལངས་ཡུམ་དང་སྦྱོར༔ སྐུ་ལས་སྐྱེས་པའི་རྫུ་འཕྲུལ་མེ་དཔུང་འཁྲིགས༔ སྣང་སྲིད་ཟིལ་གནོན་གར་གྱི་ཉམས་སུ་བསྒོམ༔ ཨོྃ་ཡ་མ་རཱ་ཛ་ས་ཏྭ་མེ་ཡ་ ཡ་མེ་དྷོ་རུ་ཎ་ཡོ་དྷ་ཡ་ ཡ་དྷ་ཡོ་ནི་ར་ཡ་ཀྵེ་ཡ་ ཡཀྵེ་ཡ་ཙ་ཎི་ར་མ་ཡ་ཧཱུྃ་ཧཱུྃ་ཕཊ྄་སྭཱ་ཧཱ༔
དེ་ནས་གཏེར་སྲུང་བསྐྱེད་པ་ནི༔ ཧཱུྃ༔ མདུན་དུ་རྒྱ་མཚོ་མེར་བའི་ཀློང་༔ རྦ་ཀློང་འཁྲུགས་པའི་དཀྱིལ་འཁོར་དུ༔ ན་ལས་སྐྱེས་པའི་མཐུ་བོ་ཆེ༔ ཕ་ནི་བདུད་དང་མ་ནི་ཀླུ༔ གཉིས་མེད་བཤོལ་ཞིང་འཚོགས་པའི་བུ༔ ངམ་རྗེ་འབར་བ་དྲག་ཤུལ་ཅན༔ གཏེར་སྲུང་མྱུར་མགྱོགས་མི་བསྲུན་པ༔ སྐུ་མདོག་ཧ་ལ་དུག་ཅན་དག༔
རོ་སྟོད་སྲིན་པོ་ཁྲོས་པའི་གཟུགས༔ ཞལ་གཅིག་ཕྱག་གཉིས་ཤིན་ཏུ་གཏུམ༔ སྦྲུལ་ནག་རལ་པ་མུན་ལྟར་གཏིབས༔ ཕྱག་གཡས་གསེར་གྱི་འཁོར་ལོ་ནི༔ རྩིབས་ལྡན་དགྲ་བོའི་ཀླད་ལ་བསྐོར༔ གཡོན་པས་སྦྲུལ་ནག་ཞགས་པ་འཕེན༔ འདེབས་ཤིང་དགྲ་བོའི་མགུལ་ནས་འཆིང་༔ ཡན་ལག་ལྷུ་ཚིགས་མིག་གིས་བརྒྱན༔ སྐུ་སྨད་སྦྲུལ་མཇུག་རྟ་ནག་ཞོན༔ གོང་སྨད་སྦྲུལ་ནག་འཆིང་རྒྱན་འཁྱུགས༔
རྔ་རྔོག་གསེབ་ནས་སྡོམ་སྡིག་འཕྲོ༔ མེ་ཡི་ཚྭ་ཚྭ་འབུམ་ཕྲག་འཁྱིལ༔ ཡུམ་མཆོག་ནོར་སེང་སྔོན་མོ་ལྕམ༔ དམར་མོ་ཆུ་སྲིན་གདོང་པ་ཅན༔ ཕྱག་གཉིས་སྦྲུལ་ཞགས་ནད་རྐྱལ་བསྣམས༔ སྦྲུལ་མཇུག་རུས་སྦལ་དམར་པོ་ཞོན༔ མན་ཏྲི་དམར་པོའི་ག་ཤལ་འཕྱངས༔ འོད་དམར་འཚུབ་མ་ཀྱི་ལི་ལི༔ རེས་འགའ་སྤྲུལ་པ་འགྱེད་ཙ་ན༔ སྐུ་མདོག་དམར་ནག་རཀྟའི་མདོག༔
དབུ་དགུ་སྲིད་པའི་དབྱིངས་སུ་བསྙེགས༔ ཕྱག་བཞི་གྲི་གུག་ལྕགས་ཕུར་དང་༔ སྡིག་རྒོད་སྦྲུལ་གྱི་ཞགས་པ་ཐོགས༔ ཞ་ལོང་མཛེ་ཕོ་ཕ་བུ་དང་༔ སྦལ་སྡིག་སྦྲུལ་ནག་འབུམ་གྱིས་བསྐོར༔ གཤིན་རྗེ་ཕོ་ཉ་གློག་ཞགས་ཅན༔ གཏེར་སྲུང་ཆེན་པོ་འཁོར་འབངས་ཚོགས༔ མ་ཐོགས་ཡུད་ཀྱིས་གནས་འདིར་བྱོན༔ སྔོན་ཚེ་གསང་བདག་གཏུམ་པོ་དང་༔ བར་དུ་རིག་འཛིན་ཐོད་ཕྲེང་རྩལ༔
ཆེ་མཆོག་ཉིད་ཀྱིས་དམ་བཞག་གམ༔ ཁྱད་པར་རླངས་ཆེན་དཔལ་སེང་གིས༔ སྡེ་བརྒྱད་དམ་ལ་བཏགས་པའི་ཚེ༔ རང་རྟགས་སྲོག་སྙིང་ཕུལ་བ་ལྟར༔ ཁས་བླངས་བཞིན་དུ་དམ་མ་གཡེལ༔ གནོད་སྦྱིན་ཆེན་པོ་གནས་འདིར་བྱོན༔ དགེ་བསྙེན་ཆེན་པོ་གནས་འདིར་བྱོན༔ དགྲ་ལྷ་ཆེན་པོ་གནས་འདིར་བྱོན༔ དམག་དཔོན་ཆེན་པོ་གནས་འདིར་བྱོན༔ གཏེར་བདག་ཆེན་པོ་གནས་འདིར་བྱོན༔
འདིར་གཤེགས་དམ་བསྐང་ཕྲིན་ལས་སྒྲུབས༔ ཨོྃ་ནག་པོ་ཏི་པ་ར་ཙ་ཡ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ དེ་ནས་གཏོར་མ་བྲན་ཞིང་༔ ཧཱུྃ༔ དུག་མཚོ་ཁོལ་མའི་དབུས་ཤེད་ནས༔ བཞེངས་ཤིག་ཏི་པ་ར་ཙ་བཞེངས༔ ཁམས་གསུམ་འདི་ན་མྱུར་མགྱོགས་ཆེ༔ བདུད་དང་ཀླུ་ཡི་བཤོས་པའི་བུ༔ ཆེ་བཙན་ཁྱོད་ལ་བདག་གི་བསྟོད༔
ལས་བསྐུལ་འོག་ཏུ་གསལ། ༈ སྤྲུལ་པའི་དགེ་བསྙེན་རྡོ་རྗེ་རྒྱལ་པོའི་གསོལ་མཆོད་བཞུགས་སོ། དཔལ་ཆེན་ཧེ་རུ་ཀ་ལ་ན་མོ། སྤྲུལ་པའི་དགེ་བསྙེན་ཆེན་པོའི་གསོལ་མཆོད་འབད་པ་ནི། ལྕགས་མིན་པའི་སྣོད་གང་རུང་དུ། བཤོས་བུ་སྔོན་པོ་སྦྲུལ་དཀྲིས་ཅན་གཡས་སུ་ལྷ་བཤོས། རྒྱབ་ཏུ་ཟུར་གསུམ་གཡོན་དུ་ཁྲམ་རིས་ཅན། མདུན་དུ་གསེར་སྐྱེམས་བཤམ། བསང་སྦྱངས་སྤེལ་གསུམ་སྔོན་དུ་སོང་ནས་ལས་ཀྱི་རིམ་པ་ལ་འཇུག་པ་ནི། ཀྱཻ།
ཕྱོགས་ཕྱོགས་དག་ཅིང་ཕ་ཀི་ན། ། ཉི་མ་སྟེང་འོག་ཕྱོགས་བཅུ་རུ། ། འགྱུ་བའི་གནས་ཆེན་ངེས་མེད་དེ། ། རབ་འཇིགས་རི་བོའི་ཁོང་གསེང་ནས། ། རྒྱ་མཚོ་སྔོ་ནག་མེ་རེ་བ། ། མུན་གླིང་དགུ་ཡི་གནས་མཆོག་ནས། ། ཀླུ་རྒྱལ་ཆེན་པོ་སྐུར་བཞེངས་ཤིག ། འདིར་གཤེགས་མཐུན་པའི་གཏོར་མ་བཞེས། ཛཿ ཁྱེད་ལ་མཐུན་པའི་དམ་རྫས་ནི། །
ཀླུ་བཤོས་བདུད་རྩི་སྣ་ཚོགས་འབུལ། ཁྱེད་ཀྱི་གནས་བརྒྱད་རུ་འདྲེན་པ། ། ལྷ་དང་གཤིན་རྗེ་དྲེགས་པ་འབུམ། ། རང་རང་མཉེས་པའི་མཆོད་རྫས་འབུལ། ། གསོལ་ལོ་མཆོད་དོ་དགྱེས་པར་བཞེས། ། ཀླུ་གཡང་འདོད་རྒུ་ཆར་བཞིན་ཕོབ། ཁ་འཛིན་རོགས་དན་སྒྲུབ་པ་དང༌། ། བཅོལ་བའི་ཕྲིན་ལས་མྱུར་འགྲུབ་མཛོད། ཧཱུྃ། ཀླུ་རྒྱལ་ཆེན་པོ་དྲག་རྩལ་ཅན། །
མྱུར་མགྱོགས་སྤྲུལ་པ་འགྱེད་པའི་ཚེ། ། དྲི་ཟའི་ཡུལ་དུ་ཟུར་ཕུད་ལྔ། ། ལྷ་ཡི་ཡུལ་དུ་ཚངས་པ་ཆེ། ། ལྷོ་རྒྱུད་བདུད་པོ་ཟླ་བའི་གདོང༌། ། མོན་ཁ་སེངྒེ་བཀྲག་མེད་ཞེས། ། མཁར་ཆུའི་དགེ་བསྙེན་སྨྱོ་ཁ་བ། ། ཕོ་མར་ཀླུ་བདུད་མགོ་དགུ་བ། ། ལྕི་ཤོད་ཀླུ་བདུད་རྡོ་རྗེ་རྒྱལ། ཁམས་ཀྱི་ཉ་ནག་དཔྲལ་མདངས་ཅན། ། ལྕི་ཡི་ཀླུ་རྒྱལ་ཟླ་སྐྱོང་བ། །
ངོམ་གྱི་དགེ་བསྙེན་བདུད་འཇོམས་པ། ། སྤུ་བོ་ནཱ་ག་ཡཀྴ་བ། ། ཉིན་མོ་གླིང་བཞིར་འགྱུ་བའི་ཚེ། ། ཤྭ་རྦུད་དྲག་པོ་འཚུབ་མ་འཁྱིལ། ། མཚན་མོ་གླིང་བཞིར་འགྱུ་བའི་ཚེ། ། སྲོད་དང་མུན་རུབ་དུས་སུ་ཉུལ། ། རྦད་པ་དགྲ་ལ་ཆས་པའི་ཚེ། ། སྔོ་ནག་ཁྲོས་པ་སྲོག་གི་བདག ། གཡུ་ཁྲབ་རྨོག་ཞུ་ལམས་སེ་ལམ། ། དར་མདུང་སྔོན་པོ་པུ་རུ་རུ། །
གྲི་གུག་དང་ནི་ལྕགས་པར་ཐོགས། ། ཡན་ལག་ཚིགས་བཞི་མིག་གིས་བརྒྱན། ། བྲ་ནག་རྟིང་དཀར་ཆས་མཛེས་ཞོན། ། གཅན་སྤྱང་སྣ་ཚོགས་སྔོན་ལ་འཕྱོ། ། ལྷ་དང་གཤིན་རྗེ་འབུམ་གྱིས་བསྐོར། ། མི་སྔོན་སྣ་ཚོགས་ལས་ལ་འགྱེད། ། ཆུ་ཆེན་བཅོ་བརྒྱད་དབང་ཡང་སྒྱུར། ། ཕོ་བྲང་ལྕགས་མཁར་དགུ་ལ་ཆགས། ། རི་ནག་བཅོ་བརྒྱད་དབང་དུ་སྒྱུར། ། མཚོ་ནག་དགུ་ཡི་ཕོ་བྲང་སྐྱོང༌། །
ལས་སུ་བསྟན་པའི་བྱ་ར་མཛད། ། ཟས་སུ་དགྲ་བགེགས་ཤ་ལ་ཟ། ། དབེན་རི་དང་ནི་དགོན་གནས་སྐྱོང༌། ། མྱུར་མགྱོགས་དགེ་བསྙེན་དྲག་རྩལ་ཅན། ། རྦད་དོ་དམ་ཉམས་དགྲ་ལ་རྦད། ། ཞིང་བཅུ་ཚང་བའི་སྡིག་ཅན་ལ། ། མཛེ་སྐྱ་མེ་ལྟར་འབར་དུ་ཆུགས། ། མཛེ་ནད་རླུང་ལྟར་འཚུབ་ཏུ་ཆུགས། ། གཉན་རྒོད་ལྷོག་ཡམས་དགྲ་ལ་ཕོབ། ། ཏི་པ་ར་ཙའི་དུས་ལ་བབ། །
དམ་ཉམས་བསྒྲལ་བའི་ཕྲིན་ལས་མཛོད། ཏི་པ་ར་ཙ་དགྲ་བགེགས་ཀྱི་བླ་སྲོག་ལ་ཁ་ཁ་ཁཱ་ཧི། ཞེས་པ་དགེ་བསྙེན་གྱི་གསོལ་མཆོད་བསྡུས་པ་འདི་ཡང་གྲྭ་སློབ་རྣམས་ཀྱིས་བསྐུལ་ངོར། ༧ གར་དབང་གནམ་ལྕགས་རྡོ་རྗེས་སྦྱར་བའོ།། །། ༈ སེང་ཆེན་གེ་སར་ནོར་བུའི་གསོལ་མཆོད་ཕྲིན་ལས་ལྷུན་གྲུབ་བཞུགས་སོ། ཇ་ཆང་བྷ་ལིང་སོགས་བཤམས་བྱིན་གྱིས་བརླབས་ནས་འདི་ལྟར་རོ། ཧཱུྃ་ཧྲཱིཿ འཇིགས་རུང་སྲིན་པོའི་གྲོང་ཁྱེར་དཔལ་གྱི་རི། ། སྐུ་གསུམ་རྒྱལ་བའི་ཞིང་ཁམས་པདྨ་འོད། ། དམར་ནག་མེ་དཔུང་འཁྲུགས་པ་དྲག་པོའི་ཞིང༌། །
ནང་ལྟར་རྡོ་རྗེ་ལུས་ཀྱི་ཙིཏྟའི་གྲོང༌། ། རིག་འཛིན་དཔའ་བོ་མཁའ་འགྲོའི་ཕོ་བྲང་ནས། ། སྲིད་ཞི་མཉམ་ཉིད་ཡེ་ཤེས་རྡོ་རྗེའི་སྐུ། ། རབ་འབྱམས་རྒྱལ་བའི་སྤྱི་གཟུགས་མཚོ་སྐྱེས་རྗེའི། ། ཐུགས་རྗེའི་རྩལ་སྣང་སྒྱུ་མར་རོལ་པའི་གཟུགས། ། རྣལ་འབྱོར་གྲུབ་པ་ཕོ་མོའི་ཚོགས་དང་བཅས། ། མོས་ལྡན་བུ་ལ་བྱིན་གྱིས་བརླབ་པའི་ཕྱིར། ། བརྟུལ་ཞུགས་རྡོ་རྗེའི་གར་གྱིས་མཁའ་ལམ་ནས། ། བདུད་འདུལ་དགྲ་བླ་ཝེར་མའི་སྐུར་བཞེངས་ཏེ། ། རིག་འཛིན་ཆེན་པོ་འཛམ་གླིང་རྒྱན་མཆོག་རྩལ། །
ཤེས་རབ་རལ་གྲི་མདའ་གཞུའི་འཁྲུལ་འཁོར་གྱིས། ། སྲིད་པའི་དགྲ་སྡེ་འཇོམས་པའི་མཐུ་བོ་ཆེ། ། སྐྱེས་མཆོག་སེང་ཆེན་ནོར་བུ་སྐུ་འཁོར་དཔུང༌། ། མ་ལུས་འཁོར་དང་བཅས་པ་ཐམས་ཅད་ཀུན། ། དཔའ་བའི་ཀི་བསྭོ་ཆ་སྒྲ་འབྲུག་ལྟར་སྒྲོགས། ། དགེ་མཚན་སྙན་པའི་བ་དན་མཁའ་ལ་ཕྱར། ། རྡོ་རྗེའི་རྟ་མཆོག་བཞོན་པའི་བྲོ་གར་གྱིས། ། བར་ཆད་དམ་སྲིའི་སྲོག་སྙིང་ཚལ་པར་འགེམ། ། བྱིན་རླབས་སྤྲིན་འཁྲིགས་དངོས་གྲུབ་ཆར་རྒྱུན་འབེབས། ། སྐལ་ལྡན་བདག་གིས་མཆོད་ཅིང་མངའ་གསོལ་ལོ། །
ཐོགས་མེད་ཐུགས་རྗེའི་དབང་གིས་འདིར་གཤེགས་ལ། ། བདུད་རྩི་དཔའ་སྐྱེམས་ཕུད་ཀྱི་མཆོད་པ་བཞེས། ། བཅུད་ལྡན་ཡིད་བཞིན་གཏོར་མའི་མཆོད་པ་བཞེས། ཁྲག་ཆང་མྱོས་བྱེད་ཨརྒྷཾ་མཆོད་པ་བཞེས། ། གསོལ་ལོ་དྲི་ཞིམ་བསང་གི་མཆོད་པ་བཞེས། ། དར་སྣ་བ་དན་རོལ་མོའི་མཆོད་པ་བཞེས། ། བདེ་སྟོང་ཉམས་མྱོང་གསང་བའི་མཆོད་པ་བཞེས། ། སྣང་སྲིད་གཞིར་བཞེངས་མདོས་ཀྱི་མཆོད་པ་བཞེས། ། ཐམས་ཅད་མཉམ་ཉིད་ཡེ་ཤེས་མཆོད་པ་བཞེས། ། ཐུགས་རྗེས་དགོངས་ཤིག་སེང་ཆེན་རིན་པོ་ཆེ། །
དམ་བཅའ་མ་གཡེལ་རིགས་གསུམ་སྤྲུལ་པའི་སྐུ། ། དེང་ནས་བྱང་ཆུབ་བར་དུ་མི་འབྲལ་བར། ། སྲུང་སྐྱོབ་བྱིན་གྱིས་རློབས་ལ་ཕྲིན་ལས་བསྒྲུབ། ཁྱོད་ནི་སྙིང་རྗེ་མཆོག་གི་རིན་ཆེན་སྟེ། ། ཐུགས་རྗེ་ཆེན་པོའི་མཚོན་ཆེན་རྣལ་འབྱོར་འཆང༌། ། བདུད་ཀྱི་དཔུང་རྣམས་འདུལ་ལ་མཆོག་ཏུ་གྱུར། ། བདུད་བཞིའི་འཇིགས་པ་མཐའ་དག་ཁྱོད་ཀྱིས་སོལ། ། མཁྱེན་རབ་དགོངས་པའི་ཀློང་ནས་རྩལ་ཕྱུང་ལ། ། སྐལ་ལྡན་སྙིང་གི་དབུས་སུ་བྱིན་ཆེན་ཕོབ། ། རྩ་རླུང་རིག་ཁམས་ཡེ་ཤེས་རྩི་ཐོབ་ལ། །
གང་བྱས་བྱང་ཆུབ་ལམ་དུ་བསྒྱུར་བར་མཛོད། ། བདུད་འདུལ་དྲག་པོ་སྔགས་ཀྱི་གཟི་འབར་ཞིང༌། ། སྐྱེ་དགུའི་མོས་སྣང་ཆོས་ལ་བསྒྱུར་བ་ཡི། ། ཚར་གཅོད་རྗེས་སུ་བཟུང་བའི་ཕྲིན་ལས་ལ། ། དབང་འབྱོར་མཐུ་སྟོབས་ནུས་པའི་དངོས་གྲུབ་སྩོལ། ། སྙིང་ག་དཔལ་གྱི་བེའུའི་གསང་མཛོད་ནས། ། གཟུངས་སྤོབས་བློ་གྲོས་ནོར་བུའི་གཏེར་སྒོ་ཕྱེས། ། གཞན་ཕན་མཁའ་དང་མཉམ་པའི་ཕྲིན་ལས་ཀྱིས། ། དོན་གཉིས་ཡིད་བཞིན་གྲུབ་པར་མཛད་དུ་གསོལ། ། བྱང་ཆུབ་སེམས་ལྡན་ཀུན་བཟང་སྤྱོད་པ་ཡིས། །
ཟབ་མོ་རྡོ་རྗེ་ཐེག་མཆོག་ལ་གནས་ནས། ། ས་ལམ་མངོན་པར་རྟོགས་པ་ཆེར་འཕེལ་ཞིང༌། ། མྱུར་དུ་རྣམ་གྲོལ་རྒྱལ་བའི་དབང་པོར་མཛོད། ཅེས་པའང་ལྕགས་འབྲུག་ཟླ་༦ཚེས་༢༤་ལ་མི་ཕམ་པས་གང་ཤར་བྲིས་པ་དགེ། གེ་སར་གསོལ་བསྡུས། ཧཱུྃ་ཧཱུྃ། དབྱིངས་ནས་ཐུགས་རྗེ་མ་གཡེལ་སེང་ཆེན་རྗེ། ། རྩ་གསུམ་ཀུན་འདུས་ནོར་བུ་དགྲ་འདུལ་རྩལ། ། ཆོས་སྐྱོང་དགྲ་ལྷ་ཝེར་མའི་འཁོར་དང་བཅས། ། ཐུགས་རྗེའི་ཐུགས་དམ་དབང་གིས་འདིར་གཤེགས་ལ། །
དམ་རྫས་བདུད་རྩི་གཏོར་མའི་མཆོད་པ་བཞེས། ། སྒྲུབ་པའི་རྟགས་མཚན་དངོས་སུ་བསྟན་པ་དང༌། ། རེ་བའི་འབྲས་བུ་ཡིད་བཞིན་གྲུབ་པར་མཛོད། མཆོག་དང་ཐུན་མོང་དངོས་གྲུབ་སྩལ་དུ་གསོལ། ཨོཾ་མ་ཧཱ་སིངྷ་མ་ཎི་རཱ་ཛ་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི། དྷི་མིང་པས་སོ།། །། ༈ གེ་སར་གསོལ་མཆོད་ནི། ཀྱེ། སངས་རྒྱས་མི་གཟུགས་བྱོན་པའི་རྫུ་འཕྲུལ་ཅན། ། མཐུ་རྩལ་སྟོབས་ལྡན་ཧོར་བདུད་ཆམ་ལ་ཕབ། །
འདྲེ་སྲིན་དམ་བཏགས་བོད་ཁམས་བདེ་ལ་བཀོད། ། དབུ་ནག་དགྲ་ལྷ་སྐྱེས་བུ་དོན་འགྲུབ་ལ། ། གསེར་སྐྱེམས་འདི་འབུལ་ཕོ་ལྷར་མངའ་གསོལ་ལོ། ། གཞི་ལ་བཀྲ་ཤིས་བདེ་ལེགས་ཕུན་སུམ་ཚོགས། ། བྱེས་སུ་གང་བསམ་སྒྲུབས་ལ་བར་ཆད་སོལ། ། བསྟན་པའི་མངའ་ཐང་ཕྱོགས་བཅུར་རྒྱས་གྱུར་ཅིག ། རིག་འཛིན་བདེ་ཆེན་རྡོ་རྗེས་སྦྱར་བའོ།། །། ༈ རྒྱལ་པོ་ཆེན་པོ་རྣམ་ཐོས་སྲས་ཀྱི་གསོལ་མཆོད་དགོས་འདོད་ཆར་འབེབས་བཞུགས་སོ། ཨོྃ་སྭ་སྟི། དུས་གསུམ་རྒྱལ་བའི་སྤྱི་གཟུགས་མཚོ་སྐྱེས་པ། །
དབྱེར་མེད་གསུམ་ལྡན་རྩ་བའི་བླ་མ་ལ། ། གུས་པས་ལན་བརྒྱར་ཞབས་པད་གཙུག་བཏུད་ནས། ། དངོས་གྲུབ་འདོད་པ་འཇོ་བ་འདི་ན་བྲི། འདིར་རྒྱལ་པོ་ཆེན་པོ་རྣམ་ཐོས་སྲས་ཀྱི་གསོལ་མཆོད་ཀྱི་རིམ་པ་ནི༔ བཅའ་བཤམ་སྤྱི་འགྲོས་མཐོང་བརྒྱུད་ལག་ལེན་བཞིན་བཤམས་པའི་གུང་དུ། རྣམ་སྲས་གཏོར་མ་ཟངས་སྣོད་དུ་གདན་རི་རབ་བང་རིམ་གསུམ་བརྩེགས་ཁར་རིན་ཆེན་ཟུར་བརྒྱད། དེ་སྟེང་གཏེར་བུམ་ཁར་གཏོར་མ་ཟླུམ་པོ་པད་འདབ་བཞི་ཡིས་མཚན་པ། ཟུར་བརྒྱད་ལ་བཤོས་བུ་བརྒྱད། མཚམས་རྣམས་སུ་རིལ་བུ་རྣམས་བཞག ། རྒྱན་ཁྲ་ནོར་བུ་གང་མཛེས་བྱ།
རྒྱུན་གཏོར་དཀར་གཏོར་འབུལ། ས་མ་ཡ། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿཀྱིས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེའི་སྣོད་དུ་འབྲུ་གསུམ་ཞུ་བ་ལས་བྱུང་བའི་གཏོར་མ་འདོད་རྒུའི་ལོངས་སྤྱོད་ཕུན་སུམ་ཚོགས་པ་སོ་སོ་རང་རང་རིགས་ཀྱི་ཡིད་མཐུན་ནམ་མཁའི་མཛོད་དུ་གྱུར། ན་མ་སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ? རང་གི་ཐུགས་ཀ་ནས་འོད་ཟེར་འཕྲོས་པས་རི་རབ་ལྷུན་པོའི་བྱང་ཕྱོགས་ནས། རྒྱལ་པོ་ཆེན་པོ་རྣམ་སྲས་འཁོར་དང་བཅས་པ་མཆོད་སྦྱིན་གྱི་སླད་དུ་སྐད་ཅིག་གིས་མདུན་གྱི་ནམ་མཁར་སྤྱན་དྲངས། བཛྲ་ས་མཱ་ཡ་ཛ་ཛཿ རོལ་མོ་དབྱངས་དང་བཅས་པས་འདི་སྐད་དོ། ཧཱུྃ།
འཛམ་གླིང་རི་རབ་ལྷུན་པོའི་བྱང་ཕྱོགས་ནས། ། རྒྱལ་ཆེན་བཙུན་མོ་སྲས་བཞི་བློན་འབངས་དང༌། ། ཛམ་ལྷ་རིགས་ལྔ་ནོར་རྒྱུན་གནོད་སྦྱིན་བརྒྱད། ། འཁོར་བཅས་སྤྱན་འདྲེན་གནས་འདིར་མཆོད་ཕྱིར་གཤེགས། ། སྔོན་ཚེ་རྒྱལ་བ་ཐུབ་པ་ཆེན་པོ་དང༌། ། གར་དབང་པདྨ་ཐོད་ཕྲེང་སྤྱན་སྔ་རུ། ། ཅི་ལྟར་ཁས་བླངས་དམ་བཅའ་དྲན་མཛོད་ལ། ། སྣ་ཚོགས་རིན་ཆེན་ཡིད་མཐུན་ཁྲི་ལ་བཞུགས། ། དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་མཆོད། ། འདོད་རྒུ་ཆར་འབེབས་རྣམ་བཞིའི་ཕྲིན་ལས་སྒྲུབས།
ཨོྃ་བཻ་ཤྲ་མ་ཎཱ་ཡེ་ཛཾ་བྷ་ལ་ཛ་ལན་དྷ་ར་བ་སུ་དྷ་ར་ཡེ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལན་གསུམ། བཻ། བྱང་ཕྱོགས་སྐྱོང་བའི་རྒྱལ་ཆེན་རྣམ་སྲས་དང༌། ། ཛམ་ལྷ་ནོར་རྒྱུན་གནོད་སྦྱིན་གཏེར་བདག་བརྒྱད། ། ལྷ་སྲིན་སྡེ་བརྒྱད་འཁོར་དང་བཅས་པ་ལ། ། མཆོད་བསྟོད་བདག་གི་འདོད་དོན་སྒྲུབ་ཏུ་གསོལ། བཻ། མི་འཇིགས་སྟོབས་ཆེན་སེངྒེའི་ཁྲི་སྟེང་དུ། ། བཻ་ལས་བྱུང་བའི་ངལ་གསོ་དགེ་བའི་རྒྱལ། །
ས་ལེ་སྦྲམ་གྱི་མདངས་ལྡན་སྒེག་པའི་ཉམས། ། ཕྱག་གཡས་སྲིད་གསུམ་དབང་སྡུད་རྒྱལ་མཚན་འཛིན། ། གཡོན་པས་དགོས་འདོད་ཆར་འབེབ་ནེའུ་ལེ་དང༌། ། དབུ་ལ་རིན་ཆེན་སྣ་ལྔའི་པྲོག་ཞུ་གསོལ། ། གོས་དར་གཡུལ་ལས་རྒྱལ་བའི་གོ་ཁྲབ་དང༌། ། རྒྱ་ལྷམ་སྭག་ཆེན་གསོལ་ཞིང་ཕྱེད་སྐྱིལ་བཞུགས། ། སྤྲིན་བྲལ་ཉི་འོད་སྟོང་གི་གཟི་འབར་བའི། ། ས་བརྒྱད་དབང་ཕྱུག་ཆེན་པོ་ཁྱོད་ལ་བསྟོད། ། བཙུན་མོ་བཞི་དང་སྲས་བཞི་བློན་འབངས་དང༌། ། ཛམ་བྷ་ལ་དང་ལྷ་མོ་ནོར་རྒྱུན་མ། །
གནོད་སྦྱིན་རྟ་བདག་བརྒྱད་དང་ནོར་གྱི་ལྷ། ། མ་ལུས་འཁོར་དང་བཅས་ལ་བསྟོད་པར་བགྱི། ། གསེར་མདོག་བརྗིད་ལྡན་འཛམ་གླིང་ལོངས་སྤྱོད་བསྡུ། ། སྐུ་ཡི་སྤྲུལ་པ་རབ་རྒྱས་རྩལ་ཀུན་རྫོགས། ། རྣམ་མང་ཐོས་སྲས་བྱང་ཕྱོགས་སྐྱོང་མཛད་པ། ། སྦྱིན་པའི་ཕར་ཕྱིན་རྫོགས་ལ་ཕྱག་འཚལ་བསྟོད། ། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། ། ནོར་གྱི་བདག་པོ་ཨཱརྻ་ཛམ་བྷ་ལ། ། དབུལ་བ་སེལ་བའི་ལྷ་མོ་ནོར་རྒྱུན་མ། ། རྣམ་སྲས་འཁོར་དང་བཅས་ལ་ཕྱག་འཚལ་བསྟོད།
ལོངས་སྤྱོད་འདོད་ཡོན་དངོས་གྲུབ་ཆར་འབེབས་སྩོལ། ། མཆོད་སྦྱིན་བདུད་རྩིའི་གཏོར་མ་འདི་བཞེས་ལ། ། རྣལ་འབྱོར་བདག་དང་ཡོན་མཆོད་འཁོར་བཅས་ལ། ། འཆི་མེད་ཚེ་དང་འཛད་མེད་ཟས་ནོར་དང༌། ། སྙན་གྲགས་མངའ་ཐང་ཆོས་སྲིད་རིན་ཆེན་གཏེར། ། འདོད་རྒུའི་རྒྱུན་གྱིས་ཟད་མེད་བརླན་པར་མཛོད། རྒྱུན་དུ་གཤེགས་གསོལ་འདི་མི་དགོས ་་་་་ སརྦ་གཙྪ༔ གཏོར་མ་གཙང་སར་བསྐྱལ། ཞེས་པ་འདི་ཡང་སྟག་ལོར་བཅད་རྒྱའི་སྐབས། ཟླ་བ་གསུམ་པའི་ཚེས་བཅུ་བཞིའི་ནུབ་མོའི་རྨི་ལམ་དུ་རྒྱལ་ཆེན་གྱིས་རང་གཟུགས་བསྟན་ནས།
འདི་ལྟར་གྱིས་དང་ཕྲིན་ལས་བསྒྲུབ་སྩལ་བ་ལྟར། རིག་འཛིན་གནམ་ལྕགས་རྡོ་རྗེའི་ཟློས་གར་གསུམ་པར་རག་གན་གསེར་བརྫུས་པས་ཚེས་བཅོ་ལྔ་ཞག་མཚམས་སུ་ས་སྐྱོང་རྒྱལ་པོའི་ཞབས་པད་དབུ་རྩེ་རུ་སྦྱར་བ་དགེ་བར་གྱུར་ཅིག། །། ༈ གཉན་ཆེན་ཐང་ལྷའི་མཆོད་ཕྲིན་ནི༔ དཔལ་ཕྱག་ན་རྡོ་རྗེའི་སྤྲུལ་པ༔ སློབ་དཔོན་པདྨ་འབྱུང་གནས་མཐའ་འཁོབ་བོད་གྱི་ཡུལ་དུ་བྱོན་པའི་ཚེ༔ བོད་ཀྱི་ལྷ་སྲིན་ཐམས་ཅད་གྱི་ཐོ་འཚམས་ཏེ༔ ཐང་ལྷ་ཡར་ཞུད་ཀྱི་སློབ་དཔོན་ལ་ཁ་བ་ཕབ༔ ཞབས་ལ་བུ་ཡུག་འཚུབས༔ སྨུག་པས་ཤུལ་ལམ་བཀག་པས༔ སློབ་དཔོན་ཐུགས་ཁྲོས་ཏེ༔
ཕྱག་ན་རྡོ་རྗེའི་ཏིང་ངེ་འཛིན་ལ་བཞུགས་ནས༔ ལྷ་སྲིན་སྡེ་བརྒྱད་ཐམས་ཅད་བྲེད་རྒྱལ་ཏེ༔ དེའི་དུས་སུ་ཐང་ལྷ་ཡར་ཞུད་བཏུལ་ནས་དམ་ལ་བཏགས་ཏེ༔ སློབ་དཔོན་གྱི་གསུངས་པ༔ ལྷ་ཆེན་ཐང་ལྷ་ཡར་ཞུད་ཁྱོད་ཀྱི་སྲོག་སྙིང་གང་ཡིན༔ ནུས་པའི་ཕྲིན་ལས་ཅི་ནུས་གསུངས་པས༔ ཐང་ལྷ་སྲོག་གི་སྙིང་པོ་རང་དབང་མེད་པར་ཕུལ་བ་ནི༔ ཨོཾ་བཛྲ་ཐངྐ་ར་མུན་ཉིད་ཁུ་ཤ་ལི་ཨ་ཛ་ཛཿས་མ་ཡ་ཧཱུྃ་ཕཊ྄ཿ དེ་ནས་གསང་མཚན་ཕུལ་བ་ནི༔ རྡོ་རྗེ་འབར་བ་རྩལ༔
ཨ་ཛ་ཛ་ཧཱུྃ༔ ཀྱེ་སློབ་དཔོན་ཆེན་པོ་བདག་གི་ཕྲིན་ལས་ནི༔ སྨྱོ་བའི་འདྲེ་འདུལ་ཞིང་སྡང་བའི་དགྲ་གསོད་པ་ལགས་སོ༔ ཞེས་ཞུས་སོ༔ ཡང་ཐང་ལྷ་ན་རེ༔ སློབ་དཔོན་ཉིད་ཀྱི་བཀའ་མི་ཉན་དབང་མེད་ཀྱི༔ བདག་ལ་ཟས་སྐལ་ཅིག་སྩོལ་ཅིག༔ ཅེས་ཞུས་སོ༔ ཁྱོད་ཀྱི་ཟས་སྐལ་ཇི་ལྟར་ཕྱིན༔ ཐང་ལྷས་ཞུས་པ༔
བདག་དངོས་ཀྱི་ཟས་སྐལ་ནི༔ འབྲུའི་ཟན་སོར་མོ་བཅུ་གཉིས་པ་ཟུར་གསུམ་ལ་གསེར་གཡུ༔ བྱི་རུ་རིན་པོ་ཆེ་སྣ་ལྔ་བརྡར་བ༔ བརྔན་ཆ་གཅིག༔ གཙང་ལུག་གཅིག༔ ཆུ་ཕུད་གཙང་མ་གྲ་ཕྱིང་གཙང་མའི་སྟེང་དུ་བཞག་ལ༔ ཨོཾ་བཛྲ་ཐང་ཀ་ར་མུན་ཉིད་ཁུ་ཤ་ལི་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི་སྭཱ་ཧཱ༔ ཞེས་གསོན་ཅིག་ཟེར་ནས་ཐང་ལྷ་ཡར་བཞུད་མི་སྣང་བར་གྱུར་ཏོ༔ དེ་ནས་སློབ་དཔོན་གྱི་ཤེལ་གྱི་རྔེའུ་ཆུང་ཕྱག་ཏུ་བཞེས་ཏེ༔ ཕྱི་རབས་ཀྱི་དོན་དུ་འདི་སྐད་གསུངས་སོ༔
ཧཱུྃ༔ ཡེ་ཤེས་གཞལ་ཡས་བསྐྱེད་གྱི་རྒྱ་མ་ཆུང་༔ སེངྒེ་གླང་ཆེན་ཁྲི་བཤམས་འཕང་མ་དམན༔ ཉི་ཟླ་པདྨའི་གདན་བཏིང་བཀྲག་མ་ཞན༔ ཡེ་ཤེས་ལྷ་མཆོག་བསྙེན་གྱི་རྒྱང་མ་རིང་༔ འཇིག་རྟེན་སྲུང་མ་བསྒྲུབ་ཀྱི་མཐུ་མ་ཆུང་༔ འདིར་གཤེགས་ཉི་ཟླ་པདྨའི་གདན་ལ་བཞུགས༔ རྡོ་རྗེ་འབར་བ་རྩལ་ས་མ་ཡ་ཛ་ཛཿཧཱུྃ༔ ཧཱུྃ༔ སྐུ་ལྷའི་ཡབ་སྨོས་པ༔
འོད་དེ་གོང་རྒྱལ་ལགས༔ སྐུ་ལྷའི་ཡུམ་སྨོས་པ༔ གཡུ་བྱ་གཤོག་གཅིག་ལགས༔ སྐུ་ལྷ་ཉིད་སྨོས་པ༔ ཡར་བཞུད་གཉན་གྱི་ལྷ༔ བཞུགས་ཡུལ་མཚན་གསོལ་བ༔ འདམ་ཤོད་སྣར་མོ་ལགས༔ ཁྲི་རྒོད་གཡུ་ལྗང་ལྡེམ༔ དབྱར་སྔོ་དགུན་ཡང་སྔོ༔ བཞུགས་ཡུལ་ཉམས་རེ་དགའ༔
དགྱེས་སོ་ལྷ་ཡི་ཡུལ༔ མི་ཆོས་མཚན་གསོལ་བ༔ ཐང་ལྷ་ཡར་ཞུད་ལགས༔ ལྷ་ཆོས་མཚན་གསོལ་བ༔ དྲི་ཟའི་རྒྱལ་པོ་ནི༔ ཟུར་ཕུད་ལྔ་པ་ལགས༔ གསང་བའི་མཚན་གསོལ་བ༔ རྡོ་རྗེ་འབར་བ་རྩལ༔ སྐུ་ལ་ཅི་གསོལ་ན༔ དར་དཀར་རལ་ཀ་གསོལ༔
ཆིབས་སུ་ཅི་ཆིབས་ན༔ ལྷ་རྟ་ངང་དཀར་བཅིབས༔ ཁམས་གསུམ་ཀུན་ཏུ་རྒྱུ༔ མདོག་དཀར་འོད་ཟེར་འབར༔ གཡས་ན་རྦ་ལྕག་ཕྱར༔ མ་བདུན་ལས་ལ་འགྱེད༔ གཡོན་ན་ཤེལ་ཕྲེང་འདྲེན༔ ཐུགས་དམ་དབྱིངས་སུ་ཟློ༔ སྤྲུལ་པ་ཅི་འགྱེད་ན༔ ལྷ་དམག་འབུམ་སྡེ་འགྱེད༔
བྲན་གཡོག་འཁོར་དང་བཅས༔ འདིར་བྱོན་ཕྲིན་ལས་མཛོད༔ དམ་ཅན་ཀུན་གྱི་ལྷ༔ དམ་མེད་ཀུན་གྱི་གཤེད༔ མནའ་གཟན་ཀུན་གྱི་བདུད༔ རྣལ་འབྱོར་ཀུན་གྱི་དཔལ༔ སྒྲུབ་མཆོག་བདག་གི་གྲོགས༔ ཕྲིན་ལས་སྐལ་ཕོག་པ༔ སྨྱོ་བའི་འདྲེ་འདུལ་ཞིང་༔ སྡང་བའི་དགྲ་སྲོག་གཅོད༔
མགྱོགས་སུ་རྟ་བརྟོད་ཀྱི༔ རྨིག་ཐོག་ཟོར་མ་ལྕི༔ རྣོ་རུ་མཚོན་བརྡར་གྱིས༔ རྩེ་མོ་དབལ་མ་ཞན༔ ཅི་དང་དོ་བསྡོ་ན༔ དོ་ཐག་ཆད་ཏ་རེ༔ མགྱོགས་དང་དཀྱུས་འདྲེན་ན༔ དཀྱུས་ཐོག་ཤོར་ར་རེ༔ སྡང་དགྲས་ཁྱེར་ར་རེ༔ བྱམས་ཀྱིས་སྐྱོངས་ལ་རེ༔
དུས་ལ་བབ་པོ་ས་མ་ཡ༔ དམ་ཚིག་རྗེས་སུ་དྲན་པར་མཛོད༔ ལས་ལ་བབ་པོ་བགེགས་ཀྱི་རྒྱལ༔ བཅོལ་བའི་ཕྲིན་ལས་འགྲུབ་པར་མཛོད༔ དབུས་གཙང་རུ་བཞིའི་ཡུལ་ལྷ་ཁྱོད༔ ཆོས་སྐྱོང་རྒྱལ་པོ་ལྷ་ཡི་སྲས༔ ཁྲི་སྲོང་ལྡེའུ་བཙན་སྐུ་ལྷ་ཡིན༔ ཨོ་རྒྱན་པདྨ་འབྱུང་གནས་ཀྱིས༔ དམ་ལ་བཏགས་པའི་དམ་ཚིག་ཅན༔ ད་ལྟ་ཅི་བསྒོའི་ལས་ལ་ཉོན༔
ཕྱི་རབས་བསྟན་པའི་ཐ་མ་ལ༔ ཨོ་རྒྱན་པདྨ་འབྱུང་གནས་ཀྱི༔ རྗེས་སུ་སྒྲུབ་པའི་སྔགས་འཆང་དང་༔ ཆོས་རྒྱལ་ཁྲི་སྲོང་ལྡེའུ་བཙན་གྱི༔ ལྷ་རྒྱུད་ཆགས་པའི་གདུང་རྒྱུད་རྣམས༔ མཐོ་མཐོ་དགུང་ལ་རེག་པ་དང་༔ དམའ་དམའ་བུ་བཞིན་སྐྱོང་བར་གྱིས༔ བོད་ཁམས་རུ་བཞི་ཕྱུགས་བཞིན་སྐྱོངས༔ བསམ་ཡས་ལྷ་ཁང་དཀོར་བཞིན་སྲུངས༔ བསྐལ་པ་ཐ་མའི་སེམས་ཅན་ལ༔
ཁྱོད་ཀྱིས་སྲུང་སྐྱོབ་མི་བྱེད་ན༔ དང་པོ་བྱང་ལམ་བར་མ་རུ༔ གསང་བདག་ཕྱག་ན་རྡོ་རྗེ་ཡིས༔ སྲོག་སྙིང་གཟིར་བ་མི་དྲན་ནམ༔ བར་དུ་བསམ་ཡས་ཧས་པོ་རིར༔ དབང་ཆེན་པདྨ་ཧེ་རུ་ཀས༔ དབང་དུ་བསྡུས་པ་མི་དྲན་ནམ༔ ཐ་མ་རི་རྒྱལ་བཀྲ་བཟང་གི༔ རྩེ་མོར་ལྷ་སྲིན་ཀུན་བསགས་ནས༔ དཔལ་ཆེན་རྡོ་རྗེ་གཞོན་ནུ་ཡིས༔
དམ་ཚིག་ཕོག་པ་མི་དྲན་ནམ༔ ང་ནི་པདྨ་འབྱུང་གནས་ཡིན༔ ཁྱོད་ནི་གཉན་ཆེན་ཐང་ལྷ་ཡིན༔ ཡུལ་འདི་དབུས་གཙང་རུ་བཞི་ཡིན༔ བྱིན་བརླབས་སྤྲིན་ལྟར་ཐིབས་སེ་ཐིབ༔ ཐུགས་རྗེ་ཆར་ལྟར་ཤ་ར་ར༔ དམ་ཚིག་མདངས་ལྡན་ཡ་ལ་ལ༔ ཐང་ལྷ་གཉན་པོ་གཤེགས་སུ་གསོལ༔ སྐུ་ལྷ་གཉན་པོ་འཁོར་བཅས་ལ༔ བརྗིད་ལྡན་བཟང་རིང་བཤོས་ཀྱིས་མཆོད༔
གངས་ཆུ་གཡའ་ཆུ་གཙང་མས་མཆོད༔ དྲི་ཞིམ་སྤོས་དཀར་དུད་པས་མཆོད༔ གསེར་དངུལ་རིན་ཆེན་སྣ་ལྔས་མཆོད༔ བརྔན་ཆ་དར་དང་ཟ་འོག་མཆོད༔ གསང་ལུག་འབྲས་དཀར་གཙང་མས་མཆོད༔ ཨོཾ་བཛྲ་ཐང་ཀ་ར་མུན་ཉིད་ཁུ་ཤ་ལི་ཨ་མྲྀ་ཏ་སྭཱ་ཧཱ༔ ཞེས་དགུང་སྔོན་མཐོན་པོའི་མཆོད་དོ༔ དེའི་དུས་སུ་བདག་ཕྱག་ན་རྡོ་རྗེར་བསྒོམས༔ རྔེའུ་ཆུང་དལ་གྱིས་བརྡུང་ལ༔ དང་པོ་སེངྒེའི་མཆོངས་དབྱངས་ཀྱི་བསྐུལ༔
རྗེས་སུ་དཔའ་བོ་འགྱིང་གླུས༔ དམ་ཚིག་བསྒྲག་ཅིང་མཆོད་ན༔ རྣལ་འབྱོར་པའི་མགོན་དང་སྲུང་མ་བྱེད༔ སྡེ་པ་ཆོས་ལ་དཀར་བ་རྣམས་ཀྱི་མགོན་སྐྱབས་དང་སྲུང་མར་འགྱུར་རོ༔ གཉན་ཆེན་ཐང་ལྷ་མཆོད་པའི་ཕྲིན་ལས་རྫོགས་སོ༔ བྱང་ཟང་ཟང་ལྷ་བྲག་གི་སྐེད་ནས༔ རིག་འཛིན་སྒོད་ཀྱི་ལྡེམ་འཕྲུ་ཅན་གྱིས་བཏོན་པའོ།། །། ༈ བན་ཐུང་གསོལ་མཆོད་ནི༔ ཧཱུྃ། བཛྲ་གུ་རུ་རྡོ་རྗེ་གྲོ་བོ་ལོད། །
བཀའ་ཉན་ཡེ་ཤེས་མགོན་པོ་སྟག་ལ་ཆིབས། ། དེ་བསྒྲུབ་དགྲ་ལྷ་འབྲོང་པ་བན་ཐུང་ནི། ། ཕ་མེས་རྒྱུད་ནས་སྲུང་སྐྱོབ་འབྲལ་མེད་མཛོད། ། འབྲོང་པས་མཆོད་ན་མགོན་པའི་ལྷ་སྲུང་རྣམས། ། དམ་ཚིག་བརྩེ་གདུང་གནས་འདིར་གཤེགས་སུ་གསོལ། ། གསེར་སྐྱེམས་གཏོར་མ་འབུལ་བ་བཞེས་སུ་གསོལ། ། འགྲོ་འདུག་དུས་སུ་བསུ་སྐྱེལ་འབྲལ་མེད་མཛོད། ཨི་དཾ་བྷ་ལིངྟ་ལ་ཁ་ཁ་ཁཱ་ཧི། བདེ་ཆེན་རྡོ་རྗེས་སྦྱར་བའོ།། །། ༈ སྐྲག་དབྱིའི་གཏོར་འབུལ་ནི།
ཧཱུྃ། དགེ་བསྙེན་སྐྲག་བཙན་མཆེད་འཁོར་དང༌། ། སྨན་བཙུན་ལ་སོགས་སྐྱ་དགུ་དང༌། ། གཡའ་མར་བཙན་གྱི་ཚོགས་བཅས་གཤེགས། ། དཀར་གཏོར་བཤོས་བུ་སྤྱན་གཟིགས་དང༌། ། གསེར་སྐྱེམས་བསང་མཆོད་འདི་བཞེས་ལ། ། ལས་དང་བྱ་བ་གང་བཞིན་སྒྲུབས། ། འཛམ་གླིང་དབྱི་ཤོད་རི་བོ་ཆེ། ། དམག་དཔོན་དབྱི་རྒྱལ་མཆེད་འཁོར་སོགས། ། མཚོ་བཀྲ་ལ་སོགས་ནང་བློན་མཆེད། །
ཨ་མགོན་མི་ཐུང་བློན་འཁོར་གྱིས། ། བཤོས་ལྡན་སྤྱན་གཟིགས་བཀྲ་ཤིས་རྫས། ། འབྲུ་བཅུད་གསེར་སྐྱེམས་འདི་བཞེས་ལ། ། བདག་ལ་རོགས་དན་སྒྲུབ་པ་དང༌། ། རྟག་ཏུ་མི་འབྲལ་བསྟན་པ་སྐྱོངས། ། གང་བཅོལ་ཕྲིན་ལས་འགྲུབ་པར་མཛོད། གནམ་ལྕགས་རྡོ་རྗེས་སྦྱར་བའོ།། །། སྐབས་འདིར་སོ་སོའི་ཡུལ་ལྷ་སོགས་གཞན་ཡོད་ན་སྦྱར་བས་འཐུས། སྡེ་བརྒྱད་གསེར་སྐྱེམས་བཞུགས་སོ། བླ་མ་དམ་པ་རྣམས་ལ་ཕྱག་འཚལ་ལོ།
གནུབས་སྟོན་སངས་རྒྱས་ཡེ་ཤེས་ཀྱིས་མཛད་པའི་གསེར་སྐྱེམས་སྡེ་བརྒྱད་ཆ་སྙོམས་ལས། ཐོག་མར་ལྷ་བཤོས་རི་རབ་མར་ཆང་འོ་ཕུད་མེ་ཏོག་རྩི་སྨན་མངར་གསུམ་ཤ་སྣ་ཁྲག་སྣ་འབྲུ་སྣ་དར་ཟབ་གང་འབྱོར་བཤམས་ལ། ། སྐྱབས་འགྲོ་སེམས་བསྐྱེད་དང་ལྡན་པས་རང་ཉིད་ཡི་དམ་གང་བྱེད་བསྒོམས་ལ་རྫས་རྣམས་སྔགས་དྲུག་ཕྱག་དྲུག་གིས་བྱིན་གྱིས་བརླབས་ལ་ཏིང་ངེ་འཛིན་ངང་ནས་འདི་སྐད་དོ། ཧཱུྃ། སྐུ་གསུམ་བརྒྱུད་གསུམ་བླ་མ་དང༌། ། ཡི་དམ་ཞི་ཁྲོའི་ལྷ་ཚོགས་དང༌། ། སྐྱབས་གནས་དཀོན་མཆོག་གསུམ་པོ་དང༌། ། མཁའ་འགྲོ་ནོར་ལྷ་གཏེར་སྲུང་ཚོགས། ། མཆོད་ཡུལ་གོང་མ་ཐམས་ཅད་ལ། ། མཆོད་པ་དམ་པ་འདི་འབུལ་ལོ། །
གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། ལྷ་ཡི་དབང་པོ་བརྒྱ་བྱིན་དང༌། ། ལྷ་མིན་དབང་པོ་ཐག་བཟང་རིས། ། ཀླུ་ཡི་རྒྱལ་པོ་དགའ་བོ་དང༌། ། མིའམ་ཅི་ལྗོན་རྟ་མགོ་དང༌། ། གནོད་སྦྱིན་གང་བ་བཟང་པོ་དང༌། ། མཁའ་ལྡིང་གསེར་མིག་འཁྱིལ་བ་དང༌། ། ཆོས་སྐྱོང་མ་ཧཱ་ཀཱ་ལ་དང༌། སྲིན་པོ་ལངྐ་མགྲིན་བཅུ་དང༌། །
དྲི་ཟ་ཟུར་ཕུད་ལྔ་པ་སོགས། ། ཕྱི་ཡི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། ཡབ་གཅིག་བདུད་རྗེ་ནག་པོ་དང༌། ། བཙན་རྒྱལ་ཡམ་ཤུད་དམར་པོ་དང༌། ། ཡུལ་ལྷ་ཕྱྭ་བསངས་ཀླུ་སྲས་དང༌། ། སྲོག་བདག་རྒྱལ་པོ་སྙིང་སྦྱིན་དང༌། ། ཆོས་སྐྱོང་གནོད་སྦྱིན་དམར་པོ་དང༌། །
མ་མོ་འཇིགས་པའི་གློག་འབྱིན་དང༌། ། དགེ་བསྙེན་རྡོ་རྗེ་ལེགས་པ་དང༌། ། དཀར་མོ་ཉི་ཟླའི་ཐོད་ཕྲེང་དང༌། ། ནང་གི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། བདུད་པོ་ཁ་ཐུན་ཡཀྵ་དང༌། ། གཤིན་རྗེ་གཤེད་པོ་དམར་པོ་དང༌། ། ཀླུ་བདུད་ནཱ་ག་རཱ་ཛ་དང༌། །
གནོད་སྦྱིན་ཤན་པ་གྲི་ཐོགས་དང༌། ། མ་མོ་སྲིད་པའི་ཁྲམ་འདེབས་དང༌། ། བཙན་པོ་ཡམ་ཤུད་སྲོག་ལེན་དང༌། ། བདུད་པོ་རི་ཏི་མགོ་ཡག་དང༌། ། སྲོག་བདག་དུང་གི་ཐོར་ཚུགས་སོགས། ། གསང་བའི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། བདག་གི་འདོད་དོན་སྒྲུབ་ཏུ་གསོལ། ། གཟའ་མཆོག་རྒྱལ་པོ་རཱ་ཧུ་ལ། །
སྐར་མཆོག་ཁྲམ་ཤིང་ཁ་ཐོར་དང༌། ། བདུད་མཆོག་མ་ནུ་ཡཀྵ་དང༌། ། བཙན་མཆོག་གྲི་བཙན་མཐུ་བོ་དང༌། ། མ་མཆོག་ལྕེ་སྤྱང་མདུང་འཛིན་དང༌། ། ཀླུ་མཆོག་ཀླུ་རྒྱལ་དུང་སྐྱོང་དང༌། ། མགོན་མཆོག་ནག་པོ་ལྟེར་དཀར་དང༌། ། རྒྱལ་མཆོག་ལི་བྱིན་ཧ་ར་སོགས། ། མཆོག་གི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། །
བདག་གི་འདོད་དོན་སྒྲུབ་ཏུ་གསོལ། ། དཔུང་གཡས་དགྲ་ལྷར་སྤྲུལ་པ་དང༌། ། དཔུང་གཡོན་མ་མོར་སྤྲུལ་པ་དང༌། ། ཆུ་སོ་བདུད་དུ་སྤྲུལ་པ་དང༌། ། མགོ་བོ་སྲིན་པོར་སྤྲུལ་པ་དང༌། ། མཇུག་མ་རྨུ་རུ་སྤྲུལ་པ་དང༌། ། ལག་གཡས་གཤིན་རྗེར་སྤྲུལ་པ་དང༌། ། ལག་གཡོན་ཀླུ་བཙན་སྤྲུལ་པ་དང༌། ། མིག་དང་སྙིང་དང་མཆིན་པ་གསུམ། གཟའ་བདུད་ཉིད་དུ་སྤྲུལ་པ་དང༌། །
སྤྲུལ་པའི་སྡེ་བརྒྱད་འཁོར་བཅས་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ། ས་བདག་ཧལ་ཁྱི་ནག་པོ་དང༌། ། ཀླུ་བདུད་སྒོ་ར་ནག་པོ་དང༌། ། ས་ཡི་ལྷ་མོ་བརྟན་མ་དང༌། ། ཕྱོགས་སྐྱོང་རྒྱལ་ཆེན་སྡེ་བཞི་དང༌། ། མགོན་པོ་བདུན་ཅུ་རྩ་ལྔ་དང༌། ། ཡུལ་འདིའི་གཞི་བདག་ཐམས་ཅད་དང༌། །
ཕོ་ལྷ་དགྲ་ལྷ་སྲོག་ལྷ་དང༌། ། མོ་ལྷ་མོ་སྨན་ལ་སོགས་པ། ། སྣང་སྲིད་སྡེ་བརྒྱད་ཐམས་ཅད་ལ། ། མཆོད་པ་དམ་པ་འདི་འབུལ་ལོ། ། གསེར་སྐྱེམས་གཙང་མ་འདི་བཞེས་ལ། ། བདག་གི་འདོད་དོན་སྒྲུབ་ཏུ་གསོལ། ཞེས་གནུབས་བན་སངས་རྒྱས་ཡེ་ཤེས་ཀྱིས་མཛད་པའི་གསེར་སྐྱེམས་འདི་ནི། སེར་བ་སྲུང་བ། སྲེའུ་གསོ་བ། གཏོར་མ་འཕེན་པ།
མདོས་གླུད་གཏོང་བ་ཟོར་འཕེན་པ་སོགས་ལས་གང་བྱེད་ཀྱང་སྔོན་དུ་འགྲོ་བའི་སྡེ་བརྒྱད་མཆོད་པ་འདི་མེད་ན་བྱིས་པས་མཁར་ལས་བྱེད་པ་དང་འདྲ་བས་གལ་ཆེ་གསུངས་སོ། ལས་གང་གི་སྔོན་དུ་འགྲོ་བའི་སྡེ་བརྒྱད་མཆོད་ཐབས་གནུབས་སངས་རྒྱས་ཡེ་ཤེས་ཀྱིས་མཛད་པ་རྫོགས་སོ། སརྦ་མངྒ་ལཾ།། །། ༈ ཡུལ་ལྷ་མཆོད་ཐབས་ནི། ཀྱཻ༔ ས་ཡུལ་འདི་ལ་གནས་པ་ཡི༔ ལྷ་གཉན་ཀླུ་གཉན་བཙན་གཉན་དང་༔ ཡུལ་ལྷ་གཉན་དང་ནགས་ཚལ་གཉན༔ ཡུལ་ལྷ་མཐུ་ཆེན་བཞུགས་པ་ཀུན༔ རིན་ཆེན་གསེར་སྐྱེམས་འདི་བཞེས་ལ༔
འཁོར་འདིར་གནོད་པ་མ་བྱེད་ཅིག༔ སྔ་མ་ལེགས་པའི་གཏང་རག་ཡིན༔ ཕྱི་མ་ལེགས་པའི་ཞུ་སྐྱེམས་འབུལ༔ ད་ཡང་ལས་ཀྱི་ཞུ་འབུལ་ནི༔ བཞེས་ནས་འདོད་དོན་སྒྲུབ་ཏུ་གསོལ༔ ཉང་གི་གཏེར་མའོ།། །། མཆོད་སྦྱིན་གཏོར་མ་འདི་བཞེས་ལ། རྣལ་འབྱོར་བདག་ཅག་འཁོར་བཅས་ལ། ནད་མེད་ཚེ་དང་དབང་ཕྱུག་དང༌། དཔལ་དང་གྲགས་དང་བསྐལ་པ་བཟང༌།
ལོངས་སྤྱོད་རྒྱ་ཆེན་ཀུན་ཐོབ་ཅིང༌། ཞི་དང་རྒྱས་ལ་སོགས་པ་ཡི། ལས་ཀྱི་དངོས་གྲུབ་བདག་ལ་སྩོལ། དམ་ཚིག་ཅན་གྱིས་བདག་ལ་སྲུངས། དངོས་གྲུབ་ཀུན་གྱི་སྡོང་གྲོགས་མཛོད། དུས་མིན་འཆི་དང་ནད་རྣམས་དང༌། གདོན་དང་བགེགས་རྣམས་མེད་པར་མཛོད། རྨི་ལམ་ངན་དང་མཚན་མ་ངན། བྱ་བྱེད་ངན་པ་མེད་པར་མཛོད། འཇིག་རྟེན་བདེ་ཞིང་ལོ་ལེགས་དང༌།
འབྲུ་རྣམས་འཕེལ་ཞིང་ཕྱུགས་འཕེལ་བ། དགེ་ལེགས་ཐམས་ཅད་འབྱུང་བའི་གནས། ཡིད་ལ་འདོད་པ་ཀུན་འགྲུབ་མཛོད། ༈ ན་མོ། བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། བཀའ་སྲུང་རྣམས་ལ་མཆོད་པ་དང༌། ། གཞི་བདག་རྣམས་ལ་འདོད་ཡོན་སོགས། ། དོན་རྣམས་གང་དག་བསམ་པ་ཀུན། །
དེ་དག་ཐམས་ཅད་ཅི་རིགས་པ། ། འཇིག་རྟེན་ཁམས་འདིར་མ་ལུས་པ། ། ཐོགས་པ་མེད་པར་འབྱུང་བར་ཤོག། །། ༈ སྐབས་འདིར་ཚོགས་མཆོད་ཡོད་ན་ན་རག་བཤགས་པ་དང་བརྗོད་མེད་དོན་བཤགས་སོགས་རྒྱས་བསྡུས་ཅི་རིགས་རྗེས་སྨན་གཏོར་རཀྟའི་བསྐང་བ་རྣམས་འདིར་བྱ། རྩ་གསུམ་སྤྱིའི་གཏོར་བསྔོས་རིག་འཛིན་སྲོག་སྒྲུབ་ནས་ཚོགས་དང་བསྐུལ་པ་ཡན་སོང་ནས་གཏོར་འབུལ་ལ་འཇུག་པ་ཡིན་ཡང་གསོལ་ཀ་རྐྱང་པའི་སྐབས་མི་དགོས། ༈ ས་བཅད་གཉིས་པ་གཏོར་འབུལ་གྱི་རིམ་པ་ནི། དམིགས་བསལ་ཚོགས་ཀྱི་སྐབས་ཡིན་ན་ཆོག་གཞུང་ལྷག་མ་བཏང་ཞིང་བསྐུལ་པའི་མཐར་འདིར་འཇུག་དགོས་ལ་རྒྱུན་གསོལ་རྐྱང་པའི་སྐབས་འདི་ནས་མཐར་ཆགས་སུ་དཀྱུས་ལྟར་བྱ་བས་ཆོག་གོ ། གཏོར་མ་རྣམས་མདུན་དུ་བཤམས་ཤིང་གསེར་སྐྱེམས་སྦྲེང༌། དང་པོ་གཏོར་མ་ལ་དགྲ་བགེགས་འགུགས་པ་ནི། ༈ གཏོར་འགུགས་ནི།
ན་མོ། རང་ཉིད་ཡི་དམ་ལྷར་གསལ་བའི་མདུན་དུ་གཏོར་སྣོད་དུག་གསུམ་གྱི་ཁང་སྒྲོམ་ཤོར་མེད་འཁོར་བའི་བཙོན་ར་རྒྱ་ཁྱོན་གཞལ་ལས་འདས་པའི་དབུས་སུ་ནྲྀ་ཏྲི་ཛ་ཁམ་ནག་ལས། མ་རིག་ཉམས་པའི་དགྲ་གདོན་མི་དགེ་མྱ་ངན་གྱི་ཉམ་གཟུགས། ལུས་ལ་རང་བྱས་ཀྱི་རྣམ་སྨིན་ནད་མཚོན་གྱི་དུག་རླངས་འཚུབས་པ་དེ་ཡི་རོ་རྐྱང་གི་ལམ་རྒྱུད་དུ། དགེ་སྡིག་ལྷ་བདུད་དུག་སྦྲུལ་དཀར་ནག་གཉིས་ཀྱིས་ཁོང་ཁྲག་འཇིབ་པ། སྙིང་ཁར་སྲོག་འཛིན་གྱི་ངོ་བོ་ཉོན་མོངས་ཁྲག་གི་ལྦུ་བ་དེ་ལ་ཆོས་ཉིད་རྣམ་དག་གི་འཁོར་ལོ་ལ་ཤེས་རབ་རིག་པའི་རྣོ་ངར་དང་ལྡན་པས་དགྲ་བགེགས་ཀྱི་སྒོ་གསུམ་དབང་ལྔ་དོན་སྙིང་ཐམས་ཅད་གཏུབས་པར་གསལ་ལོ། ན་མོ། བྱིན་རླབས་ནུས་པའི་བདག་ཉིད། གྲུབ་དབང་རྩ་བརྒྱུད་བླ་མ། དབྱིངས་ནས་བདེན་རྟགས་རྫོགས་པ།
རབ་འབྱམས་ཡི་དམ་རྒྱ་མཚོ། ཡེ་ཤེས་རྡོ་རྗེ་ལུས་ཅན། ཁྱབ་བདག་པདྨ་འབྱུང་གནས། བརྟེན་ཡུལ་རྩད་ནས་འགུགས་མཛད། ཞིང་སྔགས་མ་དང་མཁའ་འགྲོ། མྱུར་མགྱོགས་ལས་ལ་ཤར་བའི། བསྟན་སྲུང་དྲེགས་པའི་སྡེ་ཚོགས། ཐུགས་རྗེ་ཁྲོས་པའི་དཔུང་ཆེན། ཏིང་འཛིན་ལྷ་སྔགས་ཕྱག་རྒྱས་དམིགས་པའི་ཡུལ་དུ་མཆིས་པའི། སྡང་དགྲ་གནོད་བྱེད་བྱད་མ་ཐམས་ཅད།
རྒྱུ་འབྲས་ལས་ཀྱི་ཕོ་ཉ། སྟོང་གསུམ་གང་བའི་རྡུལ་དང་མཉམ་པས། འགུགས་བྱེད་སྙིང་རྗེའི་ལྕགས་ཀྱུས་ཟུངས་ལ། འོད་གསལ་སྟོང་ཉིད་ཞགས་པས་བསྡམས་ཏེ། ལྷ་སྲུང་རྡོ་རྗེའི་ར་གུར་སྟེང་འོག་ཕྱོགས་མཚམས་གང་དུ་མཆིས་ཀྱང༌། དམར་ཆེན་ཐུན་གྱི་གཏོར་མ། དམར་ནག་ཁྲག་གི་ལྦུ་བ་འདི་ལ་ཁུག་ཅིག ནྲྀ་ཏྲི་ཨ་ཀརྵ་ཡ་ཛ་ཛཿ ཛཿ བདག་མདུན་ཐུགས་ལས་རེག་ཆོད་རྣོ་ངར་གྱི། །
མཚོན་ཆ་སྣ་ཚོགས་བུ་ཡུག་ཆར་སྤྲིན་གཏིབས། ། བྱད་མ་ལྷ་དང་དངོས་པོ་མ་ལུས་པའི། ། ལུས་ལ་ཕོག་པས་ཁྲག་རླུང་རྡུལ་ཕྲན་གྱུར། ། ཚེ་བསོད་རླུང་སེམས་ནྲྀ་ཡིག་རང་ལ་ཐིམ། ། ཨ་ཡིག་ཁྲུས་བྱས་བདེ་སྟོང་རྣམ་ཤེས་དེ། ། ཆོས་དབྱིངས་བདེ་ཆེན་ལམ་ནས་ལྷ་ལ་ཐིམ། ། ཤ་རི་ཁྲག་མཚོ་རུས་པ་གྲམ་ལྟར་སྤུང༌། ། སྟོང་གསུམ་ཁྱོན་གང་དམ་ལྡན་དཔའ་བོའི་ཟས། ། དགྱེས་པའི་མཆོད་རྫས་རོ་མཆོག་སྟོང་ལྡན་པ། ། ཀ་དག་ཆོས་དབྱིངས་ཡེ་རྫོགས་ཟས་སུ་གྱུར།
ཨཱརྻ་དྷྭ་ཛས་སོ།། །། དེ་ནས་གཏོར་བསྐུལ་བྱ་བ་ནི༔ རབ་འདོན་ཆ་ལྟར་སོ་སོ་ཁ་ཕྲལ་ཞིང་གཏོར་མ་འབུལ༔ བསྡུ་ན་ཕྱོགས་གཅིག་ཏུ་ལྷ་གྲངས་གཏོར་གཟུགས་ཀྱི་འཁོར་བྷ་ལིང་གིས་བསྐོར་བར་བྱ༔ དེ་ཡང་གཏོར་བསྔོས་བྱ་བའི་རིམ་པ་ནི༔ གཏོར་མཆོད་སྟེགས་ཀྱི་ཁ་རུ་བཞག༔ ཤ་ཆེན་སྣོད་དུ་བཀྲམ་པར་ཁྲག་ཆང་གིས་བྲན༔ ཤ་གསུར་བྱ་ཞིང་རོལ་མོ་དྲག་བརྡུང་བྱ་ལ་འདི་སྐད་དོ༔ ཧོཿ གཙང་ཞིང་གཙང་མར་སྦྱར་བའི་གཏོར་མ་སྨན་རཀ་དགྲ་བགེགས་ཀྱི་ཤ་ཁྲག་རུས་པ་དབང་པོ་རྣམ་ལྔས་བརྒྱན་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི༔
དཔལ་ཡེ་ཤེས་ཀྱི་མགོན་པོ་ལེགས་ལྡན་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་འདོད་པ་ཁམས་ཀྱི་དབང་ཕྱུག་མ་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཁྲག་འཐུང་ཕྱག་བཞི་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་ཙཎྜི་མ་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མ་ནིང་དཔལ་འབར་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གདོང་བཞི་མ་ཧཱ་ཀཱ་ལའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མྱུར་མགྱོགས་ཕྱག་དྲུག་མགོན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བྲམ་གཟུགས་དུར་ཁྲོད་བདག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་མ་མོ་རིགས་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྒོ་སྐྱོང་ཕྲ་མེན་རིགས་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
གཞན་ཡང་སྤྲུལ་པ་སྲོག་བདག་བྱ་རོག་གི་གདོང་ཅན་འཁོར་དང་བཅས་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ ཡེ་ཤེས་མགོན་པོའི་ལྷ་ཚོགས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔
མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ དཔལ་ལྡན་ཞིང་སྐྱོང་དབང་པོ་ཤ་ཟ་ནག་པོ་སེངྒེའི་གདོང་པ་ཅན་གྱི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
ཡུམ་མཆོག་བདུད་མོ་སི་ན་ར་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལས་བྱེད་མྱུར་མགྱོགས་བམ་ཆེན་ཕོ་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལྷ་བཙན་རྡོ་རྗེ་འབར་བའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བཙན་རྒོད་འབར་བ་ཁྲག་འཐུང་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མ་མོ་སྔགས་ཀྱི་སྲུང་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཀླུ་བདུད་ནཱ་ག་རཀྴའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བདུད་རྗེ་ནག་པོ་བཀྲག་མེད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གཟའ་མཆོག་དུག་གདོང་མགོ་དགུའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཆེ་བཙན་དགྲ་ལྷ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དམ་ཅན་རྡོ་རྗེ་ལེགས་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
བདུད་ཀྱི་ལས་བྱེད་དུ་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧཱུྃ༔ བདུད་མགོན་ཞིང་སྐྱོང་ལྷ་ཚོགས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔
མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ དྲང་སྲོང་གཟའ་མཆོག་གི་རྒྱལ་པོ་ཀི་ཀང་རཱ་ཧུ་ལ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
ཡུམ་མཆོག་ཁྲག་མིག་ནག་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཆུ་གཟའ་ཟླ་བ་ལག་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མེ་གཟའ་ཉི་མ་མིག་དམར་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རླུང་གཟའ་ཕུར་བུ་སྒྲ་གཅན་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ས་གཟའ་སྤེན་པ་པ་སངས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྟག་སྲིན་ཟོར་བ་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ འབྲོག་སྲིན་ཆུ་སྲིན་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཀོང་སྲིན་བ་གླང་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བམ་སྲིན་དྲེད་མོང་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཕོ་ཉ་དུར་བྱ་བཞི་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
དྲང་སྲོང་གཟའ་བདུད་ཡོངས་རྫོགས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ དྲང་སྲོང་གཟའ་བདུད་འཁོར་བཅས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔
མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ རྒྱལ་པོ་ཆེན་པོ་གནོད་སྦྱིན་འབར་བ་བཙན་རྒོད་བསྭེ་ཁྲབ་ཅན་གྱི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
སྐུ་སྤྲུལ་ཀླུ་ཡི་བཤན་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གསུང་སྤྲུལ་བཙན་གྱི་བཤན་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཐུགས་སྤྲུལ་ཚངས་པ་དུང་ཐོད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡོན་ཏན་གཏེར་སྲུང་མ་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཕྲིན་ལས་རོལ་པ་སྡེ་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡང་སྤྲུལ་བཤན་པ་ཉི་ཁྲིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བན་སྔགས་མོན་པ་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྟག་ཤར་ཨ་ཙ་ར་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྤྲ་སྤྲེལ་བྱི་ལ་མཚལ་བྱའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྤྲུལ་པའི་བཙན་རྒོད་ཡོངས་རྫོགས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
ཧོཿ བཙན་རྒོད་འབར་བ་འཁོར་བཅས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔
རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ སྤྲུལ་པའི་དགེ་བསྙེན་གནོད་སྦྱིན་གྱི་རྒྱལ་པོ་ཆོས་སྐྱོང་དཔེ་དཀར་དཀོར་གྱི་བདག་པོ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་དཔེ་ཧར་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
རྒྱལ་པོ་ཚངས་པ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་ལི་བྱིན་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་བྷི་ཧར་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་དཔེ་ནག་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་ཤིང་བྱ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་དཔེ་དམར་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་གནམ་ལྷ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དགྲ་བཅོམ་དང་ནི་སྔགས་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྟག་ཤར་དང་ནི་སྨན་བཙུན་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ པུ་ཊའི་གཟུགས་འཆང་གདོང་ཅན་རྣམས་ཀྱི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
གནོད་སྦྱིན་ཧོར་པ་ནོར་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བྱི་ཐང་ཀེ་རུ་ལུག་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དཀོར་བདག་རྒྱལ་པོ་རྟ་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མྱུར་མགྱོགས་སྤྲེལ་མགོ་ཟས་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དཀོར་བདག་དཔེ་དཀར་འཁོར་བཅས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ དཀོར་བདག་ཆེན་པོ་འཁོར་བཅས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔
རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔
རྦད་དོ་བཟློག་གོ་ལས་མཛོད་ཅིག༔ ཅེས་པ་འདི་ཡི་མཚམས་སུ་གཏོར་མ་ཆོས་སྐྱོང་འགྲིག་ཆགས་སུ་གོང་དུ་གནས་ཤིང་རྒྱས་པ་སོ་སོར་ཕྲིན་བཅོལ་བཞིན་འབུལ་མཐར་ཐལ་མོ་གསུམ་བརྡབ་པར་བྱ། དམིགས་པ་གཞུང་གི་འདོན་ཆ་ལྟར་གང་ལྕོགས་བྱ༔ དུས་བཟློག་ལ་སོགས་ཤིན་ཏུ་གལ་ཆེ་བ་ལ་དར་ནག་གཡབ་སྐོང་བ་བརྒྱ་ཚར་བསོག༔ ཡང་འབྲིང་པོ་འདྲ་ཡིན་ན་གཞུང་གི་ལས་བསྐུལ་ཐམས་ཅད་མཐར་རྫོགས་པ་དང་༔ གཏོར་མའི་སྤྱི་འདུས་གཅིག་ལ་ཚང་བར་ཕུལ༔ ཞེས་ཆོས་སྐྱོང་སྡེ་ལྔའི་གཏོར་འབུལ་ལོ། དྲག་བསྐུལ་ནི་ཟུར་དུ་གསལ། ༈ དཔལ་ལྡན་ལྷ་མོ་དུད་སོལ་མའི་ཀ་བསྟོད་བཞུགས་སོ། ཧཱུྃ།
ཀ་ལ་སྤྲིན་ནག་ཁྲག་མཚོ་འཁྲུགས་པའི་ཀློང༌། ཁ་མོ་ཆེ་ཞེས་སྲིད་གསུམ་ཟ་བྱེད་མ། ། ག་ནས་བལྟས་ཀྱང་ས་གསུམ་རབ་ཏུ་སྔངས། ། ང་རོ་ཨ་ར་ལི་ཡི་གད་མོ་སྒྲོག ། ཅ་ཅོ་མ་རུངས་བསྒྲལ་བའི་རོ་གདན་དུ། ། ཆ་ལུགས་མཐིང་ནག་བོང་བུ་དམར་གྭ་ཞོན། ། ཇ་ཆང་ཕུད་ལ་དགྱེས་ཤིང་དགྲ་ཤ་ཟ། ། ཉ་རྒྱས་འབུམ་ཕྲག་གཟི་འབར་གྲི་ཐོད་འཛིན། ། ལྟ་བས་མི་བཟོད་དུར་ཁྲོད་ཆས་ཀྱིས་བརྒྱན། ། ཐ་མལ་མི་གནས་དོན་ལ་ཡེ་ཤེས་ཚུལ། །
ད་ལྟ་འདོད་ཁམས་དབྱིངས་ཕྱུག་ཁྱོད་སྒྲུབ་ན། ། ན་འཆི་རྐྱེན་སོགས་མི་མཐུན་ཞི་བར་མཛོད། ། དཔའ་མོ་མཐིང་ནག་ནམ་མཁའ་དམར་འོད་ལྟར། ། ཕ་རོལ་དམ་ཉམས་དགྲ་ལ་རྦད་པའི་ཚེ། ། བ་མོ་ཉི་ཟེར་འབུམ་གྱིས་ངང་ལྟར་བཞིན། ། མ་རུངས་བསྟན་དགྲ་སྒྲོལ་བའི་ཕྲིན་ལས་མཛོད། ། རྩྭ་རྭ་དཀར་ཕྱོགས་རྒྱུ་སྡེའི་བསྟན་པ་སྐྱོངས། ། ཚ་ངར་འབར་བའི་ཕོ་ཉ་བྱེ་བས་བསྐོར། ། ཛ་ཡིག་མ་མོ་འབུམ་སོགས་ལས་ལ་ཆས། ། ཝ་སྐྱེས་སེངྒེའི་རྩལ་གྱིས་མནན་པ་བཞིན། །
ཞ་རིང་ནད་ཡམས་དམ་ཉམས་དགྲ་ལ་ཕོབ། ། ཟ་བྱེད་གསོད་བྱེད་དམ་ཉམས་དགྲ་ལ་བྷྱོ། ། འ་ཅག་རྟག་ཏུ་རྦད་ཅིང་རབ་བསྐུལ་ན། ། ཡ་མ་གཏིབས་བཞིན་སྣང་སྲིད་དཔུང་བསྐྱེད་ལ། ། རལ་གྲི་གྲི་གུག་མཚོན་ཆ་དགྲ་ལ་ཕོབ། ། ལ་མ་དུད་མཚན་མ་སོགས་འཁོར་བཅས་ཀྱིས། ། ཤ་ཁྲག་དམར་གྱི་གཏོར་མ་འདི་བཞེས་ལ། ། ས་སྟེང་ལ་སོགས་གར་གནས་དགྲ་བགེགས་སྒྲོལ། ། ཧ་ཧ་དགྱེས་པ་སྒྲུབ་པའི་ལས་རྩོམ་པར། ། ཨ་ཏིའི་བསྟན་པ་རྒྱས་པའི་ཕྲིན་ལས་མཛོད།
བྷྱོ་བྷྱོ་རཀྨོ་རེ་མ་ཏི་ས་མ་ཡ་བྷྱོ་བྷྱོ། ཞེས་པ་འདི་གར་དབང་གནམ་ལྕགས་རྡོ་རྗེས་སྦྱར་བའོ། དགེའོ།། །། ཞིང་སྐྱོང་གི་གཏོར་འབུལ་ནི། ཐལ་མོ་བརྡབ་ཅིང་༔ ཧོཿ ཞིང་སྐྱོང་དམ་ཅན་འཁོར་བཅས་ལ༔ བདག་གིས་མཆོད་གཏོར་ཕུལ་བའི་མཐུས༔ ཕ་རོལ་ལོག་པའི་དགྲ་བགེགས་ཀྱིས༔ སངས་རྒྱས་བསྟན་པ་བཤིག་པ་དང་༔
བླ་མའི་སྐུ་ལ་བསྡོ་བ་དང་༔ གསང་སྔགས་ཆོས་ལ་སྨད་པ་དང་༔ རིག་འཛིན་བདག་ལ་འགྲས་པའི་དགྲ༔ སྡང་ཞིང་གདུག་པའི་ཚོགས་རྣམས་ཀུན༔ དམ་ཅན་རྒྱ་མཚོ་ཁྱེད་རྣམས་ཀྱིས༔ མྱུར་དུ་བསྒྲལ་བའི་ལས་མཛོད་ཅིག༔ ཧཱུྃ་ཧཱུྃ་ཀྵེཾ་ཀྵེཾ་ཕ་རོལ་དགྲ་བགེགས་བྱད་མ་ཐམས་ཅད་བྷྱོ་བྷྱོ་ཟློག་ཟློག༔ ཅེས་ལན་གསུམ་སྦྱར༔ ལས་བྱང་རྒྱས་པ་མ་ལྕོགས་ན༔ གཏོར་བསྔོས་བསྡུས་པ་འདི་རྒྱུན་དུ་གཏོང་རུང་༔
༈ གཟའ་ཡི་གཏོར་འབུལ་གནམ་ལྕགས་རལ་གྲི་བཞུགས་སོ༔ ཧཱུྃ་ཛ་བྷྱོཿ མཁའ་ཀློང་གནས་བཞུགས་སྟོང་ཁམས་མངའ་བདག་རྗེ༔ ཁྱབ་འཇུག་ཆེན་པོ་གཟའ་བདུད་རཱ་ཧུ་ལ༔ སྤྱན་འདྲེན་འབོད་པའི་གནས་འདིར་གཤེགས་སུ་གསོལ༔ མཆོད་རྫས་དགྲ་བགེགས་བསྒྲལ་བའི་ཤ་ཁྲག་རུས༔ དོན་སྙིང་དབང་པོ་ཁྲུམ་ཁྲུམ་ནང་རོལ་བཅས༔ ལྷག་མ་མེད་པར་གཟའ་འདུད་ཚོགས་ལ་འབུལ༔ ཛ་བྷྱོཿ མེ་གཟའ་དམར་པོ་བཙན་དམག་འབུམ་གྱིས་བསྐོར༔
ཉི་མའི་ཟེར་ཆིབས་དགྲ་ལ་ཞ་རིང་ཕོབ༔ ཆུ་གཟའ་སྔོ་ནག་ཀླུ་སྲིན་འབུམ་གྱིས་བསྐོར༔ ཟླ་བའི་ཟེར་ཆིབས་དགྲ་ལ་གེགས་ཆར་ཐོངས༔ རླུང་གཟའ་ལྗང་ནག་དུས་འཁྲུག་སྐར་ལྟར་འཁྲུགས༔ བུ་ཡུག་རྟ་ཆིབས་དགྲ་ལ་སྨྱོ་འབོག་ཐོངས༔ ཛཿབྷྱོཿ གཟའ་བདུད་གནས་ནས་བསྐུལ་ཞིང་རྦད་པའི་ཚེ༔ དུད་སྤྲིན་མེ་ལྕེ་དམར་ནག་ནམ་མཁར་འབར༔ འབེབས་པའི་སེར་ཆེན་རླུང་ནག་འུ་རུ་རུ༔ འཁྱུགས་པའི་གློག་ཞགས་དགྲ་བོའི་ཀླད་ཁྲག་འགེམས༔
འཕེན་པའི་ཐོག་ཆེན་དགྲ་མཁར་མགོ་མཇུག་བསྒྱུར༔ དམག་དཔོན་ཁྱབ་འཇུག་ཆེན་པོ་དགྲ་ལ་རྒྱུགས༔ ཡུམ་ཆེན་གདོང་མོ་མཆེད་བཞི་དགྲ་ལ་རྦད༔ ཁྱོད་ལ་དྲག་རྩལ་ཡོད་ན་ང་ལ་མཁོ༔ ང་ཡི་བསྟན་དགྲ་གར་ཡོད་ལོངས་ལ་ཤོག༔ རིག་འཛིན་གནམ་ལྕགས་རྡོ་རྗེའི་བཀའ་བྱུང་བས༔ ངོས་བསྟོད་ལྐོག་སྨད་དམག་ཇག་དགྲ་དཔུང་དང་༔ ཁ་འཇམ་ཞེ་ནག་ཡོན་བདག་གཞུངས་ངན་དང་༔ ནོར་རྫས་འཕྲོག་བཅོམ་སློབ་བུ་དམ་ལོག་དང་༔ བྲན་གཡོག་གྲྭ་འཁོར་ངོ་ལོག་རྒྱབ་སྟོན་རིགས༔
བདག་ལ་གནོད་བྱེད་ཐམས་ཅད་ཁྱེད་ལ་གཏད༔ དྲག་རྩལ་གཤིན་རྗེའི་ལས་ཀྱི་འཁོར་ལོས་ཁྲིད༔ བྱིན་པའི་ཟས་ཟོ་བཅོལ་བའི་ལས་འདི་སྒྲུབས༔ སྡང་དགྲ་བདུན་རྒྱུད་ཐམས་ཅད་རྩད་ནས་ཆོད༔ རཱ་ཧུ་ལ་ས་པ་རི་ཝཱ་ར་ཨི་དཾ་བྷ་ལིངྟ་ལ་ཁ་རཾ་ཁཱ་ཧི༔ ཞེས་པ་འདི་ཡང་མི་དབང་ཆོས་ཀྱི་རྒྱལ་པོ་གསང་སྔགས་བསྟན་སྐྱོང་གིས་བཀའ་ཡིས་ཉེ་བར་བསྐུལ་ངོར། ཁྲོམ་གཟིགས་རྔམ་པ་རོང་གི་སྐྱེད་ཚལ་ནས་གཟའ་འདུད་ཀྱི་རྒྱལ་པོ་ཧཱུྃ་ཀཱ་ལ་ཨརྩིག་གིས་སྦྱར་བས་མ་རུངས་བསྟན་དགྲ་སྒྲོལ་བའི་མཚོན་ཆར་ཤོག། །། ༈ དེ་ནས་གཏེར་སྲུང་བཙན་རྒོད་ཀྱི་ཕྲིན་ལས་བཅོལ་ཞིང་གཏོར་མ་འབུལ་བ་ནི༔ ཛཿ རབ་འཇིགས་ཕོ་བྲང་མཆོང་ལྡིང་སྨུག་པོའི་གནས༔
རྟག་ཏུ་འགྱུ་བའི་བྱང་ཤར་མ་རུ་རྩེ༔ ཤམ་བྷ་ལ་ཡི་གནོད་སྦྱིན་མེ་འོད་གདོང་༔ མེ་རི་འབར་བ་གསང་བདག་གཏུམ་པོ་ཡིས༔ རྡོ་རྗེ་ཕུར་པའི་དཀྱིལ་འཁོར་གྲལ་དུ་བཞག༔ གསང་སྔགས་བསྟན་པ་སྐྱོང་བའི་གཉེར་བྱང་གཏད༔ བླ་མེད་དཀྱིལ་འཁོར་སྐྱོང་བར་ཞལ་བཞེས་བཞིན༔ དེ་ལྟར་སྔོན་གྱི་ཐ་ཚིག་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྒྱུད་སྲུང་རིན་ཆེན་གཏེར་གྱི་བྱ་ར་མཛོད༔ ཏ་མ་ལ་རུ་པྲ་བྷ་ཧསྟཱི་ལ༔
གསང་བདག་གཏུམ་པོའི་བཀའ་བབ་ལུང་བསྟན་རྙེད༔ ཡང་ཕུར་འབུམ་སྡེའི་དཀྱིལ་འཁོར་ཞལ་ཕྱེས་ནས༔ པདྨ་འབྱུང་གནས་རྒྱལ་ཚབ་མངའ་གསོལ་ཚེ༔ རྡོ་རྗེ་ལྟ་བ་ཀློང་ཡངས་རྒྱུད་སྡེའི་དོན༔ རིག་འཛིན་རྣམ་གཉིས་དབྱིངས་རིག་གཅིག་ཏུ་རྫོགས༔ དགོངས་དོན་བརྡ་བཞིའི་གཉེར་ཁ་གཏད་པའི་ཚེ༔ གནོད་སྦྱིན་ཁྱོད་ཀྱིས་ཁས་བླངས་དམ་བཅས་བཞིན༔ གསང་སྔགས་ཐ་ཚིག་གཉན་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རིན་ཆེན་གཏེར་སྲུངས་ཕྱི་ནང་བར་ཆད་སོལ༔
ཡང་ལེ་ཤོད་དུ་གསང་ཕུར་བཀའ་རྒྱ་གདམས༔ ཇོ་མོ་མཚོ་རྒྱལ་ཕུར་པའི་གདེང་ཚད་ཐོབ༔ བལ་བོད་མཚམས་སུ་ལྷ་སྲིན་དམ་ལ་བཏགས༔ མཆིམས་ཕུར་ཡང་དག་སྙིང་པོ་སྒྲུབ་པ་མཛད༔ རྗེ་འབངས་གྲོགས་ལྔ་གསང་ཕུར་གཏད་པའི་ཚེ༔ བཀའ་ཡི་ཐ་ཚིག་རོལ་པ་མཆེད་ལ་གདམས༔ མ་འོངས་བརྒྱུད་འཛིན་སྐྱོང་བར་ཞལ་བཞེས་བཞིན༔ སྔོན་ཚེ་པད་འབྱུང་བཀའ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
༈ ཕྲིན་ལས་བཅོལ་བ་རྡོ་རྗེའི་བདེན་ཚིག་བཞུགས་སོ། ཧོ། རིགས་གསུམ་སྤྲུལ་པའི་ཟློས་གར། ལྷ་ཀླུ་གཉན་གྱི་སྡེ་དཔོན། རྒྱལ་བ་ཡོངས་ཀྱི་བསྟན་སྲུང་གསང་སྔགས་སྒྲུབ་པའི་གྲོགས་མཛད། དཀར་པོ་དགེ་བའི་གཉན་པོ། འཛམ་གླིང་ཡུལ་གྲུའི་མངའ་བདག ། རིན་ཆེན་གཏེར་གྱི་སྲུང་མ། རྣལ་འབྱོར་བདག་གི་དགྲ་ལྷ། སྡང་བྱེད་དགྲ་བོའི་གཤེད་མ།
ཕ་རོལ་སྒྲོལ་བའི་མཚོན་ཆ། དྲེགས་བྱེད་ཀུན་གྱི་ཡང་རྗེ། ལེགས་ཉེས་ལས་ཀྱི་སྟངས་འཛིན། ལྷ་མཆོག་རྡོ་རྗེ་མཆེད་གསུམ་འཁོར་དང་བཅས་པ་ཁྱེད་རྣམས་ལ་ཕྲིན་ལས་སུ་བཅོལ་བ་ནི། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཟབ་གསང་རྡོ་རྗེ་ཐེག་པའི་བཀའི་ཐ་ཚིག་གཉན་པོའི་ཕྲིན་ལས་གཡེལ་བ་མེད་པར་སྒྲུབས་ཤིག ། བདག་ཅག་འཁོར་དང་བཅས་པའི་ནད་མུག་མཚོན་འཁྲུག་མི་མཐུན་པ་འཇིགས་པ་བརྒྱད་ཀྱི་གཡུལ་ངོ་ཕྱོགས་ངན་ཐམས་ཅད་ཞི་བ་དང༌། མཐུན་རྐྱེན་འདོད་པའི་ཚེ་བསོད་སྙན་གྲགས་རླུང་རྟ་དབང་ཐང་ཐམས་ཅད་འབད་མེད་ལྷུན་གྲུབ་ཏུ་རྒྱས་པར་མཛོད་ཅིག
ཁམས་གསུམ་སྲིད་པའི་ཕྱྭ་གཡང༌། ལྷ་ཀླུ་གཉན་གྱི་ལོངས་སྤྱོད། གླིང་བཞི་སྐྱེ་འགྲོའི་མངའ་ཐང་སྣང་ཞིང་སྲིད་པར་གནས་པའི་ཀ་ཆ་དཀོར་ནོར་ཐམས་ཅད་ཁབ་ལེན་རྡོ་ཡིས་ལྕགས་ཕྱེ་བླངས་པ་ལྟར་དབང་དུ་སྡུས་ཤིག ། སྡང་བར་བྱེད་པའི་དགྲ་བོ་ལྷ་སྲུང་དང་བཅས་པ་དགྲ་ཇག་ཆོམ་རྐུན་གནོད་ཅིང་འཚེ་བར་བྱེད་པ་ཐམས་ཅད་དྲག་པོའི་སྟོབས་ཀྱིས་བྱ་སྒྲོ་མེ་ལ་ཤོར་བ་ལྟར་སྲུང་བའི་གུར་ཤིགས། སྐྱོབ་པའི་ལྷ་དང་ཕྲོལ། དམག་མི་དང་འོག་རྟ་ཕྱེས་ལ་གོ་ཆ་དང་མཚོན་ཆ་སིལ་བུར་ཐོངས་ཤིག ། དཔའ་བའི་སྙིང་གཏོརད་ཅིག ། དབང་ལྔ་དོན་སྙིང་བཞེས་ལ་བསྟན་སྲིད་མ་ལུས་པ་ཐམས་ཅད་ཐལ་ཞགས་རླུང་གིས་གཏོར་བ་ལྟར་ཕྱོགས་མེད་དུ་ཆོམས་ཤིག ། བདག་ཅག་འཁོར་དང་བཅས་པས་ཅི་བསམས་པའི་དོན་འབྲས་མཆོག་གི་དངོས་གྲུབ་ཆེན་པོ་ཕ་རོལ་ཏུ་ཕྱིན་པ་དྲུག་གི་རང་བཞིན་བསྒོམ་མེད་ཨ་ཏིའི་རྒྱལ་ས་ཟིན་ཅིང་འཕྲོ་རྒོད་བྱིང་བའི་རྟོག་ཚོགས་སྤུན་པོའི་བར་ཆད་རྣམས་གཏན་ནས་གཞོམ་པ་དང༌། ཐུན་མོང་རིམ་གཉིས་ཀྱི་དངོས་གྲུབ་ཚེ་ཆོས་ཟས་ནོར་ལོངས་སྤྱོད་མངའ་ཐང་སྙན་གྲགས་དཔལ་འབྱོར་ཐམས་ཅད་ཡིད་བཞིན་ནོར་བུ་ལྟར་དགོས་འདོད་འབྱུང་ཞིང་རི་རྒྱལ་ལྟར་དཔངས་མཐོ་ལ།
རྒྱ་མཚོ་ལྟར་གཏིང་ཟབ་ཅིང༌། ལྷོ་སྤྲིན་ལྟར་མཐུག་ཅིང་ཕྱུག་པ་ཀླུ་རྒྱལ་ཆེན་པོ་བརྒྱད་ཀྱིས་ཡང་འགྲན་བཟོད་བྲལ་བའི་བདེ་སྐྱིད་ཕུན་སུམ་འཚོགས་ཤིང་ཅི་བསམས་པའི་འབྲས་བུ་ཐམས་ཅད་འབད་མེད་ལྷུན་གྲུབ་ཏུ་འབྱུང་བ་དང༌། ཟབ་གསང་རྡོ་རྗེ་ཐེག་པའི་བསྟན་སྲིད་ཟབ་མོ་ལྷ་ཀླུ་གཉན་གསུམ་གྱིས་ཐ་གྲུར་ཁྱབ་ཅིང་དཀར་པོ་དགེ་བའི་རྒྱལ་མཚན་ལྷ་གནས་ཡངས་པའི་རྩེ་མོར་གྱེན་དུ་བསྒྲེང་བའི་ཕྲིན་ལས་དམ་པ་མཛོད་ཅིག ། ཅེས་པའང་རང་འདོད་ཀྱི་བཅོལ་ཚིག་འདི་རྒྱལ་མིང་གིས་འབྲི་གུང་དུ་བྲིས་པའོ།། །། ༈ གཏེར་སྲུང་ཀླུ་ཡི་དགེ་བསྙེན་གྱི་གཏོར་འབུལ་ནི། ཧཱུྃ༔ ཡིད་འོང་རྒྱ་མཚོ་གླིང་གི་མངའ་དབང་སྒྱུར༔ རིན་ཆེན་གཏེར་གྱི་རྒྱ་བསྲུང་བྱ་ར་གྱིས། ། རྟག་ཏུ་གསང་སྔགས་བསྟན་པའི་མེལ་ཚེ་མཛོད༔ སྒྲུབ་པའི་བུ་ལ་བརྩེ་བས་མ་བཞིན་སྐྱོངས༔
མཆོག་ཐུན་ཡིད་བཞིན་དངོས་གྲུབ་ཆར་ལྟར་ཕོབ༔ བསོད་ནམས་རེ་སྐོང་ཕྲིན་ལས་སྣ་ཚོགས་སྒྲུབས༔ འདོད་རྒུ་སྲིད་ལ་འཛམ་གླིང་ཁ་ལོ་སྒྱུར༔ འབད་རྩོལ་མེད་པའི་དབུལ་ཕོངས་པྲེ་ཏ་སོལ༔ གསང་སྔགས་བསྟན་པའི་བྱ་ར་དབྱིངས་ནས་སྐྱོངས༔ སྔགས་འཆང་བདག་ལ་ལུས་དང་གྲིབ་བཞིན་འགྲོག༔ ཕྱག་རྒྱ་དྲུག་གིས་གྲོལ་ལམ་དགའ་བཞི་སྐྱེད༔ ཕུན་ཚོགས་ཡར་ཟླ་ལྟར་བསྐྱེད་ཕྲིན་ལས་མཛོད༔ གྲོགས་ལྡན་དགྱེས་པའི་ཀླུ་དབང་ཡབ་ཡུམ་གྱིས༔ དམ་རྫས་གསེར་སྐྱེམས་ཕུད་དང་དཀར་གསུམ་སོགས༔
གཙང་སྦྱར་གཏོར་མ་འབུལ་བ་བཞེས་སུ་གསོལ༔ མཉེས་ཤིང་དགོངས་པ་དགྱེས་པར་བསྐྱེད་ནས་སུ༔ སྣང་སྲིད་ལྷ་འདྲེ་མི་གསུམ་དབང་དུ་སྡུས༔ དགོས་འདོད་བསོད་ནམས་དཔག་མེད་ནམ་མཁའི་ཁྱོན༔ ཇི་ལྟར་སྨོན་པའི་འབྲས་བུ་མཆིས་པའི་གྲོགས༔ ཀླུ་རྒྱལ་འཁོར་དང་བཅས་པས་འགྲུབ་པར་མཛོད༔ ཨོྃ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་བྷ་ལིངྟ་ཁ་ཁ་ཁཱ་ཧི༔ དགེ་བསྙེན་གཏོར་འབུལ་པདྨ་རྒྱལ་པོ་ནས་ཁོལ་དུ་ཕྱུང་བའོ། ཧཱུྃ་བྷྱོ༔
དགོངས་སུ་གསོལ་ལོ་རྩ་བ་གསུམ་གྱི་ལྷ། ། གསན་དུ་གསོལ་ལོ་དམ་ཅན་དྲེགས་པའི་སྡེ། ། དམ་རྫས་རྒྱན་གྱི་གཏོར་མ་འདི་བཞེས་ལ། ། གནོད་པའི་དགྲ་བགེགས་ཐལ་བ་རྡུལ་བཞིན་རློགས། ། མ་དང་མཁའ་འགྲོའི་བཀའ་རྟགས་ཕྱག་གི་རྒྱ། ། འགྲོ་བའི་དུས་བབ་ཁྱེད་ཀྱི་ཕྲིན་ལས་ལ། ། ཐོ་བརྩམ་བདུད་སྡེའི་སྙིང་ཁར་རྩ་བ་གསུམ། ། རབ་ཁྲོས་གཏུམ་དྲག་རྔམ་པའི་བྲོ་ཆེན་རྡུངས། ། དམ་པ་རྣམས་དང་དམ་པའི་སྤྱོད་ཚུལ་ལ། ། ལོག་པར་འཁུ་བའི་མ་རུངས་ཚུལ་འཆོས་མཁན། །
མདའ་ལྔའི་བདག་པོ་དུག་གི་རྐྱལ་བུ་དེས། ། མྱུར་དུ་སྒྲོལ་བའི་ཕྲིན་ལས་དུས་ལ་བབ། ། མི་མིན་མིར་བརྫུ་ལྷ་མིན་ལྷར་བརྫུ་ཞིང༌། ། དམ་སྲིའི་སྤྲུལ་པ་མཁས་པའི་ཚུལ་བཟུང་ནས། ། བློ་དམན་ལོག་པའི་ལམ་ལ་འཕེན་བྱེད་པའི། ། གསང་སྔགས་བསྟན་པའི་དགྲ་དེ་མྱུར་དུ་སྒྲོལ། ། ཨོ་རྒྱན་པདྨའི་བསྟན་པ་བཤིག་མཁན་པོ། ། མཐོ་དམན་དྲག་ཞན་གང་གི་ཁྲོད་གནས་ཀྱང༌། ། ལོ་ཟླ་ཞག་དང་ཟ་མར་མ་འཇོག་པར། ། ད་ལྟ་མྱུར་དུ་སྒྲོལ་བའི་ཕྲིན་ལས་མཛོད།
མི་ཕམ་པས་སོ། ༈ སྐུ་གསུམ་དགོངས་འདུས་ལས༔ རྩ་གསུམ་སྲུང་མའི་བསྟོད་བསྐུལ་གནམ་ལྕགས་འཁོར་ལོ་ཞེས་བྱ་བ༔ ཡི་དམ་ལྷ་ཡི་བསྙེན་སོང་རྣལ་འབྱོར་པས༔ བསྟོད་བསྐུལ་དྲག་པོ་གཞོལ་འདོད་ན༔ འབྲུ་ནག་དམར་གཏོར་ཤ་ཁྲག་བརྒྱན་ལྡན་ལ༔ དགྲ་བགེགས་དམིགས་བྱའི་རྣམ་ཤེས་བཀུག་བསྟིམས་ནས༔ བདུད་རྩིར་བྱིན་བརླབས་སྔགས་ཀྱིས་སོ་སོར་བསྔོས༔ དར་ནག་གཡབ་ཅིང་རྐང་སོགས་རོལ་མོས་བསྐུལ༔ ཧཱུྃ་བྷྱོཿ
ད་ལྟ་སྙིགས་མ་ལྔ་བདོའི་ཡང་མཐའ་འདིར༔ སྐྱེ་བོའི་སྡིག་སྤྱོད་ཆོས་བྱེད་སྲུང་སྡོམ་ཉམས༔ དགེ་འདུན་ནང་དབྱེན་བསྟན་པའི་རྩ་ལག་རུལ༔ མདོ་སྔགས་ནང་འཁོན་ཆོས་སྤངས་སྡིག་ཆེན་བསགས༔ ཕྱི་ནང་རྟེན་འབྲེལ་ལོག་པས་འབྱུང་བ་འཁྲུགས༔ ལས་ངན་མཚོ་རྡོལ་མི་འདོད་རླུང་དམར་འཚུབས༔ མ་མོ་ཐུགས་འཁྲུགས་ལྷ་སྲུང་བདུད་དུ་བབ༔ ནད་མུག་མཚོན་སྤྲིན་སྡུག་བསྔལ་ཆར་རྒྱུན་འབེབས༔ འགྲོ་རྣམས་ཉམ་ཐག་རྒྱལ་བསྟན་ནུབ་ལ་ཉེ༔ སྤྱོད་ངན་འབྲས་སྨིན་དུས་ངན་མེ་འབར་ཚེ༔
རྒྱལ་བ་ཐུགས་རྗེའི་རང་བཞིན་ཡེ་ཤེས་སྤྱན༔ མི་མངོན་དབྱིངས་ནས་གཟིགས་པའི་དཀོན་མཆོག་གསུམ༔ མ་གཡེལ་བཞེངས་ཤིག་སྟོབས་བཅུའི་བདག་ཉིད་དགོངས༔ དུས་ལ་བབ་བོ་རྒྱལ་བ་སྲས་དང་བཅས༔ ཆོས་དབྱིངས་མཁའ་ལས་གཟུགས་ཀྱི་སྐུར་བཞེངས་ཤིང་༔ སྣ་ཚོགས་ཐབས་མཁས་ཆོ་འཕྲུལ་རྒྱ་མཚོའི་གནས༔ བླ་མ་ཡི་དམ་མཁའ་འགྲོ་དགོངས་སུ་གསོལ༔ ཁྱད་པར་མ་མགོན་ལྕམ་དྲལ་འཁོར་ཚོགས་དཔུང་༔ བརྒྱུད་གསུམ་དྲེགས་པའི་དམག་ཚོགས་དབྱིངས་ནས་བཞེངས༔ ཞི་རྒྱས་དབང་དྲག་མཛད་པ་དཔག་མེད་ཀྱིས༔
འགྲོ་མང་ཐབས་ཀྱིས་སྒྲོལ་བའི་ཐུགས་རྗེ་རྨད༔ ཕྲིན་ལས་མཁའ་དང་མཉམ་པར་བདག་བསྟོད་དོ༔ དམ་རྫས་སྨན་དང་དམར་ཆེན་རཀྟའི་མཚོ༔ འདོད་ཡོན་རྒྱན་གྱི་མཆོད་གཏོར་དམ་པ་འདིས༔ ཉམས་པ་སྐོང་ལ་གཡར་དམ་སོར་སྩོལ་ཞིང་༔ མ་མོ་འཁྲུགས་དང་སྲུང་མའི་འཁོན་བཅུགས་བྱང་༔ མ་གཡེལ་མ་གཡེལ་ཕྱོགས་བཅུའི་དགྲ་གདོན་བགེགས༔

ཤུགས་སྒྲོལ་སྟོབས་ཀྱིས་བདུད་སྡེའི་དཔུང་ཆེན་ཆོམས༔ དྲེགས་པའི་ཟ་ཁ་ཀླ་ཀློའི་དཔུང་ལ་ཡ༔ གཏོར་མ་འདི་དང་དགྲ་བགེགས་དབྱེར་མེད་པར༔ ཟོ་ཞིག་རོལད་ཅིག་ཁ་རྗེ་དབང་ཐང་ཁམས༔ མིང་གི་ལྷག་མར་མཛོད་ཅིག་མཱ་ར་ཡ༔ སྲུང་མ་དམ་ལ་མི་དགོངས་ཅི་ལ་དགོངས༔ དྲག་རྩལ་དགྲ་ལ་མི་རྦད་སུ་ལ་རྦད༔ རྣལ་འབྱོར་ལྷ་ལ་མི་འཕྲེངས་གང་ལ་འཕྲེངས༔ གདུང་ཤུགས་དྲག་པོས་འབོད་རྦད་དེང་བསྐུལ་བས༔ མངོན་སྤྱོད་དྲག་པོའི་ཕྲིན་ལས་མི་མཛད་རྒྱུ༔ ཁྱོད་རྣམས་སྔོན་གྱི་ཐུགས་དམ་གང་དུ་གཉན༔
དེ་ཕྱིར་མ་གཡེལ་ལྷ་དང་སྲུང་མའི་ཚོགས༔ ཉམ་ཐག་སྙིགས་མའི་འགྲོ་ལ་ཉེར་དགོངས་ཏེ༔ གསང་གསུམ་རྡོ་རྗེའི་རྩལ་ཤུགས་ཆེར་བསྐྱེད་ནས༔ གཉེར་གཏད་ལས་ཀྱི་འབྲས་བུ་མཆིས་པར་མཛོད༔ གཏོར་མ་དགྲ་ཕྱོགས་དོར་ལ་གཉེར་ཁ་གཏད༔ དགྲ་དཔུང་རྡོ་རྗེ་ཡིན་ཀྱང་འཇིག་ནུས་པའི༔ སྒྱོགས་ཆེན་གསང་འཛིན་དཔའ་བོའི་ལག་ཆ་འདི༔ དམ་མེད་རང་འདོད་ཅན་ལ་ཤོར་ར་རེ༔ བག་མེད་སྤྱད་ན་རང་ཉིད་ཕུང་བས་གཟོབ༔ ས་མ་ཡ༔
རྒྱ་རྒྱ་རྒྱ༔ ྀཨཚཿ ཞེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་ཀྱི་ཆོས་སྡེ་ཡང་དག་པའོ༔ ༈ ཕྲིན་ལས་བཅོལ་བ་ནི། རིག་འཛིན་བརྒྱུད་པའི་བཀའ་སྡོད་དམ་ཚིག་ཅན། ། རྒྱལ་བའི་བསྟན་སྲུང་དབང་པོ་ཁྱེད་རྣམས་ཀྱིས། ། སངས་རྒྱས་བསྟན་དང་མདོ་སྔགས་བཤད་སྒྲུབ་སྡེ། ། འཕེལ་རྒྱས་ཡུན་དུ་གནས་པའི་ཕྲིན་ལས་མཛོད། ། བསྟན་པ་འཛིན་པའི་སྐྱེས་ཆེན་དམ་པ་རྣམས། ། ཞབས་པད་བརྟན་ཅིང་ཟབ་ཆོས་གོང་དུ་འཕེལ། །
འགྲོ་ཀུན་སྨིན་གྲོལ་བདེ་ལ་འགོད་པ་དང༌། ། བཞེད་པའི་དོན་ཀུན་ལྷུན་གྱིས་འགྲུབ་པར་མཛོད། ། བྱེ་བྲག་རྒྱལ་བསྟན་རྩ་ལག་སྔ་འགྱུར་བསྟན། ། ཨོ་རྒྱན་པདྨའི་རིང་ལུགས་འཛིན་པ་ཀུན། ། ཕྱོགས་དུས་ཀུན་ཏུ་དར་རྒྱས་ཡུན་དུ་གནས། ། རྣམ་བཞིའི་ཕྲིན་ལས་ལྷུན་གྱིས་འགྲུབ་པར་མཛོད། ། སྔགས་འཆང་སྒྲུབ་པོ་གནམ་ལྕགས་རྡོ་རྗེ་ཡི། ། རིགས་དང་ཆོས་ཀྱི་བརྒྱུད་པ་འཛིན་པའི་བུ། ། ཟབ་ཆོས་ཉམས་སུ་ལེན་པའི་འདུས་པ་རྣམས། ། ཡོན་འབྱོར་འཁོར་འབངས་ཀུན་ཏུ་དར་རྒྱས་མཛོད། །
ཡང་ཟབ་ཟབ་མོའི་རིང་ལུགས་སྙིང་པོའི་བསྟན། ། ཕྱོགས་དུས་གནས་སྐབས་ཀུན་ཏུ་དར་རྒྱས་ཤིང༌། ། སྲིད་མཐར་བསྟན་ཅིང་སྨིན་གྲོལ་འབྲས་བུ་ཐོབ། ། རང་གཞན་དོན་གཉིས་ལྷུན་གྱིས་འགྲུབ་པར་མཛོད། ། ཡུལ་རིས་རྒྱལ་ཁམས་ས་ཕྱོགས་ཐམས་ཅད་དུ། ། ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས། ། འབྲུ་རྣམས་བཅུད་སྨིན་རྩྭ་ཐན་སད་སེར་ཞི། ། ནད་མུག་དུས་ཀྱི་འཁྲུག་པ་ཞི་བར་མཛོད། ། ཚེ་དང་བསོད་ནམས་དཔལ་དང་འབྱོར་བ་དང༌། ། བུ་ནོར་འཁོར་འབངས་མངའ་རིས་རྒྱས་པར་མཛོད།
ཁམས་གསུམ་སྲིད་གསུམ་ལྷ་འདྲེ་མི་གསུམ་གྱི། ། སྐྱེ་འགྲོའི་སྣང་བ་དབང་དུ་འདུ་བར་མཛོད། ། མཐའ་བཞིའི་དམག་དཔུང་རྒྱ་འདྲེ་འགོང་པོ་དང༌། ། དམ་སྲི་བདུད་རིགས་བརླག་དང་བཟློག་པར་མཛོད། ། མ་རུངས་སེམས་འཆང་ཞིང་བཅུ་ལྡན་པ་ཡི། ། དགྲ་བོ་ཕྱི་ནང་ཕྱོགས་མཚམས་གར་གནས་ཀྱང༌། ། རིང་བར་ཁུགས་ལ་རྔམ་པའི་སྟོབས་ཀྱིས་སོད། ། ཤ་ཁྲག་ལྷག་མེད་རོལ་ལ་བསྟབ་པར་བཞེས། ། མདོར་ན་ཨོ་རྒྱན་ཆེན་པོའི་སྤྱན་སྔར་རུ། ། དམ་བཅའ་བཞིན་དུ་བསྟན་པ་གཉན་པོ་སྲུངས། །
དམ་ལས་མ་འདའ་བརྒྱུད་འཛིན་བུ་བཞིན་སྐྱོངས། ། འགྲོ་བ་བདེ་སྐྱིད་དཔལ་ལ་སྤྱོད་པར་མཛོད། ། དམ་རྫས་བརྒྱན་པའི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ཅེས་ཕྲིན་བཅོལ་འདི་ཉིད་༧རྗེ་བཙུན་རིན་པོ་ཆེ་ལོ་ཧཱ་བཛྲ་གྱི་ཞལ་སློབ་ཕྱོགས་མེད་དཱ་རི་དྲ་མ་དཱ་ཡ་པས་བྲིས་སྨོན་བཞིན་འགྲུབ་པའི་རྒྱུར་གྱུར་ཅིག ། གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་སྩོལ་བར་མཛད་པ་ཡི། ། སྲུང་མ་ཡིད་བཞིན་ནོར་བུ་ཁྱེད་རྣམས་ཀྱིས། ། བདག་གི་བསམ་དོན་མ་ལུས་འགྲུབ་པར་མཛོད། འགྲོ་མགོན་ཕག་མོ་གྲུབ་པས་སོ།། །།
༈ བསྟན་པའི་དཔལ་གྱུར་བླ་མའི་ཞབས་པད་བརྟན། ། བསྟན་འཛིན་སྐྱེས་བུ་ས་སྟེང་ཡོངས་ལ་ཁྱབ། ། བསྟན་པའི་སྦྱིན་བདག་མངའ་ཐང་འབྱོར་བ་རྒྱས། ། བསྟན་པ་ཡུན་རིང་གནས་པའི་ཕྲིན་ལས་མཛོད། ། གཞན་ཡང་ལྗོངས་འདིར་ནད་མཚོན་མུ་གེ་དང༌། ། མི་མཐུན་རྒུད་པའི་མིང་ཡང་མི་གྲགས་ཤིང༌། ། གསང་ཆེན་བསྟན་པ་ཕྱོགས་བཅུར་རྒྱས་པ་དང༌། ། འགྲོ་ཀུན་བདེ་སྐྱིད་ལྡན་པའི་ཕྲིན་ལས་མཛོད། ཁྱད་པར་རྣལ་འབྱོར་བདག་ཅག་འཁོར་དང་བཅས། ། གཞི་བྱེས་ལམ་སོགས་གང་དུ་གནས་གྱུར་ཀྱང༌། །
ལུས་དང་གྲིབ་མ་བཞིན་དུ་འགྲོགས་གྱུར་ནས། ། མ་ཡེངས་བསྲུང་ཞིང་སྐྱོབ་པའི་ཕྲིན་ལས་མཛོད།། །། ༈ དུང་དུང་སྙིང་ནས་མི་བརྗེད་གསོལ་བཏབ་ཚེ། ། ཡང་ཡང་མཆོད་ཅིང་བསྟོད་པའི་བདག་སོགས་ཀུན། ། འཇིགས་འཇིགས་བར་ཆད་དགྲ་ལས་རྣམ་རྒྱལ་ཞིང༌། ། འཛུམ་འཛུམ་དགྱེས་པའི་སྒོ་ནས་དངོས་གྲུབ་སྩོལ། ། རྒྱལ་བ་སྲས་དང་བཅས་པའི་ཐུགས་རྗེ་དང༌། ། སྒྲུབ་བརྒྱུད་ཡིད་བཞིན་ནོར་བུ་ཁྱེད་རྣམས་ཀྱིས། ། མདོ་སྔགས་ཀུན་གྱི་གཙུག་རྒྱན་པད་འབྱུང་རྗེ། ། དབྱེར་མེད་ཨོ་རྒྱན་རྩ་གསུམ་གླིང་པ་ཡི། །
བསྟན་པ་ཕྱོགས་དུས་ཀུན་ཏུ་རྒྱས་གྱུར་ཅིག། །། ཨོྃ། མཐུན་པའི་དངོས་གྲུབ་འདོད་རྒུའི་ཡིད་བཞིན་ནོར། ། དེང་འདིར་སྒྲུབ་ལ་སྩོལ་ཞིང་བྱིན་བརླབས་ནས། ། ཡིད་སྨོན་རྒྱས་པར་གྱུར་ཅིག་སྲུང་མའི་ཚོགས། ། འགྲོ་ཀུན་ས་བཅུའི་རྩེ་མོར་རབ་གནས་ཤོག ། གཏང་རག་མཆོད་བསྟོད་ནི། ཨོྃ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ། ཧཱུྃ༔
མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ སྔོན་ཚེ་ཨོ་རྒྱན་ཆེན་པོའི་སྤྱན་སྔ་རུ། ། ཆོས་བཞིན་སྒྲུབ་པ་བྱེད་པའི་གང་ཟག་ལ། ། མ་ཡིས་བུ་ལྟར་སྐྱོང་བར་ཞལ་བཞེས་པ། ། ཆོས་སྐྱོང་སྲུང་མའི་ཚོགས་ལ་ཕྱག་འཚལ་བསྟོད། །
བསྟོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱིས། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་བསྟོད་པར་བགྱི། ནོངས་པ་བཤགས་པ་ནི། མ་སྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས། ཞེས་དང་ཡི་གེ་བརྒྱ་པས་ནོངས་པ་འཆགས།
འདིར་ནི་རྟེན་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། གཙྪ་གཙྪ་སྭ་བྷཱ་ཝཱ་ནཱཾ། དགེ་བ་འདི་ཡི་མྱུར་དུ་བདག ། ཧེ་རུ་ཀ་དཔལ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
བཀྲ་ཤིས་ནི། རྩ་བརྒྱུད་བླ་མའི་བྱིན་རླབས་སྙིང་ལ་ཞུགས། ཡི་དམ་ལྷ་ཡིས་རྗེས་བཟུང་དངོས་གྲུབ་ཐོབ། ། མཁའ་འགྲོ་དམ་ཅན་ལུས་དང་གྲིབ་བཞིན་འགྲོག ། གང་བསམ་ལྷུན་གྱིས་འགྲུབ་པའི་བཀྲ་ཤིས་ཤོག ། དཀྱིལ་འཁོར་གཞལ་ཡས་འདིར་ཡང་བཀྲ་ཤིས་ཤིང༌། ། ཉིན་ཡང་བཀྲ་ཤིས་དཔལ་འབར་ཏ་ལ་ལ། ། མཚན་ཡང་བཀྲ་ཤིས་དཔལ་འབར་ཀྱི་ལི་ལི། ། ཉིན་མཚན་ཀུན་ཏུ་བཀྲ་ཤིས་བདེ་ལེགས་ཤོག ། དེ་དག་ནི་རྒྱུན་གྱི་རྣལ་འབྱོར་ལྟར་དུ་བྱ་བ་ཡིན་ལ་ཚོགས་ཀྱི་སྐབས་ནི་གཞན་དུ་ཤེས་སོ།།
༈ གསུམ་པ་ཨོ་རྒྱན་རྩ་གསུམ་གླིང་པའི་རིང་ལུགས་ཆོས་སྐྱོང་ཡོངས་རྫོགས་ཀྱི་དྲག་བསྐུལ་ཕྱོགས་བསྡེབས་ལ། ཁྱད་པར་ཅན་གྱི་དུས་དང་དམིགས་གསལ་དགུ་ཆེན་སོགས་ཀྱི་སྐབས་དྲག་བསྐུལ་བྱ་བར་མོས་ན། སྔ་མའི་གཏོར་འབུལ་རྫོགས་མ་ཐག་གཏོར་མ་རྣམས་སྦྲེངས་ཚར་དུ་བཤམས་ལ་དཔལ་འབར་བཙུགས། འགུགས་པ་དྲག་པོ་སྤྱི་ལྟར་བྱ་བའམ་མིན་ཀྱང་གཤམ་གསལ་ཁོ་ནས་ཆོག་པར་བྱས་ཀྱང་རུང་ལ་སྤྲོ་བསྡུའི་སྐབས་དབྱེ་ཤེས་པར་བྱའོ། ༈ ཆོས་སྐྱོང་ཡོངས་རྫོགས་ཀྱི་དྲག་བསྐུལ་ཁོལ་དུ་ཕྱུང་བ་བཞུགས་སོ།། དང་པོ་མགོན་པོ་ཕྱག་བཞི་པའི་གཏོར་བསྐུལ་བྱ་བ་ནི༔ གཏོར་མ་མཉྫིའི་ཁར་བཞག་ནས་འགུགས་གཞུག་བྱ་བ་ནི༔ ཕཊ྄ཿ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང་༔
སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་ཡེ་ཤེས་ཀྱི་མགོན་པོ་ལེགས་ལྡན་བྱ་རོག་གི་གདོང་པ་ཅན་བཀའ་འཁོར་ལས་ཀྱི་ཕོ་ཉ་དང་བཅས་པའི་བདེན་པ་ཆེན་པོའི་མཐུ་དང་ནུས་པ་ལ་བརྟེན་ནས་དེང་འདིར་དཀྱིལ་འཁོར་ཟབ་མོ་སྒྲུབ་པ་ལ་བར་དུ་གཅོད་པའི་དགྲ་བགེགས་འབྱུང་པོ་གདུག་ཅིང་སྡང་བའི་ཚོགས་ཐམས་ཅད་དྲག་པོ་ཐུན་གྱི་གཏོར་མ་འདི་ལ་རང་དབང་མེད་པར་ཁུག་ཅིག༔ བཛྲ་ཨངྐུ་ཤ་ཡ་ཛ ་ ཛཿ དེ་ནས་གཏོར་མ་དེ་དགྲ་བགེགས་ཀྱི་ཤ་ཁྲག་རུས་པར་བསམ༔ ཨོྃ་ཨཱཿཧཱུྃ༔ མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བསྔོ་ཞིང་འབུལ་བའི་གནས་སུ་གྱུར་པ་ནི༔ དཔལ་ཡེ་ཤེས་མགོན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
ཕྱག་བཞི་མ་ཧཱ་ཀཱ་ལའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཕྱག་དྲུག་ཡིད་བཞིན་ནོར་བུའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མ་ནིང་སྲོག་བདག་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དཔལ་འབར་གདོང་བཞི་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བྲམ་ཟེ་དུར་ཁྲོད་བདག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལས་ཀྱི་མགོན་པོ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མྱུར་མགྱོགས་བྱ་རོག་གདོང་ཅན་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྒྲོལ་བྱེད་གདོང་ཅན་བཞི་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ འབར་བ་ནག་མོ་རྣམ་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བྱ་རོག་རྔམ་པ་དུ་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
གཅན་སྤྱང་འདུར་བྱེད་དུ་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡང་སྤྲུལ་ལས་ཀྱི་བྱ་ར་དུ་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ དམ་ཅན་རྒྱ་མཚོའི་དམག་ཚོགས་རྣམས་ལ་ཤ་ཁྲག་དམར་གྱི་གཏོར་མ་ཕུལ་བས་གདུག་ཅིང་སྡང་བའི་དགྲ་བོ་ཐམས་ཅད་ཚར་གཅོད་པ་མངོན་སྤྱོད་ཀྱི་ལས་དང་ལྡན་པར་གྱུར་ཅིག༔ ཨོྃ་ཤྲཱི་མ་ཧཱ་ཀཱ་ལ་ཤ་ས་ནཾ་ཨུ་པ་ཧ་རི་ཎི་ཨེ་ཀ་ཨ་པ་ཙི་མ་ཧཱ་ཀཱ་ལ་ཨེ་ཡཾ་ཀ་ལ་ཁཱ་ཁ་མུ་བྷྱོ་མ་ཏྲི་སནྡྷ་ལི་ཀུ་ལུ་ཀུ་ལུ་དུ་པྲ་མ་ཡ་སརྦ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་པས་བདུད་རྩིས་བྲན་ཏེ་གཏོར་མ་ལ་དཔལ་འབར་བཙུགས༔ ཧཱུྃ་ཧཱུྃ་ཧཱུྃ༔ རྔམ་ཞིང་འཇིགས་པའི་གནས་མཆོག་ཨུ་ཙ་ལ༔ དུར་ཁྲོད་ཆེན་པོ་ཕྲ་མེན་ཀུན་ཏུ་རྒྱུ༔ ཉེ་ཞིང་ཚང་ཚིང་འཁྲིགས་པའི་གནས་ཀྱི་མཆོག༔
ཤིན་ཏུ་རྔམ་པའི་འབྱུང་འཇུག་བསིལ་བའི་ཚལ༔ གླིང་གི་དབང་གྱུར་ལངྐའི་ཡུལ་དང་ཉེ༔ སྲིད་པ་འདི་རུ་ཅི་སྲིད་གླིང་གི་ཆ༔ འཁོར་འདས་ས་མཚམས་བྲལ་བའི་ཞིང་མཆོག་ནི༔ མཚན་མ་གཟུགས་བྲལ་གཡུལ་ལས་རྒྱལ་བའི་གནས༔ ཉོན་མོངས་དུག་རླངས་ངམ་ནག་སྤྲིན་ལྟར་གཡོ༔ མཚན་མོ་སྲིད་པའི་མེ་ཆེན་མཆེད་ཅིང་འབར༔ དུས་དྲུག་རླུང་ནག་སྔོ་དམར་བུ་ཡུག་འཚུབས༔ རི་བོ་ཐམས་ཅད་ཀེང་རུས་རུས་པ་བརྩེགས༔ འབབ་ཆུ་ཐམས་ཅད་ཁྲག་གི་རྦ་ཀླུང་འཁྲུགས༔
རང་བཞིན་འབྱུང་བའི་དྲག་སྔགས་འབྲུག་ལྟར་སྒྲོག༔ དེ་རུ་ཡེ་ཤེས་འཇིག་རྟེན་འདུས་པ་ཡི༔ ཙན་དན་ལས་གྲུབ་དུར་ཤིང་རྐང་གཅིག་པ༔ མི་བཟད་རྩུབ་པའི་རྣོ་ངར་རབ་ཏུ་གཟེངས༔ རྩེ་མོར་དུར་བྱ་ཤ་གཟན་སྐར་ལྟར་འཁྲུགས༔ རྩ་བར་དུར་ཁྱི་གཅན་སྤྱང་རླུང་ལྟར་འཚུབས༔ མཆེ་གཙིགས་དུར་ཕག་འཁྱུགས་ཤིང་དུག་སྦྲུལ་གཏིབས༔ གཞན་ཡང་མི་གདུག་དུར་གྱི་ལས་བྱེད་སོགས༔ རོ་ཟ་རྣམས་ཀྱིས་ངར་སྐད་སྟོང་ལྡིར་བ༔ དེ་འདྲའི་གནས་སུ་བཞུགས་པའི་ནག་པོ་ཆེ༔
སྲོག་བདག་ཆེན་པོ་ལས་མགོན་བྱ་རོག་གདོང་༔ མི་བསྲུན་ཁྲོས་པ་ཁྲག་འཐུང་མཐུ་བོ་ཆེ༔ མུན་ནག་ལྟ་བུའི་རྣམ་པར་སྒྱུར་བ་པོ༔ ཟ་བྱེད་ཡུམ་དང་སྤྲུལ་པ་དུ་མའི་ཚོགས༔ བསྐུལ་ལོ་མངོན་སྤྱོད་དྲག་པོའི་ལས་ལ་བཞེངས༔ མཐུ་ལྡན་ཁྱེད་ཀྱི་ཐུགས་དམ་དུས་ལ་བབ༔ མ་གཡེལ་དམ་ཚིག་གཉན་པོའི་དུས་ལ་བབ༔ ཞིང་བཅུ་ཚང་བའི་དགྲ་བགེགས་སྡིག་ཅན་འདི༔ བླ་ཚེ་རྣམ་ཤེས་སྲོག་དབུགས་འགྱུ་བའི་ཚེ༔ ད་ལྟ་ཉིད་དུ་ཁུག་ཅིག་སྒྲོལ་བར་མཛོད༔
སྲོག་ལ་རྔམ་པར་རོལ་ཏེ་རྐན་སྒྲ་རྡེབ༔ ཤ་ལ་དགྱེས་པའི་རྔམ་ཞལ་མཁའ་ལྟར་གདངས༔ ཁྲག་ལ་བཏུང་བའི་ལྗགས་དམར་གློག་ལྟར་འཁྱུགས༔ རུས་ལ་དཀྲིག་པའི་མཆེ་བ་ཟངས་ཡག་བརྩེགས༔ འདུས་བྱས་གཏོར་བའི་ཤངས་ནས་རླུང་ནག་འཚུབས༔ མ་རུངས་སྔངས་བྱེད་སྙན་ནས་འབྲུག་སྟོང་ལྡིར༔ གཅོད་བྱེད་གྲི་གུག་མཚོན་ཆ་སྐར་ལྟར་འཁྲུགས༔ རྒྱས་བྱེད་བྷན་དམར་རཀྟ་ཞལ་དུ་འདྲེན༔ ཐོགས་མེད་སྤུ་གྲིའི་སྒྲོ་གཤོག་དབྱིངས་སུ་བརྒྱངས༔ དཔའ་བའི་དུར་ཁྲོད་ཆས་རྫོགས་གཏུམ་པ་པོ༔
ཙཎྜི་ལས་བྱེད་མ་མོ་པང་དུ་འཁྱུད༔ ཕྱག་ན་མཐུ་ལྡན་ལས་ཀྱི་མཚོན་ཆ་འཛིན༔ བརྐྱང་བསྐུམ་གར་ལྡན་སྟོབ་འཆང་ཟུང་དུ་འཇུག༔ འཁྲིགས་པའི་རང་བཞིན་མེ་རླུང་འཚུབ་མ་འཁྱིལ༔ ལས་མཛད་ནག་པོ་ཡབ་ཡུམ་དུས་ལ་བབ༔ དགྲ་ཤ་ཁྲག་གི་མཆོད་པ་འདི་བཞེས་ལ༔ སྡང་ཞིང་གདུག་པའི་དགྲ་བགེགས་བྱད་མ་རྣམས༔ མྱུར་དུ་སྒྲོལ་མཛད་ལས་མགོན་མཐུ་མ་ཆུང་༔ ཞིང་བཅུའི་བྱད་མ་སྒྲོལ་མཛད་ལས་ལ་ཡ༔ ཧཱུྃ༔
སྒྲོལ་བྱེད་སཏྭ་རེ་ཐོགས་པའི་དུས་ལ་བབ༔ དེ་རིང་དམིགས་པའི་དགྲ་བགེགས་ཤོར་ར་རེ༔ ལས་མཁན་སྤུ་གྲི་ཐོགས་པའི་དུས་ལ་བབ༔ དགྲ་བོ་ཕོ་རྒྱུད་རྣམས་ཀྱི་ཤ་ལ་ཟོ༔ སྲོག་བདག་རལ་གྲི་ཐོགས་པའི་དུས་ལ་བབ༔ དགྲ་བོ་མོ་རྒྱུད་རྣམས་ཀྱི་མངལ་ནས་སྐོམས༔ ལས་མཁན་ཕུར་བུ་ཐོགས་པའི་དུས་ལ་བབ༔ དགྲ་བོ་རིགས་རྒྱུད་ཐམས་ཅད་རྩད་ནས་ཆོད༔ ཧཱུྃ༔ འབར་བ་ཟོར་ཐོགས་ཁྱོད་ཀྱི་དུས་ལ་བབ༔
དགྲ་བོའི་མཁར་ཁང་ཐམས་ཅད་མགོ་མཇུག་ལྡོག༔ མེ་ཡི་ཁ་རླངས་སོག་ཐོགས་དུས་ལ་བབ༔ དགྲ་བོའི་སྒོ་ནོར་ཐམས་ཅད་ཕྱགས་མས་ཐོབ༔ དུར་ཁྲོད་བེ་ཅོན་ཐོགས་པའི་དུས་ལ་བབ༔ དགྲ་བོའི་ནང་སྤྱད་ཀ་ཆ་ཕུང་ཤིག་ཐོངས༔ གསེར་མིག་ཁྲམ་ཤིང་ཐོགས་པའི་དུས་ལ་བབ༔ དགྲ་བོའི་ཡུལ་ཞིང་ཐམས་ཅད་སེར་བས་ཁོངས༔ བྱ་རོག་ནག་པོ་སྡེ་བཞིའི་དུས་ལ་བབ༔ དགྲ་བོའི་ཕ་ཚན་ཐལ་བ་རྡུལ་དུ་རློག༔ བྱ་རོག་དམར་པོ་སྡེ་བཞིའི་དུས་ལ་བབ༔
དགྲ་བོའི་མི་རབས་བདུན་རྒྱུད་རྩད་ནས་ཆོད༔ སྙིང་འདྲེན་སྟག་མོ་མཆེད་བཞིའི་དུས་ལ་བབ༔ དམ་ཉམས་སློབ་མ་སྙིང་ངན་སྲོག་རྩ་ཆོད༔ རྩད་བཅད་དོམ་ནག་མཆེད་བཞིའི་དུས་ལ་བབ༔ བྱད་མ་ཡོན་བདག་གཞུངས་ངན་རྩད་ནས་ཆོད༔ འགུགས་བྱེད་ལྕགས་སྤྱང་སྡེ་བཞིའི་དུས་ལ་བབ༔ ཁ་འཇམ་སྙིང་རྩུབ་དགྲ་བོའི་བླ་ཚེ་སྡུད༔ ཟངས་ཀྱི་འཕར་བ་སྡེ་བཞིའི་དུས་ལ་བབ༔ ཡིད་ལ་དམིགས་པའི་དགྲ་བོ་ཕུང་བར་གྱིས༔ འཕུང་བྱེད་སྤྲེའུ་སྡེ་བཞིའི་དུས་ལ་བབ༔
མ་རུངས་དགྲ་ལ་ལྟས་ངན་སྣ་ཚོགས་ཐོངས༔ ལྟས་ངན་སྲིན་བྱ་རྣམ་བཞིའི་དུས་ལ་བབ༔ དམ་ཉམས་དགྲ་ལ་ཆོ་འཕྲུལ་སྣ་ཚོགས་ཐོངས༔ སྤྲུལ་པ་ཡང་སྤྲུལ་རྣམས་ཀྱི་དུས་ལ་བབ༔ དམ་ཉམས་དགྲ་ལ་མི་རུང་སྣ་དགུ་ཐོངས༔ མཐུ་རྩལ་མྱུར་མགྱོགས་ཆེན་པོས་ཕྲིན་ལས་མཛོད༔ ཧཱུྃ༔ གཞན་ཡང་དམ་ཅན་རྒྱ་མཚོའི་དམག་ཚོགས་རྣམས༔ སྤྲིན་ལྟར་གཏིབས་ཤིང་རླུང་ལྟར་འཚུབས་པ་ཡི༔ ལས་མཛད་ཆེན་པོ་འཁོར་དང་བཅས་པ་ཡིས༔
ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་ཉམས་དགྲ་བོའི་སྙིང་ཁྲག་འདི་བཞེས་ལ༔ མ་རུངས་ལོག་འདྲེན་སྲོག་དབུགས་འདི་བཞེས་ལ༔ སྡིག་ཅན་བསྒྲལ་བའི་ཕུང་པོ་འདི་བཞེས་ཤིག༔ རུ་ཏྲའི་སྐྱེ་མཆེད་རྣམ་ཤེས་འདི་བཞེས་ལ༔ ཕ་རོལ་གདུག་པའི་གཡུལ་ངོ་བཟློག་ཏུ་གསོལ༔ བན་བོན་སྔགས་པའི་བྱད་ཁ་བཟློག་ཏུ་གསོལ༔ གླིང་བཞིའི་ཡུལ་གྱི་མི་ཁ་བཟློག་ཏུ་གསོལ༔ རྒྱ་འདྲེ་དམ་སྲི་སྨྱོ་འབོག་བཟློག་ཏུ་གསོལ༔ འབྱུང་པོ་རྣམས་ཀྱི་སྒབ་འདྲེ་བཟློག་ཏུ་གསོལ༔
མི་མིན་ལྷ་འདྲེའི་ཟ་ཁ་བཟློག་ཏུ་གསོལ༔ སྲིན་པོས་ཚེ་ལ་རྐུ་བ་བཟློག་ཏུ་གསོལ༔ མུ་སྟེགས་ནག་པོའི་གཏད་ཁྲམ་བཟློག་ཏུ་གསོལ༔ གཤིན་རྗེ་བདུད་ཀྱི་ཁྲམ་ཁ་བཟློག་ཏུ་གསོལ༔ ཀླུ་བཙན་ཐེའུ་རང་བར་ཆད་བཟློག་ཏུ་གསོལ༔ ཡུལ་ལྷ་ས་བདག་གདུག་པ་བཟློག་ཏུ་གསོལ༔ མོ་འདྲེ་སྨན་མོས་འཚེ་བ་བཟློག་ཏུ་གསོལ༔ ལོ་ཟླ་ཞག་དུས་སྐག་རིགས་བཟློག་ཏུ་གསོལ༔ མི་མཐུན་རྐྱེན་ངན་བར་ཆད་བཟློག་ཏུ་གསོལ༔ གདུག་ཅིང་སྡང་བའི་བྱད་མ་དགྲ་བགེགས་རྣམས༔
བཀའ་ཡི་གཏོར་མ་འདི་དང་མཉམ་པོར་བཞེས༔ དམ་བཅའ་དུས་ལ་མ་གཡེལ་ཕྲིན་ལས་མཛོད༔ ཨོྃ་མ་ཧཱ་ཀཱ་ལ་ཀརྨ་ཧེ་རུ་ཀ་ཁཱ་ཁ་མུ་ཁ་ཡ་ཧཱུྃ་ཕཊ྄ཿ ཨོྃ་ཀཱ་ལི་ཙཎྜི་མ་མ་ཏྲི་མུ་ཁ་ཡ་བཾ་ཧཱུྃ་བྷྱོཿ ཨོྃ་དུ་མ་པྲ་མ་རཀྴ་ཙ་དུ་ཡཀྴ་ཏྲག་རཀྨོ་མུ་ཁ་ལི་བྷྱོ་བྷྱོཿ བྱད་མ་ནྲྀ་ཏྲི་ཧ་ལ་ཧམ་ཤང་རྦད་ཀི་ཀང་ཤག་ཤག་དུ་རུ་དུ་རུ་ཧག་ཧུ་ལུ་ཡ་ཕ་རོལ་བྱད་མ་ཐམས་ཅད་ཟློག་ཟློག༔ རྦད་ནན་མཱ་ར་ཡ་བྷྱོ་བྷྱོཿ ཞེས་གཏོར་མ་དགྲ་ཕྱོགས་སུ་འཕང་ངམ་གང་རུང་བགྱིས༔ དཔལ་ཁྲག་འཐུང་བྱ་རོག་སྲོག་གཟན་ནག་པོ་བྱད་མ་རྩད་བརླག་ཞེས་བྱ་བ་ཆོས་སྐྱོང་ཐུན་མོང་མ་ཡིན་པ་ཀུན་ལས་འཕགས་པ་འདི་ཉིད་སྒྲུབ་ཅིང་མཆོད་པའི་གང་ཟག་རྣམས་ལ་ནུས་མཐུ་མེ་ལས་ངར་ཚ་ཞིང་མྱུར་མགྱོགས་གློག་ལས་བང་མགྱོགས་པར་འབྱུང་ཞིང་ལས་ཀྱི་ཧེ་རུ་ཀ་ཆེན་པོའི་དགོངས་པ་དང་ངེས་པར་མཉམ་མོ༔ ས་མ་ཡ༔
ཨེ་མ་ཟབ་པའི་མཐར་ཐུག་ལེགས་ལྡན་རྔམ་ཀློང་ལས༔ མཆོད་བསྐང་བསྒྲིགས་ཆོག་ཡིད་བཞིན་འདོད་འཇོའི་བུམ༔ ཀུན་འབྱུང་ནོར་བུ་རིན་ཆེན་འོད་རབ་གསལ༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ དུས་བདག་ཆེན་པོའི་ཐ་ཚིག་བྱ་ར་སྲུངས༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་གཏེར་བདག་གླིང་པས་ཁྲོམ་གཟིགས་རྔམ་པ་རོང་གི་གནས་མཆོག་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ།། །། ཆོས་སྐྱོང་སྡེ་ལྔའི་བསྐུལ་ནི༔ བསྐུལ་རིང་འདི་ཕྱོགས་ཀྱི་དམག་ཆེན་བྱུང་བའམ༔ དགྲ་ཇག་ཆོམ་པོས་ཀ་ཆ་འཕྲོག་པ་དང་༔ དོན་མེད་ཀྱིས་དགྲ་རྒོལ་སྡང་སེམས་བྱུང་ན་དགྲ་བོ་ལ་རྟགས་མ་ཐོན་བར་ཉིན་རེ་རེར་བསྐུལ༔ དོ་གལ་ཆུང་ན་ཚེས་དགུ་དང་བཅུ་དགུ་ཉེར་དགུ་རྣམས་ལ་བསྐུལ༔ བསྐུལ་བའི་ཚེ་མཆོད་གཏོར་ཤིན་ཏུ་རྒྱས་པར་བྱ༔ བྱེ་བྲག་ཕྲིན་ལས་སོ་སོའི་ཤམ་བུ་སྦྱར་དགོས་བྱུང་ན༔
དགྲ་བོ་འདི་ཞེས་བྱ་བ་ཟེར་ནས་དམིགས་བསལ་བྱ༔ ཧཱུྃ་བྷྱོ་ཛཿ མི་མངོན་ཆོས་དབྱིངས་དག་པའི་ཕོ་བྲང་ནས༔ ཡེ་ཤེས་མགོན་པོའི་ལྷ་ཚོགས་སྐུར་བཞེངས་ཤིག༔ ཆོས་སྐྱོང་སྨུག་མཐིང་ཐུགས་དམ་དུས་ལ་བབ༔ དུར་ཁྲོད་རབ་འབར་ཙཱ་རིའི་ཕོ་བྲང་ནས༔ ཞིང་སྐྱོང་དཔལ་འབར་ལྷ་ཚོགས་སྐུར་བཞེངས་ཤིག༔ ཆོས་སྐྱོང་ནག་པོའི་ཐུགས་དམ་དུས་ལ་བབ༔ ལྷོ་ནུབ་མེ་དཔུང་མུན་རུབ་ཕོ་བྲང་ནས༔ དྲང་སྲོང་གཟའ་མཆོག་ལྷ་ཚོགས་སྐུར་བཞེངས་ཤིག༔
ཆོས་སྐྱོང་ཁྲ་བོའི་ཐུགས་དམ་དུས་ལ་བབ༔ བྱང་ཤར་མ་རུ་རྩེ་ཡི་ཕོ་བྲང་ནས༔ གནོད་སྦྱིན་བཙན་རྒོད་ལྷ་ཚོགས་སྐུར་བཞེངས་ཤིག༔ ཆོས་སྐྱོང་དམར་པོའི་ཐུགས་དམ་དུས་ལ་བབ༔ བྱང་ཕྱོགས་ཤམ་བྷ་ལ་ཡི་ཕོ་བྲང་ནས༔ དཔེ་དཀར་རྒྱལ་པོའི་ལྷ་ཚོགས་སྐུར་བཞེངས་ཤིག༔ ཆོས་སྐྱོང་དཀར་པོའི་ཐུགས་དམ་དུས་ལ་བབ༔ ཕྲིན་ལས་གློག་ལྟར་མྱུར་བའི་ཕོ་བྲང་ནས༔ གཏེར་བདག་གཏེར་སྲུང་ཡོངས་རྫོགས་སྐུར་བཞེངས་ཤིག༔ དམ་ཅན་རྒྱ་མཚོའི་ལྷ་ཚོགས་དུས་ལ་བབ༔
ཁྱེད་རྣམས་མི་མངོན་དབྱིངས་ལས་བཞུགས་པའི་ལྷ༔ གང་ལ་བྱ་བ་ཕྲིན་ལས་མངོན་པར་མཁྱེན༔ བདག་ནི་ཟོབ་མེད་དོན་གྱི་རྣལ་འབྱོར་པ༔ ཐར་པ་སྒྲུབ་ཅིང་འགྲོ་དོན་ཕན་སེམས་ཀྱང་༔ བདུད་དགྲ་འབྱུང་པོའི་བྱད་དུ་མ་སྟེར་བས༔ ཀུན་མཁྱེན་མགོན་པོས་གཟུ་དཔང་རྒྱབ་རྟེན་མཛོད༔ བཀའ་སྡོད་དམ་ཅན་རྒྱ་མཚོའི་དམག་དཔུང་སྐྱེད༔ དེང་འདིར་ཕ་རོལ་དགྲ་བོ་བྱད་མ་འདིས༔ བྱས་པ་མེད་ཀྱང་སྲོག་ལ་རྒོལ་སྙོབ་བྱེད༔ ཆགས་པ་མེད་ཀྱང་བུ་ལོན་དེད་ནས་བྱུང་༔
ཉི་ལྟར་གསལ་ཡང་སྤྲིན་ལྟར་གཡོགས་ནས་བྱུང་༔ ཆར་ལྟར་འབེབས་ཀྱང་རླུང་ལྟར་གཏོར་ནས་བྱུང་༔ དུང་ལྟར་དཀར་ཀྱང་མུན་ལྟར་གནག་ནས་བྱུང་༔ སེང་ལྟར་འགྱིངས་ཀྱང་རླུང་ལྟར་འཚུབ་ནས་བྱུང་༔ མི་ལྟར་བྲོས་ཀྱང་གཤེད་ལྟར་བསྙགས་ནས་བྱུང་༔ ལྷ་ལྟར་བསྟོད་ཀྱང་འདྲེ་ལྟར་སྨད་ནས་བྱུང་༔ ཆོས་ལྟར་བསྒྲུབས་ཀྱང་སྡིག་ལྟར་བསགས་ནས་བྱུང་༔ དེ་ལྟར་དམ་ཅན་རྒྱ་མཚོས་དགོངས་མཛོད་ཅིག༔ རིག་འཛིན་བདག་གི་བྱང་ཆུབ་སྒྲུབ་པ་ལ༔ འཚེ་ཞིང་སྡང་བའི་བྱད་མ་སྡིག་ཅན་འདི༔
ལོ་ཟླ་དུས་ལ་མ་འདའ་མྱུར་དུ་སྒྲོལ༔ ཁྱད་པར་དམག་སྣ་ཇག་སྣ་སྟོན་པ་དང་༔ རྐུ་སྣ་སྟོན་ཅིང་ཁྱད་གསོད་བྱེད་པ་ཡི༔ ཕ་རོལ་བྱད་མ་དམ་ཉམས་སྡིག་ཅན་རྣམས༔ གནམ་ས་གླིང་བཞི་རི་རབ་ཟོམ་ཁང་དང་༔ ཆོས་བོན་སྲུང་མ་རྣམས་ཀྱི་གུར་ཁང་སྐྱབས༔ གཞན་ཡང་སྟེང་འོག་འཁོར་ཡུག་གར་གནས་ཀྱང་༔ དགྲ་བོ་མི་ནོར་མཁར་ཁང་ས་གཞི་རྣམས༔ སྲིད་པ་ལས་ཀྱི་རླུང་གིས་མཁའ་ལ་ཕྱོར༔ མྱུར་མགྱོགས་རྩལ་གྱིས་བར་སྣང་དབྱིངས་སུ་གཡུགས༔
མངོན་སྤྱོད་སྒྱོགས་ཀྱིས་ས་གཞིའི་མཐིལ་དུ་རྡོབས༔ ཕྱེ་མར་བཤིག་ནས་མིང་ཡང་མེད་པར་གྱིས༔ དབྱར་སོས་གངས་རི་རྩེ་ནས་ཞིག་པ་བཞིན༔ དགྲ་བོ་ཕོ་རྒྱུད་ཐམས་ཅད་རྩད་ནས་ཆོད༔ སྟོན་སེར་ལྷག་པས་མེ་ཏོག་ཁྱེར་བ་བཞིན༔ དགྲ་བོ་མོ་རྒྱུད་ཐམས་ཅད་མངལ་ནས་སྐོམས༔ བྲག་རི་གནམ་ལྕགས་ཐོག་གིས་བཤིག་པ་བཞིན༔ དགྲ་བོའི་རྟེན་མཁར་ཐམས་ཅད་རྨང་ནས་བསྒྱིལ༔ མེ་རྒོད་འཚུབ་མས་རྩྭ་ཤིང་བསྲེགས་པ་བཞིན༔ དགྲ་བོའི་སྒོ་ནོར་ཐམས་ཅད་ཕྱགས་མས་ཐོབ༔
སྤང་སྒང་ལྕགས་དབྱུག་ངར་མས་བརྡུངས་པ་བཞིན༔ དགྲ་བོའི་ཡུལ་ཞིང་ཐམས་ཅད་སེར་བས་ཁོངས༔ དབལ་གྱི་སྤུ་གྲིས་ཏཱ་ལ་བཅད་པ་བཞིན༔ དགྲ་བོའི་མི་རབས་བདུན་རྒྱུད་རྩད་ནས་ཆོད༔ ཐལ་མེའི་དོང་དུ་ཆུ་ནག་བླུགས་པ་བཞིན༔ དགྲ་བོའི་ཡུལ་ཞིང་ཐམས་ཅད་ཕྱེ་མར་དཀྲུགས༔ བྱ་རོག་འུག་པ་འཐབ་པའི་སྣང་བ་བཞིན༔ དགྲ་བོའི་ཕ་སྡེ་ནང་ཚན་འཁྲུག་པར་གྱིས༔ སྟག་གཡག་རྩལ་ཁ་འགྱེད་པའི་འཕྲོ་མཐའ་བཞིན༔ དགྲ་བོའི་དཔུང་ཚན་གཉིས་མེད་ཕུང་བར་གྱིས༔
དུས་ལ་བབ་བོ་མཐུ་ལྡན་སྲུང་མ་རྣམས༔ མགོན་པོའི་དམག་ཚོགས་གཡབ་དར་དགྲ་ལ་ཕྱོར༔ ཞིང་སྐྱོང་དམག་ཚོགས་རུ་མཚོན་དགྲ་ལ་ཕྱོར༔ གཟའ་ཡི་དམག་ཚོགས་ཐོག་མདའ་དགྲ་ལ་ཕོབ༔ བཙན་གྱི་དམག་ཚོགས་ཞགས་པ་དགྲ་ལ་ཐོབ༔ རྒྱལ་པོའི་དམག་ཚོགས་སྨྱོ་འབོག་དགྲ་ལ་ཐོངས༔ ཕོ་ཉ་འབུམ་གྱི་དམག་ཚོགས་དགྲ་ལ་བྷྱོཿ ཛཿ དམ་ཅན་རྒྱ་མཚོའི་ཤར་གྱི་ལས་བྱེད་པ༔ དྲི་ཟའི་རྒྱལ་པོ་རུ་ལུ་རྟ་མགོ་ཅན༔
དྲི་ཟའི་དམག་ཚོགས་སྡང་བའི་དགྲ་ལ་དྲོངས༔ ཤར་གྱི་དགྲ་བགེགས་ཐམས་ཅད་ཆམ་ལ་ཕོབ༔ མེ་ལྷའི་རྒྱལ་པོ་དྲང་སྲོང་ར་མགོ་ཅན༔ མེ་ལྷའི་དམག་ཚོགས་སྡང་བའི་དགྲ་ལ་དྲོངས༔ ཤར་ལྷོའི་དགྲ་བགེགས་ཐམས་ཅད་ཆམ་ལ་ཕོབ༔ གཤིན་རྗེའི་རྒྱལ་པོའི་ཁྲམ་བདག་གླང་མགོ་ཅན༔ གཤིན་རྗེའི་དམག་ཚོགས་སྡང་བའི་དགྲ་ལ་དྲོངས༔ ལྷོ་ཡི་དགྲ་བགེགས་ཐམས་ཅད་ཆམ་ལ་ཕོབ༔ སྲིན་པོའི་རྒྱལ་པོ་མགྲིན་བཅུ་མི་རྒོད་གདོང་༔ སྲིན་པོའི་དམག་ཚོགས་སྡང་བའི་དགྲ་ལ་དྲོངས༔
ལྷོ་ནུབ་དགྲ་བགེགས་ཐམས་ཅད་ཆམ་ལ་ཕོབ༔ ཀླུ་ཡི་རྒྱལ་པོ་ཞེ་སྡང་སྦྲུལ་མགོ་ཅན༔ ཀླུ་ཡི་དམག་ཚོགས་སྡང་བའི་དགྲ་ལ་དྲོངས༔ ནུབ་ཕྱོགས་དགྲ་བགེགས་ཐམས་ཅད་ཆམ་ལ་ཕོབ༔ རླུང་ལྷའི་རྒྱལ་པོ་གཡེར་ཤིང་ཤྭ་མགོ་ཅན༔ རླུང་ལྷའི་དམག་ཚོགས་སྡང་བའི་དགྲ་ལ་དྲོངས༔ ནུབ་བྱང་དགྲ་བགེགས་ཐམས་ཅད་ཆམ་ལ་ཕོབ༔ གནོད་སྦྱིན་རྒྱལ་པོ་གཏི་མུག་ལུག་མགོ་ཅན༔ གནོད་སྦྱིན་དམག་ཚོགས་སྡང་བའི་དགྲ་ལ་དྲོངས༔ བྱང་ཕྱོགས་དགྲ་བགེགས་ཐམས་ཅད་ཆམ་ལ་ཕོབ༔
དབང་ལྡན་རྒྱལ་པོ་གླང་པོ་ཆེ་ཡི་མགོ༔ དབང་ལྡན་དམག་ཚོགས་སྡང་བའི་དགྲ་ལ་དྲོངས༔ བྱང་ཤར་དགྲ་བགེགས་ཐམས་ཅད་ཆམ་ལ་ཕོབ༔ གཞོན་ནུ་ཚངས་པ་བྱ་ཁྱུང་གདོང་པ་ཅན༔ ལྷ་ཡི་དམག་ཚོགས་སྡང་བའི་དགྲ་ལ་དྲོངས༔ སྟེང་ཕྱོགས་དགྲ་བོ་ཐམས་ཅད་ཆམ་ལ་ཕོབ༔ ས་བདག་རྒྱལ་པོ་རུས་སྦལ་གདོང་པ་ཅན༔ ས་བདག་དམག་ཚོགས་སྡང་བའི་དགྲ་ལ་དྲོངས༔ འོག་ཕྱོགས་དགྲ་བགེགས་ཐམས་ཅད་ཆམ་ལ་ཕོབ༔ ཤར་གྱི་དམག་དཔོན་ཆེན་པོ་ཡུལ་འཁོར་སྲུང་༔
ལུས་འཕགས་གླིང་གི་དམག་ཚོགས་དགྲ་ལ་དྲོངས༔ ལྷོ་ཡི་དམག་དཔོན་རྒྱལ་པོ་འཕགས་སྐྱེས་པོ༔ འཛམ་བུ་གླིང་གི་དམག་ཚོགས་དགྲ་ལ་དྲོངས༔ ནུབ་ཕྱོགས་དམག་དཔོན་རྒྱལ་པོ་སྤྱན་མི་བཟང་༔ བ་ལང་སྤྱོད་ཀྱི་དམག་ཚོགས་དགྲ་ལ་དྲོངས༔ བྱང་ཕྱོགས་དམག་དཔོན་རྒྱལ་པོ་རྣམ་ཐོས་སྲས༔ སྒྲ་མི་སྙན་གྱི་དམག་ཚོགས་དགྲ་ལ་དྲོངས༔ དམག་དཔུང་བསྐྱེད་ལ་རུ་མཚོན་དགྲ་ལ་ཕྱོར༔ མགོན་པོའི་དམག་ཚོགས་དར་ནག་པུ་རུ་རུ༔ ཞིང་སྐྱོང་དམག་ཚོགས་གཏོར་ཟོར་ཝ་ལ་ལ༔
གཟའ་ཡི་དམག་ཚོགས་ཐོག་མདའ་ཤ་ར་ར༔ ཆོས་སྐྱོང་དམག་ཚོགས་རུ་མཚོན་ལྷབས་སེ་ལྷབ༔ ཤེལ་གིང་དམག་ཚོགས་མཚོན་ཆ་ཚུབས་སེ་ཚུབ༔ ལྷ་ཡི་དམག་ཚོགས་བསྭོ་སྒྲ་དི་རི་རི༔ བཙན་གྱི་དམག་ཚོགས་ཤོ་ཁ་ཐ་ར་ར༔ གཤིན་རྗེའི་དམག་ཚོགས་ཁྲམ་ཁ་ཡུགས་སེ་ཡུག༔ རྒྱལ་འགོང་དམག་ཚོགས་སྨྱོ་འབོག་ཆི་ལི་ལི༔ མ་མོའི་དམག་ཚོགས་ནད་རླངས་ཕྱུ་རུ་རུ༔ དམུ་གཉན་དམག་ཚོགས་རྩིས་ཁ་ཡ་ལ་ལ༔ བདུད་ཀྱི་དམག་ཚོགས་ཞགས་པ་ཁྱུགས་སེ་ཁྱུག༔
ཀླུ་བདུད་དམག་ཚོགས་མཛེ་ནད་ཐིབས་སེ་ཐིབ༔ དགྲ་ལྷའི་དམག་ཚོགས་རྟ་རྒྱུག་སྤྲིངས་སེ་སྤྲིང་༔ གཞི་བདག་དམག་ཚོགས་གོ་ཆ་རོངས་སེ་རོང་༔ ཕོ་ཉའི་དམག་ཚོགས་ལས་བྱེད་ཉི་ལི་ལི༔ བཤན་པའི་དམག་ཚོགས་གྲི་བརྡར་ཡུགས་སེ་ཡུག༔ སྲོག་གཅོད་དམག་ཚོགས་ཤན་པ་རུབས་སེ་རུབ༔ ཤ་ཟའི་དམག་ཚོགས་མཆེ་བ་ཀྲིགས་སེ་ཀྲིག༔ ཁྲག་འཐུང་དམག་ཚོགས་རྐན་སྒྲ་ཐགས་སེ་ཐག༔ སྤྲུལ་པ་ཡང་སྤྲུལ་ཉི་ཟེར་རྡུལ་ལྟར་འཚུབ༔ དམ་ཅན་རྒྱ་མཚོའི་དམག་ཚོགས་འཁོར་བཅས་ཀྱིས༔
ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་ཉམས་དགྲ་བགེགས་བསྒྲལ་བའི་ཕྲིན་ལས་མཛོད༔ ཛཿ གཞན་ཡང་བཟློག་ཅིང་དགྲ་ལ་བསྒྱུར་བ་ནི༔ ཡི་དམ་ལྷ་ཡིས་བཀའ་ཆད་དགྲ་ལ་ཟློག༔ མ་སྲིང་མཁའ་འགྲོས་སུན་མ་དགྲ་ལ་ཟློག༔ ནོར་ལྷའི་དངོས་གྲུབ་ཆད་པ་དགྲ་ལ་ཟློག༔ དམ་ཅན་ལས་ཀྱི་ཕོ་ཉ་དགྲ་ལ་ཟློག༔ ཕོ་རྒྱུད་ཁྲོ་བོའི་དྲག་སྔགས་དགྲ་ལ་ཟློག༔ མོ་རྒྱུད་མ་མོའི་ཐུན་སྔགས་དགྲ་ལ་ཟློག༔
གཤིན་རྗེ་དྲེགས་པའི་འཁོར་ལོ་དགྲ་ལ་ཟློག༔ ཞང་ཞུང་ཛོ་ཟོར་འཕེན་པ་དགྲ་ལ་ཟློག༔ འབྱུང་པོས་ཐོད་ཟོར་འཕེན་པ་དགྲ་ལ་ཟློག༔ དྲང་སྲོང་གཟའ་ཡི་དུག་མདའ་དགྲ་ལ་ཟློག༔ བདུད་ཀྱིས་ཁྲམ་ཁ་འདེབས་པ་དགྲ་ལ་ཟློག༔ བཙན་གྱིས་གཟེར་ནད་གཏོང་བ་དགྲ་ལ་ཟློག༔ ཀླུ་ཡིས་གཏད་དུ་བཅུག་པ་དགྲ་ལ་ཟློག༔ ས་བདག་ཞ་གྲུམ་གཏོང་བ་དགྲ་ལ་ཟློག༔ མ་མོས་རིམས་ནད་གཏོང་བ་དགྲ་ལ་ཟློག༔ གཉན་གྱི་ལྷོག་ཡམས་དམར་ནད་དགྲ་ལ་ཟློག༔
གནོད་སྦྱིན་ཟ་ཁ་སྟོན་པ་དགྲ་ལ་ཟློག༔ རྒྱལ་འགོང་སྨྱོ་འབོག་འཁྲུགས་པ་དགྲ་ལ་ཟློག༔ དམུ་ཡིས་གནམ་རྡོ་འཕེན་པ་དགྲ་ལ་ཟློག༔ བནྡེས་སྔགས་ཟོར་འཕེན་པ་དགྲ་ལ་ཟློག༔ བོན་པོས་གཏོར་ཟོར་འཕེན་པ་དགྲ་ལ་ཟློག༔ སྔགས་པས་ཀོང་ཟོར་འཕེན་པ་དགྲ་ལ་ཟློག༔ སྐྱེ་བོས་མདའ་ཟོར་འཕེན་པ་དགྲ་ལ་ཟློག༔ བུད་མེད་དམོད་ཟོར་འཕེན་པ་དགྲ་ལ་ཟློག༔ གནམ་ནས་དལ་ཁ་འབེབས་པ་དགྲ་ལ་ཟློག༔ ས་ནས་དུག་མདའ་ལངས་པ་དགྲ་ལ་ཟློག༔
ཕྱོགས་ནས་དམག་ཆེན་གཡོས་པ་དགྲ་ལ་ཟློག༔ ཇག་པས་རྟ་ཁ་བསིགས་པ་དགྲ་ལ་ཟློག༔ རྐུན་མས་ཤ་ཆིངས་ཁུར་བ་དགྲ་ལ་ཟློག༔ སྐག་དང་སྤར་ཁ་བདུན་ཟུར་དགྲ་ལ་ཟློག༔ སྨེ་བ་དབང་ཐང་ཉམས་པ་དགྲ་ལ་ཟློག༔ རླུང་རྟའི་རྒྱ་མ་ཆག་པ་དགྲ་ལ་ཟློག༔ ཕུང་སྲི་གྲི་སྲི་ལངས་པ་དགྲ་ལ་ཟློག༔ རྒྱལ་པོའི་བཀའ་ཡིས་ཆད་པ་དགྲ་ལ་ཟློག༔ ལོ་ཉེས་སད་སེར་ཐམས་ཅད་དགྲ་ལ་ཟློག༔ གོད་ཁ་གྱོད་བྱུར་ཐམས་ཅད་དགྲ་ལ་ཟློག༔
མི་ཁ་བྲམ་མཆུ་ཐམས་ཅད་དགྲ་ལ་ཟློག༔ དུར་སྒོ་གཤེད་སྒོ་བྱེ་བ་དགྲ་ལ་ཟློག༔ ན་སྲི་འཆི་སྲི་ཐམས་ཅད་དགྲ་ལ་ཟློག༔ ནད་རིགས་བཞི་བརྒྱ་རྩ་བཞི་དགྲ་ལ་ཟློག༔ གདོན་རིགས་སུམ་བརྒྱ་དྲུག་ཅུ་དགྲ་ལ་ཟློག༔ བགེགས་རིག་སྟོང་ཕྲག་བརྒྱད་ཅུ་དགྲ་ལ་ཟློག༔ ཡེ་འདྲོག་སུམ་བརྒྱ་དྲུག་ཅུ་དགྲ་ལ་ཟློག༔ གློ་བུར་བརྒྱད་ཅུ་རྩ་གཅིག་དགྲ་ལ་ཟློག༔ དུས་མིན་འཆི་བ་རྣམ་བརྒྱད་དགྲ་ལ་ཟློག༔ བྱིས་པའི་གདོན་ཆེན་བཅོ་བརྒྱད་དགྲ་ལ་ཟློག༔
མི་མཐུན་རྐྱེན་ངན་བར་ཆད་བདུད་ཀྱི་ཚོགས༔ བཟློག་གོ་དྲག་པོའི་ཟོར་ཆེན་འདི་ཡིས་ཟློག༔ བསྒྱུར་རོ་དམ་ཉམས་དགྲ་བོའི་སྟེང་དུ་སྒྱུར༔ བྷྱོཿ ལྷ་ཡི་བུ་མོ་དུང་གི་མཆེ་བ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ ཀླུ་ཡི་བུ་མོ་དུག་གི་ཁ་ཕྲུ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ བདུད་ཀྱི་བུ་མོ་ནད་ཀྱི་རྐྱལ་པ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔
བཙན་གྱི་བུ་མོ་ཁྲག་གི་རལ་པ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ སྲིན་པོའི་བུ་མོ་ཟངས་ཀྱི་གདོང་པ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ མྱུར་མགྱོགས་ཆེན་མོ་གདུག་པའི་བུ་མོ་ལྔ༔ དེ་རིང་དམ་ཉམས་དགྲ་ལ་ཟ་ཁ་སྟོན༔ དགྲ་བགེགས་ཐམས་ཅད་རྩད་གཅོད་ཕྲིན་ལས་མཛོད༔ ཨོྃ་ཀ་ལ་ཀ་ལ་དུང་དུང་ཨེ་ཐུན་བྷྱོ་བྷྱོ་དགྲ་བགེགས་བྱད་མ་ཟློག་ཟློག༔ ཀ་ལི་ར་ཏྲི་ཤནྟ་པ་ར་ནན་བྲིང་བྲིང་བྷྱོ་བྷྱོཿ དགྲ་བོ་བྱད་མ་ཟློག་ཟློག༔
མ་ཧཱ་ཀཱ་ལ་སིངྷ་མུ་ཁ་སི་ན་ར་མ་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ ཀི་ཀིང་ཧྲི་ཤག་རུ་རཾ་ནྲྀ་ཏྲི་མྱོག་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ ཤུ་ལ་ཨེ་ཧཾ་མ་རུ་རྩེ་ཙ་ཏྲི་ཡ་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ གིང་ཀ་ར་ཡཀྴ་དྷེ་ཝ་རཀྴ་པྲ་མ་ཤ་ལ་ཏྲི་ཏྲི་ཛྭ་ལ་ཡ་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ དྷེ་ཝ་མ་ཏྲི་ནཱ་ག་མ་ཏྲི་དུ་པྲ་མ་མ་ཏྲི་ཤུ་ལ་ཡ་མ་ཏྲི་རཀྴ་མ་ཏྲི་སརྦ་རཀྵ་ཀ་ཎ་ཥ་ས་མ་ཡ་བྷྱོ་བྷྱོཿ དགྲ་བོ་བྱད་མ་མཱ་ར་ཡ་ཟློག་ཟློག༔
ཨ་ཡ་མ་དུ་རུ་ཙ་ཤ་གྷནྡྷ་རེ་ཨ་སུ་རེ་ཀིན་ན་རེ་གྷ་རུ་ཏྲ༔ མ་ཧོ་རཱ་ག་དུ་ཁ་བིཥྞི་ཥ་བྷྱོ་བྷྱོཿ དགྲ་བོ་བྱད་མ་ཐམས་ཅད་ཟློག་ཟློག༔ མཱ་ར་ཡ་ནན༔ ཧཱུྃ་ལཾ་ལཾ་སཏྭཾ་བྷ་ཡ་ནན༔ ཞེས་གཏོར་མ་དགྲ་ཕྱོགས་སུ་འཕང་ངམ་ཕུལ་བ་གལ་ཆེ་ན་ཟོར་ཐབ་ཏུ་འཕང་༔ འདི་བསྐུལ་ཟོར་བཟློག་པ་ཞེས་སྟེ༔ ཐོག་མར་གཏོར་མ་ལྷ་ཡི་ངོ་བོ༔ བར་དུ་གཏོར་མ་དགྲ་བགེགས་ཀྱི་ངོ་བོ༔ ཐ་མ་གཏོར་མ་ཤ་ཁྲག་གི་ངོ་བོ༔
སླད་མར་གཏོར་མ་མཚོན་ཆའི་ངོ་བོ༔ རྗེས་ནས་གཏོར་མ་ཏིང་ངེ་འཛིན་གྱི་ངོ་བོ་དང་བཅས་ལུགས་ལྔ་ལས༔ ཐོག་མར་འབག་བསང་སྐབས་གཏོར་མ་དེ་ལྷ་དང་༔ བར་དུ་དགྲ་བགེགས་བཀུག་ཅིང་བསྟིམ༔ ཐིམ་པའི་ངོ་བོ་དེ་རང་བཞིན་གྱི་མཚོན་ཆས་གཏུབས་ནས་ཤ་ཁྲག་གི་ངོ་བོར་བསམ༔ དེ་དག་ཆོས་སྐྱོང་རྣམས་ཀྱིས་བཞེས་པའི་ལྷག་མ་ཕྲན་ཙམ་ལུས་པ་དེ་ཆོས་སྐྱོང་རྣམས་ཀྱི་ཁ་ཕྲུ་ཡིས་བྱིན་བརླབས་པས་མཚོན་ཆ་སྣ་ཚོགས་སྒྱོགས་ཆེན་ལྟ་བས་མི་བཟོད་པའི་རང་བཞིན་དུ་བསམ༔ བསྐུལ་ཞིང་འཕང་པའི་ཚེ་དགྲ་བགེགས་རྣམས་ལ་ཕོག་པས་བྱད་མ་རྩད་ནས་བརླགས་ཏེ་མིང་ཡང་མེད་པར་བསམ༔ དགྲ་བོའི་ཚེ་བསོད་དབང་ཐང་རང་ལ་བསྡུ༔ རྗེས་ཤེས་མཚོན་ཆ་དང་དགྲ་བོ་མི་དམིགས་པའི་ངང་ལ་མཉམ་པར་བཞག༔ དེ་ཡང་དམག་བསྐུལ་ཟོར་གཉིས་སོ་སོར་བྱ་ན༔
ཟུར་དུ་གཏོར་ཟློག་བསྡུས་པའི་བཟློག་ཆུང་ཞིག་བཟོས༔ རྦད་ན་ཟོར་བཟློག་སྐབས་གདན་ཆོས་འབྱུང་གི་སྟེང་དུ་དཔལ་གཏོར་གྲི་རིས་ཅན་བཞག་ཀྱང་རུང་༔ གཏོར་འབུལ་ཐམས་ཅད་གཞུང་བཞིན་བྱས༔ ཟོར་རྣམས་རྩང་དང་ཚེ་ཉུངས་ཀུན་ཀྱང་འཛུགས་དམོད་པའི་ལས་རང་གཞུང་ལྟར་གཅེས༔ ཁྱད་པར་ཆོས་སྐྱོང་དྲག་པོ་སྡེ་ལྔའི་བསྐང་གསོལ་འདི་ཤིན་ཏུ་བཀའ་གཉན་པས་རྩལ་གྲགས་ཆེ་བ་གལ་ཐོད་ཐོད་ཏུ་མི་བཏང་༔ བསྐང་གཏོར་དང་གཏོར་ཟོར་མི་ལ་མི་སྦྱིན༔ བྱེ་བྲག་ཏུ་དམ་ཉམས་རྣམས་ཀྱི་དོན་དུ་ཆོས་སྐྱོང་མི་བཏང་༔ རིགས་ཀྱི་བརྒྱུད་པ་འཛིན་པ་དང་༔ གཙུག་ལག་ཁང་ཆོས་རྗེ་རྣམས་ཀྱི་སྒར་གཞིས་མ་གཏོགས་གང་ཡང་བཏང་བར་མི་བྱ༔ དཔེ་དང་གདམས་པ་མི་སྦྱིན་གལ་སྲིད་བསྐང་གསོལ་གཞུང་རྣམས་གཞན་དོན་དུ་བྱ་རུང་ལས་ཀྱི་བསྐུལ་པ་མི་བཏང་༔
ཁཱ་ཧིའི་མཚམས་ནས་བཞེངས་བསྐུལ་སྤྱི་འགྲོས་དང་༔ དེ་ནས་ལས་མཐའི་བཟློག་བྱང་ཙམ་བྱ༔ དེ་བས་མང་བ་གཞན་དུ་མི་བྱ༔ རིག་འཛིན་རྡོ་རྗེ་སློབ་དཔོན་བཀའ་མེད་པར་དཔེ་དང་གདམས་པ་མི་སྦྱྀན༔ ཅི་ཞེ་ན་སློབ་མ་སྣོད་དང་ལྡན་མི་ལྡན་པས་བསྐུལ་དུ་མི་ཐུབ༔ དཔལ་ཡེ་ཤེས་ཀྱི་མགོན་པོ་ཆེན་པོ་འདི་བཞེངས་དཀའ༔ ལེགས་ལྡན་ཞིང་སྐྱོང་འབར་བ་འདི་བཀའ་གཉན༔ དྲང་སྲོང་གཟའ་བདུད་ནག་པོ་འདི་མཐོང་བས་དུག་ཆེ༔ བཙན་རྒོད་གནོད་སྦྱིན་འབར་བ་འདི་སྟོབས་དང་དྲག་རྩལ་ཆེ༔ གནོད་སྦྱིན་རྒྱལ་པོ་དཔེ་དཀར་གདེང་ཆེ་ལ་ཞེ་ནག༔
དེ་བས་ན་བསྐྱེད་རྫོགས་ཀྱི་གདེང་མེད་པ་རྣམས་ཀྱིས་སྤྱོད་དུ་མི་ཐུབ་པའི་རྒྱུ་དེ་ལྟར་སྣང་ངོ་༔ དངོས་བློའི་དད་པ་དམ་ཚིག་འདུན་པ་གཙང་བ་རྣམས་ལ་བྲན་བཞིན་དུ་མཆིས་པར་འགྱུར་རོ༔ ས་མ་ཡ༔ ཨེ་མཿ མངོན་སྤྱོད་ཕུལ་བྱུང་ཤེས་རབ་སྤུ་གྲིའི་མཚོན༔ དགྲ་བགེགས་སྡིག་ཅན་རྣམས་ལ་ཕྱུང་ཞིང་བརྡེག༔ ལས་ཀྱི་རླུང་དང་གནམ་ལྕགས་འཁྱུག་པའི་ཐོག༔ གང་ལ་བཏབ་ཀྱང་འགོག་མེད་རྩལ་པོ་ཆེ༔ གང་གིས་མི་བཟློག་ལས་ཀྱི་སྒྱོགས་པོ་ཆེ༔ མ་འོངས་ཡང་མཐའ་དུས་ཀྱི་མཐའ་གྱུར་ཚེ༔
བསྟན་དགྲ་སྒོས་དགྲ་བསྒྲལ་བའི་མཚོན་ཆར་ཤོག༔ དཔལ་གྱི་མཆིམས་ཕུར་མི་ནུབ་ཨ་ཐཾ་རྒྱ༔ བཀའ་ཡི་ཆོས་འདི་དམ་ཅན་སྡེ་ལྔས་སྐྱོངས༔ དམ་མེད་བདུད་ཀྱི་ལག་ཏུ་མ་ཤོར་གཏད༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ མི་ནུབ་རྒྱ༔ སྔགས་འཆང་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཕོ་ཁྱི་ལོར་བོད་ཡུལ་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང་མེ་ཕོ་རྟ་ཡི་ལོ་ལ་སྦས་ཡུལ་བདུད་འདུལ་གསང་སྔགས་གླིང་དུ་ཟངས་ཤོག་དམར་པོ་ནས་ཞལ་བཤུས་སོ། དགེ་ལེགས་འཕེལ།། །། ལས་བསྐུལ་བཀའ་རྒྱ་མ་ནི་གཞན་དུ་ཤེས་པར་བྱའོ། ༈ ལྷ་མོ་དྲག་མོའི་བསྐུལ་ནི། ཧཱུྃ་བྷྱོཿ གཏུམ་དྲག་ཚལ་དང་ཚང་ཚིང་འཁྲིགས༔ གསང་ཆེན་ཧེ་ཡི་དུར་ཁྲོད་ནས༔ དབྱིངས་ཕྱུག་ལྷ་མོ་སྐུར་བཞེངས་ཤིག༔
རིགས་བཞི་མ་མོ་སྐུར་བཞེངས་ཤིག༔ ཤན་པ་མ་གསུམ་སྐུར་བཞེངས་ཤིག༔ བཞེངས་ཤིག་བཅོལ་བའི་ཕྲིན་ལས་མཛོད༔ དམ་ཚིག་ཆེན་པོའི་དུས་ལ་བབ༔ རང་བཞིན་མི་དམིགས་ཆོས་དབྱིངས་ཀྱང་༔ ཐབས་ཀྱི་ཆོ་འཕྲུལ་སྐུར་སྟོན་མ༔ མཁའ་ལ་དབང་སྒྱུར་དཔལ་འབར་མ༔ དཀར་མོ་སྣང་སྲིད་དབང་མོ་ཆེ༔ ཁྲོས་མ་དཀར་མོ་སྲིད་པའི་རྒྱལ༔ སྤྲུལ་པ་དམར་མོ་ཁྲག་མིག་མ༔
ནག་མོ་ཁྲོས་མ་བདུད་ཀྱི་ལྕམ༔ སྲིན་མོ་གློག་གི་ཕྲེང་བ་ཅན༔ ཡཀྴའི་བུ་མོ་རེ་མ་ཏི༔ གདོལ་པའི་བུ་མོ་དུང་སྐྱོང་མ༔ གཤིན་རྗེའི་བུ་མོ་ཡ་མ་ནག༔ སྔགས་བདག་རལ་གཅིག་ཁ་མོ་ཆེ༔ ཨུ་མ་དྷེ་ཝ་ལྷ་མིན་མོ༔ སྡེ་བརྒྱད་ཡོངས་ཀྱི་གཙོ་མོ་སྟེ༔ མངོན་སྤྱོད་ལས་ལ་ཆས་པའི་ཚེ༔ ཕྱག་གཡས་ཟངས་ཀྱི་གྲི་གུག་གདེང་༔
དགྲ་བགེགས་གཟུགས་ཕུང་མགོ་ལུས་ཕྲལ༔ གཡོན་པས་ཀླད་ཁྲག་ཞལ་དུ་གསོལ༔ དམ་སྲི་སྙིང་ནས་བཀུམས་པར་བྱེད༔ མཁའ་ལ་མྱུར་མགྱོགས་ལམ་ལམ་འགྲོ༔ ཅང་ཤེས་རླུང་གི་ཤུགས་ཅན་ཞོན༔ སྟོང་གསུམ་དམིགས་པས་ཡུད་ཀྱིས་བསྐོར༔ ལྷ་དང་ལྷ་མིན་གཙོ་མོ་མཛད༔ རེས་འགའ་སྲིན་མོའི་ཆ་ལུགས་འཆང་༔ བོང་བུ་གྭ་དམར་ཞོན་པ་ཡིས༔ རླུང་ནག་འཚུབ་མའི་སྣ་ཡང་འདྲེན༔
དགྲ་ལ་ཁྲག་ནད་དམར་ཡམས་འབེབས༔ སྟོང་གསུམ་ནད་ཀྱི་བསྐལ་པ་བསྙིལ༔ སྲིད་པ་འདི་ཡི་སྲོག་གི་བདག༔ རྔམ་ཞིང་བྱད་མར་རྦད་པའི་ཚེ༔ ཁ་ནས་ལྕེ་སྤྱང་སྤྲུལ་པ་འགྱེད༔ པུ་ཏྲ་སྔོན་མོ་སྤྱང་ཀིའི་གདོང་༔ པུ་ཏྲ་ནག་མོ་ཁྱི་ཡི་གདོང་༔ པུ་ཏྲ་དམར་མོ་སྟག་གི་གདོང་༔ པུ་ཏྲ་སེར་མོ་གཟིག་གི་གདོང་༔ པུ་ཏྲ་ལས་བྱེད་དྲེད་མོང་གདོང་༔
པུ་ཏྲ་མཐར་བྱེད་དོམ་གྱི་གདོང་༔ པུ་ཏྲ་ཉི་ཤུ་རྩ་བརྒྱད་ཀྱི༔ གཙོ་མོར་གནས་ཚེ་གཡག་གི་གདོང་༔ གནས་ཡུལ་དབང་ཕྱུག་ཉི་ཤུ་བརྒྱད༔ ཉིད་ཀྱི་སྤྲུལ་པ་མ་མོ་བཞི༔ དཀར་མོ་ཉི་ཟླའི་ཕྲེང་བ་ཅན༔ སེར་མོ་སྲིད་གསུམ་རྨང་ནས་བསྙིལ༔ དམར་མོ་རྒྱ་མཚོ་ཆོལ་བུར་གཏོར༔ ལྗང་མོ་དུག་གི་ཁ་རླངས་གཡོ༔ ལས་བྱེད་མ་མོ་ཤན་པ་མོ༔
དམར་མོས་ཁྲག་གི་རལ་པ་བསིགས༔ ནག་མོས་ནད་རྐྱལ་དགྲ་ལ་འཕྱོ༔ སྔོན་མོས་སྤུ་གྲིས་དམ་སྲི་བཀུམས༔ ཕྱག་གཉན་ཤན་པ་འབུམ་འབུམ་འཕྱོ༔ ལྷ་མོ་དུས་མཚན་དམག་གི་རྒྱལ༔ དགྲ་ལྷ་མ་ཁྱོད་དབྱིངས་ནས་བཞེངས༔ འདིར་གཤེགས་ཤ་ཁྲག་གཏོར་མ་ལོངས༔ རཀྟ་དམར་གྱི་མཆོད་པ་འབུལ༔ བདུད་རྩི་གསེར་སྐྱེམས་མཆོད་པ་འབུལ༔ དགྲ་བགེགས་སྡིག་ཅན་བསྒྲལ་བ་ཡི༔
ཙིཏྟ་སྙིང་དང་དབང་པོ་ལྔ༔ གཟུགས་ཕུང་བསྒྲལ་བའི་མཆོད་པ་འབུལ༔ ཁྱད་པར་དམ་སྲི་འབྱུང་པོ་དང་༔ ལོག་ལྟ་དམ་ཉམས་བདུད་ཀྱི་རིགས༔ ལྷ་མོ་ཁྱེད་ལ་གཏད་པའི་ཡུལ༔ ནག་མོ་ཁྱེད་ཀྱི་ཁོང་པ་ནས༔ དུག་གི་རླངས་པ་ཕྱུར་དུ་ཕོབ༔ ནད་ཀྱི་ས་མཁར་དགྲ་ལ་ཆོས༔ མཚོན་གྱི་གྲུ་གུ་དགྲ་ལ་འཕྱོ༔ ལྷ་ཡི་བྱང་བུ་དཀར་པོ་ལ༔
དགྲ་བོའི་བླ་རྟགས་མྱུར་དུ་ཕོབ༔ བདུད་ཀྱི་བྱང་བུ་ནག་པོ་ལ༔ དགྲ་བོའི་མི་ནོར་མྱུར་དུ་ཕོབ༔ བཙན་གྱི་བྱང་བུ་དམར་པོ་ལ༔ དགྲ་བོའི་རྟེན་ཡུལ་མྱུར་དུ་ཕོབ༔ གཤིན་རྗེའི་ཁྲམ་ལྡན་ནག་པོ་ལ༔ དགྲ་བོའི་ཕ་སྡེ་མྱུར་དུ་ཕོབ༔ བསྟན་པའི་རུ་ཏྲ་སྡིག་ཅན་འདི༔ སྲིད་རྩེ་མནར་མེད་རི་རབ་ཟོམ༔ ཉི་ཟླའི་ཁོང་དང་བན་བོན་གུར༔
གླིང་བཞི་གླིང་ཕྲན་གར་གནས་ཀྱང་༔ མ་མོ་ཁྱོད་ཀྱིས་སྒྲོལ་བར་གྱིས༔ ཁྱད་པར་དམ་ཉམས་དགྲ་བོ་འདིའི༔ མི་རབས་བདུན་རྒྱུད་རྩད་ནས་ཆོད༔ དམ་སྲི་དམ་ཉམས་བདུད་ཀྱི་རིགས༔ བཀའ་ལ་འཁུ་ཞིང་དམ་གཡེལ་བའི༔ སྡིག་ཅན་དགྲ་བོ་ཤོར་ར་རེ༔ རྦད་པའི་མངོན་སྤྱོད་དུས་ལ་བབ༔ བཀའ་ལས་མ་འདའ་དམ་ཚིག་ཅན༔ སྔོན་ཚེ་པད་འབྱུང་སྤྱན་སྔ་རུ༔
ཐ་ཚིག་དམོད་དེ་ལས་བཅོལ་བའི༔ གཟུ་དཔང་ལྷ་མོ་ཁྱེད་བསྐུལ་བས༔ དུས་ལས་མ་འདའ་ཕྲིན་ལས་མཛོད༔ བྷྱོ་བྷྱོཿ དགྲ་ལ་བདུད་དུ་བབས་པའི་ཚེ༔ དཀར་མོ་སྙིང་གི་ཕྲེང་བ་ཐོགས༔ སེར་མོ་གཤིན་རྗེའི་ཁྲམ་ཤིང་ཐོགས༔ དམར་མོ་ཟངས་ཀྱི་ཤོ་རྡེལ་ཐོགས༔ ནག་མོ་རྩིས་ཀྱི་ཤོ་བཀྲ་ཐོགས༔ འཆི་བདག་སྲིན་མོ་ཁྲག་རལ་མ༔
གླིང་བཞི་འདི་ཡི་སྲོག་གི་བདག༔ སྤུ་གྲི་ནད་ཀྱི་རྐྱལ་པ་ཐོགས༔ གནས་ཆེན་ལྔ་ལ་དབང་ཡང་བསྒྱུར༔ དྲེགས་པའི་བུ་མོ་མཐུ་རྩལ་ཅན༔ རྦད་དོ་མངོན་སྤྱོད་ཕྲིན་ལས་མཛོད༔ ཟ་བྱེད་འབར་མ་མཆེ་བ་ཅན༔ ནག་མོ་གློག་ཞགས་རྡེབ་མ་སྟེ༔ སྲིན་མོ་ཤ་ཟ་ཁ་མོ་ཆེ༔ ཕ་རོལ་རྒོལ་བའི་དགྲ་བགེགས་ཀྱི༔ མི་ཁྱི་རྟ་གསུམ་ཞལ་དུ་འབུལ༔
སྲིན་མོ་མཆེད་གསུམ་དུས་ལ་བབ༔ དགྲ་ལ་གློ་བུར་རྦད་པའི་ཚེ༔ ལྕགས་ཀྱི་སྤྱང་ཀི་སྔོན་མོ་ལ༔ བཙན་བདུད་སྲིད་པའི་བུ་མོས་ཞོན༔ ཞལ་ནས་ཁྲག་གི་ཁ་རླངས་འཐུལ༔ དགྲ་ལ་དམར་ནད་ཆར་དུ་འབེབས༔ ཁྲག་གི་རལ་པ་བསིགས་པ་ལས༔ ཉི་ཟླ་མི་སྣང་འོད་ཀྱང་ཉམས༔ སྤུ་གྲི་དགྲ་ལ་བཏབ་པའི་ཚེ༔ འཛམ་གླིང་ཁྲག་གི་རྦ་རླབས་འཁྲུགས༔
ནད་རྐྱལ་དགྲ་ལ་འཕྱོ་བའི་ཚེ༔ ཀླུ་ནད་མཛེ་དང་ལྷོག་ཡམས་འབེབས༔ རྔམས་ཤིང་དྲག་ཏུ་བསྐུལ་བའི་ཚེ༔ སྣང་སྲིད་རླུང་གི་གཤོག་པར་རྒྱུ༔ ཁྱེད་རྣམས་ལས་ཀྱི་མ་མོ་སྟེ༔ ཐོ་རངས་སྐྱ་རེངས་རྟ་ལ་ཞོན༔ བཙན་གྱི་བུ་མོས་དུས་ལ་བབ༔ དགྲ་ལ་གཟེར་ཐུམ་སྦོས་གྲིས་སོད༔ མུན་རུབ་སྨག་རུམ་རྟ་ལ་ཞོན༔ སྲིན་པོའི་བུ་མོས་དུས་ལ་བབ༔
དགྲ་བོའི་ཙིཏྟ་མྱུར་དུ་ཆོད༔ ནམ་ཕྱེད་བྱིང་རྨུགས་རྟ་ལ་ཞོན༔ བདུད་ཀྱི་བུ་མོས་དུས་ལ་བབ༔ དགྲ་བོའི་རྣམ་ཤེས་ཕྱེ་མར་གཏོར༔ མཱ་ར་ཡ་ལས་གྲུབ་པ་མོ༔ མཱ་ལས་སྤྲོས་པའི་ཕོ་ཉས་ཁུག༔ ར་ལས་སྤུ་གྲི་འབར་བས་སྒྲོལ༔ ཡ་ལས་གཏུབ་གཏོར་བཞེས་སུ་གསོལ༔ བྱད་མ་དགྲ་བགེགས་ཀྱི་བླ་སྲོག་རྣམ་ཤེས་ལ་ཁ་ཁ་ཁཱ་ཧི་ཁཱ་ཧི༔ བྷྱོ་བྷྱོ་མ་མོ་རཀྨོ་ཏྲི་དགྲ་བོའི་བླ་སྲོག་རྣམ་ཤེས་ལ་ཁ་ཁ་ཁཱ་ཧི་ཁཱ་ཧི༔
ལིངྒ་ཞིག་དང་གཏོར་མ་ཤ་དུམ་ཞིག་འབུལ༔ དེ་ནས་ཟོར་ཐོགས་ཏེ༔ དཔལ་ལྡན་རེ་མ་ཏི་ལྟར་བསྐུལ་བ་ནི༔ འདི་བཻ་རོ་ཙཱ་ནས་ཡེར་པ་ཟླ་བ་ཕུག་ཏུ་བཞུགས་པའི་ཚེ༔ བཙུན་མོ་བཟའ་བ་དམར་རྒྱན་ལ་མཛེ་ནད་པར་བུ་མ་མོའི་ནད་རྐྱལ་སྐོར་སྒྲུབ་པའི་གནས་དེ་ཉིད་དུ་སྦས་པ་ལས༔ ཁྲིགས་བསྡེབས་འདི་ཡི་ཆ་ལག་ཏུ༔ གནུབས་སངས་རྒྱས་ཡེ་ཤེས་ལ་གྲོགས་ཀྱི་དགའ་སྟོན་དུ༔ ནུས་པ་མེ་ལྟར་དུ་འབར་བའི་བསྐུལ་ཡིན་པས༔ ད་གྲོགས་པོ་ཁྱོད་ལ་སྦྱིན༔ ངས་ཀྱང་ནུས་རྟགས་ཐོན་པ་ཡིན༔
ཁྱོད་ལ་རང་མཐུ་ཆེ་ཞིང་ནུས་པ་དང་ལྡན་པ་ཡོད་རུང་༔ མ་འོངས་པའི་དོན་དུ་བདག་གིས་བཀའ་འབོགས༔ ཁྱོད་ཀྱང་དགའ་མགུར་སྤྱོད་ཅིག་གསུངས་ནས་གདམས་མོ༔ དེ་ཡི་བསྐུལ་བཏང་བ་ལ༔ གཏོར་མ་ཚེ་ཡུངས་ཀྱིས་བརྒྱན༔ རྩང་ཉི་ཤུ་རྩ་གཅིག་གཟུག༔ རྫས་ཕུང་ཤུལ་གྱི་ས་དང་དུར་རྡོ༔ ཀླུ་གཉན་གནས་པའི་རྡོ་དཀར་ནག་ཁྲ་གསུམ་གྱི༔ དཀར་པོ་ལ༔ ཨ་ཏྲི་བི་ཤུ་ཙ་ཀ་སུ་ན་ཀེ་ཧུ་སེ་བྷྱོཿ
ཁྲ་བོ་ལ༔ མ་ཏྲི་ཤུ་བ་ཨེ་ཏྲི་ཤུག་ནན་བྷྱོཿ ནག་པོ་ལ༔ ཀེ་དུ་ཏྲི་སྤྲ་ན་ཧེ་ཕུ་ལུ་བྷྱོཿ གཏོར་མའི་ཟུར་གསུམ་དུ་བཞག༔ འདིའི་སྐབས་སུ་དམིགས་བསལ་ཡོད་ན་དགྲ་བོའི་རྐང་རྗེས་གཡོན་པའི་ས་བསྲེས་པའི་ལིངྒ་ཞིག་བཟོས་པར༔ འགུགས་གཞུག་གང་མང་བགྱིས་ནས་དེའི་སྙིང་ཁར་ཟོར་བཏབ་པས་ཆོག༔ བསྐུལ་རིང་ཐུང་གཉིས་ཟོར་ཕྱོགས་གཅིག་འཕང་བ་གཏོར་དྲིལ་ཡིན༔ གཏོར་མར་དཔལ་འབར་བཙུགས་ལ༔ བསྐུལ་གཏོང་བ་ནི༔
ཧཱུྃ་བྷྱོཿ ཧེ་རུ་ཀ་ཡི་གནས་བཅུ་ཡི༔ རྡོ་རྗེ་གདན་གྱི་བྱང་ཤར་མཚམས༔ མུ་ལེ་མཐིང་གི་མཚོ་ནང་ནས༔ འདོད་པ་ཁམས་ཀྱི་དབང་ཕྱུག་མ༔ ཕ་ནི་དབང་ཕྱུག་མ་ཧཱ་དྷེ༔ མ་ནི་ཀླུ་མོ་གདོལ་པའི་རིགས༔ དེ་གཉིས་འཚོགས་པའི་མ་མོ་ཆེ༔ སྐུ་མདོག་མཐིང་ནག་འབར་བ་ལ༔ ཞལ་གདངས་སྤྱན་རྩ་གློག་ལྟར་འགྱུ༔
ཨ་ལ་ལ་ཡི་གད་མོ་སྒྲོགས༔ ཞལ་དུ་མི་རོ་ཀྲིག་ཀྲིག་གསོལ༔ དབུ་སྐྲ་དམར་ནག་དུད་སྤྲིན་གཏིབས༔ སྐུ་སྟོད་ཞིང་ཆེན་གཡང་གཞི་གསོལ༔ སྐུ་སྨད་རེ་ལྡེ་ནག་པོ་དཀྲིས༔ ཐོད་རློན་སྦྲུལ་ནག་ཆུན་པོས་སྤྲས༔ དབུ་ལ་རྨ་བྱའི་སྒྲོ་ཕོད་བསྐྱོན༔ ཕྱག་གཡས་སྤུ་གྲི་དམར་པོ་ཕྱར༔ གཡོན་པས་དགྲ་བགེགས་ཀླད་ཁྲག་རོལ༔ བོང་བུ་གྭ་དམར་རྟ་ལ་ཞོན༔
སྲིན་པོ་ཕོ་མོའི་སྒ་སྟན་སྤྲས༔ མཚོན་གྲུ་ནད་རྐྱལ་ཟུང་དུ་ཐོགས༔ སྲིད་པ་གངས་དཀར་རྩེ་ཡི་བདག༔ ཚངས་མོ་སེང་གདོང་སྔོན་དུ་འཕྱོ༔ ཀླུ་བདུད་མཚོ་ནག་གཉན་སྲིན་མོ༔ ཆུ་སྲིན་གདོང་ཅན་རྒྱབ་ཏུ་འབྲང་༔ གདུག་པའི་ལུས་ལ་རྩུབ་པ་ཡི༔ བཤན་པ་ཆེན་མོ་གཙོ་འཁོར་གསུམ༔ རིག་འཛིན་བདག་གི་བོས་པའི་ཚེ༔ ཚངས་པའི་གནས་དང་ཀླུ་ཡི་ཡུལ༔
འཛམ་གླིང་འདི་རུ་གར་མཆིས་ཀྱང་༔ མ་ཐོགས་ཡུད་ཀྱིས་གནས་འདིར་བྱོན༔ ཁྱེད་རྣམས་ལས་ཀྱི་རྫུ་འཕྲུལ་ཅན༔ གཟུགས་མེད་མངོན་པར་ཤེས་པ་རྟོགས༔ གང་ལ་ཅི་བགྱིས་ཁྱོད་ཀྱིས་ཤེས༔ བདག་ནི་རྣལ་འབྱོར་མ་ཉེས་སོ༔ ཚེ་གཅིག་བྱང་ཆུབ་སྒྲུབ་པ་ལ༔ བདུད་དང་དམ་སྲིས་གླགས་འཚོལ་སོ༔ འགོང་པོ་དམ་སྲིའི་སྣ་འདྲེན་མ༔ སྲིན་མོ་དམར་རྒྱན་ནམ༔
དམ་ཉམས་དགྲ་བོ་ཤོར་ར་རེ༔ གཟུགས་ཕུང་སྡེ་བརྒྱད་ཁྲམ་དུ་ཐོབ༔ བསྟན་དགྲ་ ་་་དམར་རྒྱན་ནམ་ དམ་ཉམས་ཤོར་ར་རེ༔ སྟེང་ཕྱོགས་ཚངས་པ་འཕྲུལ་གྱི་གནས༔ སྐར་མདའ་འབེབས་པ་དྲག་མོའི་གདོང་༔ དབང་ཕྱུག་མ་ཧཱ་དྷེ་བ་དང་༔ ཨུ་མ་དྷེ་བའི་སྲས་གཅིག་མ༔ སེངྒེའི་གདོང་ཅན་དུས་ལ་བབ༔ དམ་ཉམས་དགྲ་བོ་ཤོར་ར་རེ༔ གཟའ་ནད་སྟེང་གྲིབ་ཆར་དུ་ཕོབ༔
སྲིད་པའི་རྒྱལ་མོའི་དུས་ལ་བབ༔ བསྟན་དགྲ་དམ་ཉམས་ཤོར་ར་རེ༔ ཁྲག་ནད་དམར་ཡམས་མེ་ལྟར་འཕྱོ༔ ཆུ་སྲིན་གདོང་ཅན་དུས་ལ་བབ༔ དགྲ་བོའི་མི་ནོར་ཤོར་ར་རེ༔ མཛེ་ནད་ལྷོག་ཡམས་རྡུལ་ལྟར་ཕོབ༔ དམིགས་པའི་བྱད་མ་གདུག་ཅན་འདི༔ བསྲུང་ཡུལ་སྐྱབས་འོག་གར་གནས་ཀྱང་༔ མ་གསུམ་སྲིང་བཞིས་མྱུར་དུ་ཁུག༔ སྲིད་པའི་མ་མོའི་ཟས་སྐལ་དུ༔
གཏད་དོ་མ་ཤོར་མཐུ་མ་ཆུང་༔ དགྲ་བོའི་ཕ་སྡེ་ནང་ཚན་རྣམས༔ སེངྒེའི་གདོང་ཅན་ཁྱོད་ལ་གཏད༔ ལྷ་ཡི་སྡེ་དཔོན་དམག་ཚོགས་ཀྱིས༔ བསྒྲལ་བའི་ལས་མཛད་རྩལ་མ་ཞན༔ ཆུ་སྲིན་གདོང་ཅན་ཁྱོད་ལ་གཏད༔ ཀླུ་བདུད་ནག་པོའི་དམག་ཚོགས་ཀྱིས༔ མཛེ་ནད་ཐོབ་ཅིག་བང་མ་བུལ༔ དམིགས་པའི་དགྲ་བོ་ཤོར་ར་རེ༔ ཉེས་ཅན་བསྟན་དགྲ་མ་བཀུམས་ན༔
ལྷ་མོ་རེ་ཏི་དམ་གཡེལ་ལམ༔ ཁྱེད་རྣམས་ལས་ཀྱི་ཕོ་ཉར་རྦད༔ རྒྱ་མཚོར་གནས་པའི་སྲོག་ལེན་མ༔ ཀླུ་བདུད་ཕོ་ཉར་བསྐུལ་དུ་རྦད༔ མ་མོ་ཀླུ་སྲིན་གདོང་པ་ཡིས༔ དགྲ་བོའི་ལུས་ངག་ཡིད་གསུམ་ལ༔ ཀླུ་ཡི་མཛེ་ནད་བཅོ་བརྒྱད་ཐོབ༔ སྔོན་ཚེ་པདྨ་འབྱུང་གནས་ཀྱིས༔ མཆིམས་ཕུར་བཀའ་བསྒོས་དམ་བཅས་བཞིན༔ རྣལ་འབྱོར་བདག་ལ་དགྲ་བྱུང་ན༔
སྲུང་མ་དམ་ཅན་ར་མདའ་རྒྱུགས༔ ལོ་ཟླར་བཞག་པའི་གོ་སྐབས་ཟད༔ མངོན་སྤྱོད་ཡུད་ཀྱིས་འགྲུབ་པར་མཛོད༔ བྷྱོ་བྷྱོཿ མ་མོ་ནག་མོ་ཁ་ལ་རལ་གཅིག་ལ་བྷྱོཿ རཀྨོ་ཡ་མ་ཛྭ་ལ་བསྟན་དགྲ་དམ་ཉམས་ཀྱི་དམར་རྒྱན་མ་སོགས་སམ་སྲོག་རྩ་ལ་ཐུན་བྷྱོཿ རཀྨོ་ཁ་རག་དུནྟེ་ཨ་བྱཱ་ཏ་བྱཱ་ཐུན་བྷྱོཿ དགྲ་བོའི་ཙིཏྟ་ལ་བྷྱོཿ ནཱ་ག་ཏི་པ་ར་ཙ་མྱོག་མྱོག༔ དགྲ་བོའི་ཤ་ལ་ཀྱིང་ཀྱིང་༔
ཁྲག་ལ་རྦད་རྦད༔ རུས་ལ་ཤིག་ཤིག༔ སྙིང་རྩ་ལ་འུར་འུར༔ ཀཾ་ཤཾ་ཏྲི་དེ་ཤཾ་ཐུན་ཐུན༔ ནཱ་ག་དུ་པྲ་མ་ཀཱ་ལི་ཧ་ཏེ་རུ་ཏྲ་ཤ་ཏྲུཾ་རྨོ་ལོ་ཆོད༔ ཏི་ལོ་ཤ་ཡ་རྦད༔ ཏྲིག་ཏྲིག་བྱད་མའི་སྲོག་རྩ་ཁྲག་རྩ་ལ་འདུས་འདུས༔ འུར་འུར་ས་མ་ཡ་མྱོག་མྱོག༔ ནན་རྦད་རྦད༔ བྷྱོ་བྷྱོ་ཟློག་ཟློག༔
ཅེས་སྲིད་པ་མ་བདུད་རྒྱལ་མོ་འཁོར་དང་བཅས་པ་བསྐལ་པ་དྲག་སྤྱོད་ཀྱི་རླུང་ལྟར་འཚུབས་ནས་དམིགས་ཡུལ་བྱད་མའི་བླ་རྟེན་རྣམ་ཤེས་ཕྲལ་ནས༔ ནད་ཀྱི་རྐྱལ་ཁ་ཕྱེ༔ མཚོན་ཀྱི་གྲུ་གུ་གཏོར༔ ཀླུའི་མཛེ་ནད་ཕབ༔ ལྷ་སྲུང་བདུད་དུ་བསྒྱུར༔ ལུས་ངག་ཡིད་གསུམ་ཐམས་ཅད་ཆུར་བྱིང་བ་ལྟར་གྱུར་པའི་དམིགས་པ་བྱ༔ ཁྱད་པར་ཀླུ་བདུད་ཏི་པ་ར་ཙ་ལྕགས་སྡིག་གི་རྣམས་པ་ཅན་ནམ༔ སྡོམ་གྱི་དབྱིབས་སུ་ཡོད་པ་དེ་དགྲ་བོའི་སྣ་བུག་གཡས་ནས་ཞུགས་ཏེ་སྙིང་གར་སླེབ་པས༔ ཀླུ་སྙིང་ཀུན་ནག་པོའི་ཕོ་བྲང་དུ་གྱུར་པར་བསྒོམ༔ སྡོམ་གཟུགས་བརྐྱང་བསྐུམ་བགྱིས་པས་ཁོག་པའི་རྩ་མིག་ཐམས་ཅད་ཁྱབ་ཅིང་གང་བའི་སྦལ་ལྕོང་སྦྲུལ་གྱི་རྣམ་པར་བསམ་མོ༔
དེ་ལྟར་དམོད་པའི་ལས་བགྱིས་པས་བཟའ་བ་དམར་རྒྱན་མཛེ་ནད་ཀྱིས་གཟིར་བར་འགྱུར་རོ༔ སྔགས་རྐང་དམིགས་རིམ་ཧྲག་བསྡུས་འདི་ཉིད་ལྷ་མོ་རྔམ་སྒྲ་མའི་བསྐོར༔ དེ་ལྟར་ཟློག་དམིགས་སོགས་ཁ་སྒྱུར་དང་འགྲེས་རྐང་ཐམས་ཅད་འབྲི་གུང་གཞོ་སྟོད་དུ་གསུངས་པ་བཞིན༔ དཔལ་བསམ་ཡས་སུ་ཐུགས་སྲས་ཉེར་ལྔ་ལ་གདམས་པ་གཏད་པའི་ཚེ་ཁྲིགས་ཆགས་སུ་བཀོད་པའོ༔ མཆིམས་ཕུ་དང་གཞོ་སྟོད་ཡེར་པ་ཕུག་སོགས་ཤོག་དྲིལ་སོ་སོར་ཡིན༔ ས་མ་ཡཿ མ་མོ་ཐུན་མོང་མ་ཡིན་པ་འདི་ཉིད་ཐུགས་ཀྱི་བུ་ལྔ་ལ་རབ་ཏུ་གདམས་པ་གཅིག་བརྒྱུད་ཁྱད་པར་ཅན་ནོ༔ ཁོ་མོ་མཚོ་རྒྱལ་བདག་གི་ཀ་ཏི་ཀ་ཡི་དཀྱིལ་དུ་སྦས་ཏེ་སྦྱར་བའོ༔ ས་མ་ཡ༔ ཁོ་བོ་གནུབས་བན་སངས་རྒྱས་ཡེ་ཤེས་ཀྱིས་ལོ་པཎ་གྱི་དགའ་སྟོན་དུ་གནང་བ་ལ༔
དཔལ་ལྷ་མོ་དགྱེས་པའི་ཀ་བསྟོད་དགའ་སྟོན་ཁྲག་འཐུང་རྔམ་སྒྲ་གདངས་སུ་མཆིས་སོ༔ བྷྱོ་བྷྱོཿ ཀཱ་ལི་ནག་མོ་མ་སྐྱེས་ཆོས་སྐུའི་མདངས༔ ཁ་མོ་ཆེར་བགྲད་ཤ་ཟ་རབ་འབར་མ༔ ག་ཤལ་ལ་སོགས་གཡང་གཞིའི་རྒྱན་སྤྱོད་མཛེས༔ ང་རོ་སྟོན་གྱིས་སྲིད་གསུམ་ཁྱོན་ཡང་འགེངས༔ ཅ་ཅོ་མི་བགྱིད་བྱ་རའི་མེལ་ཚེ་མ༔ ཆ་ལུགས་རྣམ་པར་རྒྱལ་བའི་དཔའ་མོར་བསྟོད༔ ཇ་ཆང་ཕུད་རྒོད་ལ་སོགས་དྲག་པོའི་རྫས༔ ཉ་རྒྱས་འགེངས་པའི་མཆོད་སྤྲིན་གཡོ་བ་འདི༔
ཏ་ཐཱ་ག་ཏའི་བསྟན་སྲུང་ལྷ་མོར་འབུལ༔ ཐ་དད་མཆིས་ཀྱང་གསང་སྔགས་རྒྱལ་བསྟན་སྐྱོངས༔ ད་ལ་དཀྱིལ་འཁོར་ཀུན་གྱི་དབང་མོ་ཆེ༔ ནཱ་ད་ཡེ་ཤེས་རབ་དགའ་གསལ་སྟོང་མ༔ པ་ལ་བསྟན་པ་སྐྱོང་བྱེད་སྣ་ཚོགས་གར༔ ཕ་རོལ་དགྲ་བགེགས་མཐར་བའི་དབང་མོ་ཆེ༔ བ་སྤུའི་དབྱིངས་ལས་སྤྲོས་པའི་ལས་མཁན་གྱིས༔ མ་རུངས་དགྲ་བགེགས་བསྒྲལ་བའི་ཕྲིན་ལས་མཛོད༔ ཙཱ་རི་ཏྲ་སོགས་ཉེར་བཞིའི་དབང་མོ་ཆེ༔ ཚ་རོང་གནས་སོགས་སྐྱོང་བའི་གཡུ་སྒྲོན་མ༔
ཛ་ཡིག་སྤྲོས་པའི་ཕོ་ཉ་མ་མོ་གསུམ༔ ཝ་ལྟར་ཞུམ་པའི་དགྲ་བོའི་སྙིང་ནས་ཆུམས༔ ཞ་རེངས་ལྐུགས་སོགས་སྨྱོ་ཞིང་འབོག་པར་གྱིས༔ ཟ་གསོད་དབུགས་ལོངས་དགྲ་བོའི་སྙིང་ཁྲག་གཏོར༔ འ་ཡ་ཧེ་ཡིས་འབོད་པའི་ལས་མཁན་ཚོགས༔ ཡ་ང་ལས་ཀྱི་གཤིན་རྗེས་ས་སྟེང་གཡོ༔ ར་གཟེངས་སྡིག་པ་ཀླུའི་ཕོ་ཉ་བཞིན༔ ལ་ལ་དུས་ལ་མ་འདའ་ཅི་བཞིན་སྒྲོལ༔ ཤ་ཁྲག་རྒྱུ་ལུས་ངན་གོམས་དགྲ་བོ་འདི༔ དམར་རྒྱན་མའམ་མཆན།
ས་སྟེང་འདི་ནས་ཞན་འཁྲི་ཆོད་པ་ཡིས༔ ཧ་ཧའི་དགའ་སྟོན་དྭང་བའི་དགེ་མཆིས་ནས༔ ཨ་དོན་སྐྱེ་མེད་ཡེ་ཤེས་རྩལ་རྫོགས་ཤོག༔ ཅེས་པ་རྗེས་སུ་ཡི་རངས་ཏེ་བསྟོད་པ་འདི་ནི་སངས་རྒྱས་ཡེ་ཤེས་དཔལ་གྱིས་སོ༔ ས་མ་ཡ༔ དེ་ནས་རྗེས་ཆོག་རྒྱས་བསྡུས་ཅི་རིགས་གཞུང་ནས་མེད་རུང་༔ རང་བཞིན་ཆོས་མཐུན་གྱི་སྤྱི་ཁོག་ཁ་ཚར་བཏགས་པས་ཆོག་གོ༔ འདི་ཉིད་མ་མོའི་རྒྱུད་ཕྲེང་འཛམ་གླིང་སྙན་གྲགས་དང་རྒྱུད་ཁ་མཐུན་གོང་འོག་ཡིན་པས༔ སླན་ཆད་ཀྱང་དེ་ཀའི་བཀའ་སྲུང་དུའང་འདོད་དོ༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཌཱཀྐིའི་རྒྱ༔ རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོས་འབྲི་གུང་གཞོ་སྟོད་ཏི་སྒྲོའི་གནས་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ། སརྦ་མངྒ་ལཾ།། །། ༈ འཁོར་འདས་ཟིལ་གནོན་གཏེར་སྲུང་གཟའ་ཡི་བསྐུལ་ནི། སྐབས་སུ་དགྲ་ལིང་འགུགས་པ་ནི༔ ཧཱུྃ་རཱ་ཧུ་ལ་ཀི་ཀང་ཡ་མ་དགྲ་བགེགས་རཾ་ཏྲི་ཏ་ཧ་ལ་མཱ་ར་ཡ་ཁུག་ཁུག་ཛ་ཛཿ
དགྲ་བོ་ངག་མནན་ནི༔ ཨོཾ་ཏྲི་གྲ་ཧ་ཁམ་ལོ་ཀ་ཡ་དགྲ་བོ་ཝཱཀ་སཏྭཾ་བྷ་གཟེར་ནན༔ དགྲ་བོར་ཐུན་བརྡེག་པ་ནི༔ ཨོཾ་ཀི་ཀང་ཧྲཱི་ཤག་ནཱ་ག་ཧ་ལ་དགྲ་བོའི་བླ་སྲོག་གཟེར་ཐུམ་བྷི་ཤ་བྷི་ཤ་ཀ་ར་ཏྲི་ཡ་རྦད་རྦད༔ དེ་ནས་དགྲ་བོ་བསྒྲལ་བ་ནི༔ ཧཱུྃ་ཡཀྵ་ཀཱ་ལ་ཐུན་ཐུན་དགྲ་བོ་བྷནྡྷ་བྷནྡྷ་བཾ་རིལ་ཁམ་མྱོག་མ་ཏྲི་ཡ་མ་དགྲ་བོའི་ཙིཏྟ་ལ་རྦད་རྦད༔ དེ་ནས་གཏུབ་པ་ནི༔ ཨོཾ་ཡ་མ་བཾ་ལོག་པྲ་ཧ་སི་ཏ་དགྲ་བོ་མཱ་ར་ཡ་རྦད་རྦད་ནྲྀ་ཏྲི་མྱོག་ཐུཾ་ཐིབ་རྩ་ཤིག་ཤིག༔ དགྲ་བོ་བསྲེག་པ་ནི༔ ཨོཾ་རཾ་ཤག་ཀཱ་ལ་ཀི་ཀང་ཡ་མ་དུན་དུན་དགྲ་བོ་རཾ་ཧ་ལ་རཾ་ཧ་ལ་རྦད་རྦད༔
དགྲ་བོ་མནན་པ་ནི༔ ཨོཾ་ཡཀྴ་མཱ་ར་ཡ་ཏྲི་ཧུར་ཧུར་ཐུཾ་ཐུཾ་དགྲ་སྲི་སཏྭཾ་བྷ་ཡ་ནན༔ ཞེས་སྔགས་རྣམས་སྐབས་དང་བསྟུན་ཏེ་ལིངྒ་བསྒྲལ་ཞིང་གཏོར་མ་ལ་བྲན༔ གཞན་མནན་གཏད་ལ་སོགས་ཞལ་དུ་ཤེས༔ དེ་ནས་ཐ་ཚིག་བསྒྲག་ཅིང་གཏོར་མ་འབུལ་བ་ནི༔ ཐུན་གཏོར་ལ་དགྲ་བོ་འགུགས་ཤིང་༔ ཧཱུྃ༔ སྔོན་ཚེ་རྡོར་འཆང་ཤཱཀ་ཐུབ་བཀའ༔ བར་དུ་གསང་བདག་པད་འབྱུང་བཀའ༔ ཅི་ལྟར་ཁས་བླངས་དམ་བཅས་བཞིན༔
དམ་ཚིག་དུས་ལ་མ་འདའ་བར༔ དམར་གྱི་གཏོར་མ་འདི་བཞེས་ལ༔ གདུག་པའི་དམ་ཉམས་མྱུར་དུ་སྒྲོལ༔ ཧཱུྃ༔ ཀི་ཀང་ནག་པོ་དགྲ་ལ་བྷྱོཿ བྱ་རོག་གདོང་ཅན་དགྲ་ལ་བྷྱོཿ ཁྲ་ཚ་སྒྲ་གཅན་དགྲ་ལ་བྷྱོཿ སྟོབས་ལྡན་ལྗང་སྔོན་དགྲ་ལ་བྷྱོཿ གཟའ་བརྒྱད་གདོང་མོ་དགྲ་ལ་བྷྱོཿ ལྷ་སྲིན་སྡེ་བརྒྱད་དགྲ་ལ་བྷྱོཿ
ཡང་འཁོར་རུ་འདྲེན་དགྲ་ལ་བྷྱོཿ དགྲ་བོའི་ཤ་ཁྲག་དོན་སྙིང་རོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཧྲཱི་རཱ་ཧུ་ལ་ཀི་ཀང་གྲ་ཧ་ན་ག་རཾ་ཝ་ནཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དགྲ་བོ་བྱད་མའི་སྙིང་ལ་བྷྱོ་བྷྱོཿ ཤ་ལ་རྦད་རྦད༔ རུས་པ་ལ་གཏུབ་གཏུབ༔ སྲོག་ལ་རྔུབ་རྔུབ༔ ཐུན་ཐུན་ཧ་ཡ་དེ་ཤ་དེ་ཤ་རྦད་བྷྱོཿ ཞེས་གཏོར་མ་དགྲ་ཕྱོགས་སུ་འཕང་༔
དམོད་པ་བོར༔ ཐལ་མོ་བརྡབ༔ སྒྲུབ་པའི་སྐབས་ཡིན་ན་སྲོག་ཡིག་དང་བླ་རྟེན་འཆང་༔ རྗེས་བསྔོ་སྨོན་བྱ༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ ཕྱི་རབས་བསྟན་དགྲ་བསྒྲལ་བ་དང་༔ གཉེར་གཏད་བཀའ་བསྟན་སྐྱོང་བའི་ཕྱིར༔ དྲང་སྲོང་ཀི་ཀང་སྒྲུབ་ཐབས་བཞག༔ མ་འོངས་དུས་ཀྱི་ཐ་མ་ལ༔
ལས་འཕྲོ་ཅན་དང་འཕྲད་བར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་ལྕགས་གླང་ལོར་པདྨ་ཤེལ་ཕུག་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ།། །། ༈ ཡང་ཕུར་གཏེར་སྲུང་བཙན་གྱི་བསྐུལ་ནི། ཧཱུྃ༔
བསྐུལ་ལོ་བཞེངས་ཤིག་གནོད་སྦྱིན་མཐུ་བོ་ཆེ༔ གསང་སྔགས་རྡོ་རྗེ་ཐེག་པའི་བསྟན་པ་སྐྱོངས༔ སྔགས་འཆང་རིག་འཛིན་བདག་གི་ཕྲིན་ལས་སྒྲུབས༔ བདག་གི་ནོར་དང་ཀ་ཆའི་ཕྱིར་ལ་འབྲོངས༔ བདག་ལ་འགྲས་པའི་དམ་ཉམས་དགྲ་བོ་ལ༔ མི་རུང་ཆོ་འཕྲུལ་སྣ་དགུའི་ལྟས་ངན་ཐོངས༔ ཝ་ལ་སྤྲེལ་ཞོན་མང་པོའི་སྒོ་ཁྱིམ་ཁོངས༔ ཨ་ཙར་མོན་པས་མེ་འབུད་རན་འཐག་སྐོར༔ བྱ་རོག་འུག་པས་སྒོ་རྩར་སྐད་ངན་སྒྲོགས༔ མིང་ནས་བོས་ལ་བཤན་པའི་ཀི་སྒྲ་སྒྲོགས༔
མཛེ་ལོང་ཞ་བོས་ཆོ་ངེ་ངུ་བྲང་རྡུངས༔ སྲོད་ལ་སྔངས་སྐྲག་སྨྱོ་འབོག་སྙིང་རླུང་འགྱེད༔ གཅེར་བུ་སྐྲ་དམར་གཟེངས་པས་ས་གཞི་ཁོངས༔ ཟངས་ལྕགས་འཕར་སྤྱང་མང་པོས་ཟ་ཁ་སྟོན༔ ལྷ་ཡི་བཙན་རྒོད་འབུམ་གྱིས་བཀའ་ཆད་ཕོབ༔ གཤིན་རྗེའི་བཙན་རྒོད་འབུམ་གྱིས་ཁྲམ་ལ་ཐོབ༔ མ་མོའི་བཙན་རྒོད་འབུམ་གྱིས་དམར་ཡམས་ཐོངས༔ བདུད་ཀྱི་བཙན་རྒོད་འབུམ་གྱིས་ཞགས་པས་ཆིངས༔ ཤེལ་གིང་བཙན་རྒོད་འབུམ་གྱིས་སྙོ་འབོག་ཐོངས༔ བཤན་པའི་བཙན་རྒོད་འབུམ་གྱིས་ཤོ་རྡེལ་སྤྲུགས༔
གནོད་སྦྱིན་བཙན་རྒོད་འབུམ་གྱིས་ཟ་ཁ་སྟོན༔ ཀླུ་ཡི་བཙན་རྒོད་འབུམ་གྱིས་མཛེ་ཆར་ཕོབ༔ དགྲ་ལྷའི་བཙན་རྒོད་འབུམ་གྱིས་ཐོག་མདའ་རྡེགས༔ གཟའ་ཡི་བཙན་རྒོད་འབུམ་གྱིས་སྟེང་གྲིབ་བྱོས༔ དམ་ཅན་བཙན་རྒོད་འབུམ་གྱིས་ཁང་ཁྱིམ་དཀྲུགས༔ རྨུ་ཡི་བཙན་རྒོད་འབུམ་གྱིས་གནམ་རྡོ་བྲོབས༔ ཡུལ་ལྷའི་བཙན་རྒོད་འབུམ་གྱིས་དགྲ་མཁར་སྣུབས༔ ཆོས་ཤིག་ཆོས་ཤིག་བཤན་པ་དམག་ལ་ཆོས༔ ཉེས་ཅན་དམ་ཉམས་དགྲ་བོ་སྡིག་ཅན་འདི༔ ལོ་ཟླ་ཞག་དུས་མ་བསྲིངས་མྱུར་དུ་སྒྲོལ༔
ཤ་ཟོ་ཁྲག་འཐུང་དབང་པོ་ཕྱེ་མར་ཤིགས༔ ཆོམས་ཤིག་ཐུལ་ཅིག་མིང་ཡང་མེད་པར་མཛོད༔ གདུག་ཅིང་སྡང་བའི་དམ་ཉམས་དགྲ་བོ་འདི༔ དམར་གྱི་གཏོར་མ་འདི་དང་མཉམ་པོར་བཞེས༔ གསོལ་ཅིག་རོལ་ཅིག་ཚིམས་པར་བཞེས་སུ་གསོལ༔ ཨོྃ་ཐ་ར་ཧ་ཤ་ཏྲཾ་པི་ཙི་པི་ཙི་རུ་ཏྲ་ལ་མ་ར་མ་ར་ཏྲིག་ཏྲིག་མྱོག་མྱོག་ཐུམ་ཐུམ་དགྲ་བོའི་ཤ་ཁྲག་དབང་པོ་ལྔ་ལ་ཁ་ཁ་ཁཱ་ཧི༔ བྲཾ་བྲཾ་ཏྲེའུ་ཏྲེའུ་གུར་ལེན་གུར་ལེན་རྒྱུག་རྒྱུག་དགྲ་བོའི་སྙིང་ལ་རྒྱུག༔ སྲོག་ལ་རྒྱུག༔ ཁྲག་རྩ་ལ་རྒྱུག༔ ཁཾ་མཾ་ཤཾ་ཏྲིག་བྷྱོ་བྷྱོཿ
ཟློག་ཟློག༔ ཅེས་པས་གཏོར་མ་དགྲ་ཕྱོགས་སུ་ཁ་བསྟན་ལ་འཕངས༔ ཐལ་མོ་བརྡབ་དར་ནག་གཡབ་དམོད་པ་བོར་དམིགས་པ་ནི༔ བཙན་གྱི་རྒྱལ་པོ་མེ་འོད་གདོང་གིས་སྡེ་བརྒྱད་ཀྱི་དམག་སྣ་ཁྲིད་ནས་དགྲ་བོའི་ཡུལ་ཞིང་ཁང་ཁྱིམ་བཅོམ་ནས་ཞལ་དུ་བསྟབས་ཏེ་མིང་ཡང་མེད་པར་བགྱིས་པར་བསྒོམ༔ འདི་ཉིད་ཤིན་ཏུ་དོ་མི་གལ་ན་འཕང་བར་མི་བྱ༔ ཆད་མདོའི་མཚམས་ནས་འབུལ༔ ངེས་པར་བསྐུལ་ནས་བསྒྲིགས་ཆག་བཞིན་དུ་བཤངས༔ འདི་ཉིད་ཐུན་མོང་མ་ཡིན་པའི་ཆོས་སྐྱོང་མྱུར་མགྱོགས་ཅན་ཏེ༔ བཤན་པ་སྤུ་བདུན་ཟླ་སྐྱོང་ཟེར༔ རོལ་པ་སྐྱ་བདུན༔
ཇག་པ་མེ་ལེན་སྤུན་བདུན༔ བཙན་དམར་སྤུན་བདུན༔ ཟངས་བེར་སྤུན་བདུན༔ ཙིའུ་བེར་དམར་པོ་སྤུན་བདུན༔ གནོད་སྦྱིན་སྤུན་བདུན༔ ཨ་བསྭེ་སྤུན་བདུན༔ མགར་བ་སྤུན་བདུན༔ དཔེ་ཧར་སྤུན་བདུན༔ སོགས་ལུགས་གང་དྲངས་ཀྱང་དོན་ལ་གནས་ཀྱི་ཁྱད་པར་དང་གང་ཟག་གིས་མཚན་གསོལ་བའི་ཁྱད་ཆོས་སོ༔ དོན་ལ་དབང་ཆེན་ཧཱུྃ་ཀའི་སྤྲུལ་པ་ཁོ་ནའོ༔
འདི་ཞི་བ་ལྟར་བསྒྲུབ་ན་ཚངས་པ་ཡིན༔ རྒྱས་པ་ལྟར་བསྒྲུབ་ན་ནོར་བདག་གནོད་སྦྱིན་མདུང་དམར་ཅན་ཡིན༔ དབང་ལྟར་བསྒྲུབ་ན་རྟ་མཆོག་རོལ་པ་ཡིན༔ དྲག་པོ་ལྟར་བསྒྲུབ་ན་བཙན་རྒོད་ཡིན༔ དྲེགས་པ་ལྟར་བསྒྲུབ་ན་བཤན་པ་མི་གཟན་བྱ་བ་ཡིན༔ ཡང་ཕུར་གྱི་བཀའ་སྲུང་སྐབས་རྡོ་རྗེ་ཐེག་པའི་གྲལ་དུ་ཚུད་ཅིང་འཇིག་རྟེན་པ་ཡང་ཅུང་ཟད་དུ་འདྲེས༔ ཅི་ཞེ་ན༔ རྒྱུད་སྲུང་དང་གཏེར་སྲུང་གི་ཁྱད་པར་ཡིན༔ དེ་ལྟར་གནོད་སྦྱིན་ཆེན་པོའི་ལས་བསྐུལ་ཁྲིགས་སུ་བསྡེབས་པ་སྟེ་ངེས་པར་བསྟན་པའོ༔ ས་མ་ཡ༔
ཨེ་མཿ ཁོ་མོ་བདག་འདྲ་ཡེ་ཤེས་མཚོ་རྒྱལ་གྱིས༔ ཡང་ཕུར་གུས་པའི་བླ་མེད་བཀའ་བསྲུང་ཕྱིར༔ ལྕགས་ཤོག་སྔོན་པོ་ཉེར་གཅིག་ལོགས་སུ་བྲིས༔ མ་འོངས་ཡང་མཐའ་དུས་ཀྱི་མཐའ་མ་རུ༔ སྐལ་ལྡན་ལས་འཕྲོ་ཅན་གྱིས་འབྱིན་པའི་ཚེ༔ སངས་རྒྱས་བསྟན་པ་སྲུང་བའི་བྱ་ར་ཤོག༔ མེ་འོད་གདོང་ཁྱོད་གསང་སྔགས་བསྟན་པ་སྐྱོངས༔ བཀའ་ཡི་རྒྱ་སྲུངས་མི་ནུབྀ་ཨཚ་རྒྱ༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཏད་རྒྱ༔ མནྟྲ་དྷ་ར་ཀ་མ་ལ་ནི་དཱི་པ་ཏི་རམ་མརྒ་ཊའི་ལོ་རུ་མོན་ཡུལ་ཤ་འུག་སྟག་སྒོ་ནས་གདན་དྲངས་ཤིང་མེ་མོ་ལུག་ལོར་བདུད་འདུལ་གསང་སྔགས་གླིང་དུ་ཤོག་སེར་ནས་མཁའ་འགྲོའི་བརྡ་སུམ་འགྱུར་ལྟར་ཞལ་བཤུས་སོ།། །། ༈ བཙན་གསོལ་བསྟན་དགྲ་ཐལ་འབྱིན་ལས་བྱུང་བའི་བསྐུལ་ནི། དགོས་པའི་དུས་སུ་དགྲ་ལ་རྦད། ། རཀྟ་འཐོར་ཞིང་ཞིང་ལྤགས་རྡེབ། ། དམར་ཆེན་གཏོར་ཟོར་འགུགས་བསྟིམ་བསྔོ། །
ངར་དང་ལྡན་པས་འདི་སྐད་གྱེར། ཧཱུྃ་བྷྱོ། ཕྱོགས་ཕྱོགས་དག་ཀྱང་ཕ་ཀི་ན། ། ཉི་མ་ནུབ་ཕྱོགས་ཕ་ཀི་ན། ། དུར་ཁྲོད་ཆེན་པོ་ཧེ་ཆེན་བརྡལ། ། འཇིགས་སུ་རུང་བ་བསྐལ་པ་ཡི། ། མེ་ཆེན་འབར་ཞིང་རླུང་ནག་འཚུབ། ། རཀྟའི་རྒྱ་མཚོ་རྦ་རླབས་འཕྱོ། ། མི་རོ་རྟ་རོ་གཅལ་དུ་བཀྲམ། ། ཤ་ཟ་རོ་ལངས་ཧ་ཧ་དགོད། །
ནད་མཚོན་དུག་གི་བུ་ཡུག་འཚུབ། ། གནམ་ལྕགས་རྡོ་རྗེའི་ཐོག་སེར་འབེབས། ། འཇིགས་པའི་རོ་ལངས་སྲིན་པོའི་ཚོགས། ། ངོམས་པ་མེད་པ་ཤ་ལ་ཟ། ཁྲོས་པའི་བཙན་དམག་དུང་ཕྱུར་རྣམས། ། སྙིང་རྗེ་མེད་པར་གསོད་ལ་དགའ། ། བསྭེ་ཡི་སྐུ་མཁར་རབ་འཇིགས་པ། ། མི་མགོ་རྟ་མགོས་ཧ་སྒྲ་སྒྲོགས། ། བཙན་བྱ་དགྲ་བོའི་སྲོག་ལ་འཇུམས། ། བཙན་ཁྱིས་དགྲ་བོའི་རུས་པ་མུར། །
ཕོ་ཉས་དམ་ཉམས་བླ་ལ་རྐུ། ། ཤན་པས་དགྲ་བོའི་སྲོག་དབུགས་སྡུས། ། འཇིགས་སུ་རུང་བའི་གནས་མཆོག་ནས། ། བཙན་དམར་གིང་ཆེན་སྐུ་བསྐྱོད་འཚལ། ། ཧར་ལེན་ཆེན་པོ་དགྲ་ལ་རྒྱུགས། ། བཙན་དམག་སྟོང་སྡེ་དགྲ་ལ་བྷྱོ། ། དེ་རིང་དྲག་པོའི་ཕྲིན་ལས་འདི། ། དུས་ལ་བབ་བོ་ས་མ་ཡ། ཧཱུྃ། བཞེངས་ཤིག་བཙན་རྒོད་འབར་བའི་ཚོགས། །
མ་རི་རྩེ་ཡི་དུར་ཁྲོད་ནས། ། སྲོག་གཟན་ཆེན་པོ་དགྲ་ལ་བྷྱོ། ། བིདྱོཏྟ་ནས་སྐུར་བཞེངས་ལ། ། བཙན་རྒོད་མེ་འོད་དགྲ་ལ་ཆོས། ། ཡང་ལེ་ཤོད་ནས་སྐུར་བཞེངས་ལ། ། བཙན་རྒོད་བེར་མ་དགྲ་ལ་ཆོས། ། ཆུ་མིག་གནས་ནས་སྐུར་བཞེངས་ལ། ། དམར་པོ་དཔོན་གཡོག་དགྲ་ལ་ཆོས། ། ཤ་འུག་བྲག་ནས་སྐུར་བཞེངས་ལ། ། བེང་སྨུག་བསྭེ་ཁྲབ་དགྲ་ལ་ཆོས། །
ཤམ་བྷ་ལ་ནས་སྐུར་བཞེངས་ལ། ། རོལ་པ་མི་གཟན་དགྲ་ལ་ཆོས། ། ཏི་སེ་གངས་ནས་སྐུར་བཞེངས་ལ། ། རྡོ་རྗེ་ཐོག་འབེབས་དགྲ་ལ་ཆོས། ། མཆིམས་ཕུ་བྲག་ནས་སྐུར་བཞེངས་ལ། ། ཤན་པ་མིག་དམར་དགྲ་ལ་ཆོས། ། ཡང་རྫོང་གནས་ནས་སྐུར་བཞེངས་ལ། ། གཉན་སྟག་དམར་པོ་དགྲ་ལ་ཆོས། ། ཙཱ་རི་ཏྲ་ནས་སྐུར་བཞེངས་ལ། ། ལྷོ་བཙན་ནག་པོ་དགྲ་ལ་ཆོས། །
ཏི་སྒྲོའི་གནས་ནས་སྐུར་བཞེངས་ལ། ། བཙན་རྒོད་སོག་ར་དགྲ་ལ་ཆོས། ། དབུ་རུ་སྟོད་ནས་སྐུར་བཞེངས་ལ། ། དྲག་པོ་ཟླ་སྐྱོང་དགྲ་ལ་ཆོས། ། ཤམ་པོའི་གནས་ནས་སྐུར་བཞེངས་ལ། ། མྱུར་ལེན་ཧར་ཏིང་དགྲ་ལ་ཆོས། ། པདྨ་བཀོད་ནས་སྐུར་བཞེངས་ལ། ། འབར་བ་ཁྲག་འཐུང་དགྲ་ལ་ཆོས། ། གཟེ་རྒྱལ་གནས་ནས་སྐུར་བཞེངས་ལ། ། རྡོ་རྗེ་འབར་བ་དགྲ་ལ་ཆོས། །
ཟངས་རི་རྩེ་དགུའི་གནས་མཆོག་ནས། ། བེག་རྩེ་ཆེན་པོ་དགྲ་ལ་ཆོས། ཁ་བ་དཀར་ནས་སྐུར་བཞེངས་ལ། ། ཤན་པ་རླུང་དམར་དགྲ་ལ་ཆོས། ། གཙུག་ལག་གནས་ནས་སྐུར་བཞེངས་ལ། ། རྡོ་རྗེ་ལེགས་པ་དགྲ་ལ་ཆོས། ། དཀོར་ཁང་གནས་ནས་སྐུར་བཞེངས་ལ། ། ཤེལ་གིང་སྨུག་པོ་དགྲ་ལ་ཆོས། ། དམ་ཚིག་གནས་ནས་སྐུར་བཞེངས་ལ། ། བཙན་འཁོར་སྟོང་སྡེ་དགྲ་ལ་ཆོས། །
སྲིད་གསུམ་གནས་ནས་སྐུར་བཞེངས་ལ། ། ཡང་འཁོར་སྡེ་བརྒྱད་དགྲ་ལ་ཆོས། ། པདྨ་འབྱུང་གནས་སྤྱན་སྔ་རུ། ། རྣལ་འབྱོར་སྐྱོང་བའི་ཐ་ཚིག་གཉན། ། བསྟན་དགྲ་སྒྲོལ་བར་ཁས་བླངས་ལྟར། ། རྣལ་འབྱོར་བདག་གི་ཕྲིན་ལས་སྒྲུབས། ། ཉམ་ཆུང་བདག་གི་གཟུ་དཔང་མཛོད། ། ཟོལ་མེད་ངེས་པའི་རྣལ་འབྱོར་པ། ། འགྲོ་དོན་བྱང་ཆུབ་སྒྲུབ་པ་ལ། ། བདུད་དགྲ་དམ་སྲིས་རྟག་ཏུ་འཚེ། །
དུང་ལྟར་དཀར་ཀྱང་མུན་ལྟར་གཏིབས། ། ཉི་ལྟར་གསལ་ཡང་སྤྲིན་ལྟར་བསྒྲིབས། ། ཆར་ལྟར་བབས་ཀྱང་རླུང་ལྟར་འཚུབས། ། ཆོས་ལྟར་བསྒྲུབས་ཀྱང་སྡིག་ལྟར་སྨོད། ། ཕན་ལན་གནོད་ཀྱི་གཞི་ཏ་རེ། ། བཟང་ལེན་ངན་གྱིས་ཡང་ཡང་གཞལ། ། ཉེས་མེད་ཆད་པ་གཅོད་པའི་དགྲ། ། དམ་ཅན་རྒྱ་མཚོའི་དགོངས་མཛོད་ཅིག ། བཙན་རྒོད་མིག་གིས་མ་མཐོང་སམ། ། ཉམ་ཐག་སྐྱོབ་པར་མི་མཛད་དམ། །
བདག་ནི་མ་ཉེས་དགྲ་བོ་ཉེས། ། དྲང་མཁན་མངོན་ཤེས་ཅན་གྱིས་མཛོད། ། རྣལ་འབྱོར་བྱང་ཆུབ་སྒྲུབ་པ་ལ། ། བསམ་ངན་སྦྱོར་རྩུབ་ཁྱད་གསོད་བྱེད། ། མི་ལ་ལྷ་མེད་ཟེར་ནས་བརྙས། ། ལྷ་ལ་མཐུ་མེད་ཟེར་ནས་སྨོད། ། དགེ་འདུན་འདུ་སྒོ་དཀོར་ནོར་ཕྲོགས། ། ཞིང་ཁང་རི་རྒྱ་རླུང་རྒྱ་ཕྲལ། ། གདུག་ཅིང་སྡང་སེམས་འཆང་བའི་དགྲ། ། གནམ་ས་རི་གླིང་འཇིག་རྟེན་ཁམས། །
ཉི་ཟླ་ཆོས་བོན་སྲུང་མའི་སྐྱབས། ། ས་འོག་ས་སྟེང་གར་གནས་ཀྱང༌། ། ལྷ་བཙན་དྲག་པོས་སྔོན་ནས་ཁྲིད། ། བདུད་བཙན་དྲག་པོས་རྒྱབ་ནས་དེད། ། ཀླུ་བཙན་འབུམ་གྱིས་བྱད་དུ་ཆུགས། ། ཤེལ་གིང་བཙན་གྱིས་སྨྱོ་འབོག་ཐོངས། ། བཙན་རྒོད་འབུམ་གྱིས་དགྲ་མཁར་ཤིགས། ། ཆོས་ཤིག་ཤན་པ་ལས་ལ་རྒྱུགས། ། མགྱོགས་པ་མཚལ་མདོག་རྟ་ཡང་རྟོད། ། གོ་ཁྲབ་གྱོན་ལ་རྣོ་མཚོན་རྡོར།
ཁྲོས་པའི་སྡང་མིག་གློག་འོད་འཁྱུགས། ། རྔམ་པའི་ཞལ་གདོངས་ཁྲག་རྒྱུན་ཕོབ། ། འཇིགས་པའི་ཧཱུྃ་སྒྲ་དི་རི་རི། ། དུག་གསུམ་ཁོང་ནས་ཟ་ཞིང་འཁྲུགས། ། སྟོང་གསུམ་འཇིག་རྟེན་བླ་འོག་སྒྱུར། ཁྱེད་རྣམས་ཐུགས་དམ་གནད་ནས་བསྐུལ། ། ལས་ངན་སྡང་བྱེད་དགྲ་བོ་རྣམས། ། ཡར་གྱི་སྲོག་སྒོ་དམར་པོ་ཕྱེས། ། མར་གྱི་དབུགས་སྒོ་སྐྱ་བོ་ཕྱེས། ། དོན་སྙིང་དམར་པོ་སྤར་གྱིས་ཐོབ། །
གནམ་གྱི་འཇུ་དག་དུམ་བུར་ཆོད། ། ས་ཡི་རྟེན་ཕུར་རྨང་ནས་ཕུད། ། ཤ་རུས་དོན་སྙིང་དབང་པོ་ལྔ། ། གཏོར་མ་འདི་དང་མཉམ་དུ་བཞེས། ། གནོད་ཅིང་འཚེ་བའི་དགྲ་བོ་རྣམས། ། མིང་རུས་རྗེས་ཤུལ་མེད་པར་མཛོད། ། སྒྲོལ་དང་བསྒྲལ་བྱ་མི་དམིགས་པས། ། བདག་འཛིན་རྣམ་རྟོག་རང་སར་གྲོལ། ། བྱམས་པ་ཆེན་པོས་སྒྲོལ་བའི་ལས། ། མངོན་སྤྱོད་དྲག་པོས་ཕྲིན་ལས་མཛོད།
ཨོཾ་ཤུ་ལ་མེ་རུ་ཙེ་ས་མ་ཡཿ དགྲ་བོ་བྱད་མ་ནྲྀ་ཏྲི་ཧུར་ཐུཾ་ཛ་ཛཿ དགྲ་བོ་བྱད་མའི་སྲོག་ཙ་ལ་བྷྱོ་བྷྱོཿ སྙིང་ལ་རྦད་རྦདཿ ཧྲིག་ཧྲིགཿ ཤག་ཤགཿ མྱོག་མྱོགཿ མཱ་ར་ཡ་དགྲ་བགེགས་ཀྱི་མཱཾ་ས་ལ་ཁཱ་ཧི། རཀྟ་ལ་ཁཱ་ཧི། ཙིཏྟ་ལ་ཁཱ་ཧི།
གཏོར་མ་དགྲ་བོའི་ཕྱོགས་སུ་འཕངས་དམོད་པ་བོར་ཞིང་ཐལ་མོ་བརྡབ། ། དེས་ནི་བསྟན་དགྲ་ལྷག་མེད་འཇོམས། ། བརྟན་བཞུགས་གཤེགས་གསོལ་གང་འོས་བྱ། ། ཤིས་པ་བརྗོད་ཅིང་མེ་ཏོག་འཐོར། ། གཏེར་ཆེན་གནམ་ལྕགས་མེ་འབར་གྱི། ། ཡང་ཕུར་བསྟན་སྲུང་བཙན་རྒོད་ཀྱི། ། མཆོད་བསྟོད་ཁྲིགས་སུ་བསྡེབས་པ་འདི། ། བཙན་རྒོད་རྟ་ཤོད་ཤྭ་རིའི་འགྲམ། ། རླངས་བན་བློ་གྲོས་རབ་འཕེལ་གྱིས། ། དགོས་པའི་དབང་གིས་ཤར་མར་བྲིས། །
བདུད་ཀྱི་རུ་དར་བསྙིལ་བ་དང༌། ། དགེ་བས་འགྲོ་བ་མ་ལུས་པ། ། ཧེ་རུ་ཀ་དཔལ་མྱུར་ཐོབ་ཤོག ། སརྦ་སིདྡྷི་ཛ་ཡནྟུ།། །། ༈ རྒྱལ་པོའི་བསྐུལ་ནི། གཏོར་མ་བདུད་རྩིས་བྲན་ལ་དེ་ནས་ཅུང་ཟད་དཔག་ལ། ཧཱུྃ། དགུང་སྔོན་ནམ་མཁའི་དབྱིངས་ཀྱི་དབུས། ། རིན་ཆེན་འཕྲུལ་གྱི་ལྡིང་ཁང་ནས། ། ཆོས་རྒྱལ་ཆེན་པོ་སྐུར་བཞེངས་ཤིག །
གནོད་སྦྱིན་དཔེ་ཧར་སྐུར་བཞེངས་ཤིག ། སྲོག་བདག་ཤེལ་གིང་སྐུར་བཞེངས་ཤིག ། དཀོར་བདག་ཆེན་པོ་སྐུར་བཞེངས་ཤིག ། སྒོམ་གྲྭའི་སྲུང་མ་སྐུར་བཞེངས་ཤིག ། རུ་འདྲེན་སྤྲུལ་པའི་སྐུར་བཞེངས་ཤིག ། བཞེངས་ནས་བཅོལ་བའི་ཕྲིན་ལས་མཛོད། ཧཱུྃ། སྔོན་ཚེ་སློབ་དཔོན་པདྨ་དང༌། ། སློབ་མ་རླངས་ཆེན་དཔལ་སེང་གིས། ། དྲེགས་པ་ཀུན་འདུལ་དཀྱིལ་འཁོར་དུ། །
སྡེ་བརྒྱད་ཐམས་ཅད་དམ་ལ་བཏགས། ། ང་ནི་སློབ་དཔོན་དེ་ཡི་གདུང༌། ཁྱོད་ནི་དྲེགས་པ་དེ་ཡི་རིགས། ། སྔོན་གྱི་ཐ་ཚིག་ཅི་བཞིན་དུ། ། དགྱེས་པའི་མཆོད་གཏོར་འདི་བཞེས་ལ། ། གསང་སྔགས་གཉན་གྱི་མེལ་ཚེ་སྒྲོན། ། དཔལ་ལྡན་བླ་མའི་སྐུ་ཚེ་སྲིངས། ། རིག་འཛིན་བདག་གི་ཕྲིན་ལས་སྒྲུབས། ། ལ་ཆུ་འཕྲང་ལ་སྒྲོལ་འདོན་མཛོད། ། འདོད་རྒུ་ལོངས་སྤྱོད་དབང་དུ་སྡུས། །
ཀ་ཆ་དཀོར་ནོར་གཉེར་ཁ་སྐྱོངས། ། ལྷ་འདྲེ་མི་གསུམ་དུང་དུང་སྐྱེད། ། འཛམ་གླིང་ཀུན་གྱི་བསོད་ནམས་ཁུག ། མཐོ་བ་གནམ་ལ་འཇུ་ཐག་རྐྱོངས། ། ཆགས་པ་ས་ལ་རྟེན་ཕུར་ཚུགས། ། གཙུག་ལག་ཆོས་འཁོར་གཉན་པོ་སྲུངས། ། བྲན་གཡོག་དམ་ཉམས་རིངས་སུ་ཆུགས། ། སྡང་བའི་དགྲ་ལ་སྨྱོ་འབོག་ཐོངས། ། ཕྱུགས་ཀྱི་གོད་ཁ་ཞི་བར་གྱིས། ། དགྲ་རྐུན་ཇག་པའི་ཟ་ཁ་ཆིངས། །
གླིང་བཞི་མི་ཁའི་དབང་པོ་སྣུབ། ། དཀོར་ནོར་རྣམས་ཀྱི་ཕྱི་ལ་འབྲོངས། ། ཕྱོགས་ཀྱི་དགྲ་བོའི་སྟེང་དུ་རྒྱུགས། ། ཡུལ་མི་བསམ་ངན་སྟེང་དུ་རྒྱུགས། ། སློབ་མ་དམ་ཉམས་སྟེང་དུ་རྒྱུགས། ། བྲན་གཡོག་ངོ་ལོག་སྟེང་དུ་རྒྱུགས། ། རྫས་སྤྱད་འཕྲོག་པའི་སྟེང་དུ་རྒྱུགས། ། དགྲ་ལ་ཆོ་འཕྲུལ་སྣ་ཚོགས་ཐོངས། ། མངོན་སྤྱོད་ལས་ཀུན་བསྒྲུབ་པའི་ཕྱིར། ། མཐུན་རྫས་དགྱེས་པའི་མཆོད་པ་དང༌། །
གསེར་སྐྱེམས་གཉན་པོ་འདི་བཞེས་ལ། ། ཤེལ་གིང་རྒྱལ་པོ་ལས་ལ་ཆོས། ། སོ་སོར་ཕྲིན་ལས་བཅོལ་བ་བཞིན། ། སྐད་ཅིག་ཉིད་ལ་འགྲུབ་པར་མཛོད། ཨོྃ་རུ་ཤེ་ལ་གིང་ཀ་ར་ཡ་ཡཀྴ་རཱ་ཛ་སརྦ་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་གཏོར་མ་སྟེགས་ཀྱི་ཁར་འབུལ། རྟེན་བསྐྱེད་པའང་རང་བཞིན་མི་དམིགས་པའི་ཀློང་དུ་གཤེགས། སྒྲུབ་པ་པོས་ཕྲིན་ལས་གང་སྨོད་ཀྱི་དམིགས་པ་བྱ། ཁྱད་པར་རྒྱལ་པོའི་ཆོ་འཕྲུལ་ལམ། རྣལ་འབྱོར་པ་བདག་ལ་གཡང་སྡུད་དགོས་པ་དང༌།
ཡུལ་མི་ནང་ཚན་གྱིས་དགྲ་བྱུང་ན་གསོལ་མཆོད་འདི་གནད་ཤིན་ཏུ་ཆེ། ཡང་ཇ་ཆང་ལ་འདྲེ་ཆག་ཞུགས་པའམ། གོད་ཁ་སྣོད་སྤྱད་ལ་ཆག་གྲུམ་མང་བའམ། སྲིད་ཉམས་པ་ལ་ངེས་པར་ཕན་ནོ། འདི་ནི་སློབ་དཔོན་པདྨ་འབྱུང་གནས་དང་ཆོས་རྒྱལ་གྱི་དཀོར་བདག་ཡིན་པས་ཐུན་མོང་མ་ཡིན་པ་ནུས་པ་ཆེ། མཆོད་པའི་དུས་ནི་ཚེས་བཅུ་དང་དུས་ཆེན་ལ་ཤིན་ཏུ་ལེགས་སོ། ཞེས་རྒྱལ་པོ་དཔེ་དཀར་ཀྱི་གསོལ་མཆོད་བསྡུས་པ་ཁོལ་ཕྱུང་འདི་ནི། བྷ་ཏ་ཧོར་གྱི་དཀོར་བདག་ཡིན་ཟེར་བ་མངོན་རྟོགས་ལྟར་ལན་མང་ཞིག་བྱུང་ནས་བསྐུལ་བ་དང༌། ནང་ཆས་འགའ་ཞིག་ཆུད་ཟོས་འགྲོ་བ་ལ་བརྟེན་ནས། ཁྱད་པར་རང་རེ་མི་ཉམ་ཆུང་ལ་ཆོས་སྐྱོང་ཞེ་ནག་པ་གཅིག་མེད་ན་མི་ཐམས་ཅད་ཀྱིས་དབང་ཡོད་ཨ་རེ་ཚ་བ་ཡིན་མདོག་ཁ་བོ་ཆེ་འདུག་པས།
དགོས་པ་འདྲ་བྱུང་ན་སྙམ་སྟེ། ཟོབ་པོ་གཏེར་སྨྱོན་གནམ་ལྕགས་རྡོ་རྗེས་ལུང་རིགས་ཀྱི་རྣམ་བཤད་ལ་སྦྱངས་པའི་གཏན་ཚིགས་ཁྲིགས་ཆགས་སུ་མཁས་པར་མི་སྣང་རུང༌། བློ་བཟོ་འདྲ་ཞིག་བགྱིས་ཏེ་བདུད་འདུལ་གསང་སྔགས་ཆོས་གླིང་དུ་སྦྱར་བའོ། ཡི་གེ་པ་ནི་ཉིད་ཀྱི་སློབ་བུ་སྔགས་བཙུན་ཨ་ནནྟ་མ་ཏིས་བྲིས་པ་གསང་སྔགས་བསྟན་པ་མི་ནུབ་ཅིང་ཕྱོགས་མཐར་རྒྱས་ཤིང་ཡུན་དུ་བརྟན་པ་དང༌། ལྷག་པར་དམ་ལྡན་སློབ་མ་སྤེལ་ཞིང་བསམ་པའི་དོན་ཀུན་ཐོགས་མེད་འགྲུབ་པ་དང་མ་རིག་ལོག་ལྟ་བདུད་ཀྱི་རིགས་ཀྱི་མགོ་བོ་འགེམས་པའི་རྒྱུར་གྱུར་ཅིག ། དགེའོ།། །། ༈ ཆོས་སྐྱོང་ཆེན་པོ་ཙིའུ་དམར་པོའི་དྲག་བསྐུལ་ནི། དམར་གཏོར་བཏེགས་ལ། རཀྟས་བྲན། རུ་མཚོན་ཕྱར་ནས།
ཛཿ ཕྱོགས་ཕྱོགས་དེ་ནི་ཕ་ཀི་ན། ། ཉི་མ་ལྷོ་ཕྱོགས་ཕ་ཀི་ན། ། བཙན་ཡུལ་ཟངས་ཐང་དམར་པོ་ནས། ། བྲག་དམར་གནམ་དུ་ཟེངས་སེ་ཟེང༌། ། ཟངས་མཁར་སྨུག་པོ་བརྗིད་རེ་ཆེ། ། བསྭེ་ཡི་སྒོ་མོ་ཝངས་སེ་ཝང༌། ། གསེར་གྱི་རུ་བཞི་ཁྲིགས་སེ་ཁྲིག ། ཟངས་ཀྱི་རླུང་དམར་འུ་རུ་རུ། ། བསྭེ་ཡི་འབྲུག་སྟོང་ཁྲ་ལ་ལ། །
བསྭེ་ཡི་གློག་ཞགས་ཁྱུགས་སེ་ཁྱུག ། མེ་ཡི་སེར་བ་ཤ་ར་ར། ། གནམ་ལྕགས་ཐོག་མདའ་ཆེམས་སེ་ཆེམ། ། བྱ་དམར་ཀླད་དུ་ཀྱི་ལི་ལི། ཁྲག་མཆོད་དམར་ཆེན་འཁྱིལ་བའི་དབུས། ། མི་རོ་རྟ་རོ་བཅལ་བཀྲམ་སྟེང༌། ། བཙན་གྱི་དད་དཔོན་མཐུ་བོ་ཆེ། ། མ་ཐོགས་གནས་འདི་སྤྱན་འདྲེན་ནོ། ། རཀྟ་ཁྲག་གི་གསེར་སྐྱེམས་བཞེས། ། དགྲ་ཤ་དོན་སྙིང་མཆོད་པ་བཞེས། །
རྣལ་འབྱོར་བདག་ལ་དགྲ་བྱུང་ན། ། ཕ་བུ་ཡིན་ཀྱང་སྒྲོལ་ལ་ཤོག ། སྔོན་ཚེ་ཨོ་རྒྱན་པདྨའི་དྲུང༌། ། དཔལ་གྱི་བསམ་ཡས་དབུ་རྩེ་རུ། ། ཇི་ལྟར་ཁས་བླངས་དམ་བཅའ་དགོངས། ། གནོད་སྦྱིན་ཙིའུ་དམར་དགྲ་ལ་རྦད། ། འབར་བ་སྤུན་བདུན་དགྲ་ལ་རྦད། ། བསྐུལ་ལོ་དྲག་པོ་ལས་ལ་བསྐུལ། ། རྦད་དོ་དགྲ་བགེགས་སྟེང་དུ་རྦད། ། ཆོད་ཅིག་དགྲ་བགེགས་སྲོག་རྩ་ཆོད། །
དམར་གྱི་གཏོར་མ་འདི་བཞེས་ལ། ། བོས་པའི་ཚེ་ན་སྙན་མ་སྲ། ། གཡབ་པའི་ཚེ་ན་སྤྱན་མ་ཡེངས། ། མཆོད་པའི་ཚེ་ན་རུ་མ་ངར། ། བསྟེན་པའི་ཚེ་ན་ཕྲག་མ་དོག ། རྦད་པའི་ཚེ་ན་མཐུ་མ་ཆུང༌། ། མངགས་པའི་ཚེ་ན་ལས་མ་ཡེངས། ། དགྲ་བགེགས་མི་ནོར་རིགས་རྒྱུད་ཀྱི། ། ལྔ་ཕུང་ཐལ་བ་རྡུལ་དུ་རློགས། ། ཕོ་རྒྱུད་རྣམས་ཀྱི་སྲོག་རྩ་ཆོད། །
མོ་རྒྱུད་རྣམས་ཀྱི་མངལ་ནས་སྐོམས། ། རིགས་རྒྱུད་མི་རབས་རྩད་ནས་ཆོད། ། སྒོ་ནོར་གོད་དང་ལྷོག་པས་སོད། ། ཡུལ་ཞིང་ལོ་ཏོག་སེར་བས་ཆོམ། ། དམག་དཔུང་བསྐྱེད་ལ་རུ་མཚོན་ཕྱོར། ། སྡང་བྱེད་དགྲ་དང་གནོད་བྱེད་བགེགས། ། སྔ་དགྲ་ལག་ཏུ་བརྡར་བ་དང༌། ། ཕྱི་དགྲ་ཡིད་ལ་སེམས་པ་དང༌། ། ད་དགྲ་ཐད་དུ་ལངས་པའི་ཚོགས། ། སྲོག་བདག་ཁྱོད་ལ་གཉེར་དུ་གཏད། །
མཐུ་སྟོབས་ནུས་རྩལ་མ་ཆུང་བར། ། ཕྲིན་ལས་མྱུར་མགྱོགས་དྲག་པོ་ཡིས། ། བཅོལ་བའི་ཕྲིན་ལས་འགྲུབ་པར་མཛོད། ། ཅེས་གཏོར་མ་དགྲ་ཕྱོགས་སུ་འཕང༌། བདེན་བརྡར་དམོད་བཅོལ་བྱ། དེ་ལྟར་དམ་ཅན་ཆོས་སྐྱོང་ཆེན་པོ་མཆོད་པའི་ཐབས། འདི་རྒྱ་དཔེ་དང་བསྟུན་རང་གི་ཆོས་སྲིད་བསྟན་པ་རྒྱས་པའི་སླད་དུ་གཡར་དམ་བགྱིས་ཏེ། ཆོས་སྐྱོང་ཉིད་ཀྱིས་ཁས་བླངས་ཕྲིན་ལས་ཆེན་པོ་དུས་ལས་མི་གཡེལ་དམ་བཅའ་སྔོན་ནས་མཛད་པའི་ཕྱིར། སླད་ནས་ཀྱང་ཕྲིན་ལས་བཅོལ་བའི་ཆེད་ཁོ་བོ་སྔགས་འཆང་བདེ་ཆེན་རྡོ་རྗེས་བྲིས། ༈ འཇམ་དཔལ་དུག་རི་མེ་འབར་གྱི་གཏེར་སྲུང་ལས་བསྐུལ་ནི།
བསྐུལ་བའི་ཕྲིན་ལས་གནས་བསྐྱོད་འཚལ༔ ལྷ་ཡི་དགེ་བསྙེན་དུང་ཐོད་ཅན༔ ལྷ་དམག་རུ་མཚོན་ལྷབས་སེ་ལྷབ༔ དེ་རིང་དགྲ་ལ་དམག་དཔུང་སྐྱེད༔ དྲི་ཟའི་དགེ་བསྙེན་ཟུར་ཕུད་ཅན༔ ལྷ་མིན་དལ་ཁ་ཀྱི་ལི་ལི༔ དེ་རིང་དགྲ་ལ་དམག་དཔུང་སྐྱེད༔ མཁར་ཆུའི་དགེ་བསྙེན་སྨྱོ་ཁ་བ༔ ཀླུ་ཡི་ཕོ་ཉ་ཕྱུ་རུ་རུ༔ དེ་རིང་དགྲ་ལ་དམག་དཔུང་སྐྱེད༔
ལྷོ་ཡི་དགེ་བསྙེན་ཟླ་བའི་གདོང་༔ བདུད་དམག་ཇག་པ་ཤ་ར་ར༔ དེ་རིང་དགྲ་ལ་དམག་དཔུང་སྐྱེད༔ ཕོ་མར་དགེ་བསྙེན་མགོ་དགུ་བ༔ དམུ་ཡི་ལས་བྱེད་ཉི་ལི་ལི༔ དེ་རིང་དགྲ་ལ་དམག་དཔུང་སྐྱེད༔ སེང་རྫོང་དགེ་བསྙེན་ཟུ་ར་བ༔ བཙན་གྱི་ལིང་པ་ཚུབས་སེ་ཚུབ༔ དེ་རིང་དགྲ་ལ་དམག་དཔུང་སྐྱེད༔ མོན་ཁའི་དགེ་བསྙེན་བཀྲག་མེད་པ༔
ས་བདག་གཏད་ཁྲམ་ཐིབས་སེ་ཐིབ༔ དེ་རིང་དགྲ་ལ་དམག་དཔུང་སྐྱེད༔ ལྕི་ཤོད་དགེ་བསྙེན་རྡོ་རྗེ་རྒྱལ༔ གཉན་གྱི་ལས་བྱེད་ཁྱུགས་སེ་ཁྱུག༔ དེ་རིང་དགྲ་ལ་དམག་དཔུང་སྐྱེད༔ ངོམ་གྱི་དགེ་བསྙེན་བདུད་འཇོམས་པ༔ གཟའ་ཡི་ལས་བྱེད་ཉི་ལི་ལི༔ དེ་རིང་དགྲ་ལ་དམག་དཔུང་སྐྱེད༔ ལྕི་ཡི་དགེ་བསྙེན་ཟླ་སྐྱོང་བ༔ གནམ་སྨིན་བུ་ཡུག་ཐིབས་སེ་ཐིབ༔
དེ་རིང་དགྲ་ལ་དམག་དཔུང་སྐྱེད༔ སྤུ་རོང་དགེ་བསྙེན་དྲེགས་པ་ཅན༔ དྲེགས་པའི་བུ་མོ་ལས་ལ་འགྱེད༔ དེ་རིང་དགྲ་ལ་དམག་དཔུང་སྐྱེད༔ མཚོ་ནག་དགེ་བསྙེན་ཉ་ནག་གདོང་༔

ཀླུ་གཉན་ས་བདག་ལས་ལ་བསྐུལ༔ དེ་རིང་དགྲ་ལ་དམག་དཔུང་སྐྱེད༔ ཡ་བདུད་མཁའ་ལ་འགྱུ་བའི་ཚེ༔ སྐྱ་རེངས་དཀར་པོའི་རྟ་ལ་ཞོན༔ དེ་རིང་དགྲ་ལ་དམག་དཔུང་སྐྱེད༔ མ་བདུད་ས་ལ་རྒྱུ་བའི་ཚེ༔ སྨག་རུམ་མུན་པའི་རྟ་ལ་ཞོན༔ དེ་རིང་དགྲ་ལ་དམག་དཔུང་སྐྱེད༔ སྤྱི་བདུད་བར་ལ་འགྱུ་བའི་ཚེ༔ དམར་ཐག་ཉི་མའི་ཟེར་ལ་ཞོན༔ དེ་རིང་དགྲ་ལ་དམག་དཔུང་སྐྱེད༔
སྐྱེ་འགྲོ་སྲོག་ལ་དབང་སྒྱུར་ཚེ༔ འབྲུག་གློག་ཐོག་གི་རྟ་ལ་ཞོན༔ དེ་རིང་དགྲ་ལ་དམག་དཔུང་སྐྱེད༔ ཉམས་པའི་དགྲ་བོ་བསྒྲལ་བའི་ཚེ༔ ལྷོག་ཡམས་དམར་ནད་ཆར་དུ་འབེབས༔ དེ་རིང་དགྲ་ལ་དམག་དཔུང་སྐྱེད༔ དམར་གྱི་གཏོར་མ་འདི་བཞེས་ལ༔ གདུག་པའི་བྱད་མ་སྡིག་ཅན་ལ༔ མཛེ་དམར་མེ་ལྟར་འབར་དུ་ཆུག༔ མཛེ་སྐྱ་རླུང་ལྟར་འཚུབས་སུ་ཆུག༔
དམུ་ཆུ་རྫིང་ལྟར་འཁྱིལ་དུ་ཆུག༔ ཞ་གྲུམ་རྡུལ་ལྟར་ཉིལ་དུ་ཆུག༔ དམིགས་པའི་དགྲ་བོ་ལས་ངན་གྱི༔ ལུས་ལ་མཛེ་རིགས་བཅོ་བརྒྱད་ཐོབ༔ བྱད་མ་མི་རབས་ཕུང་བར་གྱིས༔ ཀ་ཆ་དཀོར་ནོར་ཕྱི་ལ་རྒྱུགས༔ དམར་གྱི་གཏོར་མ་འདི་བཞེས་ལ༔ ཀླུ་བདུད་དམག་ཚོགས་དགྲ་ལ་ཆོས༔ དགྲ་བོའི་ཡུལ་ཁམས་ཕུང་བར་གྱྀས༔ མངོན་སྤྱོད་རྟགས་དང་མཐུན་པར་མཛོད༔
གང་བཅོལ་ལས་རྣམས་མྱུར་དུ་སྒྲུབས༔ ཨོྃ་ནཱ་ག་རཀྴ་ཧེ་ཏྲཾ་ཀ་ལ་ནག་པོ་ཏི་པ་ར་ཙ་ཏྲི་ཡང་ཏྲག་རཀྴ་ཤ་ཡ་བྷྱོ་བྷྱོཿ ནཱ་ག་ཏི་པ་ཡེ་དུན་དུན་དགྲ་བོའི་སྲོག་ལ་བྷྱོཿ ཤ་ཁྲག་ལ་བྷྱོ་ཙ་ཏྲུམ་ཏྲིག་ཐུན་ནཱ་ག་ཤག་ཐུན་ཧི་པྲ་མ་ནན་ཧཾ་ཧེ་ཕུ་ལུ་བྷྱོ་བྷྱོ་དགྲ་ལ་བྷྱོ་བྷྱོཿ དགྲ་ལ་ཟློག་ཟློག༔ ཅེས་ཐལ་མོ་བརྡབ་གཡབ་དར་གཡབ་བྱད་མ་སྡིག་ཅན་ཐམས་ཅད་ངེས་པར་སྒྲོལ་བའི་ངན་སྔགས་འདིས་ཐམས་ཅད་ཕུང་བར་ནུས་སོ༔ དུས་སྙིགས་མའི་སྐབས་སུ་གཟའ་ཀླུ་དང་རྒྱལ་པོ་འདི་རང་ཆོས་སྐྱོང་མྱུར་མགྱོགས་ཆེ་བས༔ དེས་ན་ཕྱིས་འབྱུང་སྐལ་ལྡན་རྣམས་ཀྱི་སྙིང་དུ་ཆོངས་ཤིག༔ མ་འོངས་དགྲ་བགེགས་ཚར་གཅོད་ཤོག༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཞེས་པ་འདི་སྔགས་འཆང་གནམ་ལྕགས་རྡོ་རྗེའི་ཐོ་ལུམ་གྱིས་ལྕགས་གླང་ལོར་ཁྲོམ་གཟིགས་དགེ་བསྙེན་གྱི་ཕོ་བྲང་བར་མ་རྒྱབ་རི་རྡོ་རྗེ་བཙན་དྲག་གི་མགུལ་ནས་གདན་དྲངས་ཤིང་ཆུ་སྟག་ལོར་ཤོག་སེར་ནས་བསྒྱུར་བའོ། མཐར་གོང་གསལ་ལྟར་གཏོར་བསྐུལ་གནམ་ལྕགས་ཐོག་མདའི་རྗེས་སུ་གཏོར་མ་འཕང་ངམ་བསྲེགས། ཡང་ན་རིག་འཛིན་བརྒྱུད་པའི་རྗེས་གཙང་སར་གཤེགས། རྗེས་ཀྱི་བྱ་བ་ནི་གོང་ལྟར་མཚུངས་སོ། ༈ དང་པོ་ཚོགས་བྱིན་བརླབ་ནི།
ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔ ཆོ་འཕྲུལ་སྒྱུ་མའི་ཚོགས་རྫས་ཉིད༔ དངོས་འཛིན་མི་དམིགས་སྟོང་པར་སྦྱངས༔ ཨོཾ་ཨཱཿཧཱུྃ༔ གཉིས་པ་ཚོགས་ཞིང་སྤྱན་འདྲེན་པ་ནི། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ ཞལ་ཟས་ཚོགས་ལ་སྤྱན་འདྲེན་ནོ༔ དེང་འདིར་དཀྱིལ་འཁོར་བྱིན་ཆེན་ཕོབ༔
སྒྲུབ་ལ་དབང་བསྐུར་མཆོག་ཐུན་སྩོལ༔ ཨོཾ་བཛྲ་ས་མཱ་ཡ་ཛཿཛཿ གསུམ་པ་ཚོགས་ཕུད་འབུལ་བ་ནི། ཧཱུྃ༔ ཆེ་མཆོག་དཀྱིལ་འཁོར་ལྷ་ཚོགས་ལ༔ ཞལ་ཟས་ཚོགས་ཀྱི་མཆོད་པ་འབུལ༔ སྐྱེ་མེད་ངང་ལ་ཐུགས་དམ་བསྐང་༔ ཤེས་སྒྲིབ་ཀ་དག་ཀློང་དུ་བཤགས༔ ཨོཾ་ག་ཎ་ཙཀྲ་ཁཱ་ཧི༔ བཛྲ་ས་མ་ཤུདྡྷེ་ཨཱཿ
བཞི་པ་ཚོགས་བསྒྲལ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱ་དགྲ་བགེགས་མྱུར་དུ་ཁུག༔ གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ དངོས་གྲུབ་བླངས་ཤིང་ཚོགས་ལ་རོལ། ལྔ་པ་ལྷག་མ་འབུལ་བ་ནི། ཧཱུྃ༔
དཔལ་གྱི་བཀའ་ཉན་བྱེ་བ་འབུམ༔ ལྷག་མའི་མཆོད་གཏོར་འདི་བཞེས་ལ༔ གདུག་པའི་དགྲ་བགེགས་ཞལ་དུ་བཞེས༔ ཨོཾ་ཨུཙྪིཥྚ་བ་ལིཾ་ཏ་ཁཱ་ཧི༔ དྲུག་པ་བསྐུལ་ནི། ཧཱུྃ༔ དཔལ་ཆེན་ལྷ་ཚོགས་དབྱིངས་ནས་བཞེངས༔ རིག་འཛིན་བདག་ལ་བྱིན་གྱིས་རློབས༔ ཆེ་བཙན་མཐུ་ཡི་གཟི་བྱིན་བསྐྱེད༔ དམར་ཆེན་གཏོར་མ་འདི་བཞེས་ལ༔
དགྲ་ལ་ཟོར་གྱི་ལས་མཛོད་ཅིག༔ ཨོཾ་མ་ཧཱ་ཀྲོ་ཏ་ཧེ་རུ་ཀ་ཧཱུྃ་ཕཊ྄ཿ ཨི་དཾ་བ་ལིཾ་ཏ་ཁཱ་ཧི༔ བདུན་པ་ཆད་མདོ་ནི། ཧཱུྃ༔ གསང་ཆེན་མ་ལ་མཆིམས་ཕུ་རུ༔ རྒྱལ་ཀུན་འདུས་པ་ཡབ་ཡུམ་གྱིས༔ ཡང་ཕུར་དཀྱིལ་འཁོར་ཞལ་ཕྱེ་ཚེ༔ གཏེར་སྲུང་ཁས་བླངས་ཆད་མདོ་བཞིན༔ གཏོར་མ་བཞེས་ལ་ཐ་ཚིག་མཛོད༔
ཨོཾ་ཀྲོ་ཏ་ཀྲོ་ཏི་སརྦ་བ་ལིཾ་ཏ་ཁཱ་ཧི༔ བརྒྱད་པ་བརྟན་མ་སྐྱོང་བ་ནི། ཧཱུྃ༔ བོད་སྐྱོང་བརྟན་མ་བཅུ་གཉིས་ཚོགས༔ ལྷབ་ལྷུབ་རྒྱན་ལྡན་གར་མཁན་མས༔ མཆོད་གཏོར་བཞེས་ལ་ཕྲིན་ལས་མཛོད༔ དགུ་པ་རྟ་བྲོ་བརྡུང་བ་ནི། ཧཱུྃ༔ སྟོང་གསུམ་རུ་ཏྲ་མནན་པའི་བྲོ༔ ཁྲོ་བོ་ཁྲོ་མོས་ཆེམ་ཆེམ་བརྡུངས༔
མནན་ནོ་ནམ་ཡང་ལྡང་ཞིག༔ ཨོཾ་ཨཱཿནན༔ ཧཱུྃ་ནན༔ མཱ་ར་ཡ་ནན༔ བཅུ་པ་དངོས་གྲུབ་ལེན་པ་ནི། ཧཱུྃ༔ ཟབ་དབྱིངས་དཀྱིལ་འཁོར་ལྷ་ཡི་ཚོགས༔ ཚེ་ཆོས་ཟས་ནོར་སྙན་གྲགས་དཔལ༔ བརྟན་གཡོ་མཆོག་ཐུན་དངོས་གྲུབ་སྩོལ༔ ཨོཾ་སརྦ་སིདྡྷི་ཧཱུྃ༔
ཨ་བྷི་ཥིཉྩ་མྃ༔ བཅུ་གཅིག་བཀྲ་ཤིས་བརྗོད་པ་ནི། ཧཱུྃ༔ ཆོས་དབྱིངས་ཀློང་དགུའི་གཏེར་ཆེན་གྱིས༔ ཟབ་རྒྱས་འགྲོ་ཀུན་སྨིན་མཛད་པ༔ དེང་འདིར་བཀྲ་ཤིས་བདེ་ལེགས་ཤོག༔ བཅུ་གཉིས་པ་དཀྱིལ་འཁོར་བསྡུ་བ་ནི། ཧཱུྃ༔ མི་དམིགས་དཀྱིལ་འཁོར་ཀ་དག་དབྱིངས༔ རང་བཞིན་ཡེ་ཤེས་ཀློང་དུ་ཧོ༔
ཨ་ཨ་ཨཱཿ བཅུ་གསུམ་པ་དགེ་བ་བསྔོ་བ་ནི། རྣམ་དཀར་དགེ་ཚོགས་རྒྱ་མཚོ་ཉིད༔ མཐའ་ཡས་སངས་རྒྱས་འཐོབ་ཕྱིར་བསྔོ༔ བདེ་དགེ་མཆོག་གསུམ་འདུས་པ་ཡི༔ ཐུགས་རྗེའི་སྨོན་ལམ་དེ་འགྲུབ་ཤོག༔ ཅེས་བཀྲ་ཤིས་བསྔོ་སྨོན་རྒྱས་པར་བྱའོ༔ བར་སྐབས་ཀྱི་ཡིག་ཆུང་རྣམས་མཆན་བུའི་ཚུལ་དུ་གནམ་ལྕགས་གསང་སྔགས་བསྟན་འཛིན་པས་ཁ་སབ་བགྱིས་པའོ། ས་མ་ཡ༔ ཨེ་མ་བདག་འདྲ་པད་འབྱུང་གིས༔
སྙིང་ཐིག་ཡིད་བཞིན་ནོར་བུ་བཞག༔ ཡང་གསང་ཤོག་དྲིལ་མགུལ་ཁུག་མ༔ མཐོང་ཐོས་དྲན་རེག་བྱང་ཆུབ་ཐོབ༔ མིག་ལྟར་གཅེས་ལ་སྙིང་ལྟར་ཆོངས༔ ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ་འདི་ལ་བྱ་ར་གྱིས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མོན་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བོད་ཡིག་ཏུ་ཞལ་བཤུས་སོ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
