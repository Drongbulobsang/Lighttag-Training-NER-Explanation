གཏེར་ཆོས། རྩ་གསུམ་གླིང་པ།
པོད ༡༩
བླ་མེད་ཡང་ཕུར་གྭའུ་དམར་ནག་གི་ཆོས་སྡེ་སྨད་ཆ་ཆོག་ཁྲིགས་སྐོར།
༈ བླ་མེད་ཡང་ཕུར་གྭའུ་དམར་ནག་གི་ཆོས་སྡེ་སྨད་ཆ་ཆོག་ཁྲིགས་སྐོར་བཞུགས་སོ།། ཀ༽ བླ་མེད་ཡང་ཕུར་གྭའུ་དམར་ནག་ལས། བསང་མཆོད་དགྱེས་པའི་དགའ་སྟོན་རོ་བརྒྱའི་བཅུད་མྱོང༌། ཁ༽ བླ་མེད་ཡང་ཕུར་གྭའུ་དམར་ནག་ལས། ཕྲིན་ལས་གོ་ཆ་འབར་བ་མེ་ཡི་འཁོར་ལོ་བཀླག་ཆོག་ཏུ་བཀོད་པ་བདུད་བཞིའི་གཡུལ་ལས་རྣམ་རྒྱལ། ག༽ བླ་མེད་ཡང་ཕུར་གྭའུ་དམར་ནག་ལས། བཀའ་གཏེར་སྲུང་མའི་གསོལ་མཆོད་དཀྱུས་གཅིག་ཏུ་བཀོད་པ་བདུད་དཔུང་བྱད་མ་རྩད་བརླག་གནམ་ལྕགས་རྡོ་རྗེའི་ཐོག་ཆར་ལ་ལྡེབ། ང༽ བླ་མེད་ཡང་ཕུར་གྭའུ་དམར་ནག་ལས། སྨད་ལས་དྲག་པོའི་སྲུང་བཟློག་བསད་པའི་ལས་རིམ་དཀྱུས་གཅིག་ཏུ་བཀོད་པ་གནམ་ལྕགས་རྡོ་རྗེའི་སྒྱོགས་ཆེན། ཅ༽ རྡོ་རྗེ་ཕུར་པའི་བླ་མ་བརྒྱུད་པའི་གསོལ་འདེབས་རིགས་ཀུན་ཁྱབ་བདག
ཆ༽ བླ་མེད་ཡང་ཕུར་གྭའུ་དམར་ནག་ལས། ལས་བྱང་ཕྲིན་ལས་རྒྱུན་ཁྱེར་ཆོག་ཁྲིགས། ཇ༽ ཡང་ཕུར་ལས་བྱང་ཆུང་བའི་བརྒྱུད་འདེབས། ཉ༽ བླ་མེད་ཡང་ཕུར་གྭའུ་དམར་ནག་གི་རྒྱུན་ཁྱེར་སྙིང་པོ་རབ་གསལ། ཏ༽ སྨོན་ལམ་ཁྱབ་བདག་དཔལ་ལྡན། ཐ༽ བླ་མེད་ཡང་ཕུར་གྭའུ་དམར་ནག་ལས། དབང་ཕྱུག་ཉེར་བརྒྱད་དང་ཕུར་སྲུང་ཉེར་བཞིའི་གཏོར་འབུལ་མངའ་གསོལ་བཀའ་གཏེར་ཐུན་མོང་གཅིག་དྲིལ། ད༽ བླ་མེད་ཡང་ཕུར་གྭའུ་དམར་ནག་གི་སྤྲོས་མེད་བསྙེན་པའི་ཟིན་ཐུན་འཕྲལ་མཁོའི་ཉེར་སྤྱོད། ན༽ ཡང་ཕུར་སྒྲུབ་ཁོག་ཕྲིན་ལས་ཀུན་འགྲུབ། པ༽ སྟོང་ཐུན? བཙན་རྒོད་མེ་འོད་གདོང་རོལ་པ་བཅོ་བརྒྱད་ཀྱི་གསོལ་མཆོད་བསྟན་དགྲ་ཐལ་འབྱིན།
དབང་ཆོག་ཆོག་ཁྲིགས། གཉིས་དབང་ཆོག་ཕྱོགས་བསྡུས་དང་གསོལ་ཁ་ཆོག་ཁྲིགས་ཟུར་གསལ་དུ་ཡོད་པ་ཤེས་པར་བྱའོ། རྒྱལ་ཀུན་ཐུགས་མཆོག་ཡང་དག་ཧེ་རུ་ཀཿ བར་ཆད་བདུད་བཅོམ་བཛྲ་ཀུ་མཱ་ར། ། མཆོག་ཐུན་ཀུན་སྩོལ་ཁྲག་འཐུང་དཀྱིལ་འཁོར་ལྷ། ། རྩ་གསུམ་ཡོངས་འདུས་ཟབ་ཆོས་བླ་ན་མེད། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་པ་དང༌། གང་ལ་མེ་ཏོག་ཕོག་པ་ཡི། ། ལྷག་པའི་ལྷ་དང་གང་དེའི་ཆོས། །
རྒྱུན་དཀོན་གསུང་རབ་བསྡུ་སྐྲུན་དང༌། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀའ་གཏེར་སྲི་ཞུ་རུ། ། ཨེ་ཝཾ་དཔེ་སྐྲུན་ཁང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཞེས་པའང་སྒོ་ཆེན་སྤྲུལ་མིང་པས་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ༈ ༄༅། བླ་མེད་ཡང་ཕུར་གྭའུ་དམར་ནག་ལས།
བསང་མཆོད་དགྱེས་པའི་དགའ་སྟོན་རོ་བརྒྱའི་བཅུད་མྱོང་བཞུགས་སོ། གསང་སྔགས་རྡོ་རྗེ་ཐེག་པ་རིམ་དགུ་ཡི། ། ཡང་རྩེ་བླ་མེད་ཡང་དག་རྫོགས་པ་ཆེ། ། ཉི་མ་ཤར་ལྟར་ཉི་ཟླ་ཁ་སྦྱོར་རྒྱུད། ། གྭའུ་དམར་ནག་དཀྱིལ་འཁོར་ལྷ་ལ་འདུད། ས་མ་ཡ། བསངས་མཆོད་སྤྲོ་ན་དྲག་པོའི་གཡུ་ཤུག་གམ། ཡང་ན་ཤིང་གང་རུང་མེར་སྦར་ཏེ། དཀར་གསུམ་མངར་གསུམ་ཕྱེ་མར་ཇ་ཆང་ཕུད། འབྲུ་སྣ་དར་ཟབ་གང་འབྱོར་མཆོད་བྱས་ནས།
རྔ་རོལ་གདངས་དབྱངས་སྙན་པོས་འདི་སྐད་དོ། ཧཱུྃ༔ གསང་ཆེན་ལྷུན་གྲུབ་ཨེ་དཀྱིལ་པད་ཉིའི་སྟེང༌། ། དྲེགས་བྱེད་བདུད་བཞི་ཉོན་མོངས་བམ་ཆེན་གདན། ། རྡོ་རྗེ་ཁྲོས་པ་ཞེ་སྡང་འདུལ་བྱེད་པ། ། དབྱིངས་རིག་འགྱུར་མེད་ཁྲག་འཐུང་དཔལ་ཆེན་རྗེ། ། བཅོམ་ལྡན་ལྷ་མཆོག་ཕུར་བུ་ཁྲོ་རྒྱལ་ཆེ། ། བཻཌཱུར་རྡུལ་བརྩེགས་གྱད་འདོར་སྒེག་ཅིང་དཔའ། ། ཐེག་དགུའི་ཁྲོ་ཞལ་བཞད་གཤེ་རྔམ་གཏུམ་བརྗིད། ། བཅོ་བརྒྱད་ཕྱག་ན་འབར་བའི་མཚོན་དབལ་འཁྲུག །
རྡོ་རྗེའི་སྒྲོ་གཤོག་རླབས་བསྐྱོད་སྟོང་གསུམ་འགེངས། ། ཚོགས་བརྒྱད་གནས་དག་བརྐྱང་བསྐུམ་གཟི་འབར་ཞིང༌། ། གཏུམ་ཆེན་རྒྱས་འདེབས་ཁྲོ་མོ་པང་དུ་འཁྱུད། ། མི་བཟད་འབར་བའི་གར་དགུར་རྒྱན་ཀུན་རྫོགས། ། སྲས་བཞི་ཁྲོ་བཅུ་ཟ་གསོད་ཕྲ་ཐབས་དང༌། ། དབང་ཕྱུག་སྒོ་མ་རེ་ཏི་ཤྭ་ན་བཞི། ། སྐྱེས་བུ་ས་བདག་བདུད་བཙན་གིང་དང་ནི། ། ཡང་དག་ཆེ་མཆོག་ཞི་ཁྲོའི་ཕྱག་མཚན་བཅས། ། ཧར་ལེན་འབར་བ་བཙན་རྒོད་འཁོར་བཅས་རྣམས། ། གློག་དམར་ཤུགས་ཀྱིས་གནས་འདིར་དྲག་ཏུ་བྱོན། །
སྤྱི་སྒེས་རུ་ཏྲ་ཉེར་འཚེའི་བམ་གདན་བཞུགས། ། དམོད་པའི་ལས་དང་བར་ཆད་རབ་བསྒྲལ་ཕྱིར། ། སྒོ་གསུམ་དྭང་བས་བསྟོད་ཀྱང་ཕྱག་ཀྱང་འཚལ། ། དྲག་ཤིང་དུད་པའི་ལྗོན་པ་ལས་བྱུང་བའི། ། སྡང་བྱེད་བྱད་མའི་ཡ་འགལ་ཟླུམ་པོའི་ནང༌། ། བསྟན་དགྲ་སྤྱི་ཡི་དབང་ལྔའི་གེ་སར་རྒྱས། ། མ་རུངས་བདུད་དགྲའི་ཚིལ་ཆེན་རྟ་བདུན་འོད། ། གདུག་བྱེད་མཁྲིས་པའི་དྲི་ཆབ་ཙིཏྟའི་དཔལ། ། རྩ་ལག་ཁྲག་གིས་སྦགས་པའི་ཞལ་བཤོས་དང༌། ། གྲི་རྒོད་ཐོད་རྔ་རྐང་གླིང་དྲག་ཏུ་ལྡིར། །
མཚན་ལྡན་བྷནྡྷ་རྩ་བརྒྱད་ཨ་མྲྀ་འོད། ། བུམ་རིལ་དགྲ་བོའི་སྙིང་ཁྲག་རྦ་རླབས་འཁྲུགས། ། ལྕགས་སྣོད་ཨེ་དཀྱིལ་བྷ་ལིང་དབལ་ཟུར་ལྡན། ། སྤྱི་སྒེས་བསྟན་དགྲའི་ཚོགས་ཀྱི་ཤ་ཟན་བརྒྱན། ། རུས་པའི་རྩང་དམར་བྷ་སུའི་ཞགས་པས་དཀྲིས། ། རྐང་ཀླད་ཀྱིས་བྱུགས་རི་རབ་ལྟོས་དང་མཉམ། ། གཞན་ཡང་བྱ་གཅན་རི་གཡུང་ཆུ་གནས་དང༌། ། བཟའ་བཅའ་བཏུང་བ་སྲིད་རྒུའི་ལོངས་སྤྱོད་དང༌། ། གོ་མཚོན་གཡུལ་ཆས་སྔགས་ཆས་སྤྱན་གཟིགས་ཚོགས། ། བཀྲ་ཤིས་རྫས་རྟགས་རྒྱལ་སྲིད་རིན་ཆེན་བདུན། །
གཟུགས་སྒྲ་དྲི་རོ་རེག་བྱ་ཆོས་ལ་སོགས། ། འདོད་ཡོན་མཆོད་པ་གསེར་རི་རོ་མཚོའི་ཆབ། ། ཕྱེ་མར་གངས་རི་ཇ་ཆང་འོ་ཞོའི་རྒྱུན། ། འཛད་མེད་གངྒཱའི་རླབས་ཆེར་བསྐྱོད་པ་འདིས། ། རབ་འབྱམས་ཡི་དམ་རྒྱལ་ཀུན་མ་ལུས་ཀྱི། ། ཕྲིན་ལས་གཅིག་འདུས་ལྷ་མཆོག་ཧེ་རུ་ཀཿ སྙིང་རྗེས་དགྲ་བགེགས་སྒྲོལ་མཛད་གྱད་ཆེན་པོ། ། རིག་པའི་ངོ་བོ་གཞོམ་མེད་རྡོ་རྗེའི་མཚོན། ། སྐྱེ་འགག་ཡོངས་བྲལ་གཞོན་ནུ་ཁྲོ་གར་ཅན། ། བདུད་བཞིའི་གཡུལ་རྒྱལ་དཔའ་གཏུམ་གསང་བའི་བདག །
ཕུར་པའི་ལྷ་ཚོགས་བདུན་ཅུ་རྩ་གཉིས་བསངས། ། བཅོམ་ལྡན་ཡང་དག་ཞི་ཁྲོ་རབ་འབྱམས་དང༌། ། བཀའ་གཏེར་སྲུང་མ་དམ་ཅན་རྒྱ་མཚོ་བསངས། ཁྱོད་ཉིད་བསང་དང་མཆོད་པའི་ཡོན་ཏན་གྱིས། ། འཕྲལ་ཡུན་བར་ཆད་མ་ལུས་འདུལ་སླད་དུ། ཁྲོ་རྒྱལ་ཁྱོད་ཀྱི་གཟུགས་སྐུའི་གར་བསྒྱུར་བཞིན། ། དམ་བཅའ་དེང་དགོངས་དུས་བབ་འདིར་དམིགས་པའི། ། བདག་གཞན་གདུལ་བྱར་གྱུར་པའི་སེམས་ཅན་ཀུན། ། མཆོག་དང་ཐུན་མོང་འདི་ཕྱི་གཏན་གྱི་དོན། ། གང་བྱས་ལམ་དུ་བགྲོད་དཀའི་བར་ཆད་དང༌། །
འཁྲུལ་སྣང་བདུད་བཞིས་ཉེར་འཚེ་གཡུལ་རྒྱལ་མཛོད། ། སྔོན་ཚེ་པདྨས་བལ་ཡུལ་ཡང་ལེ་ཤོད། ། ཡང་དག་བདེ་ཆེན་སྙིང་པོ་སྒྲུབ་པའི་ཚེ། ། ཀླུ་གྱོང་གནོད་སྦྱིན་གློག་སྤྲིན་ལ་སོགས་དང༌། ། བལ་བོད་ལྷ་འདྲེའི་ཆོ་འཕྲུལ་ཁེང་ལོག་ཚེ། ཁྲོ་རྒྱལ་ཁྱོད་ཀྱིས་རྟགས་མཚན་དངོས་བསྟན་ནས། ། ནུས་པའི་དབལ་ཟེར་མ་བཟོད་དམ་དུ་བཞག ། དེ་ཕྱིར་སློབ་དཔོན་རྡོ་རྗེའི་སྐུ་བརྙེས་བཞིན། ། དེང་འདིར་བདག་ཅག་ཕུར་པའི་མཁན་པོ་ལ། ། འཕྲལ་ཡུན་བར་ཆད་བསྟན་ནས་གཞོམ་གྱུར་ཏེ། །
མཆོག་ཐུན་དངོས་གྲུབ་ཆར་བཞིན་འབེབས་པར་མཛོད། ། གསང་སྔགས་རྒྱལ་ཡུམ་ཡེ་ཤེས་མཚོ་རྒྱལ་གྱིས། ། གཡའ་གང་དབེན་གནས་སྒྲུབ་ཕུག་ཐམས་ཅད་དུ། ཁྲོ་རྒྱལ་ཁྱོད་ཉིད་སྒྲུབ་པའི་རྟགས་མཚན་གྱིས། ། མི་རོ་བསླང་ཞིང་མཐུ་ཆེན་མི་དགུ་བསྒྲལ། ། གཞན་ཡང་ལྷ་འདྲེ་དམ་བཏགས་བརྟུལ་ཞུགས་ཀུན། ། པད་འབྱུང་ཉིད་དང་མཉམ་པ་ཁྱེད་ཀྱི་མཐུ། ། ལྷ་གཞན་གང་གི་ཚད་རྡོ་བོར་མཛད་པའི། ། མགུལ་ཁུག་མར་གྲགས་སྤ་མ་གྲགས་པ་བཞིན། ། དེང་འདིར་བདག་ཅག་ཕུར་པའི་མཁན་པོ་ལ། །
འཕྲལ་ཡུན་བར་ཆད་བསྟན་ནས་གཞོམ་གྱུར་ཏེ། ། མཆོག་ཐུན་དངོས་གྲུབ་ཆར་བཞིན་འབེབས་པར་མཛོད། ད་ལྟ་རྗེས་འཇུག་ཁྱོད་ཉིད་སྒྲུབ་མཛད་ལ། ། ཆོས་དང་ནོར་གྱི་ཆར་འབེབས་སངས་རྒྱས་ཐོབ། ། འདི་ཕྱིར་བར་ཆད་འཚེ་བའི་བདུད་བསྒྲལ་ཞིང༌། ། ཕྲིན་ལས་གང་བརྩམ་འགྲུབ་པའི་རྩལ་ཤུགས་ཅན། ། ཕུར་པ་ཡིད་བཞིན་ནོར་བུ་ཞེས་གྲགས་པའི། ། མཚོ་རྒྱལ་ལུང་ཟིན་ཅི་ལྟར་ཁྱོད་ཉིད་ཀྱིས། ། ཞི་རྒྱས་དབང་དྲག་ལས་རྣམས་མྱུར་བསྒྲུབས་ཤིང༌། ། འདོད་པའི་རེ་བ་མ་ལུས་ཐམས་ཅད་ཀུན། །
འབད་མེད་ལྷུན་འབྱུང་དཔལ་དུ་སྨིན་པ་དང༌། ། དེང་འདིར་བདག་ཅག་ཕུར་པའི་མཁན་པོ་ལ། ། འཕྲལ་ཡུན་བར་ཆད་བསྟན་ནས་གཞོམ་གྱུར་ཏེ། ། མཆོག་ཐུན་དངོས་གྲུབ་ཆར་བཞིན་འབེབས་པར་མཛོད། ཅེས་པ་འདི་བཞིན་བསང་ཞིག་དགོས་ཞེས་དུས་ཕྱིས་ཀྱང་གནུབས་ལོའི་རིང་ལུགས་འདི་ཡི་བརྒྱུད་འཛིན་ཐོས་བྱུང་ཡོན་ཏན་གྱི་སྡོང་པོ་བརྟན་ཅིང་བསམ་བྱུང་ཡོན་ཏན་གྱི་ལོ་འདབ་རྒྱས་ལ། བསྒོམས་བྱུང་ཡོན་ཏན་གྱི་འབྲས་བུ་སྨིན་པ་སྔགས་བཙུན་པུཎྱཻ་ཞེས་པས་གནད་ལུང་རིགས་ཀྱི་འཆད་རྩོམ་ལྡན་པའི་ཚིག་གིས་ཀྱང་བསྐུལ་བའི་ངོར། སྔགས་ཀྱི་བཙུན་གཟུགས་སྙོམས་ལས་པ་དྲེད་པོ་འཚང་ཅན་རྒྱལ་མིང་གིས་གནས་ཆེན་གཟེ་རྒྱལ་གྱི་ཤར་ལྗོངས་བེའུ་ཚང་ཞེས་པར། གར་དབང་རིན་པོ་ཆེ་ལོ་ཧ་བཛྲ་གྱི་ཟབ་གཏེར་ཞི་ཁྲོའི་ཐུན་མཚམས་ཤིག་ལ་དགོང་མོ་ཞིང་སྐྱོང་དམ་ཅན་འགྱུ་བའི་དུས་སུ་རྟེན་འབྲེལ་དགེ་མཚན་བཅས་བླུན་ཚིག་རྨོངས་བཟོ་ཁོ་ན་བྲིས་པའོ།། །། བླ་མེད་ཡང་ཕུར་གྭའུ་དམར་ནག་ལས། ཕྲིན་ལས་གོ་ཆ་འབར་བ་མེ་ཡི་འཁོར་ལོ་བཀླག་ཆོག་ཏུ་བཀོད་པ་བདུད་བཞིའི་གཡུལ་ལས་རྣམ་རྒྱལ་ཞེས་བྱ་བ་བཞུགས་སོ།
བྱིན་རླབས་ཀུན་འདུས་བླ་མ་ཐོད་ཕྲེང་རྩལ། ། དངོས་གྲུབ་བདག་ཉིད་ཡང་དག་ཧེ་རུ་ཀཿ ། ཕྲིན་ལས་སྟོབས་འཆང་རྡོ་རྗེ་གཞོན་ནུ་དང༌། ། གཉིས་མེད་རང་རྀག་བླ་མར་གུས་བཏུད་ནས། ། མཆོག་ཐུན་དངོས་གྲུབ་བདེ་བླག་འགྲུབ་པའི་ཐབས། ། བར་ཆད་བདུད་བཞིའི་གཡུལ་ལས་རྒྱལ་བའི་གནད། ། མཁས་གྲུབ་རིག་འཛིན་བྱེ་བའི་དགོངས་པའི་མཐིལ། ། ཡང་ཕུར་ཕྲིན་ལས་བཀླག་ཆོག་འདི་ན་སྤེལ། དེ་ཡང་བླ་མེད་ཡང་ཕུར་ཞེས་བྱ་བའི་ཚུལ་ཡང༌། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔
ཡང་དག་བདེ་གཤེགས་སྙིང་པོའི་སྒྲུབ་པ་མཛད༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཞེས་གསལ་བ་ལྟར། གུ་རུ་ཉིད་བལ་ཡུལ་ཡང་ལེ་ཤོད་དུ་དཔལ་ཡང་དག་གི་སྒྲུབ་པ་མཛད་པའི་ཚེ་བར་ཆད་ཀྱི་རྣམ་པ་བྱུང་བས་བལ་པོ་ཇི་ལ་ཇི་ས་དང་ཀུ་ལ་ཀུ་ས་གཉིས་རྒྱ་གར་དུ་གསེར་ཕྱེ་བྲེ་བདུན་དང་བཅས་བརྫངས་པས་བིདྱོཏྟ་མའི་རྒྱུད་འབུམ་སྡེ་ལས་ཕུར་པའི་གླེགས་བམ་མི་ཁུར་གཉིས་ཙམ་དང་ཁྱད་པར་ཧཱུྃ་ཀ་རའི་ཡང་ཕུར་གོང་ཁུག་མ་ཉི་ཟླ་ཁ་སྦྱོར་འདི་ཉིད་ཕེབས་པ་ཙམ་གྱིས་བར་ཆད་ཀྱི་གཡུལ་ལས་རྒྱལ་བའི་ཚུལ་བཀའ་གཏེར་གྱི་ལོ་རྒྱུས་རྣམས་སུ་གསལ་བ་ལྟར་གུ་རུ་པདྨ་ཉིད་ཀྱིས་ཀྱང་ཐུགས་དམ་ལྷག་པའི་ལྷ་འདི་ཁོ་ན་ཡིན་ལ་ཞལ་གསུངས་ལས། དངོས་གྲུབ་ཆེ་བ་ཡང་དག་དང༌། བདུད་དང་བར་ཆད་འདུལ་བ་ནི་རྡོ་རྗེ་ཕུར་པ་ལས་ལྷག་པ་མེད་པར་གསུངས་ནས་ཡང་ཕུར་སྦྲགས་མའི་སྒྲུབ་ཐབས་བརྒྱ་རྩ་མཛད་པ་ཡོངས་སུ་གྲགས་ཀྱང་ད་བར་ས་སྟེང་དུ་དངོས་སུ་ཐོན་པ་ནི་ཉུང་བར་སྣང་ངོ༌། དེ་ལྟ་བུའི་བླ་མེད་ཡང་ཕུར་གྭའུ་དམར་ནག་ལས། ཕྲིན་ལས་གོ་ཆ་འབར་བ་མེ་ཡི་འཁོར་ལོ་བཀླག་ཆོག་ཏུ་བཀོད་པ་ལའང་བསྒྲུབ་གཞི་ངོས་བཟུང་བ་དང་སྒྲུབ་ཐབས་བཤད་པའོ། དང་པོ་ནི་གཏེར་གཞུང་ལས། ཨེ་མ་ཧོཿ
མཁའ་ལྟར་ཀུན་ཏུ་ཁྱབ་པ་ཡི༔ དབྱིངས་ལས་མ་གཡོས་ངོ་བོ་ཉིད༔ རིག་པ་རྡོ་རྗེ་གཞོན་ནུའི་སྐུ༔ སྟོང་ལ་མ་འགག་ཅི་ཡང་འཆར༔ ཕྱག་མཚན་ས་བོན་ཀུན་ཀྱང་གྲུབ༔ སྒྱུ་མའི་ཞལ་ཕྱག་ཡེ་ནས་རྫོགས༔ དབྱིངས་དང་ཡེ་ཤེས་ཡབ་ཡུམ་ཚུལ༔ མ་འགག་རྩལ་དང་སྲས་འཁོར་ཤར༔ ཉིད་ཞི་གསལ་ལ་མེ་ལྟར་འབར༔ མཐའ་དང་དབུས་མེད་ཁྱབ་ཅིང་མཉམ༔
སྟོང་ཉིད་སྙིང་པོ་སོ་སོར་རྟོགས༔ ཐིག་ལེ་ཆེན་པོ་བྱ་རྩོལ་རྫོགས༔ བསྐྱེད་པས་གསལ་ལ་སྟོང་སྟེ་རྫོགས༔ ཟུང་འཇུག་ངང་གིས་སྐུ་གསུམ་སྟོན༔ རང་བཞིན་ཤུགས་ཀྱིས་ཀུན་སྣང་གཞོམ༔ ཡེ་ཤེས་དྲྭ་བའི་འོད་ཟེར་གྱིས༔ ཀུན་རྟོག་མ་རིག་འཁྲུལ་འཁོར་བཅོམ༔ འཁོར་ལོ་ལྔ་དང་དཀྱིལ་འཁོར་གསལ༔ གསང་བ་མཁའ་འགྲོར་རྒྱ་བསྡམས་སོ༔ ཞེས་གསུངས་པ་བཞིན་རིག་པ་རྡོ་རྗེ་གཞོན་ནུ་སྐུ་གསུམ་ལྷུན་གྲུབ་ཀྱི་ཚུལ་དུ་སེམས་ཅན་ཐམས་ཅད་ཀྱི་རྒྱུད་ལ་འདུ་འབྲལ་མེད་པར་བཞུགས་པ་དེ་ལམ་རྐྱེན་ལ་བརྟེན་ནས་མངོན་དུ་འགྱུར་བར་བྱེད་པ་ཡིན་ནོ།
གཉིས་པ་སྒྲུབ་ཐབས་དངོས་བཤད་པ་ལའང༌། དེ་ལ་སྤྱིར་ཕུར་པ་ཕྲིན་ལས་རོལ་པའི་ལམ་རིམ་ཐམས་ཅད་ཐལ་འབྱིན་རྣམ་པ་བཞིའི་སྒོ་ནས་བསྒྲུབ་སྟེ། ཁྱབ་གདལ་ཡེ་ཤེས་ཀྱི་ཕུར་པ་ཆོས་ཀྱི་དབྱིངས་སུ་བཏབ་ནས་དོན་དམ་ཡེ་ཤེས་ཆེན་པོའི་ཁྲོ་བོ་སྒྲུབ། ཚད་མེད་སྙིང་རྗེའི་ཕུར་པ་འགྲོ་དྲུག་སེམས་ཅན་ལ་བཏབ་ནས་ཕུང་ཁམས་རྡོ་རྗེའི་འཁོར་ལོར་སྒྲུབ། བྱང་ཆུབ་སེམས་ཀྱི་ཕུར་པ་ཡུམ་གྱི་མཁའ་ལ་བཏབ་ནས་སྲས་མཆོག་སྤྲུལ་པའི་དཀྱིལ་འཁོར་སྒྲུབ། མཚན་མ་རྫས་ཀྱི་ཕུར་པ་བརྣག་པའི་དགྲ་བགེགས་ལ་བཏབ་ནས་སྲིད་པ་རྡོ་རྗེ་ཕུར་བུ་བསྒྲུབ་པ་ཡིན་ལ། བྱེ་བྲག་སྐབས་འདིར་སྒྲུབ་ལུགས་དང་པོ་གཉིས་སྲོག་ཏུ་བཞག ། ཕྱི་མ་བསྐྱེད་རིམ་སྲིད་པ་ཕུར་བུ་སྟོད་ལས་ལ་བརྟེན་ནས་བྱང་ཆུབ་སྒྲུབ་པ། མཚན་མ་རྫས་ཀྱི་ཕུར་བུ་སྨད་ལས་ལ་བརྟེན་ནས་དགྲ་བགེགས་བསྒྲལ་བ་གཉིས་ལས་དང་པོའོ། དེ་ལའང་སྦྱོར་དངོས་རྗེས་གསུམ་ལས།
སྦྱོར་བ་ནི་གཞུང་ལས། དང་པོ་དཀྱིལ་འཁོར་བསྟན་པ་ནི༔ མཐིང་ནག་ས་ལ་དལ་ཀྱང་བཅག༔ ལས་ཐིག་ཆ་ཚང་སྤྱི་མཐུན་གདབ༔ སྐུ་འབག་ལྷ་ཚོགས་རྟེན་རྣམས་བཀྲམ༔ ཕྱི་ནང་མཆོད་པ་ཚང་བར་བསགས༔ རང་ཉིད་བདེ་བའི་སྟན་དུ་འཁོད༔ ཕྲིན་ལས་དྲག་པོའི་ཕྱོགས་སུ་བསྒྱུར༔ ཞེས་པ་ལྟར། བདག་བསྐྱེད་རྩ་བ་ཡང་ཕུར་གྱི་དཀྱིལ་འཁོར་མདུན་གཞི་སྔོ་ནག་ཁེབས་ལྡན་ཁར་དབུས་སྟེགས་མཐོ་བར་སྐུ་ཐང་བཀྲམ་པའི་མདུན་ཡང་ཕུར་གཙོ་གཏོར་སྐུ་ཙཀ་དར་གདུགས་ཀྱིས་བརྒྱན་པ།
གཡས་གཡོན་གང་བདེར་རབ་ཕུར་པ་ལྷ་གྲངས། མ་འབྱོར་ཀྱང་གཙོ་ཕུར་ཚད་ལྡན་བྱུག་བདུག་བྲབ་གསུམ་བྱས་པ་སྒྲུབ་ཐོད་འབྲུ་ནག་གིས་བཀང་བའི་དབུས་སམ་ཕུར་གདན་ལ་བཀོད། གཡས་གཡོན་དུ་སྨན་རཀ ། དེ་འོག་ཐུགས་དམ་བསྐུལ་གཏོར་གཙོ་འཁོར་དགུ། ཆད་མདོ་གཙོ་འཁོར་ལྔ། བརྟན་མ་གཙོ་འཁོར་བཅུ་གཉིས། ཕུར་སྲུང་བཅུ་དྲུག་དང་དབང་ཕྱུག་ལས་གཏོར། རང་ལུགས་ཆོས་སྐྱོང་དྲག་པོ་སྡེ་ལྔ་དང་བཀའ་གཏེར་སྲུང་མ་བཙན་རྒོད་རོལ་པ་བཅོ་བརྒྱད་སོགས་ཀྱི་རྟེན་གཏོར་ལེགས་པར་བཤམས་པའི་མདུན་ཞི་དྲག་གི་ཉེར་སྤྱོད་མཆོད་པ། མཆོད་གསོལ་གྱི་གཏོར་འབུལ་གང་འོས། སྔོན་འགྲོ་དཀར་བགེགས་ཚོགས་འཁོར་ཡོ་བྱད་སོགས་འདུ་བྱའོ།
གཉིས་པ་དངོས་གཞི་ལའང་སྔོན་དངོས་རྗེས་གསུམ་མོ། ཐོག་མར་ཚིག་བདུན་གསོལ་འདེབས་དང་ཐུབ་བསྟོད་རྣམ་ཐར་གསོལ་འདེབས་བརྒྱུད་པའི་གསོལ་འདེབས་སོགས་ཆོས་སྤྱོད་ལྟར་རྒྱས་བསྡུས་བློ་ཡིས་དཔག་ལ། དེ་ནས་སྐྱབས་ཡུལ་བརྒྱུད་པའི་གསོལ་འདེབས་ནི། མོས་གུས་གདུང་བའི་དབྱངས་དང་བཅས་ནས། ཨོཾ་ཨཱཿཧཱུྃ༔ མདུན་གྱི་ནམ་མཁའ་ཆོས་དབྱིངས་ཡངས་པའི་ཀློང་༔ ཀ་དག་བདེ་ཆེན་འཁྱིལ་བའི་ཕོ་བྲང་ནས༔ ཐོག་མའི་མགོན་པོ་ཀུན་བཟང་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔
ཀུན་གཞི་དབྱིངས་རིག་འགྱུར་མེད་ཕོ་བྲང་ནས༔ ལོངས་སྐུའི་བདག་ཉིད་རྡོར་སེམས་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ཟང་ཐལ་སྒྱུ་འཕྲུལ་དྲྭ་བའི་ཕོ་བྲང་ནས༔ སྤྲུལ་སྐུ་དགའ་རབ་རྡོ་རྗེ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྐྱེ་མེད་སྣ་ཚོགས་རོལ་རྩལ་ཕོ་བྲང་ནས༔ སློབ་དཔོན་འཇམ་དཔལ་བཤེས་གཉེན་ཡབ་ཡུམ་ལ༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ཀློང་ཡངས་འགག་མེད་ཁྱབ་བརྡལ་ཕོ་བྲང་ནས༔ རིག་འཛིན་ཤྲཱི་སིངྷ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ རབ་ཡངས་མཁྱེན་བརྩེ་གཞལ་འདས་ཕོ་བྲང་ནས༔ རིག་འཛིན་པྲ་བྷ་ཧསྟཱི་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔
ཟབ་དབྱིངས་རྒྱུད་སྡེ་རྒྱ་མཚོའི་ཕོ་བྲང་ནས༔ གསང་བའི་ཡུམ་ཆེན་གོ་བྱི་དྷེ་མ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྙན་བརྒྱུད་ནམ་མཁའ་ཡངས་པའི་ཕོ་བྲང་ནས༔ མཚུངས་བྲལ་པདྨ་འབྱུང་གནས་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ བཀའ་བབ་རྒྱུད་ལུང་མན་ངག་ཕོ་བྲང་ནས༔ གནུབས་བན་བུདྡྷ་ཛྙཱ་ན་ཡབ་ཡུམ་ལ༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ དབྱིངས་རིག་མ་འགག་བརྡ་བཞིའི་ཕོ་བྲང་ནས༔ གར་དབང་གནམ་ལྕགས་རྡོ་རྗེ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྙིང་པོ་བླ་མེད་ཀུན་འདུས་ཕོ་བྲང་ནས༔ ཡང་དག་ཡེ་ཤེས་རོལ་པ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔
སྐུ་བཞི་ཕྲིན་ལས་ལྷུན་གྲུབ་ཕོ་བྲང་ནས༔ སྲས་མཆོག་ཀཱི་ལ་རིགས་བཞི་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ས་བཅུའི་རྫུ་འཕྲུལ་འགྱེད་པའི་ཕོ་བྲང་ནས༔ ཁྲོ་བཅུ་ཕྲ་ཐབས་ཡབ་ཡུམ་འཁོར་བཅས་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྤྲུལ་པ་གང་འདུལ་དེར་སྟོན་ཕོ་བྲང་ནས༔ ཕྱི་ནང་དཀྱིལ་འཁོར་སྐྱོང་བའི་ཚོགས་རྣམས་ལ༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ མཐུ་ལྡན་དགྲ་བགེགས་ཚར་གཅོད་ཕོ་བྲང་ནས༔ བསྟན་པའི་ཆོས་སྐྱོང་དམ་ཅན་གཏེར་བདག་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ དེ་ལྟར་གསོལ་འདེབས་བདེན་ཚིག་གདུང་བའི་མོད༔ སྐྱབས་ཡུལ་རྒྱལ་བ་བརྒྱུད་ཀུན་མ་ལུས་ཀྱི༔ ཐུགས་རྗེ་གཟི་བྱིན་ནུས་པས་བདག་སྐྱོངས་ལ༔ ཕྱི་ནང་འགལ་རྐྱེན་བར་ཆད་དབྱིངས་སུ་སོལ༔
མི་མཐུན་བདུད་སྲིན་དགྲ་ལས་རྒྱལ་བ་དང་༔ མཚན་མའི་བགེགས་ཚོགས་མ་ལུས་ཀུན་ཞི་ཞིང་༔ རྣམ་པ་ཀུན་ཏུ་ཧེ་རུ་ཀ་པ་ཉིད༔ གོ་འཕང་མཆོག་ལ་བདག་ཉིད་རབ་གཞོལ་ནས༔ སྐྱེ་དང་གཏན་སྲིད་འགྲོ་བའི་དཔུང་གཉེན་དུ༔ ཕྲིན་ལས་རྣམ་བཞིས་གཞན་དོན་ལྷུར་བླངས་མཐུས༔ སྤོབས་པའི་ཏིང་འཛིན་རྟག་ཏུ་བརྟན་ནས་སུ༔ འཛད་མེད་བྱང་ཆུབ་ལྟ་བའི་ཆུ་རྒྱུན་གྱིས༔ སྲེད་པ་པྲེ་ཏའི་སྲད་བུ་རབ་ཞི་ཞིང་༔ ནམ་ཡང་བདག་འཛིན་མུན་པའི་འཇིགས་གྲོལ་ཏེ༔
ལྷན་སྐྱེས་ཀུན་བཟང་དགོངས་པ་གསལ་རྫོགས་ཤོག༔
ཅེས་གསོལ་བ་བཏབ་པས་མདུན་གྱི་ནམ་མཁའི་ལྷ་ཚོགས་རྣམས་འོད་དུ་ཞུ་ནས་ཡི་གེ་ཨོཾ་ཨཱཿཧཱུྃ་གི་རྣམ་པ་རུ་གྱུར། སྤྱི་བོ་མགྲིན་པ་སྙིང་ག་རྣམས་ལ་ཐིམ་པས་སྐུ་གསུམ་གྱི་དབང་ཐོབ། ཚིག་དོན་གྱི་ངོ་འཕྲོད། ངེས་པའི་དོན་ཉམས་སུ་མྱངས་ནས་དབང་བཞི་རྫོགས་རྡོ་རྗེ་བཞི་ཡི་དཀྱིལ་འཁོར་ཡོངས་སུ་གྲུབ་པར་བསམ་མོ། དང་པོ་སྔོན་དུ་འགྲོ་བ་ལ་ཐུན་མོང་དང་ཐུན་མིན་གཉིས། དང་པོ་ལའང་གསུམ་ལས། དང་པོ་སྐྱབས་སུ་འགྲོ་བ་ནི། རང་གི་སྙིང་ཁའི་འོད་ཟེར་གྱིས་བསྐུལ་བའི་སྐད་ཅིག་གིས་མདུན་གྱི་ནམ་མཁར་དཔལ་ཆེན་ཡང་དག་རྡོ་རྗེ་ཕུར་བུ་གཉིས་སུ་མེད་པའི་དཀྱིལ་འཁོར་གྱི་འཁོར་ལོ་བཛྲ་ས་མཱ་ཛཿ ས་སད་པར་བསམས་ལ་ཐལ་སྦྱར་བཅས།
ན་མོཿ དྲན་རིག་ངོ་བོ་གཅིག་ལ་ཀུན་རྫོགས་པའི༔ གདོད་ནས་ལྷུན་གྲུབ་རྩ་གསུམ་ཞི་ཁྲོའི་ཚོགས༔ དབྱེར་མེད་སྣ་ཚོགས་ཟུང་འཇུག་སྒྱུ་མའི་ངང་༔ ཀུན་ནས་ཀློང་ཡངས་ཆེན་པོར་སྐྱབས་སུ་མཆི༔ གཉིས་པ་སེམས་བསྐྱེད་པ་ནི། ཧོཿ འཁོར་འདས་ཆོས་རྣམས་སྨྲ་བརྗོད་བློ་ལས་འདས༔ དེ་དོན་མ་རྟོགས་རྨོངས་པའི་འཁྲུལ་གཟུགས་རྣམས༔ དྲན་ཤེས་བག་ཡོད་ལམ་ལ་འགོད་བྱའི་ཕྱིར༔
ངེས་དོན་རྟོགས་པར་མི་དམིགས་སེམས་བསྐྱེད་དོ༔ གསུམ་པ་ཡན་ལག་བདུན་པ་ནི། རྡོ་རྗེ་སློབ་དཔོན་སངས་རྒྱས་དཔལ། སོགས་ནས་ ཆེན་པོར་བསྔོ། ལན་གསུམ་གྱིས་རྒྱུད་སྦྱངས་མཐར། ཛཿཧཱུྃ་བཾ་ཧོཿ ས ་ཚོགས་ཞིང་རྣམས་རང་ལ་ཐིམ་པར་ བསམ་མོ། གཉིས་པ་ཐུན་མིན་ལའང་འགལ་སྤོང་དང༌། མཐུན་སྒྲུབ་གཉིས། དང་པོ་ལའང་བདུན་ལས།
དང་པོ་ལས་བུམ་མམ། དྲིའི་དུང་ཞལ་འཐོར་གཡབ་བཅས་བཀོད་ལ། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་བསང་ཆུའི་སྟེང་དུ་ཉི་མ་ལ་གནས་པའི་ཧཱུྃ་ཡིག་འཕྲོ་འདུ་ཡོངས་སུ་གྱུར་པ་ལས༔ ཁྲོ་བོ་བདུད་རྩི་འཁྱིལ་པ་མཐིང་ནག་ཕུར་བུ་དང་ལྕགས་ཀྱུ་འཛིན་པའི་སྐུར་གྱུར༔ རྡོ་རྗེ་རྩེ་གཅིག་པའི་རྒྱས་རེག་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཅི་རིགས་བཟླས་པས། ཁྲོ་བོ་བདུད་རྩི་འཁྱིལ་པའི་རང་བཞིན་གྱི་ཆུའི་རྡུལ་ཕྲ་རབ་ཏུ་གྱུར་པར་ བསམ། གཉིས་པ་དཀར་གཏོར་ནི་འདོད་ཡོན་ཀུན་ཁྱབ་ལྟར་བཏང༌།
གསུམ་པ་བགེགས་གཏོར་བྱིན་བརླབ་ནི། ཆུ་གཙང་གིས་བྲན་ལ། ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་ བྷྲཱུྃ ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། བཞི་པ་འགུགས་པ་ནི། ཧཱུྃ༔ བདག་ཉིད་ཡང་དག་བཛྲ་ཀུ་མཱ་རའི༔
རང་བཞིན་ཐུགས་ལས་འོད་ཟེར་ཕོ་ཉའི་ཚོགས༔ སྟེང་འོག་ཕྱོགས་མཚམས་བར་མེད་ཁྱབ་པར་འཕྲོས༔ སྒྲུབ་ལ་མི་དབང་བགེགས་ཚོགས་གང་ཡིན་པ༔ གཏོར་མ་ལེན་ཕྱིར་སྐད་ཅིག་འདིར་མཆིས་ཤིག༔ ཨོཾ་བཛྲ་ཀྲོ་ཏ་ཧཱུྃ་ཀ་ར་ཡ་མ་ཧཱ་ཀྲོ་ཏི་བྷྱོ་ཛ་ཛཿ གནོད་བྱེད་འབྱུང་པོ་ཨ་ཀརྵ་ཡ་ཛཿ ལྔ་པ་གཏོར་མ་བསྔོ་ཞིང་བགེགས་བསྐྲད་པ་ནི། ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་རང་བྱུང་ཧེ་རུ་ཀཿ ང་ཡི་བཀའ་ལས་བགེགས་ཚོགས་འདའ་མ་བྱེད༔
གཏོར་མ་ཁྱེར་ལ་རང་རང་གནས་སུ་དེངས༔ ཅི་སྟེ་མི་འགྲོ་འདི་རུ་འཚེ་བྱེད་ན༔ རྩལ་ཆེན་ལས་ཀྱི་ཕོ་ཉ་སྐར་ལྟར་འཁྲུགས༔ མེ་འོད་མཚོན་ཆ་དྲག་པོའི་ཐོག་སེར་གྱིས༔ བརྡུང་ཞིང་ཕྱེ་མར་བཅོམ་པར་གདོན་མི་ཟ༔ དེ་བས་གནོད་བྱེད་འབྱུང་པོ་ཕྱིར་དེངས་ཤིག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ དྲུག་པ་མཚམས་གཅོད་པ་ནི། ཧཱུྃ་ཧཱུྃ་ཧཱུྃ༔
ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔ དཔལ་ཆེན་ཐུགས་ལས་ཁྲོ་བཅུ་ཕྲ་ཐབས་འཕྲོས༔ སྟེང་འོག་ཕྱོགས་བཅུར་ཁེངས་ཤིང་མུ་མཐའ་ཁྱབ༔ མཚམས་གཅོད་ཁྲོ་ཚོགས་དྲག་སྔགས་འུ་རུ་རུ༔ གཟི་བརྗིད་མེ་ཆར་ཚྭ་ཚྭ་སི་ལི་ལི༔ གླགས་ལྟ་བགེགས་སྲིན་འབྱུང་པོ་མཚམས་ཆོད་ཅིག༔ ཨོཾ་བཛྲ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་ཧཱུྃ་སརྦ་ད་ཧ་ཨ་མུ་ཀ་བྷནྡྷ་བྷནྡྷ་ཧཱུྃ་ཕཊ྄ཿ བདུན་པ་སྲུང་འཁོར་བསྒོམ་པ་ནི།
ཧཱུྃ༔ དཔལ་ཆེན་ཡབ་ཡུམ་སྲས་བཞི་ཁྲོ་བཅུ་ཡི༔ ཐུགས་ལས་སྤྲོས་པའི་རྣོ་དབལ་མཚོན་ཆའི་ཚོགས༔ ཕྱི་རོལ་གུར་ཁང་དུམ་བུ་རིམ་དགུ་འཁྲིགས༔ དྲྭ་མིག་རྣམས་སུ་སྤུ་གྲིའི་སོ་འཐབ་འཁོར༔ ཅིས་ཀྱང་མི་ཤིགས་རྡོ་རྗེའི་མཁའ་ལྟར་གསལ༔ ཨོཾ་བཛྲ་ཙཀྲ་ཀ་ར་ཏི་ཀ་ཙཀྲ་ཁཌྒ་ཡཾ་ཙཀྲ་རཾ་ཛྭ་ལ་ཡ་ཙཀྲ་རཀྵ་རཀྵ་སྭཱ་ཧཱ༔ གཉིས་པ་ལའང་དྲུག ། དང་པོ་ཕྱི་ཡི་མཆོད་པ་བྱིན་གྱིས་བརླབ་པ་ནི། རྃ་ཡྃ་ཁྃ༔
ཨོྃ་ཨཱཿཧཱུྃ༔ ཧཱུྃ༔ ཕྱི་སྣོད་སྟོང་གསུམ་གླིང་བཞི་ཁེངས་པ་ཡི༔ མཆོད་སྤྲིན་ལྷ་མོ་སྤྱན་གཟིགས་ནམ་མཁའི་ཁྱོན༔ ཡོངས་སུ་འགེངས་པའི་ཕྱི་མཆོད་སྣ་ཚོགས་འདི༔ ཟག་མེད་བདེ་སྐྱེད་དགོས་འདོད་ལྷུན་གྲུབ་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ གཉིས་པ་ནང་གི་མཆོད་པ་བྱིན་གྱིས་བརླབ་པ་ནི། ཧཱུྃ༔ རླུང་མེ་ཐོད་སྒྱེད་སྟེང་དུ་བྷནྡྷའི་སྣོད༔
ཡངས་ཤིང་རྒྱ་ཆེ་སྨན་གཏོར་རཀྟས་བཀང་༔ བཅུད་གཡོ་མདངས་ལྡན་མཁའ་ལྟར་རྒྱས་པ་འདི༔ བྱིན་གྱིས་བརླབས་པས་བླ་མེད་རྫས་ཆེན་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ གསུམ་པ་གསང་མཆོད་བྱིན་རློབ་ནི། ཧཱུྃ༔ དུང་དམར་ཤེས་རབ་བྷནྡྷའི་སྣོད་ནང་དུ༔ བདེ་སྟོང་དཔའ་བོ་ཡབ་ཡུམ་སྦྱོར་བ་ཡི༔
མཁའ་ལམ་བདུད་རྩིའི་རྒྱུན་བབས་ལྟེམ་གྱིས་གང་༔ གསང་བའི་དམ་རྫས་ཡེ་ནས་རྣམ་པར་དག༔ ཨོཾ་ཨཱཿཧཱུྃ༔ སརྦ་ཨ་ཧཾ་པཉྩ་པཱུ་ཛ་ཨོཾ་ཨཱཿཧཱུྃ༔ ༈ བཞི་པ་བྱིན་འབེབས་བྱ་བའི་རིམ་པ་ནི། གཞུང་ལས། གསང་བའི་ལྷ་མོ་བཅུ་དྲུག་རྒྱན་གྱིས་སྤྲས༔ གར་དང་གིང་པ་དབྱངས་སྙན་ལེན་པའི་རིགས༔ ཁྱད་པར་རོལ་མོའི་བྱེ་བྲག་སྣ་ཚོགས་པ༔ མཛེས་ཤིང་ཡིད་དུ་མཆིས་པ་སྣ་ཚོགས་སྤྲོ༔
རྡོ་རྗེའི་རྟ་རིང་ལེན་ཚེ་བརྡ་གར་འཆམ༔ དྲི་ཞིམ་སྤོས་བསྲེགས་སྤྱན་གཟིགས་དུ་མ་བཀྲམ༔ ཚངས་པའི་ཁྱིམ་ལྟར་དྭངས་པའི་མདངས་ཕྱུང་ལ༔ བདེ་ཆེན་ཐུགས་རྗེའི་བྱིན་ཆེན་འདི་ལྟར་འབེབས༔ གསུངས་པ་བཞིན། རང་ཉིད་ལྷ་ཡི་ཐུགས་ཀའི་འོད་ཟེར་གྱིས་རྩ་བརྒྱུད་ཀྱི་བླ་མ། ཡི་དམ་ཞི་ཁྲོ་རབ་འབྱམས། གནས་གསུམ་གྱི་དཔའ་བོ་མཁའ་འགྲོ་དམ་ཅན་སྲུང་མ་དང་བཅས་པ་མདུན་གྱི་ནམ་མཁར་སྤྲིན་ཕུང་གཏིབས་པ་ལྟར་བྱོན་ནས་རྟེན་བསྒྲུབ་ཀྱི་རྫས་དང་རྣལ་འབྱོར་པའི་སྒོ་གསུམ་ལ་སིབ་སིབ་ཐིམ་པས་རྣམ་དག་ཡེ་ཤེས་ཀྱི་འཁོར་ལོར་བྱིན་གྱིས་བརླབས་པར་ བསམ་ལ། སྤོས་བདུག་གདུང་བའི་དབྱངས་རོལ་མོ་སྣ་ཚོགས་ཀྱིས་བསྐུལ་བར་བྱའོ། ཧཱུྃ༔
འོག་མིན་ཆོས་དབྱིངས་རང་བྱུང་ཕོ་བྲང་ནས༔ བཞེངས་ཤིག་བཞེངས་ཤིག་རྒྱལ་བ་རིག་འཛིན་ཚོགས༔ དགོངས་ཤིག་ཕྱོགས་བཅུའི་དུས་གསུམ་སངས་རྒྱས་དང་༔ བླ་མེད་གསང་བའི་དཀྱིལ་འཁོར་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེས་སྐུར་བསྐྱོད་ལ༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཧཱུྃ༔ ཀ་དག་བདེ་བ་ཆེན་པོའི་ཕོ་བྲང་ནས༔ ཀུན་བཟང་འོད་མི་འགྱུར་བས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔
དབྱིངས་རིག་འདུ་འབྲལ་མེད་པའི་ཕོ་བྲང་ནས༔ གསལ་བྱེད་མི་བསྐྱོད་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ སྣ་ཚོགས་མ་འགག་བློ་བྲལ་ཕོ་བྲང་ནས༔ བླ་མེད་ཡང་དག་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཅི་ཡང་མ་འགག་ས་ལེའི་ཕོ་བྲང་ནས༔ བཅོམ་ལྡན་རྡོ་རྗེ་སེམས་དཔས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མཁའ་སྤྱོད་ཟབ་ལམ་ཡེ་ཤེས་ཕོ་བྲང་ནས༔
གསང་བ་ཡེ་ཤེས་ཌཱཀྐིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རང་བྱུང་ལྕང་ལོ་ཅན་གྱི་ཕོ་བྲང་ནས༔ གསང་བདག་ལག་ན་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རི་རྒྱལ་མེ་རི་འབར་བའི་གནས་མཆོག་ནས༔ ཀློང་ཆེན་དགའ་རབ་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ བསིལ་བ་ཚལ་གྱི་གནས་མཆོག་དམ་པ་ནས༔ སློབ་དཔོན་འཇམ་དཔལ་བཤེས་གཉེན་བྱིན་ཕོབ་ཅིག༔
བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མ་ལ་ཡ་ཡི་རི་བོའི་གནས་མཆོག་ནས༔ རིག་འཛིན་ཤྲཱི་སིངྷས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ བིདྱོཏྟ་མ་ལ་ཡི་གནས་མཆོག་ནས༔ གྲུབ་ཆེན་པྲ་བྷ་ཧསྟཱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ དཔལ་གྱི་མཆིམས་ཕུ་དགེའུ་གོང་གནས་མཆོག་ནས༔ རྗེ་བཙུན་པདྨ་འབྱུང་གནས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔
མོན་ཁ་རྡོ་རྗེ་རྫོང་ཕུག་གནས་མཆོག་ནས༔ མཁར་ཆེན་ཡེ་ཤེས་མཚོ་རྒྱལ་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྒྱལ་བས་ལུང་བསྟན་བྱཱ་ཚལ་གནས་མཆོག་ནས༔ སློབ་དཔོན་ཧཱུྃ་ཆེན་ཀ་རས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ བཀའ་བབ་རྒྱུད་ལུང་གསང་མཛོད་བོད་ལ་བསྒྱུར༔ གནུབས་ཆེན་ནམ་མཁའི་སྙིང་པོས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྒྱུད་གཅིག་ལུང་གཉིས་བརྡ་བཞིའི་བཀའ་བབ་པ༔
ལོ་ཙཱ་སངས་རྒྱས་ཡེ་ཤེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཟབ་རྒྱ་སྒོ་འཕར་གཏེར་གྱི་ཕོ་བྲང་ནས། ། གར་དབང་གནམ་ལྕགས་རྡོ་རྗེས་བྱིན་ཕོབ་ཅིག ། བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ། གསང་སྔགས་མ་ངེས་གང་འདུལ་ཕོ་བྲང་ནས། ། རིག་འཛིན་མི་འཇིགས་རྡོ་རྗེས་བྱིན་ཕོབ་ཅིག ། བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ལུང་རིགས་རྒྱ་མཚོའི་ངེས་དོན་གཅིག་ཏུ་སྡུད༔ དྲིན་ཅན་རྩ་བརྒྱུད་བླ་མས་བྱིན་ཕོབ་ཅིག༔
བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྔམ་བརྗིད་རང་བྱུང་དབྱིངས་ཀྱི་ཕོ་བྲང་ནས༔ ཡང་དག་ཧེ་རུ་ཀ་ཡིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རང་བྱུང་རྡོ་རྗེ་དབྱིངས་ཀྱི་ཕོ་བྲང་ནས༔ ཞི་ཁྲོ་འདུས་པའི་ལྷ་ཚོགས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཕྲིན་ལས་རྣམ་བཞི་འགྲོ་འདུལ་ཕོ་བྲང་ནས༔ དཔལ་ཆེན་རྡོ་རྗེ་གཞོན་ནུས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔
གྲོལ་ལམ་གསང་བ་མཆོག་གི་ཕོ་བྲང་ནས༔ དབྱིངས་ཕྱུག་འཁོར་ལོ་རྒྱས་འདེབས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ སྐུ་གསུང་ཐུགས་ཡོན་ཕྲིན་ལས་ཕོ་བྲང་ནས༔ སྲས་མཆོག་ཀཱི་ལ་རིགས་བཞིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྩལ་ཆེན་སྒྱུ་མའི་ཉམས་འགྱུར་ཕོ་བྲང་ནས༔ ཁྲོ་བཅུ་ཡབ་ཡུམ་རྣམས་ཀྱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རང་བཞིན་ངང་ལས་སྤྲོས་པའི་ཕོ་བྲང་ནས༔
ཕུར་འདེབས་ཕྲ་ཐབས་ཉི་ཤུས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ལས་བཞི་ཐོགས་མེད་སྒྲུབ་པའི་ཕོ་བྲང་ནས༔ དབྱིངས་ཕྱུག་སྒོ་མའི་ཚོགས་ཀྱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ སྲིད་པའི་རྟེན་འབྲེལ་བཅུ་གཉིས་ཕོ་བྲང་ནས༔ ལས་བྱེད་གིང་བདུད་ཉེར་བཞིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མངོན་སྤྱོད་ཐོགས་མེད་སྒྲུབ་པའི་ཕོ་བྲང་ནས༔ གཏེར་བདག་གཏེར་སྲུང་རྣམས་ཀྱིས་བྱིན་ཕོབ་ཅིག༔
བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཧཱུྃ༔ ཞི་བའི་ལྷ་ཚོགས་མཛེས་པའི་ཅོད་པན་འཕུར༔ ཁྲོ་བོའི་ལྷ་ཚོགས་འབར་བའི་གར་དགུ་ལྡན༔ དཔའ་བོ་འབུམ་གྱིས་གར་བྱེད་ཤིགས་སེ་ཤིག༔ མཁའ་འགྲོ་འབུམ་གྱིས་གླུ་ལེན་ཀྱུ་རུ་རུ༔ གིང་པ་ཕོ་མོས་རྔམ་སྟབས་ཁྱུགས་སེ་ཁྱུག༔ གིང་མོ་རྣམས་ཀྱིས་བཤུགས་སྒྲ་ཏི་རི་རི༔ རྔ་གླིང་སྒྲ་ལྡན་རོལ་མོ་འུ་རུ་རུ༔ ཞུབ་ཆེན་སྟོང་གི་སྒྲ་སྐད་སི་ལི་ལི༔
ཆོས་སྐྱོང་སྲུང་མའི་ལས་བྱེད་ཚུབས་སེ་ཚུབ༔ ཕྲིན་ལས་རྣམ་བཞིས་འགྲོ་བ་འདྲེན་པའི་ཕྱིར༔ བྱིན་རླབས་ཐུགས་རྗེའི་སྤྲིན་ཕུང་ཐིབས་སེ་ཐིབ༔ ཐབས་མཁས་ཀུན་མཁྱེན་ཉིད་ཀྱི་དཔལ་ཡོན་གྱིས༔ སྲིད་ཞིའི་གནས་གོལ་ལ་སོགས་སྤངས་མཛད་པ༔ རྒྱལ་བ་ཡེ་ཤེས་ལྷ་ཚོགས་ཐུགས་དམ་བསྐུལ༔ དེང་འདིར་དཀྱིལ་འཁོར་འདི་ལ་བྱིན་ཆེན་ཕོབ༔ འདིར་ཚོགས་སྐལ་ལྡན་རྣམས་ལ་དབང་མཆོག་བསྐུར༔ ཉམས་རྟོགས་རིག་པ་ཡེ་ཤེས་རྩལ་ཆེན་སྐྱེད༔ མི་རྟོག་རྡོ་རྗེ་ལྟ་བུའི་གནས་ལུགས་སྩོལ༔
གང་ཡང་མ་འགག་ཅིར་སྣང་ལམ་འཁྱེར་བའི༔ ཀུན་བཟང་ཡེ་གྲོལ་གདོད་མའི་དགོངས་པ་དང་༔ རྩ་རླུང་བདེ་དྲོད་རང་འབར་དངོས་གྲུབ་སྩོལ༔ སྐུ་ཡི་ལྷ་དབང་ལུས་ལ་བསྐུར་དུ་གསོལ༔ གསུང་གི་སྔགས་དབང་ངག་ལ་བསྐུར་དུ་གསོལ༔ ཐུགས་ཀྱི་ཆོས་དབང་སེམས་ལ་བསྐུར་དུ་གསོལ༔ ཤེས་རབ་ཡེ་ཤེས་ཆེན་པོའི་དབང་ཐོབ་ནས༔ ཀ་དག་ཀུན་གྲོལ་རང་དབྱིངས་དེར་རྫོགས་ཤོག༔ ཨོཾ་ཨཱཿཧཱུྃ་གུ་རུ་དེ་ཝ་ཌཱཀྐི་ནཱི་སརྦ་ས་མ་ཡ་ཨ་དྷིཥྛི་ཏེ་ཀ་རུ་ཎ་ཙིཏྟ་ཧྲཱི་དྷ་ཡ་མ་མ་ཀུནྟ་ཤ་ར་ཎ་ཨ་བེ་ཤ་ཡ་ཕཻཾ་ཕཻཾ་ཛ་ཛཿ ཛཿཧཱུྃ་བཾ་ཧོཿ
ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་པས་རོལ་མོ་ཡུན་རིང་བརྡུང་ཞིང་ཕྱོགས་བཅུའི་སངས་རྒྱས་ཐམས་ཅད་ཀྱིས་བྱིན་ཕབ་པར་བསམ། བྱིན་འབེབས་རྟགས་དཀྱིལ་འཁོར་ལ་བཀྲག་མདངས་རྒྱས། མཆོད་པའི་བཅུད་མི་ཉམས་ཤིང་རོལ་མོ་དང་དབྱངས་སྔར་ལས་སྒྲ་ཆེ་བ་ལྷ་སྔགས་ཀྱི་རང་སྒྲ་སྒྲོགས་པ་སོགས་འབྱུང༌། རྣལ་འབྱོར་པ་ལ་བྱིན་འབེབས་རྟགས་ཉམས་འབར་ཞིང་བ་སྤུ་གཡོ་བ་སོགས་འཕར་བ་གར་འཁྲབ་སྙམ་བགྱི་བ་སོགས་བཞད་གད་ཀྱི་ཉམས་སྟོན་པ་ཏིང་ངེ་འཛིན་གསལ་བ་བསྐྱེད་རིམ་ལ་ངར་འབྱིན་པ་སོགས་ཁྱད་པར་ཅན་དང་རི་འབིར་བ། ས་གཡོ་བ་འཇའ་འོད་འཁྱིལ་ཞིང་མེ་ཏོག་གི་ཆར་འབེབས་པ་སོགས་བཀྲ་ཤིས་པའི་ལྟས་འབྱུང༌། དེ་ལྟར་མ་བྱུང་བར་ཡང་ཡང་བསྐྱར་ལ་གསོལ་བ་ཕུར་ཚུགས་སུ་གདབ་བོ། དེས་ངེས་པར་འབྱུང་ངོ་ཞེས་སོ། ལྔ་པ་བརྡ་སྒོ་དབྱེ་ཞིང་རང་རིག་ལྷ་ཞལ་མཇལ་ལ་དམ་བཅའ་བ་ནི། ཧཱུྃ༔
གྲངས་མེད་བག་ཆགས་བརྩེགས་པ་ཕུང་པོའི་སྒོ༔ མ་རིག་བླང་དོར་འཐིབ་པོ་བསལ་དུ་གསོལ༔ ཡེ་ནས་འདུ་འབྲལ་མེད་པ་རྩ་གསུམ་ལྷ༔ དྲན་རིག་རྩལ་ལས་ཤར་བའི་རང་མདངས་ཏེ༔ གཉིས་སུ་མ་གྲུབ་ལྟ་བའི་ལྷ་ཞལ་མཇལ༔ ང་བདག་ཨ་འཐས་སེམས་ཅན་སྙིང་རེ་རྗེ༔ རེ་དོགས་བྲལ་ལོ་རོ་གཅིག་ངང་དུ་བཤགས༔ ཤེས་སྒྲིབ་དག་པས་ཀུན་ཀྱང་སྟོང་པ་ཉིད༔ ཆོ་འཕྲུལ་སྒྱུ་མ་ཙམ་དུ་རང་གི་སེམས༔ གནས་ལུགས་ངོ་བོ་གཅིག་ལ་ཀུན་ཀྱང་རྫོགས༔
དེ་དོན་རྟོགས་པས་རྗེས་ཤེས་བག་ཡོད་ཀྱིས༔ མ་འགག་འོད་གསལ་དཀྱིལ་འཁོར་སྲོག་ལྟར་བཟུང་༔ གཡོ་མེད་མཁའ་ལྟར་ཙིཏྟའི་ཀློང་དུ་བསྒྲུབ༔ གདོད་མ་འཁྲུལ་མེད་ཀ་དག་མི་གཏོང་ངོ་༔ ཨོཾ་བཛྲ་པྲ་བེ་ཤ་ཡ་ཕཊ྄ཿ ཨོཾ་སརྦ་དྷརྨ་ཤུདྡྷེ་ཧོཿ ཨོཾ་དྷརྨ་བཛྲ་ཧྲཱི་དྷ་ཧཱུྃ༔ ཨོཾ་སྭ་བྷཱ་ཝ་ཙིཏྟ་གུ་ཧྱ་ཧཱུྃ༔ དྲུག་པ་བཤགས་པ་ནི། ཨོྃ།
ཡེ་ཤེས་སྐུ་མཆོག་རང་བཞིན་དཀྱིལ་འཁོར་ནི། ། ཟླ་རྒྱས་བཞིན་དུ་སྤྲོས་པ་མི་མངའ་ཡང་༔ ཐུགས་རྗེའི་ཉི་གསལ་འོད་བཞིན་སྙོམས་མཛད་པ། ། འདིར་གཤེགས་བདག་ལ་དགོངས་ཤིང་བཞུགས་སུ་གསོལ། ། བརྗོད་མེད་ཤེས་རབ་མི་གཡོ་ཆོས་ཀྱི་སྐུ། ། བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། ། ཐུགས་རྗེ་ཐབས་མཁས་རྒྱ་ཆེར་རོལ་པའི་ལྷ། ། ཞི་ཁྲོ་སྤྲུལ་པའི་སྐུ་ལ་ཕྱག་འཚལ་ལོ། ། དངོས་སུ་འབྱོར་དང་ཡིད་ཀྱིས་རྣམ་སྤྲུལ་པའི། ། ཀུན་ཏུ་བཟང་པོ་བླ་མེད་མཆོད་སྤྲིན་གྱིས། །
མཁའ་དབྱིངས་རྣམ་དག་རྒྱ་ཆེར་ཡོངས་བཀོད་དེ། ། ཕྱི་ནང་གསང་བ་མཆོད་སྤྲིན་རྒྱ་མཚོས་མཆོད། ། ཀུན་ཏུ་བཟང་མོ་གསང་བའི་བྷ་ག་ལ། ། རྒྱལ་བའི་དཀྱིལ་འཁོར་རབ་འབྱམས་མ་ལུས་ཀུན། ། འདུ་འབྲལ་མེད་པའི་ངང་དུ་རོ་གཅིག་པས། ། གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག ། སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ། ། ཆོས་རྣམས་རྣམ་དག་ཡེ་ནས་འོད་གསལ་ཞིང༌། ། རྣལ་འབྱོར་ཉིད་དབྱིངས་སྨྲ་བསམ་བརྗོད་ལས་འདས། ། མཉམ་ཉིད་བྱང་ཆུབ་སེམས་ལ་རྟག་ཏུ་འདུད། །
ཀུན་བཟང་རྫོགས་ཆེན་ཡེ་ནས་བརྡལ་བ་ལ། ། ཕྱི་ནང་གསང་བ་བཀོད་པའི་དཀྱིལ་འཁོར་ནི། ། སྣང་སྲིད་རྣམ་དག་ལྷ་དང་ལྷ་མོའི་དབྱིངས། ། བྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། ། གསང་ཆེན་རབ་དགྱེས་གཟུངས་ཆེན་བདག་ཉིད་མ། ། མཁའ་དབྱིངས་ཀློང་ཡངས་པདྨོར་འཁྱིལ་བ་ལ། ། གཉིས་མེད་ཐིག་ལེ་ཆེན་པོར་འོད་གསལ་ཞིང༌། ། མ་བཅོས་སྤྲོས་མེད་བྱང་ཆུབ་སྙིང་པོའི་སྐུ། ། ཅིར་ཡང་སྣང་བ་བདེ་ཆེན་གཡུང་དྲུང་ལྷ། ། འདུ་འབྲལ་མེད་པ་གསང་བའི་དཀྱིལ་འཁོར་ནི། །
བདག་ཉིད་ཆེན་པོ་རིགས་ལྔ་ཡབ་ཡུམ་དང༌། ། བྱང་ཆུབ་ལྕམ་དྲལ་ཁྲོ་བོ་ཁྲོ་མོའི་ཚོགས། ། རྡོ་རྗེ་ལྷ་མོ་ཚོགས་རྗེ་ཚོགས་ཀྱི་བདག ། རིགས་ལྔ་དཔལ་ཆེན་ཁྲོ་རྒྱལ་ཡབ་ཡུམ་བཅུ། ། གནས་དང་ཡུལ་གྱི་ཕྱག་རྒྱ་སྒོ་མ་བཞི། ། ཡེ་ཤེས་སྤྲུལ་པའི་ལྷ་ཚོགས་མང་པོ་དང༌། ། མ་ལྟར་བྱམས་ཤིང་སྲིང་ལྟར་གདུང་ལ་སོགས། ། ལེགས་ཉེས་སྟངས་འཛིན་དམ་ཚིག་རྗེས་གཅོད་པའི། ། ཕྱི་ནང་མཁའ་འགྲོ་རྣལ་འབྱོར་མ་ཡི་ཚོགས། ། དཔང་གྱུར་རྡོ་རྗེ་དམ་ཅན་དགོངས་སུ་གསོལ།
ཧཱུྃ། རྡོ་རྗེ་གདུང་འཚོབ་རྣལ་འབྱོར་བདག་ཅག་གིས། ། འགྲོ་བའི་དོན་དུ་བྱང་ཆུབ་སེམས་བསྐྱེད་དོ། ། བླ་མེད་གོ་འཕང་བགྲོད་པར་བྱ་བའི་ཕྱིར། ། བསྟན་པ་རྒྱ་མཚོ་སོ་སོའི་འདུལ་ཁྲིམས་དང༌། ། སྐུ་གསུང་ཐུགས་དང་མཉམ་སྦྱོར་སྡོམ་པའི་མཆོག ། རྡོ་རྗེ་འདའ་ཀ་དམ་ཚིག་གཏན་གྱི་གཉེར། ། སྤྱི་དང་ཁྱད་པར་ལྷག་པའི་དམ་ཚིག་རྣམས། ། སྔ་ཕྱིར་མནོས་ཤིང་གཉེར་དུ་སྨྲས་སོ་འཚལ། ། ཡུན་དུ་མི་བཏང་འདའ་བར་མི་བགྱིད་ཅིང༌། །
དོན་ལ་གོལ་ཞིང་ལྡོག་སེམས་མ་མཆིས་ཀྱང༌། ། གདོད་བྱ་ལོང་ཡོད་སྙམ་པའི་ལེ་ལོ་ཡིས། ། ཀློང་དུ་མ་གྱུར་རྩལ་ཤུགས་ཆུང་བ་དང༌། ། ཤེས་བཞིན་མི་ལྡན་བག་མེད་དབང་གྱུར་ཏེ། སྒོམ་ལ་མི་བརྩོན་བསྙེན་སྒྲུབ་གཡེལ་ལ་སོགས། ། ཚོར་དང་མ་ཚོར་མ་རིག་དབང་གིས་ན། ། སྟོན་པའི་བཀའ་དང་དམ་ལས་འགལ་གྱུར་ཏེ། ། རྣལ་འབྱོར་གང་ཞིག་དམ་ཚིག་ཉམས་པ་དང༌། ། སྐད་ཅིག་ཙམ་ཡང་འཕྲད་པར་མི་བྱ་ཞེས། ། བཀའ་ལས་བྱུང་ཞིང་དེ་ལྟར་མི་རྟོགས་ཏེ། །
གསང་སྒོ་འཆོལ་བས་དབྱེ་གསལ་དཀའ་བ་དང༌། ། མངོན་ཤེས་མེད་པས་སྐྱོན་ཅན་མ་ལྕོགས་ཏེ། ། ཉམས་དང་ཚོགས་འདྲེས་ཉམས་པ་བསྐང་བ་དང༌། ། ཉམས་དང་སྣོད་མིན་རྣམས་ལ་ཆོས་བཤད་དང༌། ། ཉམས་ལ་མི་འཛེམ་ཉམས་པའི་སྐྱོན་ལ་སོགས། ། ཉམས་དང་འགྲོགས་ཤིང་ཉམས་པ་དེ་དག་གིས། ། ཉམས་གྲིབ་སྐྱོན་གྱིས་གོས་པར་གྱུར་ཏོ་འཚལ། ། ཚེ་འདིའི་རྐྱེན་དང་ཡུན་གྱི་སྒྲིབ་གྱུར་རྣམས། ། རབ་གནོང་འགྱོད་པའི་སེམས་ཀྱིས་མཐོལ་བཤགས་ན། ། བྱམས་པའི་ཐུགས་རྗེས་བདག་ལ་དགོངས་ནས་ཀྱང༌། །
གཉིས་མེད་དབྱིངས་ལས་མི་འགྱུར་བདག་བཀོད་དེ། ། མི་དམིགས་བཏང་སྙོམས་ངང་ལ་བཞུགས་ནས་ཀྱང༌། ། གཉིས་མེད་དོན་གྱི་ཚངས་པ་སྩལ་དུ་གསོལ། ། དོན་དམ་དམིགས་མེད་སྤྲོས་ལས་འདས་པ་ལ། ། རྣམ་རྟོག་གང་ཡང་དམིགས་པར་མི་འགྱུར་ཞིང༌། ། ཀུན་རྫོབ་སྒྱུ་མ་ཙམ་གྱི་དབང་གིས་ན། ། ནོངས་པ་མཆིས་ན་རབ་གནོང་བཟོད་པར་གསོལ།
ཞེས་དྲི་མེད་རྒྱལ་པོ་བཤགས་པའི་རྒྱུད་ལས། ཡེ་ཤེས་ལྷ་དང་འཁོན་བཅུགས་བཤགས་པའི་ལེའུ་བཞི་པ་ཁོལ་དུ་ཕྱུང་བའོ། གཉིས་པ་དངོས་གཞི་ལ་བསྐྱེད་བཟླས་གཉིས།
དང་པོ་ལའང༌། ཏིང་འཛིན་གསུམ་གྱི་གཞི་བཟུང་བ། དམ་ཚིག་གི་འཁོར་ལོ་རྟེན་དང་བརྟེན་པའི་དཀྱིལ་འཁོར་བསྐྱེད་པ། ཡེ་ཤེས་པ་དྲངས་ཤིང་དམ་ཚིག་རྟེན་ལ་དབབ་པ། དབྱེར་མེད་ཀྱི་དཀྱིལ་འཁོར་ལ་ཕྱག་འཚལ་ཞིང་མཆོད་པ་དང་བསྟོད་པ་བྱ་བའོ། དང་པོ་ཏིང་འཛིན་གསུམ་གྱི་གཞི་བཟུང་བ་ལ། དང་པོ་ཀ་དག་གཞིའི་ཏིང་ངེ་འཛིན་ནི། ཧཱུྃ༔ སྟོང་གསལ་མ་འགག་ཀུན་གཞི་མཁའ་ལྟར་ཁྱབ༔ ཡེ་ནས་རང་བྱུང་ཀ་དག་ལྷུན་གྱིས་གྲུབ༔
འོད་གསལ་སྙིང་པོ་བདེ་ཆེན་འདུས་མ་བྱས༔ ཀློང་ཡངས་རྡོ་རྗེ་གཞོན་ནུས་དེ་ལྟར་སྨྲ༔ ཨོཾ་དྷརྨ་སྭ་བྷཱ་བཛྲ་ཨཱཏྨ་ཀོ྅་ཧཾ༔ ཞེས་བརྗོད་པའི་ཆོས་ཐམས་ཅད་ཡེ་ནས་སྟོང་ཞིང་བདག་མེད་པ་ནམ་མཁའ་ལྟར་ཡིན་པ་ལ་ཡིན་པར་ཤེས་པའི་ངང་དམིགས་བསམ་སྤྲོས་པ་དང་བྲལ་བར་མཉམ་པར་བཞག་པར་བྱའོ། གཉིས་པ་དྲན་རིག་མ་འགག་ལམ་གྱི་ཏིང་ངེ་འཛིན་ནི། ཧཱུྃ༔ ཆོས་སྐུ་བློ་འདས་དེ་བཞིན་ལས༔ དྲན་རིག་ཀློང་ལས་ཟང་ཐལ་འགྱུ༔ མ་འགག་རང་རྩལ་ཆོ་འཕྲུལ་གྱིས༔ སྣ་ཚོགས་ཀུན་རྒྱུའི་ས་བོན་སྟོན༔
ཨོྃ་དྷརྨ་དྷཱ་ཏུ་ཧཱུྃ༔ ཞེས་སྟོང་ཉིད་ཀྱི་རང་རྩལ་སྙིང་རྗེ་ཆེན་པོ་མཁའ་ཁྱབ་ཏུ་བསྒོམ་པའོ། གསུམ་པ་འབྲས་བུའི་ཏིང་ངེ་འཛིན་ནི། ཧཱུྃ༔ རྒྱུ་ཡི་ཆོ་འཕྲུལ་ས་བོན་ལས༔ ཕོ་བྲང་སྐུ་དང་ཞལ་ཕྱག་རྫོགས༔ ཡེ་ནས་འདུ་འབྲལ་མེད་པའི་ལྷ༔ ཆུ་ཟླའི་ངོ་བོ་ཅི་བཞིན་སྣང་༔ ཨོཾ་ཧཱུྃ་ བྷྲཱུྃ ་ཛྙཱ་ན་ས་ཏྭ་ཨཱཏྨ་ཀོ྅་ཧཾ༔ དེ་ལྟར་སྟོང་ཉིད་སྙིང་རྗེ་ཟུང་དུ་འཇུག་པའི་ཆོ་འཕྲུལ་ལས་རྒྱུ་ཡི་ས་བོན་ཧཱུྃ་མཐིང་ནག་འོད་ཟེར་ཀུན་ཏུ་འཕྲོ་བ་ཞིག་བཀྲ་ལམ་གྱིས་གསལ་བར་གྱུར།
འདི་སྐྱེད་བྱེད་གྲུབ་པའི་རྒྱུ་དང༌། སྔ་མའི་འབྲས་བུ་ཡིན་པའི་ཆ་ནས་འབྲས་བུའི་ཏིང་ངེ་འཛིན་བརྗོད་དོ། གཉིས་པ་དམ་ཚིག་གི་འཁོར་ལོ་རྟེན་གཞལ་ཡས་ཁང་བསྐྱེད་པ་དང་བརྟེན་པ་ལྷ་ཡི་དཀྱིལ་འཁོར་བསྐྱེད་པ་སྒོང་སྐྱེས་སྦྱོང་བར་རྒྱས་པ་ཆེན་པོའི་བསྐྱེད་རིམ་ལ། དང་པོ་ཡུམ་ལྔའི་མཁའ་ཀློང་བསྐྱེད་པ་ནི། ཧཱུྃ༔ འབྱུང་ལྔ་བསྐལ་པར་བརྩེགས་པ་ཡི༔ རྒྱུ་ཉིད་དབྱིངས་ལ་རང་བྱུང་དུ༔ རྩལ་དང་ས་བོན་སོ་སོར་ཤར༔ མ་བཅོས་རང་བཞིན་ལྷུན་གྲུབ་བསྒོམ༔ ཨོྃ་སརྦ་དྷརྨ་ཧཱུྃ༔
ཞེས་རྒྱུ་ཉིད་ལས་རང་བྱུང་དུ་ཤར་བའི་འབྱུང་ལྔའི་ས་བོན་ལས་ཡུམ་ལྔའི་མཁའ་ཀློང་དུ་རྒྱུ་ཡི་རིག་པ་ཧཱུྃ་ཡིག་ལས་རང་རྩལ་རང་བཞིན་ལྷུན་གྲུབ་ཀྱི་གཞལ་ཡས་ཁང་གསལ་བའོ། གཉིས་པ་རྒྱུ་ཡི་ཧེ་རུ་ཀ་བསྐྱེད་པ་ནི། ཧཱུྃ༔ རང་བཞིན་ཕོ་བྲང་རྫོགས་པའི་དབུས༔ པདྨ་ཉི་ཟླ་བམ་གྱི་གདན༔ དཔལ་ཆེན་རྡོ་རྗེ་གཞོན་ནུ་མཐིང་༔ ཞལ་གསུམ་ཕྱག་དྲུག་ཞབས་བཞི་བགྲད༔ ཡུམ་མཆོག་འཁོར་ལོ་རྒྱས་འདེབས་སྦྱོར༔ ཟུང་འཇུག་སྲས་དང་ཁྲོ་ཚོགས་སྤྲོས༔ ས་བོན་ཕྱག་མཚན་སོ་སོར་ཤར༔
ཨེ་ཡྃ་རྃ་ཁྃ་སུྃ་ཀེཾ་ བྷྲཱུྃ ་མཎྜལ་ཧཱུྃ༔ ཨོཾ་ བྷྲཱུྃ ། ཞེས་བརྗོད་པས་གཞལ་ཡས་ཁང་བསྒོམས་པ་དེ་ཡི་དབུས་སུ་གདན་དང་རྒྱུ་ཡི་ཧེ་རུ་ཀ་དཔལ་ཆེན་རྡོ་རྗེ་གཞོན་ནུ་ཡབ་ཡུམ་གསལ་བའི་ཐུགས་ཀ་ནས་ཨེ་ཡྃ་རྃ་ཁྃ་སུྃ་ཀེཾ་རྣམས་ཆད་པ་ལས་འབྱུང་བ་རིམ་བརྩེགས་རི་རབ་དང་བཅས་པའི་དབུས་སུ་རྡོ་རྗེའི་བྲག་རིས་གཏམས་པའི་ལྟེ་བར་ནམ་མཁའི་དབྱིངས་ནས་བྷྲཱུྃ་ཡིག་ཁ་དོག་ལྔ་ལྡན་བབས། དེ་གནས་འགྱུར་བ་ལས་ཁྲོ་བོ་རོལ་པའི་གཞལ་ཡས་ཁང་དུ་གྱུར་པར་བསམ། གསུམ་པ་དཀྱིལ་འཁོར་བསྐྱེད་པ་ནི། ཧཱུྃ༔ ཨེ་ལས་དྲག་པོ་ནམ་མཁའ་མཐིང་༔ ཡྃ་ལས་རླུང་གི་རྒྱ་གྲམ་བཏེགས༔ རྃ་ལས་བསྐལ་པའི་མེ་ཆེན་འབར༔ ཁྃ་ལས་རཀྟའི་རྒྱ་མཚོ་འཁྲུགས༔
སུྃ་ལས་དབང་ཆེན་ས་གཞི་ནག༔ ཀེཾ་ལས་རི་རབ་དུར་ཁྲོད་འཇིགས༔ བྷྲཱུྃ ་ལས་ཡེ་ཤེས་གཞལ་ཡས་ཁང་༔ ཐོད་པའི་སྐུ་མཁར་གྲུ་བཞི་རྔམ༔ ཕྲིན་ལས་བཞི་ཡི་སྒོ་དང་བཅས༔ སྲིན་པོའི་བྷནྡྷ་སྐམ་རློན་བརྩེགས༔ འདོད་སྣམ་གིང་མོས་གར་སྟབས་བསྒྱུར༔ ཁྲོ་ཆུ་ཁོལ་མའི་སོ་ཕག་བསྡམས༔ ཐོད་ཚལ་སྣ་ཚོགས་དྲྭ་བ་འཕྱངས༔ དུག་སྦྲུལ་ནག་པོའི་ཤམ་བུ་བསྐྱོད༔
མདའ་ཡབ་ཀེང་རུས་གར་སྟབས་བསྒྱུར༔ ཁ་བད་མུ་ཏིག་ཐོད་པའི་ཕྲེང་༔ ཀླུ་བརྒྱད་ཀ་བ་ལྷ་བརྒྱད་གདུང་༔ གཟའ་དང་རྒྱུ་སྐར་དྲལ་ལྕམ་ཚགས༔ ཀ་ཞུ་འབྲུག་ལ་ཀ་གདན་སྦལ༔ ཉི་ཟླ་འབར་བའི་མཐོངས་སྐར་ལྡན༔ ཞམ་ཆུ་དམར་ཆེན་རཀྟ་འཁྱིལ༔ མི་ལྤགས་སྟག་ལྤགས་བླ་རེ་བྲེས༔ དོན་སྙིང་རྒྱུ་མའི་ལྡ་ལྡི་འཕྱངས༔ ཐོག་སྟེང་གཡང་གཞིའི་རྒྱལ་མཚན་བསྒྲེངས༔
རྟ་བབས་ཆོས་འཁོར་ཙིཏྟའི་ཏོག༔ བྷ་སུའི་ཞགས་པ་ཕྱོགས་བཞིར་དཔྱངས༔ ཕྱི་རོལ་དུར་ཁྲོད་རྡོ་རྭ་དང་༔ མེ་རི་སྨུག་ནག་ཕྱོགས་བཅུར་འཁྲིགས༔ རབ་འཇིགས་ཕོ་བྲང་ཆེན་པོར་བསྒོམ༔ བཞི་པ་གདན་བསྐྱེད་པ་ནི། པཾ་པདྨ་མཎྜ་ལ༔ མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ༔ རུ་ཏྲ་ཏི་ར་བཾ༔
ཞེས་བརྗོད་པས་ཕོ་བྲང་གི་དབུས་འཁོར་ལོ་རྩིབས་བཅུ་དང་རྩིབས་བཞིའི་ལྟེ་བར། པདྨ་ཉི་ཟླ་བམ་རོའི་གདན་དང་བཅས་པ་གསལ་བར་གྱུར། སྔར་བསྐྱེད་པའི་རྒྱུ་ཡི་ཧེ་རུ་ཀ་ཡབ་ཡུམ་གདན་ལ་བབས། ས་མ་ཡ་ཧོཿ ཡབ་ཀྱིས་བརྡ། ས་མ་ཡ་སཏྭཾ༔ ཡུམ་གྱིས་ལན། རཱ་ག་ཡ་ཧོཿ ཡབ་ཀྱིས་བརྡ། རཱ་ག་ཡ་མི༔
ཡུམ་གྱིས་ལན། ཛཿཧཱུྃ་བཾ་ཧོཿ ཡབ་ཡུམ་དགའ་བ་བཞིས་མཉམ་པར་སྦྱོར་བ་མཛད། ཧཱུྃ་ཧཱུྃ་ཧཱུྃ༔ གིས་འོད་ཟེར་སྤྲོས། ཕཊ྄་ཕཊ྄་ཕཊ྄ཿ ཀྱིས་འོད་ཟེར་ཚུར་བསྡུས་དོན་གཉིས་བྱས་ཤིང་མཁའ་གསང་ནས་སྲས་དང་ཁྲོ་ཚོགས་སྤྲོས། མཐར་བདག་གཙོ་བོ་ཡབ་ཡུམ་འོད་དུ་ཞུ་ནས་ས་བོན་ཧཱུྃ་དུ་གྱུར། དེ་ཡོངས་སུ་གྱུར་པ་ལས། དཔལ་ཆེན་ཡབ་ཡུམ་གྱི་སྐུར་གྱུར།
ཡུམ་ལས་འོད་ཟེར་སྤྲོས་པ་དང༌། གཞན་སྲས་འཁོར་རྣམས་ཀྱིས་ཐུགས་རྗེས་དཀྱིལ་འཁོར་བཞེངས་པར་བསྐུལ་བའི་རྐྱེན་གྱིས་འབྲས་བུ་རྡོ་རྗེ་འཛིན་པ་སྐུར་བཞེངས་པ་ལ། གཞན་དཀྱིལ་འཁོར་ཀུན་ཀྱང་བསྟིམས་ནས་གཉིས་མེད་ང་རྒྱལ་བརྟན་པར་བྱ་བ་ནི། ཧཱུྃ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་སཏྭཾ་བཛྲ་ཀཱི་ལི་ཀཱི་ལ་ཡ་ཙཀྲ་ཀྲོ་ཏི་སཏྭཾ༔ ལྔ་པ་འབྲས་བུའི་ཧེ་རུ་ཀ་བསྐྱེད་པ་དངོས་ལ་རྩ་བའི་དཀྱིལ་འཁོར་གསུམ་ལས། དང་པོ་བདག་ཉིད་རྩ་བའི་དཀྱིལ་འཁོར་བསྐྱེད་པ་ནི། ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན༔ དེ་སྟེང་ཧཱུྃ་ལས་སྐྱེས་པ་ཡི༔
ཡང་དག་དཔལ་ཆེན་ཧེ་རུ་ཀཿ ཉེར་གཅིག་དབུ་ལ་ཞེ་གཉིས་ཕྱག༔ རྩ་ཞལ་ལྔ་པོ་མཐིང་ལ་རྔམ༔ དང་པོ་གཡས་གཉིས་དཀར་དང་སེར༔ གཡོན་གཉིས་དམར་ཞིང་རབ་ཏུ་ལྗང་༔ དེ་སྟེང་གཡས་གཉིས་དཀར་དང་མཐིང་༔ གཡོན་གཉིས་དམར་དང་སྨུག་ནག་གཏུམ༔ དེ་སྟེང་གཡས་གསུམ་དཀར་ལྗང་སྔོ༔ གཡོན་གསུམ་དམར་སྨུག་ཤིན་ཏུ་ནག༔ དེ་སྟེང་ཞི་ཞལ་དཀར་དམར་སྣུམ༔
ཕྱག་གཡས་ཉེར་གཅིག་དཀྱིལ་འཁོར་དུ༔ ཞི་བའི་ལྷ་ཚོགས་ཡབ་ཡུམ་གསལ༔ ཕྱག་གཡོན་ཉེར་གཅིག་དཀྱིལ་འཁོར་དུ༔ ཁྲག་འཐུང་ལྷ་ཚོགས་ཡབ་ཡུམ་གསལ༔ སྐུ་ལ་དུར་ཁྲོད་ཆས་བརྒྱད་རྫོགས༔ རྡོ་རྗེ་རིན་ཆེན་སྒྲོ་གཤོག་བརྒྱངས༔ བཅོ་བརྒྱད་ཞབས་ཀྱིས་དོར་སྟབས་བགྲད༔ སྐུ་ལ་བསྐལ་པའི་མེ་ཆེན་འབར༔ ཡུམ་མཆོག་ཀྲོ་ཏི་ཤྭ་རཱི་མཐིང་༔ དབུ་དགུ་གཡས་དཀར་གཡོན་དམར་ཞལ༔
ཕྱག་གཡས་དགུ་ལ་རྡོ་རྗེ་གདེངས༔ གཡོན་དགུ་བྷན་དམར་ཡབ་ལ་སྟོབ༔ སྐུ་ལ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་ཡབ་ལ་འཁྲིལ༔ ཡབ་ཡུམ་གཟི་བརྗིད་དཔལ་འབར་བསྒོམ༔ ཨོཾ་བཛྲ་ཀྲོ་ཏ་ཧེ་རུ་ཀ་ཀྲོ་ཏི་ཤྭ་རཱི་བཾ༔ ཕུར་པ་མྱང་འདས་ཆེན་པོའི་རྒྱུད་ལས་ཕུར་པ་དབུ་དགུ་ཕྱག་བཅོ་བརྒྱད་བཤད། རྩ་རྒྱུད་ལས་ཞལ་གསུམ་ཕྱག་དྲུག་པར་བཤད། ཀཱི་ལ་ཡ་འབྲུ་བཅུ་གཉིས་པ་ལས་ཞལ་གཅིག་ཕྱག་གཉིས་པ་བཤད་པ་བཞིན། འདི་གའི་ཕྲིན་ལས་རྒྱས་འབྲིང་བསྡུས་གསུམ་གྱི་དགོངས་པ་ཡང་དེ་ཡིན་པར་སྣང་ངོ༌།
མྱང་འདས་ཆེན་པོའི་རྒྱུད་ལས། རྡོ་རྗེ་གཞོན་ནུའི་ཡབ་ནི་ཆེ་མཆོག་ཧེ་རུ་ཀཿདང་ཡུམ་གནམ་ཞལ་དབྱིངས་ཕྱུག་མ་ཡིན་པར་གསུངས་པའི་དོན་ལའང་འབྱོར་སྙམ། ཧཱུྃ༔ དཔལ་ཆེན་ཡབ་ཀྱི་ཐུགས་ཀ་རུ༔ པདྨ་ཉི་ཟླ་འབར་བའི་སྟེང་༔ འཇིགས་བྱེད་རྡོ་རྗེ་གཞོན་ནུའི་སྐུ༔ མཐིང་ནག་དབུ་དགུ་ཕྱག་བཅོ་བརྒྱད༔ རྩ་ཞལ་མཐིང་དམར་ཤིན་ཏུ་ནག༔ གཡས་གསུམ་དཀར་སེར་ལྗང་ནག་འཁྲུགས༔ གཡོན་གསུམ་དམར་སྨུག་སྔོ་ཞིང་འབར༔
ཞལ་དགུ་རྔམ་སྟབས་འཇིགས་ལ་ཁྲོ༔ ཕྱག་གཡས་དགུ་ལ་འཇིགས་པའི་མཚོན༔ རྡོ་རྗེ་གྲི་གུག་རལ་གྲི་དང་༔ དབྱུག་ཏོ་དགྲ་སཏྭ་ཐོ་བ་དང་༔ བེང་དང་གསལ་ཤིང་འཛིན་པའོ༔ གཡོན་པའི་ཕྱག་དགུ་རིམ་པ་བཞིན༔ མེ་དཔུང་བྷནྡྷ་ལྕགས་ཀྱུ་དང་༔ ལྕགས་སྒྲོག་ཙིཏྟ་ཞགས་པ་ནག༔ ཁ་ཊྭཱཾ་སོག་ལེ་འཛིན་པའོ༔ རྩ་ཕྱག་རི་རབ་ཕུར་བུ་བསྒྲིལ༔
སྐུ་ལ་དུར་ཁྲོད་ཆས་བརྒྱད་རྫོགས༔ རྫུ་འཕྲུལ་སྒྲོ་གཤོག་དབྱིངས་ལ་བརྒྱངས༔ ཞབས་བརྒྱད་བརྐྱང་བསྐུམ་དོར་སྟབས་བརྗིད༔ ཡུམ་མཆོག་འཁོར་ལོ་རྒྱས་འདེབས་མཐིང་༔ ཞལ་གསུམ་ཕྱག་དྲུག་གཏུམ་པ་མོ༔ གཡས་གསུམ་རྡོ་རྗེ་རིན་ཆེན་གྲི༔ གཡོན་གསུམ་ཚེ་བུམ་བྷནྡྷ་དུང་༔ ཡབ་ཀྱི་མགུལ་འཁྱུད་རུས་རྒྱན་གསོལ༔ ཞབས་བཞི་བརྐྱང་བསྐུམ་སྐེད་ལ་འཁྲིལ༔ བསྐལ་པའི་མེ་དཔུང་ཀློང་དུ་འགྱིང་༔
ཐུགས་ཀར་ཧཱུྃ་བྷྱོ་སྔགས་ཀྱིས་བསྐོར༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཧཱུྃ༔ དེ་ཡི་ཐུགས་ཀར་ཉི་ཟླའི་སྟེང་༔ གསལ་བྱེད་རྡོ་རྗེ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་པ༔ གཡས་གསུམ་རྡོ་རྗེ་བེ་ཅོན་འཁོར༔ གཡོན་གསུམ་བྷནྡྷ་པར་བུ་དུང་༔ གསང་བའི་མཁའ་འགྲོ་དམར་མོ་འཁྲིལ༔ གྲི་ཐོད་མགུལ་འཁྱུད་ཟུང་འཇུག་དང་༔
ཁྲོ་འཛུམ་རྒྱན་དྲུག་བརྐྱང་བསྐུམ་བཞུགས༔ ཐུགས་ཀར་སྲོག་ཡིག་སྔགས་ཀྱིས་བསྐོར༔ ཨོཾ་བཛྲ་རིདྡྷི་དྲིཥྚ་པྲཛྙཱ་ཙརྻ་ཧཱུྃ་ཕཊ྄ཿ ཧཱུྃ༔ དེ་ཡི་ཐུགས་ཀར་འཇའ་འོད་ཀློང་༔ ཡང་དག་རྡོ་རྗེ་སྐུ་མདོག་མཐིང་༔ ཕྱག་གཉིས་སྤྱི་བོར་ཐལ་མོ་སྦྱར༔ ཞབས་གཉིས་མཐིལ་སྤྲད་བཞེངས་པའི་སྟབས༔ རྡོ་རྗེ་རྩེ་ལྔའི་དབྱིབས་སུ་བསྒོམ༔ ཨོཾ་སཾ་བྷ་བཛྲ་མ་ཧཱ་ཛྙཱ་ན་ཧཱུྃ༔
གཉིས་པ་ཕུར་པ་རྫས་ཀྱི་དཀྱིལ་འཁོར་ནི། ཡབ་ཡུམ་སྦྱོར་བའི་མཁའ་གསང་ལ་དཀྱིལ་འཁོར་བཀོད་ཅིང༌། གཞན་སྲས་བདག་བྱ་བའི་དགོངས་པ་ལྷ་གསལ་ཕྱིར་འདོན་གྱི་དོན། གཙོ་བོ་ཡབ་ཡུམ་སྦྱོར་མཚམས་ནས་ཧཱུྃ་བཞི་དང་བྃ་བཞི་བྱུང༌། ཡུམ་གྱི་བྷ་གར་རྫོགས། ཡབ་ཀྱི་ཕྱག་གིས་བླངས་ནས་ཕྱོགས་བཞིའི་འཁོར་ལོའི་རྩིབས་ལ་བཞག་ཅིང་དབང་བསྐུར་བས་ཕུར་པ་རྫས་ཀྱི་དཀྱིལ་འཁོར་དང་གཉིས་སུ་མེད་པ་སྲས་མཆོག་རིགས་བཞིར་གསལ་བར་གྱུར། ཧཱུྃ༔ ཕྱི་རོལ་འཁོར་ལོ་རྩིབས་བཞིའི་དབུས༔ ཤར་དུ་བཛྲ་ཀཱི་ལ་ཡ༔ དཀར་མཐིང་དམར་བའི་ཞལ་གསུམ་ཁྲོ༔
ཕྱག་དྲུག་གཡས་གཡོན་རིམ་པ་བཞིན༔ རྡོ་རྗེ་ཐོ་བ་རལ་གྲི་དང་༔ བྷནྡྷ་ཞགས་པ་ཕུར་བུ་བསྣམས༔ ལྷོ་རུ་རཏྣ་ཀཱི་ལ་ཡ༔ སེར་དཀར་དམར་བའི་ཞལ་གསུམ་ཁྲོ༔ ཕྱག་དྲུག་གཡས་གཡོན་རིམ་པ་བཞིན༔ གྲི་གུག་དགྲ་སཏྭ་ལྕགས་སྒྲོག་དང་༔ དུང་དམར་ཙིཏྟ་ཕུར་བུ་བསྣམས༔ ནུབ་ཏུ་པདྨ་ཀཱི་ལ་ཡ༔ དཀར་དམར་མཐིང་བའི་ཞལ་གསུམ་ཁྲོ༔
ཕྱག་དྲུག་གཡས་གཡོན་རིམ་པ་བཞིན༔ འཁོར་ལོ་བེ་ཅོན་རྒྱུ་ཞགས་དང་༔ ཐོང་གཤོལ་དྲིལ་བུ་ཕུར་བུ་བསྣམས༔ བྱང་དུ་ཀརྨ་ཀཱི་ལ་ཡ༔ ལྗང་དཀར་དམར་བའི་ཞལ་གསུམ་ཁྲོ༔ ཕྱག་དྲུག་གཡས་གཡོན་རིམ་པ་བཞིན༔ སྤུ་གྲི་ཁ་ཊྭཱཾ་རྒྱ་གྲམ་དང་༔ མེ་དཔུང་མདུང་ཐུང་ཕུར་བུ་བསྣམས༔ ཀུན་ཀྱང་དུར་ཁྲོད་ཆས་བརྒྱད་དང་༔ རྡོ་རྗེ་རིན་ཆེན་སྒྲོ་གཤོག་བརྒྱངས༔
སྐུ་སྨད་གནམ་ལྕགས་དབལ་དང་ལྡན༔ ལྔ་ལྡན་མེ་དཔུང་ཀློང་དུ་འགྱིང་༔ ཧཱུྃ༔ སྐུ་ལ་འཁྲིལ་བའི་ཡུམ་ཆེན་བཞི༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་སོགས་ཁྲོ་ཞིང་རྔམ༔ དཀར་སེར་དམར་ལྗང་རྒྱན་དྲུག་ལྡན༔ གྲི་ཐོད་འཛིན་པས་མགུལ་ནས་འཁྱུད༔ བརྐྱང་བསྐུམ་ཞབས་བཞི་སྐེད་ལ་འཁྲིལ༔ ཟུང་འཇུག་གཟི་བརྗིད་ལྡན་པར་བསྒོམ༔
ཨོཾ་མ་ཧཱ་ཀྲོ་ཏ་ཙ་ཏུར་ཀཱི་ལ་ཡ་བཾ་ཧཱུྃ་ཕཊ྄ཿ གསུམ་པ་ཕྱོགས་བཅུ་ཁྲོ་བོའི་དཀྱིལ་འཁོར་བསྐྱེད་པ་ནི། ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔ ཞེས་བརྗོད་པས་དཔལ་ཆེན་ཡབ་ཡུམ་བདེ་སྟོང་མཉམ་པར་རོལ་བའི་ཐུགས་རྗེའི་རྩལ་གཡོས་པ་ལས་སྦྱོར་མཚམས་ནས་ཧཱུྃ་ཡིག་སྦྲེལ་མ་བཅུ་ཐིག་ལེ་དཀར་དམར་བཅུ་བཅུ་སྟེ་བཞི་བཅུ་ཕྱི་རོལ་གདན་འཁོར་ལོ་རྩིབས་བཅུ་ཉི་ཟླ་བཾ་གྱི་སྟེང་ཕྱོགས་ཀྱི་དམ་སྲི་དང་བཅས་པའི་གདན་ལ་བབས་པས་ཁྲོ་བོ་ཡབ་ཡུམ་བཅུ་མངལ་སྐྱེས་ཚུལ་དང༌། གཡས་གཡོན་ཟ་གསོད་ཕྲ་ཐབས་ཉི་ཤུ་སྒོང་སྐྱེས་ཚུལ་དུ་གསལ་བར་གྱུར་པ་ནི། ཧཱུྃ༔ དེ་ཡི་ཕྱི་རོལ་རྩིབས་བཅུ་རུ༔
ཉི་ཟླ་བཾ་གྱི་གདན་སྟེང་དུ༔ གཡས་བསྐོར་ཚུལ་གྱིས་རིམ་པ་བཞིན༔ ཁྲོ་བོ་ཧཱུྃ་ཀར་སྐུ་མདོག་མཐིང་༔ གཡས་དཀར་གཡོན་དམར་དབུས་མཐིང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ མདའ་གཞུ་འགེངས་ཤིང་གྲི་ཐོད་འཛིན༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་སྒྲ་འབྱིན་བེ་ཅོན་ཐོད༔ ཕྲ་ཐབས་ཕག་དང་རྨིགས་བུའི་མགོ༔ ཁྲོ་ཆེན་རྣམ་རྒྱལ་སྐུ་མདོག་དཀར༔
གཡས་མཐིང་གཡོན་དམར་དབུས་དཀར་ཞལ༔ ཕྱག་དྲུག་གཡས་གཡོན་རིམ་པ་བཞིན༔ འཁོར་ལོ་དགྲ་སཏྭ་ཏྲི་ཤཱུལ་དབྱུག༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་མདའ་སྙེམས་གྲི་བྷནྡྷ༔ ཕྲ་ཐབས་སྟག་དང་བྱ་རྒོད་མགོ༔ ཁྲོ་བོ་ཆེན་པོ་དབྱུག་པ་སྔོ༔ གཡས་དཀར་གཡོན་དམར་དབུས་མཐིང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ གྲི་གུག་རྡོ་རྗེ་མེ་དབྱུག་བསྣམས༔
མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་སྡེར་མོ་ལྕགས་ཀྱུ་ཐོད༔ ཕྲ་ཐབས་གཡག་དང་བྱ་རོག་མགོ༔ ཁྲོ་ཆེན་གཤིན་རྗེ་གཤེད་པོ་སེར༔ གཡས་དཀར་གཡོན་དམར་དབུས་སེར་ནག༔ ཕྱག་དྲུག་གཡས་གཡོན་རིམ་པ་བཞིན༔ ཐོད་དབྱུག་རྒྱུ་ཞགས་དགྲ་སཏྭ་གྲི༔ མཐའ་གཉིས་རི་རབ་ཕུར་བུ་བསྒྲིལ༔ དུར་ཁྲོད་བདག་མོ་དབྱུག་ཐོ་མེ༔ ཕྲ་ཐབས་ཤྭ་བ་འུག་པའི་མགོ༔
ཁྲོ་བོ་ཆེན་པོ་མི་གཡོ་མཐིང་༔ གཡས་དཀར་གཡོན་དམར་དབུས་མཐིང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ རལ་གྲི་བེང་དང་ལྕགས་སྒྲོག་ཞགས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་གཏུན་ཁུང་ལྕགས་ཐོ་བྷན༔ ཕྲ་ཐབས་གཟིག་དང་ཁྭ་ཏའི་མགོ༔ ཁྲོ་བོ་ཆེན་པོ་རྟ་མགྲིན་དམར༔ གཡས་དཀར་གཡོན་མཐིང་དབུས་དམར་ཞལ༔ ཕྱག་དྲུག་གཡས་གཡོན་རིམ་པ་བཞིན༔
སྤུ་གྲི་དབྱུག་པ་བྷནྡྷ་ཞགས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་གཏུམ་མོ་སྤུ་གྲི་བྷན༔ ཕྲ་ཐབས་བྱི་ལ་པུ་ཤུད་མགོ༔ ཁྲོ་བོ་འདོད་རྒྱལ་དམར་ཞིང་སྨུག༔ གཡས་དཀར་གཡོན་མཐིང་དབུས་དམར་ཞལ༔ ཕྱག་དྲུག་གཡས་གཡོན་རིམ་པ་བཞིན༔ རྡོ་རྗེ་ཐོ་བ་བྷནྡྷ་དབྱུག༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་བདེ་བསྐུལ་ཐོ་བ་བྷན༔
ཕྲ་ཐབས་སྤྱང་ཀི་ཁྲ་ཡི་མགོ༔ ཁྲོ་ཆེན་བདུད་རྩི་འཁྱིལ་པ་ལྗང་༔ གཡས་དཀར་གཡོན་དམར་དབུས་ལྗང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ རྒྱ་གྲམ་རལ་གྲི་དྲིལ་བུ་ཞགས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་རླུང་བསྐྱོད་དགྲ་སཏྭ་བྷན༔ ཕྲ་ཐབས་སེངྒེ་ཕ་ཝཾ་མགོ༔ ཁྲོ་ཆེན་ཁམས་གསུམ་རྒྱལ་བ་མཐིང་༔ གཡས་དཀར་གཡོན་དམར་དབུས་མཐིང་ཞལ༔
ཕྱག་དྲུག་གཡས་གཡོན་རིམ་པ་བཞིན༔ རྡོ་རྗེ་བེ་ཅོན་ཞགས་པ་སྒྲོག༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་གསོད་བྱེད་གྲི་གུག་བྷན༔ ཕྲ་ཐབས་དོམ་དང་སྲེ་མོང་མགོ༔ ཁྲོ་བོ་སྟོབས་ཆེན་སྐུ་མདོག་སྨུག༔ གཡས་དཀར་གཡོན་དམར་དབུས་སྨུག་ཞལ༔ ཕྱག་དྲུག་གཡས་གཡོན་རིམ་པ་བཞིན༔ བེ་ཅོན་འཁོར་ལོ་རྔ་ཡབ་ཞགས༔ མཐའ་གཉིས་རི་རབ་ཕུར་བུ་བསྒྲིལ༔
རྡོ་རྗེ་ལས་བསྐྱོད་ཁ་ཊྭཱཾ་བྷན༔ ཕྲ་ཐབས་དྲེད་དང་བྱི་ལའི་མགོ༔ ཁྲོ་བཅུ་ཤིན་ཏུ་ཁྲོས་པའི་གཟུགས༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཞབས་བཞི་དོར་སྟབས་གྱད་ཀྱི་འགྲོས༔ བདུད་དགྲ་དམ་སྲིའི་སྙིང་ཁར་བརྫིས༔ ཡུམ་རྣམས་ཁྲོ་མོའི་རྒྱན་དྲུག་སྤྲས༔ ཕྱག་གཉིས་རང་རྟགས་མགུལ་ནས་འཁྱུད༔ ཞབས་གཉིས་བརྐྱང་བསྐུམ་སྐེད་ལ་འཁྲིལ༔ ཐུགས་ཀར་སྲོག་ཡིག་སྔགས་ཀྱིས་བསྐོར༔
གཟི་བརྗིད་ཡེ་ཤེས་ལྔ་ལྡན་གསལ༔ སྤྲུལ་པ་ཁྲ་ཐབས་ཕྲ་མེན་ཚོགས༔ གཡས་གཡོན་རྡོ་རྗེ་ཕུར་པ་འཛིན༔ ཐམས་ཅད་མེ་དཔུང་ཀློང་དུ་བསྒོམ༔ ཨོཾ་ཛྙཱ་ན་བཛྲ་ཀྲོ་ཏ་ཧེ་རུ་ཀ་དཱ་ཤ་བཾ་ཧཱུྃ་ཕཊ྄ཿ
ཞར་བྱུང་ཕུར་སྲུང་དམ་ཅན་གྱི་དཀྱིལ་འཁོར་བསྐྱེད་པ། རྩིགས་པའི་ནང་ཁྱམས་ལ་དབང་ཕྱུག་ཉེར་བརྒྱད་དང༌། ཕྱི་རོལ་སྒོ་བཞི་ལ་སྒོ་སྐྱོང་མ་བཞི་དྲོད་སྐྱེས་ཚུལ་དང་བར་ཁྱམས་ལ་ཕུར་སྲུང་རྣམས་གཡས་སུ་བསྭེ་མོ་བཞི། གཡོན་དུ་ཤྭ་ན་བཞི། མདུན་དུ་རེ་ཏི་བཞི།
ཕྱི་རོལ་དུར་ཁྲོད་དུ་ཤར་ལྷོ་བྱང་གསུམ་ལ་བསྭེ་ལྕགས་དུང་གི་སྐྱེས་བུ་བཅུ་གཉིས་རྣམས་ཕྲ་ཐབས་ཚུལ་དུ་རིམ་གྱིས་གསལ་བར་གྱུར། ཧཱུྃ༔ ཕྱི་རོལ་ཤར་ལྷོ་ནུབ་བྱང་དུ༔ འདབ་དྲུག་དབུས་བདུན་ལྟེ་བ་རུ༔ གཡས་བསྐོར་ཚུལ་གྱིས་རིམ་པ་བཞིན༔ དཀར་མོ་གཡག་མགོ་རྡོ་རྗེ་བསྣམས༔ དཀར་སེར་སྦྲུལ་གདོང་པདྨ་བསྣམས༔ དཀར་ལྗང་གཟིག་གདོང་ཏྲི་ཤཱུལ་བསྣམས༔ སྲེ་གདོང་དཀར་སྔོ་འཁོར་ལོ་བསྣམས༔ དཀར་དམར་དྲེད་གདོང་མདུང་ཐུང་བསྣམས༔
དཀར་མོ་དོམ་གདོང་རྒྱུ་ཞགས་བསྣམས༔ དཀར་མོ་ཁུ་བྱུག་ལྕགས་ཀྱུ་བསྣམས༔ ཧཱུྃ༔ སེར་མོ་ཕ་ཝཾ་སྤུ་གྲི་བསྣམས༔ དམར་མོ་ཆུ་སྲིན་བུམ་པ་བསྣམས༔ དམར་སེར་སྡིག་གདོང་པདྨ་བསྣམས༔ དཀར་སེར་ཁྲ་མགོ་རྡོ་རྗེ་བསྣམས༔ སེར་ལྗང་ཝ་གདོང་དབྱུག་ཐོ་བསྣམས༔ སེར་ནག་སྟག་གདོང་ཐོད་ཁྲག་བསྣམས༔ སེར་མོ་ར་གདོང་ཞགས་པ་བསྣམས༔
ཧཱུྃ༔ དམར་ལྗང་རྒོད་མགོ་བེ་ཅོན་བསྣམས༔ དམར་མོ་རྟ་གདོང་ཁོག་ཆེན་བསྣམས༔ དམར་སྐྱ་ཁྱུང་གདོང་དབྱུག་ཐོ་བསྣམས༔ དམར་མོ་ཁྱི་གདོང་རྡོ་རྗེ་བསྣམས༔ དམར་མོ་པུ་ཤུད་མདའ་གཞུ་འགེངས༔ དམར་མོ་ཤྭ་མགོ་བུམ་པ་བསྣམས༔ དམར་མོ་སེང་གདོང་ལྕགས་སྒྲོག་བསྣམས༔ ཧཱུྃ༔ ལྗང་སྔོན་སྤྱང་གདོང་བ་དན་འཕྱར༔
དམར་ལྗང་སྐྱིན་མགོ་གསལ་ཤིང་བསྣམས༔ ལྗང་ནག་ཕག་གདོང་མཆེ་ཞགས་བསྣམས༔ ལྗང་ནག་ཆུ་གླང་བམ་རོ་ཟ༔ སྣ་ཆེན་གླང་ཆེན་བམ་རོ་བསྣམས༔ ལྗང་སྔོན་སྦྲུལ་གདོང་སྦྲུལ་ཞགས་བསྣམས༔ ལྗང་མོ་སྦྲུལ་གདོང་དྲིལ་བུ་བསྣམས༔ ཐམས་ཅད་འཇིགས་པའི་གར་སྟབས་བསྒྱུར༔ རྔམ་དང་དགྱེས་ཚུལ་གཤེ་བར་བསྒོམ༔ ཨོཾ་ཀཽ་རཱི་ཤྭ་རཱི་དེ་ཝི་དཱ་ཡ་ཨཥྚ་ཧྲྀ་ད་ཡ་བཾ་བྷྱོཿ ཧཱུྃ༔
ཕྱི་རོལ་སྒོ་བཞི་སྐྱོང་མཛད་མ༔ པུ་ཤུད་སྐྱ་ག་སྲིན་བྱ་དང་༔ ཁྲ་མགོ་ལ་སོགས་ཕྲ་མེན་མ༔ དཀར་སེར་དམར་ལྗང་མྱུར་མགྱོགས་ལྡན༔ ཕྱག་ན་ལྕགས་ཀྱུ་ཞགས་པ་དང་༔ ལྕགས་སྒྲོག་དྲིལ་བུ་བསྣམས་པའོ༔ ཨོཾ་དཱ་དྲ་བཱ་ལ་མ་ཏྲི་ཙ་ཏུར་ཛཿཧཱུྃ་བཾ་ཧོཿ ཧཱུྃ༔ རྡོ་རྗེ་ཕུར་པའི་བཀའ་ཉན་པ༔ བར་ཁྱམས་འཁོར་ཡུག་རིམ་པ་བཞིན༔
ཤྭ་ན་མ་མོ་མཆེད་བཞི་ནི༔ མཐིང་ནག་ལྕགས་སྤྱང་མགོ་དགུ་ཞོན༔ དམར་ནག་ཟངས་ཝ་རྐང་གསུམ་ཞོན༔ སེར་ནག་འཕར་བ་ལྕེ་བརྒྱད་ཞོན༔ སྔོ་ནག་གཡུ་ཁྱི་མགོ་གསུམ་ཞོན༔ ཀུན་ཀྱང་གཅེར་མོ་གཡང་གཞི་གྱོན༔ དཔལ་གྱི་ཕུར་བུ་དགྲ་ལ་འདེབས༔ ཧཱུྃ༔ དཔལ་གྱི་བཀའ་ཉན་རེ་ཏི་བཞི༔ མཐིང་ནག་དྲེལ་རྟ་རྐང་གསུམ་ཞོན༔
མི་ལྤགས་གོས་གྱོན་ཕུར་པ་འདྲིལ༔ སེར་ནག་གསེར་ཤ་ཡུ་མོ་ཞོན༔ རྨ་བྱའི་ཐུལ་གྱོན་གསེར་ཟོར་འཛིན༔ དམར་ནག་ཆུ་གླང་སྔོན་པོ་ཞོན༔ གཙོད་གྱོན་ཁྲམ་བམ་ལྕགས་ཀྱུ་བསྣམས༔ ལྗང་ནག་རྔ་མོང་སྔོ་ནག་ཞོན༔ ཆུ་དར་གོས་གསོལ་ཁྲམ་བམ་བསྣམས༔ ཧཱུྃ༔ བཀའ་ཉན་ས་བདག་ཆེན་མོ་བཞི༔ ཡ་བྱིན་ལྕགས་ཕུར་རལ་པ་ཅན༔
མཐིང་ནག་མཐིང་བེར་བདུད་རྟ་ཞོན༔ དེ་བྱིན་གསེར་ཕུར་རལ་པ་ཅན༔ སེར་ནག་གསེར་བེར་གཟའ་རྟ་ཞོན༔ བསྭེ་བྱིན་ཟངས་ཕུར་རལ་པ་ཅན༔ དམར་ནག་བེར་གསོལ་བཙན་རྟ་ཞོན༔ ཕག་བྱིན་མཆོང་ཕུར་རལ་པ་ཅན༔ ལྗང་ནག་བེར་གསོལ་ཀླུ་རྟ་ཞོན༔ ཐམས་ཅད་ཕྱག་ན་ཕུར་པ་འདྲིལ༔ ཧཱུྃ༔ སྐྱེས་བུ་ཆེན་པོ་གིང་ཆེན་བཞི༔
སྲིན་པོ་གཤིན་རྗེ་བདུད་དང་ནི༔ གནོད་སྦྱིན་ལ་སོགས་འཇིགས་པའི་གཟུགས༔ དཀར་སེར་དམར་ལྗང་ཕུར་པ་འདྲིལ༔ ཧཱུྃ༔ བདུད་པོ་དཀར་སེར་དམར་ལྗང་བཞི༔ དུང་གསེར་གཡུ་མཆོང་ཕུར་པ་འདྲིལ༔ ཧཱུྃ༔ ཤེལ་གིང་དམུ་གཟའ་དགྲ་ལྷ་དང་༔ སྐྱེས་བུ་ལ་སོགས་སྲོག་བདག་བཞི༔ ཐམས་ཅད་ཕྱག་ན་རལ་གྲི་ཐོགས༔
ཀུན་ཀྱང་ཁྲོ་ཚུལ་འཇིགས་པའི་གཟུགས༔ མི་བཟད་རྔམ་པའི་སྐུར་སྟོན་གསལ༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་བཾ་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ དེ་ལྟར་གཙོ་འཁོར་གྱི་རྣམ་པར་བསྐྱེད་པ་བསྙེན་པ། བསྐྱེད་གཞི་རང་གི་ལུས་རྡོ་རྗེ་ཕུར་པས་གོ་མཚམས་མེད་པར་ཕྱུར་བུར་གཏམས་པར་བསམ་པ་ཉེ་བསྙེན་ཞེས་བྱའོ། དེ་ལྟར་དཀྱིལ་འཁོར་གསུམ་གྱི་ལྷ་ཚོགས་བཀྲ་ལམ་གྱིས་གསལ་བ་ལ་ཡེ་ཤེས་པ་དབྱིངས་ནས་སྤྱན་འདྲེན་པར་བསྐུལ་བ་ནི། དེ་ལྟར་གསལ་བའི་གནས་ལྔའི་འོད་ཟེར་གྱིས༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔
སྐད་ཅིག་ཉིད་ལ་གནས་འདིར་སྤྱན་དྲངས་གྱུར༔ དེ་ནས་སྤོས་སྣ་ཤ་ཆེན་བསྲེག ། རོལ་མོ་གདུང་དབྱངས་དང་བཅས་པས། དྲུག་པ་ཡེ་ཤེས་པ་སྤྱན་འདྲེན་ཞིང་དབང་བསྐུར་བ་ནི། ཧཱུྃ༔ གཏུམ་དྲག་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ དབྱིངས་ནས་སྐུར་བཞེངས་གནས་འདིར་གཤེགས་སུ་གསོལ༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ
ཛཿཧཱུྃ་བཾ་ཧོཿ སྒྲུབ་པ་ཆེན་པོ་དབང་བསྐུར་བ་ནི། ཛྙཱ་ན་པཉྩ་སརྦ་ས་མ་ཏི་ཨ་བྷི་ཥིཉྩ་མཾ་ཀཱ་ཡ་ཝཱཀྐ་ཙིཏྟ་ས་མ་ཡ་སཏྭཾ་དྷཱ་ཏུ་གརྦྷེ་ཨཱཿ རང་གི་ཐུགས་ཀ་ནས་བྱུང་བའི་བུམ་འཛིན་རིག་མས་བུམ་པ་ཡེ་ཤེས་ལྔ་ཡི་ངོ་བོ་བདུད་རྩིའི་ཆུ་རྒྱུན་གྱིས་དབང་བསྐུར་བས་སྐུ་གང་དྲི་མ་དག ། ཆུ་ཡི་ལྷག་མ་ཡར་ལུད་པ་ལས་དོན་ཡོད་གྲུབ་པ་གཙོ་བོར་གྱུར་པའི་རིགས་ལྔས་དབུ་བརྒྱན་པར་བསམ། བདུན་པ་དམ་ཡེ་དབྱེར་མེད་ཆུ་ལ་ཆུ་བཞག་ལྟར་བསྲེ་ཞིང་བཞུགས་སུ་གསོལ་བ་ནི། ཧཱུྃ༔ རྡོ་རྗེ་བྲག་དམར་པདྨ་ཉི་ཟླའི་སྟེང་༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ སྒྲུབ་ལ་མཆོག་ཐུན་དངོས་གྲུབ་སྩོལ་བའི་ཕྱིར༔
མི་གཡོ་དགྱེས་ཤིང་བརྟན་པར་བཞུགས་སུ་གསོལ༔ ཨོཾ་བཛྲ་ཀཱི་ལི་ཀཱི་ལ་ཡ་ས་མ་ཡ་ཏིཥྛ་ལྷན༔ བརྒྱད་པ་དབྱེར་མེད་ཀྱི་དཀྱིལ་འཁོར་ལ་ཕྱག་འཚལ་ཞིང་མཆོད་པ་དང་བསྟོད་པ་བྱ་བ་གསུམ་ལས། དང་པོ་ཕྱག་འཚལ་བ་ནི། ཧཱུྃ༔ དབྱིངས་ལས་མ་གཡོས་དཔལ་ཆེན་ཧེ་རུ་ཀཿ རོལ་པའི་རྫུ་འཕྲུལ་དྲྭ་བས་ས་གསུམ་གཡོ༔ འཇིགས་བྱེད་རྡོ་རྗེ་གཞོན་ནུའི་ལྷ་ཚོགས་ལ༔ ཡེ་ཤེས་རོལ་པ་ཆེན་པོར་ཕྱག་འཚལ་ལོ༔ ཨོཾ་བཛྲ་ཀཱི་ལ་ཡ་བཾ་ན་མོ་པུ་རུ་ཤ་ཡ་ཧོཿ
གཉིས་པ་མཆོད་པ་ལ། དང་པོ་ཕྱི་མཆོད་འབུལ་བ་ནི། ཧཱུྃ༔ དབང་པོའི་མེ་ཏོག་ཤ་ཆེན་བསྲེགས་པའི་སྤོས༔ རྐང་ཚིལ་ཞུན་མར་དམར་ཆེན་དྲི་ཆབ་གཏམས༔ ཤ་ཁྲག་གཏོར་ཆེན་རོལ་མོ་སྣ་ཚོགས་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ གཉིས་པ་ནང་མཆོད་འབུལ་བ་ནི། ཧཱུྃ༔
སྣང་སྲིད་ཁྱོན་ལྟར་ཡངས་པའི་བྷནྡྷ་རུ༔ ཤ་ལྔ་བདུད་རྩི་ལྔ་དང་སྨན་མཆོག་ལྔ༔ ལེགས་པར་སྦྱར་བའི་རྫས་ཆེན་བླ་མེད་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་སརྦ་པཉྩ་ཨ་མྲྀ་ཏ་རཀྟ་པཱུ་ཛ་ཨཱཿཧཱུྃ༔ ༈ གསུམ་པ་བདུད་རྩི་ལག་མཆོད་བཞུགས་པ། ཧཱུྃ། དམ་ཚིག་མཆོག་གི་བདུད་རྩི་འདི། ། རྩ་བརྒྱུད་རིག་འཛིན་བརྒྱུད་བཅས་དང༌། ། ཡི་དམ་དཀྱིལ་འཁོར་ལྷ་ཚོགས་ལ། །
མཆོག་ཐུན་དངོས་གྲུབ་སྩོལ་ཕྱིར་འབུལ། ཨོཾ་ཨཱཿཧཱུྃ༔ ཆོས་སྐུ་ཀུན་བཟང་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ལོངས་སྐུའི་བདག་ཉིད་རྡོར་སེམས་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། སྤྲུལ་སྐུ་དགའ་རབ་རྡོ་རྗེ་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། སློབ་དཔོན་འཇམ་དཔལ་བཤེས་གཉེན་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི།
རིག་འཛིན་ཤྲཱི་སིངྷ་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། རིག་འཛིན་པྲ་བྷ་ཧསྟཱི་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། སློབ་དཔོན་པདྨ་འབྱུང་གནས་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། གནུབས་བན་བུདྡྷ་ཛྙཱ་ན་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། གར་དབང་གནམ་ལྕགས་རྡོ་རྗེ་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི།
གཞན་ཡང་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། འདིའི་ཡན་གུ་ཧྱས་ཁ་སྐོང་བྱས་པའོ། བཅོམ་ལྡན་ཡང་དག་རྡོ་རྗེའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། གསལ་བྱེད་ཧེ་རུ་ཀ་པའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། དཔལ་ཆེན་ཡང་དག་ཧེ་རུ་ཀའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ཡུམ་མཆོག་ཉིད་ཞི་ཀུན་བཟང་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
མ་ཧཱ་རཀྟ་ལ་ཁཱ་ཧི། ཞི་བ་བཞི་བཅུ་རྩ་གཉིས་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། འབར་བ་ཁྲག་འཐུང་ལྔ་བཅུའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། དཔལ་ཆེན་རྡོ་རྗེ་གཞོན་ནུའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ཡུམ་མཆོག་འཁོར་ལོ་རྒྱས་འདེབས་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། དཔལ་ཆེན་ཀཱི་ལ་རིགས་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
མ་ཧཱ་རཀྟ་ལ་ཁཱ་ཧི། ཡེ་ཤེས་ཁྲོ་བཅུ་ཡབ་ཡུམ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ཕུར་འདེབས་སྲས་འཁོར་ཉི་ཤུའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། དབང་ཕྱུག་ཉི་ཤུ་རྩ་བརྒྱད་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། སྒོ་སྐྱོང་གདོང་མོ་རིགས་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ཤྭ་ན་མ་མོ་མཆེད་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
མ་ཧཱ་རཀྟ་ལ་ཁཱ་ཧི། གདུག་པའི་ས་བདག་མཆེད་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། སྐྱེས་བུ་གིང་ཆེན་སྡེ་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། སྲོག་བདག་བདུད་པོ་སྡེ་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ཤྭ་ན་བཙན་རྒོད་སྡེ་བཞིའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། བཀའ་ཉན་བཙན་རྒོད་བཅོ་བརྒྱད་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
མ་ཧཱ་རཀྟ་ལ་ཁཱ་ཧི། ཁྱད་པར་བཀའ་སྲུང་དྲེགས་པ་སྡེ་ལྔའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། གཏེར་སྲུང་དྲེགས་སྡེ་ས་ཡའི་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ལས་བྱེད་སྤྲུལ་པ་ཡང་སྤྲུལ་ཞལ་དུ་མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མ་ཧཱ་རཀྟ་ལ་ཁཱ་ཧི། ཉིད་སྤྲུལ་གྲངས་འདས་བཅས་པའི་ཞལ་དུ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ མ་ཧཱ་རཀྟ་ལ་ཁཱ་ཧི། བླ་མ་སངས་རྒྱས་རང་གྲོལ་གྱིས་བསྐུལ་བས།
རྩ་གསུམ་གླིང་པས་སྦྱར་བའོ།། །། བཞི་པ་གསང་མཆོད་འབུལ་བ་ནི། ཧཱུྃ༔ སྟོང་ཉིད་མཁའ་ལ་བདེ་སྟོང་ལེགས་སྦྱར་ཏེ༔ ཟུང་འཇུག་སྲུབ་ཅིང་རླུང་གིས་བསྐུལ་བ་ལས༔ དུང་དམར་སྣོད་དུ་དཀར་དམར་འཁྱིལ་བ་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་སརྦ་ཨ་ཧཾ་པཉྩ་པཱུ་ཛ་ཨོཾ་ཨཱཿཧཱུྃ༔ ལྔ་པ་སྤྱན་གཟིགས་གཏོར་མའི་མཆོད་པ་འབུལ་བ་ནི། ཧཱུྃ༔
ཕྱི་སྣོད་ཡངས་པ་གླིང་བཞི་ཉི་ཟླའི་སྣོད༔ བྷ་ལིང་གཏོར་ཆེན་ཤ་ཁྲག་དམར་གྱིས་བརྒྱན༔ སྣ་ཚོགས་སྤྱན་གཟིགས་མཆོད་སྤྲིན་བཀོད་པ་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་སརྦ་བ་ལིཾ་ཏ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཁཱ་ཧི༔ ཨོཾ་བི་ཤྭ་ཨ་ཝ་ལོ་ཀི་ཏེ་མ་ཧཱ་མེ་གྷ་ས་མུ་དྲ་སྥ་ར་ཎ་སྭཱ་ཧཱ༔ གསུམ་པ་བསྟོད་པ་བྱ་བ་ནི། ཧཱུྃ༔ འོག་མིན་ལྷུན་གྲུབ་བདེ་ཆེན་ཡངས་པའི་ཀློང་༔ གསང་ཆེན་ཁྲོ་བོ་རོལ་པའི་དུར་ཁྲོད་དབུས༔
མི་ཤིགས་རྡོ་རྗེ་བྲག་དམར་ཁྲི་སྟེང་དུ༔ ཡང་དག་ཆེ་མཆོག་བླ་མེད་ཧེ་རུ་ཀཿ སྐུ་མདོག་མཐིང་ནག་ཆོས་དབྱིངས་རང་བཞིན་འབར༔ ཉེར་གཅིག་ཞལ་རྣམས་ཁྲོས་པས་ས་གསུམ་སྔངས༔ ཞེ་གཉིས་སྡིགས་མཛུབ་སོར་རྩེའི་དཀྱིལ་འཁོར་དུ༔ ཞི་ཁྲོའི་ལྷ་ཚོགས་འཇའ་འོད་ཟེར་ཐག་འཚེར༔ སྒྲོ་གཤོག་བརྒྱངས་པས་འཁོར་འདས་ཟིལ་གྱིས་གནོན༔ དུར་ཁྲོད་ཆས་རྫོགས་གར་དགུས་ས་བཅུ་གཡོ༔ བཅོ་བརྒྱད་ཞབས་ཀྱིས་སྲིད་པའི་འཁོར་ལོ་བཅོམ༔ སྐུ་ལ་སྐྱེས་པའི་ཡེ་ཤེས་མེ་དཔུང་འབར༔
དཔལ་ཆེན་འཇིགས་བྱེད་ཧེ་རུ་ཀ་ལ་བསྟོད༔ ཧཱུྃ༔ གསང་བའི་ཡུམ་མཆོག་ཀྲོ་ཏི་ཤྭ་རཱི་མ༔ མཐིང་ནག་དབུ་དགུ་ཁྲོས་པས་ལོག་འདྲེན་གཞོམ༔ བཅོ་བརྒྱད་ཕྱག་མཚན་བན་བོན་ཕུར་ཁ་ཟློག༔ དུར་ཁྲོད་ཆས་རྫོགས་མ་སྲིང་དབང་དུ་སྡུད༔ ཞབས་བརྒྱད་བརྐྱང་བསྐུམ་བདེ་ཆེན་ཡབ་ལ་འཁྲིལ༔ དབྱིངས་ཀྱི་ཡུམ་ཆེན་རྡོ་རྗེ་གཏུམ་ཆེན་མ༔ བརྡ་ཡི་དྲག་སྔགས་མི་བཟད་ཕྱོགས་བཅུར་སྒྲོག༔ ལས་ཀྱི་དབང་ཕྱུག་དཔའ་མོ་ཆེ་ལ་བསྟོད༔
ཧཱུྃ༔ མི་བཟད་བསྐལ་པའི་མེ་ལྟར་འབར་བའི་དབུས༔ སངས་རྒྱས་ཀུན་གྱི་ཐུགས་མཆོག་རྡོ་རྗེ་ལས༔ སྐྱེས་པའི་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་འཇིགས་བྱེད་སྐུར་སྟོན་པ༔ ཞལ་དགུ་ཁྲོས་པས་སྣང་སྲིད་སྔངས་ཤིང་འདར༔ གཡས་དགུའི་མཚོན་ཆས་ཕོ་རྒྱུད་ཟིལ་གྱིས་གནོན༔ གཡོན་དགུའི་མཚོན་ཆས་མོ་རྒྱུད་དབང་དུ་སྡུད༔ རྩལ་སྒྲོ་གཟེངས་པས་འདྲེ་རྒོད་ཕྱེ་མར་གཏོར༔ དུར་ཁྲོད་ཆས་བརྒྱད་བགེགས་དཔུང་ས་ལ་འགྱེལ༔
ཞབས་བརྒྱད་གྱད་ཀྱིས་གླིང་བཞི་རི་རབ་གནོན༔ གར་དགུའི་ཆས་ལྡན་མེ་དཔུང་ཀློང་ན་བཞུགས༔ དཔལ་ཆེན་ཕྲིན་ལས་རྫོགས་ལ་ཕྱག་འཚལ་བསྟོད༔ ཧཱུྃ༔ ཡུམ་ཆེན་ཁྲོ་མོ་འཁོར་ལོ་རྒྱས་འདེབས་མ༔ སྐུ་མདོག་མཐིང་ནག་ཆོས་ཉིད་དོན་དང་ལྡན༔ ཞལ་གསུམ་ཁྲོས་པས་མ་རུངས་འབྱུང་པོ་འདུལ༔ ཕྱག་དྲུག་མཚོན་ཆས་ལོག་རྟོག་རྩད་ནས་གཅོད༔ རྒྱན་དྲུག་ཆས་ལྡན་མ་སྲིང་ཕོ་ཉར་འགྱེད༔ ཡབ་ལ་ཞལ་སྦྱོར་སྐྱེ་མེད་སྐུར་སྟོན་པ༔
འཁོར་ལོ་རྒྱས་འདེབས་ཡུམ་ལ་ཕྱག་འཚལ་བསྟོད༔ ཧཱུྃ༔ ཐུགས་ཀར་སེམས་དཔའ་གསལ་བྱེད་རྡོ་རྗེ་ནི༔ མཐིང་ནག་སྐུར་སྟོན་ཆོས་ཉིད་སྐྱེ་མེད་ཀློང་༔ ཞལ་གསུམ་ཕྱག་དྲུག་ཞབས་བཞི་དཔའ་སྟོབས་མཁན༔ གསང་བ་ཁྲོ་མོ་ཟུང་འཇུག་བླ་མེད་ངང་༔ གནས་ལུགས་མི་འགྱུར་སྐུ་ལ་ཕྱག་འཚལ་བསྟོད༔ ཧཱུྃ༔ འཇའ་འོད་ཀློང་དུ་ཡང་དག་རྡོ་རྗེ་མཐིང་༔ སྤྱི་བོར་ཐལ་སྦྱར་ཆོས་དབྱིངས་ཟང་ཐལ་ངང་༔
ཞབས་གཉིས་མཐིལ་སྦྱོར་ངན་སོང་སྲིད་སྒོ་ཁེགས༔ མི་འགྱུར་མཁའ་ལ་རྡོ་རྗེ་འདྲིལ་བའི་གཟུགས༔ རིག་པ་རྡོ་རྗེ་ཧེ་རུ་ཀ་ལ་བསྟོད༔ ཧཱུྃ༔ ཕྱི་རོལ་ཉི་ཟླ་ཏི་ར་བཾ་གྱི་སྟེང་༔ དཔལ་ཆེན་སྲས་མཆོག་ཁྲོ་རྒྱལ་ཆེན་པོ་བཞི༔ ཞལ་གསུམ་ཕྱག་དྲུག་གཏུམ་ཆེན་གཡུལ་ལས་རྒྱལ༔ དུར་ཁྲོད་ཆས་བརྒྱད་མ་རུངས་ལྷ་སྲིན་འདུལ༔ དཀར་སེར་དམར་ལྗང་མཐིང་ནག་རྔམ་པར་སྟོན༔ རྡོ་རྗེ་རིན་ཆེན་སྒྲོ་གཤོག་བར་སྣང་གཡོ༔
རིགས་བཞི་ཡུམ་འཁྱུད་སྐུ་སྨད་དབལ་དང་ལྡན༔ སྟོབས་ལྡན་ཁྲོ་བོ་ཡབ་ཡུམ་བཞི་ལ་བསྟོད༔ ཧཱུྃ༔ ས་བཅུའི་དབང་ཕྱུག་ཁྲོ་རྒྱལ་ཆེན་པོ་བཅུ༔ སྐུ་མདོག་སྣ་ཚོགས་ཤིན་ཏུ་མི་བཟད་པ༔ ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔ དུར་ཁྲོད་ཆས་ལྡན་གདུག་པའི་གཡུལ་ངོ་འཇོམས༔ སྒྲོ་གཤོག་རྩེ་ལ་བསྐལ་པའི་མེ་ཆེན་འབར༔ ལས་ཀྱི་ཡུམ་ཆེན་དྲག་མོ་རང་འདྲ་སྦྱོར༔ ཟ་གསོད་འཇིགས་པའི་ཕྲ་ཐབས་སྤྲུལ་པ་འགྱེད༔
ཁྲོ་བཅུ་ཡབ་ཡུམ་སྤྲུལ་པར་ཕྱག་འཚལ་བསྟོད༔ ཧཱུྃ༔ དབང་ཕྱུག་ཆེན་མོ་མ་མོ་འཇིགས་པའི་གཟུགས༔ མགོ་བརྙན་སྣ་ཚོགས་སྤྲུལ་པ་ཅིར་ཡང་སྟོན༔ ཤིན་ཏུ་མི་བཟད་གར་དགུའི་རྣམ་འགྱུར་ཅན༔ ཕྲིན་ལས་བཞི་ལྡན་མ་སྲིང་ཚོགས་ལ་བསྟོད༔ ཧཱུྃ༔ ཡེ་ཤེས་སྒོ་སྐྱོང་བཀའ་ཡི་བྱ་ར་མཁན༔ ལས་ཀྱི་མ་མོ་འཇིགས་པའི་གདོང་ཅན་བཞི༔ རྒྱན་དྲུག་གསོལ་ཞིང་རང་རྟགས་ཕྱག་མཚན་བསྣམས༔
ལས་བཞི་བཀའ་ཡི་སྲུང་མའི་ཚོགས་ལ་བསྟོད༔ ཧཱུྃ༔ དཔལ་ཆེན་རྡོ་རྗེ་གཞོན་ནུའི་བཀའ་ཉན་པ༔ འཇིགས་པའི་མ་མོ་ཤྭ་ན་ཆེན་མོ་བཞི༔ སྣང་སྲིད་བདག་མོ་རེ་ཏི་ཆེན་མོ་བཞི༔ ལས་བྱེད་ཆེན་མོ་མྱུར་མགྱོགས་ས་བདག་བཞི༔ སྐྱེས་བུ་ཆེན་པོ་སྒྲོལ་བའི་གིང་ཆེན་བཞི༔ འབར་བ་ཆེན་པོ་གསོད་བྱེད་བདུད་པོ་བཞི༔ བཤན་པ་ཟ་བྱེད་ཆེན་པོ་སྲོག་བདག་བཞི༔ བཀའ་ཡི་ལས་བྱེད་དྲེགས་པ་ཉེར་བཞིའི་ཚོགས༔
མི་སྡུག་གཟུགས་འཆང་ཧ་ཧའི་གད་མོ་སྒྲོག༔ མྱུར་མགྱོགས་ལས་ལ་མངགས་པའི་མཐུ་བོ་ཆེ༔ ལས་མཁན་ཕོ་ཉའི་ཚོགས་ལ་ཕྱག་འཚལ་བསྟོད༔ ཧཱུྃ༔ དེ་ལྟར་བསྟོད་ཅིང་བསྐུལ་བའི་དཀྱིལ་འཁོར་ལྷ༔

ཐུགས་དམ་ཐ་ཚིག་གཉན་པོའི་དམ་དགོངས་ལ༔ ལོག་འདྲེན་བདུད་བཞི་འཇིགས་བརྒྱད་ཞི་བ་དང་༔ སྒྲུབ་ལ་འདོད་དོན་མཆོག་ཐུན་དངོས་གྲུབ་སྩོལ༔
རྩ་བའི་གཉིས་པ་བཟླས་པ་སྔགས་ཀྱི་རྣལ་འབྱོར་ཛཔ྄་ཀྱི་དགོངས་པ་བསྙེན་སྒྲུབ་གཉིས་ལའང་ཡན་ལག་བཞི་ཚང་དགོས་པར་གསུངས་པ་ལྟར་ན་ཆོས་ཉིད་དང་སྦྱར་ཏེ་བཟླ་བ་བསྙེན་པ། ལྷ་དང་སྦྱར་ནས་བཟླ་བ་ཉེ་བསྙེན། ཤམ་བུ་དང་སྦྱར་བ་སྒྲུབ་པ། ཚོགས་སྒྲུབ་དང་འབྲེལ་བའམ། ཕྲིན་ལས་སྣ་ཚོགས་པ་ཅན་སྒྲུབ་པ་ཆེན་པོ་ཞེས་བསྙེན་སྒྲུབ་ཡན་ལག་བཞིར་སྦྱར་ནས་གསུངས་པ་དང༌། ཡང་ན་ཕུར་པའི་དགོས་ཆོས་སུ་ཆོས་ཉིད་དང་སྦྱར་བ། ལྷ་དང་སྦྱར་བ། ། ངན་སྔགས་དང་སྦྱར་བ་ཞེས་གསུམ་དུའང་གསུངས་ཏེ།
འདིར་ཕྱི་མ་ལྟར་ན་རྒྱུད་མྱང་འདས་ལས། ཕུར་ནི་སྐྱེ་བ་མེད་པའི་དབྱིངས། ། པ་ནི་འགགས་པ་མེད་པའི་དོན། ། ཕུར་ནི་ཆོས་ཀྱི་དབྱིངས་ཞེས་བྱ། ། པ་ནི་རིག་པའི་ཡེ་ཤེས་སོ། ། གཉིས་སུ་མེད་པའི་མྱ་ངན་འདས། ། སེམས་ཀྱི་སེམས་ཉིད་ཕུར་པ་ཡིན། ། ཆོས་ཀྱི་ཆོས་ཉིད་ཕུར་པ་ཡིན། ། ནམ་མཁའི་མཚན་ཉིད་ཕུར་པ་ཡིན། ། གསལ་བར་བསྒོམ་ན་བསྐྱེད་པ་ཡིན། །
གཉིས་སུ་མེད་ན་སྦྱོར་བ་ཡིན། ། ལྷང་གིས་རྟོགས་ན་ཐེབས་པ་ཡིན། ། ཉམས་འོག་ཆུད་ན་བསྒྲལ་བ་ཡིན། ། གསུངས་པ་བཞིན་ཆོས་ཉིད་ཀྱི་ལྟ་བ་མ་བྲལ་བ་གལ་ཆེ་སྟེ། གཞུང་སྤྱིའི་དགོངས་པ་མི་འགྱུར་བའི་གཟེར་དང་མཚུངས་སོ། ལྷ་དང་སྦྱར་བ་ནི། བདག་ཉིད་རྩ་བའི་དཀྱིལ་འཁོར་དང༌། ཕྱོགས་བཅུའི་ཁྲོ་བོའི་དཀྱིལ་འཁོར་གཉིས་བདག་མདུན་དབྱེར་མེད་དུ་བསྒོམ། རང་གི་མདུན་དུ་ཐུགས་ཀྱི་སྲས་མཆོག་བཛྲ་ཀཱི་ལ་ཡ་ལ་རྟེན་བྱས་ཏེ་ཕུར་པ་རྫས་ཀྱི་དཀྱིལ་འཁོར་བསྒོམ་པ་སྟེ་དཀྱིལ་འཁོར་གསུམ་གྱི་ལྷ་ཚོགས་རྫོགས་པ་དང་ཡང་ན་གཙོ་བོ་ཁོ་ན་ལ་གསལ་སྣང་འདོན་ཀྱང་རུང་སྟེ། རྣམ་པ་གསལ་བ།
ང་རྒྱལ་བརྟན་པ། རྣམ་དག་དྲན་པ་གསུམ་ལ་བསླབ་ལ་གསལ་སྣང་ཐོན་པར་བྱ་བ་དང༌། སྐྱོ་ཚེ་ཆོས་ཉིད་ངང་ལ་མཉམ་པར་བཞག་པ་རེས་མོས་བྱ། འདི་གཞུང་སྤྱིའི་བསྐྱེད་པ་ལྷ་ཡི་གཟེར་དང་མཚུངས་ལ་གཞན་ཡང་རླུང་བུམ་ཅན་དང་བར་རླུང་ལ་སྦྱར་བ་སོགས་འབྱིན་འཇུག་རླུང་གི་བཟླས་པ་ལ་སློབ་ཅིང་བདེ་སྟོང་ལ་སེམས་འཛིན་པ་བྱང་ཆུབ་སེམས་ཀྱི་ཕུར་པའི་དོད་ཐོབ་ཙམ་ཡིན། ངན་སྔགས་དང་སྦྱར་བ་ནི་འོག་ཏུ་འཆད་པར་བྱའོ། གོང་ལྟར་བྱས་པས་སྐྱོ་ཚེ་ངག་བཟླས་བྱ་བར་གསུངས་པ་བཞིན། བཟླས་པ་དངོས་ལ། ༈ དང་པོ་ཛཔ྄་ཀྱིས་ཐུགས་དམ་བསྐུལ་བ་ནི། ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔
དགོངས་ཤིག་དགོངས་ཤིག་རྒྱལ་བ་རིག་འཛིན་ཚོགས༔ བསྐུལ་ལོ་བསྐུལ་ལོ་ཛཔ྄་ཀྱིས་ཐུགས་དམ་བསྐུལ༔ ཞི་བ་རྡོ་རྗེ་དབྱིངས་ཀྱི་ལྷ་ཚོགས་དང་༔ ཁྲག་འཐུང་རོལ་པའི་དཀྱིལ་འཁོར་མ་ལུས་པ༔ བླ་མེད་རྡོ་རྗེ་གཞོན་ནུའི་ལྷ་ཚོགས་རྣམས༔ བྱིན་རླབས་ཐུགས་རྗེའི་ཀློང་ནས་ཕྲིན་ལས་བསྐུལ༔ སྒྲུབ་པའི་ལྷ་ཚོགས་བཀྲག་མདངས་ཡ་ལ་ལ༔ མ་བསྒོམས་ལྷ་ཚོགས་གསལ་སྟོང་ལམས་སེ་ལམ༔ རོལ་པའི་ལྷ་ཚོགས་ཐིག་ལེ་ཤིགས་སེ་ཤིག༔ ཞི་བའི་སྔགས་ཕྲེང་འཇའ་འོད་སྤུངས་སེ་སྤུང་༔
དྲག་པོའི་སྔགས་ཕྲེང་ཚྭ་ཚྭ་སི་ལི་ལི༔ གཞན་གྱི་སྔགས་རྣམས་བུང་བའི་སྒྲ་དབྱངས་ལྟར༔ རྒྱུན་ཆད་མེད་པར་འབྱིན་འཇུག་རླུང་གིས་བཟླ༔ སྐུ་གསུམ་སྙིང་པོ་རང་ཤར་ཅི་བཞིན་དུ༔ སྲོག་གི་ཕྱིར་ཡང་མི་གཏོང་བསྒྲུབ་ལགས་ཀྱེ༔ གཉིས་པ་ཛཔ྄་དམིགས་ལ། གཞུང་གི་དགོངས་པ་ནི། ཡང་དག་དཔལ་ཆེན་ཧེ་རུ་ཀཿ ཉེར་གཅིག་དབུ་ལ་ཞེ་གཉིས་ཕྱག༔ དཔལ་ཆེན་ཡབ་ཀྱི་ཐུགས་ཀ་རུ༔
པདྨ་ཉི་ཟླ་འབར་བའི་སྟེང་༔ འཇིགས་བྱེད་རྡོ་རྗེ་གཞོན་ནུའི་སྐུ༔ མཐིང་ནག་དབུ་དགུ་ཕྱག་བཅོ་བརྒྱད༔ དེ་ཡི་ཐུགས་ཀར་ཉི་ཟླའི་སྟེང་༔ གསལ་བྱེད་རྡོ་རྗེ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་པ༔ དེ་ཡི་ཐུགས་ཀར་འཇའ་འོད་ཀློང་༔ ཡང་དག་རྡོ་རྗེ་སྐུ་མདོག་མཐིང་༔ ཕྱག་གཉིས་སྤྱི་བོར་ཐལ་མོ་སྦྱར༔ ཞབས་གཉིས་མཐིལ་སྤྲད་བཞེངས་པའི་སྟབས༔
རྡོ་རྗེ་རྩེ་ལྔའི་དབྱིབས་སུ་བསྒོམ༔ གཏེར་གཞུང་གི་ཚིག་དོན་མ་བཅོས་པར་བཞག་པའོ། དེ་ནས་མན་ངག་གི་དགོངས་པ་ནི། དེ་ཡི་ཐུགས་ཀར་པད་ཉིའྀ་སྟེང༌། ། གནམ་ལྕགས་རྡོ་རྗེ་རྩེ་ལྔ་པའི། ། སྲོག་གི་གོ་རུ་ཧཱུྂ་མཐིང་ནག ། འབར་བ་ཆེན་པོའི་གཟི་བྱིན་རྫོགས། ། མཐའ་བསྐོར་རྩ་བའི་སྙིང་པོ་ནི། ། ཟླ་བ་ལ་ནི་སྐར་ཕྲེང་ལྟར། ། གསལ་སྣང་གཡོ་མེད་བརྟན་བྱས་ལ། །
ཡེ་ཤེས་ཆེན་པོའི་ངང་དུ་བཟླ། སྐབས་འདིར་ཡིད་བཟླས་གཙོ་བོར་བྱ་ལ་སྐུ་དང་ཐུགས་སྲོག་ལ་དམིགས་པའི་རྟེན་ཙམ་བྱས་ནས་སེམས་འཛིན་པ་གཙོ་ཏེ་ཕུར་པའི་རྒྱུད་ལས་ཆོས་ཉིད་དང་སྦྱར་ནས་བཟླ་བ་བུང་བ་ཚང་ཞིག་ལྟ་བུའོ། ལྷ་དང་སྦྱར་ནས་བཟླ་བ་མགལ་མེ་ཀླད་སྐོར་ལྟ་བུ། ངན་སྔགས་དང་སྦྱར་ནས་བཟླ་བ་མགར་གྱི་ཚྭ་ཚྭ་ལྟ་བུ་ཞེས་གསུངས་ལ་སྦྱར་ཚུལ་གཞན་ལྟར་ན་འདི་ནི་དང་པོ་ཆོས་ཉིད་དང་སྦྱར་ནས་བཟླ་བ་བུང་བ་ཚང་ཞིག་ལྟ་བུའི་དགོངས་པའི་དོན་ནོ། དེ་ལ་གསལ་བརྟན་ཐོབ་པའི་ཚེ། སླར་ཡང་དེ་ལས་འོད་ཟེར་ནི། ། ནམ་མཁའ་གང་བར་རབ་ཏུ་འཕྲོས། ། རྒྱལ་བའི་དཀྱིལ་འཁོར་མཆོད་པས་མཉེས། ཁམས་གསུམ་འགྲོ་བའི་སྡིག་སྒྲིབ་སྦྱངས། ། སྐུ་དང་ཡིག་འབྲུ་ཕྱག་མཚན་གྱི། །
རྣམ་པར་བྱིན་འོད་རང་ལ་ཐིམ། ། དབང་བཞི་ཐོབ་ནས་སྒྲིབ་བཞི་དག ། མཆོག་ཐུན་དངོས་གྲུབ་ཐོབ་པར་ དམིགས། ཡང་ཕུར་རྩ་བསྙེན་ནི། ཨོཾ་བཛྲ་མ་ཧཱ་ཀྲོ་ཏ་ ་་་་་ཡབ་ཆེ་མཆོག་ཡང་དག་ཧེ་རུ་ཀ་ པདྨ་ཀྲོ་ཏི་ཤྭ་རཱི་ ་་་་་ཡུམ་གནམ་ཞལ་དབྱིངས་ཕྱུག་མ་ བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ ་་་་་ ཕུར་པའི་རྒྱུད་ལས། རྩ་བསྙེན་འབྲུ་དགུའམ་མཁའ་འགྲོའི་འཕྱོངས་སྔགས་འབྲུ་གསུམ་བསྣན་པས་བཅུ་གཅིག་པ་ཞེས་བྱ་བ་ལགས་སཽ། ༈ གཉིས་པ། ཡང་བདག་ཉིད་རྩ་བ་སེམས་དཔའ་སུམ་བརྩེགས་དང་བཅས་པའི་ཐུགས་སྲོག་སྔགས་ཕྲེང་ལས་སྔགས་ཕྲེང་འོད་ཟེར་གྱི་ཚུལ་དུ་བྱུང༌། མདུན་གྱི་རྫས་དཀྱིལ་དང་གཉིས་སུ་མེད་པའི་གཙོ་བོ་རྡོ་རྗེ་གཞོན་ནུའི་ཞལ་དུ་ཞུགས།
སྐུ་གསུང་ཐུགས་མཉེས་པའི་མཆོད་པ་ཕུལ། རིམ་པར་བདག་མདུན་རྟེན་བརྟེན་པ་དང་བཅས་པ་གསལ་བར་བྱས་ནས་རང་ལ་ཐིམ་པས་དབང་བཞི་ཐོབ། སྒྲིབ་བཞི་དག ། དངོས་གྲུབ་རྣམ་གཉིས་ཐོབ་པར་མོས་ལ། སླར་ཡང་ཐུགས་སྲོག་སྔགས་ཕྲེང་ལས། ། སྔགས་ཕྲེང་ལུ་གུའི་རྒྱུད་དུ་འཕྲོས། ། ཏིང་འཛིན་སེམས་དཔའི་ཞལ་ནས་ཞུགས། ། ཡེ་ཤེས་སེམས་དཔའི་ཞལ་ནས་ཐོན། ། དམ་ཚིག་སེམས་དཔའི་ངག་ལམ་ནས། ། རྡོ་རྗེ་གཞོན་ནུ་ཡེ་ཤེས་པའི། །
ཞལ་ཞུགས་ཐུགས་ཀར་ཐིམ་པ་ཡི། ། སྐུ་གསུང་ཐུགས་ཀྱི་དཀྱིལ་འཁོར་མཉེས། ། ལྟེ་བ་ནས་ནི་རང་ལ་བརྒྱུད། ། བདག་མདུན་རྟེན་དང་བརྟེན་པ་ཀུན། ། གསལ་བར་བྱས་ཤིང་ཚུར་འདུས་པས། ། དབང་བཞི་ཐོབ་ཅིང་སྒྲིབ་བཞི་དག ། སྐུ་བཞི་ཡེ་ཤེས་མངོན་གྱུར་དམིགས། ཞེས་བསྙེན་སྒྲུབ་ཆིག་སྒྲིལ་གཙོ་བོར་བྱ་བ་ནི། ལྷ་དང་སྦྱར་ནས་བཟླ་བ་མགལ་མེ་ཀླད་བསྐོར་ལྟ་བུའི་དགོངས་པའོ། གསུམ་པ་ནི།
སླར་ཡང་བདག་མདུན་དཀྱིལ་འཁོར་གསུམ་གྱི་ལྷ་ཚོགས་དང་བཅས་པས་སྐུ་དང་ཐུགས་སྲོག་སྔགས་ཕྲེང་ལས། འོད་ཟེར་ཕྱོགས་བཅུར་འཕྲོས། བདེ་བར་གཤེགས་པ་རྣམས་ལ་མཉེས་པའི་མཆོད་པ་ཕུལ། ཁམས་གསུམ་སེམས་ཅན་ལ་ཕོག་པས་སྒྲིབ་པ་སྦྱངས་ཏེ་ཐར་པ་ལ་བཀོད། དམ་ཅན་སྲུང་མ་ལ་ཕོག་པས་ཐུགས་དམ་བསྐུལ། ཡང་བདག་མདུན་ལྷ་ཚོགས་དང་བཅས་པའི་ཞལ་ནས་འབྲུག་སྟོང་དུས་གཅིག་ཏུ་ལྡིར་བ་ལྟར་སྔགས་སྒྲ་དི་རི་རི་སྒྲོགས་ཤིང་འོད་ཟེར་མེ་དཔུང་ཚྭ་ཚྭ་འབར་ཞིང་འཁྲུགས་པས་དགྲ་བགེགས་བྱད་མར་ཕོག་པས་བྱ་སྒྲོ་མེར་བཤུར་བ་བཞིན་བསྲེགས་གཏོར་རྗེས་མེད་དུ་བྱས་པར་བསམས་ལ། སླར་ཡང་ཐུགས་ཀའི་ས་བོན་ལས། ། སྔགས་ཕྲེང་མགར་གྱི་མེ་ཚྭ་ལྟར། ། འཁོར་བའི་འོད་ཟེར་ཕྱོགས་བཅུར་ཁྱབ། ། རྒྱལ་བའི་དཀྱིལ་འཁོར་མཆོད་པར་བྱས། །
དམ་ཅན་སྲུང་མ་ལས་ལ་བསྐུལ། ། དགྲ་གདོན་དྲེགས་པ་ཐལ་བར་བརླག ཁམས་གསུམ་ལོག་རྟོག་ཟེར་གྱིས་མནན། ། མ་ལུས་འགྲོ་བའི་ལས་སྒྲིབ་སྦྱངས། ། ཕྱི་སྣོད་འཇིགས་རྟེན་ཁྲོ་བོའི་ཞིང༌། ། བཅུད་རྣམས་ལྷ་ཡི་ད་ལར་རྫོགས། ། ཀུན་གྱི་ཞལ་དང་སྔགས་ཕྲེང་ལས། ། འབྲུག་སྟོང་དུས་གཅིག་ལྡིར་བ་བཞིན། ། སྔགས་ཀྱི་རང་སྒྲ་ཆེར་སྒྲོགས་པས། ། སྣོད་བཅུད་ཐམས་ཅད་འུར་ཆེམ་ལྡིར། །
འོད་ཟེར་མེ་དཔུང་འབར་ཞིང་འཁྲུགས། ། དགྲ་བགེགས་བྱད་མ་རྦོད་གཏོང་རྣམས། ། བྱ་སྒྲོ་མེ་ལ་བཤུར་བ་བཞིན། ། ཐལ་བའི་རྡུལ་དུ་བརླག་པར་འགྱུར། ཞེས་པ་འདི་ཤམ་བུ་དང་སྦྱར་བའི་ལས་སྔགས་གཙོ་བོ་བྱ་བ་ནི། སྒྲུབ་པ་ནི། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཅེས་སྔ་མའི་ཐོག་སརྦ་བིགྷྣཱན་འབྲུ་ལྔ་བསྣན་པ་ལས་སྔགས་ཏེ་ཕུར་པ་སྤྱི་དང་མཚུངས་ལ། ཁྱད་པར་ཏྲིག་ནན་ནི་གཞུང་འདི་ཉིད་ཀྱི་ཤམ་བུ་དང་སྦྱར་བ་ནི་སྒྲུབ་པ་ཞེས་གསུངས་པས་སྔ་མ་ནི་བསྙེན་སྒྲུབ་གཅིག་དྲིལ་དང༌། ཕྱི་མ་ནི་སྒྲུབ་པ་ཡིན་པ་ཤེས་པར་བྱའོ།
ཡང་ཕུར་རྒྱུད་ལས། ཨོཾ་ ་་་་་རྡོ་རྗེ་གཞོན་ནུ་ བཛྲ་ ་་་་་འཁོར་ལོ་རྒྱས་འདེབ་ ཀཱི་ལི་ ་་་་་ཁྲོ་བོ་བཅུ་ ཀཱི་ལ་ ་་་་་ཁྲོ་མོ་བཅུ་ ཡ་ ་་་་་སྲས་མཆོག་ སརྦ་ ་་་་་ཐམས་ཅད་འདུས་ བི གྷྣཱ ན་ ་་་་་དགྲ་བགེགས་གནོན་པ་ ཏྲིག་ནན་ ་་་་་ཚར་བཅད་ཅིང་ཤིན་ཏུ་མནན་པ་ བཾ་ ་་་་་ལྕགས་སྒྲོག་གིས་བཅིང་པ་ ཧཱུྃ་ ་་་་་ཐུགས་ཀྱི་སྙིང་པོ་ ཕཊ྄ཿ ་་་་་ སྤྲུལ་པ་འགྱེད་པ་ ཛཿ ་་་་་ དངོས་གྲུབ་འགུགས་པ་ ཧཱུྃ་ ་་་་་དངོས་གྲུབ་ཐམས་ཅད་བདག་ལ་སྡུད་པ་ ཨཱཿ ་་་་་ དངོས་གྲུབ་ཐམས་ཅད་བདག་ལ་འབེབས་པ། ཞེས་སྔགས་འགྲེལ་དང་བཅས་ཏེ་བཤད་པ་ལྟར་ན་ཕྱི་མའི་འཕྱོངས་གསུམ་པོ་འདི་མན་ངག་གུད་སྦས་ཡིན་པ་ཆེས་གསལ་ལོ། འདི་ངན་སྔགས་དང་སྦྱར་ནས་བཟླ་བ་མགར་གྱི་ཚྭ་ཚྭ་ལྟ་བུ་ཞེས་པའི་དགོངས་པ་ཡིན་པ་མ་ཟད་སྤྱི་ལྟར་ན་འཕྲོ་འདུ་ཕྲིན་ལས་ཀྱི་གཟེར་དང་ཡང་མཚུངས་པ་ཤེས་པར་བྱའོ། བསྙེན་ཚད་ནི་ཡང་ཕུར་གཞུང་ལས། གཙོ་བོ་ལ་བྱེ་བ། འཁོར་རྣམས་ལ་ཁྲི་རེ་རེ་བྱའོ།
བསྙེན་སྒྲུབ་ལས་གསུམ་སོ་སོར་བསྒྲུབ་སྐབས་བསྙེན་རྐྱང་ལ་བསྙེན་པ་ཁོ་ན་ལ་འབད་ཅིང་བསྙེན་པ་གྲུབ་པ་དང་མཆོད་བསྟོད་སོགས་བསྡུ་རིམ་ལ་འཇུག་པ་ལས་སྔགས་གཞན་རྣམས་མི་དགོས་ལ་ཐུན་རྗེས་མ་རྣམས་ལ་ལས་བྱང་འབྲིང་པོ་སོགས་རྒྱུན་ཁྱེར་གྱི་སྒྲུབ་པ་སོགས་ཚུལ་གཞན་དུ་ཤེས་པར་བྱ་ལ། འདིར་སྒྲུབ་མཆོད་ཉིན་ཆོག་ལྟ་བུར་ཐུན་ཁོང་གཅིག་ལ་རྩ་བསྙེན་སྟོང་ཕྲག་རེ་ཙམ་ལ་ལས་བསྙེན་དེ་ཡི་ཕྱེད་ཆོག་པར་རྩིས་ནས། སྟོང་ཚིག་འབུལ་བ་ནི། ཧཱུྃ༔ ཡེ་ཤེས་ལྷ་ཚོགས་སྤྱན་འདྲེན་ སོགས་རྫོགས་པ་དང༌། གཞན་རྣམས་བསྐྱེད་པའི་རིམ་པ་ལྟར་བཞག་པ་ཡིན་ནོ། གསལ་བྱེད་སྔགས་ནི། ཨོཾ་བཛྲ་རིདྡྷི་དྲིཥྚ་པྲཛྙཱ་ཙརྻ་ཧཱུྃ་ཕཊ྄ཿ ཡང་དག་སྔགས་ནི། ཨོཾ་སཾ་བྷ་བཛྲ་མ་ཧཱ་ཛྙཱ་ན་ཧཱུྃ་ཕཊ྄ཿ
མདུན་གྱི་སྲས་མཆོག་ལ་དམིགས་ལ། ཧཱུྃ་སྒྲུབ་བྱ། རིགས་བཞིའི་སྔགས་ནི། ཨོཾ་མ་ཧཱ་ཀྲོ་ཏ་ཙ་ཏུར་ཀཱི་ལ་ཡ་བཾ་ཧཱུྃ་ཕཊ྄ཿ ཁྲོ་བོ་བཅུ་ཡི་སྔགས་ནི། ཨོཾ་ཛྙཱ་ན་བཛྲ་ཀྲོ་ཏ་ཧེ་རུ་ཀ་དཱ་ཤ་བཾ་ཧཱུྃ་ཕཊ྄ཿ དབང་ཕྱུག་ཉེར་བརྒྱད་སྔགས་ནི། ཨོཾ་ཀཽ་རཱི་ཤྭ་རཱི་དེ་ཝི་དཱ་ཤ་ཡ་ཨཥྚ་ཧྲྀ་ད་ཡ་བཾ་བྷྱོཿ སྒོ་མ་བཞི་ཡི་སྔགས་ནི། ཨོཾ་དཱ་དྲ་བཱ་ལ་མ་ཏྲི་ཙ་ཏུར་ཛཿཧཱུྃ་བཾ་ཧོཿ
ཤྭ་ན་མ་མོ་བཞི་ཡི་སྔགས་ནི། ཨོཾ་མ་ཏྲི་ཤྭ་ན་ཙ་ཏུར་བཾ་བྷྱོཿ རེ་ཏི་བཞི་ཡི་སྔགས་ནི། ཨོཾ་རཀྨོ་རེ་མ་ཏི་ཙ་ཏུར་བཾ་བྷྱོཿ ས་བདག་མ་མོ་བཞི་ཡི་སྔགས་ནི། ཨོཾ་མ་ཏྲི་བྷཱུ་མི་པཱ་ཏི་ཀ་ལི་ཙ་ཏུར་བཾ་བྷྱོཿ གིང་བཞི་ཡི་སྔགས་ནི། ཨོཾ་ཡཀྴ་ཡ་མ་རཀྴ་པྲ་མ་གྷྲྀ་ཝ་ཙ་ཏུར་ཧཱུྃ་ཕཊ྄ཿ བདུད་ཆེན་བཞི་ཡི་སྔགས་ནི། ཨོཾ་དུ་པྲ་མ་རཀྴ་མ་ཧཱ་ཙ་ཏུར་ཧཱུྃ་ཕཊ྄ཿ
སྲོག་བདག་བཙན་བཞི་ཡི་སྔགས་ནི། ཨོཾ་ཧ་ཏྲི་ཤུ་ལ་ཙ་ཏྲི་ཙ་ཏུར་ཧཱུྃ་ཕཊ྄ཿ རིགས་བཞི་དང་ཁྲོ་བཅུ་ཡན་ལ་བརྒྱ་རེ། སྒོ་མ་དང་དབང་ཕྱུག་ལ་ལྔ་བཅུ་རེ་ཕྱིན་ཆད་དམ་ཅན་རྣམས་ལ་ཉེར་གཅིག་རེ་བྱ། དབྱངས་གསལ་ཡིག་བརྒྱ་རྟེན་སྙིང་ལན་གསུམ་བཟླ། སྟོང་ཚིག་འབུལ་བ་ནི། ཧཱུྃ༔ ཡེ་ཤེས་ལྷ་ཚོགས་སྤྱན་འདྲེན་ སོགས་རྫོགས་པ་དང༌། སྐབས་སུ་ཐུན་གཏོར་འབུལ་བ་ནི། ཧཱུྃ༔
དཔལ་ཆེན་ཁྲོ་རྒྱལ་འཁོར་དང་བཅས་པ་ལ༔ དགྲ་བགེགས་བསྒྲལ་བའི་དུག་གསུམ་ཤ་ཁྲག་འབུལ༔ དགྱེས་པར་བཞེས་ཤིག་ཐུགས་དམ་བསྐངས་གྱུར་ནས༔ སྒྲུབ་ལ་མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ སྨད་ལས་གཞན་ཡོད་ན་གསོལ་ཁ་ནས་རིམ་གྱིས་འཇུག ། བསྙེན་སྒྲུབ་ཁོ་ནའི་སྐབས་གོང་གསལ་ལྟར་བསྙེན་པ་གྲུབ་མ་ཐག་འདིར་འཇུག་ཚུལ་སྐབས་ཕྱེད་པར་བྱ་ཡི་ཀུན་འགོ་གཅིག་འགེབས་གལ་ཆེ་ཞུ། རྗེས་ཆོག་ནི། དང་པོ་མཆོད་བསྟོད་བྱ་བ་ལ།
ཨོཾ་ཤྲཱི་བཛྲ་ཀུ་མཱ་ར་ས་པ་རི་ཝ་ར་བཛྲ་ཨརྒྷཾ་པཱ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཅེས་མཆོད་ཅིང་བསྟོད།
གཉིས་པ་བཤགས་པ་ནི། མ་འབྱོར་པ་དང་ཉམས་པ་དང༌། ། གང་ཡང་བདག་བློ་རྨོངས་པ་ཡིས། ། བགྱིས་པ་དང་ནི་ཅི་བསགས་པ། ། དེ་ཀུན་ཁྱོད་ཀྱིས་བཟོད་མཛད་གསོལ། ཡིག་བརྒྱ་ལན་གསུམ་བྱ། གསུམ་པ་བསྙེན་སྒྲུབ་ཁོ་ནའི་སྐབས་ཐུགས་འོད་གསལ་གྱི་རྣལ་འབྱོར་འོག་ཏུ་འབྱུང་བ་བཞིན་བྱ་ལ་བསྔོ་སྨོན་སོགས་ཀྱིས་མཐའ་རྒྱས་པར་བྱ་བ་སྤྱི་ལྟར་ཤེས་དགོས་སོ། གསུམ་པ་བརྟན་བཞུགས་ནི། འདིར་ནི་གཟུགས་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། །
ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། བཞི་པ་བདག་བསྐྱེད་བསྡུ་ལྡང་ནི། ཧཱུྃ་ཧཱུྃ་ཧཱུྃ༔ སྣང་སྲིད་སྣོད་བཅུད་ཀྱི་དངོས་པོ་ཐམས་ཅད་འོད་དུ་ཞུ་ནས་གཞལ་ཡས་ཁང་ལ་ཐིམ། གཞལ་ཡས་ཁང་འཁོར་གྱི་ལྷ་ཚོགས་ལ་ཐིམ། འཁོར་རྣམས་རིམ་གྱིས་གཙོ་བོ་ལ་ཐིམ། གཙོ་བོ་ཡེ་ཤེས་སེམས་དཔའ་ལ་ཐིམ། ཡེ་ཤེས་སེམས་དཔའ་ཏིང་འཛིན་སེམས་དཔའ་ལ་ཐིམ།
དེ་དྭངས་མའི་ཐུགས་སྲོག་ཧཱུྃ་ལ་ཐིམ། ཧཱུྃ། གྱེན་རྫོགས་ནཱ་དའི་ཐིག་ལེ་ཡལ་ནས་མི་དམིགས་པ་འོད་གསལ་སྟོང་པ་ཉིད་དུ་གྱུར་ པར་བསམས་ལ། ཕཊ྄་ཕཊ྄་ཕཊ྄། སྐད་ཅིག་གིས་རང་རིག་བྱང་ཆུབ་སེམས་ཀྱི་སྤྲིན་ལས་དཔལ་ཆེན་ཁྲག་འཐུང་རྡོ་རྗེ་གཞོན་ནུ་ཞལ་གཅིག་ཕྱག་གཉིས་རྡོ་རྗེ་དང་ཕུར་བུ་འཛིན་པ་འབར་བའི་གར་དགུ་དང་ལྡན་ཞིང་དུར་ཁྲོད་དྲག་པོའི་ཆས་ཀྱིས་བརྒྱན་པ་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞེངས་པར་གྱུར་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ་རང་གི་མདངས་ལས་ཤར་བའི་ཁམས་གསུམ་ཡང་ལྷ་ཡི་དཀྱིལ་འཁོར་དུ་གྱུར་ པར་བསམ། ཨོཾ་བཛྲ་ཀཱི་ལི་ཀཱི་ལ་ ཞེས་བརྗོད། ཧཱུྃ་ཧཱུྃ་ཧཱུྃ་བཛྲ་ཀཱ་ཝ་ཙི་རཀྵ་ཧཱུྃ༔ ཞེས་པས།
ལུས་ལ་རྡོ་རྗེའི་གོ་ཆས་ཞུ་ལུབ་ཏུ་གཡོགས་པར་གྱུར། ཨོཾ་བཛྲ་ཙཀྲ་ཏིཀྵྞ་ཀརྨ་ཀཱི་ལ་ཡ་ཛྭ་ལ་རཾ་ཧཱུྃ་ཕཊ྄ཿ ལྔ་པ་བསྔོ་བ་ནི། ཧོཿ རང་བྱུང་སྙིང་པོ་དཔལ་ཡོན་ལས་འཁྲུངས་པའི༔ བླ་མེད་བྱང་ཆུབ་རྒྱ་མཚོ་དགེ་བཅུ་མཆོག༔ སྙིང་པོའི་དགའ་སྟོན་འགྲོ་ལ་འགྱེད་པའི་ཕྱིར༔ མཐའ་ཡས་མ་གྱུར་མཆོག་གཉིས་ཐོབ་ཕྱིར་བསྔོ༔ དྲུག་པ་སྨོན་ལམ་ནི། ཧོཿ
ཆོས་དབྱིངས་ཡེ་ཤེས་སྙིང་པོའི་གཟི་བྱིན་གྱིས༔ དངོས་རློམ་རྨོངས་པའི་མ་རིག་ཚོགས་གཞོམ་སྟེ༔ དོན་གཉིས་ཤེས་རབ་དྲྭ་བའི་རྩལ་རྫོགས་ནས༔ ཀུན་ནས་ཀུན་ཀྱང་མཆོག་ཏུ་རེག་གྱུར་ཅིག༔ ཅེས་བསྔོ་སྨོན་གང་རུང་གིས་རྒྱས་ལེགས་པར་གདབ།
༈ ཁྱབ་བདག་དཔལ་ལྡན་ཀརྨ་ཧེ་རུ་ཀའི། ། ཟབ་མོའི་ཕྲིན་ལས་ཉམས་སུ་བླངས་པའི་དགེས། ། ཚེ་རབས་ཀུན་ཏུ་དལ་འབྱོར་ལུས་ཐོབ་ཅིང༌། ། དགེ་བའི་བཤེས་ཀྱིས་རྗེས་སུ་འཛིན་པར་ཤོག ། ཐེག་མཆོག་གསང་བ་སྔགས་ཀྱི་དཀྱིལ་འཁོར་དུ། །
སྨིན་བྱེད་དབང་གི་ཆོ་ག་ལེགས་ནོད་ཅིང༌། ། ཨ་ཏི་རྫོགས་པ་ཆེན་པོའི་གསེང་ལམ་ནས། ། ཚེ་གཅིག་ཉིད་ལ་མྱུར་དུ་གྲོལ་བར་ཤོག ། སྲིད་པ་ཕུར་བུའི་ལྷུན་གྲུབ་རྒྱ་མདུད་དུ། ། རིན་ཆེན་ཐོད་པ་གཞལ་མེད་ཁང་གི་དབུས། ། རྡོ་རྗེ་གཞོན་ནུ་ཁྲོ་བཅུ་ཕྲ་ཐབས་ཀྱི། ། གསལ་སྣང་བསྐྱེད་རིམ་འཇའ་ལྟར་རྣམ་བཀྲ་ཞིང༌། ། མ་རིག་འཁྲུལ་པའི་སེམས་ཀྱིས་མ་བསླད་པར། ། རྟོགས་ན་ཧེ་རུ་ཀ་ལས་གཞན་མེད་ཕྱིར། ། རང་ཉིད་དཔལ་ཆེན་ཕུར་བུར་ངེས་རྙེད་ནས། །
ང་རྒྱལ་བརྟན་པས་བགེགས་དཔུང་འཇོམས་པར་ཤོག ། ཞི་བས་མི་ཐུལ་མ་རུངས་དགྲ་དང་བགེགས། ། མངོན་སྤྱོད་དྲག་པོའི་ལས་ཀྱིས་ཚར་བཅད་ནས། ། ཚེ་ཁྲུས་དགོངས་པས་རྣམ་ཤེས་རང་སེམས་དང༌། ། བསྲེས་ནས་བདེ་བ་ཆེན་པོར་རྣམ་གྲོལ་ཤོག ། ཆོས་རྣམས་ཐམས་ཅད་ངོ་བོ་ཀ་ནས་དག ། དག་པའི་ངང་དུ་ལྷ་སྐུ་འཇའ་ལྟར་ཤར། ། ཤར་བ་ལས་གྲོལ་སྤྲུལ་སྐུས་འགྲོ་དོན་མཛད། ། ཐེག་མཆོག་ཆོས་ཀྱིས་འགྲོ་དོན་ལྷུན་གྲུབ་ཤོག ། གཞན་ཡང་བསྔོ་སྨོན་ཅི་རིགས་གདབ་པར་བྱའོ།
དེ་དག་གིས་བླ་མེད་ཡང་ཕུར་གྭའུ་དམར་ནག་ལས། བསྐྱེད་རིམ་སྲིད་པ་ཕུར་བུའི་ཕྲིན་ལས་གོ་ཆ་འབར་བ་མེ་ཡི་འཁོར་ལོ་བཀླག་ཆོག་ཏུ་བཀོད་པ་ལས་སྟོད་ལས་ཀྱི་བྱང་བུ་ཆོག་ཁྲིགས་སུ་བགྱིས་པ་རེ་ཞིག་གྲུབ་བོ། ༈ རྗེས་ཀྱི་བྱ་བ་ཚོགས་མཆོད་སོགས་སྤྲོ་བར་བྱ་ན། དང་པོ་དཀྱིལ་འཁོར་བཤམ་བཀོད་དང་ཚོགས་འཁོར་ཡོ་བྱད་འདུ་བྱ་བ་སོགས་སྤྱི་ལྟར་རོ། དེ་ནས་དངོས་གཞི་གསོལ་འདེབས་ནས་བཟུང་ལས་ཀྱི་གཞུང་བསྲངས་ལ་བཟླས་པ་བྱ། མཆོད་བསྟོད་དབྱངས་གསལ། ཡིག་བརྒྱ་རྟེན་སྙིང་ལན་གསུམ་བཟླ། ཐུན་གཏོར་འབུལ་བ་རྣམས་གྲུབ་ནས། རང་ལུགས་གསོལ་ཁ་རྣམས་གཏོར་འབུལ་བར་མཐར་ཆགས་སུ་བཏང༌། སྤྲོ་བར་མོས་ན་ན་རག་བཤགས་པ་དང༌།
བསྡུ་ན་ཡེ་ཤེས་སྐུ་མཆོག་སོགས་སྨན་གཏོར་རཀྟའི་སྐོང་བ་ཙམ་གྲུབ་པ་དང༌། བསྒྲལ་བ་ཟུར་དུ་བཅད་ལ་ཚོགས་ཕུད་རིམ་པ་གསུམ་དུ་བཤམས། ཚོགས་ཀྱི་མགོར་རང་ལུགས་སུ་གཏོར་བསྔོས་རིག་འཛིན་སྲོག་སྒྲུབ་སྤྱན་དྲངས་པའི་བར་བཏང༌། དེ་ནས་ཚོགས་དངོས་ལ་འཇུག་པ་ནི། ལས་རྡོར་པས། ཕྱག་སྔོན་དུ་འཚལ་ནས། ཚོགས་ཀྱི་ཡོ་བྱད་རྣམས་བྱིན་གྱིས་བརླབ་པ་ལ་ཐུགས་གཏད་པར་ཞུ། ཞེས་ཆུ་ཆང་གིས་བྲན་ལ། རྃ་ཡྃ་ཁྃ༔ ཨོཾ་ཨཱཿཧཱུྃ༔
ཧཱུྃ༔ གདོད་ནས་རང་བྱུང་སྟོང་པའི་དབྱིངས༔ སྣང་ཚུལ་ཙམ་དུ་སྤྲོས་བསྒྱུར་གྱིས༔ སྦྱངས་སྤེལ་ཡི་གེ་འབྲུ་དྲུག་འཕྲོས༔ དལ་ལ་ཕོག་པས་དངོས་འཛིན་སྦྱངས༔ ཨོཾ་དྷརྨ་དྷཱ་ཏུ་ཛྙཱ་ན་སྭ་བྷཱ་ཝ་ཨཱ་ཧཱུྃ༔ གཉིས་པ། ཧཱུྃ༔ རྃ་ཡྃ་ཁྃ་གིས་ཉེས་སྐྱོན་བསྲེགས༔ ཨོཾ་ཨཱཿཧཱུྃ་གིས་བདུད་རྩིར་བསྒྱུར༔
འདོད་ཡོན་ཚོགས་མཆོད་དབྱིངས་དང་མཉམ༔ རྒྱལ་བ་མཉེས་པའི་རྫས་སུ་གྱུར༔ ཨོཾ་ཨཱཿཧཱུྃ་ག་ཎ་ཙཀྲ་པཱུ་ཛ་སརྦ་མེ་གྷ་ཡ་ཧཱུྃ༔ གསུམ་པ་ཚོགས་ལ་སྤྱན་འདྲེན་པ་ནི། ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཡང་དག་དཔལ་ཆེན་རྡོ་རྗེ་གཞོན་ནུ་ལ༔ ཐུགས་མཆོག་དཀྱིལ་འཁོར་ལྷ་ཚོགས་རྣམས་ཀྱིས་བསྐོར༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ༈ ཚོགས་ཀྱི་སྤྱན་འདྲེན་ཅུང་སྤྲོས་པར་འདོད་ན།
ཧཱུྃ། འོག་མིན་ཀ་དག་བདེ་ཆེན་ཕོ་བྲང་ནས། ། ཡང་དག་ཡེ་ཤེས་རོལ་པའི་ལྷ་ཚོགས་ལ། ། རབ་འཇིགས་སྟོབས་ལྡན་ཁྲོ་བོའི་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། ཤར་ཕྱོགས་མེ་ལོང་སྤྲུལ་པའི་ཕོ་བྲང་ནས། ། བཅོམ་ལྡན་རྡོ་རྗེ་གཞོན་ནུའི་ལྷ་ཚོགས་ལ། ། ཞི་བ་ཐུགས་ཀྱི་ལྷ་ཚོགས་རྣམས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། ལྷོ་ཕྱོགས་མཉམ་ཉིད་ཐུགས་ཀྱི་ཕོ་བྲང་ནས། །
དཔལ་ཆེན་གཙོ་བོ་ཁྲོ་རྒྱལ་ཧཱུྃ་ཀར་ལ། ཁྲོ་བཅུ་ཕྲ་ཐབས་རབ་འཇིགས་འཁོར་གྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། ནུབ་ཕྱོགས་སོར་རྟོག་རང་གསལ་ཕོ་བྲང་ནས། ། དཔལ་གྱི་བཀའ་ཉན་བཤན་པའི་གིང་ཆེན་ལ། ། ཟ་བྱེད་ཕུར་སྐྱོང་ཉེར་བཞིའི་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། བྱང་ཕྱོགས་བྱ་གྲུབ་ཀུན་གྲོལ་ཕོ་བྲང་ནས། ། གནོད་སྦྱིན་བཤན་པ་མེ་འོད་གདོང་ཅན་ལ། ། གཏེར་རྒྱ་བཀའ་ཡི་སྲུང་མའི་ཚོགས་ཀྱིས་བསྐོར། །
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། གཞན་ཡང་ཕྲིན་ལས་སྣ་ཚོགས་ཕོ་བྲང་ནས། ། མཐུ་ལྡན་སྤྲུལ་པ་ཉིད་སྤྲུལ་འཁོར་བཅས་ལ། ། ཡང་སྤྲུལ་བཀའ་སྲུང་མ་ལུས་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། གནམ་ལྕགས་རྡོ་རྗེས་སྦྱར་བའོ། ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ བཞི་པ་ཚོགས་མཆོད་པ་ནི་ཕུད་གཏེགས་ལ། ཧཱུྃ༔ ཡང་དག་དཔལ་ཆེན་རྡོ་རྗེ་གཞོན་ནུ་ཡི༔
ཕྱི་ནང་ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ དགྱེས་པར་བཞེས་ཤིག་མཆོག་ཐུན་དངོས་གྲུབ་སྩོལ༔ ཨོཾ་ཨཱཿཧཱུྃ༔ གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་ལ་ཁ་ཁ་ཁཱ་ཧི༔ ཨོཾ་སཾ་བྷ་རོ་པ་ཙིཏྟ་ཀྲོ་ཏ་ཀྲོ་ཏི་ཡ་ག་ཎ་ཙཀྲ་ལ་ཁ་ཁ་ཁཱ་ཧི༔ ཨོཾ་བཛྲ་ཀུ་མཱ་ར་ཀྲོ་ཏ་ཀྲོ་ཏི་ཀཱི་ལ་ཡ་ག་ཎ་ཙཀྲ་ལ་ཁ་ཁ་ཁཱ་ཧི༔ ཨོཾ་དཱེ་ཤྭ་མ་ཧཱ་དཱ་ཤ་དྷརྨ་པཱ་ལ་ཡ་ག་ཎ་ཙཀྲ་ལ་ཁ་ཁ་ཁཱ་ཧི༔ རིག་འཛིན་སྲོག་སྒྲུབ་ཀྱི་སྔ་མའི་འཕྲོས་འདིར་བྱ། ༈ ལྔ་པ་བསྐང་བ་ནི།
བསྐང་རྫས་གཞུང་བཞིན་སྤྱི་མཐུན་ལེགས་པར་བཤམ༔ རོལ་མོ་བྱ་ཞིང་རྐང་གླིང་དྲག་ཏུ་གཙེར༔ དྲི་བཟང་སྤོས་དང་ཤ་ཆེན་དུད་པ་བདུག༔ བག་དྲོ་ལྷུན་ཆགས་དགྱེས་པའི་གདུང་དབྱངས་ཀྱིས༔ བསྐང་མཆོད་ཆོ་གའི་རིམ་པར་འཇུག་བརྩམ་བྱ༔ ས་མ་ཡ༔ དང་པོ་མཆོད་པ་བྱིན་གྱིས་བརླབ་ཅིང་སྤེལ་བ་ནི༔ ཨོཾ་ཨཱཿཧཱུྃ༔ ལན་གསུམ༔ ཧཱུྃ༔
འབྱུང་ལྔ་ཡོངས་གྱུར་ལྷུན་གྲུབ་དལ་གྱི་དབུས༔ གླིང་བཞིའི་ཁྱོན་ལྟར་ཡངས་པའི་སྣོད་མཆོག་ཏུ༔ རྨད་བྱུང་སྣ་ཚོགས་བཀྲམ་པའི་མཆོད་སྤྲིན་མཆོག༔ དཀྱིལ་འཁོར་དགྱེས་པའི་བསྐང་རྫས་བླ་མེད་གྱུར༔ ཨོཾ་སརྦ་དྷརྨ་མཎྜལ་པཱུ་ཛ་ཧོཿ ཨོཾ་ཧཱུྃ་དྷརྨ་དྷཱ་ཏུ་མ་ཧཱ་མེ་གྷ་ཨཱཿཧཱུྃ༔ ཨོཾ་སྭ་བྷཱ་ཛྙཱ་ན་ས་མུ་དྲ་སྥ་ར་ཎ་ཤྲཱི་ཡེ་ཨཱཿཧཱུྃ༔ གཉིས་པ་བསྐང་བར་འཇུག་པ་ནི༔ ཧཱུྃ༔ འོག་མིན་གསང་ཆེན་ལྷུན་གྲུབ་དུར་ཁྲོད་དུ༔
དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ ཐུགས་དམ་བསྐང་ཕྱིར་དགྱེས་ཤིང་གཤེགས་སུ་གསོལ༔ རབ་འཇིགས་དྲག་པོའི་དཀྱིལ་འཁོར་གནས་འདིར་བཞུགས༔ འཇིགས་བྱེད་གར་དགུའི་སྐུར་སྟོན་ཚོགས་ལ་བསྟོད༔ ཕྱི་ནང་མཉེས་པའི་མཆོད་སྤྲིན་སྤྱན་གཟིགས་འབུལ༔ དཔལ་ཆེན་ལྷ་ཚོགས་བསྟོད་ཅིང་ཐུགས་དམ་བསྐང་༔ ཉམས་ཆག་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ དཔལ་ཆེན་ཡང་དག་བླ་མེད་ཧེ་རུ་ཀཿ རྡོ་རྗེ་གཞོན་ནུའི་དཀྱིལ་འཁོར་ལྷ་ཚོགས་ཀྱི༔
ཐུགས་དམ་གཉན་པོ་བསྐང་བའི་དམ་རྫས་ནི༔ དབང་པོ་རྣམ་ལྔའི་མེ་ཏོག་རི་ལྟར་སྤུངས༔ ཤ་ཆེན་སྣ་ཚོགས་བསྲེགས་པའི་དུད་སྤྲིན་གཏིབས༔ རྐང་མར་ཚིལ་གྱི་སྒྲོན་མེ་ཉི་ལྟར་གསལ༔ རུ་ཏྲ་བསྒྲལ་བའི་དྲི་ཆབ་མཚོ་ལྟར་འཁྱིལ༔ ཙིཏྟའི་དཔལ་བཤོས་ལྷུན་པོའི་དབྱིངས་དང་མཉམ༔ རྐང་གླིང་རོལ་མོའི་སྒྲ་ཆེན་འབྲུག་ལྟར་སྒྲོག༔ དཔལ་ཆེན་ལྷ་ཚོགས་དགྱེས་པར་བསྐྱེད་པ་ཡི༔ ཕྱི་མཆོད་སྣ་ཚོགས་སྤྲིན་ལྟར་གཏིབས་པ་འདིས༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔
གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ རྡོ་རྗེ་གཞོན་ནུ་ཡབ་ཡུམ་ཐུགས་དམ་བསྐང་༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔
ས་བདག་མ་མོ་མཆེད་བཞིའི་ཐུགས་དམ་བསྐང་༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ གཞན་ཡང་ཐུགས་དམ་གཉན་པོ་བསྐང་བའི་རྫས༔ གཟུགས་མཛེས་གར་མོ་འབུམ་ནི་ལང་ལིང་འཕྱོ༔
གླུ་དབྱངས་སྒེག་མོའི་པི་ཝཾ་ཕྱོགས་བཅུར་སྒྲོག༔ ཐབས་ཤེས་བྱང་སེམས་བདུད་རྩི་མཚོ་ལྟར་འཁྱིལ༔ བསྒྲལ་མཆོད་ཤ་ཁྲག་ཀླད་རུས་ཁྱོན་ཡངས་ཁེངས༔ ག་ཎ་ཚོགས་ཀྱི་འཁོར་ལོ་ཡེ་རེ་རེ༔ སྨན་མཆོད་ཛ་གད་བདུད་རྩི་ཆི་ལི་ལི༔ དམར་ཆེན་མཆོད་པའི་འོད་ཟེར་ཏ་ལ་ལ༔ བཅུད་གཡོ་ཞག་གི་ཀྱུ་མོ་ལིངས་སེ་ལིང་༔ གསང་མཆོད་ནང་གི་མཆོད་པ་རྒྱ་མཚོ་འདིས༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔
དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ རྡོ་རྗེ་གཞོན་ནུ་ཡབ་ཡུམ་ཐུགས་དམ་བསྐང་༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ ས་བདག་མ་མོ་མཆེད་བཞིའི་ཐུགས་དམ་བསྐང་༔
སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱིས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ གཞན་ཡང་ཐུགས་དམ་གཉན་པོ་བསྐང་བའི་རྫས༔ དགྲ་བགེགས་བསྒྲལ་བའི་བྷནྡྷ་ལྕང་ལོ་རུ༔ དམར་ཆེན་གཏོར་མ་དར་ནག་གདུགས་ཀྱིས་བརྒྱན༔
སྐུ་འབག་བླ་འཁོར་སྲོག་རྟེན་གཉན་པོ་གཟུགས༔ རྟེན་དར་གཡབ་དར་རུ་མཚོན་མཁའ་ལ་གཟེངས༔ གཡང་གཞི་རྒྱན་དང་བླ་བྲེ་དུ་མ་བྲིས༔ དོན་སྙིང་འཕན་དང་ལྡ་ལྡི་སྣ་ཚོགས་འཕྱངས༔ གཡུལ་ལས་རྒྱལ་བའི་གོ་མཚོན་དུ་མ་བཤམས༔ ཀུན་ནས་མ་ཚང་མེད་པའི་མཆོད་སྤྲིན་འདིས༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ རྡོ་རྗེ་གཞོན་ནུ་ཡབ་ཡུམ་ཐུགས་དམ་བསྐང་༔
ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔
བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ བསྐང་དུ་མེད་དེ་སྐྱེ་མེད་ཀློང་དུ་བསྐང་༔ མཆོད་དུ་མེད་དེ་དུ་མ་རོ་གཅིག་མཆོད༔ སྦྱོར་དུ་མེད་དེ་བདེ་གཤེགས་ཡེ་ཤེས་སྦྱོར༔ སྒྲོལ་དུ་མེད་དེ་གཉིས་འཛིན་དབྱིངས་སུ་སྒྲོལ༔ བཤགས་སུ་མེད་དེ་ཡེ་གྲོལ་ཆེན་པོར་བཤགས༔
འཁོར་འདས་དབྱིངས་རིག་ཆེན་པོའི་ཐུགས་དམ་བསྐང་༔ ཧཱུྃ༔ ཡེ་ནས་རང་བྱུང་བློ་འདས་ཀ་དག་ཕྱིར༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ ཟུང་འཇུག་ཡེ་ཤེས་སྐུ་ལྔ་རྫོགས་པའི་ཕྱིར༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ མ་བཅོས་ལྷུན་གྲུབ་ཡོན་ཏན་ཀུན་འབྱུང་ཕྱིར༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ འོད་གསལ་དབྱིངས་ལས་འདུ་འབྲལ་མེད་པའི་ཕྱིར༔ རྡོ་རྗེ་གཞོན་ནུའི་ཡབ་ཡུམ་ཐུགས་དམ་བསྐང་༔
གང་འདུལ་དྲྭ་བའི་རྫུ་འཕྲུལ་འགྱེད་པའི་ཕྱིར༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ས་བཅུའི་དབང་ཕྱུག་འཁོར་འདས་ཟིལ་གནོན་ཕྱིར༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ རང་རྩལ་རོལ་པའི་ཆོ་འཕྲུལ་མ་འགག་ཕྱིར༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ ཐུགས་རྗེས་ཐབས་མཁས་སྣ་ཚོགས་ཅིར་ཡང་སྟོན༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཚད་མེད་བཞི་ལྡན་འགྲོ་བའི་དོན་མཛད་ཕྱིར༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔
རྟག་ཆད་མུ་བཞི་གནས་སུ་དག་པའི་ཕྱིར༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ སྲིད་པའི་སྐྱེ་གནས་རྣམ་བཞིའི་སྒོ་གཅོད་ཕྱིར༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ རིགས་དྲུག་ལམ་རིམ་གཞི་རུ་འདྲེན་པའི་ཕྱིར༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ ཉོན་མོངས་བདུད་བཞི་རྩད་ནས་གཅོད་པའི་ཕྱིར༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབྱུང་བཞི་མ་རིག་གནས་སུ་མཐར་བྱེད་པ༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔
ཕྲིན་ལས་རྣམ་བཞི་ཐོགས་མེད་ལྷུན་གྲུབ་ཕྱིར༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ ཀུན་ནས་ཐམས་ཅད་ཆོས་སྐུའི་རོལ་རྩལ་ཕྱིར༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཧཱུྃ༔ ཆོས་སྐུ་ཁྱབ་གདལ་ཆེན་པོའི་ཀློང་དུ་བསྐང་༔ ལོངས་སྐུ་ཟངས་ཐལ་ཆེན་པོའི་ཀློང་དུ་བསྐང་༔ སྤྲུལ་སྐུ་སྣ་ཚོགས་རང་གྲོལ་ཀློང་དུ་བསྐང་༔ ལྟ་བ་ཡེ་གྲོལ་ཆེན་པོའི་ཀློང་དུ་བསྐང་༔ སྒོམ་པ་མི་དམིགས་ཆེན་པོའི་ཀློང་དུ་བསྐང་༔
སྤྱོད་པ་མཐའ་བྲལ་ཆེན་པོའི་ཀློང་དུ་བསྐང་༔ ཀུན་གཞི་མ་བཅོས་སྤྲོས་བྲལ་ཀློང་དུ་བསྐང་༔ ལམ་རྣམས་ཤར་གྲོལ་འགག་མེད་ཐུགས་དམ་བསྐང་༔ འབྲས་བུ་སྐྱེ་མེད་ཀ་དག་ཀློང་དུ་བསྐང་༔ ངོ་བོ་གསལ་ལ་འཛིན་མེད་ཀློང་དུ་བསྐང་༔ རང་བཞིན་སྟོང་ལ་བདག་མེད་ཀློང་དུ་བསྐང་༔ ཐུགས་རྗེ་འཁོར་འདས་རོ་གཅིག་ཀློང་དུ་བསྐང་༔ ཞི་བའི་ལྷ་ཚོགས་ཐམས་ཅད་ཀློང་དུ་བསྐང་༔ ཁྲོ་བོའི་ལྷ་ཚོགས་ཐམས་ཅད་ཀློང་དུ་བསྐང་༔ གཉིས་མེད་ལྷ་ཚོགས་ཐམས་ཅད་ཀློང་དུ་བསྐང་༔
དམ་ཚིག་ཉམས་ཆག་ཐམས་ཅད་སྐོངས་གྱུར་ཅིག༔ ཀུན་རྟོག་མ་རིག་བག་སྒྲིབ་བྱང་གྱུར་ཅིག༔ ཚེ་རབས་བསགས་པའི་ལས་སྒྲིབ་དག་གྱུར་ཅིག༔ ཁམས་གསུམ་འཁོར་བའི་སྡུག་བསྔལ་སྟོངས་གྱུར་ཅིག༔ འབྲས་བུ་བླ་མེད་སྐུ་གསུམ་ཐོབ་གྱུར་ཅིག༔ བསྐང་བ་བསྡུས་པ་ནི། ཧཱུྃ༔ ཕྱི་མཆོད་སྣ་ཚོགས་སྤྱན་གཟིགས་ལྷ་མོའི་གར༔ ནང་མཆོད་སྨན་རཀ་གསང་མཆོད་སྦྱོར་སྒྲོལ་ཚོགས༔ བླ་མེད་བདེ་བ་ཆེན་པོའི་མཆོད་སྤྲིན་འདིས༔
དཔལ་ཆེན་ལྷ་ཚོགས་ཐུགས་དམ་བསྐང་གྱུར་ཅིག༔ དྲུག་པ་བཤགས་པ་ནི༔ ཧཱུྃ༔ དཔལ་ཆེན་ཞི་ཁྲོའི་ལྷ་ཚོགས་དགོངས་སུ་གསོལ༔ བདག་ཅག་བག་མེད་དམ་འགལ་དབང་གྱུར་ཏེ༔ བསྐྱེད་རྫོགས་བཟླས་པ་གྲངས་ཉུང་གཡེང་བ་ཤོར༔ མཆོད་རྫས་ཕུད་ལྷག་འདྲེས་དང་འབག་པ་དང་༔ ཉ་སྟོང་ལོ་ཟླ་དུས་ཀྱི་མཆོད་པ་ཆག༔ སྐུ་གསུང་ཐུགས་ཀྱི་དམ་ཚིག་གཡེལ་བ་དང་༔ བསྐང་དང་སྦྱོར་སྒྲོལ་གནད་དུ་མ་བསྣུན་སོགས༔
ཕྱི་ནང་གསང་བའི་དམ་ཚིག་ཉམས་པ་རྣམས༔ དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པའི་དངོས་གྲུབ་བསྩལ་དུ་གསོལ༔ བཤགས་པ་བསྡུས་པ་ནི། ཧོཿ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ ཕྱི་ནང་དམ་ཚིག་འགལ་བ་ཅི་མཆིས་པ༔ བདག་གིས་གནོང་ཞིང་འགྱོད་པས་མཐོལ་ལོ་བཤགས༔ ཕྱིན་ཆད་མི་སྒྲིབ་ཚངས་པའི་དངོས་གྲུབ་སྩོལ༔
ཅེས་ཡི་གེ་བརྒྱ་པས་ལྷག་ཆད་ཁ་བཀང༌།
བདུན་པ་བསྒྲལ་བ་ནི་ཚོགས་ཐ་མ་ལྕགས་སྣོད་དུ་བཞག་ལ། བསྒྲལ་བྱ་འགུགས་པ་ནི། ན་མོ༔ རྩ་བརྒྱུད་དཀྱིལ་འཁོར་མཆོག་གསུམ་རྒྱ་མཚོ་ཡི༔ བསླུ་མེད་ཕྱག་རྒྱ་སྔགས་ཀྱི་བདེན་སྟོབས་ཀྱིས༔ བསྟན་དགྲ་སྒོས་དགྲ་གནོད་བྱེད་གང་ཡིན་པ༔ རང་དབང་མེད་པར་ལིངྒ་འདི་ལ་ཁུག༔ ཨོཾ་བཛྲ་ཨཾ་ཀུ་ཤ་ཛཿ རུ་ཏྲ་ཨ་མུ་ཀ་མཱ་ར་ཡ་ཛ་ཛཿ བརྒྱད་པ་བསྒྲལ་བ་ནི་ཚེ་ཁྲུས་ཀྱི་དགོངས་པ་དང་ལྡན་པས།
ཧཱུྃ༔ དཔལ་ཆེན་སྟོབས་ལྡན་བཛྲ་ཀཱི་ལ་ཡ༔ ནུས་མཐུ་རྩལ་འབྱིན་སྟོང་གསུམ་མེ་འོད་འཁྲུགས༔ ཐུགས་ལས་སྤྲུལ་པའི་བཤན་པ་ཕུར་བུའི་ཚོགས༔ དབྱིངས་ནས་བསྒྲིལ་ཞིང་ཐོག་ལྟར་དགྲ་ལ་ཕོབ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ དགྲ་བགེགས་རུ་ཏྲ་ཚིནྡྷ་མཱ་ར་བྷྱོཿ བཛྲ་དུཥྚ་རུ་ཏྲ་ནྲྀ་ཏྲི་ཐུམ་རྦད་ཡ༔ དགུ་པ་ཞལ་དུ་བསྟབ་པ་ནི། ཧཱུྃ༔
དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ རྔམ་པའི་ཞལ་ཕྱེས་དགྱེས་པའི་ལྗགས་དམར་རྐྱོངས༔ དགྲ་བགེགས་ཤ་ཁྲག་འབུལ་ལོ་བཞེས་སུ་གསོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་ལ་ཁཱ་ཧི༔ བཅུ་པ་དངོས་གྲུབ་ཚོགས་ལ་རོལ་པ་ནི། ཧོཿ རྡོ་རྗེ་སློབ་དཔོན་དགོངས་སུ་གསོལ༔ དོན་གཉིས་བླ་མེད་དངོས་གྲུབ་སྩོལ༔ སློབ་དཔོན་གྱིས།
ཧོཿ འདི་ནི་རང་བྱུང་ཡེ་ཤེས་མཆོག༔ སྤང་བླང་དགག་སྒྲུབ་བྲལ་བར་རོལ༔ ཨ་ལ་ལ་ཧོཿ བཅུ་གཅིག་པ། ལྷག་མ་འབུལ་བ་ནི༔ ༈ དེ་ཚེ་ལས་རྡོར་པས་ལྷག་མ་གྲལ་མཐར་བཀོད་ནས་ཕྱག་སྔོན་དུ་སོང་བས་ ལྷག་གཏོར་བྱིན་གྱིས་བརླབ་པ་ལ་ཐུགས་གཏད་པར་ཞུ་ ཞེས་གསོལ་བ་དང༌། འདུས་པ་བྱིངས་ནས། ཨོྃ་ཨ་ཀཱ་རོ ས་སྔགས་དང༌། ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར།
ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་སློབ་དཔོན་ནས་མཁའ་ལྡིང་གི་རྒྱ་བཅས་ཞལ་ཆབ་ཀྱི་བདུད་རྩིས་བྲན་ལ། ཧཱུྃ༔ དཔལ་ཆེན་རྡོ་རྗེ་གཞོན་ནུའི་བཀའ་ཉན་པ༔ མ་སྲིང་གིང་སྨན་བདུད་དང་བྲན་གཡོག་ཚོགས༔ རྔམ་ཚུལ་འཇིགས་པའི་གཅེར་བུ་སྣ་ཚོགས་ཀྱིས༔ མི་ལྤགས་གཡང་གཞི་གྱོན་ཅིང་སྟོང་ཁམས་ཉུལ༔ ཟས་སུ་གདུག་པའི་ཤ་ཁྲག་སྙིང་ལ་ཟ༔ ལས་སུ་དགྲ་བགེགས་སྲོག་དང་དབུགས་ལ་རྔམ༔ རིག་འཛིན་དམ་ཚིག་ཅན་གྱི་ཚོགས་ཁང་འགྲིམ༔
འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ ཆོས་མཛད་སྒྲུབ་ལ་བུ་བཞིན་སྐྱོང་བར་མཛོད༔ ཨོཾ་སརྦ་ལོ་ཀ་པཱ་ལ་ཡ་ཤེ་ཥ་བི་ཤྭ་ཁ་ཁ་ཁཱ་ཧི༔ ༈ སྨོན་ལམ་ནི། ཡང་དག་ཕུར་པའི་དཀྱིལ་འཁོར་དུ། ། ཚོགས་ཀྱི་འཁོར་ལོ་བསྐོར་བ་ཡིས། ། བདག་གཞན་འགྲོ་བ་མ་ལུས་པ། ། དཀྱིལ་འཁོར་གཅིག་ཏུ་འགྲུབ་པར་ཤོག ། ཅེས་དང་གཏོར་འགུགས་ནི། ན་མོ།
དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་དྲག་པོ་དམར་གྱི་གཏོར་མ་འདི་ལ་ཁུག་ཅིག ། ཛཿཧཱུྃ་བཾ་ཧོཿ ཞེས་འགུགས་ལ། དང་པོ་ཐུགས་དམ་བསྐུལ་བ་ནི༔ ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ ཡང་དག་རྡོ་རྗེ་གཞོན་ནུའི་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔ མཐུ་སྟོབས་དཔའ་བོའི་རྩལ་ཆེན་བསྐྱེད་དུ་གསོལ༔ ད་ལྟ་སྙིགས་མ་ལྔ་བདོ་དུས་ཀྱི་མཐའ༔
མ་རུངས་གདུག་པའི་འདྲེ་རྒོད་ཁ་དར་ནས༔ གསང་སྔགས་བསྟན་ལ་བདུད་ཀྱིས་འཚེ་ལགས་པས༔ ཁྲོ་རྒྱལ་ཆེན་པོའི་མངོན་སྤྱོད་མི་མཛད་ན༔ སྒྲུབ་པའི་རིག་འཛིན་ཡི་ཆད་མི་འགྱུར་རམ༔ གསང་སྔགས་གཉན་ལ་འབྲས་བུ་ཅང་མེད་དམ༔ ཡི་དམ་ལྷ་ཚོགས་དབྱིངས་ནས་མ་དགྱེས་སམ༔ ཕྱག་རྒྱ་སྔགས་ཀྱི་ནུས་པ་ཉམས་ལགས་སམ༔ རིག་འཛིན་གོང་མས་ཐུགས་ཀྱིས་མི་ཁྲེལ་ལམ༔ དེ་བས་དཔལ་ཆེན་ལྷ་ཚོགས་འཁོར་བཅས་ཀྱིས༔ དགྲ་ཤ་ཁྲག་མཆོད་དམར་པོ་འདི་བཞེས་ལ༔
ཕ་རོལ་གདུག་པའི་དམ་ཉམས་དགྲ་དང་བགེགས༔ ལོག་འདྲེན་བར་གཅོད་རྩོམ་པའི་འབྱུང་པོ་ལ༔ དཔལ་ཆེན་མཚོན་ཆ་སྣ་ཚོགས་ཆར་ལྟར་ཕོབ༔ བསྒྲལ་ཞིང་བཞེས་ནས་མིང་ཤུལ་མེད་པར་མཛོད༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་ཧཱུྃ་བྷྱོ༔ དགྲ་བགེགས་གདུག་པའི་དབང་པོ་ལྔ་ལ་ཁ་ཁ་ཁཱ་ཧི༔ ༈ མཇུག་ཏུ་ཆོས་སྐྱོང་གི་གཏོར་འབུལ་ཉུང་བསྡུས་རེ་དང་མཐར་རིག་འཛིན་བརྒྱུད་པས་གཏོར་མ་ཕུལ། གཉིས་པ་ཆད་མདོ་གཏོང་བ་ནི། ཧཱུྃ༔ སྔོན་ཚེ་གསང་ཆེན་ལྷུན་གྲུབ་དུར་ཁྲོད་དུ༔
ཐོག་མའི་མགོན་པོ་ཡང་དག་རྡོ་རྗེ་དང་༔ རིགས་ཀྱི་ཡུམ་ཆེན་གསང་བ་མཁའ་འགྲོ་གཉིས༔ འོད་གསལ་དང་པོའི་དཀྱིལ་འཁོར་ཞལ་ཕྱེས་ཚེ༔ དབྱིངས་ཀྱི་དཔའ་བོ་མ་སྲིང་ཌཱཀྐི་ཡིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་རྔམ་ཀློང་མེ་རི་འབར་བ་རུ༔ ཡང་དག་ཁྲོ་རྒྱལ་བཛྲ་ཀུ་མཱ་ར༔
དབྱིངས་ཕྱུག་ཡུམ་ཆེན་འཁོར་ལོ་རྒྱས་འདེབས་གཉིས༔ ཡང་ཕུར་སྙིང་པོའི་དཀྱིལ་འཁོར་ཞལ་ཕྱེས་ཚེ༔ ཁྲོ་བཅུ་ཕྲ་ཐབས་ཕུར་སྐྱོང་སྲུང་མ་ཡིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་བིདྱོཏྟ་མའི་གནས་མཆོག་ཏུ༔ རིག་འཛིན་ཆེན་པོ་སེངྒེ་སྒྲ་སྒྲོགས་དང་༔ གསང་བའི་ཡུམ་ཆེན་རྡོ་རྗེ་དྲག་མོ་གཉིས༔
ཡང་ཕུར་འབུམ་སྡེའི་དཀྱིལ་འཁོར་ཞལ་ཕྱེས་ཚེ༔ དབང་ཕྱུག་ལངྐ་གནས་ཉུལ་མ་ཚོགས་ཀྱིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་བྲག་དམར་དཔལ་གྱི་བསམ་ཡས་སུ༔ སློབ་དཔོན་ཆེན་པོ་པདྨ་འབྱུང་གནས་དང་༔ རིགས་ཀྱི་ཡུམ་ཆེན་ཡེ་ཤེས་མཚོ་རྒྱལ་གཉིས༔ ཡང་ཕུར་གྭའུའི་དཀྱིལ་འཁོར་ཞལ་ཕྱེས་ཚེ༔
གནོད་སྦྱིན་བཙན་རྒོད་རོལ་པ་སྐྱ་བདུན་གྱིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ ལྷོ་རྒྱུད་མོན་ཁ་ཤ་འུག་སྟག་སྒོ་ནས༔ རིག་འཛིན་ཆེན་པོ་གཏེར་བདག་གླིང་པ་དང་༔ ཡུམ་ཆེན་ཨ་ཕྱི་ཆོས་ཀྱི་སྒྲོལ་མ་གཉིས༔ ཡང་ཕུར་གྭའུའི་ཟབ་གཏེར་བཏོན་པའི་ཚེ༔
བྱང་ཆུབ་རིང་མོའི་བཙན་རྒོད་སྤུན་བདུན་གྱིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་སྦས་ཡུལ་པདྨ་བཀོད་པ་རུ༔ གསང་རྒྱ་རྟགས་བདུན་ཤོག་སེར་ཕབ་པའི་ཚེ༔ ཕུར་པས་ཞལ་གཟིགས་དྲག་སྔགས་དངོས་སུ་གསུངས༔ གཏེར་སྲུང་བཙན་རྒོད་མདུན་དུ་བྱོན་པའི་ཚེ༔ ས་གཡོས་རི་འབིར་སྟོང་གསུམ་འུར་གྱིས་ཁེངས༔
ཅི་བཅོལ་ཐོགས་མེད་སྒྲུབ་པར་ཁས་བླངས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཨོཾ་སརྦ་ཌཱཀྐི་ནི་དྷརྨ་པཱ་ལ་ཀྵེ་ཏྲ་པཱ་ལ་མ་ཧཱ་ཤུ་ལ་ཙ་ཏྲི་སཾ་བྷ་ཡེ་ཨི་དཾ་བ་ལིངྟ་ཁ་ཁ་ཁཱ་ཧི༔ གསུམ་པ་བརྟན་མའི་གཏོར་མ་བཤལ་ཆུས་བྲན་ལ་བརྟན་མ་སྐྱོང་བ་ནི། ཧཱུྃ་བྷྱོཿ འཇིག་རྟེན་བོད་ཁམས་སྐྱོང་བ་བརྟན་མའི་ཚོགས༔ བདུད་མོ་བཞི་དང་གནོད་སྦྱིན་སྨན་མོ་བཞི༔ བྲན་གཡོག་མང་པོ་ཡང་འཁོར་འབུམ་དང་བཅས༔ ལྷབ་ལྷུབ་མཛེས་པའི་དར་ཟབ་རྒྱན་དང་ལྡན༔
སིལ་སྙན་རྐང་གླིང་རོལ་མོའི་སྒྲ་དང་བཅས༔ ལ་ལ་སྒེག་མོ་ལ་ལ་དགྱེས་པ་མོ༔ ལ་ལ་གར་མོ་ལ་ལ་གཏུམ་པ་མོ༔ ལ་ལ་རྔམ་བྱེད་ལ་ལ་ཧ་ཧ་དགོད༔ ལ་ལས་གཡང་གཞི་གྱོན་ཞིང་བྷནྡྷ་ཐོགས༔ ལ་ལས་མི་རོ་ཟ་ཞིང་རྒྱུ་མ་འདྲེན༔ ལ་ལས་མགོ་སྙིང་ནང་རོལ་ཐོགས་ཏེ་རྒྱུག༔ ལ་ལ་གཅེར་མོ་ཁྲག་གི་རལ་པ་བསིགས༔ ལ་ལས་ཀླད་ཁྲག་འཐུང་ཞིང་མཚན་མ་བསྒྲད༔ ལ་ལས་ཁྲག་རྐྱལ་ལ་ལས་ནད་རྐྱལ་ཐོགས༔
ལ་ལས་ལྕགས་ཕུར་ལ་ལས་ཟངས་ཕུར་འདེབས༔ ལ་ལས་གཅན་གཟན་ཞོན་ཞིང་ཀུ་སྒྲ་སྒྲོག༔ ལ་ལས་འཇིག་རྟེན་ཁྱོན་རྣམས་བླ་ཚེ་རྐུ༔ ལ་ལས་དུར་ཁྲོད་ཕོ་བྲང་ཚོགས་ཁང་འགྲིམ༔ ལ་ལས་ཆོ་འཕྲུལ་སྣ་ཚོགས་དགྲ་ལ་འགྱེད༔ ལ་ལས་བྱད་མ་ཉམས་པའི་སྙིང་ཁྲག་འཐུང་༔ སྐུ་མདོག་མ་ངེས་ཅིར་ཡང་སྟོན་པ་ཡི༔ རྣལ་འབྱོར་ཆེན་མོ་ཕྲ་མེན་བཅུ་གཉིས་མ༔ འཁོར་ནི་མ་ངེས་འབུམ་ཕྲག་བཅུ་དྲུག་འགྱེད༔ དབྱིངས་ལ་འགྱུ་བའི་རྣལ་འབྱོར་བཅུ་གཉིས་མ༔
འོག་ཏུ་འགྱུ་བའི་ས་བདག་བཅུ་གཉིས་མ༔ སྲིད་པར་འགྱུ་བའི་སྐྱེ་མཆེད་བཅུ་གཉིས་མ༔ ཚོགས་ཁང་འགྲིམ་པའི་ཉུལ་ལེ་བཅུ་གཉིས་མ༔ བོད་ཁམས་སྐྱོང་བའི་བརྟན་མ་བཅུ་གཉིས་མ༔ དུས་ལ་གནས་ཚེ་ལོ་སྐོར་བཅུ་གཉིས་མ༔ སྒྲུབ་མཆོག་སྐྱོང་ཚེ་སྔགས་སྲུང་བཅུ་གཉིས་མ༔ དོན་ལ་མ་གཅིག་ཡེ་ཤེས་མཁའ་འགྲོ་ཡང་༔ ཐབས་ཀྱི་ཆོ་འཕྲུལ་གདུག་པ་འདུལ་བའི་ཕྱིར༔ ཆ་ལུགས་སྣ་ཚོགས་སྒྱུ་འཕྲུལ་དྲྭ་བ་འགྱེད༔ བཀའ་ཡི་གཉེར་གཏད་མ་སྲིང་འཁོར་བཅས་ཀྱིས༔
ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཌཱཀྐི་དཱ་ཤ་དཱ་ཡ༔ རཀྴ་ལི་དཱ་ཤ་དཱ་ཡ༔ མ་ཏྲི་དཱ་ཤ་དཱ་ཡ༔ ཡོ་གི་དཱ་ཤ་དཱ་ཡ༔ དུ་པྲ་མ་ལི་དཱ་ཤ་དཱ་ཡ༔ ཡཀྵ་ལི་དཱ་ཤ་དཱ་ཡ༔ མཎྜལ་ཏིཥྛ་པ་ལ་དཱ་ཤ་དཱ་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི༔ བཞི་པ་རྟ་བྲོ་བྱ་བ་ནི།
༈ གཏོར་གཞོང་ཁ་སྦུབ་ལ་འགུགས་པ་ནི། ན་མོ་དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་གནོད་བྱེད་སྡང་དགྲ་གདུག་པ་ཅན་ཐམས་ཅད་གཏོར་གཞོང་རི་རབ་འབར་བའི་འོག་ཏུ་ཁུག་ཅིག ། ཛ་ཧཱུྃ་བྃ་ཧོཿ ས་རང་རྒྱ་དང་བཅས། ཧཱུྃ༔ ཁྲོ་བོ་རོལ་པའི་དཀྱིལ་འཁོར་དུ༔ རྔམ་བྱེད་རྡོ་རྗེའི་བྲོ་བརྡུངས་པས༔ རུ་ཏྲ་དམ་སྲི་ཐལ་བར་བརླག༔ ནམ་ཡང་ལྡང་བར་མ་གྱུར་ཅིག༔ ཨོཾ་བཛྲ་ཀཱི་ལི་ཀཱི་ལ་ཡ་རོ་ཥ་ན་ཧཱུྃ་ཧཱུྃ་ཧཱུྃ༔
རུ་ཏྲ་ཨ་མུ་ཀ་བི གྷྣཱ ན་མཱ་ར་ཡ་བྷྱོཿབྷྱོཿནན་ནན༔ ༈ གཏོར་གཞོང་ཁ་ཡར་སློང་ལ་མེ་ཏོག་འཐོར། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔ ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ༔ ཏྲཱྃ་བརྟན་པར་གྱུར་ཅིག་སྨོན་ལམ་མཐའ་བཙན་ཤོག༔ ལྔ་པ་ཉིན་ཐ་མ་ལ་དངོས་གྲུབ་བླང་བ་ནི། ཧཱུྃ༔ ཡང་གསང་འདུས་པ་བླ་མེད་དཀྱིལ་འཁོར་ལྷ༔
ཐུགས་རྗེ་སྐུར་བཞེངས་རིག་འཛིན་བདག་ཅག་ལ༔ བུམ་གསང་ཤེས་རབ་ཡེ་ཤེས་དབང་བསྐུར་དང་༔ འཆི་མེད་རིག་འཛིན་གཟི་བྱིན་མཐུ་དང་སྟོབས༔ སྙན་གྲགས་མངའ་ཐང་ལོངས་སྤྱོད་ཆོས་དང་སྲིད༔ ཡིད་ལ་བསམ་པའི་འདོད་རྒུ་མཆོག་ཐུན་རྣམས༔ དེང་འདིར་སྐལ་ལྡན་བདག་ལ་སྩལ་དུ་གསོལ༔ ཨོྃ་ཨཱཿཧཱུྃ་སྭཱ་ཨཱཿཧྲཱིཿ མཱུྃ་མཱྃ་ལཱྃ་པཱྃ་ཏཱྃ ་བྷྲཱུྃ ་ཛྙཱ་ན་བཛྲ་ཀུ་མཱ་ར་ཧྲྀ་ད་ཡ་སིདྡྷི་ཨ་བྷི་ཥིཉྩ་ཧཱུྃ༔ ༈ རྗེས་ཆོག་ནི། དང་པོ།
མཆོད་པ་ཁ་གསོ་ཞིང༌། ཨོཾ་ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔
ཅེས་མཆོད་ཅིང་བསྟོད། གཉིས་པ་བཤགས་པ་ནི། མ་འབྱོར་པ་དང་ཉམས་པ་དང༌། ། གང་ཡང་བདག་བློ་རྨོངས་པ་ཡི། ། བགྱིས་པ་དང་ནི་ཅི་བསགས་པ། ། དེ་ཀུན་ཁྱོད་ཀྱི་བཟོད་མཛད་གསོལ། ཡིག་བརྒྱ་ལན་གསུམ། གསུམ་པ་བརྟན་བཞུགས་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ།
བརྟན་པར་བཞུགས་ནས་ཀྱང་བདག་དང་མཐའ་ཡས་པའི་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། འདིར་ནི་གཟུགས་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། བཞི་པ་བདག་བསྐྱེད་བསྡུ་ལྡང་ནི། དང་པོ་ཅིག་ཅར་དུ་བསྡུ་བ་ནི། ཧོཿ མ་སྐྱེས་སྟོང་པའི་དབྱིངས་ལ་འཇའ་ཤར་ལྟར༔
སྒྱུ་མའི་རྣམ་རོལ་ཆོ་འཕྲུལ་ཞི་ཁྲོའི་ལྷ༔ མི་དམིགས་ཀ་དག་རང་རིག་མཁའ་ལ་བསྡུ༔ འོད་གསལ་གཤིས་ལུགས་གཉུག་མ་ཟང་ཐལ་ཨཱཿ ཨ་ཨ་ཨཱཿ ཞེས་རང་བྱུང་འོད་གསལ་རྡོ་རྗེ་སྙིང་པོ་ལྷུན་གྲུབ་གདོད་མའི་གཤིས་ལུགས་སུ་མཉམ་པར་བཞག ། རྫོགས་ཆེན་ཡེ་གྲོལ་ལ་མཉམ་བཞག་རྗེས་ཐོབ་མེད་ཀྱང༌། ལམ་རིམ་གྱིས་པ་རྣམས་ལ་ཅུང་ཟད་སྤྲོ་ན། ཧཱུྃ་ཧཱུྃ་ཧཱུྃ༔ སྣང་སྲིད་སྣོད་བཅུད་ཀྱི་དངོས་པོ་ཐམས་ཅད་འོད་དུ་ཞུ་ནས་གཞལ་ཡས་ཁང་ལ་ཐིམ། གཞལ་ཡས་ཁང་འཁོར་གྱི་ལྷ་ཚོགས་ལ་ཐིམ།
འཁོར་རྣམས་རིམ་གྱིས་གཙོ་བོ་ལ་ཐིམ། གཙོ་བོ་ཡེ་ཤེས་སེམས་དཔའ་ལ་ཐིམ། ཡེ་ཤེས་སེམས་དཔའ་ཏིང་འཛིན་སེམས་དཔའ་ལ་ཐིམ། དེ་དྭངས་མའི་ཐུགས་སྲོག་ཧཱུྃ་ལ་ཐིམ། ཧཱུྂ་གྱེན་རྫོགས་ནཱ་དའི་ཐིག་ལེ་ཡལ་ནས་མི་དམིགས་པ་འོད་གསལ་སྟོང་པ་ཉིད་དུ་གྱུར་ པར་བསམས་ལ། ཕཊ྄་ཕཊ྄་ཕཊ྄། སྐད་ཅིག་གིས་རང་རིག་བྱང་ཆུབ་སེམས་ཀྱི་སྤྲིན་ལས་དཔལ་ཆེན་ཁྲག་འཐུང་རྡོ་རྗེ་གཞོན་ནུ་ཞལ་གཅིག་ཕྱག་གཉིས་རྡོ་རྗེ་དང་ཕུར་བུ་འཛིན་པ་འབར་བའི་གར་དགུ་དང་ལྡན་ཞིང་དུར་ཁྲོད་དྲག་པོའི་ཆས་ཀྱིས་བརྒྱན་པ་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞེངས་པར་གྱུར་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ་རང་གི་མདངས་ལས་ཤར་བའི་ཁམས་གསུམ་ཡང་ལྷ་ཡི་དཀྱིལ་འཁོར་དུ་གྱུར་ པར་བསམ། ཨོཾ་བཛྲ་ཀཱི་ལི་ཀཱི་ལ་ ཞེས་བརྗོད།
ཧཱུྃ་ཧཱུྃ་ཧཱུྃ་བཛྲ་ཀཱ་ཝ་ཙི་རཀྵ་ཧཱུྃ༔ ཞེས་པས། ལུས་ལ་རྡོ་རྗེའི་གོ་ཆས་ཞུ་ལུབ་ཏུ་གཡོགས་པར་གྱུར། ཨོཾ་བཛྲ་ཙཀྲ་ཏིཀྵྞ་ཀརྨ་ཀཱི་ལ་ཡ་ཛྭ་ལ་རཾ་ཧཱུྃ་ཕཊ྄ཿ ལྔ་པ་བསྔོ་བ་ནི། ཧོཿ རང་བྱུང་སྙིང་པོ་དཔལ་ཡོན་ལས་འཁྲུངས་པའི༔ བླ་མེད་བྱང་ཆུབ་རྒྱ་མཚོ་དགེ་བཅུའི་ཚོགས༔ སྙིང་པོའི་དགའ་སྟོན་འགྲོ་ལ་འགྱེད་པའི་ཕྱིར༔ མཐའ་ཡས་མ་གྱུར་མཆོག་གཉིས་འཐོབ་ཕྱིར་བསྔོ༔
དྲུག་པ་སྨོན་ལམ་ནི། ཧོཿ ཆོས་དབྱིངས་ཡེ་ཤེས་སྙིང་པོའི་གཟི་བྱིན་གྱིས༔ དངོས་རློམ་རྨོངས་པའི་མ་རིག་ཚོགས་གཞོམ་སྟེ༔ དོན་གཉིས་ཤེས་རབ་དྲྭ་བའི་རྩལ་རྫོགས་ནས༔ ཀུན་ནས་ཀུན་ཀྱང་མཆོག་ཏུ་རེག་གྱུར་ཅིག༔ ཅེས་བསྔོ་སྨོན་གང་རུང་གིས་རྒྱས་ལེགས་པར་གདབ། ༈ ཁྱབ་བདག་དཔལ་ལྡན་ཀརྨ་ཧེ་རུ་ཀའི། ། ཟབ་མོའི་ཕྲིན་ལས་ཉམས་སུ་བླངས་པའི་དགེས། ། ཚེ་རབས་ཀུན་ཏུ་དལ་འབྱོར་ལུས་ཐོབ་ཅིང༌། །
དགེ་བའི་བཤེས་ཀྱིས་རྗེས་སུ་འཛིན་པར་ཤོག ། ཐེག་མཆོག་གསང་བ་སྔགས་ཀྱི་དཀྱིལ་འཁོར་དུ། ། སྨིན་བྱེད་དབང་གི་ཆོ་ག་ལེགས་ནོད་ཅིང༌། ། ཨ་ཏི་རྫོགས་པ་ཆེན་པོའི་གསེང་ལམ་ནས། ། ཚེ་གཅིག་ཉིད་ལ་མྱུར་དུ་གྲོལ་བར་ཤོག ། སྲིད་པ་ཕུར་བུའི་ལྷུན་གྲུབ་རྒྱ་མདུད་དུ། ། རིན་ཆེན་ཐོད་པ་གཞལ་མེད་ཁང་གི་དབུས། ། རྡོ་རྗེ་གཞོན་ནུ་ཁྲོ་བཅུ་ཕྲ་ཐབས་ཀྱི། ། གསལ་སྣང་བསྐྱེད་རིམ་འཇའ་ལྟར་རྣམ་བཀྲ་ཞིང༌། ། མ་རིག་འཁྲུལ་པའི་སེམས་ཀྱིས་མ་བསླད་པར། །
རྟོགས་ན་ཧེ་རུ་ཀ་ལས་གཞན་མེད་ཕྱིར། ། རང་ཉིད་དཔལ་ཆེན་ཕུར་བུར་ངེས་རྙེད་ནས། ། ང་རྒྱལ་བརྟན་པས་བགེགས་དཔུང་འཇོམས་པར་ཤོག ། ཞི་བས་མི་ཐུལ་མ་རུངས་དགྲ་དང་བགེགས། ། མངོན་སྤྱོད་དྲག་པོའི་ལས་ཀྱིས་ཚར་བཅད་ནས། ། ཚེ་ཁྲུས་དགོངས་པས་རྣམ་ཤེས་རང་སེམས་དང༌། ། བསྲེས་ནས་བདེ་བ་ཆེན་པོར་རྣམ་གྲོལ་ཤོག ། ཆོས་རྣམས་ཐམས་ཅད་ངོ་བོ་ཀ་ནས་དག ། དག་པའི་ངང་དུ་ལྷ་སྐུ་འཇའ་ལྟར་ཤར། ། ཤར་བ་ལས་གྲོལ་སྤྲུལ་སྐུས་འགྲོ་དོན་མཛད། །
ཐེག་མཆོག་ཆོས་ཀྱིས་འགྲོ་དོན་ལྷུན་གྲུབ་ཤོག
བདུན་པ་བཀྲ་ཤིས་བརྗོད་པ་ནི། ཧཱུྃ༔ བླ་མའི་བཀྲ་ཤིས་རིག་འཛིན་ཐོད་པ་རྩལ༔ བྱིན་རླབས་ཆུ་བོས་བདག་རྒྱུད་སྨིན་པར་ཤོག༔ ཡི་དམ་བཀྲ་ཤིས་ཡང་ཕུར་ཧེ་རུ་ཀཿ དངོས་གྲུབ་འདོད་རྒུའི་གཏེར་ལ་སྤྱོད་པར་ཤོག༔ མཁའ་འགྲོའི་བཀྲ་ཤིས་དབྱིངས་ཕྱུག་རྒྱས་འདེབས་མ༔ སྙན་བརྒྱུད་བསྟན་པའི་སྲོག་ཤིང་བརྟན་པར་ཤོག༔ ཆོས་སྐྱོང་བཀྲ་ཤིས་ལེགས་ལྡན་ནག་པོ་ཆེ༔
ལོག་འདྲེན་ཚར་གཅོད་ཕྲིན་ལས་འགྲུབ་གྱུར་ཅིག༔ གཏེར་སྲུང་བཀྲ་ཤིས་བཙན་རྒོད་མྱུར་མགྱོགས་བདུན༔ ཟབ་ཆོས་སྐྱོང་བའི་བྱ་ར་འགྲུབ་པར་མཛོད༔ གཏེར་གནས་བཀྲ་ཤིས་ཤ་འུག་སྟག་གི་སྒོ༔ བོད་ཁམས་ཡོངས་ལ་བདེ་སྐྱིད་འབྱུང་བར་ཤོག༔ རོལ་མོ་ཡུན་རིང་དུ་བསྒྲགས་ལ་མེ་ཏོག་ཆར་དུ་བསྙིལ་བར་བྱའོ། དེ་ལྟར་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོའི་ཟབ་གཏེར་བླ་མེད་ཡང་ཕུར་གྭའུ་དམར་ནག་ལས། ཕྲིན་ལས་གོ་ཆ་འབར་བ་མེ་ཡི་འཁོར་ལོ་ཞེས་བྱ་བ་བཀླག་ཆོག་ཏུ་བཀོད་པ་བདུད་བཞི་གཡུལ་ལས་རྣམ་རྒྱལ་བྱ་བ་འདི་ཡང་བལ་ཡུལ་ཡང་ལེ་ཤོད་དུ་གསང་སྔགས་ཕུར་པ་གླིང་གི་ལོ་གསུམ་སྒྲུབ་སྡེ་གསར་འཛུགས་སྐབས་ཕུར་པ་གླིང་གི་སྒྲུབ་སྡེའི་མཚམས་གྲྭ་བ་རྣམས་ནས་ཡང་ཕུར་བསྙེན་སྒྲུབ་དང་དེ་བཞིན་ལོ་མཇུག་གཏོར་ཟློག་རྒྱུན་འཛུགས་སོགས་ལ་ཉེ་བར་མཁོ་བའི་སྟོད་སྨད་ཆོ་གའི་ལས་ཁྲིགས་ཤིག་གྱིས་ཞེས་ཡང་ཡང་བསྐུལ་བ་ཡིད་འཇག་ཐོག ། འབྲོང་སྨད་དགོན་འདུས་སྤྱིའི་དགོངས་དོན་བཞིན་འབྲོང་བླ་ཀརྨ་ལོངས་སྤྱོད་ནས་ཞུ་བསྐུལ་དང་ཐེ་ཝན་གནམ་ལྕགས་ཆོས་ཚོགས་ནས་ཀྱང་ཅིས་ཀྱང་མྱུར་དུ་གྲུབ་པ་གྱིས་ཞེས་བསྐུལ་མ་བྱུང་བ་བཞིན་གཏེར་གཞུང་དགོངས་པ་གཙོ་བོར་བཏོན་ལ་བཀའ་གཏེར་གྱི་མན་ངག་གཞན་དང་ཡང་མི་འགལ་བར་གབ་པ་བསལ། འཁྲུགས་པ་བསྡེབས་ཏེ་ཆུ་བབས་སུ་བཀླག་ཆོག་པར་བཀོད་པ་འདི་ཡང་མཁྱེན་བརྩེ་རྡོ་རྗེ་འཆང་གི་ཞལ་སྔ་ནས་སྔ་འགྱུར་བཀའ་གཏེར་ཕུར་པའི་སྨིན་གྲོལ་མ་ལུས་ཐོབ་པ་དང་ཁྱད་པར་དུ་རྗེའི་རང་གཏེར་གཉགས་ལུགས་ཕུར་པའི་སྨིན་ཁྲིད་རྫོགས་པར་བསྩལ་བ་དང་འབྲེལ་འདི་ཉིད་ལྷག་པའི་ལྷ་རུ་བསྩལ་ནས་དབང་རྟགས་བདུད་འདུལ་ཕྲིན་ལས་རོལ་པ་རྩལ་ཞེས་མིང་གི་ཅོད་པན་སྤྱི་བོའི་རྒྱན་དུ་ཕེབས་པའི་སྐལ་བཟང་ལྡན་ཡང་དོན་ལ་བླུན་པོས་རང་བཟོས་བསླད་པའི་ཆོ་ག་དག་ཡིད་གཉིས་ཀྱི་རྒྱུར་མཆིས་ན་གཏེར་གཞུང་གསེར་ཞུན་ལྟ་བུ་ཟུར་དུ་དཔེ་སྐྲུན་ཞུས་ཡོད་པ་བཞིན་སོ་སོའི་ཐུགས་ལ་འཐད་པའི་རང་ལུགས་བཞིན་ཉམས་བཞེས་གནང་བར་གསོལ་བ་སྙིང་ནས་འདེབས་པ་ལགས་སོ།
ཞེས་པའང་ནོག་དང་ལྐོག་ཤལ་མེད་པའི་བ་གླང་གནམ་ལྕགས་སྨྱོན་པས་ཉི་མ་ནུབ་གླིང་ཨ་མི་རི་ཀ་ཞེས་པའི་ཡུལ་གྱི་ཆར། ཨེ་ཝྃ་གསང་སྔགས་གླིང་དུ། རབ་བྱུང་བཅུ་བདུན་པ་ཆུ་ལུག་ལོ་ཟླ་༡༡ཚེས་༡༠དཔལ་སློབ་དཔོན་ཆེན་པོ་པདྨ་ཀཱ་རས་ཨོ་རྒྱན་རྒྱལ་ཁམས་ཆོས་བཞིན་སྐྱོང་བར་མཛད་པའི་དུས་ཚེས་དགེ་བའི་ཉིན་གྲུབ་པར་བགྱིས་པ་འདིས་ཀྱང་བསྟན་པ་འདི་ཉིད་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། ༈ བླ་མེད་ཡང་ཕུར་གྭའུ་དམར་ནག་ལས། སྨད་ལས་དྲག་པོའི་སྲུང་བཟློག་བསད་པའི་ལས་རིམ་དཀྱུས་གཅིག་ཏུ་བཀོད་པ་གནམ་ལྕགས་རྡོ་རྗེའི་སྒྱོགས་ཆེན་གནད་ལ་བསྣུན་པའི་འཕྲུལ་འཁོར་ཞེས་བྱ་བ་བཞུགས་སོ། ངང་ཉིད་རྡོ་རྗེ་ཆོས་དབྱིངས་ལས། ། འབར་བའི་ཁྲོ་བོ་མི་བཟད་པ། ། བླ་མ་རྡོ་རྗེ་གཞོན་ནུ་དང༌། ། དབྱེར་མེད་རང་རིག་ཕུར་བུར་འདུད། ། སྲིད་པ་ཐལ་འབྱིན་རྡོ་རྗེའི་མཚོན། །
རྫས་ཀྱི་ཕུར་བུའི་མན་ངག་གནད། ། ལས་མཐའ་གནམ་ལྕགས་རྡོ་རྗེའི་སྒྱོགས། ། གནད་ལ་བསྣུན་པའི་འཕྲུལ་འཁོར་དབྱེ། དེ་ཡང་ཡང་ཕུར་གྭའུ་དམར་ནག་ལས། སྨད་ལས་དྲག་པོ་སྲུང་བཟློག་བསད་པའི་ལས་རིམ་དཀྱུས་གཅིག་ཏུ་བཀོད་པ་གནམ་ལྕགས་རྡོ་རྗེའི་སྒྱོགས་ཆེན་གནད་ལ་བསྣུན་པའི་འཕྲུལ་འཁོར་ཞེས་ཁྲིགས་ཆགས་སུ་བསྡེབ་པ་ལ། དེ་ལ་སྤྱིར་ཕུར་པ་ཕྲིན་ལས་རོལ་པའི་ལམ་རིམ་ཐམས་ཅད་ཐལ་འབྱིན་རྣམ་པ་བཞིའི་སྒོ་ནས་བསྒྲུབ་སྟེ། ཁྱབ་གདལ་ཡེ་ཤེས་ཀྱི་ཕུར་པ་ཆོས་ཀྱི་དབྱིངས་སུ་བཏབ་ནས་དོན་དམ་ཡེ་ཤེས་ཆེན་པོའི་ཁྲོ་བོ་སྒྲུབ། ཚད་མེད་སྙིང་རྗེའི་ཕུར་པ་འགྲོ་དྲུག་སེམས་ཅན་ལ་བཏབ་ནས་ཕུང་ཁམས་རྡོ་རྗེའི་འཁོར་ལོར་སྒྲུབ། བྱང་ཆུབ་སེམས་ཀྱི་ཕུར་པ་ཡུམ་གྱི་མཁའ་ལ་བཏབ་ནས་སྲས་མཆོག་སྤྲུལ་པའི་དཀྱིལ་འཁོར་སྒྲུབ། མཚན་མ་རྫས་ཀྱི་ཕུར་པ་བརྣག་པའི་དགྲ་བགེགས་ལ་བཏབ་ནས་སྲིད་པ་རྡོ་རྗེ་ཕུར་བུ་བསྒྲུབ་པ་ཡིན་ལ།
བྱེ་བྲག་སྐབས་འདིར་སྒྲུབ་ལུགས་དང་པོ་གཉིས་སྲོག་ཏུ་བཞག ། ཕྱི་མ་བསྐྱེད་རིམ་སྲིད་པ་ཕུར་བུ་སྟོད་ལས་ལ་བརྟེན་ནས་བྱང་ཆུབ་སྒྲུབ་པ། མཚན་མ་རྫས་ཀྱི་ཕུར་བུ་སྨད་ལས་ལ་བརྟེན་ནས་དགྲ་བགེགས་བསྒྲལ་བ་གཉིས་གཙོར་འདོན་གྱི་དབང་དུ་བྱས་པ་ལས། འདིར་ཕྱི་མ་ལྟར་སྨད་ལས་སྲུང་བཟློག་བསད་པའི་ལས་རིམ་དཀྱུས་གཅིག་ཏུ་བཀོད་པ་ལའང་སྦྱོར་དངོས་རྗེས་གསུམ་ལས། དང་པོ་ནི། ཐོག་མར་ལྟ་བའི་གདེང་དང་ལྡན་ཞིང་བསྙེན་སྒྲུབ་ལས་གསུམ་གྱི་དྲོད་ཚད་བརྙེས་པའི་སློབ་དཔོན་གྱིས་མངོན་སྤྱོད་དང་རྗེས་སུ་མཐུན་པའི་གནས་སུ་མར་ངོའི་དུས་ཀྱི་ཆར་གཟའ་སྐར་འཕྲོད་སྦྱོར་དྲག་ཅིང་རྩུབ་པའི་དུས་སུ་སྦྱོར་བ་དཀྱིལ་འཁོར་བཅའ་གཞི་ལག་ལེན་རྣམས་ཞིབ་སྤྲོས་བདག་བསྐྱེད་རྩ་བ་ཡང་ཕུར་གྱི་དཀྱིལ་འཁོར་སྟོད་ལས་ལས་ཤེས་པར་བྱའོ། གཉིས་པ་མདུན་བསྐྱེད་བཟློག་པའི་དཀྱིལ་འཁོར་རབ་རྡུལ་མཚོན་འབྲིང་རས་བྲིས་བསད་པ་ལྟར་གཞི་མ་ཏྲཾ་གྱི་མགོ་བོ་ལྷོ་ནུབ་ཏུ་བྱས་པའི་ཁོག་པར་ཆོས་འབྱུང་མཐིང་ནག་གི་དབུས་སུ་གནམ་ལྕགས་འཁོར་ལོ་རྩིབས་བཅུ་དང་རྩིབས་བཞི་ལྟེ་བར་ཆོས་འབྱུང་བསྣོལ་མ་ཁ་ཁྱེར་ལ་རྡོ་རྗེའི་ཕྲེང་བ་དབུས་སུ་རྡོ་རྗེ་སྔོན་པོ་རྭ་གདེང་པ། ཕྱི་རིམ་ལ་རྡོ་ར་མེ་རི་བཅས་བཀོད་པའི་དབུས་སུ་ལྕགས་ཀྱི་རྐང་གསུམ་མམ། རི་སྣ་གསུམ་གྱི་རྡོ་ལ་ཐོད་སྒྱེད་བྱས་པས་ཀྱང་རུང་སྟེ། སྟེང་དུ་ལྕགས་སླང་ཆེ་ལེགས་ཀྱི་ནང་དུ་དབུས་སུ་དཔལ་བཤོས་ཁྲུུ་གང་ལས་མ་ཆུང་བ་ནུས་ན་ཁྲོ་ཞལ་དུ་བཅོས་པ་དང་མ་ནུས་ན་དམར་ནག་ཁྲ་བསྡེབས་པའི་གཏོར་ཆེན་གདོང་ཞལ།
མདུན་དུ་ཡུམ་གྱི་གཏོར་མ་གཙོ་བོའི་ཕྱེད་ཆ་ལ་སླེབ་པ། ཀཱི་ལ་ཡ་རིགས་བཞི་ཡང་དེའི་ཆ་མཚུངས་ཁྲོ་བཅུ་སོགས་དེ་བཞིན་ལ་རྒྱས་པ་ལྷ་གྲངས། བསྡུས་པ་གཙོ་འཁོར་བཅུ་དྲུག་ཀྱང༌། ཕྲ་ཐབས་དབང་ཕྱུག་ཉེར་བརྒྱད་སོགས་ཁྲག་ཀོང་ཁྲག་ཀྱུ་གྲངས་དང་སྦྱར་ལ། ཕྱི་རྩང་བརྒྱ་ཐམ་པའམ། དྲུག་ཅུ་རྩ་གཉིས། ཁྲུ་གང་བ་རྩེ་མོ་གྲུ་བཞི་སྐེད་པ་རྒྱ་མདུད་རྩ་བ་ཟུར་གསུམ་ཅན། དབུ་རྩང་ཉི་ཤུ་རྩ་གཅིག ། ཕྱག་རྩང་བཞི་བཅུ་ཞེ་གཉིས། ཕྱི་རྩང་ལ་བྷ་སུ་ཏ་དང་སྔོ་དམར་སྐུད་པས་དཀྲིས་བརྒྱབ་པའི་རྩང་རྩེ་ཤ་དང་ལིངྒས་བརྒྱན།
དེ་ལ་མདོས་རྒྱན་ཐོག་མར་གཏོར་མའི་རྩེར་དར་མཐིང་གི་གདུགས་ལ་ཁ་ཊྭཱཾ་རྩེ་གསུམ་གྱི་རྒྱན་སྤྲས་པའི་འོག་ཏུ་སྲུང་བཟློག་འཁོར་ལོ་དཔེའུ་རིས་ལྟར་བྲིས་པ་སྲུང་བ་མདུན་དང་བཟློག་པ་ཁ་ཕྱིར་བྱས་པ་རྒྱབ་སྤྲོད་དུ་སྦྱར། མཐིང་གི་མེ་ལོང་དང་དར་འཕན་སྔོན་པོ་རྩེ་གསུམ་པ་གཉིས་ཀྱིས་བརྒྱན་པ། དེ་བཞིན་ཤར་དུ་ཞི་བའི་དར་དཀར་པོའི་གདུགས་འཕན་ལ་རྡོ་རྗེའི་ཏོག་དང་དང་བཅས་པ། ལྷོ་རུ་རྒྱས་པའི་དར་སེར་པོའི་གདུགས་ལ་རིན་པོ་ཆེའི་ཏོག ། ནུབ་ཏུ་དབང་གི་དར་དམར་པོའི་གདུགས་ལ་པདྨ་ཁ་འབུས་ཀྱི་ཏོག ། བྱང་དུ་དྲག་པོའི་དར་ལྗང་ཁུའི་གདུགས་ལ་རལ་གྲིའི་ཏོག ། དེ་ཐམས་ཅད་ལ་རང་རང་མཐུན་པའི་མེ་ལོང་འཕན་དང་ཅོད་པན། ཕུར་པ་ལྔའམ་བཞིས་བརྒྱན། ཕྱི་རིམ་རས་ཡུག་ནག་པོའི་རུ་དར་ལ་སྒབ་དཀྲིས་ཚུལ་དུ་བྱ། བཟློག་པའི་འོག་ཏུ་ལྕགས་ཧོམ་གྲུ་གསུམ་གྱི་ནང་དུ་ལིངྒ་ཚད་ལྡན་བྲིས་ལ་ལིང་ཁྲུས་བྱས་པར་དུག་ཁྲག་བྱུགས་ཤིང་ཤི་ལྟེབས་སུ་བཅིངས་ལ་ཕུང་རས་དང་བྱད་ཐག་གིས་དྲིལ་བ་བཅུག །
མཐའ་བསྐོར་དུ། རིམ་བཞིན་ཟོར་ཆེན་བཅུ་ནི། ཉུངས་ཟོར། དུག་ཟོར། ཁྲག་ཟོར། རྡོ་ཟོར། མཚེ་ཟོར། མེ་ཟོར། ཆུ་ཟོར། ཐོད་ཟོར།
ཁྲམ་ཟོར། མདའ་གཞུའི་ཟོར་ཏེ་ཟོར་རྣམས་གཡས་སུ་བསྐོར། མཚམས་སུ་བསྒྲལ་ཆས་ལ། ལྕགས་ཀྱུ་ཞགས་པ་ལྕགས་སྒྲོག ། དབྱེ་རྫས་བྱ་འུག་གི་སྒྲོ་དང༌། འཁོར་ལོ། གྲི་གུག ། དགྲ་སཏྭ་ཐོ་བ་སོགས་ཕྱོགས་གང་བདེར་བཞག ། བྱང་ཤར་ནས་བརྩམ་གཡོན་བསྐོར་དུ་དྲག་མཆོད་བསྐོར་བཤམས་བྱ། དེའང་དུག་ཁྲག་གི་མཆོད་ཡོན།
མཁྲིས་པའི་དྲི་ཆབ། དབང་པོའི་མེ་ཏོག ། ཤ་ཆེན་བདུག་སྤོས། ཞུན་ཆེན་མར་མེ། རཀྟའི་དྲི་ཆབ། ཤ་རུས་དཔལ་བཤོས་སོགས་བཤམ། གཡས་སུ་བཙན་རྒོད་ཀྱི་ཟོར་ཆེན་ལ་ཟོར་རྫས་སྣ་ཚོགས་ཀྱིས་བསྐོར། གཡོན་དུ་སྲིན་མོ་ཟ་ལམ་ལ། གཞུང་ལས། ཟོར་ལྟར་འཕེན་ན་གཏོར་མ་བྱ༔
མདོས་ལྟར་རྫོང་ན་མ་མོ་བྱ༔ ཞེས་པའི་དང་པོ་ལྟར་ན་ལྕགས་སྣོད་དམ་ནི་དམར་གཏོར་གཅིག་ལ་འཁོར་བརྒྱད་བྱ་ལ་རྩང་དམར་ཉི་ཤུས་ལེགས་པར་བརྒྱན་པ་དང༌། བྱུང་ན་བུད་མེད་ཁྲོས་མའི་གཟུགས་ལ་ལག་ཏུ་གཏོར་ཟོར་ཐོགས་པ་བྱའོ། འཁོར་ནི་སྔར་དང་མཚུངས་སོ། ཐུན་རྫས་ལ། ཡུངས་ཐུན། དུག་ཐུན། ཁྲག་ཐུན། རྡོ་ཐུན། མཚེ་ཐུན།
ཚེར་མདའ། མེ་ཐུན། ཆུ་ཐུན། རྣམས་དང༌། གཞན་བཟློག་མཆོད་གཏོར་ཆུང་ལིངྒ་ཤ་དུམ་བཅས་བཤམ། དེ་དག་བཅའ་བཤམ་གྱི་རིམ་པའོ། དེ་བཞིན་སློབ་དཔོན་གྱི་མདུན་གཡས་ནས་བརྩམས་ཏེ། བུམ་པ། ཌཱ་མ་རུ། ཡུངས་གཟེབ།
ནས་གཟེབ། དར་དམར་ནག རྡོར་དྲིལ། ལས་ཕུར། ནང་མཆོད་བཅས་བཀོད་པ་སྨིན་གླིང་ལུགས་ལྟར་རོ། གཉིས་པ་དངོས་གཞི་ལ་སྨད་ལས་གྱི་གོང་གནོན་སྟོད་ལས་བྱ་བ་དང་སྨད་ལས་དངོས་གཉིས་ལས། དང་པོ་བརྒྱུད་འདེབས་ནས་བརྩམ་ལས་བྱང་སྔོན་འགྲོ་ཐུན་མོང་སྐྱབས་སེམས་ནས་ཐུན་མིན་འགལ་སྤོང་ཆ་ལག་དཀར་བགེགས་སྲུང་འཁོར་བསྒོམ་པའི་བར་དང༌། མཐུན་སྒྲུབ་མཆོད་བརླབ་བྱིན་འབེབས་དང༌། བརྡ་སྒོ་ཕྱག་དང་དམ་བཅའ་བཅས་སྔོན་དུ་འགྲོ་ལ། དངོས་གཞི་ཏིང་འཛིན་གསུམ་གྱིས་གཞི་བཟུང་བ།
དམ་ཚིག་གྱི་འཁོར་ལོ་རྟེན་དང་བརྟེན་པའི་དཀྱིལ་འཁོར་བསྐྱེད་པ། ཡེ་ཤེས་པ་དབབ་དང་བསྟིམ་པ། དབྱེར་མེད་ཀྱི་དཀྱིལ་འཁོར་ལ་མཆོད་ཅིང་བསྟོད་པའི་བར་བྱའོ། དེ་ནས་བསྙེན་སྒྲུབ་བཟླས་པའི་རིམ་པ་ནི། ཛཔ྄་བསྐུལ་མདུན་བསྐྱེད་ནས་བླངས་ལ་བསྙེན་དམིགས་ཞལ་ཤེས་ལྟར་རྩ་བ་ཆེ་མཆོག་དང་ཕུར་སྙིང་སྟོང་རྩ་ལས་མ་ཉུང་བ་དང༌། སྟོང་ཚིག་བརྗོད། ཧཱུྃ་སྒྲུབ་བྱ། སྲས་དང་ཁྲོ་བཅུ་ལ་བརྒྱ་རྩ། འཁོར་རྣམས་ཉེར་གཅིག་དང་བཅུ་རེ་བཟླས། དེ་ནས་སྨད་ལས་སྐབས་སྲུང་བཟློག་བསད་གསུམ་ཐུན་གསུམ་དུ་ཁ་ཕྲལ་བ་འདི་ཟྀན་བྲིས་མཐོང་བ་དོན་གསལ་དང་སྐྱིད་སྨྱོན་རིག་འཛིན་ཐུགས་མཆོག་རྡོ་རྗེའི་དགོངས་པ་བཞིན་རྙིང་མ་སྤྱི་མཐུན་འཐད་ཆེ་བས་འདིར་ཡང་དེ་བཞིན་སྔ་ཐུན་ལ་སྲུང་དམིགས་ནི།
ཧཱུྃ༔ བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་ བྷྲཱུྃ ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ ལན་ཉེར་གཅིག་སྲུང་དམིགས་བརྟན་པོ་བྱའོ། མཆོད་བསྟོད་བྱ།
ཨོཾ་ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཅེས་མཆོད་ཅིང་བསྟོད།
ཐུན་གཏོར་འབུལ་བ་ནི། ཧཱུྃ༔ དཔལ་ཆེན་ཁྲོ་རྒྱལ་འཁོར་དང་བཅས་པ་ལ༔ དགྲ་བགེགས་བསྒྲལ་བའི་དུག་གསུམ་ཤ་ཁྲག་འབུལ༔ དགྱེས་པར་བཞེས་ཤིག་ཐུགས་དམ་བསྐངས་གྱུར་ནས༔ སྒྲུབ་ལ་མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ སྐབས་འདིར་ལུགས་འགར་དབང་ལེན་བྱ་སྲོལ་ཞིག་འདུག་ཀྱང་འདི་ཉིད་སྤྱི་མཐུན་ཉིན་ཐ་མའི་དབང་ལེན་སྐབས་ཁོ་ནར་ངེས་ལ་གཞན་དུ་འདིར་བྱ་སྲོལ་ལ་དཔྱད་པར་བྱ་བའི་གནས་ཏེ། གཞུང་ཚིག་དངོས་ལས་ཀྱང༌།
དེང་སང་སྐྱ་རེངས་དང་པོ་དབྱིངས་ནས་ཤར༔ རྡོ་རྗེ་སྲིན་པོ་བདེ་བའི་ནམ་ལངས་ཉེ༔ ཞེས་དངོས་སུ་གསལ་བའི་ཕྱིར་རོ། འདིའི་མཚམས་རང་ལུགས་གསོལ་ཀ་སྤྱི་དང་བྱེ་བྲག་རྣམས་བྱ་བ་ཡིན་པས་གསོལ་ཀ་རྒྱས་འབྲིང་གང་ལྕོགས་བྱ། བྱེ་བྲག་གཞུང་འདིའི་སྒོས་སྲུང་ནི་ཕུར་སྲུང་བཅུ་དྲུག་དང་བཙན་རྒོད་རོལ་པ་བཅོ་བརྒྱད་འདི་ཡིན་པས་ངེས་པར་དུ་བྱ་དགོས། དབང་ཕྱུག་ལས་བསྐུལ་འདི་སྔ་རབས་ཀྱི་ཟིན་བྲིས་མང་ཆེ་བར་བསྐུལ་པ་ཁོ་ནར་ངོས་བཟུང་ནས་བསད་ལས་ཕོ་ཉ་འགྱེད་པའི་སྐབས་སྤྲོས་པ་བྱེད་ན་སྦྱར་བར་བཤད་ལ་འགའ་ཞིག་གསོལ་ཁ་རུ་ངོས་བཟུང་ནས་ཕུར་སྲུང་གྀ་མགོར་འདོན་པའང་འདུག་ན་གང་ལྟར་ཡང་རུང་བར་སྙམ་མོ། ཆོས་སྐྱོང་རྣམས་གང་དགོས་སོང་ནས། གཞུང་གི་གསོལ་ཁ་ཚང་མ་རྫོགས་མཚམས། ཧཱུྃ་བྷྱོཿ བཀའ་སྲུང་དམ་ཅན་རྒྱ་མཚོའི་བར་མཐར་ཆགས་བཏང༌།
གཏོར་མ་ཕུལ་མཐར་རོལ་མོ་གཟིམ་འཁྱུགས་རོལ་ཆེན་བརྡུང༌། སྔ་ཐུན་གྲོལ་ལོ། ༈ ཉིན་གུང་མདུན་བསྐྱེད་ལ་འཇུག་པ་ནི། སྐབས་སུ་མཆོད་པ་ཁ་གསོ། རྃ་ཡྃ་ཁྃ༔ ལན་གསུམ། ཨོཾ་ཨཱཿཧཱུྃ༔ ལན་གསུམ་གྱིས་སྦྱངས། ཨོཾ་མ་ཧཱ་ག་ལཀྵ་པཉྩ་ཨ་མྲྀ་ཏ་ཨོཾ་ཨཱཿཧཱུྃ༔ ཞེས་དང་གསུམ་པ་བྱིན་བརླབ་ནི།
ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋ༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋ༔ ཨོཾ་མ་ཧཱ་བྷ་ལིཾ་ཏ་ཏེ་ཛྭ་བ་ལིཾ་ཏ་བ་ལ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋ༔ ཞེས་རིམ་བཞིན་ལན་གསུམ་གྱིས་སྦྱངས། གཏོར་མདོས་ལ་སྨན་རཀ་བྲན་ཞིང་བདུན་བསྐྱེད་ཀྱི་རྟེན་བསྒོམ་པ་ནི། རང་ཉིད་ཡེ་ཤེས་རོལ་པའི་ཏིང་འཛིན་དང་བཅས་ནས། བསྐྱེད་སྔགས་ནི། ཨོཾ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊ྄ཿ བཛྲ་ཡོ་གི་ནི་མ་མ་རུ་ལུ་རུ་ལུ་ཧཱུྃ་བྷྱོཿ
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཡོ་གི་ནི་ཙཀྲ་ཨིཥྚི་ས་མ་ཡ་ཧཱུྃ་ཕཊ྄ཿ ཅེས་པས་རྟེན་དང་བརྟེན་པ་གསལ་གདབ་པར་བྱས་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས༔ ཨེ་ཡྃ་རྃ་ཁྃ་སུྃ་ཀེཾ་ བྷྲཱུྃ ༔ དེ་ཡོངས་སུ་གྱུར་པ་ལས༔ མདུན་དུ་དྲག་པོའི་ས་གཞི་སྨུག་ནག་རང་བཞིན་གྱི་མེ་རི་དང་རླུང་ནག་བུ་ཡུག་འཚུབས་པ་དེ་ཡི་དབུས་སུ་དུར་ཁྲོད་ཀྱི་གླིང་ཆེན་པོར་བམ་གསར་རྙིང་རི་ལྟར་དུ་སྤུངས་པ་ཀླུང་ཐམས་ཅད་དམར་ཆེན་གྱི་རྒྱ་མཚོ་རྦ་རླབས་སྔོ་དམར་འཚུབས་པ༔ དེ་ཡི་དབུས་སུ་ བྷྲཱུྃ ་ཡོངས་སུ་གྱུར་པ་ལས༔
དྲག་པོའི་གཞལ་ཡས་ཁང་རྨང་ཐམས་ཅད་རྡོ་རྗེའི་རྒྱ་གྲམ་དང་ཁྲོ་ཆུ་ཁོལ་མ་ལས་གྲུབ་པ༔ ལྟེ་བའི་གནས་སུ་ཐོད་མཁར་དམར་ནག་གྲུ་བཞི་པ་སྒོ་རྫོགས་ལྡན་ཞིང་༔ བྷནྡྷ་སྐམ་རློན་གྱི་རྩིག་པ་རི་རབ་ལྟར་མཐོ་བ༔ ཕ་གུ་ཁྲོ་ཆུ་ལས་གྲུབ་པ༔ འདོད་སྣམ་ལྷ་གནས་སུ་ཁྱབ་པར་མ་མོ་རྣམས་ཀྱིས་གར་བསྒྱུར་བ༔ རྒྱུ་མའི་དྲྭ་བ་དང་དྲྭ་བ་ཕྱེད་པ་ལ༔ མི་ཡི་གློ་སྙིང་མཁལ་མ་མཆིན་པ་མགོ་དང་ལག་པའི་ལྡ་ལྡི་འཕྱང་བ༔ ཤར་བུ་རྣམས་གཅན་གཟན་ཁྲག་འཐུང་གི་པགས་པ་དུ་མ་ལ་བྱས་པ༔ མདའ་ཡབ་ཐོད་ཚལ་ཕྲེང་བ་དང་ལྡན་ཞིང་༔ ཀླུ་ཆེན་གྱི་ཀ་བ༔
ཞིང་ལྤགས་ཀྱི་ཀ་རྒྱན༔ ལྷ་ཆེན་གྱི་གདུང་མ༔ གཟའ་ཆེན་གྱི་ཀ་ཞུ༔ ས་བདག་གི་ཀ་གདན༔ རྒྱུ་སྐར་གྱི་དྲལ་ལྕམ་ཕུབ་སྟེ་ནང་ཐམས་ཅད་མི་ལྤགས་སྟག་ལྤགས་ཀྱི་ཡོལ་བ་བྲེས་པ༔ ཞམ་ཆུ་དམར་ཆེན་རླབས་སུ་འཁྱིལ་པ༔ སྟེང་ཐམས་ཅད་ཏི་རའི་རླིད་བུའི་རྒྱལ་མཚན་ལ་ཙིཏྟའི་ཏོག་གིས་སྤྲས་ཤིང་ཕོ་བྲང་གི་རྩེ་མོར་ཆོས་འཁོར་རྣམས་སུ་ལྷ་དྲག་པོའི་ང་རོ་སྒྲོག་པ་ཉི་ཟླའི་ཏོག་ཏུ་ཧེ་རུ་ཀ་ཟ་བྱེད་ཀྱིས་གར་བསྒྱུར་བའོ༔ ཕྱི་རོལ་ཐམས་ཅད་མེ་རི་རླུང་ནག་འཚུབས་ཤིང་སྤྲིན་ནག་པོའི་འུར་སྒྲ་འབྱིན་པའི་ནང་ནས་གནམ་ལྕགས་ཀྱི་ཚྭ་ཚྭ་སྐར་ལྟར་འཁྲུགས་པ༔ བདུད་དང་སྲིན་པོ་ཤ་ཟ་གནོད་སྦྱིན་དང་མ་མོ་སོགས་འབྱུང་པོའི་དམག་ཚོགས་རྣམས་ཀྱིས་འཇིགས་པའི་གད་མོ་དང་རྔམ་པའི་བཤུགས་གླུ་སྒྲོག་པའོ༔ ཕོ་བྲང་གི་དབུས་སུ་མ་སཱུརྻ་མཎྜ་ལ༔
ཨ་ཙནྡྲ་མཎྜ་ལ་རུ་ཏྲ་ཏི་ར་བཾ་ཏིཥྛ་ཎ་ཧཱུྃ་ཀྲོ་ཏ་ཡ་ཀྲོ་ཏི་ཡ་ཨཱཏྨ་ཀོ྅་ཧཾ༔
ཞེས་པས་ཕོ་བྲང་བསྐྱེད་ཆོག་རྫོགས་ནས་ལྷ་བསྐྱེད་ལ་འཇུག་པ་ནི། ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན༔ སོགས་ལས་བྱང་རྒྱས་པ་དང་ཡང་ན་ཕྲིན་ལས་འབྲིང་པོ་གང་ཡང་རུང་བར་འཇུག ། རྒྱས་པའི་དབང་དུ་བྱས་ན། སྐད་ཅིག་ཉིད་ལ་གནས་འདིར་སྤྱན་དྲངས་གྱུར༔ བར་དུ་གཞུང་བསྲང༌། དེ་ནས་སྤྱན་འདྲེན་བྱ་བ་ནི།
ཤ་ཆེན་གྱི་གསུར་བཏང༌། རྐང་ཆེན་གྱི་གླིང་བུ་བུས། རོལ་མོ་སྣ་ཚོགས་བགྱིས་ནས་རྔམ་པའི་གདངས་དང་བཅས་ཏེ་འདི་ལྟར་བགྱིད་དོ། ཧཱུྃ་ཧཱུྃ་ཧཱུྃ༔ ཆོས་དབྱིངས་རོལ་པའི་ཕོ་བྲང་ཆེན་པོ་ནས༔ རིགས་བདག་སེམས་དཔའི་ལྷ་ཚོགས་གཤེགས་སུ་གསོལ༔ རྔམ་ཡངས་བདེ་ཆེན་རོལ་པའི་ཕོ་བྲང་ནས༔ ཡང་དག་དཔལ་ཆེན་ལྷ་ཚོགས་གཤེགས་སུ་གསོལ༔ དྲག་པོ་ཨེ་ཡི་ཆོས་འབྱུང་ཕོ་བྲང་ནས༔ རྡོ་རྗེ་གཞོན་ནུ་ཡབ་ཡུམ་གཤེགས་སུ་གསོལ༔
ཕྲིན་ལས་རྣམ་བཞི་ལྷུན་གྲུབ་ཕོ་བྲང་ནས༔ ཀཱི་ལ་རིགས་བཞི་ཡབ་ཡུམ་གཤེགས་སུ་གསོལ༔ ཕྱོགས་བཅུར་རང་རྩལ་རོལ་པའི་ཕོ་བྲང་ནས༔ ཁྲོ་བཅུ་ཡབ་ཡུམ་ཕུར་འདེབས་གཤེགས་སུ་གསོལ༔ དྲག་པོའི་ཕོ་བྲང་གཉེར་བའི་ལས་མཛད་མ༔ སྒོ་སྐྱོང་མ་མོའི་ཚོགས་རྣམས་གཤེགས་སུ་གསོལ༔ ཟ་གསོད་དབུགས་ལ་རྔམ་པའི་ཕོ་བྲང་ནས༔ ཕོ་ཉ་གིང་བདུད་ཉེར་བཞི་གཤེགས་སུ་གསོལ༔ ཕྱག་བརྙན་སྣ་ཚོགས་མ་ངེས་བསྒྱུར་བའི་ཚོགས༔ སྤྲུལ་པ་ཡང་སྤྲུལ་ཚོགས་བཅས་གཤེགས་སུ་གསོལ༔
དབང་དང་དངོས་གྲུབ་བསྩལ་ཕྱིར་གཤེགས་སུ་གསོལ༔ དྲག་པོའི་ཕྲིན་ལས་མཛད་ཕྱིར་གཤེགས་སུ་གསོལ༔ དགྲ་བགེགས་བྱད་མ་བསྒྲལ་ཕྱིར་གཤེགས་སུ་གསོལ༔ མ་རུངས་བདུད་སྡེ་གཞོམ་ཕྱིར་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ དེ་ནས་བཞུགས་སུ་གསོལ་བ་ནི༔ ཧཱུྃ༔ དུར་ཁྲོད་ཨེ་ཡི་ཕོ་བྲང་དབུས༔ ཁྲག་ཞག་རྒྱ་མཚོ་འཁྲུགས་པའི་གནས༔ བྱད་མ་མི་རོ་རྟ་རོའི་གདན༔
བདུད་སྲིན་བསྣོལ་བའི་དཀྱིལ་འཁོར་དུ༔ དཔལ་ཆེན་ལྷ་ཚོགས་བཞུགས་སུ་གསོལ༔ བརྐྱང་བསྐུམ་སྲིན་པོའི་གར་སྟབས་ཀྱིས༔ དགྱེས་པ་བསྐྱེད་པའི་ཕྱག་འཚལ་བསྟོད༔ སྔགས་ཆས་འཛིན་ཅིང་ཕྱི་ཕྱག་འཚལ༔ རྒྱན་དྲུག་ལྡན་པས་ནང་ཕྱག་འཚལ༔ ཟག་མེད་སྦྱོར་བས་གསང་ཕྱག་འཚལ༔ ཡང་དག་མཉམ་བཞག་ཕྱག་འཚལ་བགྱིད༔ ཨོཾ་བཛྲ་ས་མ་ཡ་ཏིཥྛ་ལྷན༔ ཨོཾ་ཨ་ཏི་པུ་ཧོཿ
པྲ་ཏཱིཙྪ་ཧོཿ ན་མོ་པུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔ རང་བྱུང་བྷནྡྷ་རིན་ཆེན་སྣོད་མཆོག་ཏུ༔ གདུག་པའི་དགྲ་བགེགས་བསྒྲལ་བའི་དམར་ཆེན་གཏམས༔ ལྦུ་བ་ལང་ལོང་འཕྱོ་ཞིང་ཕྱུར་བ་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔
ལྕང་ལོ་བསིགས་པའི་ཡ་ཁའི་སྣོད་མཆོག་ཏུ༔ དགྲ་བགེགས་བསྒྲལ་བའི་མིག་དང་རྣ་བ་སྣ༔ ལྕེ་དང་སྙིང་བཅས་སྤུངས་པའི་མེ་ཏོག་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ཧོམ་ཡངས་འབར་བའི་མེ་ཐབ་གྲུ་གསུམ་དུ༔ ཤ་ཆེན་སྣ་ཚོགས་གུ་གུལ་བསྲེགས་པ་ཡི༔ ངད་ལྡན་དུད་པ་བུན་ལྟར་གཡོ་བའི་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔
བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ཁྲོ་ཆུ་ལས་གྲུབ་སྲ་མཁྲེགས་ཀོང་བུ་རུ༔ ཚིལ་ཆེན་རྐང་མར་བཞུས་པའི་མར་ཁུས་གཏམས༔ ཉི་ལྟར་གསལ་ཞིང་འབར་བའི་སྒྲོན་མེ་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ དྲག་པོའི་སྣོད་མཆོག་ཡངས་ཤིང་རྒྱ་ཆེའི་ནང་༔ དགྲ་བགེགས་ཀླད་ཁྲག་ཞོ་ལྟར་དཀྲུགས་པས་གཏམས༔
ཁ་བའི་ངད་ལྡན་མཁྲིས་པས་ལེགས་བསྒྱུར་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ལྕགས་ཟངས་ལ་སོགས་གཏོར་གཞོང་ཁྱོན་ཆེན་ནང་༔ འབྲུ་ནག་ངར་ཕྱེའི་དཔལ་གཏོར་རྒྱན་གྱིས་སྤྲས༔ ལྷུན་མཐོ་བཅུད་དང་ལྡན་པའི་ཞལ་ཟས་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔
རྔ་བོ་ཆེ་དང་ཐོད་རྔ་རྐང་གླིང་སྒྲ༔ གཞན་ཡང་རོལ་མོའི་བྱེ་བྲག་རྣམ་པ་ལྔ༔ གཡོ་ཞིང་འབིར་བ་འབྲུག་ལྟར་གྲགས་པའི་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ སྨན་རཀ་བདུད་རྩིའི་མཆོད་པ་མཚོ་ལྟར་འཁྱིལ༔ ག་ཎ་ཚོགས་ཀྱི་མཆོད་པ་དབྱིངས་དང་མཉམ༔ དགྲ་བགེགས་བསྒྲལ་བའི་ཤ་ཁྲག་རི་ལྟར་སྤུངས༔ སྦྱོར་སྒྲོལ་ལ་སོགས་དགྱེས་པ་བསྐྱེད་པའི་ཚོགས༔
དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ནམ་མཁའི་མཐའ་ཀླས་ཡོངས་སུ་ཁྱབ་པ་ཡི༔ སྤྱན་གཟིགས་ལ་སོགས་ལྷོ་བུན་ལྟ་བུར་གཏིབས༔ ཀུན་ནས་མ་ཚང་མེད་པའི་མཐུན་རྫས་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཨོཾ་བཛྲ་རཀྟ་ཀོ་ལ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་སརྦ་པཉྩ་ཨ་མྲྀ་ཏ་གོ་རོ་ཙ་ན་རཀྟ་བྷ་ལིངྟ་ཡེ་པཱུ་ཛ་ཁ་ཁ་ཁཱ་ཧི༔ དེ་ནས་བསྟོད་པ་ལས་བྱང་རྒྱས་བསྡུས་གང་ཡིན་ལྟར་བྱ།
སྐབས་སུ་ཛཔ྄་ཀྱིས་ཐུགས་དམ་བསྐུལ་ནི། ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ དགོངས་ཤིག་དགོངས་ཤིག་རྒྱལ་བ་རིག་འཛིན་ཚོགས༔ བསྐུལ་ལོ་བསྐུལ་ལོ་འཛབ་ཀྱིས་ཐུགས་དམ་བསྐུལ༔ ཞི་བ་རྡོ་རྗེ་དབྱིངས་ཀྱི་ལྷ་ཚོགས་དང་༔ ཁྲག་འཐུང་རོལ་པའི་དཀྱིལ་འཁོར་མ་ལུས་པ༔ བླ་མེད་རྡོ་རྗེ་གཞོན་ནུའི་ལྷ་ཚོགས་རྣམས༔ བྱིན་རླབས་ཐུགས་རྗེའི་ཀློང་ནས་ཕྲིན་ལས་བསྐུལ༔ སྒྲུབ་པའི་ལྷ་ཚོགས་བཀྲག་མདངས་ཡ་ལ་ལ༔
མ་བསྒོམས་ལྷ་ཚོགས་གསལ་སྟོང་ལམས་སེ་ལམ༔ རོལ་པའི་ལྷ་ཚོགས་ཐིག་ལེ་ཤིགས་སེ་ཤིག༔ ཞི་བའི་སྔགས་ཕྲེང་འཇའ་འོད་སྤུངས་སེ་སྤུང་༔ དྲག་པོའི་སྔགས་ཕྲེང་ཚྭ་ཚྭ་སི་ལི་ལི༔ གཞན་གྱི་སྔགས་རྣམས་བུང་བའི་སྒྲ་དབྱངས་ལྟར༔ རྒྱུན་ཆད་མེད་པར་འབྱིན་འཇུག་རླུང་གིས་བཟླ༔ སྐུ་གསུམ་སྙིང་པོ་རང་ཤར་ཅི་བཞིན་དུ༔ སྲོག་གི་ཕྱིར་ཡང་མི་གཏོང་བསྒྲུབ་ལགས་ཀྱེཿ རྩ་བསྙེན་གཉིས་སྟོང་རེ་ཙམ་སོང་ནས་སྟོང་ཚིག་འབུལ། ཧཱུྃ་སྒྲུབ་གཞུང་ལྟར་བྱ་ཞིང་སྲས་དང་ཁྲོ་བཅུ་བརྒྱ་རེ་ཕུར་སྲུང་རྣམས་བཅུ་རེ་ཙམ་སོང་བ་དང༌།
གུང་ལ་བསད་དམིགས་ནི། ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ དབྱངས་གསལ་ཡིག་བརྒྱ་རྟེན་སྙིང་གསུམ་རེ་དང་མཆོད་བསྟོད་བྱ། སྐབས་སུ་ཐུན་གཏོར་འབུལ་བ་ནི༔ ཧཱུྃ༔
དཔལ་ཆེན་ཁྲོ་རྒྱལ་འཁོར་དང་བཅས་པ་ལ༔ དགྲ་བགེགས་བསྒྲལ་བའི་དུག་གསུམ་ཤ་ཁྲག་འབུལ༔

དགྱེས་པར་བཞེས་ཤིག་ཐུགས་དམ་བསྐངས་གྱུར་ནས༔ སྒྲུབ་ལ་མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ གོང་གསལ་རྣམས་བདག་མདུན་སོ་སོར་ཕྱེས་ནས་བསྒྲུབ་ལུགས་ཡིན་ནོ། ༈ སྐབས་འགར་སྤྲོས་པ་སྐྱུང་བའི་དབང་དུ་བྱས་ནས་བདག་མདུན་དུས་གཅིག་ཏུ་བསྒྲུབ་ན། རྩ་བའི་བདག་བསྐྱེད་དཀྱིལ་འཁོར་བསྐྱེད་པ་ཡན་སོང་ནས་མདུན་བསྐྱེད་ཕོ་བྲང་བསྐྱེད་པ་ལ་འཇུག ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན༔ སོགས? སྐད་ཅིག་ཉིད་ལ་གནས་འདིར་སྤྱན་དྲངས་གྱུར༔
བར་གཅིག་གིས་འཐུས་པར་བྱས་ལ་གཞུང་གི་སྤྱན་འདྲེན་དང་མདུན་བསྐྱེད་སྤྱན་འདྲེན་ནས་མཆོད་པའི་བར་ཕན་ཚུན་སྦྲེལ་བར་བྱེད། བསྟོད་པ་ནས་ཛཔ྄་ཀྱིས་ཐུགས་དམ་བསྐུལ་བ་ནི། ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ སོགས་འདི་མན་ཆད་གོང་ལྟར་བྱ་བས་འཐུས་སོ། ཞེས་པའང་བདག་མདུན་སྦྲེལ་བའི་ཕྱག་སྲོལ་བཤད་ཟིན་ནོ། ༈ དེ་ནས་ན་རཀ་སྐོང་བཤགས་མཐར་གཏོར་བསྔོས་རིག་འཛིན་སྲོག་སྒྲུབ་ཚིག་ལྷུག་ནས། ལས་བྱང་ཚོགས་ལ་འཇུག ། ཚོགས་བྱིན་རླབས། སྤྱན་འདྲེན།
ཚོགས་མཆོད། རིག་འཛིན་སྲོག་སྒྲུབ་ཚིག་བཅད་དང༌། སྐོང་བཤགས་གྲུབ་ནས་ཡིག་བརྒྱ་གསུམ་བྱ། ཟིན་བྲིས་འགར་ཚོགས་བསྒྲལ་ཀྱང་དགོས་ཚུལ་བཤད་ཀྱང་ཨརྻ་དྷྭ་ཛས། དཀྱིལ་འཁོར་གཅིག་ལ་གདབ་ལས་གཉིས་མི་བྱ་བ་ཞལ་ཤེས་ཡིན་གསུངས་པ་ལྟར་མི་དགོས་པ་ཤེས་པར་བྱའོ། བསད་ལས་ལ་འཇུག་པ་ནི། གཞུང་ལས། ལས་བསྐུལ་བྱ་བའི་རིམ་པ་ནི༔ དར་ནག་གཟེངས་ཤིང་དཔལ་ཆས་བཤམ༔ བཟློག་པར་དུག་ཁྲག་རཀྟས་བྲན༔
རྣལ་འབྱོར་དམོད་པའི་ཆས་སུ་ཞུགས༔ གདོང་ལ་ཁྲག་ཞག་ཐིག་ལེས་བརྒྱན༔ དྲག་པོའི་རྔ་ནི་ཆེམས་འགྲོས་བརྡུང་༔ གྲི་རྐང་གླིང་བུ་དྲག་ཏུ་འབུད༔ བསྐྱེད་པའི་ལྷ་སྲུང་འཁོར་བཅས་རྣམས༔ གོ་གྱོན་མཚོན་ཐོགས་དམག་དཔུང་བསྐྱེད༔ རྦད་པས་ལས་ཀུན་འགྲུབ་པར་བསམ༔ གསུངས་པ་ལྟར་ཞྭ་ནག་གྱོན། རོལ་མོ་དྲག་རྡུང་དང་བཅས་གཏོར་ཆུང་དང་ལིངྒ་བཤམས་ལ། ཧཱུྃ༔
འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཀུན་བཟང་ཡབ་ཡུམ་ཞི་བ་བཞི་བཅུ་གཉིས༔ ཡང་དག་དཔལ་ཆེན་ཁྲོ་བོ་ཁྲག་འཐུང་ཚོགས༔ བདེ་གཤེགས་ཞི་ཁྲོའི་ལྷ་ཚོགས་དབྱིངས་ནས་བཞེངས༔ བྱིན་རླབས་ཐུགས་རྗེའི་ནུས་རྩལ་དེང་འདིར་ཕྱུངས༔ མཛེས་འཛུམ་བཞད་གཤེ་དཔའ་བའི་མདངས་སྟོན་ལ༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཆོས་སྐུའི་རང་མདངས་དྲག་པོ་འགྱེད་པའི་ཚེ༔ སྐྱེ་མེད་ཧཱུྃ་སྒྲ་དྲག་པོ་འུ་རུ་རུ༔
ཀ་དག་ཟང་ཐལ་གློག་དམར་ཁྱུགས་སེ་ཁྱུག༔ དྲན་རིག་མ་འགག་སོ་མ་ཧྲི་ལི་ལི༔ བྱིན་རླབས་ནུས་རྩལ་ཐོག་རྒོད་ཤ་ར་ར༔ སྟོང་ཉིད་མཚོན་ཆ་དྲག་པོ་སྐར་ལྟར་འཁྲུགས༔ ཡེ་ཤེས་ལྔ་ལྡན་མེ་རི་ཝ་ལ་ལ༔ སྟོབས་བཅུ་ཐུགས་རྗེའི་ཚྭ་ཚྭ་སི་ལི་ལི༔ རོལ་རྩལ་སྒྱུ་མའི་ཕོ་ཉ་ཤ་ར་ར༔ དུག་ལྔ་སྒྲོལ་བའི་གིང་ཆེན་ཉི་ལི་ལི༔ རིགས་དྲུག་ས་བོན་བསྲེགས་པའི་མེ་ཞགས་འཁྱུགས༔ རང་རྩལ་རོལ་པའི་དམག་ཚོགས་འཁོར་བཅས་རྣམས༔
ཤ་ཁྲག་དམར་གྱི་གཏོར་མ་འདི་བཞེས་ལ༔ རིགས་དྲུག་ས་བོན་སྲེག་པའི་དུས་ལ་བབ༔ སྐྱེ་གནས་སྒོ་བཞི་གཅོད་པའི་དུས་ལ་བབ༔ ལས་ངན་དུཿཁ་སྦྱོང་བའི་དུས་ལ་བབ༔ ཁམས་གསུམ་འཁོར་བ་སྟོངས་པའི་དུས་ལ་བབ༔ སྡིག་ཅན་བཙན་ཐབས་འཕོ་བའི་དུས་ལ་བབ༔ སེམས་ཅན་ངན་སོང་གནས་སུ་ཤོར་ར་རེ༔ ཐ་མལ་འཇིག་རྟེན་དབང་དུ་གཏོང་ར་རེ༔ བསྐུལ་ལོ་རྦད་དོ་འཁོར་བ་དོང་ནས་སྤྲུགས༔ མཐའ་མེད་སེམས་ཅན་དྲོངས་མཛོད་ལས་ལ་བྷྱོཿ
ཧཱུྃ༔ ཀུན་བཟང་རིགས་ལྔའི་ལྷ་ཚོགས་ལས་ལ་བྷྱོཿ སེམས་དཔའ་སེམས་མའི་ལྷ་ཚོགས་ལས་ལ་བྷྱོཿ ཐུབ་དྲུག་སྒོ་བཞི་ལྷ་ཚོགས་ལས་ལ་བྷྱོཿ རིག་འཛིན་མཁའ་འགྲོའི་ལྷ་ཚོགས་ལས་ལ་བྷྱོཿ ཡང་དག་དཔལ་ཆེན་ལྷ་ཚོགས་ལས་ལ་བྷྱོཿ ཡེ་ཤེས་ཁྲོ་བཅུའི་ལྷ་ཚོགས་ལས་ལ་བྷྱོཿ ཀཽ་སིང་མ་མོའི་ལྷ་ཚོགས་ལས་ལ་བྷྱོཿ དབྱིངས་ཕྱུག་སྒོ་མའི་ལྷ་ཚོགས་ལས་ལ་བྷྱོཿ ཅེ་སྤྱང་སྲུང་མའི་ལྷ་ཚོགས་ལས་ལ་བྷྱོཿ
བྷྱོ་བཟློག་དྲག་པོའི་ཕྲིན་ལས་འགྲུབ་པར་མཛོད༔ ཨོཾ་བཛྲ་ས་མནྟ་བྷ་ཏྲ་ཙ་ཏུར་དཱ་ཤ་ཀྲོ་ཏ་ཧེ་རུ་ཀ་པཉྩ་དཱ་ཤ་ཡ་མ་ཏྲི་ས་མ་ཡ་དུཿཁ་མཱ་ར་ཡ་རྦད་བྷྱོ་ཟློག༔ ཅེས་བསྐུལ་གྱི་གཏོར་མ་འབུལ། དེ་ནས་ཕུར་པའི་བསྐུལ་གཏོང་བ་ནི། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས༔ ཁྲོ་བཅུ་ཕྲ་ཐབས་ཡབ་ཡུམ་དབྱིངས་ཕྱུག་བཅས༔ སྒོ་སྐྱོང་བཞི་དང་མ་མོ་གིང་བདུད་ཚོགས༔ ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས༔
ཆེ་བཙན་འབར་བའི་མཐུ་སྟོབས་དུས་འདིར་བསྐྱེད༔ རྔམ་གཏུམ་གཤེ་ཞིང་མི་བཟད་སྐུར་སྟོན་པ༔ དེང་འདིར་སྔགས་འཆང་བདག་གི་དཔུང་གྲོགས་མཛོད༔ ཧཱུྃ༔ དཔལ་ཆེན་དྲག་པོ་ལས་ལ་སྐུ་བསྐྱོད་ཚེ༔ སྐུ་མདོག་མུན་ནག་དུད་སྤྲིན་ཆི་ལི་ལི༔ དབུ་སྐྲ་དུག་རླངས་སྔོ་དམར་ཕྱུ་རུ་རུ༔ འབྲུག་སྟོང་ལྡིར་འདྲའི་གད་མོ་འུ་རུ་རུ༔ མཚོན་ཆའི་རྩེ་ལ་གློག་དམར་ཁྱུགས་སེ་ཁྱུག༔ དུར་ཁྲོད་ཆས་ལ་མེ་ཡི་སེར་བ་འདྲིལ༔
ཁྲོ་བོའི་དམག་ཚོགས་ཐོག་མདའ་ཤ་ར་ར༔ ཁྲོ་མོའི་དམག་ཚོགས་ཚྭ་ཚྭ་སི་ལི་ལི༔ ལས་མཁན་མྱུར་མགྱོགས་བཤན་པ་ཁྱུགས་སེ་ཁྱུག༔ བྱ་གཅན་ཤ་ཟ་སྲོག་ལེན་ཞུངས་སེ་ཞུང་༔ གཞན་ཡང་འཁོར་ཚོགས་སྤྲུལ་པ་འབུམ་དང་བཅས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ བསྟན་དགྲ་སྒོས་དགྲ་འཇོམས་པའི་དུས་ལ་བབ༔ བན་བོན་བྱད་ཟོར་བཟློག་པའི་དུས་ལ་བབ༔ མ་རུངས་དམག་ཚོགས་བཟློག་པའི་དུས་ལ་བབ༔ ལོག་འདྲེན་འབྱུང་པོ་འདུལ་བའི་དུས་ལ་བབ༔
རྐྱེན་ངན་བར་ཆད་ཞི་བའི་དུས་ལ་བབ༔ དམ་སྲི་འདྲེ་རྒོད་བསྒྲལ་བའི་དུས་ལ་བབ༔ སྡིག་ཅན་དམ་ཉམས་དགྲ་བོ་ཤོར་ར་རེ༔ དམིགས་པའི་དམ་ཉམས་རུ་ཏྲ་གཏོང་ར་རེ༔ བསྐུལ་ལོ་མཐུ་རྩལ་སྐྱེད་ཅིག་དགྲ་ལ་བྷྱོཿ ཧཱུྃ༔ དཔལ་ཆེན་ཁྲོ་རྒྱལ་ཡབ་ཡུམ་དགྲ་ལ་བྷྱོཿ སྲས་མཆོག་ཀཱི་ལ་རིགས་བཞི་དགྲ་ལ་བྷྱོཿ འཇིགས་བྱེད་ཁྲོ་བཅུ་ཡབ་ཡུམ་དགྲ་ལ་བྷྱོཿ སྤྲུལ་པ་ཕྲ་མེན་ཁྲ་ཐབས་དགྲ་ལ་བྷྱོཿ
དབང་ཕྱུག་ཉི་ཤུ་རྩ་བརྒྱད་དགྲ་ལ་བྷྱོཿ སྒོ་སྐྱོང་མ་མོ་རིགས་བཞི་དགྲ་ལ་བྷྱོཿ ཕོ་ཉ་མ་མོ་བཅུ་གཉིས་དགྲ་ལ་བྷྱོཿ གིང་ཆེན་བདུད་པོ་སྡེ་བརྒྱད་དགྲ་ལ་བྷྱོཿ སྤྲུལ་པ་ཡང་སྤྲུལ་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཀུ་མཱ་ར་པྲ་བྷ་སྭ་ར་མ་ཧཱ་ཀརྨ་ཙོ་དཱ་ན་ཀཱི་ལ་རཀྴ་ལཀྵ་སྲི་ཀ་ནཱ་ན་ཨ་མུ་ཀ་རུ་ཏྲ་མཱ་ར་ཡ་བྷྱོ་བྷྱོ་ཟློག་ཟློག༔ ཅེས་བསྐུལ་ཞིང་གཏོར་མ་འབུལ༔ ཡང་དག་དཔལ་ཆེན་ལྷ་ཚོགས་རྣམས༔
ཐུགས་དམ་གཉན་པོ་རྒྱུད་བསྐུལ་ཏེ༔ སྒྲུབ་པའི་རིག་འཛིན་རྣལ་འབྱོར་ལ༔ ཅི་བཅོལ་ལས་ཀུན་མཛད་པར་བསམ༔ ཞེས་པ་ལྟར་ཐུགས་དམ་བསྐུལ་བ་སྔོན་ལ་སོང་ནས། བསད་ལས་བརྩམ་པ་དངོས་ལ་བཅུ་གསུམ་ཡོད་ལ། གཞུང་ལས། དགྲ་བགེགས་བསད་དང་འདེབས་པའི་ཚེ༔ རྣལ་འབྱོར་དམོད་པའི་ཆས་སུ་ཞུགས༔ དར་མདུང་མཚོན་ཆ་སྣ་ཚོགས་གཟེངས༔ མདུན་དུ་གནམ་ལྕགས་ཧོམ་གྱི་ནང་༔
དགྲ་བགེགས་བླ་དྭགས་མིང་རུས་གཟུགས༔ སྤུ་གྲི་འཁོར་ལོ་སོ་འཐབ་བཞག༔ དར་ནག་མུན་པ་ནག་པོས་བཀབ༔ བསྒྲལ་བའི་མཚོན་ཆ་གཞུང་བཞིན་ཐོགས༔ གསུངས་པ་བཞིན། རྣལ་འབྱོར་པའམ་སློབ་དཔོན་དྲག་པོ་དམོད་པའི་ཆས་ཞེས་ཞྭ་ནག་དང་ཕོད་ཁ་གྱོན། མདུན་དུ་བསྒྲལ་ཆས་སྣ་ཚོགས་དང༌། ལྕགས་ཧོམ་གྱི་ནང་དུ་དགྲ་ལིང་མགོ་བོ་ལྷོ་ནུབ་ཏུ་བྱས་ལ་བཀོད། དང་པོ་གཟུ་དཔང་གསེར་སྐྱེམས་བཏང་བ་ལ། གསེར་སྐྱེམས་དུ་འབྲུ་སྣ་བླུགས་ལ་སློབ་དཔོན་གྱི་ཕྱག་ཏུ་ཕུལ་བ་གཡབ་དར་རྡོར་དྲིལ་བཅས།
དང་པོ་གསེར་སྐྱེམས་ནི། ཧཱུྃ༔ ཕྱོགས་བཅུ་ནམ་མཁའ་ཡངས་པའི་དཀྱིལ་འཁོར་ནས༔ སངས་རྒྱས་བྱང་སེམས་རིག་འཛིན་རྒྱ་མཚོའི་ཚོགས༔ ཡི་དམ་མཁའ་འགྲོ་ཆོས་སྐྱོང་འཁོར་བཅས་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྔགས་འཆང་བདག་གི་རྒྱབ་རྟེན་མཛོད༔ ཧཱུྃ༔ ཐོག་མའི་སངས་རྒྱས་ཆོས་སྐུ་ཀུན་ཏུ་བཟང་༔ ལོངས་སྐུ་ཡེ་ཤེས་ལྔ་ལྡན་འཁོར་ཚོགས་ལ༔
འཇིག་རྟེན་མ་རུངས་དྲེགས་པས་ཕྲག་དོག་སྐྱེས༔ དུག་ལྔ་ལོག་རྟོག་སྦྱོར་ཞིང་བསྙད་བཙལ་བས༔ རྣམ་དག་དམ་ཚིག་གསེར་སྐྱེམས་འདི་བཞེས་ལ༔ ཆེ་རྟགས་མཉམ་བཞག་སྐྱིལ་ཀྲུང་རྫོགས་སངས་རྒྱས༔ མི་རྟོག་ཡེ་ཤེས་སྙིང་པོ་དོན་མ་ཆུང་༔ ཡེ་བཞུགས་གདོད་མའི་ལྷ་ཚོགས་མཁྱེན་པར་གསོལ༔ རྒྱལ་བ་དགོངས་བརྒྱུད་གཟུ་དང་དཔང་པོ་མཛོད༔ ཧཱུྃ༔ རྐང་གཉིས་གཙོ་བོ་སངས་རྒྱས་ཤཱཀ་ཐུབ་ཀྱིས༔ བདེན་བཞི་ཆོས་ཀྱི་འཁོར་ལོ་བསྐོར་བ་ལས༔
མ་རུངས་ལྷས་བྱིན་ནག་པོ་ཕྲག་དོག་སྐྱེས༔ སྣ་ཚོགས་བར་ཆད་བརྩམས་ཤིང་བསྙད་བཙལ་བས༔ ཡེ་ཤེས་བདུད་རྩི་གསེར་སྐྱེམས་འདི་བཞེས་ལ༔ ཆེ་རྟགས་ངུར་སྨྲིག་ཆས་ཀྱིས་རབ་བརྒྱན་ནས༔ གྲངས་མེད་ཆོས་འཁོར་བསྐོར་བ་དོན་མ་ཆུང་༔ སངས་རྒྱས་སྟོང་དང་རྩ་གཉིས་མཁྱེན་པར་གསོལ༔ བྱང་སེམས་འཕགས་ཚོགས་གཟུ་དང་དཔང་པོ་མཛོད༔ ཧཱུྃ༔ འགྲོ་བའི་མགོན་མཛད་པདྨ་འབྱུང་གནས་ལ༔ ཀློང་ཡངས་རྒྱུད་སྡེ་རྒྱ་མཚོའི་ཐུགས་མངའ་བས༔
མུ་སྟེགས་བོན་བློན་རྣམས་ཀྱིས་ཕྲག་དོག་སྐྱེས༔ མི་མཐུན་དམོད་པ་བོར་ཏེ་བསྙད་བཙལ་བས༔ རྨད་བྱུང་བླ་མེད་གསེར་སྐྱེམས་འདི་བཞེས་ལ༔ ཆེ་རྟགས་ཀློང་ཡངས་རྒྱུད་སྡེ་རྒྱ་མཚོས་བརྒྱན༔ འཇའ་ལུས་སྐྱེ་འཆི་སྤངས་པ་དོན་མ་ཆུང་༔ བདེ་གཤེགས་རིག་འཛིན་རྣམས་ཀྱིས་མཁྱེན་པར་གསོལ༔ བརྡ་བརྒྱུད་དྲང་སྲོང་གྲུབ་ཐོབ་གཟུ་དཔང་མཛོད༔ ཧཱུྃ༔ ཟབ་གསང་སྙིང་པོ་ཨ་ཏི་བླ་མེད་ལ༔ སྡེ་སྣོད་ལུང་རིགས་ཀུན་གྱི་བཅུད་འདུས་པ༔
ཉན་ཐོས་བཤད་འབྱམས་དྲེད་པོར་ཆགས་སྡང་སྐྱེས༔ མི་དགེའི་ལུང་འདྲེན་སྡང་སེམས་བསྙད་བཙལ་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆེ་རྟགས་མ་བསྒོམས་ཚེ་གཅིག་སངས་རྒྱས་ལམ༔ གསང་སྔགས་ཐོས་ཙམ་འགྲོ་འདྲེན་དོན་མ་ཆུང་༔ ཆོས་བདག་དཔའ་བོ་མཁའ་འགྲོས་མཁྱེན་པར་གསོལ༔ དབྱིངས་ཀྱི་ཡུམ་ཆེན་གཟུ་དང་དཔང་པོ་མཛོད༔ ཧཱུྃ༔ རྒྱལ་བས་ལུང་བསྟན་རིག་འཛིན་སྔགས་འཆང་ལ༔ གསང་མཛོད་བླ་མེད་བརྡ་བཞིའི་ཀློང་རྡོལ་བ༔
དོན་མེད་ཆགས་སྡང་ཅན་གྱིས་ཕྲག་དོག་སྐྱེས༔ ཀུན་སློང་ཅི་རིགས་འབྲུབ་ཅིང་བསྙད་བཙལ་བས༔ སྐུ་ལྔ་དམ་ཚིག་གསེར་སྐྱེམས་འདི་བཞེས་ལ༔ ཆེ་རྟགས་འཕགས་པའི་གདུང་གསོབ་དཀྱིལ་འཁོར་འཛིན༔ ཟབ་ལམ་མཁའ་འགྲོའི་སྙན་བརྒྱུད་དོན་མ་ཆུང་༔ ལུགས་གཉིས་རྒྱུད་སྡེའི་ལྷ་ཚོགས་མཁྱེན་པར་གསོལ༔ ཆོས་སྐྱོང་དམ་ཅན་གཟུ་དང་དཔང་པོ་མཛོད༔ ཧཱུྃ༔ ཚུལ་བཞིན་སྒྲུབ་པའི་རྗེས་འཇུག་རྣལ་འབྱོར་ལ༔ བསླུ་མེད་ལས་འབྲས་བཟང་པོ་སྨིན་པའི་ཚེ༔
ལོག་འདྲེན་བར་ཆད་ཀུན་གྱིས་ཆགས་སྡང་སྐྱེས༔ འཁྲུགས་རྩོད་ཚེ་བསོད་བཅོམ་ཞིང་བསྙད་བཙལ་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆེ་རྟགས་རྒྱུ་འབྲས་དཀོན་མཆོག་དཔང་དུ་བཙུགས༔ ཕན་སེམས་དགེ་ཚོགས་རྒྱ་མཚོ་དོན་མ་ཆུང་༔ དཀར་ཕྱོགས་དགེ་བའི་ལྷ་ཚོགས་མཁྱེན་པར་གསོལ༔ སྐྱབས་མཆོག་རྩ་བ་གསུམ་གྱིས་གཟུ་དཔང་མཛོད༔ ཧཱུྃ༔ སངས་རྒྱས་བསྟན་པའི་སྲོག་འཚོ་ཆོས་རྒྱལ་ལ༔ ལོངས་སྤྱོད་མངའ་འབངས་འཁོར་གྱིས་བསྐོར་རྒྱས་པར༔
བདུད་རིགས་སྡིག་ཏོ་ཅན་གྱིས་ཕྲག་དོག་སྐྱེས༔ དམག་འདྲེན་གཡུལ་གཤོམ་ཕུང་བའི་དགྲ་བཙལ་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆེ་རྟགས་དགེ་བཅུའི་ཁྲིམས་ལ་སྲོལ་བཏོད་ནས༔ མངའ་འབངས་སྙིང་རྗེས་སྐྱོང་བ་དོན་མ་ཆུང་༔ འདི་ཕྱི་ལས་ཀྱི་བདག་པོར་མཁྱེན་པར་གསོལ༔ ཆོས་འཁོར་གཉན་གྱི་སྲུང་མས་གཟུ་དཔང་མཛོད༔ ཧཱུྃ༔ ཕྱི་ནང་སྐྱོང་བའི་དཀྱིལ་འཁོར་ལྷ་ཡི་ཚོགས༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ལ༔
དེང་འདིར་དྲག་པོའི་ཕྲིན་ལས་དུས་ལ་བབ༔ ལོག་འདྲེན་དགྲ་བགེགས་འབྱུང་པོ་རྩད་ནས་ཆོད༔ ཕྱི་རྒྱུད་ལྷ་དང་སྲུང་མ་ཐམས་ཅད་ཀུན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དམ་ཉམས་རུ་ཏྲའི་མགོན་སྐྱབས་མ་མཛད་པར༔ དགྲ་བོ་ཁོ་རང་ལྷ་བདུད་གཤེད་དུ་ཕོབ༔ མཱ་ར་ཡ་ཡི་ཕྲིན་ལས་དུས་ལ་བབ༔
གཉིས་པ་བདག་ཉིད་རྡོ་རྗེ་གཞོན་ནུ་དང་ཕུར་བ་སྲས་མཆོག་དངོས་སུ་གསལ་བ་ནི། ཧཱུྃ༔ རང་ཉིད་དཔལ་ཆེན་རྡོ་རྗེ་གཞོན་ནུ་ཆེ༔
སྐུ་མདོག་མཐིང་ནག་དབུ་དགུ་ཤིན་ཏུ་རྔམ༔ བཅོ་བརྒྱད་མཚོན་ཆས་ལོག་འདྲེན་རྩད་ནས་གཅོད༔ དུར་ཁྲོད་ཆས་བརྒྱད་འཇིགས་པའི་གར་དགུ་ལྡན༔ སྒྲོ་གཤོག་རྩེ་ལ་མཚོན་ཆ་སི་ལི་ལི༔ ཞབས་བརྒྱད་དོར་སྟབས་བགེགས་དཔུང་ས་ལ་བསྒྱེལ༔ ཡུམ་ཆེན་འཁོར་ལོ་རྒྱས་འདེབས་པང་དུ་འཁྱུད༔ སྐུ་ལས་སྐྱེས་པའི་མེ་དཔུང་འུ་རུ་རུ༔ བ་སྤུའི་བུ་གར་མཚོན་ཐོགས་དམག་དཔུང་འགྱེད༔ ཧཱུྃ་སྒྲ་དྲག་པོས་ཕོ་ཉ་སྤྲིན་ལྟར་གཏིབས༔ རྔམ་གཤེ་རྒོད་པས་ཤན་པ་རྡུལ་ལྟར་འཚུབས༔
ལས་ལ་ཆས་པའི་སྲོག་བདག་ཆུ་ལྟར་ཁོལ༔ གཟིར་མཛད་གནམ་ལྕགས་ཕུར་བུ་འདྲིལ་བ་ཡིས༔ དགྲ་བགེགས་བྱད་མ་གདུག་པའི་སྲོག་སྙིང་ཕྲལ༔ འཇིགས་བྱེད་སྟོབས་ལྡན་ཁྲག་འཐུང་སྐུ་རུ་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་ཡཀྵ་ཀཱ་ལ་ཡ་མ་རཱ་ཛ་ས་མ་ཡ་ཛྭ་ལ་རཾ་ཧཱུྃ་ཕཊ྄ཿ མདུན་དུ་ཧོམ་བསྐྱེད་ལ་ནང་དུ་གཟས་པོ་དགྲ་བགེགས་དངོས་གསལ་བ་ནི། ཕཊ྄ཿ བདག་ཉིད་དཔལ་ཆེན་རྡོ་རྗེ་གཞོན་ནུར་གསལ་བའི་མདུན་དུ༔ ཡི་གེ་ན་ནག་པོ་ལས་སྤྲོས་པའི་སྨྱོ་འབོག་དུག་རླངས་སྔོ་དམར་འཚུབས་པ༔ དེ་ཡི་དབུས་སུ་ཀཾ་དམར་ནག་ལས་གྲུབ་པའི་ལྕགས་བསྲེགས་ཀྱི་ཁང་སྒྲོམ་བསྐལ་པར་བརྩེགས་པའི་མུན་ནག་ལྟར་དུམ་བུ་གཅིག་ཏུ་འཁྲིགས་པ༔
དེ་ཡི་ནང་དུ་ནྲྀ་ཏྲི་དམར་ནག་ལས་སྐྱེས་པའི་དགྲ་བགེགས་བྱད་མ་དེ་ཉིད༔ ལུས་སྔོ་ནག་བམ་བཞིན་ཧམ་པ་ཤི་མིག་ཅན་བུ་ག་དགུ་ནས་ཁྲག་འཛག་པ༔ ཡན་ལག་ཐམས་ཅད་ལྕགས་སྒྲོག་གིས་བཀྱིགས་ཤིང་བཤན་པ་སྲོག་གཅོད་བཞི་ཡིས་འཛིན་པ་ཁོ་ཡི་སྤྱི་བོར་གནམ་ལྕགས་ཀྱི་སྤུ་གྲི་ངར་མ་ལས་གྲུབ་པའི་འཁོར་ལོ་དྲག་ཏུ་འཁོར་བས་ཀླད་ཁྲག་ཐམས་ཅད་ཕྱེ་མར་དཀྲུགས་པ༔ སྤུ་གྲིའི་སོ་ལ་ཡི་གེ་རཾ་དམར་ནག་འཕྲོས་པས༔ རྩ་སྲོག་ཙིཏྟའི་ལམ་དུ་ཞུགས་པས་བླ་སྙིང་དྭངས་མའི་སྦུབས་སུ་ཚུད་པས་རླུང་གི་སྤུ་གྲི་དམར་ནག་གཉིས་སུ་གྱུར་ནས་ལས་ཀྱི་རླུང་གིས་བསྐྱོད་པས་གཡས་གཡོན་དྲག་ཏུ་འཁོར་ཏེ༔ བླ་སྲོག་རྣམ་ཤེས་ཀྱི་རྟེན་རྣམས་ཁྲག་སྐྱོ་ལྟར་དཀྲུགས༔ སླར་ཡང་འཁོར་ལོ་དེ་ལས་སྤྲོས་པའི་རྩིབས་ལྡན་གྲངས་མེད་ཀྱིས་དགྲ་བོའི་ཕུང་པོ་ཁྱབ་པར་འཁོར་ཏེ་དབང་པོ་ལྔ་ཡི་རྟེན་རྣམས་བརླག་ཅིང་བཅོམ་སྟེ་དུམ་བུར་གཏུབ་པའི་རང་བཞིན་དུ་གྱུར༔ ཨོཾ་རཾ་ཧཾ་ཤཾ་ཀཱ་ལ་རཀྴ་མ་ཏྲི་དུ་ན་ཁཌྒ་ཙཀྲ་ཡ་ཨ་མུ་ཀ་ནྲྀ་ཏྲི་ཏྲིག་ནན་ཨེ་ཧུར་ཐུཾ་རྦད་མྱོག༔ གསུམ་པ་ཕྱོགས་བཅུའི་དགྲ་གདོན་རྣམས་འགུགས་གཞུག་བྱ་བ་ནི། ན་མོ༔
དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང་༔ ཆོས་ཉིད་དེ་བཞིན་ཉིད་དང་༔ ཆོས་ཅན་རྒྱུ་འབྲས་བསླུ་བ་མེད་པ་རྣམས་ཀྱི་བཀའ་བདེན་པ་དང་༔ ཁྱད་པར་དུ་ཡང་རིག་འཛིན་པདྨ་འབྱུང་གནས་ཡབ་ཡུམ་རྗེ་འབངས་གྲུབ་ཐོབ་བཀའ་བབ་རྒྱ་མཚོ་བདེན་ཚིག་གྲུབ་པ་རྣམས་ཀྱི་བཀའ་བདེན་པ་དང་༔ ཆེ་མཆོག་བླ་མེད་ཡང་དག་ཧེ་རུ་ཀ་ཡབ་ཡུམ་རིགས་བཞི༔ ཞི་བ་བཞི་བཅུ་རྩ་གཉིས༔
འབར་བ་ཁྲག་འཐུང་དྲུག་ཅུ༔ བཀའ་ཉན་ཅེ་སྤྱང་མ་མོ་འབུམ་ཕྲག་ས་ཡ་ལ་སོགས་པ་རྣམས་ཀྱི་བཀའ་བདེན་པ་དང་༔ དཔལ་ཆེན་ཁྲོ་རྒྱལ་ཁྲག་འཐུང་རྡོ་རྗེ་གཞོན་ནུ་ཡབ་ཡུམ་སྲས་བཞི༔ ཡེ་ཤེས་ཀྱི་ཁྲོ་བོ་བཅུ༔ ཟ་བྱེད་ཀྱི་ཕ་བཅུ༔ གསོད་བྱེད་ཀྱི་མ་བཅུ༔ དབང་ཕྱུག་ཉི་ཤུ་རྩ་བརྒྱད༔ སྒོ་མ་རིགས་བཞི༔ མ་མོ་རིགས་བཞི༔ བདུད་མོ་རིགས་བཞི༔
སྲིན་མོ་རིགས་བཞི༔ ལས་མཁན་རིགས་བཞི༔ སྲོག་བདག་བདུད་བཞི༔ བཤན་པ་བཙན་བཞི་ལ་སོགས་པ་རྣམས་ཀྱི་བཀའ་བདེན་པ་དང་༔ ༈ ཁྱད་པར་དུ་ཡང་ལེ་ཤོད་ཀྱི་བཙན་རྒོད་བེར་མ་ཆེན་པོ༔ བིདྱོཏྟ་མའི་བཙན་རྒོད་ཧར་ལེན་ཆེན་པོ༔ བྱང་ཆུབ་རིང་མོའི་བཙན་རྒོད་དམར་པོ་དཔོན་གཡོག༔ ཤ་འུག་བྲག་གི་བཙན་རྒོད་བེང་སྨུག་བསྭེ་ཁྲབ༔ ཤམ་བྷ་ལ་ཡི་བཙན་རྒོད་རོལ་པ་མི་གཟན༔ ཏི་སེ་གངས་ཀྱི་ལྷ་བཙན་རྡོ་རྗེ་ཐོག་འབེབས༔
མཆིམས་ཕུ་བྲག་གི་བཙན་རྒོད་བཤན་པ་མིག་དམར༔ ཡང་རྫོང་བྲག་གི་བཙན་རྒོད་རྒྱ་སྟག་ཁ་ཆེ༔ མཁའ་སྤྱོད་ཙཱ་རིའི་ལྷོ་བཙན་གྷ་ཡ་དྷ་ར༔ གཞོ་སྟོད་ཏི་སྒྲོའི་བཙན་རྒོད་སོག་ར་ཆེན་པོ༔ ཟངས་རིའི་བཙན་རྒོད་དྲག་པོ་ཟླ་སྐྱོང་༔ ཤམ་པོའི་བཙན་རྒོད་མྱུར་ལེན་ཧར་ཏིང་༔ སྦས་ལུང་བཙན་རྒོད་འབར་བ་ཁྲག་འཐུང་༔ གཟེ་རྒྱལ་བཙན་རྒོད་རྡོ་རྗེ་འབར་བ༔ སྐུ་རྒྱལ་ཤེན་ནེའི་ཟངས་བཙན་བེག་རྩེ༔ རོང་ཆེན་གངས་རིའི་བཙན་རྒོད་བཤན་པ་རླུང་དམར༔
གཙུག་ལག་དཀོར་སྐྱོང་བཙན་རྒོད་རྡོ་རྗེ་ལེགས་པ༔ ཡུལ་རི་དབེན་གནས་བཙན་རྒོད་ཤེལ་གིང་སྨུག་པོ་ལ་སོགས་པ་བཤན་པ་སྲོག་བདག་རྣམས་ཀྱི་བཀའ་བདེན་པ་དང་༔ འདི་ལན་རྗེས་མ་ཁོ་ནར་བྱ་སྲོལ་ཡོད། ༈ ཁྱད་པར་ཆོས་སྐྱོང་དམ་ཅན་སྲུང་མ་རྒྱལ་བ་གོང་མ་རྣམས་ཀྱི་སྤྱན་སྔར་བསྟན་པ་བསྲུང་བར་ཞལ་གྱིས་བཞེས་པ་ཁྱེད་རྣམས་ཀྱི་བདེན་པ་ཆེན་པོ་ལ་བརྟེན་ནས༔ སྤྱིར་སངས་རྒྱས་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྒོས་དགྲ༔ སྔགས་འཆང་རྣལ་འབྱོར་བདག་ལ་སྡང་བ༔ མ་ཉེས་དོ་བསྡོ་ཁ་ཡོག་འགེལ་བ༔ ཁྱད་པར་ཉི་མ་ཕྱོགས་བཞི་མཚམས་བརྒྱད་སྟེང་འོག་གཉིས་དང་བཅུ་ནས་གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔
བར་དུ་གཅོད་པའི་རྐྱེན༔ ཚེ་རབས་ལས་ལ་གྲུབ་པའི་བདུད༔ སྨོན་ལམ་ངན་པས་འབྲེལ་བའི་དགྲ༔ བསམ་ངན་གདུག་རྩུབ་འཆང་བའི་འདྲེ༔ ཁྱད་པར་དམག་སྣ་ཇག་སྣ་རྐུན་སྣ་སྟོན་པ༔ ལམ་གྱི་མགྲོན་པོ་བཅོམ་པ༔ སྔ་དགྲ་ཡིད་ལ་བསམ་ཞིང་༔ ད་དགྲ་ཐད་དུ་ལངས་པ༔ མཐུ་བུ་ལོན་བཞིན་དུ་བསྙག་པ༔ གདོང་ལ་ལངས་ཤིང་འགྲས་ཡ་བཙུགས་པ༔
ལོངས་སྤྱོད་ཟ་ལམ་དུ་དུག་གཏོང་བ༔ འགྲོ་ལམ་བསམ་ངན་གྱི་རྩང་འཛུགས་པ༔ གདོང་ནས་སྐྲ་ལྟར་གཡེང་བ༔ ཟུར་ནས་ཁྱི་ལྟར་ཟུག་པ༔ རྒྱབ་ནས་གཤེད་བཞིན་འབྲང་བ༔ ངོ་བསྟོད་ལྐོག་ནས་སྨད་པ༔ ཤག་ངན་སྣ་འདྲེན་བྱེད་པ༔ ཕུ་ཡི་ཆོས་གཡག་འཕྲོག་པ༔ མདའ་ཡི་ཞིང་ཁང་བཅོམ་པ༔ རི་རྒྱ་རླུང་རྒྱ་འདོན་པ་ལ་སོགས་པ་རྣམས་དང་༔
མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ ཕོད་བཙུགས་པ༔ དོ་བསྡོ་བ༔ འགྲས་བཙལ་བ༔ ཡ་བོ་བཟུང་བ༔ ཁྱད་པར་བསླབ་པའི་སློབ་བུ་དམ་ལོག༔ རུས་ཀྱི་ནང་ཚན་རྒྱབ་ལོག༔ བཅོས་པའི་ནད་པ་སོས་ལོག༔ གཏམ་པའི་ཤག་རོགས་མནའ་གཟན༔
འགྲུལ་བའི་མཛའ་རོགས་སྙིང་ངན༔ བསྟེན་པའི་མགོ་དཔོན་ཁྲེལ་མེད༔ བྲན་གཡོག་དམ་ཉམས་བདུད་རིགས༔ ཉོས་པའི་ཆུང་མ་སྙིང་ངན༔ གསོས་པའི་ལེའུ་ལྷ་ལོག༔ སྐྱབས་པའི་ཡོན་བདག་གཞུངས་ངན་ལ་སོགས་པ་ལོ་ཟླ་ཞག་དུས་ཀྱི་སྐག་རིགས་སུམ་བརྒྱ་དྲུག་ཅུ༔ ནད་བདག་རྐྱེན་ངན་སྣ་འདྲེན་དང་བཅས་པ༔ གདུག་ཅིང་སྡང་བའི་དགྲ་བོ་གང་ཡིན་པ་དེ༔ ལས་བྱེད་ཕོ་ཉ་རྣམས་ཀྱིས་ལྕགས་ཀྱུ་ཅན་གྱིས་སྙིང་ནས་ཟུངས༔ ཞགས་པ་ཅན་གྱིས་སྐེ་ནས་ཆིངས༔
ལྕགས་སྒྲོག་ཅན་གྱིས་ཡན་ལག་སྡོམས༔ དྲིལ་བུ་ཅན་གྱིས་མྱོས་སུ་ཆུག༔ ལས་རླུང་དྲག་པོའི་རྟ་ལ་སྐྱོན༔ མུན་ནག་འཇིགས་པས་མདུན་ནས་བསུས༔ ལས་ཀྱི་ཕོ་ཉ་རྣམས་ཀྱིས་མགུལ་ནས་ཁྲིད་ལ་རང་དབང་མེད་པར་གཟུགས་ཀྱི་ལིངྒ་འདི་ལ་ཁུག་ཅིག༔ ཨོཾ་བཛྲ་ཨངྐུ་ཤ་ཡ་དགྲ་བོ་ཛ་ཛཿ ཨོཾ་རཏྣ་པཱ་ཤ་དགྲ་བོ་བཾ་བཾ༔ ཨོཾ་པདྨ་སྥོ་ཊ་དགྲ་བོ་མྱོག་མྱོག༔ ཨོཾ་ཀརྨ་གྷཎྜེ་དགྲ་བོ་ཆོམ་ཆོམ༔ ཨོཾ་པྲ་ཝེ་ཤ་ཡ་ཕཊ྄་དགྲ་བོ་ཕྱེས་ཕྱེས༔
ཨོཾ་ཨ་བེ་ཤ་ཡ་དགྲ་བོ་བཀུག་སྟིམས༔ མཱ་ར་ནྲྀ་ཏྲི་བྷནྡྷ་རྦད་བྷྱོ༔ ལན་གསུམ་བྱ། བཞི་པ་ཕོ་ཉ་འགྱེད་པ་ནི། ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་སྲོག་བདག་མ་མོ་ཆེ༔ མཐིང་ནག་གདུག་པའི་ཁ་རླངས་ཅན༔ མྱུར་མགྱོགས་ལྕགས་སྤྱང་མགོ་དགུ་ཞོན༔
དགྲ་བོའི་སྲོག་ལེན་ཞུངས་སེ་ཞུང་༔ ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔
ཨོཾ་ཤྭ་ན་མ་ཏྲི་ནཱ་ག་དགྲ་བོ་ཨ་ཀརྵ་ཡ་ཛཿ ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་དབུགས་ལེན་མ་མོ་ཆེ༔ དམར་ནག་ཁྲག་གི་བུ་ཡུག་ཅན༔ ཟངས་ཀྱི་ཝ་མོ་རྐང་གསུམ་ཞོན༔ མི་སྙན་སྐད་སྒྲོགས་ཙེ་རེ་རེ༔ ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔
འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་ཤུ་ལ་དགྲ་བོ་ཨ་ཀརྵ་ཡ་ཛཿ ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔
དགྲ་བགེགས་འགུགས་པའི་ཕོ་ཉ་མོ༔ ཤྭ་ན་བླ་འཁྱེར་དུས་བདག་མ༔ སེར་ནག་ན་བུན་ཐུ་ལུ་ལུ༔ ཟ་བྱེད་འཕར་བ་ལྕེ་བརྒྱད་ཞོན༔ ཆོ་ངེ་ངུ་ཟུག་དི་རི་རི༔ ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔
རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་དུ་ཡ་དགྲ་བོ་ཨ་ཀརྵ་ཡ་ཛཿ ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་མདངས་འཕྲོག་ཚེ་ལེན་མ༔ སྔོ་ནག་མུན་རུམ་ཕྱུ་རུ་རུ༔
སྲོག་གཟན་གཡུ་ཁྱི་མགོ་གསུམ་ཞོན༔ མི་སྡུག་འདྲེ་ཟུག་ཅོངས་སེ་ཅོང་༔ ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔
དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་ཡ་མ་དགྲ་བོ་ཨ་ཀརྵ་ཡ་ཛཿ ལྔ་པ་ལྷ་དང་དབྱེ་བ་ནི། བྱ་འུག་གི་སྒྲོ་ཟུང་ཐོགས་ལ། ཧཱུྃ༔ མཐིང་ནག་དཔལ་ལྡན་རེ་མ་ཏི༔ སེར་ནག་དཔལ་ལྡན་རེ་མ་ཛཿ དམར་ནག་དཔལ་ལྡན་རེ་མ་ཛུཿ ལྗང་ནག་དཔལ་ལྡན་རེ་མ་བྷྱོཿ སྲོག་བདག་མ་བཞིའི་དུས་ལ་བབ༔
དམ་ཉམས་དགྲ་བོ་ལྷ་དང་ཕྱེས༔ ཕ་ལྷ་མ་ལྷ་ཞང་ལྷ་ཕྱེས༔ དགྲ་ལྷ་ལུས་ལྷ་སྲོག་ལྷ་ཕྱེས༔ སྲུང་ལྷ་སྐྱེས་ལྷ་ཡུལ་ལྷ་ཕྱེས༔ བན་བོན་སྐྱབས་དང་མཆོད་ལྷ་ཕྱེས༔ དགྲ་བོའི་མགོན་སྐྱབས་ཐམས་ཅད་ཕྱེས༔ རྫས་ངན་དུད་པས་མྱོས་པར་གྱིས༔ དུག་མདའ་ནག་པོས་འབིགས་པར་གྱིས༔ སྤུ་གྲི་དམར་པོས་གཡས་ནས་ཕྱེས༔ ཆུ་གྲི་སྔོན་པོས་གཡོན་ནས་ཕྱེས༔
རླུང་གྲི་ལྗང་གུས་རྒྱབ་ནས་ཕྱེས༔ ས་གྲི་འཐིབ་པོས་དབང་པོ་ཕྱེས༔ ཕྱེས་ཤིག་རྨུག་འཐིབས་འཁྲུགས་པར་གྱིས༔ དུས་ལ་བབ་བོ་ས་མ་ཡ༔ བྷྱོ་བྷྱོ་རཀྨོ་རཀྴ་མ་ཏྲི་ཡ་རུ་ཏྲ་བྷནྡྷ་པྲ་བེ་ཤ་ཡ་ཕཊ྄ཿ དྲུག་པ་བདུད་དང་སྤྲད་པ་ནི༔ ཧཱུྃ་བྷྱོཿ ཡ་བྱིན་ལྕགས་ཕུར་རལ་པ་ཅན༔ དེ་བྱིན་གསེར་ཕུར་རལ་པ་ཅན༔ བསྭེ་བྱིན་ཟངས་ཕུར་རལ་པ་ཅན༔
ཕག་བྱིན་མཆོང་ཕུར་རལ་པ་ཅན༔ བཤན་པ་མ་བཞིའི་དུས་ལ་བབ༔ གདུག་པའི་དམ་ཉམས་དགྲ་བགེགས་འདི༔ འཆི་བདག་བདུད་དང་ད་སྤྲོད་ཅིག༔ སྲོག་བདག་བདུད་དང་ད་སྤྲོད་ཅིག༔ ལས་ཀྱི་བདུད་དང་ད་སྤྲོད་ཅིག༔ རྐྱེན་དབང་བདུད་དང་ད་སྤྲོད་ཅིག༔ ལོག་པའི་བདུད་དང་ད་སྤྲོད་ཅིག༔ ལག་དམར་བདུད་དང་ད་སྤྲོད་ཅིག༔ དགྲ་བོ་ལས་ངན་སྡིག་ཅན་འདི༔
བདུད་དང་སྤྲོད་ཅིག་མྱུར་དུ་སྒྲོལ༔ ཨོཾ་མ་ཏྲི་ཡ་ཏྲི་རཀྴ་མཱ་ར་མ་དུ་དགྲ་བོ་བཾ་ལོག་ཧུ་ཏི་ཡ་མཱ་ར་རྦད་བྷྱོཿ བདུན་པ་སྤུ་གྲིས་བསྐོར་བ་ནི་འཁོར་ལོའི་རྒྱ་དང་བཅས་ལ། ཧཱུྃ༔ རཀྴ་གྷྲྀ་ཝའི་དུས་ལ་བབ༔ ཡ་མ་གྷྲྀ་ཝའི་དུས་ལ་བབ༔ པྲ་མ་གྷྲྀ་ཝའི་དུས་ལ་བབ༔ ཡཀྴ་གྷྲྀ་ཝའི་དུས་ལ་བབ༔ ཁྱེད་རྣམས་ལས་ཀྱི་ཕོ་ཉ་སྟེ༔ དམ་ཉམས་དགྲ་བགེགས་སྤྱི་གཙུག་ཏུ༔
སྤུ་གྲི་འབར་བའི་འཁོར་ལོ་བསྐོར༔ དགྲ་བོའི་ཀླད་ཁྲག་ཞོ་ལྟར་དཀྲུགས༔ འཁོར་ལོ་ལྔ་ཡི་འདུ་བྱེད་གཏོར༔ དབང་པོ་རྣམ་ལྔའི་ཁྲག་རྩ་མྱོག༔ སྲོག་རྟེན་ཕུང་པོ་སྨྱོ་འབོག་དཀྲུགས༔ གཡས་སུ་བསྐོར་ཞིང་ཕོ་རྒྱུད་ཆོད༔ གཡོན་དུ་བསྐོར་ཞིང་མོ་རྒྱུད་ཆོད༔ ཁྱབ་པར་བསྐོར་ལ་རིགས་རྒྱུད་ཆོད༔ ཕྱེ་མར་གཏུབ་པའི་ཕྲིན་ལས་མཛོད༔ ཨོཾ་བཛྲ་ཛྭ་ལ་ཡ་དགྲ་བོ་པི་ཏ་སེ་ཤྲཱི་རོ་ཧབ་ཤ་ཐུམ་ལིང་མྱོག་ལིང་རྦད་ཙཀྲ་ཀཱ་ཡ་བྷནྡྷ་བྷནྡྷ་མཱ་ར་ཡ་བྷྱོ་བྷྱོཿ
བརྒྱད་པ་དགྲ་བོ་བྱད་དུ་བཅུག་པ་ནི༔ ཧཱུྃ༔ ཤར་བདུད་དཀར་པོའི་དུས་ལ་བབ༔ དགྲ་བོའི་ལྷ་སྲུང་བྱད་དུ་ཆུག༔ ལྷོ་བདུད་སེར་པོའི་དུས་ལ་བབ༔ དགྲ་བོའི་ནོར་རྫས་བྱད་དུ་ཆུག༔ ནུབ་བདུད་དམར་པོའི་དུས་ལ་བབ༔ དགྲ་བོའི་མི་རྒྱུད་བྱད་དུ་ཆུག༔ བྱང་བདུད་ནག་པོའི་དུས་ལ་བབ༔ དགྲ་བོའི་བླ་རྟེན་བྱད་དུ་ཆུག༔
ཤར་ལྷོའི་བཙན་རྒོད་དུས་ལ་བབ༔ དགྲ་བོའི་ཡུལ་མཁར་བྱད་དུ་ཆུག༔ ལྷོ་ནུབ་བཙན་རྒོད་དུས་ལ་བབ༔ དགྲ་བོའི་དབང་ཐང་བྱད་དུ་ཆུག༔ ནུབ་བྱང་བཙན་རྒོད་དུས་ལ་བབ༔ དགྲ་བོ་ཁྲམ་ཁས་བྱད་དུ་ཆུག༔ བྱང་ཤར་བཙན་རྒོད་དུས་ལ་བབ༔ དགྲ་བོ་མནན་གཏད་བྱད་དུ་ཆུག༔ བདུད་བཙན་བཤན་པའི་དུས་ལ་བབ༔ བྱད་དུ་ཆུག་ཅིག་མཱ་ར་ཡ༔
ཨོཾ་དུ་པྲ་མ་ཡ་དགྲ་བོ་ཀ་ཁོརྡྷ་མཱ་ར་ཡ་ནན་བྷྱོ་བྷྱོ་ཟློག་ཟློག༔ ཨོཾ་ཡ་མ་ཡ་དགྲ་བོ་ཨ་པ་ཏ་ནན༔ ཨོཾ་རུ་ཏྲ་ཀ་ཝ་སཏྭཾ་བྷ་ཡ་ནན༔ དགུ་པ་བསྒྲལ་བ་ནི། ཕུར་བུ་སྲས་མཆོག་དངོས་སུ་གསལ་ཞིང༌། ཧཱུྃ༔ ང་ནི་དཔལ་ཆེན་ཀུ་མཱ་ར༔ འཇིགས་བྱེད་ཁྲག་འཐུང་ཧེ་རུ་ཀཿ རང་བཞིན་ཐུགས་ལས་སྤྲོས་པ་ཡིས༔ སྲས་མཆོག་བཛྲ་ཀཱི་ལ་ཡ༔
སྟོད་ནི་ཁྲོ་རྒྱལ་འབར་བའི་གཟུགས༔ རྔམ་པའི་ཞལ་གསུམ་མེ་ལྟར་འབར༔ ཕྱག་དྲུག་མཚོན་ཆ་ཐོག་ལྟར་འབེབས༔ སྐེད་པ་རྒྱ་མདུད་གཞལ་ཡས་ཁང་༔ ལས་མཁན་དམག་ཚོགས་ཉི་ལི་ལི༔ སྐུ་སྨད་གནམ་ལྕགས་ངར་མ་ཡི༔ ཕུར་གཤམ་རྔམ་སྟབས་ཧྲི་ལི་ལི༔ ཁྲོ་ཆུའི་ཚྭ་ཚྭ་ཐུ་ལུ་ལུ༔ སྲོག་བདག་ལས་ལ་རྔམ་པ་ཡི༔ བཤན་པ་ཕུར་བུ་སྟོབས་ལྡན་པ༔
དགྲ་བགེགས་སྙིང་ལ་ཀཱི་ལ་ཡ༔ ཀླད་རྒྱའི་མགོ་ལ་ཀཱི་ལ་ཡ༔ ལྟ་བྱེད་མིག་ལ་ཀཱི་ལ་ཡ༔ ཉན་བྱེད་རྣ་བར་ཀཱི་ལ་ཡ༔ དྲི་ཚོར་སྣ་ལ་ཀཱི་ལ་ཡ༔ རོ་འཛིན་ལྕེ་ལ་ཀཱི་ལ་ཡ༔ སྙོབ་བྱེད་ལག་པར་ཀཱི་ལ་ཡ༔ འགྲོ་བྱེད་རྐང་པར་ཀཱི་ལ་ཡ༔ རེག་བྱ་ལུས་ལ་ཀཱི་ལ་ཡ༔ དོན་སྙིང་ལྔ་ལ་ཀཱི་ལ་ཡ༔
དབང་པོ་དྲུག་ལ་ཀཱི་ལ་ཡ༔ རྣམ་ཤེས་སྒོ་དགུར་ཀཱི་ལ་ཡ༔ ཞེ་སྡང་ཕོ་ལ་ཀཱི་ལ་ཡ༔ འདོད་ཆགས་མོ་ལ་ཀཱི་ལ་ཡ༔ གཏི་མུག་རིགས་རྒྱུད་ཀཱི་ལ་ཡ༔ ཡུལ་མཁར་ཁྱིམ་ལ་ཀཱི་ལ་ཡ༔ ནོར་རྫས་ཕྱུགས་ལ་ཀཱི་ལ་ཡ༔ དགྲ་བགེགས་སྒྲོལ་ཅིག་ཀཱི་ལ་ཡ༔ དཀར་ནག་མཚམས་སུ་ཀཱི་ལ་ཡ༔ འདུ་བྱེད་རྣམ་ཤེས་རྟེན་དང་ཕྲོལ༔
དུག་གསུམ་བསྒྲལ་ནས་སྐྱེ་མེད་ངང་༔ མིང་རྗེས་ཤུལ་ཡང་མེད་པར་མཛོད༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཡཀྴ་ཀཱི་ལ་རུ་ཏྲ་མཱ་ར་མཱ་ར༔ བྷནྡྷ་མྱོག་ཐུམ་རྦད༔ ཧ་ལ་ཧ་ལ་མཱ་ར་ཡ་བྷྱོ་ཧཱུྃ་ཕཊ྄ཿ སྐབས་འདིར་དྲག་སྔགས་སོ་ལྔ་དབྱངས་དང་བཅས་ཕུར་བསྐོར་བྱ་ཚུལ་ནི། སྤྱི་བོར་ལན་གསུམ། སྐེད་པར་ལན་གསུམ།
གཡས་སུ་འདྲིལ་ཞིང་ཕྱམ་རྔམ་དང་བཅས་འདེབས་པ་ལན་གསུམ། དེ་བཞིན་གཡོན་དུ་དྲིལ་ཞིང་ཕྱམ་རྔམ་དང་བཅས་འདེབས་པ་ལན་གསུམ། མདུན་འདྲིལ་བ་ལན་གསུམ། མཐར་ཕུར་བུ་གནས་གསུམ་དབང་བླང་ངོ༌། བཅུ་པ་ཚེ་ཁྲུས་ལུང་གསུམ་གྱི་དམིགས་པ་ནི། རང་གི་ལག་སོར་རིགས་ལྔ་ཡབ་ཡུམ་གསལ་བའི་སྦྱོར་མཚམས་ནས་ཕུར་བུ་སྲས་མཆོག་ཏུ་གསལ་ཞིང་དམིགས་བྱའི་སྙིང་ཁར་བཏབ་པས་ཚེ་བསོད་སྟོབས་ནུས་ཐམས་ཅད་ཐིག་ལེའི་རྣམ་པར་རང་ལ་བསྟིམ་པ་ཚེ་ལུང༌། ཁོའི་ཀུན་གཞི་བག་ཆགས་གྱི་རྟེན་ནྲྀ་ཡི་རྣམ་པའི་ཕུར་རྩེའི་ཧཱུྃ་གིས་བསྡུས་ལ་ཕུར་བུའི་ཁོང་སེང་རྒྱུད་རྒྱ་མདུད་ཀྱི་རྩེར་ཐོན་པས་བློ་བུར་གྱི་དྲི་མ་རྩད་ནས་སྦྱངས་པ་ཁྲུས་ལུང༌། རྣམ་ཤེས་ཀྱི་དྭངས་མ་ཨཱཿཡིག་དཀར་པོའི་རྣམ་པར་གྱུར་དེ་ཉིད་ཕཊ྄ཿབརྗོད་པས་མདའ་འཕང་བ་བཞིན་འོག་མིན་དུ་སོང་ཞིང་དཔལ་ཆེན་པོ་ཐུགས་ཀར་འདྲེས་པར་བསམ་ལ་སློབ་དཔོན་གྱིས།
ཧོཿ སྐྱེ་མེད་ཡེ་ཤེས་ལྔ་ལྡན་དབལ་ཕུར་གྱིས༔
མཚན་འཛིན་དུག་གསུམ་ཕུང་པོ་བསྒྲལ་བ་ཡི༔ རླུང་རིག་ངོ་བོ་རྣམ་ཤེས་ཨ་དཀར་དེ༔ མི་དམིགས་ཀ་དག་ཆོས་སྐུའི་ཀློང་དུ་འཕྲོས༔ ཡེ་གྲོལ་མངོན་རྫོགས་སངས་རྒྱས་ཐོབ་པར་ཤོག༔ ཕཊ྄་ཕཊ྄ཿ མི་དམིགས་ཀ་དག་ངང་དུ་བཞག་པ་གནས་ལུང་གི་དགོངས་པ་དང་ལྡན་པའི་ཕུར་པ་གདབ་སྟེ་ཀུན་གཞི་རྩད་ནས་བཅད་ལས་ཉོན་གྱི་འཕྲུལ་འཁོར་བཤིག་པར་བསམ། བཅུ་གཅིག་པ་ཐུན་བརྡེག་པ་ནི། ཧཱུྃ༔ ཉུངས་དཀར་རྒྱལ་པོ་ཤ་རཱི་རཾ༔ ལྷ་རྣམས་ཡོངས་རྫོགས་གྱད་ཀྱི་སྐུ༔
ཟི་ར་གནམ་ལྕགས་ཐོག་ཆེན་གྱིས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཀྲོ་ཏ་ཏི་ལ་དགྲ་བོ་མཱ་ར་ཡ་ཨནྡྷ་བྷྱོ་བྷྱོཿ ཧཱུྃ༔ དུག་ཐུན་ནག་པོ་རླུང་ལྟར་འཚུབས༔ གཤིན་རྗེ་ཡོངས་རྫོགས་གྱད་ཀྱི་སྐུ༔ མྱོས་བྱེད་དུག་མདའ་ནག་པོ་ཡིས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཡ་མ་ཧ་ལ་ཀ་ལ་དགྲ་བོ་མཱ་ར་བྷྱོ་བྷྱོཿ ཧཱུྃ༔
རཀྟའི་རྒྱ་མཚོ་རྦ་རླབས་འཁྲུགས༔ མ་མོ་ཡོངས་རྫོགས་གྱད་ཀྱི་སྐུ༔ ཁྲག་ནད་དམར་ཡམས་ཆུ་ལྟར་ཁོལ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་མ་ཏྲི་རཀྟ་ཡ་དགྲ་བོ་མཱ་ར་ཡ་བྷྱོ་བྷྱོཿ ཧཱུྃ༔ རྡོ་ཐུན་རྦབ་རྒོད་ཧྲི་ལི་ལི༔ སྲོག་བདུད་ཡོངས་རྫོགས་གྱད་ཀྱི་སྐུ༔ ཕ་ལམ་ཁྲོ་ཆུ་མྱུར་འབེབས་འདིས༔ དགྲ་བགེགས་ལྔ་ཕུང་རྡུལ་དུ་རློག༔
ཨོཾ་དུ་པྲ་མ་ཤེ་ལ་དུ་ཡ་མཱ་ར་དགྲ་བགེགས་བྷྱོ་བྷྱོཿ ཧཱུྃ༔ ཀེ་ཚེ་ཤང་ཚེ་གློག་ལྟར་འཁྱུགས༔ ཤེལ་གིང་ཡོངས་རྫོགས་གྱད་ཀྱི་སྐུ༔ རེག་ཆོད་སྲོག་གཟེར་སྨྱོ་འབོག་འདིས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཤེ་ལ་ར་ཙ་ཁཌྒ་བྷནྡྷ་མཱ་ར་དགྲ་བོ་བྷྱོ་བྷྱོཿ ཧཱུྃ༔ ཚེར་མདའ་དྲག་པོ་སྐར་ལྟར་འཁྲུགས༔ བཙན་རྒོད་ཡོངས་རྫོགས་གྱད་ཀྱི་སྐུ༔
གཟིར་མདའ་དྲག་པོ་ཤ་ར་ར༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཤུ་ལ་ཙ་ཏྲི་ཀ་ཁོརྡྷ་མཱ་ར་དགྲ་བོ་བྷྱོ་བྷྱོཿ ཧཱུྃ༔ མེ་ཐུན་དྲག་པོ་ལྷབས་སེ་ལྷབ༔ གནོད་སྦྱིན་ཡོངས་རྫོགས་གྱད་ཀྱི་སྐུ༔ བསྲེགས་དང་ཚ་ངར་འུ་རུ་རུ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་རཀྴ་རཾ་ཛྭ་ལ་མཱ་ར་དགྲ་བོ་བྷྱོ་བྷྱོཿ ཧཱུྃ༔
ཆུ་ཐུན་མཛེ་ནད་ཐིབས་སེ་ཐིབ༔ ཀླུ་བདུད་ཡོངས་རྫོགས་གྱད་ཀྱི་སྐུ༔ སྔོ་ནག་སྦོས་འགས་རླངས་ཐབས་འཕྱུར༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ནཱ་ག་ར་མཱ་ར་དགྲ་བོ་བྷྱོ་བྷྱོཿ བཅུ་གཉིས་པ་གཏུབ་པ་ནི༔ ཧཱུྃ༔ ང་ནི་བཛྲ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་གྲི་གུག་ལྕགས་ཀྱུ་བསྣམས༔
ལྕགས་ཀྱུས་ཟུངས་ལ་གྲི་གུག་གཏུབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་བཛྲ་ཀྲོ་ཏ་ཧེ་རུ་ཀ་ཀཱི་ལ་ཡ་ཧཱུྃ་བྷྱོ༔ དགྲ་བགེགས་བྷནྡྷ་བྷནྡྷ་ཧཱུྃ་ཕཊ྄ཿ ཧཱུྃ༔ ང་ནི་རཏྣ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་རལ་གྲི་ཞགས་པ་བསྣམས༔ ཞགས་པས་ཆིངས་ལ་རལ་གྲིས་གཏུབ༔ དགྲ་བགེགས་ལྔ་ཕུང་རྡུལ་དུ་རློག༔
ཨོཾ་རཏྣ་ཀྲོ་ཏི་ཧེ་རུ་ཀ་ཀཱི་ལ་ཡ་ཧཱུྃ་བྷྱོཿ དགྲ་བགེགས་ཚིནྡྷ་ཚིནྡྷ་ཧཱུྃ་ཕཊ྄ཿ ཧཱུྃ༔ ང་ནི་པདྨ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་དགྲ་སཏྭ་ལྕགས་སྒྲོག་བསྣམས༔ ལྕགས་སྒྲོག་སྡོམས་ལ་དགྲ་སཏྭས་གཏུབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་པདྨ་ཀྲོ་ཏ་ཧེ་རུ་ཀ་ཀཱི་ལ་ཡ་ཧྃའུ་བྷྱོཿ དགྲ་བགེགས་ཧུ་ལུ་ཧུ་ལུ་ཧཱུྃ་ཕཊ྄ཿ
ཧཱུྃ༔ ང་ནི་ཀརྨ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་དྲིལ་བུ་ཕུར་པ་བསྣམས༔ དྲིལ་བུས་མྱོས་ལ་ཕུར་པས་དཀྲུགས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཀརྨ་ཀྲོ་ཏ་ཧེ་རུ་ཀ་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་མཱ་ར་མཱ་ར་ཧཱུྃ་ཕཊ྄ཿ ཧཱུྃ༔ ང་ནི་ཁྲོ་བཅུ་ཡབ་ཡུམ་སྐུ༔
ཞལ་གསུམ་ཕྱག་དྲུག་ཞབས་བཞི་བགྲད༔ ཕྱག་ན་རྡོ་རྗེ་ཧོམ་གཏུན་བསྣམས༔ རྡོ་རྗེས་ཧོམ་དུ་ཕྱེ་མར་རྡུངས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཀྲོ་ཏ་ཀྲོ་ཏི་དཱ་ཤ་ཡ་བཾ་བྷྱོ་ཧཱུྃ་ཕཊ྄ཿ ཨ་ཡ་མ་དུ་ཏྲི་ཛྭ་ལ་ཡ་དགྲ་བགེགས་ཀྱི་སྲོག་ལ་རྦད་རྦད༔ དབུགས་ལ་རྦད་རྦད༔ ཤ་ལ་རྦད་རྦད༔ རུས་ལ་རྦད་རྦད༔ ཁྲག་ལ་རྦད་རྦད༔
སྐྱེ་མཆེད་བཅུ་གཉིས་ལ་རྦད་རྦད༔ དབང་པོ་ལྔ་ལ་རྦད་རྦད༔ འདུ་བ་དྲུག་ལ་རྦད་རྦད༔ གཟུགས་ཕུང་བརྒྱད་ལ་རྦད་རྦད༔ རྒྱུ་ལམ་དགུ་ལ་རྦད་རྦད༔ མཱ་ར་ཡ༔ མཱ་ར་དུ༔ མཱ་ར་ནན༔ མཱ་ར་བཾ༔ མཱ་ར་ཏྲིག༔
མཱ་ར་མྱོག༔ མཱ་ར་ཐུམ༔ མཱ་ར་རྦད་རྦད༔ བཅུ་གསུམ་པ་ཞལ་དུ་འབུལ་བ་ནི་ཧོམ་གཟར་དུ་བཞག་ལ་བདུད་རྩིས་བྲན། ཧཱུྃ༔ ལས་བྱེད་འབར་བ་ཕོ་ཉའི་ཚོགས་རྣམས་ཀྱིས༔ ཕྱག་ན་རྔམ་ཡངས་དྲག་པོའི་ཧོམ་ཐོགས་ཏེ༔ དགྲ་བགེགས་ཤ་ཁྲག་བདུད་རྩིར་བསྒྱུར་བས་བཀང་༔ ཨོཾ་ཨཱཿཧཱུྃ༔ གཏི་མུག་བསྒྲལ་བའི་ཤ་མཆོད་བླ་ན་མེད༔
འདོད་ཆགས་བསྒྲལ་བའི་ཁྲག་མཆོད་རྨད་དུ་བྱུང་༔ ཞེ་སྡང་བསྒྲལ་བའི་རུས་མཆོད་ངོ་མཚར་ཆེ༔ ཕྲག་དོག་བསྒྲལ་བའི་མཆོད་སྤྲིན་ཨ་ལ་ལ༔ ཧཱུྃ༔ བླ་མ་ཡི་དམ་རྣམས་ཀྱི་ཞལ་ཕྱེས་ཤིག༔ མཁའ་འགྲོ་ཆོས་སྐྱོང་རྣམས་ཀྱི་ཞལ་ཕྱེས་ཤིག༔ དམ་ཅན་གཏེར་སྲུང་རྣམས་ཀྱི་ཞལ་ཕྱེས་ཤིག༔ ཕོ་ཉ་སྤྲུལ་པ་ཡང་སྤྲུལ་ཞལ་ཕྱེས་ཤིག༔ ཧཱུྃ༔ ཀློང་ཡངས་གནམ་ས་ཙམ་གྱི་ཞལ་ཕྱེས་ཤིག༔
རྔམ་གཟེངས་གངས་རི་ཙམ་གྱི་མཆེ་བ་གཙིགས༔ མྱུར་མགྱོགས་གློག་དམར་ཙམ་གྱི་ལྗགས་རྐྱོངས་ལ༔ དུག་གསུམ་དགྲ་བགེགས་ཤ་ཁྲག་ཞལ་དུ་བསྟབ༔ ལྷག་མེད་བཞེས་ཤིག་ཡེ་ཤེས་ཆེན་པོར་རོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས༔ ཙིཏྟ་རཀྟ་གོ་རོ་ཙ་ན༔ བྷ་སུ་ཏ་ཨི་དཾ་བ་ལིངྟ་པཱུ་ཛ་ལ་ཁ་ཁ་ཁཱ་ཧི༔ ཞེས་བསྒྲལ་མཆོད་བདུད་རྩིས་བྲན་བཟློག་གཏོར་ལ་སྟོབ་ཅིང་ལྷག་མེད་བཞེས་པར་བསམ། ལག་ལེན་དང་ཟིན་བྲིས་འགར་ཚོགས་རོལ་དང་ལྷག་འབུལ་རྗེས་སུུ་བྱེད་པ་སྣང་ཡང་འདིར་ཟིན་བྲིས་མཐོང་བ་དོན་གསལ་ལྟར་བྱས་ན་རྙིང་ལུགས་སྤྱིར་འཐད་པས་དེ་ལྟར་བྱས་སོ།
༈ དངོས་གྲུབ་ཚོགས་ལ་རོལ་པ་ནི༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ དོན་གཉིས་བླ་མེད་དངོས་གྲུབ་སྩོལ༔ སློབ་དཔོན་གྱིས༔ ཧོཿ འདི་ནི་རང་བྱུང་ཡེ་ཤེས་མཆོག༔ སྤང་བླང་དགག་སྒྲུབ་བྲལ་བར་རོལ༔ ཨ་ལ་ལ་ཧོཿ ཚོགས་ལ་རོལ་ཞིང་ལྷག་ཞུས་དང་ལྷག་མ་བྱིན་རླབས་སྔོན་དུ་འགྲོ་བས་ལྷག་མ་འབུལ་བ་ནི།
ཧཱུྃ༔ དཔལ་ཆེན་རྡོ་རྗེ་གཞོན་ནུའི་བཀའ་ཉན་པ༔ མ་སྲིང་གིང་སྨན་བདུད་དང་བྲན་གཡོག་ཚོགས༔ རྔམ་ཚུལ་འཇིགས་པའི་གཅེར་བུ་སྣ་ཚོགས་ཀྱིས༔ མི་ལྤགས་གཡང་གཞི་གྱོན་ཅིང་སྟོང་ཁམས་ཉུལ༔ ཟས་སུ་གདུག་པའི་ཤ་ཁྲག་སྙིང་ལ་ཟ༔ ལས་སུ་དགྲ་བགེགས་སྲོག་དང་དབུགས་ལ་རྔམ༔ རིག་འཛིན་དམ་ཚིག་ཅན་གྱི་ཚོགས་ཁང་འགྲིམ༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ ཆོས་མཛད་སྒྲུབ་ལ་བུ་བཞིན་སྐྱོང་བར་མཛོད༔
ཨོཾ་སརྦ་ལོ་ཀ་པཱ་ལ་ཡ་ཤེ་ཥ་བི་ཤྭ་ཁ་ཁ་ཁཱ་ཧི༔ དེ་ནས་ཐུགས་དམ་བསྐུལ་བ་ནི། རོལ་མོ་བརྡུང་དར་ནག་གཡབ། གཏོར་མ་བཤམས་ལ། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ ཡང་དག་རྡོ་རྗེ་གཞོན་ནུའི་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔ མཐུ་སྟོབས་དཔའ་བོའི་རྩལ་ཆེན་བསྐྱེད་དུ་གསོལ༔ ད་ལྟ་སྙིགས་མ་ལྔ་བདོ་དུས་ཀྱི་མཐའ༔
མ་རུངས་གདུག་པའི་འདྲེ་རྒོད་ཁ་དར་ནས༔ གསང་སྔགས་བསྟན་ལ་བདུད་ཀྱིས་འཚེ་ལགས་པས༔ ཁྲོ་རྒྱལ་ཆེན་པོའི་མངོན་སྤྱོད་མི་མཛད་ན༔ སྒྲུབ་པའི་རིག་འཛིན་ཡི་ཆད་མི་འགྱུར་རམ༔ གསང་སྔགས་གཉན་ལ་འབྲས་བུ་ཅང་མེད་དམ༔ ཡི་དམ་ལྷ་ཚོགས་དབྱིངས་ནས་མ་དགྱེས་སམ༔ ཕྱག་རྒྱ་སྔགས་ཀྱི་ནུས་པ་ཉམས་ལགས་སམ༔ རིག་འཛིན་གོང་མས་ཐུགས་ཀྱིས་མི་ཁྲེལ་ལམ༔ དེ་བས་དཔལ་ཆེན་ལྷ་ཚོགས་འཁོར་བཅས་ཀྱིས༔ དགྲ་ཤ་ཁྲག་མཆོད་དམར་པོ་འདི་བཞེས་ལ༔
ཕ་རོལ་གདུག་པའི་དམ་ཉམས་དགྲ་དང་བགེགས༔ ལོག་འདྲེན་བར་གཅོད་རྩོམ་པའི་འབྱུང་པོ་ལ༔ དཔལ་ཆེན་མཚོན་ཆ་སྣ་ཚོགས་ཆར་ལྟར་ཕོབ༔ བསྒྲལ་ཞིང་བཞེས་ནས་མིང་ཤུལ་མེད་པར་མཛོད༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་ཧཱུྃ་བྷྱོ༔ དགྲ་བགེགས་གདུག་པའི་དབང་པོ་ལྔ་ལ་ཁ་ཁ་ཁཱ་ཧི༔ བཟློག་གཞུང་བྱ་བའི་གོ་རིམ་ལའང༌། རང་ལུགས་ལ་གོ་རིམ་མི་འདྲ་གསུམ་དུ་བྱུང་སྟེ། ཟྀན་བྲིས་མཐོང་བ་དོན་གསལ་ལས་དར་བཟློག་དང་པོ། སྔགས་འཆང་ཀུན་བློའི་ཟིན་བྲིས་སུ་རྩང་བཟློག་དང་པོ་མཛད།
རིག་འཛིན་ཐུགས་མཆོག་རྡོ་རྗེས་ནི། ཡང་བཟློག་དང་པོ་མཛད་པས། དེ་ལས་ཆེས་འཐད་པ་ནི་ཕྱི་མ་ཉིད་ཡིན་ལ་ཅིའི་ཕྱིར་ཞེ་ན་ཡང་བཟློག་དང་རེག་ཆོད་སྦྲེལ་མ་ནི། ཟློག་གཞུང་དངོས་ཡིན་ལ། རྩང་བཟློག་ནི། ཕོ་ཉ་ལས་བྱེད་གྱི་བཟློག་པ་ཡིན་ཏེ། ཕོ་ཉ་རྩང་གི་ལྷ་ཚོགས་གཤེགས་སུ་གསོལ༔ ཞེས་གསུངས་པའི་ཕྱིར་དང༌། དར་བཟློག་ནི་དཀྱིལ་འཁོར་མདོས་རྒྱན་གྱི་བཟློག་པ་ཡིན་པས་དེ་གཉིས་བཟློག་གཞུང་གི་ཆ་ལག་ཡིན་པས་ན། གཙོ་འཁོར་གྱི་གོ་རིམ་དང་གཞུང་དང་ཡན་ལག་འགལ་འཛོལ་མ་སོང་བའི་ཕྱིར་འདིར་ཡང་ཕྱི་མ་ཉིད་འཐད་པ་དང་ལྡན་པར་མཐོང་ནས་དེ་ལྟར་བཀོད་དོ།
དེ་ལ་གཞུང་ལས། ཡང་བཟློག་བྱ་བའི་རིམ་པ་ནི༔ གྲི་ལག་ལ་སོགས་གཡབ་པའི་རྫས༔ འབྲུ་ནག་ལ་སོགས་གཏོར་བའི་ཐུན༔ རོལ་མོ་ལ་སོགས་རྔམ་པའི་རྫས༔ དམོད་པ་དྲག་སྔགས་ལས་སུ་ཤེས༔ དཔའ་བོ་རྡོ་རྗེ་ཏིང་འཛིན་བསྐྱེད༔ དགྲ་བོའི་གཡུལ་ངོ་བཟློག་པར་བསམ༔ ཞེས་པ་བཞིན་ཡོ་བྱད་རྣམས་འདུ་བྱ་ལ། གཏོར་ཆུང་ཤ་དུམ་ལིངྒ་བཅས་བཤམས་ལ།
བཟློག་གཏོར་བྲན། དར་ནག་གཡབ། དྲག་རོལ་དང་བཅས་ཏེ། ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ ཡང་དག་ཆེ་མཆོག་རྡོ་རྗེ་གཞོན་ནུའི་སྐུ༔ སྐུ་མདོག་མཐིང་ནག་མི་བཟད་རབ་ཏུ་འབར༔ ཁྲོས་པའི་ཞལ་གྱིས་སྲིད་གསུམ་སྔངས་ཤིང་འདར༔ རྣོ་དབལ་མཚོན་ཆས་གདོན་ཚོགས་དུམ་བུར་གཏུབ༔ དུར་ཁྲོད་ཆས་བརྒྱད་རྩལ་ཆེན་ལྷུན་གྱིས་གྲུབ༔
རྡོ་རྗེའི་སྒྲོ་ལྡན་ལོག་འདྲེན་ཐུལ་གྱིས་གཞོམ༔ འཇིགས་བྱེད་གར་གྱིས་སྣང་སྲིད་གཡོ་ཞིང་འགུལ༔ དཀྱིལ་འཁོར་ཡོངས་ཀྱི་གཙོ་མོ་པང་དུ་འཁྱུད༔ ཡབ་ཡུམ་སྐུ་ལ་ཡེ་ཤེས་མེ་རི་འབར༔ བ་སྤུའི་གསེབ་ནས་ཁྲོ་ཚོགས་སྤྲིན་ལྟར་གཏིབས༔ འཇིགས་པའི་གད་མོ་ཧཱུྃ་སྒྲ་འབྲུག་ལྟར་སྒྲོག༔ དྲག་སྔགས་རྦད་བསྐུལ་རྫུ་འཕྲུལ་གློག་ལྟར་འཁྱུག༔ ཡེ་ཤེས་འཇིག་རྟེན་ཁྲོ་ཚོགས་འབུམ་གྱིས་བསྐོར༔ བཀའ་སྡོད་རབ་འཇིགས་ཕོ་ཉ་ལས་ལ་འགྱེད༔ བཟློག་པའི་མཚོན་ཆ་ངན་སྔགས་ཤ་ར་ར༔
དེང་འདིར་དྲག་པོའི་ཕྲིན་ལས་དུས་ལ་བབ༔ དགྲ་བགེགས་བསྒྲལ་ཞིང་བཟློག་བསྒྱུར་ཕྲིན་ལས་མཛོད༔ མདུན་དུ་དྲག་པོའི་ལྕགས་སྣོད་དུ་གཏོར་ཆུང་ལིངྒ་ཤ་དུམ་བཅས་བཤམས་ལ། རྒྱས་པ་ཕུར་སོ་གར་འདུག་འདི་བཞིན་བསྒྲལ་ནས་མཆོད། ཐོག་མར་ཧོམ་བསྐྱེད་པ་ནི༔ ཧཱུྃ༔ མདུན་དུ་དྲག་པོ་གནམ་ལྕགས་ཧོམ་གྱི་ནང་༔ དགྲ་བགེགས་བྱད་མ་མངོན་སུམ་ལྟ་བུར་གསལ༔ ལས་མཁན་ཕོ་ཉས་བཟུང་སྟེ་མི་ཤོར་བར༔ མནན་ཅིང་བསྡམས་ནས་མྱོས་པའི་རང་བཞིན་གྱུར༔
དེ་ནས་འགུགས་བསྟིམ་ནི༔ ཕཊ྄ཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ དཔལ་ཆེན་ཆེ་མཆོག་ལྷ་ཚོགས་བདེན་པའི་མཐུས༔ བྱད་མ་དགྲ་བགེགས་ལོག་འདྲེན་གནོད་བྱེད་རྣམས༔ རང་དབང་མེད་པར་གཟུགས་ལིང་འདི་ལ་ཁུག༔ ཨོཾ་རུ་ཏྲ་ནྲྀ་ཏྲི་ཨ་ཀརྵ་ཡ་ཛཿ ཐ་མ་བསྒྲལ་བ་ནི༔ ཧཱུྃ༔ ལས་བྱེད་ཕོ་ཉའི་དམག་ཚོགས་སྤྲིན་ལྟར་གཏིབས༔
རྣོ་དབལ་འདེབས་པའི་མཚོན་ཆ་སྐར་ལྟར་འཁྲུགས༔ སྒྲོལ་ཅིང་གཏུབས་ཤིག་རལ་གྲི་འབར་བའི་མཚོན༔ དམ་ཉམས་དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་ཛི་བཱི་ནྲྀ་ཏྲི་མཱ་ར་ཚིནྡྷ་པ་ཙ་པ་ཙ་ཧཱུྃ་ཕཊ྄ཿ ཅེས་གཏུབ་ལ་བཟློག་པར་སྟོབ་ཅིང༌། ཧཱུྃ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ དཔལ་ཆེན་ཡང་དག་ཆེ་མཆོག་ཧེ་རུ་ཀཿ འཇིགས་བྱེད་སྟོབས་ལྡན་བཛྲ་ཀཱི་ལ་ཡ༔ ཞི་ཁྲོ་རབ་འབྱམས་རྒྱལ་བ་རྒྱ་མཚོའི་ཚོགས༔
བཀའ་སྡོད་དམ་ཅན་ཆོས་སྐྱོང་མ་ལུས་ཀུན༔ དབང་དྲག་རྔམ་ཆེན་འཁྲུགས་པའི་ཀློང་ནས་བཞེངས༔ དམག་དཔུང་བསྐྱེད་ཅིང་བཟློག་བསྒྱུར་ཕྲིན་ལས་མཛོད༔ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ གསང་ཆེན་ཁྲོ་བོ་རོལ་པ་རུ༔ ཡེ་ཤེས་འཇིག་རྟེན་འཁྲུགས་པའི་ཚེ༔ དཔལ་ཆེན་ཡང་དག་ཧེ་རུ་ཀས༔ གསང་སྔགས་འདུས་པའི་དཀྱིལ་འཁོར་བཞེངས༔ རིག་སྔགས་འདུས་པའི་གཏོར་ཆེན་བཤམས༔
གཟུངས་སྔགས་འདུས་པའི་ཟོར་ཆེན་བསྒྲིལ༔ ཡེ་ཤེས་ཕོ་ཉ་རྩང་གིས་བརྒྱན༔ ངན་སྔགས་དམོད་པའི་ཟོར་འཕང་ཚེ༔ འཇིག་རྟེན་ལྷ་རྣམས་སྲོག་སྙིང་བླངས༔ མ་རུངས་དྲེགས་པ་རྡུལ་དུ་བརླགས༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་ཏུ་གསོལ༔ ཧཱུྃ༔ དེ་ནས་བཟློག་པ་གང་ནས་བྱུང་༔ ལྷ་དང་ལྷ་མིན་འཐབ་པའི་ཚེ༔
དཔལ་ཆེན་བཛྲ་ཀུ་མཱ་རས༔ བྱིན་རླབས་འདུས་པའི་དཀྱིལ་འཁོར་བཞེངས༔ ནུས་མཐུ་འདུས་པའི་གཏོར་ཆེན་བཤམས༔ མན་ངག་སྟོབས་ཀྱིས་ཟོར་ཆེན་བསྒྲིལ༔ རྫུ་འཕྲུལ་ཐོགས་མེད་རྩང་གིས་བརྒྱན༔ རེག་ཆོད་རྩལ་གྱིས་ཟོར་འཕང་ཚེ༔ ལྷ་མིན་གཡུལ་དང་དཔུང་ཚོགས་བཅོམ༔ འབྱུང་པོའི་གདོན་ཚོགས་ཕྱེ་མར་བརླགས༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་ཏུ་གསོལ༔
ཧཱུྃ༔ དེ་ནས་བཟློག་པ་གང་ནས་བྱུང་༔ རྡོ་རྗེ་གདན་གྱི་ལྷོ་ནུབ་ཏུ༔ ཆོས་རྒྱལ་མུ་སྟེགས་འཐབ་པའི་ཚེ༔ རིག་འཛིན་དགའ་རབ་རྡོ་རྗེ་ཡིས༔ བསྐྱེད་རིམ་དྲི་མེད་དཀྱིལ་འཁོར་བཞེངས༔ རྫོགས་རིམ་གཉུག་མའི་གཏོར་ཆེན་བཤམས༔ གཉིས་མེད་གཅིག་འདུས་ཟོར་ཆེན་བསྒྲིལ༔ རོལ་རྩལ་ཟང་ཐལ་རྩང་གིས་བརྒྱན༔ རྡོ་རྗེ་ཐོག་འབེབས་ཟོར་ཀྱང་འཕངས༔
མུ་སྟེགས་དམག་ཚོགས་ཁྲག་བསྐྱུགས་གུམ༔ ཞང་ཞུང་ཕྱི་པའི་བསྟན་པ་ནུབ༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་ཏུ་གསོལ༔ ཧཱུྃ༔ དེ་ནས་བཟློག་པ་གང་ནས་བྱུང་༔ རྡོ་རྗེ་གདན་གྱི་ནུབ་བྱང་དུ༔ ཕྱི་ནང་བདེན་གཉིས་རྩོད་པའི་ཚེ༔ སློབ་དཔོན་སེངྒེ་སྒྲ་སྒྲོགས་ཀྱིས༔ སྙིང་རྗེ་ཁྲོས་པའི་དཀྱིལ་འཁོར་བཞེངས༔
ཐོགས་མེད་མཐུ་ཡི་གཏོར་ཆེན་བཤམས༔ དམོད་པ་རེག་ཆོད་ཟོར་ཆེན་བསྒྲིལ༔ ལས་སྟོབས་རླུང་གི་རྩང་ཕུར་བརྒྱན༔ འབྱུང་ལྔ་གོ་ལྡོག་ཟོར་འཕང་ཚེ༔ གནམ་ལྕགས་ཐོག་ལྷུངས་མུ་སྟེགས་བརླགས༔ ནམ་ཡང་མི་ལྡང་རྒྱ་ཡིས་བཏབ༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་པར་མཛོད༔ ཧཱུྃ༔ དེ་ནས་བཟློག་པ་གང་ནས་བྱུང་༔
ཕྱི་རབས་རིག་འཛིན་རྗེས་འཇུག་གིས༔ ཡང་ཕུར་འདུས་པའི་དཀྱིལ་འཁོར་བཞེངས༔ བདེན་གཉིས་རྫས་ཀྱི་གཏོར་ཆེན་བཤམས༔ སྣ་ཚོགས་དུག་གི་ཟོར་ཆེན་བསྒྲིལ༔ དྲག་པོ་ལས་མཁན་རྩང་གིས་བརྒྱན༔ དེང་འདིར་ལོག་འདྲེན་བགེགས་ལ་འཕེན༔ རྦད་པའི་ལྷ་སྲུང་ལས་ལ་ཆོས༔ དགྲ་བགེགས་བཟློག་པའི་ཕྲིན་ལས་མཛོད༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་ཀྱིས༔
ཁྲག་མཆོད་དམར་པོ་འདི་བཞེས་ལ༔ དམག་དཔུང་བསྐྱེད་ལ་ཟོར་སྣ་དྲོངས༔ བཟློག་བསྒྱུར་ཕྲིན་ལས་འགྲུབ་པར་མཛོད༔ ཆེ་མཆོག་ཡང་དག་ཞི་ཁྲོའི་ལྷ་ཚོགས་ཀྱི་གཏོར་ཟློག་ནི། ཧཱུྃ༔ དཔལ་ཆེན་ཆེ་མཆོག་ཁྲོ་རྒྱལ་ཧེ་རུ་ཀཿ ཉི་ཤུ་རྩ་གཅིག་རྔམ་པའི་གཏུམ་ཞལ་བགྲད༔ ཞེ་གཉིས་ཕྱག་གིས་ཞི་ཁྲོའི་ལྷ་ཚོགས་བསྣམས༔ དུར་ཁྲོད་ཆས་བརྒྱད་གར་དགུའི་ཉམས་དང་ལྡན༔ དབྱིངས་ཀྱི་ཡུམ་ཆེན་ཀྲོ་ཏི་ཤྭ་རཱི་འཁྱུད༔
རབ་ཏུ་འབར་བའི་མེ་དཔུང་དབུས་སུ་འགྱིངས༔ གསང་ཆེན་མེ་རི་འབར་བའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ ཆོས་སྐུ་ཀུན་བཟང་ཡབ་ཡུམ་རིགས་ལྔའི་ཚོགས༔ སྣ་ཚོགས་མཛེས་པའི་དར་དང་ཅོད་པན་འཛིན༔ འཇའ་འོད་ཡེ་ཤེས་ལྔ་ལྡན་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ ཀུན་ཏུ་བཟང་པོ་ཆོས་དབྱིངས་ཡེ་ཤེས་སྐུ༔ མ་རིག་འཁྲུལ་པའི་གཏི་མུག་བཟློག་ཏུ་གསོལ༔ དབྱིངས་ཕྱུག་བཟང་མོ་དུས་གསུམ་སྐྱེད་པའི་ཡུམ༔ ང་བདག་གཅེས་འཛིན་རུ་ཏྲ་བཟློག་ཏུ་གསོལ༔ རྡོར་སེམས་ཡབ་ཡུམ་ཞེ་སྡང་བག་ཆགས་ཟློག༔ རིན་འབྱུང་ཡབ་ཡུམ་ང་རྒྱལ་ཤེས་བྱ་ཟློག༔ སྣང་མཐའ་ཡབ་ཡུམ་འདོད་ཆགས་སྲིད་པ་ཟློག༔ དོན་གྲུབ་ཡབ་ཡུམ་ཕྲག་དོག་ཁོང་ཁྲོ་ཟློག༔ ཧཱུྃ༔
ཞི་བ་ཡབ་ཡུམ་རིགས་ལྔའི་ལྷ་ཚོགས་ཀྱིས༔ དུག་ལྔ་བསྒྲལ་བའི་ཁྲག་མཆོད་འདི་བཞེས་ལ༔ ངན་འགྲོར་ལྟུང་བའི་སྐྱེ་སྒོ་བཟློག་ཏུ་གསོལ༔ ཧཱུྃ༔ བྱང་ཆུབ་སེམས་དཔའ་ས་སྙིང་ཡབ་ཡུམ་བརྒྱད༔ ཞི་བའི་ཚུལ་དགུ་མཛེས་པའི་རྒྱན་གྱིས་སྤྲས༔ སྒྱུ་འཕྲུལ་དྲྭ་བའི་ཀློང་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔
བྱང་ཆུབ་སེམས་དཔའ་ས་སྙིང་ཡབ་ཡུམ་གྱིས༔ མ་དག་སྐྱེ་བའི་སྡུག་བསྔལ་བཟློག་ཏུ་གསོལ༔ བྱང་ཆུབ་སེམས་དཔའ་བྱམས་པ་ཡབ་ཡུམ་གྱིས༔ སྡུག་བསྔལ་ནད་ཀྱིས་མནར་བ་བཟློག་ཏུ་གསོལ༔ བྱང་ཆུབ་སེམས་དཔའ་ཀུན་བཟང་ཡབ་ཡུམ་གྱིས༔ སྡུག་བསྔལ་ཚེ་རིང་རྒན་པ་བཟློག་ཏུ་གསོལ༔ བྱང་ཆུབ་སེམ་དཔའ་ནམ་སྙིང་ཡབ་ཡུམ་གྱིས༔ དུས་མིན་འཆི་བའི་འཇིགས་པ་བཟློག་ཏུ་གསོལ༔ བྱང་ཆུབ་སེམས་དཔའ་འཇམ་དཔལ་ཡབ་ཡུམ་གྱིས༔ མ་དག་མངལ་དུ་སྐྱེ་བ་བཟློག་ཏུ་གསོལ༔
བྱང་ཆུབ་སེམས་དཔའ་སྤྱན་གཟིགས་ཡབ་ཡུམ་གྱིས༔ སྒོ་ངར་སྐྱེ་བའི་སྡུག་བསྔལ་བཟློག་ཏུ་གསོལ༔ བྱང་ཆུབ་སེམས་དཔའ་སྒྲིབ་སེལ་ཡབ་ཡུམ་གྱིས༔ དྲོད་གཤེར་སྐྱེ་བའི་སྡུག་བསྔལ་བཟློག་ཏུ་གསོལ༔ བྱང་ཆུབ་སེམས་དཔའ་ཕྱག་རྡོར་ཡབ་ཡུམ་གྱིས༔ མི་མིན་འབྱུང་པོར་སྐྱེ་བའི་སྡུག་བསྔལ་ཟློག༔ ཧཱུྃ༔ བྱང་ཆུབ་སེམས་དཔའ་འགྲོ་བའི་དོན་མཛད་བརྒྱད༔ ཉོན་མོངས་བསྒྲལ་བའི་རཀྟ་འདི་བཞེས་ལ༔ མ་དག་སྲིད་པར་འཁྱམས་པ་བཟློག་ཏུ་གསོལ༔
ཧཱུྃ༔ བརྒྱ་བྱིན་ལ་སོགས་སྦྱོང་བྱེད་ཐུབ་པ་དྲུག༔ བསླབ་གསུམ་རྣམ་དག་བྱང་སེམས་ཆས་ཀྱིས་བརྒྱན༔ ཚོགས་གཉིས་མཐར་ཕྱིན་ཀློང་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ བཅོམ་ལྡན་ཐུབ་པ་བརྒྱ་བྱིན་ཆེན་པོ་ཡིས༔ ལྷ་རུ་སྐྱེ་བའི་འཕོ་ལྟུང་སྡུག་བསྔལ་ཟློག༔ བཅོམ་ལྡན་ཐུབ་པ་ཐག་བཟང་ཆེན་པོ་ཡིས༔
ལྷ་མིན་སྐྱེ་བའི་འཐབ་རྩོད་སྡུག་བསྔལ་ཟློག༔ བཅོམ་ལྡན་ཐུབ་པ་ཤཱཀྱ་སེངྒེ་ཡིས༔ མི་རུ་སྐྱེ་བའི་སྡུག་བསྔལ་བཟློག་ཏུ་གསོལ༔ བཅོམ་ལྡན་ཐུབ་པ་སེངྒེ་རབ་བརྟན་གྱིས༔ དུད་འགྲོར་སྐྱེ་བའི་སྡུག་བསྔལ་བཟློག་ཏུ་གསོལ༔ བཅོམ་ལྡན་ཐུབ་པ་ཁ་འབར་སྒྲོམ་བུ་ཡིས༔ ཡི་དྭགས་སྐྱེ་བའི་བཀྲེས་སྐོམ་བཟློག་ཏུ་གསོལ༔ བཅོམ་ལྡན་ཐུབ་པ་ཆོས་ཀྱི་རྒྱལ་པོ་ཡིས༔ དམྱལ་བར་སྐྱེ་བའི་བཙོ་བསྲེག་སྡུག་བསྔལ་ཟློག༔ ཧཱུྃ༔
སྡུག་བསྔལ་སྐྱོབ་པའི་བཅོམ་ལྡན་ཐུབ་པ་དྲུག༔ རྒྱུད་དྲུག་བསྒྲལ་བའི་རཀྟ་འདི་བཞེས་ལ༔ གནས་ངན་ལེན་པའི་སྐྱེ་སྒོ་བཟློག་ཏུ་གསོལ༔ ཧཱུྃ༔ རྣམ་པར་སྨིན་སོགས་རིག་འཛིན་ཆེན་པོ་ལྔ༔ སྒེག་བཞད་དགྱེས་ལ་མཛེས་པའི་ཆ་ལུགས་ལྡན༔ དག་པ་རང་བྱུང་གནས་ནས་སྐུར་བཞེངས་ལ༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔
རྣམ་པར་སྨིན་པའི་རིག་འཛིན་ཡབ་ཡུམ་གྱིས༔ འབྱུང་བཞི་ཚེ་ཡི་བར་ཆད་བཟློག་ཏུ་གསོལ༔ ས་ལ་གནས་པའི་རིག་འཛིན་ཡབ་ཡུམ་གྱིས༔ ལྷ་བུ་བདུད་ཀྱི་བར་ཆད་བཟློག་ཏུ་གསོལ༔ ཚེ་ལ་དབང་བའི་རིག་འཛིན་ཡབ་ཡུམ་གྱིས༔ ཕུང་པོ་བདུད་ཀྱི་བར་ཆད་བཟློག་ཏུ་གསོལ༔ ཕྱག་རྒྱ་ཆེན་པོ་རིག་འཛིན་ཡབ་ཡུམ་གྱིས༔ ཉོན་མོངས་བདུད་ཀྱི་བར་ཆད་བཟློག་ཏུ་གསོལ༔ ལྷུན་གྱིས་གྲུབ་པའི་རིག་འཛིན་ཡབ་ཡུམ་གྱིས༔ འཆི་བདག་བདུད་ཀྱི་བར་ཆད་བཟློག་ཏུ་གསོལ༔
ཧཱུྃ༔ བར་ཆད་བཟློག་པའི་རིག་འཛིན་ཡབ་ཡུམ་གྱིས༔ བདུད་བཞི་བསྒྲལ་བའི་རཀྟ་འདི་བཞེས་ལ༔ དུས་མིན་འཆི་བའི་བར་ཆད་བཟློག་ཏུ་གསོལ༔ ཧཱུྃ༔ རྡོ་རྗེ་མཁའ་འགྲོ་ལ་སོགས་རིགས་ལྔའི་ཚོགས༔ མཉེན་ལྕུག་འཁྲིལ་ལྡེམ་ཡིད་འོང་ལང་ཚོ་ལྡན༔ མཁའ་སྤྱོད་ཀློང་ནས་ཐུགས་རྗེ་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ ཆོས་དབྱིངས་སངས་རྒྱས་རིགས་ཀྱི་མཁའ་འགྲོ་མ༔ རྩ་རླུང་ཐིག་ལེ་ཉམས་པ་བཟློག་ཏུ་གསོལ༔ མེ་ལོང་རྡོ་རྗེ་རིགས་ཀྱི་མཁའ་འགྲོ་མས༔ སྲོག་ལུས་དབང་ཐང་ཉམས་པ་བཟློག་ཏུ་གསོལ༔ མཉམ་ཉིད་རིན་ཆེན་རིགས་ཀྱི་མཁའ་འགྲོ་མས༔ མཐུ་སྟོབས་ནུས་རྩལ་ཉམས་པ་བཟློག་ཏུ་གསོལ༔ སོར་རྟོག་པདྨ་རིགས་ཀྱི་མཁའ་འགྲོ་མས༔ ཚེ་ཆོས་སྙན་གྲགས་ཉམས་པ་བཟློག་ཏུ་གསོལ༔ བྱ་གྲུབ་ལས་ཀྱི་རིགས་ཀྱི་མཁའ་འགྲོ་མས༔
མཐུ་སྟོབས་ནུས་རྩལ་ཉམས་པ་བཟློག་ཏུ་གསོལ༔ ཧཱུྃ༔ མ་སྲིང་མཁའ་འགྲོ་རིགས་ལྔ་འཁོར་བཅས་ཀྱིས༔ མཁའ་དབྱིངས་རཀྟའི་མཆོད་པ་འདི་བཞེས་ལ༔ མི་མཐུན་སྣ་ཚོགས་བཟློག་པའི་ཕྲིན་ལས་མཛོད༔ ཧཱུྃ༔ བཛྲ་ཧེ་རུ་ཀ་སོགས་ཁྲོ་བོ་བཞི༔ བཞད་གཤེ་རྔམ་པའི་དཔལ་གྱི་ཆས་བརྒྱད་བརྒྱན༔ དུར་ཁྲོད་ཀློང་ཡངས་འབར་བའི་དབུས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔
དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ བཅོམ་ལྡན་རྡོ་རྗེ་ཁྲག་འཐུང་ཡབ་ཡུམ་གྱིས༔ བན་བོན་སྔགས་པའི་བྱད་ཁ་བཟློག་ཏུ་གསོལ༔ བཅོམ་ལྡན་རཏྣ་ཁྲག་འཐུང་ཡབ་ཡུམ་གྱིས༔ མུ་སྟེགས་ཞང་ཞུང་བྱད་ཁ་བཟློག་ཏུ་གསོལ༔ བཅོམ་ལྡན་པདྨ་ཁྲག་འཐུང་ཡབ་ཡུམ་གྱིས༔ སྡེ་བརྒྱད་ཕོ་ཉའི་བྱད་ཁ་བཟློག་ཏུ་གསོལ༔ བཅོམ་ལྡན་ཀརྨ་ཁྲག་འཐུང་ཡབ་ཡུམ་གྱིས༔ སྣང་སྲིད་ཡོངས་ཀྱི་བྱད་ཁ་བཟློག་ཏུ་གསོལ༔
ཧཱུྃ༔ ཁྲོ་རྒྱལ་ཆེན་པོ་རིགས་བཞི་འཁོར་བཅས་ཀྱིས༔ རུ་ཏྲ་བསྒྲལ་བའི་རཀྟ་འདི་བཞེས་ལ༔ ཕ་རོལ་བྱད་ཟོར་ཕུར་ཁ་བཟློག་ཏུ་གསོལ༔ ཧཱུྃ༔ ཀཽ་རཱི་མ་སོགས་གནས་ཀྱི་མ་མོ་བརྒྱད༔ སྣ་ཚོགས་རྒྱན་ལྡན་སྒེག་པའི་གར་སྟབས་ཅན༔ རབ་ཏུ་འཇིགས་པའི་དུར་ཁྲོད་གནས་ནས་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ ཀཽ་རཱི་མ་མོ་ཙཽ་རི་མ་མོ་ཡིས༔ དྲི་ཟ་གྲུལ་བུམ་གནོད་པ་བཟློག་ཏུ་གསོལ༔ པྲ་མོ་ཧ་དང་བཻ་ཏ་ནག་མོ་ཡིས༔ གཤིན་རྗེ་མེ་ལྷའི་གནོད་པ་བཟློག་ཏུ་གསོལ༔ པུཀྐ་སཱི་དང་གྷསྨ་ལྗང་ནག་གིས༔ སྲིན་པོ་ཀླུ་ཡི་གནོད་པ་བཟློག་ཏུ་གསོལ༔ ཙཎྜ་ལཱི་དང་སྨེ་ཤ་མཐིང་ནག་གིས༔ རླུང་ལྷ་བགེགས་ཀྱི་གནོད་པ་བཟློག་ཏུ་གསོལ༔ ཧཱུྃ༔
ལས་ཀྱི་མ་མོ་ཆེན་མོ་འཁོར་བཅས་ཀྱིས༔ ཨཉྫ་རཀྟའི་མཆོད་པ་འདི་བཞེས་ལ༔ ཕྱོགས་སྐྱོང་བཅུ་ཡི་གནོད་པ་བཟློག་ཏུ་གསོལ༔ ཧཱུྃ༔ སིཾ་ཧ་ལ་སོགས་ཕྲ་མེན་བརྒྱད་རྣམས་ཀྱིས༔ རྔམ་པའི་སྐུར་སྟོན་དུར་ཁྲོད་བདག་མོའི་ཚུལ༔ རབ་ཏུ་རྒྱུ་བ་མེ་དཔུང་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ སྡེ་བརྒྱད་གདུག་པའི་ཆོ་འཕྲུལ་བཟློག་ཏུ་གསོལ༔ ཧཱུྃ༔
སིཾ་ཧ་སྨུག་ནག་བྱཱ་གྲྀ་དམར་མོ་ཡིས༔ གཟའ་དང་ཐེའུ་རང་གནོད་པ་བཟློག་ཏུ་གསོལ༔ སྲི་ལ་ནག་མོ་ཤྭ་ན་མཐིང་ནག་གིས༔ ལྷ་དང་ལྷ་མིན་གནོད་པ་བཟློག་ཏུ་གསོལ༔ ཀྲི་ཏ་དཀར་སེར་ཀངྐ་དམར་ནག་གིས༔ རྒྱལ་པོ་གཤིན་རྗེའི་གནོད་པ་བཟློག་ཏུ་གསོལ༔ ཁཱ་ཁ་ནག་མོ་ཧུ་ལུ་མཐིང་སྐྱ་ཡིས༔ བཙན་དང་ཀླུ་ཡི་གནོད་པ་བཟློག་ཏུ་གསོལ༔ ཧཱུྃ༔ ལས་ཀྱི་མ་མོ་ཆེན་མོ་འཁོར་བཅས་ཀྱིས༔
དུ་ན་རཀྟའི་མཆོད་པ་འདི་བཞེས་ལ༔ སྡེ་བརྒྱད་གདུག་པའི་ཆོ་འཕྲུལ་བཟློག་ཏུ་གསོལ༔ ཧཱུྃ༔ སྒོ་སྐྱོང་ཁྲོ་བོ་ཁྲོ་མོ་ཆེན་པོའི་ཚོགས༔ རྔམ་གཤེ་གཏུམ་དང་འཇིགས་པའི་ཆ་བྱད་ཅན༔ ཕྱོགས་བཞི་རང་རང་གནས་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ རྣམ་རྒྱལ་གཤིན་རྗེ་གཤེད་པོ་ཡབ་ཡུམ་གྱིས༔
མ་མོ་གནོད་སྦྱིན་གནོད་པ་བཟློག་ཏུ་གསོལ༔ རྟ་མགྲིན་བདུད་རྩི་འཁྱིལ་པ་ཡབ་ཡུམ་གྱིས༔ བདུད་དང་སྲིན་པོའི་གནོད་པ་བཟློག་ཏུ་གསོལ༔ སྟག་གདོང་དཀར་མོ་ཕག་གདོང་སེར་མོ་ཡིས༔ གནམ་ཐེལ་བར་ཐེལ་ས་ཐེལ་བཟློག་ཏུ་གསོལ༔ སེང་གདོང་དམར་མོ་སྦྲུལ་གདོང་ལྗང་གུ་ཡིས༔ གསོན་འདྲེ་ཕོ་མོའི་གནོད་པ་བཟློག་ཏུ་གསོལ༔ ཁུ་བྱུག་དཀར་མོ་ར་གདོང་སེར་མོ་ཡིས༔ འབྱུང་པོ་མི་མིན་གནོད་པ་བཟློག་ཏུ་གསོལ༔ སེང་གདོང་དམར་མོ་སྦྲུལ་གདོང་ལྗང་གུ་ཡིས༔
སྨན་མོ་ཤ་ཟའི་གནོད་པ་བཟློག་ཏུ་གསོལ༔ ཧཱུྃ༔ སྒོ་སྐྱོང་སྲུང་མ་འཁོར་དང་བཅས་པ་ཡིས༔ པདྨ་རཀྟའི་མཆོད་པ་འདི་བཞེས་ལ༔ ནད་གདོན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ ཕྱོགས་སྐྱོང་འདུལ་བྱེད་སྲིད་པ་ཆེན་པོའི་བདག༔ རབ་ཁྲོས་འཇིགས་པའི་ཆས་ཀྱིས་དཔའ་བར་བརྒྱན༔ སྟེང་འོག་ཕྱོགས་བཅུའི་གནས་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔
དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ དྲི་ཟ་འདུལ་བྱེད་མེ་ལྷ་འདུལ་བྱེད་ཀྱིས༔ ཤར་དང་ཤར་ལྷོའི་དགྲ་བགེགས་བཟློག་ཏུ་གསོལ༔ གཤིན་རྗེ་འདུལ་བྱེད་སྲིན་པོ་འདུལ་བྱེད་ཀྱིས༔ ལྷོ་དང་ལྷོ་ནུབ་དགྲ་བགེགས་བཟློག་ཏུ་གསོལ༔ ཀླུ་རྣམས་འདུལ་བྱེད་རླུང་ལྷ་འདུལ་བྱེད་ཀྱིས༔ ནུབ་དང་ནུབ་བྱང་དགྲ་བགེགས་བཟློག་ཏུ་གསོལ༔ གནོད་སྦྱིན་འདུལ་བྱེད་དབང་ལྡན་འདུལ་བྱེད་ཀྱིས༔ བྱང་དང་བྱང་ཤར་དགྲ་བགེགས་བཟློག་ཏུ་གསོལ༔
ལྷ་རྣམས་འདུལ་བྱེད་ས་བདག་འདུལ་བྱེད་ཀྱིས༔ སྟེང་དང་འོག་གི་དགྲ་བགེགས་བཟློག་ཏུ་གསོལ༔ ཧཱུྃ༔ ཕྱོགས་སྐྱོང་འདུལ་བྱེད་ཆེན་པོ་འཁོར་བཅས་ཀྱིས༔ རུ་ཏྲ་བསྒྲལ་བའི་རཀྟ་འདི་བཞེས་ལ༔ གནོད་བྱེད་དགྲ་བགེགས་བཟློག་པའི་ཕྲིན་ལས་མཛོད༔ ཧཱུྃ༔ ཅེ་སྤྱང་ཆེན་མོ་མ་མོ་འཇིགས་པའི་གཟུགས༔ མི་བཟད་གར་བསྒྱུར་རྔམ་པའི་ང་རོ་སྒྲོགས༔ མྱུར་མགྱོགས་རྩལ་ཤུགས་ཀློང་ནས་སྐུར་བཞེངས་ཤིག༔
དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཅེ་སྤྱང་སེང་གདོང་ཅེ་སྤྱང་སྟག་གདོང་གིས༔ ལྷ་དང་ལྷ་མིན་འཁྲུགས་པའི་ཁ་རླངས་ཟློག༔ ཅེ་སྤྱང་གཟིག་མགོ་ཅེ་སྤྱང་དོམ་མགོ་ཡིས༔ ཀླུ་དང་ས་བདག་འཁྲུགས་པའི་ཁ་རླངས་ཟློག༔ ཅེ་སྤྱང་སྤྱང་མགོ་ཅེ་སྤྱང་ཀང་མགོ་ཡིས༔ བཙན་དང་རྒྱལ་པོ་འཁྲུགས་པའི་ཁ་རླངས་ཟློག༔ ཅེ་སྤྱང་དུར་བྱ་ཅེ་སྤྱང་དྲེད་མགོ་ཡིས༔
བདུད་དང་མ་མོ་འཁྲུགས་པའི་ཁ་རླངས་ཟློག༔ ཅེ་སྤྱང་སྤྲུལ་པ་ཡང་སྤྲུལ་ཚོགས་རྣམས་ཀྱིས༔ གཟའ་དང་གནོད་སྦྱིན་འཁྲུགས་པའི་ཁ་རླངས་ཟློག༔ ཧཱུྃ༔ ཅེ་སྤྱང་ཆེན་མོ་མ་མོ་འཁོར་བཅས་ཀྱིས༔ བྱད་མ་བསྒྲལ་བའི་རཀྟ་འདི་བཞེས་ལ༔ འབྱུང་འཁྲུགས་ནད་ཀྱི་ཁ་རླངས་བཟློག་ཏུ་གསོལ༔
རྡོ་རྗེ་ཕུར་པའི་ལྷ་ཚོགས་ཀྱི་བཟློག་པ་ནི། ཧཱུྃ༔ དཔལ་ཆེན་ཆེ་མཆོག་བཛྲ་ཀུ་མཱ་ར༔
སྐུ་མདོག་མཐིང་ནག་རབ་འཇིགས་ས་གསུམ་གཡོ༔ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ རྡོ་རྗེ་རིན་ཆེན་སྒྲོ་གཤོག་འོད་ཀྱིས་འགེངས༔ དུར་ཁྲོད་ཆས་བརྒྱད་སྣང་སྲིད་ཟིལ་གྱིས་གནོན༔ ཞབས་བརྒྱད་བརྐྱང་བསྐུམ་བྱད་མ་རུ་ཏྲ་བརྫིས༔ ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྲིལ༔ སྐུ་ལས་སྐྱེས་པའི་མེ་དཔུང་འུ་རུ་རུ༔ ཁྲོ་བོ་རོལ་པའི་གནས་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔
ཕྱག་བཟློག་ཞལ་རྒྱུན་བཞུགས་སོ།། །། ཧཱུྃ། དཔལ་ཆེན་ཆེ་མཆོག་ཡབ་ཀྱི་ཐུགས་ཀ་རུ། ། པདྨ་ཉི་ཟླ་འབར་བའི་གདན་སྟེང་དུ། ། མ་བསྐྱེད་རྫོགས་པ་རྡོ་རྗེ་གཞོན་ནུ་ནི། ། མཐིང་ནག་དབུ་དགུ་ཕྱག་ནི་བཅོ་བརྒྱད་འབར། ། རྩ་ཞལ་མཐིང་དམར་ཤིན་ཏུ་ནག་པོ་ནི། ། སྲིད་གསུམ་མ་ལུས་དབང་དུ་སྡུད་པར་བྱེད། ། སྣང་སྲིད་གཡོ་འགུལ་སྡང་བའི་དགྲ་ལ་ཟློག ། གཡས་གསུམ་དཀར་ནག་ལྗང་ནག་འཁྲུགས་པ་ནི། །
སྟེང་གི་ལྷ་རྣམས་མ་ལུས་དབང་དུ་སྡུད། ། ལྷ་ཡི་དམག་ཚོགས་སྡང་བའི་དགྲ་ལ་ཟློག ། གཡོན་ཞལ་དམར་སྨུག་སྔོ་ཞིང་འབར་བ་ནི། ། འོག་གི་ས་བདག་ཀླུ་གཉན་དབང་དུ་སྡུད། ། ཀླུ་གཉན་དམག་ཚོགས་སྡང་བའི་དགྲ་ལ་ཟློག ། གཡས་ཀྱི་དང་པོས་རྡོ་རྗེ་བསྣམས་པ་ནི། ། སྣང་སྲིད་ཕོ་རྒྱུད་དབང་དུ་སྡུད་པར་བྱེད། ། ཕོ་རྒྱུད་བྱད་ཁ་སྡང་བའི་དགྲ་ལ་ཟློག ། གཉིས་པས་གྲི་གུག་འབར་བ་བསྣམས་པ་ནི། ། ལྷ་མིན་དམག་ཚོགས་དབང་དུ་སྡུད་པར་བྱེད། །
ལྷ་མིན་བྱད་ཁ་སྡང་བའི་དགྲ་ལ་ཟློག ། གསུམ་པས་རལ་གྲི་བསམ་ཆོད་བསྣམས་པ་ནི། ། བར་སྣང་གཉན་གྱི་དམག་ཚོགས་དབང་དུ་སྡུད། ། གཉན་གྱི་བྱད་ཁ་སྡང་བའི་དགྲ་ལ་ཟློག ། བཞི་པས་དབྱུག་ཐོ་རྔམ་བརྗིད་བསྣམས་པ་ནི། ། མ་མོའི་དམག་ཚོགས་དབང་དུ་སྡུད་པར་བྱེད། ། མ་མོའི་བྱད་ཁ་སྡང་བའི་དགྲ་ལ་ཟློག ལྔ་པས་དགྲ་སཏྭ་ཧ་ཆེན་བསྣམས་པ་ནི། ། གིང་ཆེན་དམག་ཚོགས་མ་ལུས་དབང་དུ་སྡུད། ། གིང་ཆེན་བྱད་ཁ་སྡང་བའི་དགྲ་ལ་ཟློག །
དྲུག་པས་གནམ་ལྕགས་ཐོག་ཆེན་བསྣམས་པ་ནི། ། གཟའ་ཡི་དམག་ཚོགས་དབང་དུ་སྡུད་པར་བྱེད། ། གཟའ་བདུད་བྱད་ཁ་སྡང་བའི་དགྲ་ལ་ཟློག ། བདུན་པས་ཙན་དན་བེང་ཆེན་བསྣམས་པ་ནི། ། མགོན་པོའི་དམག་ཚོགས་དབང་དུ་སྡུད་པར་བྱེད། ། མགོན་པོའི་བྱད་ཁ་སྡང་བའི་དགྲ་ལ་ཟློག བརྒྱད་པས་གསལ་ཤིང་རབ་འཇིགས་བསྣམས་པ་ནི། ། ཐེའུ་རང་དམག་ཚོགས་དབང་དུ་སྡུད་པར་བྱེད། ། ཐེའུ་རང་བྱད་ཁ་སྡང་བའི་དགྲ་ལ་ཟློག ། གཡོན་གྱི་དང་པོས་མེ་དཔུང་བསྣམས་པ་ནི། །
མ་མོ་མཁའ་འགྲོ་དབང་དུ་སྡུད་པར་བྱེད། ། མ་མོའི་བྱད་ཁ་སྡང་བའི་དགྲ་ལ་ཟློག ། གཉིས་པས་བྷནྡྷ་ཁྲག་བཀང་བསྣམས་པ་ནི། ། སྣང་སྲིད་མ་མོ་དབང་དུ་སྡུད་པར་བྱེད། མ་མོའི་ཁྲག་ནད་སྡང་བའི་དགྲ་ལ་ཟློག གསུམ་པས་འགུགས་བྱེད་ལྕགས་ཀྱུ་བསྣམས་པ་ནི། ། བདུད་ཀྱི་དམག་ཚོགས་དབང་དུ་སྡུད་པར་བྱེད། ། བདུད་ཀྱི་བྱད་ཁ་སྡང་བའི་དགྲ་ལ་ཟློག ། བཞི་པས་སྡོམ་བྱེད་ལྕགས་སྒྲོག་བསྣམས་པ་ནི། ། བཙན་གྱི་དམག་ཚོགས་དབང་དུ་སྡུད་པར་བྱེད། །
བཙན་གྱི་བྱད་ཁ་སྡང་བའི་དགྲ་ལ་ཟློག ། ལྔ་པས་ཙིཏྟ་སྙིང་སྒྲོམ་བསྣམས་པ་ནི། ། ས་བདག་ཀླུ་གཉན་དབང་དུ་སྡུད་པར་བྱེད། ། ཀླུ་ཡི་བྱད་ཁ་སྡང་བའི་དགྲ་ལ་ཟློག ། དྲུག་པས་ཞགས་པ་ནག་པོ་བསྣམས་པ་ནི། ། རྒྱལ་པོའི་དམག་ཚོགས་དབང་དུ་སྡུད་པར་བྱེད། ། རྒྱལ་པོའི་བྱད་ཁ་སྡང་བའི་དགྲ་ལ་ཟློག ། བདུན་པས་ཁ་ཊྭཱཾ་རྩེ་གསུམ་བསྣམས་པ་ནི། ། གནོད་སྦྱིན་དམག་ཚོགས་དབང་དུ་སྡུད་པར་བྱེད། ། གནོད་སྦྱིན་བྱད་ཁ་སྡང་བའི་དགྲ་ལ་ཟློག །
བརྒྱད་པས་སོག་ལེ་ངར་ཆེན་བསྣམས་པ་ནི། ། བགེགས་ཀྱི་དམག་ཚོགས་དབང་དུ་སྡུད་པར་བྱེད། ། བགེགས་ཀྱི་བྱད་ཁ་སྡང་བའི་དགྲ་ལ་ཟློག ། རྩ་ཕྱག་རི་རབ་ཕུར་བུ་བསྒྲིལ་བ་ནི། ཁམས་གསུམ་སྲིད་གསུམ་གཡོ་ཞིང་འགུལ་བར་བྱེད། ། སྣང་སྲིད་བྱད་ཁ་སྡང་བའི་དགྲ་ལ་ཟློག ། སྐུ་ལ་དུར་ཁྲོད་ཆས་བརྒྱད་རྫོགས་པ་ནི། ། གདོང་སྡེར་རྭ་མཆུ་ལྟོ་འགྲོས་ལྟས་ངན་བསྒྲལ། ། ལྟས་ངན་བརྒྱད་ཅུ་སྡང་བའི་དགྲ་ལ་ཟློག ། རྫུ་འཕྲུལ་སྒྲོ་གཤོག་དབྱིངས་ལ་བརྒྱངས་པ་ནི། །
གཟའ་དང་རྒྱུ་སྐར་དབང་དུ་སྡུད་པར་བྱེད། ། གཟའ་སྐར་བྱད་ཁ་སྡང་བའི་དགྲ་ལ་ཟློག ། ཞབས་བརྒྱད་བརྐྱང་བསྐུམ་དོར་སྟབས་བརྗིད་པ་ནི། ། དྲེགས་པ་སྡེ་བརྒྱད་དབང་དུ་སྡུད་པར་བྱེད། ། རུ་ཏྲའི་དམག་ཚོགས་སྡང་བའི་དགྲ་ལ་ཟློག ། ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྱུད། ། སྣང་སྲིད་མ་མོ་དབང་དུ་སྡུད་པར་བྱེད། ། སྣང་སྲིད་ལྷ་འདྲེའི་སུན་ཁ་དགྲ་ལ་ཟློག ཧཱུྃ། རྡོ་རྗེ་གཞོན་ནུའི་ལྷ་ཚོགས་འཁོར་བཅས་ཀྱིས། །
དགྲ་བགེགས་བསྒྲལ་བའི་རཀྟ་འདི་བཞེས་ལ། ། རྐྱེན་ངན་བར་ཆད་བཟློག་པའི་ཕྲིན་ལས་མཛོད། ཅེས་པ་འདིའང་གཏེར་གཞུང་ནས་ཁེར་ཐུབ་ཅིག་མི་འདུག་པས་གསང་སྔགས་དར་རྒྱས་ཀྱི་ངོར། གནུབས་སྤྲུལ་རྩ་གསུམ་གླིང་པས་སོ།། ཧཱུྃ༔ ཁྲག་འཐུང་ཆེན་པོ་རིགས་བཞི་ཧེ་རུ་ཀཿ དཔལ་གྱི་ཆས་ལྡན་ཧཱུྃ་དང་ཕཊ྄་སྒྲ་སྒྲོགས༔ དུར་ཁྲོད་ལྷུན་གྲུབ་བདེ་ཆེན་གནས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ ཤར་གྱི་ཁྲག་འཐུང་ཀཱི་ལ་ཡབ་ཡུམ་གྱིས༔ ཕོ་རྒྱུད་ཁྲོ་བོའི་གནོད་པ་བཟློག་ཏུ་གསོལ༔ ལྷོ་ཡི་ཁྲག་འཐུང་ཀཱི་ལ་ཡབ་ཡུམ་གྱིས༔ མོ་རྒྱུད་མཁའ་འགྲོའི་གནོད་པ་བཟློག་ཏུ་གསོལ༔ ནུབ་ཀྱི་ཁྲག་འཐུང་ཀཱི་ལ་ཡབ་ཡུམ་གྱིས༔ ཡི་དམ་ཡོངས་ཀྱི་གནོད་པ་བཟློག་ཏུ་གསོལ༔ བྱང་གི་ཁྲག་འཐུང་ཀཱི་ལ་ཡབ་ཡུམ་གྱིས༔ ཆོས་སྐྱོང་དམ་ཅན་དམོད་པ་བཟློག་ཏུ་གསོལ༔ ཧཱུྃ༔
རིགས་བཞི་ཁྲོ་བོ་ཁྲོ་མོ་འཁོར་བཅས་ཀྱིས༔ དམ་ཉམས་བསྒྲལ་བའི་ཀླད་ཁྲག་འདི་བཞེས་ལ༔ སྣང་སྲིད་ཡོངས་ཀྱི་དམོད་པ་བཟློག་ཏུ་གསོལ༔ ཧཱུྃ༔ དཔལ་ཆེན་ཁྲོ་བཅུ་འབར་བ་ལྷ་ཡི་ཚོགས༔ དུར་ཁྲོད་ཆས་ལྡན་ཤ་ཁྲག་སྙིང་ལ་དགྱེས༔ རྫུ་འཕྲུལ་མཐུ་རྩལ་རང་རང་གནས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔
ཁྲོ་བོ་ཆེན་པོ་ཧཱུྃ་ཀར་ཡབ་ཡུམ་གྱིས༔ རྒྱ་གར་ཡི་གེའི་དམོད་པ་དགྲ་ལ་ཟློག༔ ཁྲོ་ཆེན་རྣམ་པར་རྒྱལ་བ་ཡབ་ཡུམ་གྱིས༔ རྒྱ་ནག་བསྒྱུར་གཏོ་བྱེད་པ་དགྲ་ལ་ཟློག༔ ཁྲོ་ཆེན་དབྱུག་པ་སྔོན་པོ་ཡབ་ཡུམ་གྱིས༔ ཞང་ཞུང་ཇུ་ཐིག་དམོད་པ་དགྲ་ལ་ཟློག༔ ཁྲོ་ཆེན་གཤིན་རྗེ་གཤེད་པོ་ཡབ་ཡུམ་གྱིས༔ མེ་ཉག་ཙ་དུར་འབོད་པ་དགྲ་ལ་ཟློག༔ ཁྲོ་ཆེན་མི་གཡོ་མགོན་པོ་ཡབ་ཡུམ་གྱིས༔ སུམ་པའི་གླང་ཟོར་འཕེན་པ་དགྲ་ལ་ཟློག༔
ཁྲོ་ཆེན་རྟ་མགྲིན་རྒྱལ་པོ་ཡབ་ཡུམ་གྱིས༔ སྟག་གཟིག་ཟོར་མདའ་ཟུག་པ་དགྲ་ལ་ཟློག༔ ཁྲོ་ཆེན་བདུད་རྩི་འཁྱིལ་པ་ཡབ་ཡུམ་གྱིས༔ སྣང་སྲིད་དལ་ཁ་དམོད་པ་དགྲ་ལ་ཟློག༔ ཁྲོ་ཆེན་འདོད་པའི་རྒྱལ་པོ་ཡབ་ཡུམ་གྱིས༔ ལི་ཡི་སྤར་སྨེ་གདན་བགོས་དགྲ་ལ་ཟློག༔ ཁྲོ་ཆེན་ཁམས་གསུམ་རྒྱལ་བ་ཡབ་ཡུམ་གྱིས༔ བན་བོན་སྔགས་པའི་ཟོར་མདའ་དགྲ་ལ་ཟློག༔ ཁྲོ་བོ་ཆེན་པོ་སྟོབས་ཆེན་ཡབ་ཡུམ་གྱིས༔ སྐྱེས་པའི་མདའ་ཟོར་བུད་མེད་དམོད་ཟོར་ཟློག༔
ཧཱུྃ༔ ཡེ་ཤེས་ཁྲོ་བཅུ་འཁོར་དང་བཅས་པ་ཡིས༔ ལོག་འདྲེན་བསྒྲལ་བའི་རཀྟ་འདི་བཞེས་ལ༔ སྣང་སྲིད་ཡོངས་ཀྱི་བྱད་ཟོར་བཟློག་ཏུ་གསོལ༔ ཧཱུྃ༔ ཕྲ་མེན་ཆེན་མོ་ཁྲ་ཐབས་ཕུར་འདེབས་ཚོགས༔ ཟ་བྱེད་གསོད་བྱེད་རྔམ་པའི་ང་རོ་སྒྲོགས༔ རབ་ཏུ་རྒྱུ་བའི་དུར་ཁྲོད་གནས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ འབྱུང་བ་འཁྲུག་པ་ཡུལ་ལྷའི་ལྟས༔ ཕུར་འདེབས་ཕག་མགོ་ཅན་གྱིས་ཟློག༔ གནམ་ལ་སྤྲིན་དམར་ལོ་ཉེས་ལྟས༔ ཕུར་འདེབས་རྨིགས་བུ་མགོ་ཡིས་ཟློག༔ ས་གཞི་གཡོ་འགུལ་དུས་འཁྲུགས་ལྟས༔ ཕུར་འདེབས་སྟག་མགོ་ཅན་གྱིས་ཟློག༔ བྱ་དཀར་སྡེར་འཛིང་ཡེ་འདྲོག་ལྟས༔ ཕུར་འདེབས་བྱ་རྒོད་མགོ་ཡིས་ཟློག༔ གླག་ནག་སྡེར་འཛིང་ཡ་བདུད་ལྟས༔
ཕུར་འདེབས་གཡག་མགོས་བཟློག་ཏུ་གསོལ༔ དུར་བྱས་བཤུགས་གླུ་དུར་སྲིའི་ལྟས༔ ཕུར་འདེབས་བྱ་རོག་མགོ་ཡིས་ཟློག༔ སྲེག་པ་ཁྱིམ་ཞུགས་འདྲེ་སྲིན་ལྟས༔ ཕུར་འདེབས་ཤྭ་བ་མགོ་ཡིས་ཟློག༔ ཆུ་གླང་རྐན་སྒྲ་མ་བདུད་ལྟས༔ ཕུར་འདེབས་འུག་པ་མགོ་ཡིས་ཟློག༔ འུག་པ་ཉིན་དགོད་སྲིན་པོའི་ལྟས༔ ཕུར་འདེབས་གཟིག་མགོ་ཅན་གྱིས་ཟློག༔ ལྕུང་ཁྲ་ཁྱིམ་ཞུགས་གཉན་གྱི་ལྟས༔
ཕུར་འདེབས་ཁྭ་ཏ་མགོ་ཡིས་ཟློག༔ བྱ་རོག་ཤ་འཐབ་གོད་ཁའི་ལྟས༔ ཕུར་འདེབས་བྱི་ལ་མགོ་ཡིས་ཟློག༔ ཤྭ་ཕོ་རུ་འཛིང་གནམ་ལྷའི་ལྟས༔ ཕུར་འདེབས་པུ་ཤུད་མགོ་ཡིས་ཟློག༔ ཁང་པར་བྱ་ཐན་ཁྱིམ་ཕུང་ལྟས༔ ཕུར་འདེབས་སྤྱང་ཀི་མགོ་ཡིས་ཟློག༔ བྲག་དམར་གླ་རོ་བྲག་སྲིན་ལྟས༔ ཕུར་འདེབས་ཆེན་མོ་ཁྲ་མགོས་ཟློག༔ སྤང་དཀར་དགོ་རོ་གངས་བཙན་ལྟས༔
ཕུར་འདེབས་སེངྒེ་མགོ་ཡིས་ཟློག༔ ཁ་ཤ་འཐབ་རྒྱུག་བཙན་རྒོད་ལྟས༔ ཕུར་འདེབས་ཕ་ཝཾ་མགོ་ཡིས་ཟློག༔ གཙོད་ཕོ་རུ་འཛིང་འབྲོག་སྲིན་ལྟས༔ ཕུར་འདེབས་དོམ་མགོ་ཅན་གྱིས་ཟློག༔ སྲོད་ལ་ཝ་བརྒྱལ་མོ་འདྲེའི་ལྟས༔ ཕུར་འདེབས་སྲེ་མོང་མགོ་ཡིས་ཟློག༔ སྲེ་མོང་བྱི་རོ་ཆུང་སྲིའི་ལྟས༔ ཕུར་འདེབས་ཆེན་མོ་དྲེད་མགོས་ཟློག༔ ཁུ་ལིང་ཁྱིམ་ཞུགས་ཤི་ཆད་ལྟས༔
ཕུར་འདེབས་བྱི་ལ་མགོ་ཡིས་ཟློག༔ ཧཱུྃ༔ ཕུར་འདེབས་ཆེན་མོ་འཁོར་དང་བཅས་པ་ཡིས༔ ལྟས་ངན་བསྒྲལ་བའི་རཀྟ་འདི་བཞེས་ལ༔ མི་རུང་སྣ་ཚོགས་བཟློག་པའི་ཕྲིན་ལས་མཛོད༔ ཧཱུྃ༔ དབང་ཕྱུག་ཆེན་མོ་ཉི་ཤུ་རྩ་བརྒྱད་ཚོགས༔ མི་བཟད་གཏུམ་ཞིང་གདུག་པའི་གར་སྟབས་བསྒྱུར༔ རྩུབ་འགྱུར་མེ་རི་འཁྲུགས་པའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔
དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཉ་མོ་རྔ་འཛིང་ཀླུ་བདུད་ལྟས༔ སྲིན་མོ་གཡག་གདོང་མ་ཡིས་ཟློག༔ སྦལ་པ་སྡེར་འཛིང་ས་བདག་ལྟས༔ ཚངས་པ་སྦྲུལ་གདོང་མ་ཡིས་ཟློག༔ སྦལ་སྦྲུལ་འཐབ་པ་གཉན་གྱི་ལྟས༔ ལྷ་ཆེན་གཟིག་གདོང་མ་ཡིས་ཟློག༔ སྦྲུལ་གྱི་བྱི་ཟ་ཀླུ་སྲིན་ལྟས༔ རྟོག་འདོད་སྲེ་མོང་གདོང་གིས་ཟློག༔
བལ་ཁུར་བྱི་ཚང་མ་བདུད་ལྟས༔ གཞོན་ནུ་དྲེད་གདོང་མ་ཡིས་ཟློག༔ སྟག་དོང་སྦྲང་ཚང་ཕོ་ལྷའི་ལྟས༔ བརྒྱ་བྱིན་དོམ་མགོ་མ་ཡིས་ཟློག༔ སྲོད་ལ་བྱ་འཚེར་ཤི་བླའི་ལྟས༔ རྡོ་རྗེ་ཕ་ཝཾ་གདོང་གིས་ཟློག༔ ཐོ་རངས་ཁྱི་ངུ་གྲོང་རྒྱུན་ལྟས༔ ཞི་བ་ཆུ་སྲིན་གདོང་གིས་ཟློག༔ ཁང་པ་ཚག་སྒྲ་དཔེ་དཀར་ལྟས༔ བདུད་རྩི་སྡིག་གདོང་མ་ཡིས་ཟློག༔
སྒོ་ཐེམ་ཁྱིས་སློག་ཐེའུ་རང་ལྟས༔ ཟླ་བ་ཁྲ་གདོང་མ་ཡིས་ཟློག༔ གོང་ཤིང་ཆག་པ་ན་ཚའི་ལྟས༔ བེ་ཅོན་ཝ་གདོང་མ་ཡིས་ཟློག༔ ཆོན་ཐག་རྒྱུག་པ་བཙན་ཤྭའི་ལྟས༔ སྲིན་མོ་སྟག་གདོང་མ་ཡིས་ཟློག༔ ཁྱིམ་ནང་འོད་འཁྱིལ་བརྒྱ་བྱིན་ལྟས༔ ཟ་བ་རྒོད་མགོ་མ་ཡིས་ཟློག༔ སྤྲེལ་གྱིས་གླ་ཞོན་དགེ་བསྙེན་ལྟས༔ དགའ་བ་རྟ་གདོང་མ་ཡིས་ཟློག༔
རྟ་དྲེལ་རྔོག་འཆའ་མཚོན་འཁྲུགས་ལྟས༔ སྟོབས་ཆེན་ཁྱུང་གདོང་མ་ཡིས་ཟློག༔ གནམ་རྡོ་ལྷུང་བ་དམུ་ཡི་ལྟས༔ སྲིན་མོ་ཁྱི་གདོང་མ་ཡིས་ཟློག༔ འོ་བཤིགས་མར་མེད་སྨན་མོའི་ལྟས༔ འདོད་པ་པུ་ཤུད་གདོང་གིས་ཟློག༔ འོ་མ་ཁྲག་བབས་གཤིན་རྗེའི་ལྟས༔ ནོར་སྲུང་ཤྭ་མགོ་མ་ཡིས་ཟློག༔ ཡོས་འཐག་རམ་ཕྱེ་སྡེ་བརྒྱད་ལྟས༔ རླུང་ལྷ་སྤྱང་གདོང་མ་ཡིས་ཟློག༔
འོད་ཁྱིམ་འཁྱིལ་བ་བྱད་ཁའི་ལྟས༔ མི་མོ་སྐྱིན་མགོ་མ་ཡིས་ཟློག༔ མེ་འབུད་རན་འཁོར་མགར་ནག་ལྟས༔ ཕག་མོ་ཕག་གདོང་མ་ཡིས་ཟློག༔ སྦྲ་ལ་གཟུགས་བརྙན་གོད་ཁའི་ལྟས༔ དགའ་བྱེད་གླང་ཆེན་གདོང་གིས་ཟློག༔ རྩིགས་པར་བུང་ཚང་སྒོ་སྟོང་ལྟས༔ བ་གླང་གདོང་གིས་བཟློག་ཏུ་གསོལ༔ གཟུགས་མེད་ཀུ་སྒྲ་ཡུལ་འདྲེའི་ལྟས༔ ཆུ་ལྷ་སྦྲུལ་གདོང་ལྗང་གུས་ཟློག༔
ཧཱུྃ༔ དབང་ཕྱུག་ཉི་ཤུ་རྩ་བརྒྱད་འཁོར་བཅས་ཀྱིས༔ མ་རུངས་བསྒྲལ་བའི་རཀྟ་འདི་བཞེས་ལ༔ ལྟས་ངན་བརྒྱད་ཅུ་བཟློག་པའི་ཕྲིན་ལས་མཛོད༔ ཧཱུྃ། དཔལ་ཆེན་ཕོ་བྲང་སྒོ་སྐྱོང་ལས་བྱེད་བཞི། ། རང་རྟགས་ཕྱག་རྒྱ་རྔམ་པའི་སྐུར་སྟོན་མ། ། ལས་བཞི་ལྷུན་གྲུབ་གནས་ནས་སྐུར་བཞེངས་ལ། ། དུག་གསུམ་ཤ་ཁྲག་མཆོད་པ་འདི་བཞེས་ལ། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད།
ཧཱུྃ། ཤར་སྒོ་སྐྱོང་བྱེད་པུ་ཤུད་མགོ་ཅན་གྱིས། ། ཞི་བའི་དཀྱིལ་འཁོར་སྒྲུབ་པའི་བར་ཆད་ཟློག ། ལྷོ་སྒོ་སྐྱོང་བྱེད་སྐྱ་གའི་མགོ་ཅན་གྱིས། ། རྒྱས་པའི་དཀྱིལ་འཁོར་སྒྲུབ་པའི་བར་ཆད་ཟློག ། ནུབ་སྒོ་སྐྱོང་བྱེད་སྲིན་བྱའི་མགོ་ཅན་གྱིས། ། དབང་གི་དཀྱིལ་འཁོར་སྒྲུབ་པའི་བར་ཆད་ཟློག ། བྱང་སྒོ་སྐྱོང་བྱེད་ཁྲ་ཡི་མགོ་ཅན་གྱིས། ། དྲག་པོའི་དཀྱིལ་འཁོར་སྒྲུབ་པའི་བར་ཆད་ཟློག ཧཱུྃ།
ཕྲིན་ལས་རྣམ་བཞི་སྒོ་མ་རིགས་བཞི་ཡིས། ། སྒབ་འདྲེ་བསྒྲལ་བའི་རཀྟ་འདི་བཞེས་ལ། ། སྐལ་མེད་ཐེ་ཚོམ་ལོག་ལྟ་བདུད་རིགས་ཟློག། །། ཧཱུྃ༔ དཔལ་གྱི་བཀའ་ཉན་མ་མོ་བཅུ་གཉིས་ཚོགས༔ ཟ་གསོད་དབུགས་ལ་རྔམ་ཞིང་ང་རོ་སྒྲོགས༔ ཤིན་ཏུ་འཇིགས་པའི་དུག་རླངས་དབུས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ཤིག༔ དེང་འདིར་ཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔
ཐོག་སེར་འབེབས་རྨིས་བྱད་ཁའི་ལྟས༔ ཤྭ་ན་མཐིང་ནག་མ་མོས་ཟློག༔ རི་ཉིལ་རྨིས་པ་ཡུལ་ལྷའི་ལྟས༔ ཤྭ་ན་དམར་ནག་མ་མོས་ཟློག༔ བཙོན་ལ་འཇུག་རྨིས་མཐུ་ཡི་ལྟས༔ ཤྭ་ན་སེར་ནག་མ་མོས་ཟློག༔ བུད་མེད་ངུ་རྨིས་མ་མོའི་ལྟས༔ ཤྭ་ན་སྔོ་ནག་མ་མོས་ཟློག༔ ནག་མོ་དེད་རྨིས་སྲིན་མོའི་ལྟས༔ མཐིང་ནག་རེ་མ་ཏི་ཡིས་ཟློག༔
དྲེལ་ཞོན་རྨིས་པ་ལྷ་མོའི་ལྟས༔ སེར་ནག་རེ་མ་ཛ་ཡིས་ཟློག༔ བོང་ཞོན་རྨིས་པ་མ་མོའི་ལྟས༔ དམར་ནག་རེ་མ་ཛུ་ཡིས་ཟློག༔ ལྷ་ཁང་མང་རྨིས་བེར་ནག་ལྟས༔ ལྗང་ནག་རེ་མ་བྷྱོ་ཡིས་ཟློག༔ གཅེར་བུ་བྱིས་པ་ཐེའུ་རང་ལྟས༔ མ་མོ་ཡ་བྱིན་མ་ཡིས་ཟློག༔ མུན་ནག་འཐིབ་རྨིས་གྲིབ་ཀྱི་ལྟས༔ མ་མོ་དེ་བྱིན་མ་ཡིས་ཟློག༔
མྱ་ངན་མང་རྨིས་ན་བའི་ལྟས༔ མ་མོ་བསྭེ་བྱིན་མ་ཡིས་ཟློག༔ ཐུར་དུ་འགྲོ་རྨིས་ངན་འགྲོའི་ལྟས༔ མ་མོ་ཕག་བྱིན་མ་ཡིས་ཟློག༔ ཧཱུྃ༔ བཀའ་སྐྱོང་མ་མོ་བཅུ་གཉིས་འཁོར་བཅས་ཀྱིས༔ མ་རུངས་བསྒྲལ་བའི་རཀྟ་འདི་བཞེས་ལ༔ རྨིས་ལྟས་མཚན་ངན་བཟློག་པའི་ཕྲིན་ལས་མཛོད༔ ཧཱུྃ༔ དཔལ་གྱི་བཀའ་ཉན་གིང་ཆེན་བཅུ་གཉིས་ཚོགས༔
ཤ་ཁྲག་སྲོག་ལ་རྔམ་ཞིང་སྟོང་ཁམས་ཉུལ༔ མེ་རླུང་ཁྲག་མཚོ་འཁྲུགས་པའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ དུད་འགྲོ་མགོ་གསུམ་ཀླུ་བདུད་ལྟས༔ གིང་ཆེན་དཀར་པོས་བཟློག་ཏུ་གསོལ༔ དུད་འགྲོ་ཟོ་ལག་མ་མོའི་ལྟས༔ གིང་ཆེན་སེར་པོས་བཟློག་ཏུ་གསོལ༔ དུད་འགྲོ་རྒྱུ་བཤལ་བཙན་འགོང་ལྟས༔
གིང་ཆེན་དམར་པོས་བཟློག་ཏུ་གསོལ༔ དུད་འགྲོ་རྐང་བརྒྱད་གནོད་སྦྱིན་ལྟས༔ གིང་ཆེན་ནག་པོས་བཟློག་ཏུ་གསོལ༔ དུད་འགྲོ་ཁ་བཞི་བྲག་བཙན་ལྟས༔ ཤར་བདུད་དཀར་པོས་བཟློག་ཏུ་གསོལ༔ དུད་འགྲོ་མིག་དགུ་གཟའ་ཡི་ལྟས༔ ལྷོ་བདུད་ཆེན་པོས་བཟློག་ཏུ་གསོལ༔ དུད་འགྲོ་ལྟོ་སྦྱོར་གཤིན་རྗེའི་ལྟས༔ ནུབ་བདུད་ཆེན་པོས་བཟློག་ཏུ་གསོལ༔ དུད་འགྲོ་འཕྲག་རལ་བྱད་ཁའི་ལྟས༔
བྱང་བདུད་ཆེན་པོས་བཟློག་ཏུ་གསོལ༔ བྱ་མཆུ་ལྟག་ཁ་གནོད་སྦྱིན་ཐན༔ ཤར་བཙན་བཤན་པས་བཟློག་ཏུ་གསོལ༔ དུད་འགྲོ་སྒལ་འབྱར་ཕུང་བདུད་ཐན༔ ལྷོ་བཙན་ཤན་པས་བཟློག་ཏུ་གསོལ༔ དུད་འགྲོ་མིག་མེད་དམུ་ཡི་ཐན༔ ནུབ་བཙན་བཤན་པས་བཟློག་ཏུ་གསོལ༔ དུད་འགྲོ་མཆེ་ཅན་སྲིན་པོའི་ཐན༔ བྱང་བཙན་ཤན་པས་བཟློག་ཏུ་གསོལ༔ དུད་འགྲོ་ཆད་ལྷག་མི་སྡུག་ཐན༔
ཡང་འཁོར་སྤྲུལ་པས་བཟློག་ཏུ་གསོལ༔ ཧཱུྃ༔ སྡེ་དཔོན་བཤན་པ་མྱུར་མགྱོགས་བཅུ་གཉིས་ཚོགས༔ ཐན་ལྟས་བསྒྲལ་བའི་རཀྟ་འདི་བཞེས་ལ༔ ཐན་དང་ལྟས་ངན་སྣ་ཚོགས་བཟློག་ཏུ་གསོལ༔ ༈ གཉིས་པ་རྩང་བཟློག་གཏོང་བ་ནི། མདོས་ལ་རཀྟས་བྲན་ལ་ཤ་ཆེན་གྱི་དུད་པ་བདུག༔ རོལ་མོ་འུར་རྡུང་དང་མཱ་ར་ཡ་ཡི་རྔམ་སྟབས་བྱ༔ རྐང་གླིང་གཏོང་༔ རང་ཉིད་དཔལ་ཆེན་གྱི་ང་རྒྱལ་དང་བཅས་རྔམ་བཟློག་བྱའོ༔

ཧཱུྃ་ཧཱུྃ་ཧཱུྃ༔ དྲག་པོའི་ཕོ་བྲང་དུར་ཁྲོད་ཨེ་ཡི་ཀློང་༔ རབ་འཇིགས་བཤན་པ་འཚོགས་པའི་གནས་མཆོག་འདིར༔ ཕོ་ཉ་རྩང་གི་ལྷ་ཚོགས་གཤེགས་སུ་གསོལ༔ བཾ་རི་ཀེང་རུས་ཁྲག་མཚོའི་གདན་ལ་བཞུགས༔ དམར་ཆེན་རཀྟའི་མཆོད་པ་འདི་བཞེས་ལ༔ མྱུར་མགྱོགས་ལས་ལ་བསྐུལ་ཕྱིར་གནས་ནས་བཞེངས༔ དེང་འདིར་བཟློག་བསྒྱུར་ཕྲིན་ལས་དུས་ལ་བབ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ གཉིས་པ་རྩང་གི་འབྱུང་ཁུངས་བསྟན་པ་ནི༔ ཧཱུྃ༔
དང་པོ་རབ་འཇིགས་རྩང་ཕུར་གང་ནས་བྱུང་༔ ལས་མཁན་རྩང་ཕུར་མུ་སྟེགས་ཡུལ་ནས་བྱུང་༔ ཞང་ཞུང་ནག་པོ་རླུང་འཁོར་བྱ་བ་རུ༔ གདུག་རྩུབ་འཇིག་རྟེན་དྲེགས་པ་འཚོགས་པ་ཡིས༔ ཁ་དི་ར་དང་ཧ་རི་དྲ་ཞེས་དང་༔ ཙནྡ་ཨ་ནུ་བྷ་ཝ་ལ་སོགས་པ༔ མུ་སྟེགས་ཤྭ་ཤྭ་ར་ཡི་བླ་ཤིང་སྐྱེས༔ ཉིན་མོ་གདུག་པའི་ན་བུན་སྔོ་དམར་འཁྲིགས༔ མཚན་མོ་མེ་འབར་མི་མིན་འབྱུང་པོ་འཚོགས༔ སྐབས་སུ་འགྱུ་བས་འཇིག་རྟེན་ཀུན་ལ་འཚེ༔
མི་རུང་བར་གཅོད་སྣ་ཚོགས་བརྩམས་པའི་ཚེ༔ དཔལ་ཆེན་ཁྲོ་རྒྱལ་བཛྲ་ཀུ་མཱ་རས༔ དམ་ཅན་ཐེའུ་རང་སྡེ་གསུམ་ལས་ལ་བསྐུལ༔ གནམ་ལྕགས་དབལ་གྱི་དགྲ་སཏྭ་ཁ་ཆེ་བརྡུངས༔ མི་གཙང་ཁྲག་སྣ་དགུ་ཡིས་ངར་ཡང་བཏབ༔ བཤན་པ་བདུད་ཀྱི་དམག་ཚོགས་ཕོ་ཉར་རྦད༔ རིགས་ངན་ནག་པོ་ཤན་པ་གཅེར་བུ་ཡིས༔ གདུག་པའི་ཤིང་ལ་སཏྭ་རེ་ཕྱོགས་བཞིར་བརྒྱབ༔ ཤར་དུ་ཡོ་བས་མི་སྡུག་སྐད་ངན་སྒྲོག༔ ལྷོ་རུ་འགྱེལ་བས་འོ་དོད་གནམ་དུ་ལྡིར༔
ནུབ་ཏུ་གཤགས་པས་རཀྟའི་རླབས་ཆེན་བབས༔ བྱང་དུ་བཞོགས་པས་ངན་སྔགས་རང་སྒྲ་སྒྲོག༔ དབུས་སུ་བསྒྲིགས་ཤིང་རཀྟའི་རྩི་ཡང་བཏབ༔ ལྷག་མའི་ཁྲག་དེ་གླིང་བཞིར་གཏོར་བ་ལས༔ མི་སྡུག་དྲག་པོའི་ཤིང་སྣ་དཔག་མེད་གྱུར༔ དྲག་པོའི་རྩང་ཕུར་ཁྲག་འཐུང་ཕྱག་ཏུ་ཕུལ༔ ཧཱུྃ༔ དཔལ་ཆེན་ཁྲོ་རྒྱལ་བཛྲ་ཀུ་མཱ་རས༔ མུ་སྟེགས་ཐ་ནག་ཅན་གྱི་ཐོད་པ་རུ༔ དྲག་རྫས་དགུ་ལ་དམར་ནག་གཏོར་མ་བཟོས༔
རྩེ་མོར་རུ་ཏྲའི་སྙིང་གི་རྒྱལ་མཚན་བཙུགས༔ མཐའ་རྣམས་བཤན་པ་ཕུར་བུ་རྩང་གིས་བསྐོར༔ ལས་མཁན་ཕོ་ཉ་བཞུགས་པར་མངའ་གསོལ་ནས༔ ཟློག་སྔགས་དམོད་པ་རེག་ཆོད་བཏབ་པའི་ཚེ༔ མུ་སྟེགས་འབྱུང་པོའི་དམག་ཚོགས་བརྒྱལ་ཞིང་རེང་༔ བསམ་ཆོད་བཤན་པ་རྩང་ཕུར་དེ་ནས་བྱུང་༔ དེ་ལྟར་སྔོན་གྱི་རྩང་ཕུར་རྟགས་མངོན་བཞིན༔ རཀྟ་དམར་གྱི་མཆོད་པ་འདི་བཞེས་ལ༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ རྐྱེན་ངན་བར་ཆད་རྩང་གིས་བཟློག་ཏུ་གསོལ༔
ཧཱུྃ༔ རྣོ་དབལ་གདུག་པ་དྲག་པོའི་རྩང་ཕུར་འདི༔ རྩེ་མོར་དམར་ནག་མེ་རི་ཝ་ལ་ལ༔ སྐེད་པ་རྒྱ་མདུད་རླུང་དམར་འུ་རུ་རུ༔ རྩ་བར་བསྐལ་པའི་མུན་ནག་ཐིབས་སེ་ཐིབ༔ ཁྲོ་བོ་ཁྲོ་མོ་རྔམ་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ མ་རུངས་བན་བོན་བྱད་ཁ་བཟློག་ཏུ་གསོལ༔ ཧཱུྃ༔ རྩང་རྩེ་གནམ་ལྕགས་ཟུར་གསུམ་གྱེན་དུ་གཟེངས༔
སྐེད་པ་གྲུ་བཞི་ཐོད་མཁར་མེ་རླུང་འཚུབས༔ རྩ་བར་རཀྟའི་རྦ་རླབས་ཆི་ལི་ལི༔ ཆོས་སྐྱོང་དམ་ཅན་ཚོགས་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ ཆག་ཆེ་ཉམ་ང་རྩང་གིས་བཟློག་ཏུ་གསོལ༔ ཧཱུྃ༔ རྩང་རྩེ་གཏི་མུག་སྤྲིན་ནག་ཀྱི་ལི་ལི༔ སྐེད་པར་ང་རྒྱལ་སེར་བ་ཤ་ར་ར༔ རྩ་བར་གནམ་ལྕགས་ཐོག་རྒོད་ཟི་ར་འཁྱུགས༔ ལས་མཁན་སྲོག་ལ་རྔམ་པའི་རྩང་ཕུར་འདི༔
དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ ཕ་རོལ་དམག་དཔུང་གཡུལ་ངོ་བཟློག་ཏུ་གསོལ༔ ཧཱུྃ༔ རྩང་རྩེར་ཤྭ་ན་མ་མོ་སྤྲིན་ལྟར་གཏིབས༔ སྐེད་པར་རེ་ཏི་མ་མོ་གློག་ལྟར་འཁྱུགས༔ རྩ་བར་ཡ་བྱིན་དེ་བྱིན་རླུང་ལྟར་འཚུབས༔ སྲོག་བདག་མ་མོ་འཚོགས་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ དམག་འཁྲུགས་ལོ་ཉེས་ཡམས་ནད་བཟློག་ཏུ་གསོལ༔ ཧཱུྃ༔
རྩང་རྩེར་སྒྲོལ་གིང་གྲི་ཐོགས་ཟེངས་སེ་ཟེང་༔ སྐེད་པར་སྲོག་བདུད་ཞགས་པ་ན་ར་ར༔ རྩ་བར་བཙན་རྒོད་བཤན་པ་རེངས་སེ་རེང་༔ ཕོ་ཉ་ལས་ལ་འཚོགས་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ ལོ་ཟླ་ཞག་དུས་སྐག་རིགས་བཟློག་ཏུ་གསོལ༔ ཧཱུྃ༔ རྩང་རྩེར་སྲིན་བྱས་ཀུ་འདེབས་ལྷངས་སེ་ལྷང་༔ སྐེད་པར་འདྲེ་བྱས་གཤོག་འགྱུར་ལིངས་སེ་ལིང་༔ རྩ་བར་བདུད་བྱས་སྐད་ངན་ཅོངས་སེ་ཅོང་༔
དགྲ་ལ་ཐན་ལྟས་འབེབས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ མི་རུང་ཐན་ལྟས་སྣ་ཚོགས་བཟློག་ཏུ་གསོལ༔ ཧཱུྃ༔ རྩང་རྩེར་རྔ་མོང་ཁྱུང་ཞོན་ཉི་ལི་ལི༔ སྐེད་པར་ཝ་ལ་སྤྲེལ་ཞོན་ཞུམས་སེ་ཞུམ༔ རྩ་བར་འདྲེ་མོ་བོང་ཞོན་ཚུབས་སེ་ཚུབ༔ དགྲ་ལ་ཆོ་འཕྲུལ་འགྱེད་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ལྟས་ངན་བརྒྱད་ཅུ་རྩ་གཅིག་བཟློག་ཏུ་གསོལ༔
ཧཱུྃ༔ ཤར་གྱི་རྩང་ཕུར་ཨ་ནུ་བྷ་ཝའི་ཤིང་༔ དགྲ་བགེགས་ཞི་བའི་རྩང་ཕུར་འཚུབ་མ་རིས༔ མ་རུངས་གདུག་པ་ཞི་བར་མངའ་གསོལ་ནས༔ ལོགས་སུ་བྷྱོ་བཟློག་རྦད་བསྐུལ་སྔགས་ཀྱིས་བརྒྱན༔ མཚོན་ཆ་སྐར་ལྟར་འཁྲུགས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ཤར་དང་ཤར་ལྷོའི་དགྲ་དཔུང་རྩང་གིས་ཟློག༔ ཧཱུྃ༔ ལྷོ་ཡི་རྩང་ཕུར་ཧ་རི་དྲ་ལའི་ཤིང་༔
མཐུ་རྩལ་རྒྱས་པའི་རྩང་ཕུར་གར་སྟབས་འགྲོས༔ ནུས་སྟོབས་གཟི་བརྗིད་རྒྱས་པར་མངའ་གསོལ་ནས༔ ལོགས་སུ་ཁྲམ་བྷྱོ་རཾ་བྷྱོ་སྔགས་ཀྱིས་བརྒྱན༔ ཤྭ་ཁྲམ་ཆར་ལྟར་འབེབས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ལྷོ་དང་ལྷོ་ནུབ་དགྲ་དཔུང་རྩང་གིས་ཟློག༔ ཧཱུྃ༔ ནུབ་ཀྱི་རྩང་ཕུར་ཁ་དི་ར་ཡི་ཤིང་༔ སྣང་སྲིད་དབང་སྡུད་རྩང་ཕུར་སྲིན་མོ་འགྲོས༔ ལས་བསྐུལ་བྱད་མ་ཚར་གཅོད་མངའ་གསོལ་ནས༔
ལོགས་སུ་མ་བྷྱོ་ཛ་ཐུན་སྔགས་ཀྱིས་བརྒྱན༔ ཡམས་ནད་མེ་ལྟར་འབར་བའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ནུབ་དང་ནུབ་བྱང་དགྲ་དཔུང་རྩང་གིས་ཟློག༔ ཧཱུྃ༔ བྱང་གི་རྩང་ཕུར་ཙནྡ་དནྜའི་ཤིང་༔ དགྲ་བགེགས་ཚར་གཅོད་རྩང་ཕུར་ཕུར་བུའི་འགྲོས༔ མ་རུངས་ལོག་འདྲེན་བསྒྲལ་བར་མངའ་གསོལ་ནས༔ ལོགས་སུ་ཨེ་ཐུན་རྦད་བྷྱོའི་སྔགས་ཀྱིས་བརྒྱན༔ སྤུ་གྲི་དམར་ནག་འཁོར་ལོའི་རྩང་ཕུར་འདི༔
དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ བྱང་དང་བྱང་ཤར་དགྲ་དཔུང་རྩང་གིས་ཟློག༔ ཧཱུྃ༔ དབུས་ཀྱི་རྩང་ཕུར་ཛྭ་ལ་ཀ་ལའི་ཤིང་༔ སྲུང་ཟློག་རྩང་ཕུར་མིག་མང་དྲྭ་བ་རིས༔ དུག་ལྔ་བདུད་བཞི་བཅོམ་པར་མངའ་གསོལ་ནས༔ ལོགས་སུ་ཡ་བྷྱོ་ཧཱུྃ་ཕཊ྄་སྔགས་ཀྱིས་བརྒྱན༔ དྲག་སྔགས་མེ་དཔུང་འབར་བའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ སྟེང་འོག་ཕྱོགས་མཚམས་དགྲ་དཔུང་རྩང་གིས་ཟློག༔
ཧཱུྃ༔ ལྕགས་རིའི་རྩང་ཕུར་ཛཱི་བཱི་ཚིནྡྷའི་ཤིང་༔ དགྲ་བགེགས་དཔུང་འཇོམས་རྩང་ཕུར་དམག་གཡོས་ཚུལ༔ གདུག་པའི་གཡུལ་ངོ་བཟློག་པར་མངའ་གསོལ་ནས༔ ལོགས་སུ་ཐུན་བྷྱོ་རཾ་བྷྱོ་སྔགས་ཀྱིས་བརྒྱན༔ གཟེར་ནད་སྙིང་རླུང་དྲག་པོའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ མཐའ་འཁོབ་བདུད་རིགས་དམག་དཔུང་རྩང་གིས་ཟློག༔ ཧཱུྃ༔ ཟོར་བཟློག་རྩང་ཕུར་ཡ་མ་ཙིཏྟའི་ཤིང་༔
བརླག་བཅོམ་བསྲེགས་གཏོར་རྩང་ཕུར་སྤུ་གྲི་རིས༔ གནག་པའི་བྱད་མ་སྒྲོལ་བར་མངའ་གསོལ་ནས༔ ལོགས་སུ་ནྲྀ་ཏྲི་མཱ་རའི་སྔགས་ཀྱིས་བརྒྱན༔ གནམ་ལྕགས་ཐོག་རྒོད་འབེབས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ དགྲ་བོའི་མི་ནོར་ཡུལ་ཞིང་རྩང་གིས་ཟློག༔ ཧཱུྃ༔ དྲག་པོའི་ཕོ་ཉ་བཤན་པ་རྩང་གི་དམག༔ རྣོ་དབལ་མཚོན་ཆ་སྣ་ཚོགས་ཟེངས་སེ་ཟེང་༔ གནམ་ལྕགས་རྡོ་རྗེའི་གོ་ཁྲབ་སི་ལི་ལི༔
རྫུ་འཕྲུལ་རླུང་རྟ་འདུར་ལྡང་ཁྱུགས་སེ་ཁྱུག༔ དགྲ་བོའི་སྙིང་གཟིར་ཟོར་རྫས་ཤ་ར་ར༔ དགྲ་ལ་ཆོ་འཕྲུལ་ལྟས་ངན་ཉི་ལི་ལི༔ ཆོས་ཤིག་རྩང་ཕུར་བཤན་པ་དམག་ལ་ཆོས༔ དགྲ་བགེགས་གདུག་པའི་དཔུང་ཚོགས་བཟློག་ཏུ་གསོལ༔ ཧཱུྃ༔ རྩང་ཕུར་དྲག་པོས་དགྲ་ཤ་ལྗིབ་ལྗིབ་ཟ༔ རྩང་ཕུར་དགྲ་བོའི་ཁྲག་འཐུང་ཀྱུ་རུ་རུ༔ རྩང་ཕུར་དགྲ་བོའི་རུས་འཆའ་ཀྲིགས་སེ་ཀྲིག༔ རྩང་ཕུར་མྱུར་མགྱོགས་གར་སྟབས་ཁྲིགས་སེ་ཁྲིག༔
རྩང་ཕུར་བཤན་པ་ལས་བྱེད་ཁྱུགས་སེ་ཁྱུག༔ རཀྟ་དམར་གྱི་མཆོད་པ་འདི་བཞེས་ལ༔ མི་མཐུན་རྐྱེན་ངན་བཟློག་པའི་ཕྲིན་ལས་མཛོད༔ ཧཱུྃ༔ ཕོ་རྒྱུད་ཁྲོ་བོའི་དྲག་སྔགས་དགྲ་ལ་ཟློག༔ མོ་རྒྱུད་མ་མོའི་ཐུན་སྔགས་དགྲ་ལ་ཟློག༔ གཤིན་རྗེ་དྲེགས་པའི་ཁྲམ་ཁ་དགྲ་ལ་ཟློག༔ ཞང་ཞུང་བོན་གྱི་མཐུ་སྒྲུབ་དགྲ་ལ་ཟློག༔ བནྡེ་སྔགས་པའི་ཧོམ་སྦར་དགྲ་ལ་ཟློག༔ ཟོར་ཁ་རླུང་ཁ་ཐམས་ཅད་དགྲ་ལ་ཟློག༔
གཏད་ཁྲམ་ངག་མནན་ཐམས་ཅད་དགྲ་ལ་ཟློག༔ མི་ཁ་ཕུང་སྦྱོར་ཐམས་ཅད་དགྲ་ལ་ཟློག༔ ཚེ་ཟད་ཟ་འགྲངས་ཐེབས་པ་དགྲ་ལ་ཟློག༔ དམག་སྣ་ཇག་སྣ་རྐུན་སྣ་དགྲ་ལ་ཟློག༔ མི་རུང་ཐན་ལྟས་སྣ་དགུ་དགྲ་ལ་ཟློག༔ རྐྱེན་ཁ་གློ་བུར་ལངས་པ་དགྲ་ལ་ཟློག༔ དུས་མིན་འཆི་བ་རྣམ་བརྒྱད་དགྲ་ལ་ཟློག༔ སྤར་སྨེ་དབང་ཐང་ཉམས་པ་དགྲ་ལ་ཟློག༔ དུར་སྒོ་གཤེད་སྒོ་རལ་བ་དགྲ་ལ་ཟློག༔ གྲི་ཁ་མཚོན་ཁ་ལངས་པ་དགྲ་ལ་ཟློག༔
བསོད་ནམས་ས་བཅུད་ཉམས་པ་དགྲ་ལ་ཟློག༔ ལོ་སྐག་ཟླ་སྐག་ཞག་སྐག་དགྲ་ལ་ཟློག༔ ནད་སྐག་འཆི་བདག་ངན་པ་དགྲ་ལ་ཟློག༔ ཚེས་གྲངས་གཟའ་སྐར་ངན་པ་དགྲ་ལ་ཟློག༔ མ་རུངས་བཀྲ་མི་ཤིས་པ་དགྲ་ལ་ཟློག༔ ཨོཾ་བཛྲ་ཀྲོ་ཏ་ཀྲོ་ཏི་ཀཱི་ལ་ཡ༔ མ་ཏྲི་རཀྴ་ཡ་མ་ཤ་ཏྲུམ་ཨ་མུ་ཀ་ཙིཏྟ་ནན༔ རུ་ཏྲ་མཱ་ར་ཛི་བཱི་ཚིནྡྷ་ཚིནྡྷ་བྷྱོ་བྷྱོ་ཟློག་ཟློག༔ མནྟྲ་དུ་ནན་བྷྱོ་ཟློག༔ ཡཎྚ་དུ་ནན་བྷྱོ་ཟློག༔
ས་ཏི་དུ་ནན་བྷྱོ་ཟློག༔ རུ་ཏྲ་དུ་ནན་བྷྱོ་ཟློག༔ ས་མ་ཡ་དུ་ནན་བྷྱོ་ཟློག༔ རྦད་ཚལ་པ་ས་མ་ཡ་བྷྱོ་ཟློག༔ མྱོག་ཏི་རྨུག་ཏི་ས་མ་ཡ་ཟློག༔ སྨི་ཤ་ཀུ་རུ་ས་མ་ཡ་ཟློག༔ ཙིཏྟ་རྦད་འགས་ས་མ་ཡ་ཟློག༔ བཛྲ་ཡ་ཏྲི་ཡ་ཏྲི་ཟློག༔ ནི་ལམ་བྷ་ར་ཟློག༔ དྲི་མི་ཧཱ་རེ་ཟློག༔
མ་རྩ་དུ་ཏྲི་ཟློག༔ ཤ་རི་ཧཱ་རི་ཟློག༔ ཁྲག་ཏི་ཡ་མ་ཟློག༔ ཙིཏྟ་ཐུམ་རིལ་ཟློག༔ ནཱ་ག་ཁ་ར་ཟློག༔ ཡ་མ་གཟེར་ནན་ཟློག༔ རཀྴ་ཏྲིག་ནན་ཟློག༔ ཡཀྴ་ཏཾ་བྷྱོ་ཟློག༔ རུ་ཏྲ་ཨེ་ཐུམ་ཟློག༔ ར་ཙ་དུ་རུ་ཟློག༔
ཁཾ་མཾ་བཾ་ཤག་ཟློག༔ དམོད་པའི་རིག་སྔགས་ཐམས་ཅད་ཕ་རོལ་དགྲ་བོའི་སྟེང་དུ་བྷྱོ་ཟློག༔ སརྦ་ཨ་མུ་ཀཱ་ཏདྱ་ཐཱ་མཱ་ར་ཡ༔ ཨེ་ཧུར་ཐུམ་རྦད་བྷྱོ་བྷྱོ་ཟློག་ཟློག༔ ཅེས་སྤུ་གྲི་ཉེར་བདུན་གྱི་སྔགས་ཀྱང་མང་དུ་བཟླས་ཏེ་ཐལ་མོ་བརྡབ་ཀྱང་རུང༌། ༈ གསུམ་པ་མདོས་རྒྱན་དར་ཚོན་སྣ་ལྔའི་བཟློག་པ་ནི། བཟློག་པའི་མདུན་དུ་རིན་ཆེན་བརྡར་ཕྱེའི་གསེར་སྐྱེམས་ཀྱིས་སྐབས་སུ་མཆོད། དང་པོ་ཡེ་ནས་ཐུགས་དམ་བསྐུལ་བ་ནི། ཧཱུྃ༔ མ་འགག་དབྱིངས་ཀྱི་ཕོ་བྲང་ནས༔
སྐྱེ་མེད་རང་བྱུང་ཤར་བའི་ལྷ༔ གཉིས་མེད་ཞི་བ་རྡོ་རྗེ་དབྱིངས༔ རབ་ཁྲོས་ཁྲོ་བོ་མ་ལུས་དང་༔ སྐུ་གསུང་ཐུགས་ཡོན་ཕྲིན་ལས་ཀྱི༔ དཀྱིལ་འཁོར་ལྷ་ཚོགས་ཡོངས་འདུས་བཅས༔ ཀུན་ཀྱང་ཆོས་སྐུའི་རོལ་རྩལ་ཕྱིར༔ མངོན་སྤྱོད་ཕྲིན་ལས་བསྒྲུབ་པའི་སླད༔ རང་བཞིན་དབྱིངས་ནས་སྐུར་བཞེངས་ཤིག༔ ཕྲིན་ལས་དགོངས་ཕྱིར་གཤེགས་སུ་གསོལ༔ མཛེས་པའི་རྫས་དང་དགྱེས་པའི་ཕུད༔
དེང་འདིར་དཀྱིལ་འཁོར་ལྷ་ལ་འབུལ༔ སྤྱན་གཟིགས་དར་གྱིས་ཐུགས་དམ་བསྐུལ༔ བརྟན་དང་གཡོ་བས་ཁྱབ་པ་ཡིས༔ རང་བཞིན་བསྡུས་པའི་ཕྲིན་ལས་བཅོལ༔ དེང་འདིར་སྲིད་པའི་འབྱུང་བ་རྣམས༔ དམོད་དེ་ལས་སུ་བསྐུལ་བར་འཚལ༔ དེ་ནས་གསེར་སྐྱེམས་སྦྲེང་བ་ནི༔ ཧཱུྃ༔ གདོད་ནས་མཁའ་དབྱིངས་ལྷུན་གྱིས་གྲུབ༔ ཆགས་མེད་ཆགས་བྲལ་དང་པོའི་དོན༔
སྟོང་གསལ་སྒྱུ་འཕྲུལ་རྩལ་སྣང་ལས༔ ཡེ་ཤེས་རོལ་པའི་འཁོར་ལོར་ཤར༔ སྣང་སྲིད་ཁམས་ལྔ་སོ་སོར་གྲུབ༔ ཁ་དོག་བརྗོད་དུ་མ་ངེས་ཀྱང་༔ ཁ་དོག་དར་ཚོན་སྣ་ལྔ་བཞིན༔ སྲིད་པ་དང་པོ་ནས་གཞལ་བའི༔ གྲངས་མེད་རྣམས་ཀྱི་འདུ་ཚན་ལས༔ གཅིག་བརྟེན་གཉིས་སུ་ཆགས་པའི་ཚུལ༔ དེ་ཡི་བརྡ་ལ་བརྟེན་པ་ཡི༔ དེང་འདིར་ཕྲིན་ལས་དུས་ལ་བབ༔
གསེར་སྐྱེམས་མཆོད་པ་འདི་བཞེས་ལ༔ ཞི་གར་ཁྲོ་བོ་རོལ་པའི་ཚོགས༔ རང་བཞིན་མངོན་སྤྱོད་མཛད་དུ་གསོལ༔ ཧཱུྃ༔ ཡང་དག་དཔལ་ཆེན་ཧེ་རུ་ཀཿ གཉིས་མེད་རྡོ་རྗེ་གཞོན་ནུའི་སྐུ༔ རྒྱས་འདེབས་ཡུམ་དང་ཁྲོ་བོ་བཅུ༔ ཕུར་འདེབས་ཉི་ཤུ་ལ་སོགས་ཏེ༔ ཕོ་ཉ་གིང་བདུད་ཉེར་བཞི་རྣམས༔ དགྱེས་པའི་རྫས་དང་བཟློག་པའི་ལས༔
སྔགས་འཆང་བདག་གིས་བསྐུལ་བ་དང་༔ མི་མངོན་དབྱིངས་ནས་གཟིགས་སུ་གསོལ༔ ཧཱུྃ༔ དང་པོ་ཅི་ཡང་མི་སྣང་རུང་༔ གཉིས་སྣང་ཕྲ་མོར་འཛིན་པ་ལ༔ ལས་དང་ཡེ་ཤེས་དབང་གྱུར་ནས༔ ཁ་དོག་རྣམ་པར་གྲུབ་པ་ལྟར༔ དཔེ་ཡི་ལས་སུ་བརྡ་མཚོན་ལས༔ སྣང་སྲིད་ཐིག་ལེའི་རོལ་རྩལ་ཤར༔ མ་འགག་དེ་བཞིན་ཅིར་སྣང་བ༔
ཡང་དག་སྔོན་གྱི་དགོངས་པ་ལས༔ འོག་མིན་ཆོས་དབྱིངས་ཕོ་བྲང་དུ༔ གཞི་ནི་མ་སྐྱེས་མདོག་མི་འགྱུར༔ དེ་ཡི་མཚོན་པའི་ལས་བྱེད་ཕྱིར༔ དཔལ་ཆེན་ཕོ་བྲང་རྩེ་མོ་རུ༔ མཐིང་ནག་དར་གྱི་རྒྱལ་མཚན་ཕྱར༔ སྔོན་ཚེ་ཆོས་དབྱིངས་ངང་གིས་ལྷ༔ ཀུན་བཟང་ཞི་བའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ མཐིང་ནག་དར་གྱི་གདུགས་ཕུབ་པས༔
ཞི་བའི་ལྷ་ཚོགས་དགྱེས་པ་དང་༔ དེང་འདིར་རྣལ་འབྱོར་བདག་ཅག་གིས༔ ཀ་དག་ཡེ་ཤེས་སྒོམ་པ་ལ༔ ཚེ་རབས་བསགས་པའི་བག་ཆགས་བདུད༔ ཉོན་མོངས་འཁྲི་བས་བཅིངས་པའི་ཚོགས༔ དེང་འདིར་མདོས་རྒྱན་འདི་ཡིས་ཟློག༔ དགེ་བཅུའི་བར་ཆད་ཞི་བར་མཛོད༔ ཧཱུྃ༔ རྩེ་ལ་དུག་གསུམ་གཅོད་པའི་མཚོན༔ འབར་བའི་སྟོབས་བཅུ་ཁྲོ་བོའི་ལྷ༔
དགྱེས་པ་ཁྲག་འཐུང་འཁོར་བཅས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རྩེ་གསུམ་མཚོན་ཆ་གཟེངས་པ་ཡིས༔ ཁྲག་འཐུང་ལྷ་ཚོགས་མཉེས་པ་དང་༔ དེང་འདིར་རྣལ་འབྱོར་བདག་ཅག་གིས༔ བྱང་ཆུབ་སྒྲུབ་ལ་བར་གཅོད་པའི༔ སྨོན་ལམ་ལོག་པའི་འདྲེ་བདུད་རྣམས༔ དེང་འདིར་མདོས་རྒྱན་འདི་ཡིས་ཟློག༔ ཀུན་སློང་བདག་འཛིན་ཞི་བར་མཛོད༔ ཧཱུྃ༔
མཐིང་ནག་དར་གྱི་ཅོད་པན་བརྒྱན༔ དབུས་ཀྱི་ལྷ་ཚོགས་དགྱེས་པ་དང་༔ དེང་འདིར་རྣལ་འབྱོར་བདག་ཅག་གིས༔ རང་བྱུང་ཡེ་ཤེས་སྒྲུབ་པ་ལ༔ དུག་ལྔའི་མུན་པ་གཏིབས་པ་རྣམས༔ དེང་འདིར་མདོས་རྒྱན་འདི་ཡིས་ཟློག༔ རང་རིག་མངོན་གྱུར་ཕྲིན་ལས་མཛོད༔ ཧཱུྃ༔ ཕོ་བྲང་ཤར་གྱི་རྩེ་མོ་རུ༔ དཀར་པོ་དར་གྱི་རྒྱལ་མཚན་ཕྱར༔
དངུལ་གྱི་མེ་ལོང་ཅོད་པན་བརྒྱན༔ སྔོན་ཚེ་མེ་ལོང་ངང་གིས་ལྷ༔ ཤར་ཕྱོགས་ཞི་བའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རྡོ་རྗེས་མཚན་པའི་རྒྱལ་མཚན་གྱིས༔ ཞི་བའི་ལས་ཀུན་སྒྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔ འཇིགས་བརྒྱད་ཞི་བར་བརྩམ་པ་ལ༔ མ་རིག་ལྷ་ཡི་བདུད་རྣམས་དང་༔ ཉོན་མོངས་ཞེ་སྡང་ལས་གྱུར་པ༔
དེང་འདིར་མདོས་རྒྱན་འདི་ཡིས་ཟློག༔ མི་མཐུན་བགེགས་ཚོགས་ཞི་བར་མཛོད༔ ཧཱུྃ༔ ཕོ་བྲང་ལྷོ་ཡི་རྩེ་མོ་རུ༔ སེར་པོ་དར་གྱི་རྒྱལ་མཚན་ཕྱར༔ གསེར་གྱི་མེ་ལོང་ཅོད་པན་བརྒྱན༔ སྔོན་ཚེ་མཉམ་ཉིད་ངང་གིས་ལྷ༔ ལྷོ་ཕྱོགས་རྒྱས་པའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རིན་ཆེན་མཚན་པའི་རྒྱལ་མཚན་གྱིས༔
རྒྱས་པའི་ལས་ཀུན་འགྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔ ཚེ་བསོད་རྒྱས་པར་བརྩམ་པ་ལ༔ བདག་འཛིན་ཕུང་པོའི་བདུད་རྣམས་དང་༔ ཉོན་མོངས་ང་རྒྱལ་ལས་གྱུར་པ༔ དེང་འདིར་མདོས་རྒྱན་འདི་ཡིས་ཟློག༔ ཚེ་བསོད་བར་གཅོད་ཞི་བར་མཛོད༔ ཧཱུྃ༔ ཕོ་བྲང་ནུབ་ཀྱི་རྩེ་མོ་རུ༔ དམར་པོ་དར་གྱི་རྒྱལ་མཚན་ཕྱར༔
ཟངས་ཀྱི་མེ་ལོང་ཅོད་པན་བརྒྱན༔ སྔོན་ཚེ་སོར་རྟོག་ངང་གིས་ལྷ༔ ནུབ་ཕྱོགས་དབང་གི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ པདྨས་མཚན་པའི་རྒྱལ་མཚན་གྱིས༔ དབང་གི་ལས་ཀུན་འགྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔ དབང་སྡུད་ལས་ཀུན་བརྩམ་པ་ལ༔ བག་ཆགས་ཉོན་མོངས་བདུད་རྣམས་དང་༔ འདོད་པ་དེ་ལ་ཆགས་པ་རྣམས༔
དེང་འདིར་མདོས་རྒྱན་འདི་ཡིས་ཟློག༔ བདག་འཛིན་འཆིང་བརྒྱད་ཞི་བར་མཛོད༔ ཧཱུྃ༔ ཕོ་བྲང་བྱང་གི་རྩེ་མོ་རུ༔ ལྗང་གུ་དར་གྱི་རྒྱལ་མཚན་ཕྱར༔ མཐིང་གི་མེ་ལོང་ཅོད་པན་བརྒྱན༔ སྔོན་ཚེ་བྱ་གྲུབ་ངང་གིས་ལྷ༔ བྱང་ཕྱོགས་དྲག་པོའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རལ་གྲིས་མཚན་པའི་རྒྱལ་མཚན་གྱིས༔
དྲག་པོའི་ལས་ཀུན་འགྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔ དགྲ་བགེགས་བསྒྲལ་བར་བརྩམ་པ་ལ༔ འཆི་བདག་བདུད་ཀྱི་སྡེ་ཚོགས་དང་༔ སྡང་སེམས་ཕྲག་དོག་འཛིན་པའི་ཚོགས༔ དེང་འདིར་མདོས་རྒྱན་འདི་ཡིས་ཟློག༔ བསྟན་དགྲ་སྒོས་དགྲ་ཞི་བར་མཛོད༔ ཧཱུྃ༔ རང་བྱུང་ཁ་དོག་ལྔ་ཡི་དར༔ དང་པོ་ཆོས་ཀྱི་དབྱིངས་སུ་གྲུབ༔
ཉོན་མོངས་ཞི་བར་བརྩམ་པ་ལ༔ ཡེ་ཤེས་ལྔ་ཡི་ཁ་དོག་ཤར༔ འཇའ་ཚོན་ལྟ་བུའི་རྣམ་པ་ཡིས༔ དེ་ལ་སྲིད་པའི་གོས་དར་གྲུབ༔ ཚངས་པ་ལྷ་ཡི་རྒྱན་སྤྱོད་བཞིན༔ དེང་འདིར་དཀྱིལ་འཁོར་འདི་ཉིད་དུ༔ ལེགས་པར་བཀྲ་བས་མཛེས་པ་འདིས༔ དཀྱིལ་འཁོར་སྒྲུབ་ལ་བར་གཅོད་པའི༔ མ་རུངས་བདུད་སྲིན་བཟློག་ཏུ་གསོལ༔ ཧཱུྃ༔
དཔལ་ཆེན་ཁྲོ་བོའི་ཕོ་བྲང་གི༔ རྩེ་མོར་ཁ་ཊྭཱཾ་བརྒྱན་པ་ཡིས༔ སྟེང་ཕྱོགས་བར་ཆོད་བཟློག་ཏུ་གསོལ༔ མཐིང་ནག་དར་གྱི་རྒྱལ་མཚན་གྱིས༔ བར་ཕྱོགས་དགྲ་བགེགས་བཟློག་ཏུ་གསོལ༔ ཡེ་ཤེས་གསལ་བའི་མེ་ལོང་གིས༔ འོག་ཕྱོགས་བགེགས་སྲིན་བཟློག་ཏུ་གསོལ༔ དར་འཕན་རྩེ་གསུམ་འཆང་བ་ཡིས༔ མཚམས་ཀྱི་བྱུར་འདྲེ་བཟློག་ཏུ་གསོལ༔ ཨ་ནུ་བྷ་ཝའི་སྲོག་ཤིང་གིས༔
མ་རུངས་སྣ་ཚོགས་བཟློག་ཏུ་གསོལ༔ ཧཱུྃ༔ དཔལ་ཆེན་ཕོ་བྲང་ཤར་ཕྱོགས་ཀྱི༔ རྩེ་མོར་རྡོ་རྗེས་མཚན་པ་ཡིས༔ དྲི་ཟའི་གདོན་ཚོགས་བཟློག་ཏུ་གསོལ༔ དར་གདུགས་དཀར་པོས་བརྒྱན་པ་ཡིས༔ གྲུལ་བུམ་གདོན་ཚོགས་བཟློག་ཏུ་གསོལ༔ དར་འཕན་དཀར་པོ་རྩེ་གསུམ་གྱིས༔ ལྷ་ཡི་གདོན་ཚོགས་བཟློག་ཏུ་གསོལ༔ ཛྭ་ལ་ཀ་ཡི་སྲོག་ཤིང་གིས༔
བཙན་གྱི་གདོན་ཚོགས་བཟློག་ཏུ་གསོལ༔ ཧཱུྃ༔ དཔལ་ཆེན་ཕོ་བྲང་ལྷོ་ཕྱོགས་ཀྱི༔ རྩེ་མོར་རིན་ཆེན་མཚན་པ་ཡིས༔ མེ་ལྷའི་གདོན་ཚོགས་བཟློག་ཏུ་གསོལ༔ དར་གདུགས་སེར་པོས་བརྒྱན་པ་ཡིས༔ གཤིན་རྗེའི་གདོན་ཚོགས་བཟློག་ཏུ་གསོལ༔ དར་འཕན་སེར་པོ་རྩེ་གསུམ་གྱིས༔ རྒྱལ་པོའི་གདོན་ཚོགས་བཟློག་ཏུ་གསོལ༔ ཧ་རི་དྲ་ཡི་སྲོག་ཤིང་གིས༔
སྲིན་པོའི་གདོན་ཚོགས་བཟློག་ཏུ་གསོལ༔ ཧཱུྃ༔ དཔལ་ཆེན་ཕོ་བྲང་ནུབ་ཕྱོགས་ཀྱི༔ རྩེ་མོར་པདྨས་མཚན་པ་ཡིས༔ ཀླུ་ཡི་གདོན་ཚོགས་བཟློག་ཏུ་གསོལ༔ དར་གདུགས་དམར་པོས་བརྒྱན་པ་ཡིས༔ མ་མོའི་གདོན་ཚོགས་བཟློག་ཏུ་གསོལ༔ དར་འཕན་དམར་པོ་རྩེ་གསུམ་གྱིས༔ རླུང་ལྷའི་གདོན་ཚོགས་བཟློག་ཏུ་གསོལ༔ ཁ་དི་ར་ཡི་སྲོག་ཤིང་གིས༔
གནོད་སྦྱིན་གདོན་ཚོགས་བཟློག་ཏུ་གསོལ༔ ཧཱུྃ༔ དཔལ་ཆེན་ཕོ་བྲང་བྱང་ཕྱོགས་ཀྱི༔ རྩེ་མོར་རལ་གྲིས་མཚན་པ་ཡིས༔ གཟའ་ཡི་གདོན་ཚོགས་བཟློག་ཏུ་གསོལ༔ དར་གདུགས་ལྗང་གུས་བརྒྱན་པ་ཡིས༔ དབང་ལྡན་གདོན་ཚོགས་བཟློག་ཏུ་གསོལ༔ དར་འཕན་ལྗང་གུ་རྩེ་གསུམ་གྱིས༔ བདུད་ཀྱི་གདོན་ཚོགས་བཟློག་ཏུ་གསོལ༔ ཙནྡ་དནྜའི་སྲོག་ཤིང་གིས༔
བགེགས་ཀྱི་གདོན་ཚོགས་བཟློག་ཏུ་གསོལ༔ དཀར་པོ་དངུལ་གྱི་མེ་ལོང་གིས༔ ཤར་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ སེར་པོ་གསེར་གྱི་མེ་ལོང་གིས༔ ལྷོ་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ དམར་པོ་ཟངས་ཀྱི་མེ་ལོང་གིས༔ ནུབ་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ སྔོན་པོ་མཐིང་གི་མེ་ལོང་གིས༔ བྱང་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ བཟློག་གོ་བསྒྱུར་རོ་ཕྲིན་ལས་མཛོད༔
གནམ་ནས་དལ་ཁ་འབེབས་པ་ཟློག༔ བར་ནས་བདུད་ཀྱིས་འབོད་པ་ཟློག༔ ས་ནས་དུག་མདའ་ལངས་པ་ཟློག༔ མཚམས་ནས་གྲི་སྲི་ལངས་པ་ཟློག༔ ལོ་དགྲ་གཤེད་བཞི་ལངས་པ་ཟློག༔ སྨེ་བ་སྤར་ཁ་ངན་པ་ཟློག༔ སྐག་དང་ཕུང་སྲི་ལངས་པ་ཟློག༔ བགེགས་རིགས་སྟོང་ཕྲག་བརྒྱད་ཅུ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ བྱིས་པའི་གདོན་ཆེན་བཅོ་ལྔ་ཟློག༔
གློ་བུར་བརྒྱད་ཅུ་རྩ་གཅིག་ཟློག༔ དུས་མིན་འཆི་བ་རྣམ་བརྒྱད་ཟློག༔ མི་རུང་བཀྲ་མི་ཤིས་པ་ཟློག༔ རྟགས་དང་རྟེན་འབྲེལ་ངན་པ་ཟློག༔ གོད་ཁ་གྱོད་བྱུར་ངན་པ་ཟློག༔ ཐན་ལྟས་རྨི་ལམ་ངན་པ་ཟློག༔ བྷྱོ་བྷྱོ་བཟློག་བཟློག་ཕྲིན་ལས་མཛོད༔ ཨོཾ་ཨེ་ཀ་དུ་ན་ཨེ་ས་བྷྱོ་བྷྱོ་ཟློག་ཟློག༔
ཅེས་གསེར་སྐྱེམས་ཡོངས་རྫོགས་ལྷག་མེད་གོང་གི་མཚམས་ནས་འབུལ་བར་བྱ༔ ༈ ཡང་ཕུར་གཏོར་ཟློག་གྲངས་མང་གསོག་སྐབས་རྒྱས་པ་མི་ལྕོགས་པར་འདི་ལྟར་བྱ་སྟེ།
ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས། ཁྲོ་བཅུ་ཕྲ་ཐབས་ཡབ་ཡུམ་དབང་ཕྱུག་བཅས། ། སྒོ་སྐྱོང་བཞི་དང་མ་མོ་གིང་བདུད་ཚོགས། ། ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས། ། ཆེ་བཙན་འབར་བའི་མཐུ་སྟོབས་དུས་འདིར་བསྐྱེད། ། དགྲ་བགེགས་བསྒྲལ་བའི་ཤ་ཁྲག་གཏོར་མ་བཞེས། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད། ། བསྟན་དགྲ་སྒོས་དགྲ་མུ་སྟེགས་ངན་སྔགས་དང༌། །
བན་བོན་བྱད་ཟོར་མཐུ་གཏད་བཟློག་ཏུ་གསོལ། ། དམ་ཆོས་སྒྲུབ་ལ་ལོག་འདྲེན་ཞིང་བཅུའི་རིགས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། ། ལོ་ཟླ་སྤར་སྨེ་རླུང་རྟའི་སྐག་ཆེན་སོགས། ། དུས་མིན་འཆི་བའི་སྐག་རིགས་བཟློག་ཏུ་གསོལ། ། དར་སྲི་ཕུང་སྲི་ན་སྲི་འཆི་སྲི་དང༌། ། གོད་སྲི་དགྲ་གྱོད་སྲི་རིགས་བཟློག་ཏུ་གསོལ། ། ནད་རིམས་དལ་ཡམས་རྨི་ལྟས་པྲ་རྟགས་ངན། ། མི་འདོད་ཐན་ལྟས་ཐམས་ཅད་བཟློག་ཏུ་གསོལ། ། ཕྱོགས་བཞི་མཚམས་བརྒྱད་སྟེང་འོག་བར་མཚམས་ནས། །
གདོན་བགེགས་བར་ཆད་ཐམས་ཅད་བཟློག་ཏུ་གསོལ། བྷྱོ་བྷྱོ་བཟློག་བཟློག་བཅོལ་བའི་ཕྲིན་ལས་མཛོད། ཨོཾ་ཨེ་ཀ་དུ་ནན་ཟློག ཡ་མ་དུ་ནན་ཟློག རཱ་ཛ་རྦད་ནན་ཟློག ཡཀྴ་རྦད་ནན་ཟློག མ་ཏྲི་བྷྱོ་ནན་ཟློག དུ་རུ་དུ་ནན་ཡ་ཟློག ཧ་ལ་ཙཀྲ་ཡ་ཟློག རྦད་བྷྱོ་རཾ་བྷྱོཿཡ་ཟློག
བྷྱོ་བྷྱོཿ བྷྱོ་བྷྱོཿ བཟློག་བཟློག ། བཟློག་བཟློག ། ཅེས་སྟོང་བཟློག་གྲངས་བསོག་ཆེདཨཱ་ཡུའི་མིང་གིས་སོ། ༈ སྟོང་བཟློག་གྲངས་གསོག་བསྡུས་པ་ནི། ཧཱུྃ་བྷྱོ། གཞི་མེད་རྩ་བྲལ་དོན་གྱི་དཀྱིལ་འཁོར་ནས། ། རང་བྱུང་རིག་པ་ཡང་དག་ཧེ་རུ་ཀཿ རིག་རྩལ་དཔལ་ཆེན་རྡོ་རྗེ་གཞོན་ནུའི་ཚོགས། །
བསལ་བཞག་བྲལ་བའི་དབྱིངས་ནས་སྐུར་བཞེངས་ལ། ། མཚན་འཛིན་རྣམ་རྟོག་བསྒྲལ་བའི་མཆོད་པ་བཞེས། ། གཉིས་སྣང་འཁྲུལ་པ་ཀ་དག་དབྱིངས་སུ་ཟློག ། དུག་ལྔའི་རྟོག་ཚོགས་ཡེ་ཤེས་ལྔ་རུ་བསྒྱུར། ། རིག་པ་ཕུར་བུ་ཆོས་ཟད་གདོད་མའི་ཀློང༌། ། ཡེ་གྲོལ་ཆོས་སྐུའི་གཏན་སྲིད་ཟིན་གྱུར་ཅིག ། བདུད་འདུལ་ཕྲིན་ལས་རོལ་པ་རྩལ་གྱིས་ནུབ་ཕྱོགས་ཨ་རིའི་ཁུལ་གསང་སྔགས་གླིང་དུ་བགྱིས་པའོ།། ཧཱུྃ། སྐུ་གསུམ་ཕུར་བུའི་ལྷ་ཚོགས་དབྱིངས་ནས་བཞེངས། ། དུག་གསུམ་བསྒྲལ་བའི་མཆོད་པ་འདི་བཞེས་ལ། །
སྲིད་གསུམ་འཁྲུལ་པ་ཀ་དག་དབྱིངས་སུ་ཟློག ཁམས་གསུམ་འཁོར་བ་དོང་སྤྲུག་ལས་མཛོད་ཅིག ། ཅེས་པའང་གུ་ཧྱས་སོ། གྲངས་བསགས་ཟིན་པ་དང་དམར་ནག་གཏོར་མ་ལ་དཔལ་འབར་བཙུགས་ཏེ། མཐའ་ནས་རིམ་བཞིན་ཟོར་བསྐོར་རེ་རེ་བཞིན་མཐར་འདོན་ཚིག་རྫོགས་པ་དང་སློབ་དཔོན་ནས་འཕེན་པ་ཕྱག་ལེན་ཡིན། ཧཱུྃ་ཛཿ ཕོ་རྒྱུད་ཁྲོ་བོའི་དྲག་སྔགས་ཡང་༔ དམར་ནག་གཏོར་མས་དགྲ་ལ་ཟློག༔ མོ་རྒྱུད་མ་མོའི་ཐུན་སྔགས་ཡང་༔ དམར་ནག་གཏོར་མས་དགྲ་ལ་ཟློག༔
འཁོར་ཚོགས་ཕོ་ཉའི་རྦོད་གཏོང་ཡང་༔ དམར་ནག་གཏོར་མས་དགྲ་ལ་ཟློག༔ ཞང་ཞུང་བོན་གྱི་མཐུ་གཏད་ཡང་༔ དམར་ནག་གཏོར་མས་དགྲ་ལ་ཟློག༔ བནྡེ་སྔགས་པའི་ཧོམ་སྦར་ཡང་༔ དམར་ནག་གཏོར་མས་དགྲ་ལ་ཟློག༔ རྒྱ་གར་རྒྱ་ནག་བསྒྱུར་གཏོ་རྣམས༔ དམར་ནག་གཏོར་མས་དགྲ་ལ་ཟློག༔ ཕྱོགས་སྐྱོང་བཅུ་ཡི་བྱད་ཟོར་ཡང་༔ དམར་ནག་གཏོར་མས་དགྲ་ལ་ཟློག༔
སྡེ་བརྒྱད་ཡོངས་ཀྱི་གནོད་པ་ཡང་༔ དམར་ནག་གཏོར་མས་དགྲ་ལ་ཟློག༔ འབྱུང་པོ་འཁྲུགས་པའི་ཁ་རླངས་རྣམས༔ དམར་ནག་གཏོར་མས་དགྲ་ལ་ཟློག༔ དམག་འཁྲུག་མཚོན་གྱི་བསྐལ་པ་རྣམས༔ དམར་ནག་གཏོར་མས་དགྲ་ལ་ཟློག༔ སྐག་དང་སྤར་ཁ་རྩུབ་པ་རྣམས༔ དམར་ནག་གཏོར་མས་དགྲ་ལ་ཟློག༔ འཆི་བདག་དུས་ཀྱི་ཕོ་ཉ་རྣམས༔ དམར་ནག་གཏོར་མས་དགྲ་ལ་ཟློག༔
བྱད་ཁ་ཕུར་ཁ་བསྐྲད་གཟིར་རྣམས༔ དམར་ནག་གཏོར་མས་དགྲ་ལ་ཟློག༔ ན་སྲི་འཆི་སྲི་དུར་སྲི་རྣམས༔ དམར་ནག་གཏོར་མས་དགྲ་ལ་ཟློག༔ གོད་སྲི་ཕུང་སྲི་གྱོད་སྲི་རྣམས༔ དམར་ནག་གཏོར་མས་དགྲ་ལ་ཟློག༔ གླེང་གཞིའི་མི་ཁ་གཏམ་ངན་རྣམས༔ དམར་ནག་གཏོར་མས་དགྲ་ལ་ཟློག༔ ལོངས་སྤྱོད་ཕྱྭ་གཡང་ཉམས་པ་རྣམས༔ དམར་ནག་གཏོར་མས་དགྲ་ལ་ཟློག༔
ཚེ་ཉམས་དབང་ཐང་རྒུད་པ་རྣམས༔ དམར་ནག་གཏོར་མས་དགྲ་ལ་ཟློག༔ དགྲ་སྒོ་གྱོད་སྒོ་བྱེ་བ་རྣམས༔ དམར་ནག་གཏོར་མས་དགྲ་ལ་ཟློག༔ གྲི་སྲི་མཚོན་སྲི་ལངས་པ་རྣམས༔ དམར་ནག་གཏོར་མས་དགྲ་ལ་ཟློག༔ མ་ཉེས་ལས་ཀྱི་ཁ་ཡོག་རྣམས༔ དམར་ནག་གཏོར་མས་དགྲ་ལ་ཟློག༔ ལོ་བཅུད་འབྲས་བུ་ཉམས་པ་རྣམས༔ དམར་ནག་གཏོར་མས་དགྲ་ལ་ཟློག༔
འགོང་པོའི་ཟ་ཁ་རྐུ་བ་རྣམས༔ དམར་ནག་གཏོར་མས་དགྲ་ལ་ཟློག༔ གོད་འདྲེ་དབུལ་སྲི་བསེ་རག་རྣམས༔ དམར་ནག་གཏོར་མས་དགྲ་ལ་ཟློག༔ ཆུང་སྲི་རྨུག་འདྲེ་ལན་ཆགས་རྣམས༔ དམར་ནག་གཏོར་མས་དགྲ་ལ་ཟློག༔ སྒབ་འདྲེ་རྒྱལ་འགོང་འབྱུང་པོ་རྣམས༔ དམར་ནག་གཏོར་མས་དགྲ་ལ་ཟློག༔ མི་མིན་འབྱུང་པོའི་ཆོ་འཕྲུལ་རྣམས༔ དམར་ནག་གཏོར་མས་དགྲ་ལ་ཟློག༔
རྨི་ལྟས་པྲ་རྟགས་ངན་པ་རྣམས༔ དམར་ནག་གཏོར་མས་དགྲ་ལ་ཟློག༔ ན་ཚ་འབྱུང་བཞི་འཁྲུགས་པ་རྣམས༔ དམར་ནག་གཏོར་མས་དགྲ་ལ་ཟློག༔ མི་མིན་འབྱུང་པོའི་ཆོ་འཕྲུལ་རྣམས༔ དམར་ནག་གཏོར་མས་དགྲ་ལ་ཟློག༔ ཕོ་ཉས་བླ་ཚེ་རྐུ་བ་རྣམས༔ དམར་ནག་གཏོར་མས་དགྲ་ལ་ཟློག༔ ཐན་དང་ལྟས་ངན་ཐམས་ཅད་ཀྱང་༔ དམར་ནག་གཏོར་མས་དགྲ་ལ་ཟློག༔
བར་ཆོད་གློ་བུར་ཡེ་འདྲོག་རྣམས༔ དམར་ནག་གཏོར་མས་དགྲ་ལ་ཟློག༔ མི་རུང་མི་འདོད་ཐམས་ཅད་ཀྱང་༔ དམར་ནག་གཏོར་མས་དགྲ་ལ་ཟློག༔ བཟློག་ཅིང་བསྒྱུར་རོ་མཱ་ར་ཡ༔ རུ་ཏྲ་ནྲྀ་ཏྲི་ཤ་ཏྲུཾ་ཧུར་ཐུཾ་བྷྱོཿ རུ་ཏྲ་ཡ་མ་ཙིཏྟ་སྲོག་ལ་རྦད༔ རུ་ཏྲ་མཱ་ར་བྷནྡྷ་བྷནྡྷ་ཕཊ྄ཿ རུ་ཏྲ་གཟེར་ཐུཾ་བི གྷྣཱ ན་ཏྲིག་ནན་ཟློག༔ རུ་ཏྲ་ཁ་ཐཾ་མྱོག་ནན་ཏྲི་ཏྲི་ཟློག༔
རུ་ཏྲ་ཧུར་ཐུཾ་ཤམ་ལང་པུར་ཐུཾ་ཟློག༔ རུ་ཏྲ་ཐུན་ཛ་ཛཱི་བི་རྦད་ནན་ཟློག༔ རུ་ཏྲ་ཤག་འགས་ཧུ་ལུ་ཁྲོཾ་བྷྱོ་ཟློག༔ རུ་ཏྲ་ཀཱ་ཝཱཀ་ཙིཏྟ་མྱག་ཐུཾ་ཟློག༔ བྷྱོ་བྷྱོ་ཟློག་ཟློག་མཱ་ར་ཡ་རྦད་ནན་ནན༔ ཞེས་ཟློག་སྔགས་ལན་དགུ་ལས་མ་ཉུང་བར་བཟླས་ཤིང་ཐལ་མོ་བརྡབ༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གནམ་ནས་ཐོག་རྒོད་ལྷུང་བ་ཟློག༔ ས་ནས་དུག་གཟེར་ལངས་པ་ཟློག༔
བར་ནས་དགྲ་སྡང་འགྱུ་བ་ཟློག༔ ཕྱོགས་ནས་དམག་ཆེན་གཡོས་པ་ཟློག༔ མཚམས་ནས་བྱུར་འདྲེ་ལངས་པ་ཟློག༔ མི་ཁ་ཕུང་སྦྱོར་ངན་པ་ཟློག༔ ཕུག་གི་ལྷ་ལ་གནོད་པ་ཟློག༔ བར་གྱི་མི་ལ་གནོད་པ་ཟློག༔ སྒོ་ཡི་ནོར་ལ་གནོད་པ་ཟློག༔ མཆན་གྱི་བུ་ལ་གནོད་པ་ཟློག༔ གཏན་གྱི་གྲོགས་ལ་གནོད་པ་ཟློག༔ ཡུལ་མཁར་ཞིང་ལ་གནོད་པ་ཟློག༔
སྲིད་དང་གཡང་ལ་གནོད་པ་ཟློག༔ མི་འདོད་རྐྱེན་ངན་དགྲ་ལ་ཟློག༔ སྐག་དང་སྤར་ཁ་ངན་པ་ཟློག༔ སྨེ་བ་ཀླུང་རྟ་ཉམས་པ་ཟློག༔ ལོ་ཟླ་ཞག་དུས་སྐག་རིགས་ཟློག༔ རྨི་ལྟས་མཚན་མ་ངན་པ་ཟློག༔ རྟགས་དང་རྟེན་འབྲེལ་ངན་པ་ཟློག༔ མི་མཐུན་རྐྱེན་ངན་སྣ་ཚོགས་ཟློག༔ བཟློག་གོ་དམར་ནག་གཏོར་མས་ཟློག༔ བསྒྱུར་རོ་ལྟས་ངན་དགྲ་ལ་སྒྱུར༔
བྷྱོ་བྷྱོ་བཟློག་བཟློག་ཕྲིན་ལས་མཛོད༔ ཨོཾ་ཨེ་ཀ་དུ་ནན་ཟློག༔ ཡ་མ་དུ་ནན་ཟློག༔ ར་ཙ་དུ་ནན་ཟློག༔ ཡཀྴ་རྦད་ནན་ཟློག༔ མ་ཏྲི་བྷྱོ་ནན་ཟློག༔ དུ་རུ་དུ་ནན་ཡ་ཟློག༔ ཧ་ལ་ཙཀྲ་ཡ་ཟློག༔ རྦད་བྷྱོ་རཾ་བྷྱོ་ཡ་ཟློག༔ བྷྱོ་བྷྱོཿ
བྷྱོ་བྷྱོཿ བཟློག་བཟློག༔ བཟློག་བཟློག༔ ཅེས་ཟློག་སྔགས་ལན་གསུམ་མམ་བདུན་བཀླག་གོ ཁྱད་པར་བྱད་སྟེམས་ཐན་དང་ལྟས་ངན་ལ་སོགས་གང་བྱུང་ལ་དམིགས་གཏད་བཅས་ཏེ་བཟློག་པ་བྱའོ། ཕྱི་ཐུན་ལ་ཟློག་དམིགས་བྱ་བ་ནི། ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀ༔ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔
དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་ལ་ཆོས་སྐྱོང་གི་ཕྲིན་བཅོལ་བྱ།
ཆད་ཐོ་འབུལ། བརྟན་མ་སྐྱོང༌། རྟ་བྲོ་བརྡུང༌། མཆོད་བསྟོད་བྱ། བཤགས་པ་བརྟན་བཞུགས་བསྡུ་ལྡང༌། བཀྲ་ཤིས་བརྗོད། བསྔོ་སྨོན་སོགས་རྒྱུན་གྱི་གོ་རིམ་ཡིན་ནོ། ༈ དེ་ནས་ཉིན་ཐ་མ་གཏོར་རྫོང་ཉིན་པར། བཟློག་པ་ཡན་གོང་ལྟར་སོང་ནས་བཟློག་པའི་མཚམས་སུ། ཨོཾ་ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཅེས་བཟློག་མཆོད་རྣམས་བཟློག་པར་སྟོབ། ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཅེས་བསྟོད།
ཡུལ་ཕྱོགས་འགར་བཟློག་དབང་ཞུ་སྲོལ་ཡོད་པ་ལྟར་བྱ་ན་སྐབས་འདིར་བྱས་ན་ལེགས་པར་མངོན། དེའང་རྩ་སྔགས་ཤམ་དངོས་གྲུབ་སྔགས་སྦྱར་བས་ཆོག་པར་སེམས་སོ། སྐབས་འདིར་མདུན་བསྐྱེད་ལྷ་ཚོགས་ཐུགས་དམ་དྲག་ཏུ་བསྐུལ་པ་བྱ་བ་ནི། དྲག་རོལ་བརྡུང༌། དར་ནག་གཡབ། གཏོར་མ་བཤམས་ལ། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ ཡང་དག་རྡོ་རྗེ་གཞོན་ནུའི་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔
མཐུ་སྟོབས་དཔའ་བའི་རྩལ་ཆེན་བསྐྱེད་དུ་གསོལ༔ ད་ལྟ་སྙིགས་མ་ལྔ་བདོ་དུས་ཀྱི་མཐའ༔ མ་རུངས་གདུག་པའི་འདྲེ་རྒོད་ཁ་དར་ནས༔ གསང་སྔགས་བསྟན་ལ་བདུད་ཀྱི་འཚེ་ལགས་པས༔ ཁྲོ་རྒྱལ་ཆེན་པོས་མངོན་སྤྱོད་མི་མཛད་ན༔ སྒྲུབ་པའི་རིག་འཛིན་ཡི་ཆད་མི་འགྱུར་རམ༔ གསང་སྔགས་གཉན་ལ་འབྲས་བུ་ཅང་མེད་དམ༔ ཡི་དམ་ལྷ་ཚོགས་དབྱིངས་ནས་མ་དགྱེས་སམ༔ ཕྱག་རྒྱ་སྔགས་ཀྱི་ནུས་པ་ཉམས་ལགས་སམ༔ རིག་འཛིན་གོང་མས་ཐུགས་ཀྱིས་མི་ཁྲེལ་ལམ༔
དེ་བས་དཔལ་ཆེན་ལྷ་ཚོགས་འཁོར་བཅས་ཀྱིས༔ དགྲ་ཤ་ཁྲག་མཆོད་དམར་པོ་འདི་བཞེས་ལ༔ ཕ་རོལ་གདུག་པའི་དམ་ཉམས་དགྲ་དང་བགེགས༔ ལོག་འདྲེན་བར་ཆད་རྩོམ་པའི་འབྱུང་པོ་ལ༔ དཔལ་ཆེན་མཚོན་ཆ་སྣ་ཚོགས་ཆར་ལྟར་ཕོབ༔ བསྒྲལ་ཞིང་བཞེས་ནས་མིང་ཤུལ་མེད་པར་མཛོད༔ ཧཱུྃ༔ ཀུན་བཟང་ཞི་ཁྲོའི་ལྷ་ཚོགས་ལས་ལ་བྷྱོཿ སེམས་དཔའ་སེམས་མའི་ལྷ་ཚོགས་ལས་ལ་བྷྱོཿ ཐུབ་དྲུག་སྒོ་བཞིའི་ལྷ་ཚོགས་ལས་ལ་བྷྱོཿ
རིག་འཛིན་མཁའ་འགྲོའི་ལྷ་ཚོགས་ལས་ལ་བྷྱོཿ ཡང་དག་དཔལ་ཆེན་ལྷ་ཚོགས་ལས་ལ་བྷྱོཿ ཡེ་ཤེས་ཁྲོ་བཅུའི་ལྷ་ཚོགས་ལས་ལ་བྷྱོཿ ཀཽ་སིང་མ་མོའི་ལྷ་ཚོགས་ལས་ལ་བྷྱོཿ དབང་ཕྱུག་སྒོ་མའི་ལྷ་ཚོགས་ལས་ལ་བྷྱོཿ ཅེ་སྤྱང་ལ་སོགས་སྲུང་མ་ལས་ལ་བྷྱོཿ བྷྱོ་བཟློག་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ དཔལ་ཆེན་ཁྲོ་རྒྱལ་ཡབ་ཡུམ་དགྲ་ལ་བྷྱོཿ སྲས་མཆོག་ཀཱི་ལ་རིགས་བཞི་ལས་ལ་བྷྱོཿ
འཇིགས་བྱེད་ཁྲོ་བཅུ་ཡབ་ཡུམ་དགྲ་ལ་བྷྱོཿ སྤྲུལ་པའི་ཕྲ་མེན་ཁྲ་ཐབས་ལས་ལ་བྷྱོཿ དབང་ཕྱུག་ཉི་ཤུ་རྩ་བརྒྱད་ལས་ལ་བྷྱོཿ སྒོ་སྐྱོང་མ་མོ་རིགས་བཞི་ལས་ལ་བྷྱོཿ ཕོ་ཉ་མ་མོ་བཅུ་གཉིས་ལས་ལ་བྷྱོཿ གིང་ཆེན་བདུད་པོ་སྡེ་བརྒྱད་ལས་ལ་བྷྱོཿ སྤྲུལ་པ་ཡང་སྤྲུལ་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཀུ་མཱ་ར་པྲ་བྷ་སྭ་ར་མ་ཧཱ་ཀརྨ་ཙོ་དཱ་ན་ཀཱི་ལ་རཀྴ་ལཀྵ་སྲི་ཀ་ནཱ་ན་ཨ་མུ་ཀ་རུ་ཏྲ་མཱ་ར་ཡ་བྷྱོ་བྷྱོ་ཟློག་ཟློག༔
གསེར་སྐྱེམས་གཏོང་བའི་རིམ་པ་ནི༔ ཤིན་ཏུ་གཙང་བའི་གཞི་སྟེང་དུ༔ སྔོན་མོ་ནས་འབྲས་ཚོམ་བུ་བཀོད༔ དེ་དབུས་རིན་ཆེན་སྣོད་མཆོག་དང་༔ ཛ་གད་གསེར་སྐྱེམས་ལེགས་པར་བཤམ༔ རྨད་བྱུང་ཟན་གྱི་རིལ་བུ་བསྒྲིལ༔ གཙང་མའི་ཕུད་ཕོར་ནང་དུ་སྤུང་༔ དཀར་གཏོར་བསྔོ་ཞིང་གསེར་སྐྱེམས་བྱ༔ གསུངས་པས་རང་ལུགས་གསང་བ་ཟིལ་གནོན་དཀར་གཏོར་དང་སྡེ་བརྒྱད་གསེར་སྐྱེམས་བཏང་ལ་རྔམ་པའི་རོལ་མོ་དབྱངས་དང་བཅས་ནས། ཧཱུྃ་ཧཱུྃ་ཧཱུྃ༔
ཧཱུྃ༔ ང་ནི་ཡང་དག་དཔལ་ཆེན་ཧེ་རུ་ཀཿ ང་ནི་ཁྲོ་རྒྱལ་བཛྲ་ཀུ་མཱ་ར༔ ང་ནི་དུས་གསུམ་སངས་རྒྱས་པདྨ་འབྱུང་༔ ང་ནི་འཇམ་དཔལ་རྡོ་རྗེ་གྲུབ་པ་རྩལ༔ ང་ནི་དྲག་པོ་གནམ་ལྕགས་ཐོག་རྒོད་རྩལ༔ ང་ཡི་བཀའ་ལ་སྣང་སྲིད་ཀུན་གྱིས་ཉོན༔ དོན་གཉིས་དཀོན་མཆོག་བཀའ་ལ་ལེགས་པར་སོམས༔ ཡེ་ཤེས་དབྱིངས་ཀྱིས་མི་ཁྱབ་གང་ཡང་མེད༔ རྣམ་ཤེས་རླུང་གིས་མི་ཟིན་གང་ཡང་མེད༔
སྒྲ་གཅན་ཟོམ་དུ་མི་གནས་གང་ཡང་མེད༔ རང་བཞིན་འབྱུང་ལྔས་མ་བསྡུས་གང་ཡང་མེད༔ ཚོགས་དྲུག་འདོད་ཡོན་མི་ཞེན་གང་ཡང་མེད༔ ཆོས་སྐུའི་ཟིལ་གྱིས་མི་ནོན་གང་ཡང་མེད༔ ཐུགས་རྗེའི་ལྕགས་ཀྱུས་མི་ཟིན་གང་ཡང་མེད༔ ཀ་དག་སྙིང་པོས་མི་གསལ་གང་ཡང་མེད༔ འཁོར་འདས་སངས་རྒྱས་མི་དམིགས་གང་ཡང་མེད༔ རྣམ་རྟོག་ཆོས་སྐུར་མ་སྐྱེས་གང་ཡང་མེད༔ ལྷ་འདྲེ་སེམས་སུ་མ་གྲུབ་གང་ཡང་མེད༔ བསྡུ་བྱ་སྟོང་པར་མ་གྱུར་གང་ཡང་མེད༔
བཟང་ངན་རྒྱུ་འབྲས་མ་གཏོགས་གང་ཡང་མེད༔ ཆོ་འཕྲུལ་བདེན་པར་གནས་པ་གང་ཡང་མེད༔ སྡེ་བརྒྱད་མཚན་མར་གྲུབ་པ་གང་ཡང་མེད༔ སྟེང་འོག་ཕྱོགས་བཅུ་རིས་སུ་ཕྱེས་པ་མེད༔ ཡེ་ཤེས་འཇིག་རྟེན་གནས་ལ་ངེས་པ་མེད༔ ཀུན་རྫོབ་ཐུགས་རྗེའི་ལས་ལ་མཐའ་དབུས་མེད༔ དབྱིངས་ཕྱུག་བཟང་མོའི་མཁའ་ལ་ཡངས་དོག་མེད༔ ཞི་ཁྲོའི་ལྷ་ཚོགས་དོན་ལ་སྐྱེ་འཆི་མེད༔ ཡང་དག་ཆེ་མཆོག་བཀའ་ལ་འགྱུར་ལྡོག་མེད༔ དམོད་པའི་ལས་ཀྱི་ཟོར་འདི་ཕྱིར་མི་ལྡོག༔
དེ་བས་ཡེ་ཤེས་འཇིག་རྟེན་ཚོགས་རྣམས་ཀུན༔ ཆོས་ཉིད་རྒྱུ་འབྲས་བདེན་པའི་ཚིག་ལ་ཉོན༔ དེང་ནས་ཐ་མལ་ཞེན་པ་བཅོམ་པའི་ཕྱིར༔ རྟེན་འབྲེལ་རྒྱུ་རྐྱེན་ཚོགས་པའི་ཟོར་ཆེན་འདི༔ ཕྱོགས་མེད་ཕྱོགས་བཅུར་བར་མཚམས་དགྲ་ལ་འཕེན༔ གཟུགས་མེད་ལྷ་འདྲེ་ཀུན་ལ་འཕོག་སྲིད་པས༔ རྟོག་མེད་དབུ་ཆུམ་འཛིན་མེད་ཞབས་སྐུམས་ཤིག༔ མདུན་དུ་ཡོད་པ་གཡས་གཡོན་ཕྱོགས་སུ་བཟུར༔ གལ་ཏེ་ཟོར་འཕྲོས་སྐུ་ལ་རེག་སྲིད་ན༔ བདག་ནི་མ་ཉེས་དམ་ཉམས་དགྲ་བོ་ཉེས༔
དགྲ་བགེགས་མ་སྡང་བདག་གིས་ཟོར་འཕེན་ཅི༔ དེ་བས་ངན་ལན་དམ་ཉམས་དགྲ་ལ་ཕོབ༔ ཡེ་ཤེས་འཇིག་རྟེན་སྲུང་མ་འཁོར་བཅས་ཀྱིས༔ འདོད་ཡོན་རིན་ཆེན་གསེར་སྐྱེམས་འདི་བཞེས་ལ༔ དེང་འདིར་མྱུར་མགྱོགས་ཟོར་སྣ་དགྲ་ལ་དྲོངས༔ མཐུ་ལྡན་དུས་ལ་བབ་བོ་ས་མ་ཡ༔ ཐོགས་མེད་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ སྟེང་ཕྱོགས་མཁའ་སྤྱོད་འོག་ཕྱོགས་ས་སྤྱོད་ལ༔ བཞུགས་པའི་རིག་འཛིན་རྒྱལ་བ་རྒྱ་མཚོའི་ཚོགས༔
དཔལ་ཆེན་དབྱིངས་ཀྱི་ལྷ་ཚོགས་མ་ལུས་ཀུན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ཤར་ཕྱོགས་དང་ནི་ཤར་ལྷོའི་མཚམས་དག་ལ༔ གནས་པའི་ལྷ་སྲིན་གཞི་བདག་མཐུ་བོ་ཆེ༔ དྲི་ཟ་མེ་ལྷ་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔
མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ལྷོ་ཕྱོགས་དང་ནི་ལྷོ་ནུབ་མཚམས་དག་ལ༔ གནས་པའི་ལྷ་སྲིན་གཞི་བདག་མཐུ་བོ་ཆེ༔ གཤིན་རྗེ་སྲིན་པོ་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ནུབ་ཕྱོགས་དང་ནི་ནུབ་བྱང་མཚམས་དག་ལ༔
གནས་པའི་ལྷ་སྲིན་གཞི་བདག་མཐུ་བོ་ཆེ༔ ཀླུ་དབང་རླུང་ལྷ་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ བྱང་ཕྱོགས་དང་ནི་བྱང་ཤར་མཚམས་དག་ལ༔ གནས་པའི་ལྷ་སྲིན་གཞི་བདག་མཐུ་བོ་ཆེ༔ གནོད་སྦྱིན་དབང་ལྡན་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔
དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ལོ་ཟླ་ཞག་དུས་ཆུ་ཚོད་ལ༔ གནས་པའི་གཟའ་སྐར་འགྱུ་བ་དང་༔ ས་བདག་ཀླུ་གཉན་མ་ལུས་པ༔ གདོང་ལ་གནས་པའི་དྲེགས་ཅན་རྣམས༔ གསེར་སྐྱེམས་མཆོད་པ་འདི་བཞེས་ལ༔ དེ་རིང་དྲག་པོའི་ཟོར་ལམ་ཕྱེས༔ གཡས་གཡོན་ཕྱོགས་སུ་སྐུ་བཟུར་འཚལ༔
བདག་ནི་མ་ལན་སྙན་གསན་ཚིག༔ གལ་ཏེ་ལན་པར་བྱུང་གྱུར་ན༔ ལ་ཡོག་དམ་ཉམས་དགྲ་ལ་ཕོབ༔ བཅོལ་བའི་ཕྲིན་ལས་འགྲུབ་པར་མཛོད༔
ཅེས་གསེར་སྐྱེམས་ཕྱོགས་བཅུར་གཏོང་༔ དེ་ནས་སྒོ་དབྱེ་བ་ནི༔ ཕྱོགས་ཀྱི་སྒོ་ཆས་ཐོགས་ལ་གསེར་སྐྱེམས་མཆོད་ཅིང་༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་ཤར་ཕྱོགས་གླིང་༔
བྷནྡྷ་སྐམ་རློན་བརྩེགས་པའི་མཁར༔ དུར་ཁྲོད་ས་གཞི་ཁྲག་མཚོ་འཁྱིལ༔ དེ་ནང་ཕོ་བྲང་སྒོ་སྐྱོང་མ༔ སྲིན་མོ་ཟངས་མཆེ་པུ་ཤུད་མགོ༔ ལྕགས་ཀྱུས་མཚན་པའི་ལྡེའུ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ ཤར་ཕྱོགས་དངུལ་སྒོ་དཀར་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔
ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་ལྷོ་ཕྱོགས་གླིང་༔ སྲིན་པོའི་ཐོད་པ་བརྩེགས་པའི་མཁར༔ དུར་ཁྲོད་མུན་པ་སྤྲིན་ལྟར་གཏིབས༔ དེ་ནང་ཕོ་བྲང་སྒོ་སྐྱོང་མ༔ གཤིན་རྗེ་མ་མོ་སྐྱ་གའི་མགོ༔ ཞགས་པས་མཚན་པའི་ལྡེའུ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་གསེར་སྒོ་སེར་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔
རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་ནུབ་ཕྱོགས་གླིང་༔ རུ་ཏྲའི་བྷནྡྷ་བརྩེགས་པའི་མཁར༔ དུར་ཁྲོད་མེ་རི་སྨུག་ནག་འཁྲིགས༔ དེ་ནང་ཕོ་བྲང་སྒོ་སྐྱོང་མ༔ བཤན་པ་མ་མོ་སྲིན་བྱའི་མགོ༔ ལྕགས་སྒྲོག་མཚན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔
ནུབ་ཕྱོགས་ཟངས་སྒོ་དམར་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་བྱང་ཕྱོགས་གླིང་༔ འབྱུང་པོའི་བྷནྡྷ་བརྩེགས་པའི་མཁར༔ དུར་ཁྲོད་རླུང་ནག་འཚུབ་མ་འཁྱིལ༔ དེ་ནང་ཕོ་བྲང་སྒོ་སྐྱོང་མ༔ ལས་ཀྱི་མ་མོ་ཁྲ་ཡི་མགོ༔
དྲིལ་བུས་མཚན་པའི་ལྡེའུ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ བྱང་ཕྱོགས་ལྕགས་སྒོ་ནག་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ དེ་ནས་ནང་སྒོ་དབྱེ། ཟ་ལམ་སྲིན་མོའི་བཟློག་པ་ནི༔ དང་པོ་བྱིན་གྱིས་ལན་གསུམ་བརླབ༔ རྃ་ཡྃ་ཁྃ༔ ཨོཾ་ཨཱཿཧཱུྃ༔
ཨོཾ་སྟོང་པའི་ངང་ལས་གནམ་ལྕགས་འཁོར་ཡུག་སྟེང་༔ དེ་དབུས་དམར་ཆེན་གཏོར་མ་ཁྲོ་མོའི་མཁར༔ ཕྱི་ནི་མཚོན་ཆ་ནང་ནི་ཐོད་པའི་དལ༔ དེ་དབུས་མ་མོ་འཁོར་བཅས་གསལ་བར་གྱུར༔ ཨོཾ་རཀྨོ་མ་ཏྲི་བྷྱོ་བྷྱོ་རུ་ལུ་རུ་ལུ་ཧཱུྃ་བྷྱོཿ བཛྲ་ས་མཱ་ཡ་ཛཿ ཕཻཾ་ཕཻཾ་ཨ་བེ་ཤ་ཡ་ཏིཥྛ་ལྷན༔ ས་མཱ་ཡ་ཛཿ ཨི་དཾ་བ་ལིངྟ་ཁ་ཁ་ཁཱ་ཧི༔ ཨོཾ་རཀྟ་པཉྩ་ཨ་མྲྀ་ཏ་ཁཱ་ཧི༔
བྷྱོཿ ལས་ཀྱི་མ་མོ་འཁོར་དང་བཅས་པས་རཀྟ་དམར་གྱི་མཆོད་པ་འདི་བཞེས་ལ༔ བདག་ཅག་འཁོར་དང་བཅས་པའི་འགལ་རྐྱེན་བར་ཐམས་ཅད་བཟློག་པའི་ཕྲིན་ལས་མཛོད་ཅིག༔ ཅེས་གཏོར་མ་དཔལ་འབར་བཙུགས་ཏེ་རཀྟས་བྲན༔ ཧཱུྃ་བྷྱོཿ སྲིན་མོ་ཟ་ལམ་གོམ་པ་བདུན་ཅུ་འདས་པའི་ཕ་རོལ་ན༔ ཟངས་རི་ཟངས་ཐང་དམར་པོ་རྔམ་ལ་འཇིགས་པའི་གནས་མཆོག་ནས༔ ཤ་ཟ་སྲོག་བདུད་ལས་ཀྱི་མ་མོ་ཆེན་པོ་བཞུགས་པ་ནི༔ སྐུ་མདོག་དམར་ནག་སྲིན་མོའི་གཟུགས་འཆང་མ་མོ་འབུམ་གྱིས་བསྐོར༔ འཇིག་རྟེན་འདས་ཀྱང་འཁོར་བའི་ཆ་ལུགས་འཛིན་ཞིང་ཟངས་མཆེ་དམར་པོ་གཙིགས༔
མདོས་ཟོར་སྟོང་གི་སྣ་འདྲེན་མཛད་ཅིང་དགྲ་དཔུང་ཕྱེ་མར་རློག༔ སྲོག་བདག་སྟོང་གི་གཙོ་མོས་དགྲ་ལ་དམག་དཔུང་ཟོར་སྣ་དྲོངས༔ དེང་འདིར་མ་མོས་བཟློག་བསྒྱུར་ཕྲིན་ལས་གཉན་པོ་འགྲུབ་པར་མཛོད༔ ཧཱུྃ་བྷྱོཿ སྲིན་མོ་ཤུགས་འཆང་རྡོ་རྗེ་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ ཧཱུྃ་བྷྱོཿ སྲིན་མོའི་ཤུགས་འཆང་རིན་ཆེན་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ ཧཱུྃ་བྷྱོཿ
སྲིན་མོའི་ཤུགས་འཆང་པདྨ་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ ཧཱུྃ་བྷྱོཿ སྲིན་མོའི་ཤུགས་འཆང་ལས་ཀྱི་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ དུས་ལ་བབ་བོ་ལས་བྱེད་ཕྲ་མེན་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་གཉན་པོ་འགྲུབ་པར་མཛོད༔ བྷྱོ་བྷྱོཿ རཀྨོ་མ་ཏྲི་རཀྴ་ཡ་དགྲ་ལ་ཟློག༔ ཧཱུྃ་བྷྱོཿ
སྲིན་མོའི་ཤུགས་འཆང་མཚམས་བཞི་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ དུས་ལ་བབ་བོ་ལས་བྱེད་ཕྲ་མེན་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་གཉན་པོ་འགྲུབ་པར་མཛོད༔ བྷྱོ་བྷྱོཿ རཀྨོ་མ་ཏྲི་རཀྴ་ཡ་དགྲ་ལ་ཟློག༔ དེ་ནས་ཟོར་བཏེགས་ལ་བཟློག་པ་བྱ་བ་ནི༔ ཧཱུྃ་བྷྱོཿ ལས་ཀྱི་མ་མོ་ཆེན་མོ་འཁོར་བཅས་ཀྱིས༔ སྟེང་འོག་ཕྱོགས་བཅུའི་དགྲ་བགེགས་ཐམས་ཅད་ཀུན༔
བཀུག་ཅིང་བསྒྲལ་ནས་ལྷག་མ་མེད་པར་བཞེས༔ ཟོར་མདའ་དམ་ཉམས་དགྲ་བགེགས་སྙིང་ལ་རྒྱོབ༔ དུས་ལ་བབ་བོ་མ་མོ་དགྲ་ལ་བྷྱོཿ བྷྱོ་བྷྱོ་བཟློག་བཟློག་བྱད་མ་ནྲྀ་ཏྲི་རྦད༔ ཧཱུྃ་བྷྱོཿ གཞན་ཡང་བཟློག་ཅིང་བསྒྱུར་བ་ནི༔ ཕྱོགས་སྐྱོང་ཡོངས་ཀྱི་སུན་མ་ཟློག༔ མ་མོ་ཡོངས་ཀྱི་སུན་མ་ཟློག༔ སྡེ་བརྒྱད་ཡོངས་ཀྱི་སུན་མ་ཟློག༔ ཤ་ཟ་སྨན་མོའི་སུན་མ་ཟློག༔
བཟློག་ཅིག་བསྒྱུར་རོ་མཱ་ར་ཡ༔ མ་ཏྲི་མ་མོ་ཡ་ཏྲི་ཟློག༔ ཟོར་ལྟར་འཕེན་ན༔ ཧཱུྃ་བྷྱོཿ ལས་ཀྱི་མ་མོའི་ཚོགས༔ བཟློག་བསྒྱུར་དུས་ལ་བབ༔ སྟེང་འོག་ཕྱོགས་བཅུ་ཡི༔ དགྲ་བགེགས་ཆམ་ལ་ཕོབ༔ ཁྲོ་བོ་ཁྲོ་མོ་ཡི༔ དྲག་སྔགས་དགྲ་ལ་ཟློག༔
སྣང་སྲིད་སྡེ་བརྒྱད་ཀྱི༔ བྱད་ཁ་དགྲ་ལ་ཟློག༔ ཕྱོགས་སྐྱོང་བཅུ་པོ་ཡི༔ བསམ་སྦྱོར་དགྲ་ལ་ཟློག༔ བན་བོན་སྔགས་པ་ཡི༔ ཕུར་ཁ་དགྲ་ལ་ཟློག༔ དམག་འཁྲུག་ལོ་ཉེས་ཀྱི༔ ཆད་པ་དགྲ་ལ་ཟློག༔ དུས་མིན་འཆི་བ་ཡི༔ ཕུར་ཁ་དགྲ་ལ་ཟློག༔
ལོ་ཟླ་ཞག་དུས་ཀྱི༔ སྐག་རིགས་དགྲ་ལ་ཟློག༔ མི་ཁ་དམོད་ཚིག་གི༔ སྡང་སེམས་དགྲ་ལ་ཟློག༔ མི་མཐུན་རྐྱེན་ངན་ཚོགས༔ བཟློག་པའི་ཕྲིན་ལས་མཛོད༔ ཟོར་བྷྱོ་ཡ༔ རྦད་བྷྱོ་ཡཿ རཾ་བྷྱོ་ཡ༔ དཱ་བྷྱོ་ཡ༔
ཧཱུྃ་བྷྱོཿ མ་མོ་དགྲ་ལ་ཆོས༔ ཤ་ཟ་དགྲ་ལ་ཆོས༔ ཟོར་མདའ་དགྲ་ལ་ཡ༔ དགྲ་སྲོག་མྱུར་དུ་ཆོད༔ རཾ་ཟོར་ཡ༔ བྷྱོ་ཟོར་ཡ༔ རྦད་ཟོར་ཡ༔ མཱ་ར་ཡ་བཟློག་ཡ༔ བྷྱོ་བྷྱོ་ཟློག་ཟློག༔
འདི་ཉིད་སྣང་སྲིད་ཀུན་གྱི་བདག་མོ་ཕྱིར༔ བཟློག་པ་ཀུན་ལ་འདི་ཉིད་གཙོ༔ ས་བདག་བརྒྱ་ལ་གདོང་ཐུག་ཀྱང་༔ མ་མོ་འདི་ཡིས་བཟློག་པར་འགྱུར༔ དེ་བས་ཟོར་སྣ་ཀུན་ལ་གཅེས༔ ཅེས་སོ། གླུད་རབས་གང་རིགས་ཀྱིས་ཡས་བསྔོ་སྐུ་གླུད་འབུལ་བ་སོགས་ཡོད་ན་འདིར་བྱ། ཧཱུྃ༔ ཕོ་བྲང་འབར་བ་ལྷ་ཡི་ཚོགས༔ ཡེ་ཤེས་འཇིག་རྟེན་མ་ལུས་ཀུན༔
མི་མངོན་དབྱིངས་ནས་སྐུར་བཞེངས་ཤིག༔ དམག་དཔུང་བསྐྱེད་ཕྱིར་ནམ་མཁར་བཞུགས༔ ་་་་་ དར་གདུགས་བླང༌། སྐུ་ཆིངས་དཀྲོལ། སྲུང་བཟློག་འཁོར་ལོ་ཁ་བསྒྱུར་བྱ། རིག་འཛིན་བདག་གི་རྒྱབ་རྟེན་མཛོད༔ དམིགས་པའི་དགྲ་བོ་ཤོར་ར་རེ༔ ཟོར་དཔུང་དགྲ་ལ་དྲང་དུ་གསོལ༔ ཨོཾ་སརྦ་སྭ་བྷ་ཨེ་ཁམ་ག་གཱ་ན་ཨཱཏྨ་ཀོ྅་ཧཾ༔ སྐབས་འདིར་མདོས་ཞལ་བསྒྱུར།
གཏོར་མའི་ལྷ་སྤྲུལ་གཞི་ཡེ་ཤེས་ཀྱི་འཁོར་ལོ་ནམ་མཁར་བཏེགས་ལ་རྒྱབ་རྟེན་གྱི་ཚུལ་དུ་བཞུགས་པར་མོས་པ་དང༌། དམ་ཚིག་གི་གཏོར་མ་ཟོར་ཆེན་དུ་བསྒྲུབ་པའམ་ཐ་མ་གཏོར་མ་མཚོན་ཆའི་ངོ་བོ་རུ་བསྒྱུར་བ་ཡིན་ལ། དེ་ཡང་སྤྲུལ་པ་དམ་ཚིག་གི་འཁོར་ལོ་ཡོངས་སུ་གྱུར་པ་ལས། གཏོར་ཆེན་ཟོར་རྫས་དང་བཅས་པ་སྐད་ཅིག་གིས་དཔལ་ཆེན་རྡོ་རྗེ་གཞོན་ནུ་ཁྲོ་བཅུ་ཕྲ་ཕྱག་སྲས་མཆོག་སྒོ་མ་བཀའ་སྲུང་སྡེ་བརྒྱད་དྲེགས་པའི་དཔུང་ཚོགས་བསམ་གྱིས་མི་ཁྱབ་པ་དང་བཅས་པ་ཐམས་ཅད་ཁྲོ་གཏུམ་འཇིགས་པའི་གཟུགས་ཅན་སྲིད་གསུམ་གང་བ་ནད་མཚོན་དུག་གི་ཆར་འབེབས་པས་སྲིད་གསུམ་བརླག་པའི་ནུས་ལྡན་དུ་བརླབས་པ་ཡིན་ལ། འགའ་ཞིག་བཙན་རྒོད་ཀྱི་ཟོར་བསྒྲུབ་འདི་ཟོར་སྤྱིའི་བྱིན་རླབས་སུ་འདོན་པ་ཡོད་དེ། དེ་ནི་བྱེ་བྲག་ལས་སྤྱིར་མིན་པ་ཤེས་དགོས་སོ། གཞུང་གི་ཟོར་སྒྲུབ་དངོས་ནི། གཡུལ་བཟློག་དྲེགས་དཔུང་གནམ་ལྕགས་ཐོག་མདའ་ཡི༔ མཐའ་བསྐོར་དམོད་པ་དྲག་པོའི་ཟོར་རྫས་ནི༔ འཕང་བའི་ཀོང་ཟོར་ཚེ་ཡུངས་དམར་ནག་རྩང་༔
དུག་ཁྲག་རྦབ་རྡོ་དང་ནི་ཙིཏྟའི་ཟོར༔ སྐྱེར་ཕུར་ཐོད་ཟོར་དུག་མདའ་གཤིན་རྗེའི་ཁྲམ༔ མདའ་མདུང་རལ་གྲི་ལྕགས་སྒྲོག་ཐོ་བ་སོགས༔ ཀེ་ཚེ་ཤང་ཚེ་ཀོང་བུ་ཁ་ཁྱེར་ལ༔ བྱད་ཐག་སྣ་ལྔས་དཀྲིས་ལ་ཟུར་དུ་བཤམ༔ དུག་ཁྲག་སྦྲེང་ཞིང་རྩ་སྔགས་བཀླག༔ གསུངས་པ་བཞིན་ཟོར་རྫས་རྣམས་སྣོད་གཅིག་ཏུ་བསྡུས་ལ་དུག་ཁྲག་གིས་བྲན་ལ་སྔགས་ཀྱིས་བརླབ་པ་ནི། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ སྤུ་གྲིའི་དྲག་སྔགས་སོ་བདུན་དང་༔ ཨོཾ་བཛྲ་ཀཱི་ལི་ཀཱི་ལ་སརྦ་བི གྷྣཱ ན་ སོགས་རྩ་སྔགས་ཤམ་བུ་བཅས༔
དེ་ནས། ཨོཾ་བཛྲ་ཀྲོ་དྷ་ཀཱི་ལ་ཡ༔ མཱ་ར་ཡ་སྭཱ་ཧཱ༔ ཨོཾ་ཨཱཿཧཱུྃ༔ བྷྱོཿ དྲག་པོ་ཁྲོས་པའི་ངང་ལས་བཞེངས་པའི་མཚོན༔ སྲིད་པ་ལས་ཀྱི་ཟོར་རྫས་ཟོར་ཐུན་ལ༔ མཚོན་འཁྲུགས་ཡམས་ནད་འཕྲོ་བའི་རང་བཞིན་ཅན༔ བསམ་གཅོད་རེག་གཅོད་གདེང་གཅོད་དྲེགས་པའི་མཚོན༔ གང་ལ་བཏབ་ཀྱང་ཐོགས་མེད་སྒྲུབ་རྫས་འདི༔
རིག་འཛིན་གྲུབ་ཐོབ་བླ་མ་རྒྱ་མཚོ་དང་༔ ཡང་དག་རྡོ་རྗེ་གཞོན་ནུའི་ལྷ་ཚོགས་བཅས༔ ཆོས་སྐྱོང་དྲེགས་པའི་དམག་ཚོགས་སྡེ་དཔོན་གྱིས༔ ཟོར་རྫས་གདུག་པའི་མཚོན་ཆར་བྱིན་གྱིས་རློབས༔ དྲག་རྩལ་ཐོགས་མེད་རྫས་སུ་བྱིན་གྱིས་རློབས༔ དོ་ནུབ་དྲག་པོའི་ཟོར་རྫས་བསྒྲལ་ཆས་འདི༔ གང་ལ་ཕོག་ཀྱང་མྱུར་དུ་སྒྲོལ་མཛད་པའི༔ དགྲ་བགེགས་སྲོག་གི་སྤུ་གྲི་འབྱུང་གྱུར་ཅིག༔ ཨོཾ་བཛྲ་ཀྲོ་ཏ་ཀྲོ་ཏི་ཀཱི་ལ་ཡ༔ མ་ཏྲི་རཀྴ་ཡ་མ་ཤ་ཏྲུམ་ཨ་མུ་ཀ་ཙིཏྟ་ནན༔
རུ་ཏྲ་མཱ་ར་ཛི་བཱི་ཚིནྡྷ་ཚིནྡྷ་བྷྱོ་བྷྱོ་ཟློག་ཟློག༔ མནྟྲ་དུ་ནན་བྷྱོ་ཟློག༔ ཡཎྚ་དུ་ནན་བྷྱོ་ཟློག༔ ས་ཏི་དུ་ནན་བྷྱོ་ཟློག༔ རུ་ཏྲ་དུ་ནན་བྷྱོ་ཟློག༔ ས་མ་ཡ་དུ་ནན་བྷྱོ་ཟློག༔ རྦད་ཚལ་པ་ས་མ་ཡ་བྷྱོ་ཟློག༔ མྱོག་ཏི་རྨུག་ཏི་ས་མ་ཡ་ཟློག༔ སྨི་ཤ་ཀུ་རུ་ས་མ་ཡ་ཟློག༔ ཙི་ཏྲི་རུ་ཏྲི་ས་མ་ཡ་ཟློག༔
ཙིཏྟ་རྦད་འགས་ས་མ་ཡ་ཟློག༔ བཛྲ་ཡ་ཏྲི་ཡ་ཏྲི་ཟློག༔ ནི་ལམ་བྷ་ར་ཟློག༔ དྲི་མི་ཧཱ་རེ་ཟློག༔ མ་རྩ་དུ་ཏྲི་ཟློག༔ ཤ་རི་ཧཱ་རི་ཟློག༔ ཁྲག་ཏི་ཡ་མ་ཟློག༔ ཙིཏྟ་ཐུམ་རིལ་ཟློག༔ ནཱ་ག་ཁ་ར་ཟློག༔ ཡ་མ་གཟེར་ནན་ཟློག༔
རཀྴ་ཏྲིག་ནན་ཟློག༔ ཡཀྴ་ཏཾ་བྷྱོ་ཟློག༔ རུ་ཏྲ་ཨེ་ཐུམ་ཟློག༔ ར་ཙ་དུ་རུ་ཟློག༔ ཁཾ་མཾ་བཾ་ཤག་ཟློག༔ དམོད་པའི་རིག་སྔགས་ཐམས་ཅད་ཕ་རོལ་དགྲ་བོའི་སྟེང་དུ་བྷྱོ་ཟློག༔ སརྦ་ཨ་མུ་ཀཱ་ཏདྱ་ཐཱ་མཱ་ར་ཡ༔ ཨེ་ཧུར་ཐུམ་རྦད་བྷྱོ་བྷྱོ་ཟློག་ཟློག༔ དེ་དག་ཟོར་རྫས་ནུས་ལྡན་དུ་བསྒྲུབ་པ་ཡིན་ནོ། འགའ་ཞིག་བཙན་རྒོད་ཀྱི་ཟོར་སྒྲུབ་ནི་ཟོར་སྤྱིའི་བྱིན་རླབས་སུ་འདོད་པ་ཡོད་དེ།
དེ་ནི་བྱེ་བྲག་ལས་སྤྱིར་མིན་པ་ཤེས་དགོས་སོ། གསོལ་ཀ་རྣམས་དམག་ཐབས་ཞེས་མཇུག་ནས་ཡར་འདོན་རྗེས་རིག་འཛིན་བརྒྱུད་པའི་མཐར་གཏོར་མ་ཕུལ། ཆད་མདོའི་ཐ་ཚིག་བསྒྲག་ལ་གཏོར་མ་དམག་ལྟོའི་ཚུལ་དུ་བཟློག་གཏོར་ལ་སྟོབ། ཡང་ལུགས་འགར་ཟོར་དུ་བསྒྲུབས་ཟིན་པའི་རྗེས་སུའང་བཟློག་དབང་ཞུ་ལུགས་སུ་སྣང་ཡང་འདི་ནི་ཤིན་ཏུ་དཔྱད་པར་བྱ་དགོས་པའི་གནས་ཏེ་ཕན་གནོད་ཅི་འགྱུར་ཆ་མ་མཆིས་སོ། དེ་ནས་ཟོར་ལས་བྱ་བ་ནི༔ རྣལ་འབྱོར་ཞྭ་གོས་དམོད་པའི་ཆས༔ གདོང་ལ་ཁྲག་ཞག་ཚོམ་བུས་བརྒྱན༔ གཡབ་དར་རུ་དར་སྣ་ཚོགས་གཟེངས༔ རོལ་མོ་རྔ་གཤང་བོན་ཐབས་བརྡུང་༔ བསྐྱེད་རྫོགས་དམིགས་པ་བརྟན་པར་བྱ༔
གོང་གནོན་སྔགས་བསྙེན་སྒྲུབ་པ་གཙོ༔ གསུངས་པ་བཞིན་རང་ཉིད་ལྷ་ཡི་ང་རྒྱལ་ལམ་བསྐྱེད་རྫོགས་དམིགས་པ་བརྟན་པོའི་ངང་ནས། ཧཱུྃ་སྒྲུབ་ལྷུག་འདོན་མཐར། རྐང་གླིང་ཚར་གསུམ་བཏང༌། རུ་དར་གྱིས་སྣ་དྲངས་ཞྭ་གོས་གཟབ་འཆོར་གྱིས་སེར་སྦྲེང་རྔམ་སྟབས་དང་རོལ་མོས་བསུ་ལ་སྣ་སེལ་དཀར་གཏོར་དང་ཟོར་རྫས་གཏོར་ཆེན་རྣམས་རིམ་བཞིན་བརྫངས་ལ་དམག་ཐབས་ལྟར་རྡོ་རྗེ་སློབ་དཔོན་རྟིང་བདས་ནས་བྱོན་དགོས་ལ། བཟློག་པ་ཕུལ་སར་སླེབས་དུས། ཐོག་མར་འབྲུ་སྣ་བཏབ་པའི་གསེར་སྐྱེམས་རྡོར་སློབ་ཀྱིས་ཐོགས་ལ། རྃ་ཡྃ་ཁྃ༔ གཅིག ཨོཾ་ཨཱཿཧཱུྃ་ཧ་ཧོ་ཧྲཱིཿ
ལན་གསུམ་གྱིས་བྱིན་བརླབས། དབྱངས་རོལ་བཅས། ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་རྡོ་རྗེ་ཕུར་པའི་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་ཕུར་སྲུང་དམ་ཚིག་ཅན༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔
གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདིར་གནས་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་པོར་གསེར་སྐྱེམས་འབུལ། ཨོཾ་བཛྲ་ཀཱི་ལི་ཀཱི་ལ་ སོགས་ཀྱིས་ང་རྒྱལ་བཟུང༌། ཨེ་ཡཾ་ཛྭ་ལ་རཾ། བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དམ་སྲི་ཕོ་མོ་རེད་ཅིང་ཉམ་ཐག་པའི་ལུས་ཅན་དུ་གྱུར། འགུགས་པའི་རྒྱ་དང་བཅས།
ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། ཁྱད་པར་བཅོམ་ལྡན་འདས་དཔལ་ཆེན་རྡོ་རྗེ་ཕུར་པའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བཀའ་སྡོད་ཆོས་སྐྱོང་མ་མོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་བསྟན་དང་འགྲོ་བའི་སྤྱི་དགྲ་ཁྱད་པར་དུ་རིག་པ་འཛིན་པ་བདག་ཅག་ཡོན་མཆོད་འཁོར་དང་བཅས་པ་ཐམས་ཅད་ལ་སྔ་དགྲ་ལག་གིས་བརྡར་བ། ཕྱི་དགྲ་ཡིད་ལ་སེམས་པ། ད་དགྲ་ཐད་ནས་ལངས་པའི་གཟུགས་ཅན་སྡང་བའི་དགྲ།
གཟུགས་མེད་གནོད་བྱེད་ཀྱྀ་བགེགས། དམ་སྲི་འབྱུང་པོ་ལོག་པར་འདྲེན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ་གཟུགས་ལིངྒ་འདི་ཉིད་ལ་ཁུག་ཅིག ། ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ལན་གསུམ། རེ་རེ་བཞིན་གཡབ་དར་ལན་གསུམ་གསུམ་མཐར་འགུགས་འཆིང་སྡོམ་མྱོས་དབྱེ་འབེབས་རྒྱ་དང༌། སླར་ཡང་ལན་གཅིག་གཡུགས་པ་རྣམས་འགུགས་པ་ཐམས་ཅད་སྤྱི་ལྟར་རོ། ཟོར་བསྐུལ་ནི། གསེར་སྐྱེམས་སྦྲེངས་ལ།
ཧཱུྃ༔ ང་ནི་རིག་འཛིན་ཆེ་མཆོག་ཀུ་མཱ་ར༔ དབྱིངས་བཞུགས་རྒྱལ་བའི་ལྷ་ཚོགས་དགོངས་སུ་གསོལ༔ དེང་འདིར་དམ་ཉམས་དགྲ་ལ་ཟོར་འཕེན་ན༔ སྒྲུབ་པའི་ལྷ་སྲུང་གཉན་པོས་རྒྱབ་རྟེན་མཛོད༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རྒྱལ་བ་དགོངས་བརྒྱུད་བླ་མས་གཟུ་དཔང་མཛོད༔ རིག་འཛིན་བརྡ་བརྒྱུད་བླ་མས་རྒྱབ་རྟེན་མཛོད༔ གང་ཟག་སྙན་བརྒྱུད་བླ་མས་དཔུང་གྲོགས་མཛོད༔ བཀའ་ལུང་ཤོག་སེར་བརྒྱུད་པས་ནུས་མཐུ་ཕྱུངས༔
བཀའ་བབ་ལུང་བསྟན་བརྒྱུད་པས་བྱིན་རླབས་འབུངས༔ ཡི་དམ་ལྷ་ཚོགས་རྣམས་ཀྱིས་དམག་དཔུང་བསྐྱེད༔ མཁའ་འགྲོ་ཆོས་སྐྱོང་རྣམས་ཀྱིས་རུ་མཚོན་ཕྱོར༔ དམ་ཅན་གཏེར་བདག་རྣམས་ཀྱིས་མཚོན་ཆར་ཕོབ༔ ལས་མཁན་ཕོ་ཉ་རྣམས་ཀྱིས་ཟོར་སྣ་དྲོངས༔ སྲོག་བདག་བཤན་པ་འབུམ་གྱིས་བླ་རྟེན་ཕྲོལ༔ དམིགས་པའི་དམ་ཉམས་དགྲ་བོ་ཤོར་ར་རེ༔ དམོད་པའི་ཟོར་ཐུན་དྲག་པོས་སྒྲོལ་བར་མཛོད༔
དེ་ནས་དབང་ཕྱུག་ཉི་ཤུ་རྩ་བརྒྱད་ཀྱི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔
བྷྱོཿ མེ་རླུང་ཐོད་མཁར་འབར་བའི་ཕོ་བྲང་ནས༔ ཤ་ཟ་མ་མོ་ཤར་གྱི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔ གཡག་གདོང་སྦྲུལ་གདོང་གཟིག་གདོང་དགྲ་ལ་བྷྱོཿ སྲེ་གདོང་དྲེད་གདོང་དོམ་གདོང་དགྲ་ལ་བྷྱོཿ དཀར་མོ་འབུམ་གྱི་གཙོ་མོའི་དུས་ལ་བབ༔
མ་རུངས་གདུག་པའི་སྙིང་དུ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ ལྷོ་ཡི་མ་མོའི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོཿ བམ་རི་ཁྲག་མཚོ་འཁྲུགས་པའི་ཕོ་བྲང་ནས༔ ཁྲག་འཐུང་མ་མོ་ལྷོ་ཡི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔
དམིགས་པའི་བྱད་མ་རུ་ཏྲ་ཤོར་ར་རེ༔ ཕ་ཝཾ་ཆུ་སྲིན་སྡིག་གདོང་དགྲ་ལ་བྷྱོཿ ཁྲ་མགོ་ཝ་གདོང་སྟག་གདོང་དགྲ་ལ་བྷྱོཿ སེར་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་དུ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ ནུབ་ཀྱི་མ་མོའི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོཿ དུར་ཁྲོད་མེ་རླུང་འཁྲུགས་པའི་ཕོ་བྲང་ནས༔
སྲོག་གཅོད་མ་མོ་ནུབ་ཀྱི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔ རྒོད་མགོ་རྟ་མགོ་ཁྱུང་གདོང་དགྲ་ལ་བྷྱོཿ ཁྱི་མགོ་པུ་ཤུད་ཤྭ་གདོང་དགྲ་ལ་བྷྱོཿ དམར་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་ལ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔
བྱང་གི་མ་མོའི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོཿ དུག་རླངས་སྔོ་དམར་འཚུབས་པའི་ཕོ་བྲང་ནས༔ དབུགས་ལེན་མ་མོ་བྱང་གི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔ སྤྱང་གདོང་སྐྱིན་མགོ་ཕག་གདོང་དགྲ་ལ་བྷྱོཿ
གླང་ཆེན་ཆུ་གླང་སྦྲུལ་གདོང་དགྲ་ལ་བྷྱོཿ ལྗང་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་ལ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ དེ་ནས་མ་མོ་བཅུ་གཉིས་ཀྱི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོ༔ དུར་ཁྲོད་ཆེན་པོ་རབ་རྒྱུའི་ཕོ་བྲང་ནས༔ གནས་ཀྱི་སྲིན་མོ་འབར་བ་བཅུ་གཉིས་ཚོགས༔ གཅེར་བུ་མི་ལྤགས་གཡང་གཞི་ཤམས་སེ་ཤམ༔
དམར་ནག་རལ་པ་སྟོང་ཁམས་ཡེངས་སེ་ཡེང་༔ ཡམས་ནད་དུག་གི་ཁ་ཕྲུ་ཆི་ལི་ལི༔ དམ་ཉམས་དགྲ་ལ་ཟོར་མདའ་ཤ་ར་ར༔ ཟོར་བྷྱོ་ཐུན་བྷྱོ་མ་མོ་དགྲ་ལ་ཆོས༔ ཤྭ་ན་མ་མོ་མཆེད་བཞི་དགྲ་ལ་ཆོས༔ རེ་ཏི་ཡ་མ་མཆེད་བཞི་དགྲ་ལ་ཆོས༔ མྱུར་མགྱོགས་ས་བདག་མ་བཞི་ལས་ལ་ཆོས༔ གདུག་པའི་དམ་ཉམས་དགྲ་བགེགས་ཤོར་ར་རེ༔ བྱད་མ་གདུགས་པའི་སྙིང་ལ་མཱ་ར་ཡ༔ བྷྱོ་བྷྱོ་རཀྨོ་ཏྲི་མ་ཏྲི་དུ་ན་རཀྴ་ཡ་མ་ཐུན་བྷྱོཿ
ཨེ་ཧུར་ཐུམ་རྦད་ཡ༔ དེ་ནས་གིང་བདུད་བཤན་པ་བཅུ་གཉིས་ཀྱི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ ཧཱུྃ༔ འཆི་བདག་འཁྲུགས་པ་གཤིན་རྗེའི་ཕོ་བྲང་ནས༔ ཕུར་འདེབས་ཆེན་པོ་ལས་མཁན་བཅུ་གཉིས་ཚོགས༔ རྔམ་ཕྱིར་དགྲ་བོའི་སྲོག་ལེན་ཉི་ལི་ལི༔ གཏུམ་ཕྱིར་རུ་མཚོན་སྣ་ཚོགས་ལྷབས་སེ་ལྷབ༔ སྤུ་གྲི་མཚོན་ཆ་དགྲ་ལ་ཐོག་ལྟར་འབེབས༔ བཤན་པ་འབུམ་གྱི་ལས་བྱེད་ཁྱུགས་སེ་ཁྱུག༔
སྡེ་དཔོན་ལས་བྱེད་བཅུ་གཉིས་དུས་ལ་བབ༔ དམིགས་པའི་དམ་ཉམས་རུ་ཏྲ་ཤོར་ར་རེ༔ སྐྱེས་བུ་གིང་ཆེན་སྡེ་བཞི་དགྲ་ལ་བྷྱོཿ བདུད་པོ་ལས་བྱེད་སྡེ་བཞི་དགྲ་ལ་བྷྱོཿ བཤན་པ་གྲི་ཐོགས་སྡེ་བཞི་དགྲ་ལ་བྷྱོཿ བྱད་མ་དགྲ་བགེགས་སྙིང་ལ་མཱ་ར་ཡ༔ ཨོཾ་དུ་པྲ་མ་ཡ་མ་ར་ཙ་ཏྲི་ཤུ་ལ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ དེ་ནས་ཟོར་སྣ་དགུ་འཕེན་པ་ནི༔ ཉུངས་ཟོར་ཐོགས་ལ༔ ཧཱུྃ་བྷྱོཿ
ང་ནི་ཁྲོ་ཆེན་རྣམ་པར་རྒྱལ༔ ཡུངས་དཀར་ཟོར་མདའ་དགྲ་ལ་འཕེན༔ མྱུར་མགྱོགས་སེར་བ་ཧྲི་ལི་ལི༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏི་བི་ཛ་ཡཱ་ཧཱུྃ་བྷྱོཿ བཛྲ་ཏི་ལ་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་དུག་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་དབྱུག་སྔོན་ཅན༔ དུག་གི་ཟོར་མདའ་དགྲ་ལ་འཕེན༔
སྨྱོ་འབོག་དུག་རླངས་ཆི་ལི་ལི༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ནི་ལཾ་དཎྚ་མུ་ཀ་ར་ཧཱུྃ་བྷྱོཿ བཛྲ་ཧ་ལ་དགྲ་བོ་སྲོག་ལ་ཧུར་ཐུམ་རྦད་ཡ༔ དེ་ནས་ཁྲག་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་གཤིན་རྗེའི་གཤེད༔ ཁྲག་ཟོར་དམར་པོ་དགྲ་ལ་འཕེན༔ གཟེར་ནད་ལྷོག་ཡམས་ཆི་ལི་ལི༔ དགྲ་བགེགས་སྙིང་ལ་མཱ་ར་ཡ༔
ཨོཾ་བཛྲ་ཀྲོ་ཏ་ཡ་མཱནྟ་ཀ་ཧཱུྃ་བྷྱོཿ བཛྲ་རཀྟ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་རྡོ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་མི་གཡོ་མགོན༔ རྡོ་ཟོར་དྲག་པོ་དགྲ་ལ་འཕེན༔ གཟིར་འདེབས་རྦབ་རྒོད་ཤ་ར་ར༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཨ་ཙ་ལེ་ཧཱུྃ་བྷྱོཿ བཛྲ་ཤེ་ལ་དགྲ་བགེགས་སྲོག་ལ་ཧུར་ཐུམ་རྦད་ཡ༔
དེ་ནས་མཚེ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་རྟ་མགྲིན་རྒྱལ༔ མཚེ་མདའ་དྲག་པོ་དགྲ་ལ་འཕེན༔ ཀེ་ཚེ་ཤང་ཚེ་ཚུབས་སེ་ཚུབ༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་བྷྱོཿ བཛྲ་ཁཌྒ་ཡ་དགྲ་བོའི་སྲོག་ལ་ཧུར་ཐུམ་རྦད་ཡ༔ དེ་ནས་མེ་ཟོར་ཐོགས་ལ༔ ཧཱུྃ་བྷྱོཿ
ང་ནི་ཁྲོ་ཆེན་འདོད་པའི་རྒྱལ༔ མེ་ཟོར་དབལ་ཁ་དགྲ་ལ་འཕེན༔ སྲེག་བྱེད་མེ་སྒྲ་འུ་རུ་རུ༔ དགྲ་བགེགས་སྲོག་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཨ་པ་ར་ཙིཏྟ་ཧཱུྃ་བྷྱོཿ བཛྲ་ཛྭ་ལ་རཾ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་ཆུ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་བདུད་རྩི་འཁྱིལ༔ དུག་ཆུའི་ཟོར་མདའ་དགྲ་ལ་འཕེན༔
ནད་ཡམས་དལ་ཁ་ཆི་ལི་ལི༔ དགྲ་བགེགས་སྙིང་ལ་མཱ་ར་ཡ༔ ཨོཾ་ཀྲོ་ཏ་ཨ་མྲྀ་ཏ་ཀུཎྜ་ལི་ཧཱུྃ་བྷྱོཿ བཛྲ་ན་ར་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་ཐོད་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་ཁམས་གསུམ་རྒྱལ༔ ཐོད་ཟོར་སྐྱ་བོ་དགྲ་ལ་འཕེན༔ བྷནྡྷ་ཡ་ཁ་ཤམས་སེ་ཤམ༔ དགྲ་བགེགས་སྙིང་ལ་མཱ་ར་ཡ༔
ཨོཾ་བཛྲ་ཀྲོ་ཏ་ཏྲཻ་ལོཀྱ་ཧཱུྃ་བྷྱོཿ བཛྲ་བྷནྡྷ་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་ཁྲམ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་སྟོབས་པོ་ཆེ༔ ཁྲམ་ཟོར་ནག་པོ་དགྲ་ལ་འཕེན༔ འཆི་བདག་ལས་ལ་ཤ་ར་ར༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་མ་ཧཱ་བ་ལ་ཡ་ཧཱུྃ་བྷྱོཿ བཛྲ་ཤ་ཏྲུཾ་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔
དེ་ནས་མདའ་ཟོར་ཐོགས་ལ༔ ཧཱུྃ་བྷྱོ༔ ང་ནི་ཁྲོ་ཆེན་ཧཱུྃ་ཀ་ར༔ གཞུ་ནི་རྡོ་རྗེ་སྒྲ་འབྱིན་མ༔ མདའ་ནི་ཕྲ་ཐབས་སྤྲུལ་པའི་སྲས༔ རྦད་དོ་དགྲ་བོའི་སྲོག་ལ་ཡ༔ ཨོཾ་བཛྲ་ཀྲོ་ཏ་ཧཱུྃ་ཀ་ར་ཀྲོ་ཏི་བཾ་ཧཱུྃ་བྷྱོཿ བཛྲ་ནཱ་ར་ཎ་མཱ་ར་ཡ་དགྲ་བོའི་སྲོག་ལ་ཧུར་ཐུམ་རྦད་ཡ༔ ཞེས་དགྲ་བགེགས་དཔུང་ཚོགས་ཐམས་ཅད་རྡུལ་དུ་བརླགས་པར་བསྒོམ༔ དམིགས་པ་རྣམས་ནི་སྤྱི་གཞུང་ལྟར་བྱ།
ཟོར་རྣམས་རིམ་པར་འཕང༌། བཙན་རྒོད་ཀྱི་ཟོར་ཆེན་སྤུ་གྲི་འབར་བ་ཡང་སྐབས་འདིར་བྱ་བར་གསུངས་མོད། འོན་ཀྱང་གར་ཐོད་ཐོད་དུ་མི་བྱ་བ་གཞུང་ལས་བཀག་རྒྱ་ཆེར་མཛད་ན་རྒྱུན་དུ་མ་བྱས་ན་ལེགས་པར་སེམས་ནས་འདིར་མ་བཀོད་ལ་དགོས་གལ་ཡོད་ན་གཞུང་ནས་བླངས་ལ་ཟོར་རྫས་བྱིན་རླབས་གོང་དུ་བྱས་ལ་ལས་ཟོར་འདིར་འཕངས། དེ་ནས་དགོངས་གསོལ་བྱ་བའི་རིམ་པ་ནི༔ ལས་ཟོར་བྱའམ་གཏོར་ཆེན་བརྡེག༔ རྔ་རྡུང་དུང་བུས་རཀྟ་བྲན༔ གཡབ་པའི་དར་ནག་དང་བཅས་ཤིང་༔ མེ་ཆུ་གང་རུང་དག་ལ་འཕང་༔ དགྲ་དཔུང་ཞལ་དུ་བཞེས་པར་བསམ༔ བཟློག་མེད་དབྱིངས་སུ་སྟིམས་ཤིག་ཧོཿ
ཞེས་པའི་རིམ་གྱིས་གཏོར་ཆེན་མེ་ཧོམ་དུ་རྫོངས་པ་ལ་བཟློག་གཏོར་བཏེགས་ལ་དགོངས་གསོལ་གྱི་རིམ་པ་འདི་ལྟར་བྱའོ། ཧོཿ དགོངས་སུ་གསོལ་ལོ༔ ཧོཿ གསན་དུ་གསོལ་ལོ༔ ཧོཿ གཟིགས་སུ་གསོལ་ལོ༔ ཧོཿ འོག་མིན་ལྷུན་གྱིས་གྲུབ་པའི་ཕོ་བྲང་ནས༔ དཔལ་ཆེན་ཡང་དག་ཞི་ཁྲོའི་ལྷ་ཚོགས་དགོངས་སུ་གསོལ་ལོ༔
གསང་ཆེན་ཁྲོ་བོ་རོལ་པའི་དུར་ཁྲོད་ནས༔ བླ་མེད་རྡོ་རྗེ་གཞོན་ནུའི་ལྷ་ཚོགས་གསན་དུ་གསོལ་ལོ༔ རྩུབ་འགྱུར་མེ་རི་རབ་ཏུ་འཁྲུགས་པའི་དུར་ཁྲོད་ནས༔ བཀའ་སྡོད་ཆོས་སྐྱོང་དམ་ཅན་རྒྱ་མཚོའི་དམག་ཚོགས་གསན་དུ་གསོལ་ལོ༔ མཐུ་ལྡན་ལས་ལ་ཆས་པའི་ཕོ་བྲང་ནས༔ དམ་ཅན་གཏེར་བདག་ཕོ་ཉ་དགོངས་སུ་གསོལ་ལོ༔ ཧོཿ ཡེ་ཤེས་དབྱིངས་ཀྱི་སྲུང་མ་མཐུ་མེ་དཔུང་ལས་ཚ་བ༔ སྟོབས་ཐོག་རྒོད་ལས་མྱུར་བ༔ རྩལ་སྤུ་གྲི་ལས་རྣོ་བ༔
འབེབས་དུག་མདའ་ལས་གཟིར་བ༔ གཏིང་རྒྱ་མཚོ་ལས་ཟབ་པ༔ ཚད་རི་བོ་ལས་མཐོ་བ༔ གྲངས་རྩི་ཤིང་ལས་མང་བ༔ བང་གློག་དམར་ལས་མགྱོགས་པ༔ རྔམ་གཤིན་རྗེ་ལས་དྲག་པ་ཁྱེད་རྣམས་དགོངས་སུ་གསོལ༔ བསྒྲལ་བའི་ཞིང་བཅུ་ཚང་བའི་དགྲ་བགེགས་དམོད་པ་ནི༔ སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་པ་བདག་གི་སྒོས་དགྲ༔ མི་མིན་མི་རུ་བརྫུ་བ༔
ལྷ་མིན་ལྷ་རུ་བརྫུ་བ༔ མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ བསྟན་པའི་ཆོས་སྐྱོང་ལ་ཕོད་བཙུགས་པ༔ ཡ་བོ་བཟུང་བ༔ དོ་བསྡོ་བ༔ འགྲས་བཙལ་བ༔ ཁ་འོ་མ་ལས་འཇམ་ཞིང་སྙིང་ཚེར་མ་ལས་རྩུབ་པ༔ བསླབ་པའི་སློབ་བུ་དམ་ལོག༔ བཞག་པའི་བྲན་གཡོག་སྙིང་རེངས༔
རུས་ཀྱི་ནང་ཚན་རྒྱབ་ལོག༔ བཅོས་པའི་ནད་པ་སོས་ལོག༔ གཏམ་པའི་ཤག་རོགས་མནའ་གཟན༔ འགྲུལ་བའི་མཛའ་རོགས་སྙིང་ངན༔ ཉོས་པའི་ཆུང་མ་སྙིང་རངས༔ བསྲུངས་པའི་ཡོན་བདག་གཞུངས་ངན༔ བསྐྱབས་པའི་ལེའུ་ལྷ་ལོག༔ བསྟེན་པའི་མགོ་དཔོན་ཁྲེལ་མེད༔ རང་སྲོག་ཕུང་བའི་ནོར་རྫས༔ ཐད་ནས་ལངས་པའི་དགྲ་བོ༔
བསམ་ངན་ལོག་པར་ཤོམ་ནས་མདུན་སྒུག་རྒྱབ་འདེད་བྱེད་པ༔ ཁྱད་པར་དུ་ཡང་ཉི་མ་ཕྱོགས་བཞི་མཚམས་བརྒྱད་ནས་གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔ བར་དུ་གཅོད་པའི་རྐྱེན༔ ཚེ་ལ་རྐུ་ཞིང་སྲོག་ལ་འཇབ་པ༔ བླ་ལ་འཁྱེར་ཞིང་ཡིད་ལ་རློམ་པ༔ ཆེ་སྲི་ཆུང་སྲི་རྒན་སྲི༔ ནད་བདག་ཡམས་བདག༔ ཁྱད་པར་དམག་སྣ་ཇག་སྣ་རྐུན་སྣ་སྟོན་པ༔ བྱད་ཟོར་འདེབས་པར་བྱེད་པའི་གདུག་སེམས་ཅན༔
ངོ་ལོག་རྒྱབ་སྟོན་བྱེད་ཅིང་བཀའ་ལ་མི་བརྩི་ཞིང་དམ་ལ་མི་གནས་པ་རྣམས༔ མཐོ་སྲིད་པའི་རྩེ་མོ་མན་ཆད་ནས༔ དམའ་མནར་མེད་དམྱལ་ཁམས་ཡན་ཆད་གང་དུ་གནས་ཀྱང་༔ ཆེ་བཙན་ཁྲོ་རྒྱལ་འབར་བའི་ལྷ་ཚོགས་འཁོར་དང་བཅས་པ་རྣམས་ཀྱིས་གནམ་ས་ཙམ་གྱི་ཞལ་ཕྱེས༔ གངས་རི་ཙམ་གྱི་མཆེ་བ་གཙིགས༔ གློག་དམར་ཙམ་གྱི་ལྗགས་རྐྱོངས་ལ༔ སྡང་ཞིང་གདུག་པའི་དགྲ་བོ་ཐམས་ཅད་བཀའ་ཡི་གཏོར་མ་འདི་དང་མཉམ་པོར་བཞེས་ཤིག༔ གསོལ་ཞིག་རོལ་ཅིག༔ ཅེས་མེ་དཔུང་དུ་འཕངས་སམ་གཏོར་འབུལ་ཚུལ་དུ་སྟབས་སོ། དེ་ནས་གལ་ཆེ་ན་ཡང་བཟློག་ཚར་གཅིག་བཏང་བར་གསུངས་ཀྱང་རྒྱུན་དུ་འདི་ཡིས་མཐུས།
ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གནམ་ནས་ཐོག་རྒོད་ལྷུང་བ་ཟློག༔ ས་ནས་དུག་གཟེར་ལངས་པ་ཟློག༔ བར་ནས་དགྲ་སྡང་འགྱུ་བ་ཟློག༔ ཕྱོགས་ནས་དམག་ཆེན་གཡོས་པ་ཟློག༔ མཚམས་ནས་བྱུར་འདྲེ་ལངས་པ་ཟློག༔ མི་ཁ་ཕུང་སྦྱོར་ངན་པ་ཟློག༔ ཕུག་གི་ལྷ་ལ་གནོད་པ་ཟློག༔ བར་གྱི་མི་ལ་གནོད་པ་ཟློག༔
སྒོ་ཡི་ནོར་ལ་གནོད་པ་ཟློག༔ མཆན་གྱི་བུ་ལ་གནོད་པ་ཟློག༔ གཏན་གྱི་གྲོགས་ལ་གནོད་པ་ཟློག༔ ཡུལ་མཁར་ཞིང་ལ་གནོད་པ་ཟློག༔ སྲིད་དང་གཡང་ལ་གནོད་པ་ཟློག༔ མི་འདོད་རྐྱེན་ངན་དགྲ་ལ་ཟློག༔ སྐག་དང་སྤར་ཁ་ངན་པ་ཟློག༔ སྨེ་བ་ཀླུང་རྟ་ཉམས་པ་ཟློག༔ ལོ་ཟླ་ཞག་དུས་སྐག་རིགས་ཟློག༔ རྨི་ལྟས་མཚན་མ་ངན་པ་ཟློག༔
རྟགས་དང་རྟེན་འབྲེལ་ངན་པ་ཟློག༔ མི་མཐུན་རྐྱེན་ངན་སྣ་ཚོགས་ཟློག༔ བཟློག་གོ་དམར་ནག་གཏོར་མས་ཟློག༔ བསྒྱུར་རོ་ལྟས་ངན་དགྲ་ལ་སྒྱུར༔ བྷྱོ་བྷྱོ་བཟློག་བཟློག་ཕྲིན་ལས་མཛོད༔ ཨོཾ་ཨེ་ཀ་དུ་ནན་ཟློག༔ ཡ་མ་དུ་ནན་ཟློག༔ ར་ཙ་དུ་ནན་ཟློག༔ ཡཀྴ་རྦད་ནན་ཟློག༔ མ་ཏྲི་བྷྱོ་ནན་ཟློག༔
དུ་རུ་དུ་རུ་ཡ་ཟློག༔ ཧ་ལ་ཙཀྲ་ཡ་ཟློག༔ རྦད་བྷྱོ་རཾ་བྷྱོ་ཡ་ཟློག༔ བྷྱོ་བྷྱོཿ བྷྱོ་བྷྱོཿ བཟློག་བཟློག༔ བཟློག་བཟློག༔ ཅེས་ཟློག་སྔགས་ལན་གསུམ་མམ་བདུན་བཀླག་གོ ཁྱད་པར་དུ་ནམ་མཁར་བཞུགས་པའི་དམ་ཚིག་འཁོར་ལོ་ཁྲོས་འཁྲུག་རྔམ་པས་ཟོར་རྫས་ནད་མཚོན་དུག་གི་ཆར་ཕབ་པས་དགྲ་དཔུང་བསད། བགེགས་དཔུང་བཅོམ།
སླར་མི་ལྡོག་པའི་རྒྱས་བཏབ་པར་མོས་ལ་ལྟ་བའི་ཀློང་དུ་བཞག་པར་བྱའོ། སྲུང་འཁོར་བསྒོམ་པ་ནི། ཁ་ནང་དུ་བསྐོར་ལ། ཧཱུྃ༔ བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་ བྷྲཱུ ྃ༔
བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ སླར་ཁ་ཕྱིར་བསྐོར་ནས་བསད་བཟློག་ནི། ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ བཟློག་དམིགས་བྱ་བ་ནི། ཧཱུྃ་བྷྱོ་ཛཿ
ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀ༔ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔ དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ
རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ ཅེས་བཟློག་སྔགས་དམིགས་རིམ་བཅས་ཐལ་མོ་བརྡབ། དེར་ཐོ་ཞིག་གི་ངོར་ཁྲོཾ་ཡིག་བྲིས་པ་ཁ་ཕྱིར་བསྟན་བསླངས་ནས་འདི་ལྟར་བརྗོད་དོ། ཧཱུྃ༔ སྤྲུལ་པའི་བྱ་ཁྱུང་ག་རུ་ཊཿ འབྱུང་པོ་ཕྱིར་འབྲང་ཁྱོད་ལ་གཏད༔ བསྐལ་པ་སྟོང་དུ་མ་ཤོར་ཅིག༔ ཕྱིན་ཆད་ལྡང་བར་མ་གྱུར་ཅིག༔ ཨོྃ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ
དེ་ནས་ཕྱི་མིག་མི་ལྟ་ཞིང་སློབ་དཔོན་དང་པོ་བྱས་ཏེ་སྒོ་དྲུང་དུ་སླེབས་པ་དང༌། བཟློག་གཞོང་སྦུབ། བཤལ་ཆུ་བརྟན་མར་བླུགས་ནས། ཧཱུྃ་བྷྱོཿ འཇིག་རྟེན་བོད་ཁམས་སྐྱོང་བ་བརྟན་མའི་ཚོགས༔ བདུད་མོ་བཞི་དང་གནོད་སྦྱིན་སྨན་མོ་བཞི༔ བྲན་གཡོག་མང་པོ་ཡང་འཁོར་འབུམ་དང་བཅས༔ ལྷབ་ལྷུབ་མཛེས་པའི་དར་ཟབ་རྒྱན་དང་ལྡན༔ སིལ་སྙན་རྐང་གླིང་རོལ་མོའི་སྒྲ་དང་བཅས༔ ལ་ལ་སྒེག་མོ་ལ་ལ་དགྱེས་པ་མོ༔
ལ་ལ་གར་མོ་ལ་ལ་གཏུམ་པ་མོ༔ ལ་ལ་རྔམ་བྱེད་ལ་ལ་ཧ་ཧ་དགོད༔ ལ་ལས་གཡང་གཞི་གྱོན་ཞིང་བྷནྡྷ་ཐོགས༔ ལ་ལས་མི་རོ་ཟ་ཞིང་རྒྱུ་མ་འདྲེན༔ ལ་ལས་མགོ་སྙིང་ནང་རོལ་ཐོགས་ཏེ་རྒྱུགས༔ ལ་ལས་གཅེར་མོ་ཁྲག་གི་རལ་པ་བསིགས༔ ལ་ལས་ཀླད་ཁྲག་འཐུང་ཞིང་མཚན་མ་བསྒྲད༔ ལ་ལས་ཁྲག་རྐྱལ་ལ་ལས་ནད་རྐྱལ་ཐོགས༔ ལ་ལས་ལྕགས་ཕུར་ལ་ལས་ཟངས་ཕུར་འདེབས༔ ལ་ལས་གཅན་གཟན་ཞོན་ཞིང་ཀུ་སྒྲ་སྒྲོགས༔
ལ་ལས་འཇིག་རྟེན་ཁྱོ་རྣམས་བླ་ཚེ་རྐུ༔ ལ་ལས་དུར་ཁྲོད་ཕོ་བྲང་ཚོགས་ཁང་འགྲིམ༔ ལ་ལས་ཆོ་འཕྲུལ་སྣ་ཚོགས་དགྲ་ལ་འགྱེད༔ ལ་ལས་བྱད་མ་ཉམས་པའི་སྙིང་ཁྲག་འཐུང་༔ སྐུ་མདོག་མ་ངེས་ཅིར་ཡང་སྟོན་པ་ཡི༔ རྣལ་འབྱོར་ཆེན་མོ་ཕྲ་མེན་བཅུ་གཉིས་མ༔ འཁོར་ནི་མ་ངེས་འབུམ་ཕྲག་བཅུ་དྲུག་འགྱེད༔ དབྱིངས་ལ་འགྱུ་བའི་རྣལ་འབྱོར་བཅུ་གཉིས་མ༔ འོག་ཏུ་འགྱུ་བའི་ས་བདག་བཅུ་གཉིས་མ༔ སྲིད་པར་འགྱུ་བའི་སྐྱེ་མཆེད་བཅུ་གཉིས་མ༔
ཚོགས་ཁང་འགྲིམ་པའི་ཉུལ་ལེ་བཅུ་གཉིས་མ༔ བོད་ཁམས་སྐྱོང་བའི་བརྟན་མ་བཅུ་གཉིས་མ༔ དུས་ལ་གནས་ཚེ་ལོ་སྐོར་བཅུ་གཉིས་མ༔ སྒྲུབ་མཆོག་སྐྱོང་ཚེ་སྔགས་སྲུང་བཅུ་གཉིས་མ༔ དོན་ལ་མ་གཅིག་ཡེ་ཤེས་མཁའ་འགྲོ་ཡང་༔ ཐབས་ཀྱི་ཆོ་འཕྲུལ་གདུག་པ་འདུལ་བའི་ཕྱིར༔ ཆ་ལུགས་སྣ་ཚོགས་སྒྱུ་འཕྲུལ་དྲྭ་བ་འགྱེད༔ བཀའ་ཡི་གཉེར་གཏད་མ་སྲིང་འཁོར་བཅས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
ཨོཾ་ཌཱཀྐི་དཱ་ཤ་དཱ་ཡ༔ རཀྴ་ལི་དཱ་ཤ་དཱ་ཡ༔ མ་ཏྲི་དཱ་ཤ་དཱ་ཡ༔ ཡོ་གི་དཱ་ཤ་དཱ་ཡ༔ དུ་པྲ་མ་ལི་དཱ་ཤ་དཱ་ཡ༔ ཡཀྴ་ལི་དཱ་ཤ་དཱ་ཡ༔ མཎྜལ་ཏིཥྛ་པ་ལ་དཱ་ཤ་དཱ་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི༔
འགུགས་པ་བྱ། གཏོར་གཞོང་སྦུབ། རྡོ་རྗེ་རྒྱ་གྲམ་གྱིས་མནན་ལ།
རྟ་བྲོ་ནི། ཧཱུྃ༔ ཁྲོ་བོ་རོལ་པའི་དཀྱིལ་འཁོར་དུ༔ རྔམ་བྱེད་རྡོ་རྗེའི་བྲོ་བརྡུངས་པས༔ རུ་ཏྲ་དམ་སྲི་ཐལ་བར་བརླག༔ ནམ་ཡང་ལྡང་བར་མ་གྱུར་ཅིག༔ ཨོཾ་བཛྲ་ཀཱི་ལི་ཀཱི་ལ་ཡ་རོ་ཥ་ན་ཧཱུྃ་ཧཱུྃ་ཧཱུྃ༔ རུ་ཏྲ་ཨ་མུ་ཀ་བི གྷྣཱ ན་མཱ་ར་ཡ་བྷྱོཿབྷྱོཿནན་ནན༔ ཞེས་གཏོར་གཞོང་ཁ་ཡར་སློང་ལ་མེ་ཏོག་འཐོར་ལ། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔
ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔ ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ༔ ཏྲཱྃ་བརྟན་པར་གྱུར་ཅིག་སྨོན་ལམ་མཐའ་བཙན་ཤོག༔ དེ་ནས་ནང་དུ་བཞེས་སྐྱེམས་སོགས་ཕུལ། དེ་ནས་ནང་དུ་ལོག་སྟེ་ཕྱེ་མར་བཀྲ་ཤིས་འབྲས་ལ་རོལ་ཞིང༌། ན་མོ། དཀོན་མཆོག་གསུམ་དང་རྩ་གསུམ་སྲུང་མའི་བདེན་སྟོབས་ཀྱིས་བདག་ཅག་ཡོན་མཆོད་འཁོར་དང་བཅས་པའི་ཚེ་བསོད་ནམས་མངའ་ཐང་སྙན་གྲགས་གདུལ་བྱ་ཕྲིན་ལས་ཐམས་ཅད་ཉི་མ་དང་ཟླ་བ་གཟའ་སྒྲ་གཅན་གྱི་ཁ་ནས་ཐར་བ་བཞིན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག༔

ཛ་ཡ་ཛ་ཡ་མངྒ་ལཾ་སརྦ་སིདྡྷི་ཀུ་རུ་ཡེ་སྭཱ་ཧཱ༔ དེ་ནས་རྒྱལ་དབྱངས་ལ། ཧཱུྃ༔ ཕོ་བྲང་ལྷུན་གྲུབ་འབར་བའི་དཀྱིལ་འཁོར་ནས༔ དཔལ་ཆེན་ཁྲོ་རྒྱལ་ལྷ་ཚོགས་སྐུར་བསྒོམས་ཏེ༔ བདུད་དང་རྐྱེན་ངན་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ འདྲེ་གདོན་བགེགས་ཀྱི་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ བྱད་ཁ་རྦོད་གཏོང་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔
བར་ཆད་རྐྱེན་ངན་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ རྒྱལ་ལོ་རྒྱལ་ལོ་ལྷ་རྒྱལ་ལོ༔ ལྷ་རྒྱལ་ལོ་རྒྱལ་ལོ་རྒྱལ་ལོ་ཞེས་ཟེར་ནས་ནང་དུ་ལོག་གོ ། བཀྲ་ཤིས་སོགས་བསྔོ་སྨོན་གྱིས་རྒྱས་གདབ་པ་ནི། བསོད་ནམས་སྟོབས་ཆེན་འདི་ཡི་མཐུས། ། སྦྱིན་བདག་འཁོར་དང་བཅས? འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན? སོགས། དེ་ནས་ཚེ་འགུགས་པ་ནི། སྐད་ཅིག་གིས་བདག་ཉིད་བཅོམ་ལྡན་འདས་ཚེ་དཔག་མེད་དུ་གསལ་བའི་ཐུགས་སྲོག་ཧྲཱིཿམཐར་སྔགས་ཀྱིས་བསྐོར་བ་ལས་འོད་ཟེར་འཕྲོ་འདུས་འཇིག་རྟེན་གྱི་ཁམས་ཐམས་ཅད་ཚེའི་རང་བཞིན་ནྲྀཿདང་ཨཱཿདང་ཧཱུྃ་གི་རང་བཞིན་དུ་བཀྲག་མེ་རེ་རེ་སྣོད་བཅུད་ཐམས་ཅད་ཞུ་ཞིང་ཁེངས་པ་འུབ་འུབ་བསྡུས་ནས་བདག་མདུན་ལ་ཐིམ་པར་གྱུར།
ཞེས་མོས་ལ། ཨོཾ་ཚེ་ བྷྲཱུྃ ༔ གཡུ་ བྷྲཱུྃ ༔ གཡུ་ཚེ་ བྷྲཱུྃ ༔ ཨཱ་ཡུརྫྙཱ་ན་གཡུ་ཚེ་ བྷྲཱུྃ ༔ ཞེས་བརྒྱ་རྩ་བཟླས་ལ་མདའ་དར་གཡབ་ཅིང༌། ཧཱུྃ༔ བཅོམ་ལྡན་མགོན་པོ་ཚེ་དཔག་མེད༔ མཁའ་དང་མཉམ་པའི་སྐུ་མངའ་བ༔ སྐུ་ནི་ནམ་མཁའི་རྡུལ་བག་མེད༔
སྐུ་མདོག་དམར་འཚེར་འོད་ཟེར་འབར༔ ལོངས་སྤྱོད་མཚན་དཔེའི་རྒྱན་རྣམས་རྫོགས༔ ཕྱག་ན་ཚེ་ཡི་བུམ་པ་བསྣམས༔ བུམ་པ་འཆི་མེད་ཚེ་ཆུས་བཀང་༔ གསང་བའི་ཡུམ་མཆོག་གོས་དཀར་འཁྲིལ༔ ཕྱག་གཡས་ཚེ་མདའ་ཡབ་ལ་འཁྱུད༔ གཡོན་པས་ཚེ་བུམ་སྙན་ཐད་འཛིན༔ ཞབས་གཉིས་ཡབ་ཀྱི་སྐེད་ལ་འཁྲིལ༔ ཡབ་ཡུམ་ཕྱག་གི་ཚེ་བུམ་དང་༔ གཉིས་མེད་སྦྱོར་བའི་མཁའ་གསང་ནས༔
ཚེ་ཡི་འོད་ཟེར་འཕྲོ་འདུ་གསལ༔ བཀྲག་དང་མདངས་ཀྱི་དཔལ་དུ་ཤར༔ ཕྱོགས་བཅུ་ནམ་མཁའི་མཐར་ཐུག་པའི༔ འཁོར་འདས་གཉིས་ཀྱི་ཚེ་བཅུད་བསྡུས༔ བཀྲ་ཤིས་བུམ་པའི་ནང་དུ་བསྐྱིལ༔ སྒྲུབ་མཆོག་རྣལ་འབྱོར་བདག་ཅག་ལ༔ འཆི་མེད་རྡོ་རྗེའི་ཚེ་དབང་བསྐུར༔ སྐྱེ་ཤི་མེད་པའི་དངོས་གྲུབ་སྩོལ༔ འགྱུར་བ་མེད་པའི་དོན་རྟོགས་ཤོག༔ ཅེས་བསྐུལ་བས།
གོང་གི་སྔགས་ཉེར་གཅིག་བཟླས་མཐར། ཧཱུྃ༔ རྡོ་རྗེ་ཚེ་ཡི་ཕོ་བྲང་དབུས༔ མི་ཤིགས་སྲོག་གི་གཡུང་དྲུང་ཉིད༔ དེང་འདིར་སྐལ་ལྡན་བདག་ལ་སྩོལ༔ འཆི་མེད་འཇའ་ལུས་འགྲུབ་གྱུར་ཅིག༔ ཨོཾ་གུ་རུ་ཛྙཱ་ན་ཨཱཿཡུ་སིདྡྷི་ཧྲཱིཿ ཚེ་བུམ་འབྲང་རྒྱས་སོགས་རྫས་ཡོད་ན་མཆེད་ལྕམ་རྣམས་ཀྱི་སྤྱི་བོར་བཞག་སྟེ། ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ཨཱ་ཡུཿཥེ་ཨ་བྷི་ཥིཉྩ་ཧཱུྃ་ཨཱཿ ཀཱ་ཡ་ཨཱ་ཡུ་ཥེ་ཨོྃ༔
ཝཱཀྐ་ཨཱ་ཡུ་ཥེ་ཨཱཿ ཙིཏྟ་ཨཱ་ཡུ་ཥེ་ཧཱུྃ༔ ཞེས་དང་གཞུང་ལྟར་དངོས་གྲུབ་བསྐུལ་ལ་ཛ྄པ་དབྱངས་དང་བཅས་སྐུ་གསུང་ཐུགས་རྟེན་དང་སྒྲུབ་གཏོར་རྣམས་གནས་གསུམ་དུ་གཏུགས་ལ་དངོས་གྲུབ་བསྟིམ་ཞིང་དབང་བསྐུར། བདུད་རྩི་བླུད། ལུས་མི་ཤིགས་རྡོ་རྗེའི་རང་བཞིན། ངག་གྲགས་སྟོང་ཀཱི་ལ་ཡའི་རང་སྒྲ། ཡིད་གསལ་སྟོང་གཉུག་མའི་རང་བབས་སུ་འཇོག་ཏུ་བཅུག་སྟེ་མེ་ཏོག་འཐོར། རྗེས་ཀྱི་བྱ་བ་མར་མེའི་སྨོན་ལམ་དང༌། མཆོད་བསྟོད་བཤགས་པ་བརྟན་བཞུགས་བསྡུ་རིམ་དང་བཀྲ་ཤིས་བསྔོ་སྨོན་རྒྱ་ཡིས་གདབ་པ་སོགས་ལས་བྱང་ལྟར་དུ་ཤེས་པར་བྱའོ། ལས་ཀྱི་མཐའ་སྡུད་མནན་པ་སོགས་ལས་སྦྱོར་གཞན་སྤྲོ་བར་མོས་ན་ཟུར་དུ་བལྟ་བར་བྱའོ།
དེ་དག་གིས་ཉིན་ཐ་མའི་གཏོར་རྫོངས་ཀྱི་རིམ་པ་རྫོགས་སོ། དེ་ལྟར་བླ་མེད་ཡང་ཕུར་གྭའུ་དམར་ནག་གི ། སྨད་ལས་དྲག་པོའི་སྲུང་བཟློག་བསད་པའི་ལས་རིམ་རྩ་བ་གཏེར་གཞུང་ལེ་ཚན་བཅུ་གསུམ་དཀྱུས་གཅིག་ཏུ་བཀླག་ཆོག་པར་བཀོད་ལ་སྔར་གྱི་ཟིན་བྲིས་རྣམས་དང་བླ་མའི་མན་ངག་གོ་བསྟུན་བཀའ་གཏེར་གྱི་གཞུང་ཆེན་པོ་རྣམས་དང་ཡང་མི་འགལ་བར་བྱས་ལ་གོ་རིམ་འཁྲུགས་བསྡེབས་ཕྲན་བུ་དང་ཡིག་ཆུང་སོགས་མན་ངག་གསལ་བྱེད་ཀྱིས་བརྒྱན་པ་གནམ་ལྕགས་རྡོ་རྗེའི་སྒྱོགས་ཆེན་གནད་ལ་བསྣུན་པའི་འཕྲུལ་འཁོར་ཞེས་བྱ་བ་འདི་ཡང་མ་ཧཱ་གུ་རུ་རྡོ་རྗེ་ཐོད་ཕྲེང་རྩལ་གྱིས་ཡང་ཕུར་བསྒྲུབས་པའི་གནས་བལ་ཡུལ་ཡང་ལེ་ཤོད་དུ་གསང་སྔགས་ཕུར་པ་གླིང་གི་སྒྲུབ་སྡེ་གསར་འཛུགས་དང་ཡང་ཕུར་གཏོར་ཟློག་ལོ་ལྟར་རྒྱུན་འཛུགས་སྐབས་གཅུང་གནམ་ལྕགས་མཁན་པོ་ངག་དབང་དགེ་ལེགས་བཟང་པོ་སོགས་ཕུར་པ་གླིང་གི་སྒྲུབ་སྡེ་ནས་ཡང་ཡང་བསྐུལ་བ་དང༌། འབྲོང་པ་རི་སྨད་དགོན་འདུས་སྤྱིའི་དགོངས་དོན་བཞིན་འབྲོང་བླ་ཀརྨ་ལོངས་སྤྱོད་ནས་ཆོ་ག་ནར་འདོན་ཆོག་པ་ཞིག་གནང་རོགས་ཞེས་བསྐུལ་མ་བྱུང་བའི་ཁར་ཉེ་བའི་ཆར་ཐེ་ཝན་གནམ་ལྕགས་ཆོས་ཚོགས་ནས་ཅིས་ཀྱང་མྱུར་དུ་གྲུབ་པར་གྱིས་ཞེས་བསྐུལ་མ་བྱུང་བར་དུས་མཚུངས། སྙིང་པོའི་སྒྲུབ་ལ་བརྩོན་པའི་རྡོ་བླ་ཨོ་རྒྱན་གསང་སྔགས་ཀྱིས་མཛུབ་གནོན་བྱས་པའི་མ་དཔེ་རྣམས་གློག་ཀླད་དྲྭ་རྒྱའི་རྒྱུད་བསྐུར་གཏོང་བྱུང་བས། རི་ལུགས་ཟིན་བྲིས་མཐོང་བ་དོན་གསལ་དང༌། ཀུན་དགའ་བློ་གྲོས་ཀྱིས་མཛད་པའི་འདོན་ཟིན་དང༌། སྒོ་ཆེན་དགོན་པའི་ལུགས་སྲོལ་བླ་མ་ཐུགས་མཆོག་ནས་ཟིན་བྲིས་སུ་བཏབ་པ་ཞིག་བཅས་ཁག་གསུམ་ཙམ་ལག་ཏུ་སོན་ཞིང་གཞན་ཡང་ལུང་ཟིན་ཨརྻ་དྷྭ་ཛས་ཀཱི་ལ་ཡའི་ཟིན་བྲིས་དང༌། རིག་འཛིན་གྲུབ་པའི་དབང་ཕྱུག་ངེས་པ་དོན་གྱི་པདྨའི་རྒྱལ་ཚབ་རིག་འཛིན་ཐུགས་མཆོག་རྡོ་རྗེས་བླ་མ་དྲག་པོ་པདྨ་ཁྲག་འཐུང་གི་སྟོད་ལས་དང་སྨད་ལས་ཕྱོགས་བསྒྲིགས་སོགས་རང་ལུགས་ཡིག་ཆ་རྣམས་ལས་ཕྱི་མ་ཉིད་གཙོར་དུ་བཏོན་ཞིང་གཞན་དང་ཡང་དཔྱད་བསྡུར་གང་ཐུབ་བྱས་པ་དང༌། ཁྱད་པར་དུ་རང་རེ་གསང་ཆཻན་སྔ་འགྱུར་བཀའ་བབ་ཀྱི་ཆུ་བོ་མ་ལུས་པ་ཡོངས་སུ་རྫོགས་ཤིང་བཀའ་གཏེར་རྒྱ་མཚོ་ཟབ་གནད་ཕ་མཐར་སོན་པ་རྡོ་རྗེ་འཆང་མཁྱེན་བརྩེ་རིན་པོ་ཆེའི་ཞལ་སྔ་ནས་རྒྱུད་རྒྱལ་གསང་བ་སྙིང་པོ་སོགས་སྨིན་གྲོལ་བདུད་རྩིའི་བགོ་སྐལ་ཐོབ་ཅིང་དཔལ་ཞེ་ཆེན་བསྟན་གཉིས་དར་རྒྱས་གླིང་དུ་རྡོ་རྗེ་སློབ་དཔོན་གྱི་མཚན་འགན་སྤྱི་བོར་བསྐུར་ནས་བགྲང་བྱ་ཕྱོགས་ཀྱི་གྲངས་ལ་ཚད་མེད་བསྣན་པའི་དུས་རིང་ལ་སྔ་འགྱུར་བཀའ་གཏེར་གྱི་ཕྱག་བཞེས་མཐོང་བ་བརྒྱུད་པའི་ལག་ལེན་མན་ངག་ཉམས་མྱོང་གིས་ཟུར་བརྒྱན་ནས་གབ་པ་བསལ།
འཁྲུགས་པ་བསྡེབས་ཏེ་རང་གི་ཕ་ཕོར་གཙང་ཞེན་ཁོ་ནར་མ་ཡིན་པར་གསང་ཆེན་སྔ་འགྱུར་རྡོ་རྗེ་ཐེག་པའི་གསང་བ་སྤྱི་དང་ཡང་མི་འགལ་བར་བརྒྱན་པ་འདི་བཞིན། རིང་ལུགས་འདི་ཉིད་ཀྱི་འཛིན་སྐྱོང་སྤེལ་བའི་བྱེད་པོ་རུ་པདྨའི་ལུང་གིས་ཟིན་པ་ཟབ་གཏེར་ཆོས་བདག་ཨརྻ་དྷྭ་ཛའི་སྐྱེ་ཕྲེང་ལྔ་པར་འཇམ་མགོན་བླ་མ་ཆོས་ཀྱི་བློ་གྲོས་ནས་ངོས་འཛིན་ཐོབ་ཅིང༌། སྔ་འགྱུར་བསྟན་པ་ཡོངས་ཀྱི་བདག་པོ་༧སྐྱབས་རྗེ་བདུད་འཇོམས་རིན་པོ་ཆེ་དང་མཁྱེན་བརྩེ་རྡོ་རྗེ་འཆང་རྣམ་གཉིས་ནས་ད་རེས་གནམ་ལྕགས་བསྟན་པའི་སྲོག་རྩ་ཆད་མཐུད་ཀྱི་བྱེད་པོ་ཁྱོད་བཀའ་བབ་ཡིན་ཞེས་བཀའ་བཟང་སྤྱི་བོའི་རྒྱན་དུ་ཕེབས་པ་དེ་ཁོ་ན་ཁུངས་སུ་བཅོལ་ནས་དམ་པའི་ཐུགས་བསྐྱེད་མཐུས་བསྟན་ལ་ཕན་པར་རེ་བ་ཙམ་ལས། རང་ལ་སྐྱེས་སྦྱངས་ཡོན་ཏན་ཕྲ་མོས་མ་གོས་པས་འགལ་ནོར་ཆུ་བོའི་གཉེར་མ་བཞིན་ཡོད་ངེས་པས་སླད་ནས་མཁྱེན་ཡོན་མངའ་བ་རྣམས་ཀྱིས་དག་བཅོས་གནང་བར་གསོལ་བ་སྙིང་ནས་འདེབས་པ་ལགས་སོ། ཞེས་པའང་རྒྱལ་ཁམས་ཕྱོགས་མེད་ཉུལ་བའི་སྤྲང་བན་གནམ་ལྕགས་གསང་སྔགས་བསྟན་འཛིན་འབོད་པས། འཛམ་གླིང་ཉི་མ་ནུབ་ཕྱོགས་ཨ་མི་རི་ཀ་ཞེས་སུམ་རྩེན་ས་ལ་འཕོས་པ་ལྟ་བུའི་ཡུལ་གྱི་ཆར། ཨེ་ཝྃ་གསང་སྔགས་གླིང་དུ། གཏེར་ཆེན་ཆོས་ཀྱི་རྒྱལ་པོ་ཨོ་རྒྱན་རྩ་གསུམ་གླིང་པ་རབ་བྱུང་བཅུ་གཉིས་པ་ཤིང་ཕོ་ཁྱི་ཡི་ལོ་དང་སྤྱི་ལོ་༡༦༩༤ལོར་སྐུ་འཁྲུངས་ནས་ལོ༣༠༨། ཡང་མེ་སྤྲེལ་ལོར་ཡུམ་ཆེན་ཨ་ཕྱི་ཆོས་ཀྱི་སྒྲོལ་མའི་ཟབ་གཏེར་གྱི་རྒྱ་གྲོགས་དངོས་སུ་མཛད་ནས་ཡབ་ཡུམ་ལྷན་ཅིག་རྫུ་འཕྲུལ་གྱི་བཀོད་པས་མིག་འཕྲུལ་བསྒྱུར་བ་ལྟར་མོན་ཤ་འུག་སྟག་སྒོར་ཕེབས་པ་དང༌། ས་གཡོ་རི་འགུལ་སྟོང་གསུམ་འུར་བའི་སྒྲ་དང་བཅས་གཏེར་སྲུང་བཙན་རྒོད་ཆེན་པོ་དངོས་སུ་བྱོན་ནས་བླ་མེད་ཡང་ཕུར་གྭའུ་དམར་ནག་གི་ཤོག་སེར་དང་གནམ་ལྕགས་ཕུར་པ་ཁྲུ་གང་བ་བཅས་ཕུལ་བ་བཞེས་ནས་མི་ལོ༢༨༦འདས་པ་རབ་བྱུང་བཅུ་བདུན་པ་ཆུ་རྟ་ལོ་ཟླ་བ་༡༠ཚེས་༢༩དང་ཕྱི་ལོ་༢༠༠༣ཟླ་བ༡ཚེས་༡་ལ་གྲུབ་པར་བགྱིས་པ་འདིས་ཀྱང་ཆོས་བརྒྱུད་འདི་ཡི་བསྟན་པའི་སྲོག་ཤིང་གནམ་སྤྲུལ་འཕགས་པ་རྒྱ་མཚོས་དབུས་བསྟན་པ་འདི་འཛིན་གང་ལ་སུ་བཞུགས་སྐུ་ཚེ་བརྟན་ཞིང་བསྟན་པ་འདི་ཉིད་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །།
སླར་སྨྲས་པ། རིག་འཛིན་བརྒྱུད་པའི་ཕྱག་སྲོལ་མ་ཉམས་པ། ། འབྲེལ་བ་བཞི་ལྡན་གསང་སྔགས་སྔ་འགྱུར་ལུགས། ། དེ་ཡང་རྒྱུད་དང་སྒྲུབ་ཐབས་འབྲེལ་བ་དང༌། ། སྒྲུབ་ཐབས་རྣམས་ཀྱང་ཆོག་ཁྲིགས་དང་འབྲེལ་ལ། ། ཆོག་ཁྲིགས་མཐོང་བརྒྱུད་ཕྱག་ལེན་དང་འབྲེལ་བ། ། ཕྱག་བཞེས་དེའང་བླ་མ་བརྒྱུད་པ་ཡི། ། ཞལ་རྒྱུན་མན་ངག་དང་ནི་འབྲེལ་བ་སྟེ། ། དེ་ལྟར་འབྲེལ་བ་བཞི་དང་ལྡན་པར་གཅེས། ། འོན་ཀྱང་པདྨའི་བཀའ་སྲོལ་གཏེར་ཆེན་རེར།
ཁྱད་འཕགས་དག་སྣང་ཕྱག་སྲོལ་མང་ཡོད་ཅིང༌། ། དེ་ཀུན་བྱིན་རླབས་ཉེ་བརྒྱུད་མཆོག་གསུངས་ཕྱིར། ། བློ་ལྡན་སུ་ཞིག་དེ་ལ་ཅིས་མི་གུས། ། འོན་ཀྱང་བླ་མ་རེ་ལ་ཕྱག་སྲོལ་རེ། ། ཡུལ་ཚན་རེ་ལ་བྱེད་སྲོལ་མང་འདུག་ན། ། དེ་རྣམས་རིག་འཛིན་གོང་མའི་ཕྱག་བཞེས་དང༌། ། མཐུན་ན་ཚད་ལྡན་ཡིན་པར་སྨོས་མེད་ཀྱང༌། ཁུངས་མེད་ལུང་མེད་གསང་བ་སྤྱི་ལུགས་དང༌། ། མི་མཐུན་འགལ་འདུས་ཕུང་པོ་མཐོང་བཞིན་དུ། ། ད་དུང་རང་གི་ཕ་ཕོར་གཙང་ཞེན་ལས། །
ཡང་དག་ལུང་རིགས་ནོར་བུ་ཀེ་ཏ་ཀས། ། དག་ཞིང་གཙང་བར་བགྱིས་ན་འོས་སུ་ཆེ། ། སོ་ཟུར་གནུབས་ཀྱི་ཕྱག་བཞེས་མ་ཉམས་པ། ། ཨོ་རྒྱན་སྨིན་གྲོལ་གླིང་གི་ལུགས་སྲོལ་འདི། ། ཡིན་ཞེས་གངས་ལྗོངས་ཡོངས་ལ་རླུང་ལྟར་གྲགས། ། དེས་ན་སོ་ཟུར་གནུབས་ཀྱི་ཕྱག་བཞེས་དེས། ། མ་ཆོག་སྔ་འགྱུར་བསྟན་ལ་ཅི་ཞིག་ཡོད། ། འཇམ་མགོན་ཆོས་ཀྱི་རྒྱལ་པོ་ཡབ་སྲས་ཀྱིས། ། གཏེར་བརྒྱའི་ཟབ་ཆོས་མཛོད་ཆེན་བཀའ་བསྡུས་སྐབས། ། སྨིན་གྲོལ་ཕྱག་བཞེས་སྨིན་ལུགས་ཀྱིས་བཀབ་མཛད། །
དེས་ན་དེ་ཡིས་མི་འཐུས་མི་སྲིད་སྙམ། ། དེ་སླད་རང་ལུགས་ཕྱག་བཞེས་ཐོར་བུ་འགའ། ། རྙེད་པ་སོ་སོར་འདྲ་མིན་མང་འདུག་པས། ། ཕལ་ཆེར་མཐུན་པ་བསྡུས་ཤིང་ཁྱད་པར་དུ། ། རང་ལུགས་ཡིན་ངེས་སྐྱིད་སྨྱོན་ཐུགས་མཆོག་རྗེས། ། ཕྱོགས་བསྒྲིགས་བླ་མ་དྲག་པོའི་སྟོད་སྨད་ཁྲིགས། ། སྨིན་གླིང་སྤྱི་འགྲོས་གཟུགས་དང་མེ་ལོང་བཞིན། ། གཅིག་ཏུ་བབས་ལ་ཡིད་ཆེས་ཚད་མས་གྲུབ། ། དེ་ཕྱིར་དྲིན་ཅན་བླ་མའི་དྲིན་ལན་དང༌། ། བསྟན་པ་མི་ནུབ་ཡུན་དུ་འཕེལ་བའི་སླད། །
འཁོས་པ་ཞེན་ཀྱང་གཞན་ལ་ཕན་པའི་བློས། ། འབད་པ་ལགས་ཀྱང་རང་བློ་དམན་པ་ཡིས། ། བསླད་ཅིང་འགལ་བར་གྱུར་ན་ཆོས་ཀྱི་སྤྱན། ། ལྡན་པ་རྣམས་ཀྱི་མདུན་སར་ནོངས་པས་བཤགས། ། དེ་བཞིན་ཆོས་བདག་མཁའ་འགྲོ་ཆོས་སྐྱོང་ཚོགས། ། སྤྱན་སྔར་མཐོལ་ཞིང་བཤགས་ཀྱིས་ཚངས་པར་སྩཽལ། ། འདི་བགྱིད་ལྷག་བསམ་དཀར་བའི་དགེ་རྩ་གང༌། ། མཆིས་ན་མ་རྒན་འགྲོ་བའི་དོན་དུ་བསྔོ། ། དེས་ཀྱང་རིག་འཛིན་གནམ་ལྕགས་རྡོ་རྗེ་ཡི། ། ཟབ་གཏེར་རིང་ལུགས་མི་ཉམས་སྲིད་པ་འདི། །
ཇི་སྲིད་བར་དུ་འཕེལ་ཞིང་རྒྱས་པ་དང༌། ། འགྲོ་ཀུན་སྨིན་དང་གྲོལ་བའི་དཔལ་ཐོབ་ཤོག ། གཞི་རྒྱུད་བདེ་གཤེགས་སྙིང་པོས་བསྡུས་པའི་འགྲོ། ། ལམ་རྒྱུད་ཡོ་ག་གསུམ་གྱིས་རྒྱུད་སྦྱངས་ནས། ། འབྲས་བུ་སྐུ་བཞིའི་བདག་ཉིད་རྡོ་རྗེ་འཆང༌། ། ཚེ་འདི་ཉིད་དུ་ཐོབ་པའི་བཀྲ་ཤིས་ཤོག། །། ༈ རྡོ་རྗེ་ཕུར་པའི་བླ་མ་བརྒྱུད་པའི་གསོལ་འདེབས་ནི། རིགས་ཀུན་ཁྱབ་བདག་ཀུན་བཟང་ཧེ་རུ་ཀ ། དགོངས་བརྒྱུད་རྡོར་སེམས་བརྡ་བརྒྱུད་དགའ་རབ་རྡོར། ། སྙན་བརྒྱུད་སྟོན་པ་འཇམ་དཔལ་བཤེས་གཉེན་ཞབས། །
ཚིག་གི་བརྒྱུད་པ་ཤྲཱི་སིངྷ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། དོན་གྱི་བརྒྱུད་པ་པྲ་ཆེན་ཧསྟཱིའི་ཞབས། གཏེར་རྒྱའི་བརྒྱུད་པ་གོ་བྱི་དེ་མ་ལྕམ། ། བྱིན་རླབས་དབང་བསྐུར་བརྒྱུད་པ་པདྨ་འབྱུང༌། ། དམ་རྫས་ཤོག་སེར་བརྒྱུད་པ་མཚོ་རྒྱལ་མ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། སྨོན་ལམ་ལུང་བསྟན་བུདྡྷ་ཛྙཱ་ནའི་མཚན། ། ཟབ་མོ་གཏེར་གྱི་བརྒྱུད་པ་རྩ་གསུམ་གླིང༌། ། སྨིན་གྲོལ་བཀའ་གཏད་བརྒྱུད་པ་ཏྲ་ཡ་སོགས། །
ཆོས་བདག་ལུང་བསྟན་ཛྙཱ་ན་དྷྭ་ཛ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། ཡང་དག་རྡོ་རྗེ་གསལ་བྱེད་ཧེ་རུ་ཀ ། ཆེ་མཆོག་ཡབ་ཡུམ་བཛྲ་ཀུ་མཱ་ར། ། འཁོར་ལོ་རྒྱལ་འདེབས་ཀཱི་ལ་རིགས་བཞི་དང༌། ཁྲོ་བཅུ་ཡབ་ཡུམ་ཕྲ་ཐབས་འཁོར་བཅས་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། དབང་ཕྱུག་ཉེར་བརྒྱད་སྒོ་སྐྱོང་ཆེན་མོ་བཞི། ། ཤྭ་ན་ས་བདག་རེ་ཏི་གིང་བདུད་སོགས། ། བཀའ་གཏེར་སྲུང་མ་ཡོངས་རྫོགས་སྤྲུལ་འཁོར་བཅས། །
སྣང་སྲིད་ཕུར་པའི་དཀྱིལ་འཁོར་རོལ་པ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། རྫས་ཀྱི་ཕུར་བུས་མ་རིག་གདོན་བགེགས་བསྐྲད། ། ཐུགས་རྗེའི་ཕུར་བུས་རིགས་དྲུག་གནས་ནས་སྒྲོལ། ། བྱང་སེམས་ཕུར་བུས་ཟུང་འཇུག་མཁའ་དབྱིངས་སྦྱོར། ། ཆོས་དབྱིངས་ཕུར་བུས་ཕྱིར་མི་ལྡོག་པའི་སར། ། སྐུ་གསུམ་ཕུར་བུས་ཁམས་གསུམ་བསྒྲལ་ནུས་ཤོག ། དེ་སྐད་རང་གིས་ངག་འདོན་བྱ་བའི་ཆེད་དུ་ཀུ་མཱ་རིའི་ས་མ་དྷི་ལ་གནས་པ་དད་པའི་ཚུལ་ལྡན་ཨཽ་ཌི་མིང་གིས་བྲིས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ ལས་བྱང་ཕྲིན་ལས་རྒྱུན་ཁྱེར་ཡིད་བཞིན་ནོར་བུ་བཞུགས་སོ༔
དཔལ་ཆེན་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མ་བདག་འདྲ་རྡོ་རྗེ་ཐོད་ཕྲེང་རྩལ༔ ཡང་ཟབ་སྒྲུབ་པ་སྙིང་གི་ཐིག་ལེ་ལས༔ གསང་བའི་ལས་བྱང་ཡིད་བཞིན་ནོར་བུ་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཡང་མཐའ་དུས་ཀྱི་ཐ་མ་ལ༔ བདུད་རིགས་སེམས་ཅན་དམུ་རྒོད་རྣམ་རྟོག་རགས༔ དེ་ཡི་རྐྱེན་གྱིས་དུག་ལྔའི་ཆོས་ཤིག་དར༔
གསང་སྔགས་ཆོས་ཀྱི་སྒྲོམ་བུ་བུན་ལྟར་གཏོར༔ སྡུག་བསྔལ་རྣམ་སྨིན་ལས་དབང་ཟད་མཐའ་མེད༔ སེམས་ཅན་སྐྱབས་མེད་དབུལ་ཕོངས་ཨ་ཙ་མ༔ གང་ཕྱིར་པད་འབྱུང་ང་ཡི་སྨོན་ལམ་གྱིས༔ གནུབས་ཀྱི་ལོ་ཙཱ་བུདྡྷ་ཛྙཱ་ན་འདི༔ སྐྱེ་བ་དུ་མར་སེམས་ཅན་འགྲོ་དོན་བྱེད༔ ལན་གཅིག ཡུལ་གྱི་སྟོད་དག་ལ༔ པདྨ་གཏེར་བདག་གླིང་ཞེས་ཡོངས་གྲགས་ནས༔ བོད་འབངས་སྐྱོབ་པའི་གཏེར་ཁ་དཔག་མེད་འབྱིན༔
མ་འོངས་དེ་དུས་ཟབ་ཆོས་འདི་འབྱུང་སྟེ༔ འབྲེལ་ཚད་བྱང་ཆུབ་ཐོབ་པར་ལུང་ཡང་བསྟན༔ བཀའ་ཡི་རྒྱ་འདི་མ་མོ་གསུམ་གྱིས་སྲུངས༔ གཏེར་མིན་བདུད་རིགས་ལག་ཏུ་མ་སྤྲོད་པར༔ པད་འབྱུང་ང་ཡི་ཐུགས་སྲས་དེ་དང་སྤྲོད༔ གནས་ཆེན་ཤ་འུག་སྟག་སྒོརྀ་ཨཚ་རྒྱ༔ སྒྲ་གཅན་མེ་རླུང་གྭའུ་དམར་ནག་རྒྱ༔ དང་པོ་ཐུན་མོང་སྔོན་འགྲོར་བཅུ་བཞི་དང་༔ དངོས་གཞིར་ཉེར་གཅིག་རྗེས་ལ་བཅུ་བཞིའོ༔ དང་པོ་རྒྱུད་དང་དབྱེར་མེད་སྔོན་འགྲོ་ནི༔
དང་པོ་སྐྱབས་འགྲོ་ནི། ན་མོ༔ གདོད་ནས་ལྷུན་གྲུབ་གཉུག་མའི་རྩ་བ་གསུམ༔ ཀུན་ཏུ་རང་སེམས་མ་གཡོས་སྐྱབས་སུ་མཆི༔ གཉིས་པ་སེམས་བསྐྱེད་ནི། ཧོཿ འཁོར་འདས་མཉམ་ཡང་ཕྱོགས་ལྷུང་བྱེ་བྲག་གནད༔ ལེགས་པར་རྟོགས་པར་དེ་བཞིན་སེམས་བསྐྱེད་དོ༔ གསུམ་པ་བགེགས་དགུག་པ་ནི། ཧཱུྃ༔
ང་ཉིད་ཡེ་ནས་རྡོ་རྗེ་གཞོན་ནུའི་སྐུ༔ ཐུགས་རྗེའི་རང་རྩལ་འགྱེད་པ་ཕོ་ཉའི་ཚོགས༔ བར་མེད་ཁྱབ་པས་བགེགས་ཚོགས་མ་ལུས་ཀུན༔ ཨ་འཐས་གཞོམ་ཕྱིར་གཏོར་མ་ལེན་པར་ཁུག༔ ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ གཉིས་འཛིན་རུ་ཏྲ་ཨ་ཀརྵ་ཡ་ཛཿ བཞི་པ་བགེགས་བསྐྲད་པ་ནི། ཧཱུྃ༔ སྙིང་རྗེའི་སྦྱིན་ཡུལ་མ་རིག་བགེགས་ཀྱི་ཚོགས༔ རྟོག་མེད་དེ་བཞིན་གཏོར་མས་ཚིམས་པར་དེངས༔
ཅི་སྟེ་མི་འགྲོ་ཞེན་པས་བཅིངས་སྲིད་ན༔ རིག་པ་རྡོ་རྗེའི་མཚོན་ཆ་དེས་ཆོམས་ཤིག༔ ཨོཾ་བཛྲ་བིདྷྭ་ཛྙཱ་ན་མཱ་ར་སརྦ་བི གྷྣཱ ན་ཚིནྡྷ་ཚིནྡྷ་ཧཱུྃ་ཕཊ྄ཿ ལྔ་པ་སྲུང་འཁོར་བསྒོམ་པ་ནི། ཧྃའུ༔ རྡོ་རྗེ་གསུམ་གྱི་དཀྱིལ་འཁོར་བདག༔ ཡེ་ནས་མ་བཅོས་གཞལ་ཡས་ཁང་༔ རང་བཞིན་རླུང་ལྔ་སྲུང་བའི་གུར༔ སོ་འཐབ་འཁྲིགས་པས་མཚམས་ཆོད་ཅིག༔ ཨོཾ་བཛྲ་ཏྲ་ཡ་མཎྜ་ལ་ཡཾ་པཉྩ་སརྦ་བཛྲ་རཀྵ་ཡེ་སྭཱ་ཧཱ༔
དྲུག་པ་ཕྱི་མཆོད་བྱིན་བརླབ་ནི། ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ ཕྱི་མཆོད་ཀུན་བཟང་མཆོད་སྤྲིན་གྱུར༔ ཨོཾ་སརྦ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བདུན་པ་ནང་མཆོད་བྱིན་བརླབ་ནི། ཧཱུྃ༔ ཐབས་ཤེས་བདེ་སྟོང་སྣོད་ཡངས་མཆོག༔ ཉི་ཟླ་ཞུ་བའི་བདུད་རྩི་ཆེ༔ ཨོཾ་ཨ་ཧཾ་པཱུ་ཛ་ཧོཿ
བརྒྱད་པ་སྨན་མཆོད་བྱིན་བརླབ་ནི། ཧཱུྃ༔ འདུས་བྱས་རྣམ་དག་སྟོང་པའི་སྣོད༔ ཕུང་ཁམས་སྐྱེ་མཆེད་བདུད་རྩི་སྤེལ༔ ཨོཾ་ཨ་མྲྀ་ཏ་ཨཱཿཧཱུྃ༔ དགུ་པ་རཀྟ་བྱིན་བརླབ་ནི། ཧཱུྃ༔ རྡོ་རྗེའི་མཚོན་བསྣུན་མ་རིག་བསྒྲལ༔ རྒྱུད་དྲུག་དམར་ཆེན་སྣ་ཚོགས་གྱུར༔ ཨོཾ་རཀྟ་པཉྩ་ཨཱཿཧཱུྃ༔
བཅུ་པ་གཏོར་མ་བྱིན་བརླབ་ནི། ཧཱུྃ༔ ཀུན་གཞི་ལྷུན་གྲུབ་བྷནྡྷ་རུ༔ རྣམ་ཐར་བཅུ་གཉིས་གཏོར་མར་གྱུར༔ ཨོཾ་བ་ལིཾ་ཏ་པཱུ་ཛ་ཧཱུྃ༔ བཅུ་གཅིག་པ་བྱིན་དབབ་པ་ནི། ཧཱུྃ༔ རྩ་བ་གསུམ་གྱི་བརྒྱུད་པ་ཡིས༔ སྐུ་ལྔ་ཡེ་ཤེས་བྱིན་ཕོབ་ཅིག༔ ཨོཾ་ཨ་བེ་ཤ་ཡ་ཨ་ཏིཥྛ་ཧྃའུ༔
བཅུ་གཉིས་པ་བརྡ་སྒོ་དབྱེ་བ་ནི། ཧཱུྃ༔ རང་རིག་ལྟ་བའི་ཞལ་མཇལ་ཕྱིར༔ རྣམ་དག་ཐུགས་ཀྱི་བརྡ་སྒོ་དབྱེ༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཅུ་གསུམ་པ་བརྡ་བཤགས་ནི། ཧཱུྃ༔ ཡེ་ནས་འཁོར་འདས་གཉིས་སུ་མེད༔ དེ་དོན་མ་རྟོགས་གོལ་བར་བཤགས༔ ཨོཾ་བཛྲ་ས་མ་ཡ་ཤུདྡྷེ་ཨཱཿ
བཅུ་བཞི་པ་བསྒྲུབ་པར་དམ་བཅའ་བ་ནི། ཧཱུྃ༔ གནས་ལུགས་རིག་པའི་གཟུངས་ཐག་གིས༔ རང་རྩལ་དཀྱིལ་འཁོར་མི་གཏོང་བསྒྲུབ༔ ཨོཾ་བཛྲ་ཙིཏྟ་ཧཱུྃ༔ གཉིས་པ་དངོས་གཞི་ལ། དང་པོ་དེ་བཞིན་ཉིད་ཀྱི་ཏིང་ངེ་འཛིན་ནི། ཧཱུྃ༔ ཆོས་དབྱིངས་ཀློང་ཆེན་ཀུན་ཏུ་ཁྱབ༔ ངོ་བོ་ལྷུན་གྲུབ་བློ་འདས་ངང་༔
ཨོཾ་དྷརྨ་སྭ་བྷཱ་ཧོཿ གཉིས་པ་ཀུན་ཏུ་སྣང་བའི་ཏིང་འཛིན་ནི། ཧཱུྃ༔ རང་བཞིན་མ་གྲུབ་རྩལ་ཆེན་གྱིས༔ སྒྱུ་མའི་རླུང་གིས་ཆོ་འཕྲུལ་འགྱེད༔ ཨོཾ་སྭ་བྷཱ་དྷརྨ་ཧཱུྃ༔ གསུམ་པ་རྒྱུའི་ཏིང་འཛིན་ནི། ཧཱུྃ༔ ཀུན་ཏུ་སྒྱུ་མའི་སྙིང་པོ་ཡིས༔ མཁའ་ལྟར་བདག་མེད་ས་བོན་ཤར༔
ཨོཾ་ཧཱུྃ་བཾ་དྷརྨ་ཧྲི་ད་ཡ་ཧཱུྃ༔ བཞི་པ་དེ་ལས་ཀློང་ལྔ་ཡུམ་གྱི་མཁའ་ཀློང་གསལ་གདབ་པ་ནི། ཧཱུྃ༔ བསྐལ་པར་བརྩེགས་པའི་འབྱུང་ལྔ་ལ༔ སོར་རྟོག་ཡི་གེ་རིམ་པར་ཤར༔ ཧཱུྃ་ཨེ་ཡྃ་རྃ་ཁྃ་སུྃ་ཀེཾ་ བྷྲཱུྃ ༔ ལྔ་པ་རྒྱུའི་ཧེ་རུ་ཀ་རྡོ་རྗེ་གཞོན་ནུ་ཡབ་ཡུམ་བསྐྱེད་པ་ནི། ཧཱུྃ༔ གདན་སྟེང་ཡབ་ཡུམ་སྦྱོར་བའི་སྲས༔ འཁོར་ཚོགས་ཞལ་ཕྱག་མ་འདྲེས་རྫོགས༔
ཨོཾ་པདྨ་སཱུརྻ་ཏི་ར་བྃ༔ མཎྜ་ལ་ བྷྲཱུྃ ་སྭ་བྷཱ་ཧཾ་སྭཱ་ཧཱ༔ དྲུག་པ་འབྲས་བུ་རྟེན་གཞལ་ཡས་ཁང་བསྒོམ་པ་ནི། ཧཱུྃ༔ ཨེ་ལས་ནམ་མཁའ་ཡྃ་ལས་རླུང་༔ རྃ་ལས་མེ་རི་ཁྃ་ལས་ཆུ༔ སུྃ་ལས་ས་གཞི་ཀེཾ་རུས་རི༔ བྷྲཱུྃ ་ལས་ལྷུན་གྲུབ་གཞལ་ཡས་ཁང་༔ གྲུ་བཞི་སྒོ་བཞི་རྟ་བབས་རྫོགས༔ དབུས་སུ་མཛེས་ཏོག་ཕྱི་རོལ་གུར༔
མཚན་ཚང་དྲག་པོའི་ཕོ་བྲང་བསྒོམ༔ ཨོཾ་ བྷྲཱུྃ ་ཛྙཱ་ན་ཧཱུྃ༔ བདུན་པ་བརྟེན་པ་བདག་རྩ་བའི་ལྷ་ཚོགས་བསྒོམ་པ་ནི། ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བམ་གྱི་སྟེང་༔ ཧཱུྃ་ཡིག་མཐིང་ནག་འཕྲོ་འདུ་ལས༔ ཆེ་མཆོག་ཡང་དག་ཧེ་རུ་ཀཿ དབུ་དགུ་གཡས་དཀར་གཡོན་དམར་ཁྲོ༔ བཅོ་བརྒྱད་ཕྱག་མཚན་རིམ་པ་བཞིན༔
གྲི་གུག་རལ་གྲི་དབྱུག་ཏོ་དང་༔ རྡོ་རྗེ་ཐོ་བ་གསལ་ཤིང་ཁྱུང་༔ འཁོར་ལོ་ནོར་བུ་བཅས་པ་གཡས༔ བྷནྡྷ་ཁ་ཊྭཱཾ་ཐོང་གཤོལ་རྔ༔ ལྕགས་སྒྲོག་རྒྱུ་མ་དྲིལ་བུ་ཞགས༔ ཕུར་པ་དང་བཅས་གཡོན་དུ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བརྒྱད་ཁྲོ་རོལ་གྱད་ཀྱི་འགྲོས༔ ཀྲོ་ཏི་ཤྭ་རཱི་ཡུམ་དང་སྦྱོར༔ ཞལ་གསུམ་ཕྱག་དྲུག་ཞབས་བཞི་བགྲད༔
གྲི་ཐོད་དྲུག་བཅས་མགུལ་འཁྱུད་སྟོབ༔ སྐུ་ལས་སྐྱེས་པའི་མེ་རི་འབར༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཧཱུྃ༔ དཔལ་ཆེན་འབར་བའི་ཐུགས་ཀ་རུ༔ ནཱི་ལཾ་མཆོད་རྟེན་སྔོན་པོའི་དབུས༔ བུམ་པའི་གཞལ་ཡས་ལྟེ་བའི་ནང་༔ པདྨ་ཉི་ཟླ་འབར་བའི་སྟེང་༔ མ་ཧཱ་བཛྲ་ཀུ་མཱ་ར༔ མཐིང་ནག་ཞལ་གསུམ་ཕྱག་དྲུག་པ༔
མཐིང་དཀར་དམར་བའི་རྔམ་ཞལ་བརྗིད༔ རྡོ་རྗེ་རྩེ་དགུ་རྩེ་ལྔ་གཡས༔ མེ་དཔུང་འབར་བ་ཁ་ཊྭཱཾ་གཡོན༔ མཐའ་གཉིས་རི་རབ་ཕུར་པ་བསྒྲིལ༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བཞི་གྱད་ཀྱི་དོར་སྟབས་བརྗིད༔ ཡུམ་མཆོག་འཁོར་ལོ་རྒྱས་འདེབས་མཐིང་༔ རྡོ་རྗེ་ཐོད་ཁྲག་སྟོབས་ཏེ་འཁྲིལ༔ ཐུགས་ཀར་སེམས་དཔའ་སྲོག་ཡིག་བཅས༔ མི་བཟད་འབར་བའི་ཀློང་དུ་གསལ༔
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ སྲས་སོགས་ཁྲོ་བོའི་དཀྱིལ་འཁོར་གྱི་སྤྲིན་བཀོད་པ་ནི། ཧཱུྃ༔ ཡབ་ཡུམ་རྡོ་རྗེ་པདྨའི་ཏོག༔ བུ་གའི་ཡི་གེ་ཛཿཧཱུྃ་བཾ་ཧོཿ ཟུང་འཇུག་བདེ་སྟོང་རོལ་པ་ལས༔ ཧཱུྃ་བཞི་བཾ་བཞི་སྲས་སུ་ཤར༔ ཧཱུྃ་ཧཱུྃ་ཧཱུྃ་ཧཱུྃ༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་ཏེ་ཁྲག་འཐུང་བཞི༔
ཞལ་གསུམ་ཕྱག་དྲུག་སྐུ་སྨད་དབལ༔ རྩེ་དགུ་རྩེ་ལྔ་མེ་ཁ་ཊྭཱཾ༔ ཕྱག་གི་མཐའ་གཉིས་ཕུར་པ་བསྒྲིལ༔ རིགས་བཞི་ཡུམ་འཁྲིལ་སྒྲོ་གཤོག་བརྒྱངས༔ དུར་ཁྲོད་ཆས་ལྡན་གར་དགུར་གསལ༔ ཨོཾ་བཛྲ་ཀྲོ་ཏ་ཀྲོ་ཏི་ཙ་ཏུར་ཧཱུྃ་བྷྱོཿ ཧཱུྃ༔ ཡབ་ཡུམ་གསང་བའི་བུ་ག་ནས༔ ཧཱུྃ་ཡིག་བཾ་ཡིག་ཕྱོགས་བཅུར་འཕྲོས༔ ཁྲོ་བཅུ་ཡབ་ཡུམ་མཐིང་ནག་རྔམ༔
ཞལ་གསུམ་ཕྱག་དྲུག་ཞབས་བཞི་བགྲད༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ རང་འདྲའི་ཡུམ་འཁྱུད་ཕྲ་ཐབས་གསལ༔ ཨོཾ་བཛྲ་ཀྲོ་ཏ་ཀྲོ་ཏི་དཱ་ཤ་ཀ་ཧཱུྃ་ཕཊ྄ཿ འཁོར་ཚོགས་བཀའ་སྡོད་ཀྱི་དཀྱིལ་འཁོར་ཕྲ་ཐབས་ཚུལ་དུ་བསྐྱེད་པ་ནི། ཧཱུྃ༔ སླར་ཡང་སྤྲུལ་པ་ཡང་སྤྲུལ་ཚོགས༔ དབང་ཕྱུག་ཉེར་བརྒྱད་འབར་བའི་གར༔ ཕུར་སྐྱོང་ཉེར་བཞི་མི་བཟད་ཚོགས༔ ཡང་འཁོར་སྤྲུལ་སོགས་སོ་སོར་གསལ༔
ཨོཾ་མ་ཏི་ཀྲོ་ཏི་གྷྲྀ་ཝ་ལཀྵི་ཧཱུྃ་བྷྱོཿ བརྒྱད་པ་དབང་བསྐུར་བྱིན་བརླབ་ནི། ཧཱུྃ༔ ཡེ་ཤེས་ཕུར་པ་བསྐྱེད་པའི་ལྷ༔ གསལ་རྫོགས་མི་གཡོ་བརྟན་པའི་ཕྱིར༔ དེང་འདིར་དབང་བསྐུར་བྱིན་གྱིས་རློབས༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཨ་བེ་ཤ་ཡ་ཧོཿ ཨོཾ་ཧཱུྃ་ཏྲཱྃ་ཧྲཱིཿཨཱཿ ཨ་བྷི་ཥིཉྩ་ཧཱུྃ༔
དགུ་པ་སྤྱན་འདྲེན་པ་ནི། ཧཱུྃ༔ ཡེ་ཤེས་རོལ་པའི་དཀྱིལ་འཁོར་ནས༔ ཡང་དག་དཔལ་ཆེན་ཕུར་པའི་ལྷ༔ བདག་ལ་དབང་བསྐུར་བྱིན་བརླབ་ཕྱིར༔ ཐུགས་རྗེས་བརྩེར་དགོངས་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛཿཛཿ བཅུ་པ་བཞུགས་གསོལ་ཕྱག་འཚལ་ནི། ཧཱུྃ༔ རང་བཞིན་བརྟན་པའི་རྒྱུད་རྩལ་ལྷ༔
བཞུགས་མཛད་དགྱེས་པའི་གད་རྒྱངས་ཅན༔ གདོད་ནས་མ་བཅོས་རང་བྱུང་བ༔ རོལ་པའི་ཁྲག་འཐུང་ཆེ་ལ་འདུད༔ ཨོཾ་སརྦ་ཙིཏྟ་ཏིཥྛ་ལྷན༔ ན་མཿསརྦ་ཧཱཾ་ས་པཱུ་རུ་ཤ་ཡ་ཧོཿ བཅུ་གཅིག་པ་ཕྱི་མཆོད་འབུལ་བ་ནི། ཧཱུྃ༔ དབང་པོའི་འབྲས་བུ་ཚིམ་བྱེད་པ༔ ལྷ་མོ་སྣ་ཚོགས་ཕྱི་མཆོད་འབུལ༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
བཅུ་གཉིས་པ་ནང་མཆོད་འབུལ་བ་ནི། ཧཱུྃ༔ བདེ་སྟོང་ཡེ་ཤེས་བདུད་རྩི་མཆོག༔ བླ་མེད་མཆོག་གི་མཆོད་པ་འབུལ༔ ཨོཾ་སརྦ་ཨ་ཧཾ་པཉྩ་ཁཱ་ཧི༔ བཅུ་གསུམ་པ་གསང་མཆོད་འབུལ་བ་ནི། ཧཱུྃ༔ རིག་མ་བཅུ་དྲུག་མི་ཕྱེད་སྦྱོར༔ གཉིས་མེད་གསང་བའི་མཆོད་པ་འབུལ༔ ཨོཾ་གུ་ཧྱ་ཛྙཱ་ན་པཱུ་ཛ་ཧོཿ
བཅུ་བཞི་པ་སྨན་མཆོད་འབུལ་བ་ནི། ཧཱུྃ༔ རྩ་བརྒྱད་སྟོང་སྦྱར་བདུད་རྩི་མཆོག༔ དུག་ལྔ་རྣམ་དག་སྨན་མཆོད་འབུལ༔ ཨོཾ་སརྦ་པཉྩ་ཨ་མྲྀ་ཏ་ཁཱ་ཧི༔ བཅོ་ལྔ་པ་རཀྟའི་མཆོད་པ་འབུལ་བ་ནི། ཧཱུྃ༔ འཁོར་འདས་རྒྱུད་དྲུག་བསྒྲལ་བ་ཡི༔ དམར་ཆེན་རཀྟའི་མཆོད་པ་འབུལ༔ ཨོཾ་མ་ཧཱ་རཀྟ་ཁཱ་ཧི༔
བཅུ་དྲུག་པ་གཏོར་མའི་མཆོད་པ་འབུལ་བ་ནི། ཧཱུྃ༔ ཕུང་པོ་ལྔ་ཉིད་ཡེ་ཤེས་སུ༔ བསྒྱུར་བའི་བ་ལིང་མཆོད་པ་འབུལ༔ ཨོཾ་བ་ལིཾ་ཏ་ཁཱ་ཧི༔ བཅུ་བདུན་པ་ཚོགས་མཆོད་འབུལ་བ་ནི། ཧཱུྃ༔ ཚོགས་མཆོད་སྤྱན་གཟིགས་མཆོད་པའི་སྤྲིན༔ ཉམས་ཆག་བསྐང་དང་བཤགས་ཕྱིར་འབུལ༔ ཨོཾ་ག་ཎ་ཙཀྲ་ཁཱ་ཧི༔
ས་མ་ཡ་ཤུདྡྷེ་ཧོཿ བཅོ་བརྒྱད་པ་དེ་ཁོ་ན་ཉིད་ཀྱི་མཆོད་པ་འབུལ་བ་ནི། ཧཱུྃ༔ མཆོད་ཡུལ་བསྐང་བྱ་མི་དམིགས་པ༔ ཁོ་ན་དེ་བཞིན་ཉིད་ཀྱིས་མཆོད༔ ཨོཾ་སརྦ་དྷརྨ་སྭ་བྷཱ་ཝ་པཱུ་ཛ་ཧོཿ བཅུ་དགུ་པ་བསྟོད་པ་ནི། ཧཱུྃ༔ ཆེ་བཙན་ཡང་དག་ཧེ་རུ་ཀཿ རྔམ་པའི་ཧཱུྃ་སྒྲ་འབྲུག་ལྟར་སྒྲོག༔
བཅོ་བརྒྱད་མཚོན་ཆས་དུག་ལྔ་གཞོམ༔ སྒྲོ་གཤོག་དབྱིངས་ཀྱི་མཁའ་ལ་བགྲད༔ དུར་ཁྲོད་ཆས་བརྒྱད་དཔའ་བར་འགྲོ༔ དོར་སྟབས་ཞབས་ཀྱིས་རི་རབ་བརྫིས༔ སྦྱོར་བའི་ཡུམ་ཆེན་ཤྭ་རཱི་མ༔ བདེ་སྟོང་ཟུང་འཇུག་གྲི་ཐོད་བསྣམས༔ རྒྱན་དྲུག་རོལ་པའི་གར་སྟབས་ཅན༔ དཔལ་ཆེན་ཡབ་ཡུམ་སྐུ་ལ་བསྟོད༔ ཧཱུྃ༔ ཐུགས་མཆོག་རྡོ་རྗེ་བཞད་པ་པོ༔
ཁྲོ་བོའི་ཞལ་རབ་གདངས་ཤིང་རྔམ༔ ཕྱག་མཚན་དྲུག་གིས་རིག་སྔགས་གཅོད༔ རྡོ་རྗེ་སྒྲོ་གཟེངས་མེ་ཆར་འབེབས༔ དགྱེས་པའི་དུར་ཁྲོད་ཆས་དང་ལྡན༔ དོར་སྟབས་འགྱིང་ཞིང་དཔའ་རབ་འཆང་༔ འཁོར་ལོ་རྒྱས་འདེབས་རྩ་འཇིབ་མ༔ ཁམས་ཀུན་གཡོ་བའི་ཞལ་མངའ་མ༔ ཟུང་འཇུག་ཐབས་ཤེས་འཁྱུད་པ་མོ༔ མཉེན་ལྕུག་འཁྲིལ་ལྡེམ་སྒྲ་འབྱིན་མ༔ དྲུག་གིས་སྦྱོར་བའི་ཉམས་ལྡན་མ༔
བདེ་ཆེན་གཡོ་ཞིང་གཡོ་བ་མོ༔ ཐུགས་མཆོག་ཡབ་ཡུམ་སྐུ་ལ་བསྟོད༔ ཧཱུྃ༔ ཏིང་འཛིན་གསུམ་གྱི་སེམས་དཔའ་ཆེ༔ ཡི་གེ་ཧཱུྃ་གི་རྒྱུ་ཉིད་ལས༔ རྡོ་རྗེ་རབ་ཏུ་འབར་བའི་མཆོག༔ སེམས་དཔའ་རྡོ་རྗེའི་སྐུ་ལ་བསྟོད༔ ཧཱུྃ༔ འབར་བའི་གར་གྱིས་རྣམ་རོལ་བ༔ ལས་བཞིའི་ཕྲིན་ལས་དཔལ་ཡོན་གྱིས༔
མི་ཟད་ལྟ་བའི་གར་འགྱེད་པ༔ རིགས་བཞིའི་སྲས་ལ་ཕྱག་འཚལ་བསྟོད༔ ཧཱུྃ༔ སྤྲུལ་པ་ཆེན་པོ་ཁྱོན་གྱི་རྩེ༔ ཁྱབ་ཅིང་སྒེག་བཞད་སྟོན་པ་པོ༔ ས་བཅུའི་ལམ་ནི་རབ་བགྲོད་པ༔ ཡབ་ཡུམ་ཁྲོ་བཅུར་ཕྱག་འཚལ་བསྟོད༔ ཧཱུྃ༔ ཟེར་གྱིས་སྣང་ཚུལ་ཆོ་འཕྲུལ་གྱིས༔ ཁྱོན་ལྟར་ལྟ་བ་ཡངས་ཤིང་འགེང་༔
འབེབས་པ་རྡོ་རྗེ་ཕུར་པའི་ཚོགས༔ ཕྲ་ཐབས་ཕུར་འདེབས་ཕྱག་འཚལ་བསྟོད༔ ཧཱུྃ༔ ཉེར་བཞི་ས་ཡི་རིམ་པ་བདུན༔ ཤེས་རབ་གཅིག་ལ་ཐབས་དྲུག་གི༔ སྐུར་སྟོན་གར་སྒྱུར་ཉི་ཤུ་བརྒྱད༔ དབང་ཕྱུག་མ་མོའི་ཚོགས་ལ་བསྟོད༔ ཧཱུྃ༔ སྐྱེ་མཆེད་གནས་གསུམ་གཞིར་དག་པའི༔ རོལ་རྩལ་ཟ་བྱེད་མཆེ་བ་དམར༔
ལས་སུ་གྲུབ་པའི་མ་མོའི་ཚོགས༔ མ་སྲིང་བཅུ་གཉིས་ཁྱོད་ལ་བསྟོད༔ ཧཱུྃ༔ ལས་མཛད་མཱ་ར་ཡ་ཡི་ཚུལ༔ སྣ་ཚོགས་སྡེ་དཔོན་གཙོ་དང་འཁོར༔ ཟ་གསོད་དབུགས་ལ་རྔམ་བྱེད་ཚོགས༔ བཅུ་གཉིས་སྡེ་དཔོན་ཁྱོད་ལ་བསྟོད༔ ཧཱུྃ༔ ངོ་བོ་རང་བཞིན་ཐུགས་རྗེ་ཡི༔ རྩལ་གྱིས་སྤྲུལ་པ་ཕོ་ཉའི་ཚོགས༔
སྲིད་གསུམ་འགེང་བའི་ལས་བྱེད་པ༔ ཡོངས་རྫོགས་འཁོར་དང་བཅས་ལ་བསྟོད༔ ཉི་ཤུ་པ་ཛཔ྄་བསྐུལ་ནི། ཧཱུྃ༔ མི་མངོན་ཆོས་དབྱིངས་མཐིང་ནག་ཨེ་ཀློང་ནས༔ ཁྲག་འཐུང་རྡོ་རྗེ་ཕུར་པའི་ལྷ་ཚོགས་དང་༔ ཡང་དག་ཧེ་རུ་ཀ་ཡི་གཙོ་འཁོར་བཅས༔ གདུལ་དཀའ་འགྲོ་བའི་དོན་དུ་སྐུར་བཞེངས་ཤིག༔ སྣང་སྲིད་འཁོར་འདས་གཟུགས་ཅན་གཟུགས་མེད་དང་༔ ཀུན་བཟང་ཐུགས་དང་འཇག་མའི་སྲིན་བུ་ཡན༔
སྣང་གཟུགས་ཐམས་ཅད་རྡོ་རྗེ་ཕུར་པའི་སྐུ༔ སྒྲ་གྲགས་ཐམས་ཅད་ཀཱི་ལིའི་དྲག་སྔགས་སྒྲ༔ དྲན་རྟོག་ཐམས་ཅད་རྡོ་རྗེ་ཏིང་ངེ་འཛིན༔ ཡིན་མིན་ངོས་བཟུང་བྲལ་བའི་དབྱིངས་ཆེན་པོར༔ ཐེ་ཚོམ་ཟད་པས་བདུད་བཞིའི་གཡུལ་ལས་རྒྱལ༔ རེ་དོགས་བྲལ་བའི་ཆོས་ཉིད་ཀློང་དུ་བཟླ༔ བསྙེན་པའི་དམིགས་པ་ནི། བདག་ཉིད་ཆེ་མཆོག་ཐུགས་ཀ་རུ། ། ནཱི་ལམ་མཆོད་རྟེན་སྔོན་པོ་ཡི། ། བུམ་དབུས་པདྨ་ཉི་ཟླའི་སྟེང༌། །
དཔལ་ཆེན་རྡོ་རྗེ་གཞོན་ནུ་བརྗིད། ། དེ་ཡི་ཐུགས་ཀར་གནམ་ལྕགས་ཀྱི། ། རྡོ་རྗེའི་ལྟེ་བར་ཧཱུྃ་མཐིང་ནག ། མཐའ་སྐོར་ཁྲག་འཐུང་སྙིང་པོའི་བསྐོར། ། འོད་འཕྲོས་རྒྱལ་མཆོད་བྱིན་རླབས་བསྡུས། ། འགྲོ་བའི་ལས་ཉོན་སྡིག་སྒྲིབ་སྦྱང༌། ། སྣོད་བཅུད་ཁྲོ་བོ་རོལ་པ་ཡི། ། ལྷ་སྔགས་ཡེ་ཤེས་འབྱམས་ཀླས་གྱུར། ཡང་དག་གི་རྩ་བསྙེན། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ
ཕུར་པའི་བསྙེན་པ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ སྤྱི་དྲིལ་གྱི་སྔགས། ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཀཱི་ལི་ཀཱི་ལ་ཡ་སརྦ་མཎྜལ་ཙཀྲ་ཧཱུྃ་ཕཊ྄ཿ ཧཱུྃ་སྒྲུབ་ནི། ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ འཇིགས་བྱེད་རྡོ་རྗེ་གཞོན་ནུའི་སྐུ༔ ཁམ་ནག་ཞལ་གསུམ་ཕྱག་དྲུག་པ༔ ཁྲོ་གཏུམ་ཚྭ་ཚྭ་སྐར་ལྟར་འཁྲུགས༔
གཡས་གཉིས་གནམ་ལྕགས་རྡོ་རྗེ་ཡིས༔ མ་རུངས་གདུག་པའི་བན་བོན་འཇོམས༔ གཡོན་གཉིས་མེ་དཔུང་ཁ་ཊྭཱཾ་གྱིས༔ སྡེ་བརྒྱད་འབྱུང་པོའི་སྲོག་སྙིང་ཕྲལ༔ མཐའ་གཉིས་རི་རབ་ཕུར་པ་ཡིས༔ རྒྱལ་བསེན་འགོང་པོ་རྡུལ་དུ་རློག༔ སྒྲོ་གཤོག་སྤུ་གྲི་བརྒྱངས་པ་ཡིས༔ སྣང་སྲིད་ཀུན་གྱི་ཆོ་འཕྲུལ་ཟློག༔ འཇིགས་པའི་དུར་ཁྲོད་ཆས་བརྒྱད་ཀྱིས༔ ཡེ་ཤེས་འཇིག་རྟེན་ཟིལ་གྱིས་གནོན༔
ལྟེ་བར་ཆུ་སྲིན་རྔམ་ཞལ་གྱིས༔ དམ་སྲི་འདྲེ་རྒོད་སྙིང་ཁྲག་རོལ༔ སྐུ་སྨད་གནམ་ལྕགས་ཕུར་གཤམ་གྱིས༔ སྟོང་ཁམས་རུ་ཏྲའི་སྲོག་དབུགས་ཕྲལ༔ སྐུ་ལ་མེ་དཔུང་འཁྲིགས་པ་ཡིས༔ ལོག་འདྲེན་བདུད་བཞིའི་དཔུང་ཚོགས་བསྲེག༔ ཡུམ་ཆེན་འཁོར་ལོ་རྒྱས་འདེབས་འཁྲིལ༔ ཁྲོ་རྒྱལ་སྟོབས་ལྡན་ཀཱི་ལ་ཡ༔ བདུད་འདུལ་དཔལ་གྱི་སྐུ་རུ་ཤར༔ དབང་སྡུད་ཟིལ་གནོན་ལྷུན་གྱིས་གྲུབ༔
བདུད་དགྲ་ཚར་གཅོད་ལས་གྲུབ་གྱུར༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ གྲགས་སྟོང་ངང་དུ་ཅི་ནུས་བཟླས༔ ས་མ་ཡ༔ ཐུན་མཐར་དབྱངས་གསལ་ཡིག་བརྒྱ་དང༌། མཆོད་བསྟོད་ནི། ཨོཾ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ།
ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔
ཉེར་གཅིག་པ་དངོས་གྲུབ་ལེན་པ་ནི། ཛཿ དམ་ཚིག་ཆེན་པོའི་དུས་ལ་བབ༔
དེང་འདིར་བསྒྲུབ་པའི་དཀྱིལ་འཁོར་ལྷ༔ ཐུགས་དམ་གཉན་པོ་དབྱིངས་ནས་བསྐུལ༔ སྲོག་ལྟར་མི་གཏོང་བསྒྲུབས་ལགས་ན༔ དབང་དང་དངོས་གྲུབ་འདིར་སྩོལ་ཅིག༔ ཨོཾ་སརྦ་གརྦྷ་སིདྡྷི་ཧཱུྃ༔ གསུམ་རྗེས་ཚོགས་ཀྱི་རིམ་པ་ལ་བཅུ་ལས། དང་པོ་ཚོགས་བྱིན་བརླབ་ནི། ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔ ཆོ་འཕྲུལ་སྒྱུ་མའི་ཚོགས་རྫས་ཉིད༔
དངོས་འཛིན་མི་དམིགས་སྟོང་པར་སྦྱངས༔ ཨོཾ་ཨཱཿཧཱུྃ༔ གཉིས་པ་ཚོགས་ཞིང་སྤྱན་འདྲེན་པ་ནི། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ ཞལ་ཟས་ཚོགས་ལ་སྤྱན་འདྲེན་ནོ༔ དེང་འདིར་དཀྱིལ་འཁོར་བྱིན་ཆེན་ཕོབ༔ སྒྲུབ་ལ་དབང་བསྐུར་མཆོག་ཐུན་སྩོལ༔ ཨོཾ་བཛྲ་ས་མཱ་ཡ་ཛཿཛཿ གསུམ་པ་མཆོད་སྐོང་བཤགས་པ་ནི།
ཧཱུྃ༔ ཆེ་མཆོག་དཀྱིལ་འཁོར་ལྷ་ཚོགས་ལ༔ ཞལ་ཟས་ཚོགས་ཀྱི་མཆོད་པ་འབུལ༔ སྐྱེ་མེད་ངང་ལ་ཐུགས་དམ་བསྐང་༔ ཤེས་སྒྲིབ་ཀ་དག་ཀློང་དུ་བཤགས༔ ཨོཾ་ག་ཎ་ཙཀྲ་ཁཱ་ཧི༔ བཛྲ་ས་མ་ཡ་ཤུདྡྷེ་ཨཱཿ བཞི་པ་ཚོགས་བསྒྲལ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔
དམིགས་བྱའི་དགྲ་བགེགས་མྱུར་དུ་ཁུག༔ གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ དངོས་གྲུབ་བླངས་ཤིང་ཚོགས་ལ་རོལ། ལྔ་པ་ལྷག་མ་འབུལ་བ་ནི། ཧཱུྃ༔ དཔལ་གྱི་བཀའ་ཉན་བྱེ་བ་འབུམ༔ ལྷག་མའི་མཆོད་གཏོར་འདི་བཞེས་ལ༔ གདུག་པའི་དགྲ་བགེགས་ཞལ་དུ་བཞེས༔
ཨོཾ་ཨུཙྪིཥྚ་བ་ལིཾ་ཏ་ཁཱ་ཧི༔ དྲུག་པ་བསྐུལ་ནི། ཧཱུྃ༔ དཔལ་ཆེན་ལྷ་ཚོགས་དབྱིངས་ནས་བཞེངས༔ རིག་འཛིན་བདག་ལ་བྱིན་གྱིས་རློབས༔ ཆེ་བཙན་མཐུ་ཡི་གཟི་བྱིན་བསྐྱེད༔ དམར་ཆེན་གཏོར་མ་འདི་བཞེས་ལ༔ དགྲ་ལ་ཟོར་གྱི་ལས་མཛོད་ཅིག༔ ཨོཾ་མ་ཧཱ་ཀྲོ་ཏ་ཧེ་རུ་ཀ་ཧཱུྃ་ཕཊ྄ཿ ཨི་དཾ་བ་ལིཾ་ཏ་ཁཱ་ཧི༔
བདུན་པ་ཆད་མདོ་ནི། ཧཱུྃ༔ གསང་ཆེན་མ་ལ་མཆིམས་ཕུ་རུ༔ རྒྱལ་ཀུན་འདུས་པ་ཡབ་ཡུམ་གྱིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ གཏེར་སྲུང་ཁས་བླངས་ཆད་མདོ་བཞིན༔ གཏོར་མ་བཞེས་ལ་ཐ་ཚིག་མཛོད༔ ཨོཾ་ཀྲོ་ཏ་ཀྲོ་ཏི་སརྦ་བ་ལིཾ་ཏ་ཁཱ་ཧི༔ བརྒྱད་པ་བརྟན་མ་སྐྱོང་བ་ནི། ཧཱུྃ༔
བོད་སྐྱོང་བརྟན་མ་བཅུ་གཉིས་ཚོགས༔ ལྷབ་ལྷུབ་རྒྱན་ལྡན་གར་མཁན་མས༔ མཆོད་གཏོར་བཞེས་ལ་ཕྲིན་ལས་མཛོད༔ དགུ་པ་རྟ་བྲོ་བརྡུང་བ་ནི། ཧཱུྃ༔ སྟོང་གསུམ་རུ་ཏྲ་མནན་པའི་བྲོ༔ ཁྲོ་བོ་ཁྲོ་མོས་ཆེམ་ཆེམ་བརྡུངས༔ མནན་ནོ་ནམ་ཡང་མ་ལྡང་ཞིག༔ ཨོཾ་ཨཱཿནན༔ ཧཱུྃ་ནན༔
མཱ་ར་ཡ་ནན༔ བཅུ་པ་དངོས་གྲུབ་ལེན་པ་ནི། ཧཱུྃ༔ ཟབ་དབྱིངས་དཀྱིལ་འཁོར་ལྷ་ཡི་ཚོགས༔ ཚེ་ཆོས་ཟས་ནོར་སྙན་གྲགས་དཔལ༔ བརྟན་གཡོ་མཆོག་ཐུན་དངོས་གྲུབ་སྩོལ༔ ཨོཾ་སརྦ་སིདྡྷི་ཧཱུྃ༔ ཨ་བྷི་ཥིཉྩ་མྃ༔ རྗེས་ཆོག་ལ། དང་པོ་མཆོད་བསྟོད་ནི།
ཨོཾ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ། ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ གཉིས་པ་ནོངས་པ་བཤགས་པ་ནི།
མ་སྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས། ཞེས་དང་ཡི་གེ་བརྒྱ་པས་ནོངས་པ་འཆགས། བརྟན་བཞུགས་སྤྱི་ལྟར་སོང་ནས། གསུམ་པ་དཀྱིལ་འཁོར་བསྡུ་ལྡང་ནི། ཧཱུྃ༔ མི་དམིགས་དཀྱིལ་འཁོར་ཀ་དག་དབྱིངས༔ རང་བཞིན་ཡེ་ཤེས་ཀློང་དུ་ཧོ༔
ཨ་ཨ་ཨཱཿ ས་མི་དམིགས་པར་མཉམ་པར་བཞག ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ སྐད་ཅིག་གིས་རྡོ་རྗེ་གཞོན་ནུ་ཞལ་གཅིག་ཕྱག་གཉིས་པའི་སྐུར་གྱུར། སླར་ལྡང་ལ་གོ་བགོ་བ་ནི། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། ཞེས་གོ་བགོ་ཞིང༌། རྒྱུན་གྱི་སྤྱོད་ལམ་ལ་འཇུག ། བཞི་པ་བསྔོ་སྨོན་ནི། རྣམ་དཀར་དགེ་ཚོགས་རྒྱ་མཚོ་ཉིད༔
མཐའ་ཡས་སངས་རྒྱས་འཐོབ་ཕྱིར་བསྔོ༔ བདེ་དགེ་མཆོག་གསུམ་འདུས་པ་ཡི༔ ཐུགས་རྗེའི་སྨོན་ལམ་དེར་འགྲུབ་ཤོག༔ ཡེ་དྷརྨཱ་སོགས། ལྔ་པ་བཀྲ་ཤིས་བརྗོད་པ་ནི། ཧཱུྃ༔ ཆོས་དབྱིངས་ཀློང་དགུའི་གཏེར་ཆེན་གྱིས༔ ཟབ་རྒྱས་འགྲོ་ཀུན་སྨིན་མཛད་པ༔ དེང་འདིར་བཀྲ་ཤིས་བདེ་ལེགས་ཤོག༔ ཅེས་བཀྲ་ཤིས་བསྔོ་སྨོན་རྒྱས་པར་བྱའོ།
བར་སྐབས་ཀྱི་ཡིག་ཆུང་རྣམས་མཆན་བུའི་ཚུལ་དུ་བཀྲལ་ལ་གོ་རིམ་འདོན་སྲོལ་ལྟར་འཁྲུགས་བསྡེབས་བྱེད་པོ་གནམ་ལྕགས་གསང་སྔགས་བསྟན་འཛིན་ནོ། ས་མ་ཡ༔ ཨེ་མ་བདག་འདྲ་པད་འབྱུང་གིས༔ སྙིང་ཐིག་ཡིད་བཞིན་ནོར་བུ་བཞག༔ ཡང་གསང་ཤོག་དྲིལ་མགུལ་ཁུག་མ༔ མཐོང་ཐོས་དྲན་རེག་བྱང་ཆུབ་ཐོབ༔ མིག་ལྟར་གཅེས་ལ་སྙིང་ལྟར་ཆོངས༔ ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ་འདི་ལ་བྱ་ར་གྱིས༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མོན་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བོད་ཡིག་ཏུ་ཞལ་བཤུས་སོ། ཡང་ཕུར་ལས་བྱང་ཆུང་བའི་བརྒྱུད་འདེབས་ནི། ཆོས་དབྱིངས་མཁའ་ལ་གཟུགས་སྐུ་སྒྱུ་མའི་གར། ། མ་འགག་ལྷུན་གྲུབ་གང་འདུལ་གདུལ་བྱའི་དཔལ། ། རྡོ་རྗེ་འཆང་དབང་རྡོ་རྗེ་སེམས་དཔའ་ཆེར། །
གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། ལས་ཀྱི་དབང་མོ་དགའ་རབ་རྡོ་རྗེའི་ཞབས། ། ཤྲཱི་སིངྷ་འཇམ་དཔལ་བཤེས་གཉེན་དང༌། ། རྡོ་རྗེ་གྲོ་ལོད་རྡོ་རྗེ་བེ་ཅོན་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། བ་སུ་དྷ་ར་སངས་རྒྱས་ཡེ་ཤེས་ཆེ། ། ཟབ་གཏེར་བཀའ་བབ་གནམ་ལྕགས་རྩ་གསུམ་གླིང༌། ། ལུང་ཟིན་ཆོས་བདག་རྩ་བརྒྱུད་བླ་མ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། པདྨའི་བཀའ་སྲོལ་ཡང་ཕུར་དཀྱིལ་འཁོར་ལྷ། །
སྣང་སྟོང་དབྱེར་མེད་ཞི་དང་ཁྲོ་བོའི་གར། ། མཁའ་འགྲོ་དམ་ཅན་རྒྱ་མཚོའི་ཚོགས་བཅས་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། བསྐྱེད་རྫོགས་ལམ་གྱི་བགྲོད་པ་མཐར་ཕྱིན་ནས། ། སྣང་གྲགས་རིག་སྟོང་ཡེ་ཤེས་འཁོར་ལོར་སད། ། མཆོག་ཏུ་མི་འགྱུར་དཔལ་ཆེན་ཧེ་རུ་ཀའི། ། གོ་འཕང་དམ་པ་ཚེ་འདིར་མངོན་འགྱུར་ཤོག ། ཅཻས་པའང་དུས་ཞབས་ཀྱི་གཏེར་མིང་འཛིན་པ་བདུད་འདུལ་པད་རྒྱལ་གླིང་པས་ཉེར་མཁོའི་དབང་གིས་སྦྱར་བ་སིདྡྷི་རསྟུ།། །། བླ་མེད་ཡང་ཕུར་གྭའུ་དམར་ནག་གི ། རྒྱུན་ཁྱེར་སྙིང་པོ་རབ་གསལ་ཅེས་བྱ་བ་བཞུགས་སོ།
བླ་མ་དང་ཡང་དག་ཀཱི་ལ་ཡ་གཉིས་སུ་མེད་པ་ལ་ཕྱག་འཚལ་ལོ། སྦྱོར་དངོས་རྗེས་གསུམ་གྱིས་ཉམས་སུ་ལེན་པར་འདོད་པའི་དང་པོ་སྦྱོར་བ་སྤྲོས་བཅས་ལས་བྱང་རྒྱས་འབྲིང་ལྟར་ལས། སྤྲོས་མེད་རྒྱུན་གྱི་རྣལ་འབྱོར་གྱི་སྐབས་སུ། མདུན་བསྐྱེད་བཤམས་བཀོད་སོགས་སྤྲོས་པ་མེད་ཀྱང༌། ཕྱི་ནང་མཆོད་ཚོགས་སྤྱི་ལྟར་བཤམས་ཀྱང་ཚོགས་རྫོགས་ཕྱིར་ཅི་འབྱོར་བཤམས་ལ། རང་གི་སྙིང་ཁའི་འོད་ཟེར་གྱིས་བསྐུལ་བའི་སྐད་ཅིག་གིས་མདུན་གྱི་ནམ་མཁར་དཔལ་ཆེན་ཡང་དག་རྡོ་རྗེ་ཕུར་བུ་གཉིས་སུ་མེད་པའི་དཀྱིལ་འཁོར་གྱི་འཁོར་ལོ་བཛྲ་ས་མཱ་ཛཿ ས་སད་པར་བསམས་ལ་ཐལ་སྦྱར་བཅས། རྡོ་རྗེ་སློབ་དཔོན་སངས་རྒྱས་དཔལ། སོགས་ནས་ ཆེན་པོར་བསྔོ། ལན་གསུམ་གྱིས་རྒྱུད་སྦྱངས་མཐར།
ཛཿཧཱུྃ་བཾ་ཧོཿས་ཚོགས་ཞིང་རྣམས་རང་ལ་ཐིམ་པར་ བསམ་མོ༔ གཉིས་པ་དངོས་གཞི་གཏེར་གཞུང་ནི། རྃ་ཡྃ་ཁྃ༔ ལན་གསུམ༔ ཨོཾ་ཨཱཿཧཱུྃ༔ ལན་གསུམ་གྱིས་སྦྱངས༔ ཨོཾ་མ་ཧཱ་ག་ལཀྵ་པཉྩ་ཨ་མྲྀ་ཏ་ཨོཾ་ཨཱཿཧཱུྃ༔ ཞེས་དང་གསུམ་པ་བྱིན་བརླབ་ནི༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋ༔
ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋ༔ ཨོཾ་མ་ཧཱ་བྷ་ལིཾ་ཏ་ཏེ་ཛྭ་བ་ལིཾ་ཏ་བ་ལ་བ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋ༔ ཞེས་རིམ་བཞིན་ལན་གསུམ་གྱིས་སྦྱངས༔ དེ་ནས་སྐད་ཅིག་དྲན་རྫོགས་སུ༔ ཧཱུྃ༔ སྟོང་པའི་ངང་ལས་སྣང་སྲིད་གཞལ་ཡས་ཁང་༔ ཨེ་ལས་རབ་འཇིགས་ཕོ་བྲང་འབར་བའི་དབུས༔ འཁོར་ལོ་རྩིབས་བཞི་ཆོས་འབྱུང་ཏི་རའི་དབུས༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་ཞལ་གཅིག་ཕྱག་གཉིས་པ༔
ཕྱག་གཡས་རྡོ་རྗེ་གཡོན་པས་ཕུར་པ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་བརྒྱན༔ བརྐྱང་བསྐུམ་ཞབས་ཀྱིས་དམ་སྲི་རུ་ཏྲ་མནན༔ འཁོར་ལོ་རྒྱས་འདེབས་གསང་ཡེ་པང་དུ་འཁྱུད༔ གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ རུས་པའི་རྒྱན་ལྡན་བདེ་ཆེན་རྒྱས་པར་བསྒོམ༔ ཡབ་ཡུམ་སྐུ་ལ་འཇིགས་བྱེད་མེ་དཔུང་འཁྲིགས༔ ལོག་འདྲེན་བདུད་བཞི་ཚར་གཅོད་དཔའ་བོར་གསལ༔ ཞེས་དང་ཡང་ཕུར་སྦྲགས་མ་ལྟར་ན༔ དཔལ་ཆེན་ཐུགས་ཀར་ཙིཏྟ་ནི༔
མཐིང་ནག་ཟུར་བརྒྱད་ལྟེ་བ་རུ༔ ཡང་དག་དོན་གྱི་ཡེ་ཤེས་སེམས། ཧེ་རུ་ཀ་དཔལ་བདེ་བ་ཆེ༔ སངས་རྒྱས་ཐམས་ཅད་མཉམ་པར་སྦྱོར༔ ཉག་གཅིག་ཞལ་དང་ཐབས་ཤེས་ཕྱག༔ ཟུང་འཇུག་བདེ་ཆེན་དབྱིངས་ཕྱུག་སྦྱོར༔ དུར་ཁྲོད་དཔལ་གྱི་ཆས་ཀུན་རྫོགས༔ རྡོ་རྗེ་རྩེ་ལྔ་དུང་ཁྲག་བསྣམས༔ སྣང་སྟོང་ཤིན་ཏུ་ཕྲ་བའི་སྐུ༔ ཙིཏྟ་ཟུར་བརྒྱད་གཽ་རི་བརྒྱད༔
བདེ་སྟོང་སྐུ་ནི་ཡུངས་འབྲུ་ཙམ༔ དེ་ཡི་ཐུགས་ཀར་ཡེ་ཤེས་སེམས༔ རྡོར་སེམས་དཀར་གསལ་ལོངས་སྐུའི་ཆས༔ རྡོ་རྗེ་དྲིལ་བསྣམས་ཕྱེད་སྐྱིལ་བཞུགས༔ ཚོན་གང་འོད་ཀྱི་ཕུང་པོ་ནི༔ རིན་ཆེན་ཟུར་བརྒྱད་དབུས་ན་བཞུགས༔ ཀུན་གྱི་སྤྱི་མགྲིན་ཐུགས་ཀ་རུ༔ ཨོཾ་དཀར་ཨ་དམར་ཧཱུྃ་མཐིང་ཀཿ བདེ་གཤེགས་རྒྱལ་བ་མ་ལུས་པའི༔ རྡོ་རྗེ་གསུམ་གྱི་ངོ་བོར་གྱུར༔
ཞེས་དང༌། ཧཱུྃ༔ དམ་ཚིག་སེམས་དཔའི་ཐུགས་ཀའི་འོད་ཟེར་གྱིས༔ ཡང་དག་ཡེ་ཤེས་དཔལ་ཆེན་ལྷ་ཚོགས་རྣམས༔ སྤྱན་དྲངས་ཛཿཧཱུྃ་བཾ་ཧོཿས་གཉིས་མེད་བསྟིམ༔ བདག་ལ་དབང་བསྐུར་བྱིན་རླབས་བརྟན་པར་བཞུགས༔ ཨོཾ་བཛྲ་ས་མཱ་ཡ་ཛཿཏིཥྛ་ལྷན༔ ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔ དུག་ལྔ་རྣམ་དག་ཕྱི་ནང་མཆོད་པ་འབུལ༔ སྐུ་གསུང་ཐུགས་མཆོག་དངོས་གྲུབ་བསྩལ་དུ་གསོལ༔
ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཅེས་མཆོད་ཅིང་བསྟོད།
དེ་ཡི་ཐུགས་ཀར་ཙིཏྟ་ནི༔ མཐིང་སྨུག་མཆོང་གི་གུར་ལྟར་མཛེས༔ ལྟེ་བར་ཉི་སྟེང་རྡོ་རྗེ་ནི༔ རྩེ་དགུ་ནས་ཀྱི་འབྲུ་ཙམ་སྒྲེང་༔ རྡོ་རྗེའི་ལྟེ་བ་ཧཱུྃ་མཐིང་འབར༔ མཐའ་བསྐོར་ཁྲག་འཐུང་སྙིང་པོ་ལས༔ སྔགས་ཕྲེང་མཚམས་སུ་གསུང་རྡོ་རྗེ༔ རྟ་མགྲིན་དམར་པོས་བར་ཆད་སྲུང་༔ འོད་ཟེར་སྤྲོ་བསྡུས་དོན་གཉིས་བྱས༔ དཔལ་ཆེན་གསང་གསུམ་གཉིས་མེད་གྱུར༔
ཅེས་དམིགས་པའི་དོན་ཡིད་ལ་གཞོལ་ནས༔ ཨོཾ་བཛྲ་ཀཱི་ལི་ཀཱི་ལ་ཡཿསརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཕུར་པ། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཡང་དག་གོ ། ཡང་ཕུར་སྦྲགས་མར། ཨོཾ་བཛྲ་ཀཱི་ལི་ཀཱི་ལ་ཡ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཞེས་བསྙེན་པའི་འགྲོས་ལྟར་བསྙེན་སྒྲུབ་ཆིག་དྲིལ་གྱི་དགོངས་པ་དང་༔ ལས་སྦྱོར་གྱི་ཁྱད་པར་གཏེར་གཞུང་ལྟར་བསྲུང་བཟློག་བསད་གསུམ་གྱི་མན་ངག་ནི། ཧཱུྃ༔
བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་ བྷྲཱུྃ ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ ཞེས་སྲུང་དམིགས་དང་སྲུང་སྔགས་ཅི་ནུས་མཐར། བསད་པའི་དམིགས་པ་ནི། ཧཱུྃ་ཛཿ
དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ ཞེས་བསད་སྔགས་དང༌། ཟློག་དམིགས་ནི། ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀ༔
གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔ དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔
ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་ལ་གཞི་བསྙེན་སྐབས་བསྙེན་སྒྲུབ་ཆིག་དྲིལ་བཅུ་ཆ་ཙམ་མམ། རྒྱུན་ཁྱེར་སྐབས་སྲུང་སྔགས་བདུན་དང༌། འོག་མ་གཉིས་གསུམ་རེའི་དམིགས་པ་བཅས་སྦྱར་བ་ཤིན་ཏུ་ཟབ་པར་སྣང་ངོ༌། མཐར་བདག་བསྐྱེད་ཉེར་བསྡུ་ནི༔ ཧཱུྃ་ཧཱུྃ་ཧཱུྃ་ གིས་ལྷར་སྣང་དབྱིངས་སུ་བསྡུས་པས་རྟག་མཐའ་བྲལ། ཨ་ཨ་ཨཱཿ ས་མཉམ་པར་བཞག ། ཕཊ྄་ཕཊ྄་ཕཊ྄ཿ ཀྱིས་ལྷ་ལྡང་གསང་བ་གསུམ་གྱིས་ཆད་མཐའ་སྤང༌། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ།
ཞེས་གོ་བགོ་ཞིང༌། རྒྱུན་གྱི་སྤྱོད་ལམ་ལ་འཇུག ། དགེ་བ་འདི་ཡིས་མྱུར་དུ་བདག ། རྡོ་རྗེ་གཞོན་ནུ་ སོགས། སྨོན་ལམ་རྒྱས་གདབ། གསུམ་པ་རྗེས་ཀྱི་བྱ་བ་ལ། ཐུན་བར་གཏོར་འབུལ་བྱ་བར་འདོད་ན། གཏོར་རྫས་བདུད་རྩིས་བྲན། རྃ་ཡྃ་ཁྃ་ གིས་སྦྱང༌། བདག་ཉིད་དཔལ་ཆེན་ཐུགས་ལས་སྤྲོས་པ་ཡི། །
ཡཾ་རཾ་ཀེཾ་ལས་རླུང་མེ་ཐོད་སྒྱེད་སྟེང༌། ། ཨ་ལས་བྷནྡྷ་ཆོས་དབྱིངས་མཉམ་པའི་ནང༌། ། ཤ་ལྔ་བདུད་རྩི་ལྔ་སྦྱོར་སྟེང་གི་མཁར། ། འབྲུ་གསུམ་གནས་པའི་འོད་ཀྱིས་ཡེ་ཤེས་ཀྱི། ། བདུད་རྩི་སྤྱན་དྲངས་དམ་ཡེ་དབྱེར་མེད་པའི། ། འདོད་ཡོན་བདུད་རྩིའི་སྤྲིན་ཕུང་འཕྲོ་བར་གྱུར། ཨོཾ་ཨཱཿཧཱུྃ་ཧོཿ ས་བྱིན་གྱིས་བརླབས་ལ། མགྲོན་བསྡུ་བ་ནི། ཧཱུྃ།
བླ་མེད་བྱང་ཆུབ་སྒྲུབ་པ་པོར། ། བར་དུ་གཅོད་པའི་བདུད་འདུལ་བའི། ། ལྷ་མཆོག་རྡོ་རྗེ་གཞོན་ནུ་དང༌། ། ཡུམ་ཆེན་འཁོར་ལོ་རྒྱས་འདེབས་མ། ། ཡབ་ཡུམ་སྤྲུལ་པའི་དཀྱིལ་འཁོར་ལྷ། ། སྲུང་མ་དམ་ཅན་རྒྱ་མཚོ་བཅས། ། ཆོས་ཀྱི་དབྱིངས་ནས་སྐུར་བཞེངས་ལ། ། དམ་ཚིག་དབང་གིས་གཤེགས་སུ་གསོལ། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་བཛྲ་ས་མཱ་ཡ་ཛཿ ས་སྤྱན་དྲངས།
ཧཱུྃ། དངོས་འབྱོར་ཡིད་ཀྱི་རྣམ་སྤྲུལ་པའི། ཕྱི་མཆོད་འདོད་ཡོན་རྒྱ་མཚོ་དང༌། ཁྱད་པར་སྨན་གཏོར་རཀྟའི་ཚོགས། ནམ་མཁའ་མཛོད་ཀྱི་འཁོར་ལོས་མཆོད། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་བཛྲ་ཨརྒྷཾ་ སོགས་ནས་ ཤབྡ་པྲ་ཏཱིཙྪ་ཡེ་སྭཱ་ཧཱ། མ་ཧཱ་པཉྩ་ཨ་མྲྀ་ཏ་རཀྟ་པཱུ་ཛ་ཁཱ་ཧི། སོགས་སྨན་རཀ་དང༌། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་ས་པ་རི་ཝཱ་རི་ཨི་དཾ་བྷ་ལིངྟ་ཁཱ་ཧི། ལན་གསུམ་གྱིས་གཏོར་མ་འབུལ།
ཧོ། བཅོམ་ལྡན་འདས་དཔལ་ཆེན་པོ་བཛྲ་ཀུ་མཱ་ར་ཕྲིན་ལས་ཕུར་པའི་ལྷ་ཚོགས་དམ་ཅན་སྲུང་མ་དང་བཅས་པ་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུངས་ སོགས ་ཕྲིན་ལས་མཛོད་ཅིག ། ཅཻས་འདོད་དོན་གསོལ། ཧཱུྃ། བཅོམ་ལྡན་དཔལ་ཆེན་རྡོ་རྗེ་གཞོན་ནུའི་ཀློང༌། ། ཡང་དག་ཐུགས་མཆོག་བཛྲ་ཧེ་རུ་ཀ ། ཆོས་ཀྱི་དབྱིངས་སུ་གཉིས་མེད་སྦྱོར་བ་ཡི། ། དཀྱིལ་འཁོར་འཁོར་ལོའི་ལྷ་ལ་ཕྱག་འཚལ་བསྟོད། ཅཻས་བསྟོད་ལ།
ཧཱུྃ། ཁྱད་པར་ཕྲིན་ལས་གློག་ལྟར་མྱུར་བ་ཡི། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་གྱིས། ། གཉིས་མེད་སྤྲུལ་པ་སྲས་མཆོག་ཁྲོ་བཅུའི་སྤྲིན། ། དབང་ཕྱུག་ཉེར་བརྒྱད་ཕུར་སྲུང་བཅུ་དྲུག་དང༌། ། འབར་བའི་ཕོ་ཉ་གནོད་སྦྱིན་མེ་འོད་གདོང༌། ། བཙན་རྒོད་རོལ་པ་བཅོ་བརྒྱད་ལ་སོགས་པ། ། སྲུང་མ་དམ་ཅན་རྒྱ་མཚོ་འཁོར་དང་བཅས། ། རང་བཞིན་དབྱིངས་ནས་གཟུགས་ཀྱི་སྐུར་བཞེངས་ལ། ། དམ་ཚིག་དབང་གིས་སྒྲུབ་པའི་གནས་འདིར་བྱོན། །
རང་རང་དགྱེས་པའི་གདན་ལ་བཞུགས་ནས་ཀྱང༌། ། སྔོན་ཚེ་ཧེ་རུ་ཀ་ཡི་བཀའ་བཞིན་དུ། ། སྒྲུབ་པའི་སྡོང་གྲོགས་མཛོད་ཅིག་ས་མ་ཡ། ། ཕྱི་ནང་གསང་མཆོད་སྤྱན་གཟིགས་འདོད་ཡོན་ཚོགས། ཐུགས་ཀྱིས་གང་བཞེད་དེ་ལྟར་ཤར་བའི་མཆོད། རིག་དང་མ་རིག་འགལ་འཁྲུལ་ཉམས་ཆག་བཤགས། གནས་སྐབས་བླ་མེད་བྱང་ཆུབ་སྒྲུབ་པ་ལ། བར་ཆད་ཀུན་སེལ་ཕྲིན་ལས་རབ་འབྱམས་སྒྲུབས། མཐར་ཐུག་བླ་མེད་བྱང་ཆུབ་མ་ཐོབ་པར། མ་ཡི་བུ་བཞིན་སྐྱོང་བར་ཞལ་བཞེས་བཞིན།
ལས་ཀྱི་འབྲས་བུ་མ་ལུས་མཆིས་པར་མཛོད། ཅེས་འདོད་དོན་གསོལ་ཞིང་ཆོས་སྐྱོང་གསོལ་ཁ་གཞན་རྣམས་ཀྱང་འདིར་འཛུད། སྤྲོ་བར་མོས་ན་གཤམ་གསལ་ཚོགས་མཆོད་ཀྱང་སྦྱར་ལ་མཆོད་བསྟོད་གཤེགས། མཐར་ཡིག་རྒྱས་ནོངས་པ་བཤགས་ཤིང༌། མགྲོན་ཐབས་ཡེ་ཤེས་པ་བརྟན་པར་བཞུགས་སམ་དབྱིངས་སུ་གཤེགས། འཇིག་རྟེན་པ་ བཛྲ་མུཿ ས་རང་གནས་སུ་གཤེགས་ཤིང་རྗེས་ཀྱི་བྱ་བ་ལ་འཇུག་པར་བྱའོ། ཞེས་པའང་ཟབ་ཆོས་འདི་ཉིད་ཀྱི་བརྒྱུད་འཛིན་སྒོ་ཆེན་རྒྱལ་སྤྲུལ་གསང་སྔགས་བསྟན་འཛིན་མཆོག་ནས་ལྷ་རྫས་རིན་པོ་ཆེ་རྒྱལ་སྲིད་གྲངས་ལྡན་གྱི་སྐྱེས་བཅས་བསྐུལ་ངོར། གཏེར་གཞུང་རྒྱུན་ཁྱེར་སོར་བཞག་ལ། ཅུང་ཟད་འཇུག་བདེའི་ཆེད་དུ།
དིལ་མཁྱེན་རིན་པོ་ཆེའི་གཉགས་ཕུར་རྒྱུན་ཁྱེར་དང་ཐོག་མཐའི་ངག་འདོན་ཁ་སྐོང་བཅས་དཀྱུས་གཅིག་ཏུ་བསྡེབས་པ་འདིའང༌། གཏེར་ཆེན་ཉིད་ཀྱིས་བྱིན་བརླབས་ཀྱི་སྣང་བ་ཅུང་ཟད་ཐོབ་པ་ཀ་མ་རཱ་ཛ་དཱི་པས་སྦྱར་བས་འགྲོ་ཀུན་བདུད་བཞིའི་གཡུལ་ལས་རྒྱལ་བའི་རྒྱུར་གྱུར་ཅིག། །། ༄༅། །བླ་མེད་ཡང་ཕུར་གའུ་དམར་ནག་ལས། ལས་བྱང་འབྲིང་པོ་ཕྲིན་ལས་རྒྱུན་ཁྱེར་སྨད་ལས་གཏོར་ཟློག་དང་བཅས་པ་བཀླག་ཆོག་ཏུ་སྤེལ་བ་བདུད་འདུལ་ཞལ་ལུང་ཞེས་བྱ་བ་བཞུགས་སོ། བླ་མ་ཡང་ཕུར་དབྱེར་མེད་ལ། ། འདུད་ནས་སྟོད་སྨད་ཆོ་གའྀ་ཁྲིགས། ། གོང་འོག་གཏེར་ཁ་ཕྱོགས་བསྡེབས་པ། ། གཏེར་ཆེན་བཀའ་བཞིན་འདིར་གསལ་བྱ། དེའང་གནུབས་ཆེན་རྣམ་འཕྲུལ་ཨོ་རྒྱན་རྩ་གསུམ་གླིང་པའི་ཟབ་གཏེར་ཡང་ཕུར་ཕྲིན་ལས་འབྲིང་པོ་དང༌། གང་དེའི་ཟབ་གཏེར་མཇུག་སྐྱོང་བ་པོ་རིགས་བདག་བདུད་འདུལ་པད་རྒྱལ་གླིང་པའི་ཟབ་གཏེར་སྐུ་གསུམ་དགོངས་འདུས་ཀྱི་སྨད་ལས་ཁྲོ་ཆུའི་ཞུན་ཐིགས་གོང་འོག་ཕྱོགས་བསྡེབ་བྱ་ཚུལ་གཏེར་ཆེན་བླ་མའི་བཀའ་བཞིན་འདིར་འགོད་པར་བྱ་བ་ལ་སྦྱོར་དངོས་རྗེས་གསུམ་ལས།
དང་པོ་ནི། སྦྱོར་བ་དཀྱིལ་འཁོར་བཅའ་གཞི་སྟོད་ལས་བདག་བསྐྱེད་རྩ་བ་ཡང་ཕུར་གཙོ་གཏོར། གཙོ་ཕུར། ཕུར་སྲུང་གསོལ་སྤུངས། ཆད་བརྟན་བསྐུལ་གསུམ། དཀར་བགེགས་སོགས་སྟོད་ལས་བདག་བསྐྱེད་ཀྱི་དཀྱིལ་འཁོར་ཞི་དྲག་མཆོད་པ་སྨན་རཀ་བཅས་དང༌། དེ་ལས་སྟེགས་དམའ་བར་མདུན་བསྐྱེད་བཟློག་པའི་དཀྱིལ་འཁོར་རབ་རྡུལ་ཚོན་འབྲིང་རས་བྲིས་ཐ་མ་འབྲུ་ནག་གི་ཚོམ་བུ་བཀོད་པའི་དབུས་སུ་ལྕགས་ཀྱི་རྐང་གསུམ་མམ། རི་སྣ་གསུམ་གྱི་རྡོ་ལ་ཐོད་སྒྱེད་བྱས་པས་ཀྱང་རུང་སྟེ། སྟེང་དུ་ལྕགས་སླང་ཆེ་ལེགས་ཀྱི་ནང་དུ་དབུས་སུ་ཆོས་འབྱུང་བསྣོལ་མའི་ཁར་དཔལ་བཤོས་ཁྲུུ་གང་ལས་མ་ཆུང་བ་ནུས་ན་ཁྲོ་ཞལ་དུ་བཅོས་པ་དང་མ་ནུས་ན་གཏོར་ཆེན་གདོང་ཞལ། རྩེ་མོར་མེ་རི་དྲག་རྒྱན།
དེ་སྟེང་སྲུང་འཁོར་ནང༌། བཟློག་འཁོར་ཕྱི་རུ་བྱས་པའི་རྒྱབ་སྤྲོད་ཅན། དེ་སྟེང་སྐུ་འཁོར། བྱ་ཁྱུང་དང་བཅས་པའི་སྟེང་གཏོར་གདུགས་ནག་པོ་ཁ་ཊྭཱཾ་གྱི་ཏོག་ཅན་མདུན་དུ་ཡུམ་གྱི་གཏོར་མ་ཁྲག་ཀོང༌། ཀཱི་ལ་རིགས་བཞི་དམར་གཏོར་བཞི། དེ་བཞིན་ཁྲོ་བཅུ་དང་ཕྲ་ཐབས་ཉི་ཤུ་གོ་རིམ་ལྟར་དམར་གཏོར་བཅུ་དང་གཡས་གཡོན་ཁྲག་ཀྱུ་རེ་རེ། དབང་ཕྱུག་ཉེར་བརྒྱད་ཁྲག་ཀོང་གྲངས་དང་སྦྱར་ལ། ཕྱག་རྩང་དྲུག་དང་དབུ་རྩང་གསུམ། ཕྱི་རྩང་དྲུག་ཅུ་རྩ་གཉིས། སྒོ་མ་བཞི་ཕྱོགས་རྩང་བཅས་དང་ཕྱི་རྩང་ལ་བྷ་སུ་ཏ་དང་སྔོ་དམར་སྐུད་པས་དཀྲྀ་བ་སོགས་སྤྱི་འགྲོས་ལྟར་བྱ།
འོག་ཏུ་ལྕགས་ཧོམ་ནང་ལིངྒ་བྲིས་པ་ཁྲུས་ལྟེབ་ལག་ལེན་བཞིན་བྱས་པའམ། ཟན་ལིང་གང་རུང༌། དྲག་མཆོད་གཡོན་དུ་བསྐོར་ཞིང་གཡས་གཡོན་སྨན་རཀ་བཅས་བཤམ། ཕྱི་རོལ་ཟོར་རྫས་སྣ་དགུ་སྤུངས་ཟོར་རམ། སྤྲོ་ན་ཐུན་ཟོར་དང༌། ཁྲམ་ཟོར། ཁྲག་ཟོར། ཐོད་ཟོར། ཡུངས་ཟོར། མདའ་ཟོར།
རྡོ་ཟོར། དུག་ཟོར་གཏོར་ཟོར་བཅས་དང༌། མདའ་གཞུ་གྲི་རིང་སོགས་གང་འཛོམས་ཀྱིས་བསྐོར། ཟུར་དུ་བཟློག་མཆོད་འབྲུ་ནག་གཏོར་ཆུང་ལིངྒ་ཤ་དུམ་བརྒྱ་རྩ་བསྒྲལ་ཆས་སོགས་དང༌། རྡོར་སློབ་མདུན་གཡས་ནས་རིམ་བཞིན་ལས་བུམ་ཌཱ་མ་རུ་ནས་བཟེད་ཡུངས་བཟེད་དར་དམར་ནག་རྡོར་དྲིལ་ལས་ཕུར་ནང་མཆོད་བཅས་འདུ་བྱའོ། དངོས་གཞི་ལ། སྟོད་ལས་སྒྲུབ་ཅིང་མཆོད་པ་དང༌། སྨད་ལས་དྲག་པོ་སྲུང་ཟློག་གི་རིམ་པ། རྗེས་ཆོག་བཅས་གསུམ་མོ། དང་པོ་ལའང་སྔོན་དངོས་རྗེས་གསུམ་ལས།
ཐོག་མར་ཚིག་བདུན་གསོལ་འདེབས་དང་ཐུབ་བསྟོད་རྣམ་ཐར་གསོལ་འདེབས་བརྒྱུད་པའི་གསོལ་འདེབས་སོགས་ཆོས་སྤྱོད་ལྟར་རྒྱས་བསྡུས་གང་རུང་སྔོན་དུ་སོང་སྟེ་དེ་ནས་རྡོ་རྗེ་ཕུར་པའི་བླ་མ་བརྒྱུད་པའི་གསོལ་འདེབས་ནི། རིགས་ཀུན་ཁྱབ་བདག་ཀུན་བཟང་ཧེ་རུ་ཀ ། དགོངས་བརྒྱུད་རྡོར་སེམས་བརྡ་བརྒྱུད་དགའ་རབ་རྡོར། ། སྙན་བརྒྱུད་སྟོན་པ་འཇམ་དཔལ་བཤེས་གཉེན་ཞབས། ། ཚིག་གི་བརྒྱུད་པ་ཤྲཱི་སིངྷ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། དོན་གྱི་བརྒྱུད་པ་པྲ་ཆེན་ཧསྟཱིའི་ཞབས། ། གཏེར་རྒྱའི་བརྒྱུད་པ་གོ་བྱི་དེ་མ་ལྕམ། ། བྱིན་རླབས་དབང་བསྐུར་བརྒྱུད་པ་པདྨ་འབྱུང༌། ། དམ་རྫས་ཤོག་སེར་བརྒྱུད་པ་མཚོ་རྒྱལ་མ། །
གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། སྨོན་ལམ་ལུང་བསྟན་བུདྡྷ་ཛྙཱ་ནའི་མཚན། ། ཟབ་མོ་གཏེར་གྱི་བརྒྱུད་པ་རྩ་གསུམ་གླིང༌། ། སྨིན་གྲོལ་བཀའ་གཏད་བརྒྱུད་པ་ཏྲ་ཡ་སིང༌། ། ཆོས་བདག་ལུང་བསྟན་ཛྙཱ་ན་དྷྭ་ཛ་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ཁྱད་པར་བརྒྱུད་གསུམ་ཀུན་འདུས་རིགས་ཀྱི་བདག ། འཁོར་ལོའི་མགོན་པོ་གཏེར་ཆེན་པད་རྒྱལ་གླིང༌། ། ལུང་ཟིན་ཆོས་བདག་བརྒྱུད་པར་བཅས་པ་ཡི། ། རྩ་བ་བརྒྱུད་པའི་བླ་མ་ཐམས་ཅད་ལ། །
གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། ཡང་དག་རྡོ་རྗེ་གསལ་བྱེད་ཧེ་རུ་ཀ ། ཆེ་མཆོག་ཡབ་ཡུམ་བཛྲ་ཀུ་མཱ་ར། ། འཁོར་ལོ་རྒྱས་འདེབས་ཀཱི་ལ་རིགས་བཞི་དང༌། ཁྲོ་བཅུ་ཡབ་ཡུམ་ཕྲ་ཐབས་འཁོར་བཅས་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། དབང་ཕྱུག་ཉེར་བརྒྱད་སྒོ་སྐྱོང་ཆེན་མོ་བཞི། ། ཤྭ་ན་ས་བདག་རེ་ཏི་གིང་བདུད་སོགས། ། བཀའ་གཏེར་སྲུང་མ་ཡོངས་རྫོགས་སྤྲུལ་འཁོར་བཅས། ། སྣང་སྲིད་ཕུར་པའི་དཀྱིལ་འཁོར་རོལ་པ་ལ། །
གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། རྫས་ཀྱི་ཕུར་བུས་མ་རིག་གདོན་བགེགས་བསྐྲད། ། ཐུགས་རྗེའི་ཕུར་བུས་རིགས་དྲུག་གནས་ནས་སྒྲོལ། ། བྱང་སེམས་ཕུར་བུས་ཟུང་འཇུག་མཁའ་དབྱིངས་སྦྱོར། ། ཆོས་དབྱིངས་ཕུར་བུས་ཕྱིར་མི་ལྡོག་པའི་སར། ། སྐུ་གསུམ་ཕུར་བུས་ཁམས་གསུམ་བསྒྲལ་ནུས་ཤོག ། སྐྱེ་བ་ཀུན་ཏུ་ཡང་དག་ སོགས། སྤྲོ་ན་བྱིན་རླབས་ཆ་བདུན་སྐུ་དགོངས་ལྟར་དང་མཐར་བརྒྱ་བརྡུང་རོལ་མོ་བཅས་བྱ། དང་པོ་ཐུན་མོང་སྔོན་འགྲོ་ལ་བཅོ་ལྔ་ལས། དང་པོ་སྐྱབས་སུ་འགྲོ་བར་ཚོགས་ཞིང་གསལ་གདབ་པ་ནི།
རང་གི་སྙིང་ཁའི་འོད་ཟེར་གྱིས་བསྐུལ་བའི་སྐད་ཅིག་གིས་མདུན་གྱི་ནམ་མཁར་དཔལ་ཆེན་ཡང་དག་རྡོ་རྗེ་ཕུར་བུ་གཉིས་སུ་མེད་པའི་དཀྱིལ་འཁོར་གྱི་འཁོར་ལོ་བཛྲ་ས་མཱ་ཛཿ ས་སད་པར་བསམས་ལ་སྐྱབས་འགྲོ་ནི། ན་མོ༔ གདོད་ནས་ལྷུན་གྲུབ་གཉུག་མའི་རྩ་བ་གསུམ༔ ཀུན་ཏུ་རང་སེམས་མ་གཡོས་སྐྱབས་སུ་མཆི༔ གཉིས་པ་སེམས་བསྐྱེད་ནི། ཧོཿ འཁོར་འདས་མཉམ་ཡང་ཕྱོགས་ལྷུང་བྱེ་བྲག་གནད༔ ལེགས་པར་རྟོགས་པར་དེ་བཞིན་སེམས་བསྐྱེད་དོ༔ ཚོགས་བསགས་ནི།
ཐལ་སྦྱར་བཅས། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། །
མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞིའི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲངས་པའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། ཛཿཧཱུྃ་བཾ་ཧོཿ ས་ ཚོགས་ཞིང་རྣམས་རང་ལ་ཐིམ་པར་ བསམ་མོ། དཀར་གཏོར་ནི་གཏེར་ཁ་གོང་འོག་རྒྱས་བསྡུས་གང་རུང་ལྟར་བཏང༌།
གསུམ་པ་བགེགས་གཏོར་བྱིན་རློབ་ནི། ཆུ་གཙང་གིས་བྲན་ལ། ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། བཞི་པ་བགེགས་དགུག་པ་ནི། ཧཱུྃ༔ ང་ཉིད་ཡེ་ནས་རྡོ་རྗེ་གཞོན་ནུའི་སྐུ༔
ཐུགས་རྗེའི་རང་རྩལ་འགྱེད་པ་ཕོ་ཉའི་ཚོགས༔ བར་མེད་ཁྱབ་པས་བགེགས་ཚོགས་མ་ལུས་ཀུན༔ ཨ་འཐས་གཞོམ་ཕྱིར་གཏོར་མ་ལེན་པར་ཁུག༔ ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ གཉིས་འཛིན་རུ་ཏྲ་ཨ་ཀརྵ་ཡ་ཛཿ ལྔ་པ་བགེགས་བསྐྲད་པ་ནི། ཧཱུྃ༔ སྙིང་རྗེའི་སྦྱིན་ཡུལ་མ་རིག་བགེགས་ཀྱི་ཚོགས༔ རྟོག་མེད་དེ་བཞིན་གཏོར་མས་ཚིམས་པར་དེངས༔ ཅི་སྟེ་མི་འགྲོ་ཞེན་པས་བཅིངས་སྲིད་ན༔
རིག་པ་རྡོ་རྗེའི་མཚོན་ཆ་དེས་ཆོམས་ཤིག༔ ཨོཾ་བཛྲ་བིདྷྭ་ཛྙཱ་ན་ཀུ་མཱ་ར་སརྦ་བིགྷྣཱན་ཚིནྡྷ་ཚིནྡྷ་ཧཱུྃ་ཕཊ྄ཿ དྲུག་པ་སྲུང་འཁོར་བསྒོམ་པ་ནི། ཧྃའུ༔ རྡོ་རྗེ་གསུམ་གྱི་དཀྱིལ་འཁོར་བདག༔ ཡེ་ནས་མ་བཅོས་གཞལ་ཡས་ཁང་༔ རང་བཞིན་རླུང་ལྔ་སྲུང་བའི་གུར༔ སོ་འཐབ་འཁྲིགས་པས་མཚམས་ཆོད་ཅིག༔ ཨོཾ་བཛྲ་ཏྲ་ཡ་མཎྜ་ལ་ཡཾ་པཉྩ་སརྦ་བཛྲ་རཀྵ་ཡེ་སྭཱ་ཧཱ༔ བདུན་པ་ཕྱི་མཆོད་བྱིན་རློབ་ནི།
ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ ཕྱི་མཆོད་ཀུན་བཟང་མཆོད་སྤྲིན་གྱུར༔ ཨོཾ་སརྦ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བརྒྱད་པ་ནང་མཆོད་བྱིན་རློབ་ནི། ཧཱུྃ༔ ཐབས་ཤེས་བདེ་སྟོང་སྣོད་ཡངས་མཆོག༔ ཉི་ཟླ་ཞུ་བའི་བདུད་རྩི་ཆེ༔ ཨོཾ་ཨ་ཧཾ་པཱུ་ཛ་ཧོཿ དགུ་པ་སྨན་མཆོད་བྱིན་བརླབ་ནི།
ཧཱུྃ༔ འདུས་བྱས་རྣམ་དག་སྟོང་པའི་སྣོད༔ ཕུང་ཁམས་སྐྱེ་མཆེད་བདུད་རྩི་སྤེལ༔ ཨོཾ་ཨ་མྲྀ་ཏ་ཨཱཿཧཱུྃ༔ བཅུ་པ་རཀྟ་བྱིན་བརླབ་ནི། ཧཱུྃ༔ རྡོ་རྗེའི་མཚོན་བསྣུན་མ་རིག་བསྒྲལ༔ རྒྱུད་དྲུག་དམར་ཆེན་སྣ་ཚོགས་གྱུར༔ ཨོཾ་རཀྟ་པཉྩ་ཨཱཿཧཱུྃ༔ བཅུ་གཅིག་པ་གཏོར་མ་བྱིན་རློབ་ནི།
ཧཱུྃ༔ ཀུན་གཞི་ལྷུན་གྲུབ་བྷནྡྷ་རུ༔ རྣམ་ཐར་བཅུ་གཉིས་གཏོར་མར་གྱུར༔ ཨོཾ་བ་ལིཾ་ཏ་པཱུ་ཛ་ཧཱུྃ༔ སྤྲོ་ན་ཕུར་བུ་རྣམས་བྱུགས་བདུག་བྲབ་གསུམ་བྱ་སྲོལ་འདུག ། བཅུ་གཉིས་པ་བྱིན་དབབ་པ་ནི། རང་ཉིད་ལྷ་ཡི་ཐུགས་ཀའི་འོད་ཟེར་གྱིས་རྩ་བརྒྱུད་ཀྱི་བླ་མ། ཡི་དམ་ཞི་ཁྲོ་རབ་འབྱམས། གནས་གསུམ་གྱི་དཔའ་བོ་མཁའ་འགྲོ་དམ་ཅན་སྲུང་མ་དང་བཅས་པ་མདུན་གྱི་ནམ་མཁར་སྤྲིན་ཕུང་གཏིབས་པ་ལྟར་བྱོན་ནས་རྟེན་བསྒྲུབ་ཀྱི་རྫས་དང་རྣལ་འབྱོར་པའི་སྒོ་གསུམ་ལ་སིབ་སིབ་ཐིམ་པས་རྣམ་དག་ཡེ་ཤེས་ཀྱི་འཁོར་ལོར་བྱིན་གྱིས་བརླབས་པར་ བསམ་ལ། སྤོས་བདུག་གདུང་བའི་དབྱངས་དང་རོལ་མོ་སྣ་ཚོགས་ཀྱིས་བསྐུལ་བར་བྱའོ།
ཧཱུྃ༔ རྩ་བ་གསུམ་གྱི་བརྒྱུད་པ་ཡིས༔ སྐུ་ལྔ་ཡེ་ཤེས་བྱིན་ཕོབ་ཅིག༔ ཐབས་ཀྱི་སྤྱོད་པའི་འགྲོ་དོན་དུ༔ བྱམས་དང་སྙིང་རྗེས་གང་འདུལ་བའི༔ སངས་རྒྱས་ཕྲིན་ལས་རྫོགས་མཛད་པའི༔ དབང་དང་དངོས་གྲུབ་དེང་འདིར་སྩོལ༔ ཨོཾ་ཨ་བེ་ཤ་ཡ་ཨ་ཏིཥྛ་ཧྃའུ༔ བཅུ་གསུམ་པ་བརྡ་སྒོ་དབྱེ་བ་ནི། ཧཱུྃ༔
རང་རིག་ལྟ་བའི་ཞལ་མཇལ་ཕྱིར༔ རྣམ་དག་ཐུགས་ཀྱི་བརྡ་སྒོ་དབྱེ༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཅུ་བཞི་པ་བརྡ་བཤགས་ནི། ཧཱུྃ༔ ཡེ་ནས་འཁོར་འདས་གཉིས་སུ་མེད༔ དེ་དོན་མ་རྟོགས་གོལ་བར་བཤགས༔ ཨོཾ་བཛྲ་ས་མ་ཡ་ཤུདྡྷེ་ཨཱཿ བཅོ་ལྔ་པ་བསྒྲུབ་པར་དམ་བཅའ་བ་ནི། ཧཱུྃ༔
གནས་ལུགས་རིག་པའི་གཟུངས་ཐག་གིས༔ རང་རྩལ་དཀྱིལ་འཁོར་མི་གཏོང་བསྒྲུབ༔ ཨོཾ་བཛྲ་ཙིཏྟ་ཧཱུྃ༔ གཉིས་པ་དངོས་གཞི་ལ། དང་པོ་དེ་བཞིན་ཉིད་ཀྱི་ཏིང་ངེ་འཛིན་ནི། ཧཱུྃ༔ ཆོས་དབྱིངས་ཀློང་ཆེན་ཀུན་ཏུ་ཁྱབ༔ ངོ་བོ་ལྷུན་གྲུབ་བློ་འདས་ངང་༔ ཨོཾ་དྷརྨ་སྭ་བྷཱ་ཧོཿ གཉིས་པ་ཀུན་ཏུ་སྣང་བའི་ཏིང་འཛིན་ནི།
ཧཱུྃ༔ རང་བཞིན་མ་གྲུབ་རྩལ་ཆེན་གྱིས༔ སྒྱུ་མའི་རླུང་གིས་ཆོ་འཕྲུལ་འགྱེད༔ ཨོཾ་སྭ་བྷཱ་དྷརྨ་ཧཱུྃ༔ གསུམ་པ་རྒྱུའི་ཏིང་འཛིན་ནི། ཧཱུྃ༔ ཀུན་ཏུ་རྒྱུ་བའྀ་སྙིང་པོ་ཡིས༔ མཁའ་ལྟར་བདག་མེད་ས་བོན་ཤར༔ ཨོཾ་ཧཱུྃ་བཾ་དྷརྨ་ཧྲྀ་ད་ཡ་ཧཱུྃ༔ བཞི་པ་དེ་ལས་ཀློང་ལྔ་ཡུམ་གྱི་མཁའ་ཀློང་གསལ་གདབ་པ་ནི།
ཧཱུྃ༔ བསྐལ་པར་བརྩེགས་པའི་འབྱུང་ལྔ་ལ༔ སོར་རྟོག་ཡི་གེ་རིམ་པར་ཤར༔ ཧཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ལྔ་པ་རྒྱུའི་ཧེ་རུ་ཀ་རྡོ་རྗེ་གཞོན་ནུ་ཡབ་ཡུམ་བསྐྱེད་པ་ནི། ཧཱུྃ༔ གདན་སྟེང་ཡབ་ཡུམ་སྦྱོར་བའི་སྲས༔ འཁོར་ཚོགས་ཞལ་ཕྱག་མ་འདྲེས་རྫོགས༔ ཨོཾ་པདྨ་སཱུརྻ་ཏི་ར་བྃ༔ མཎྜ་ལ་བྷྲཱུྃ་སྭ་བྷཱ་ཧཾ་སྭཱ་ཧཱ༔
དྲུག་པ་འབྲས་བུ་རྟེན་གཞལ་ཡས་ཁང་བསྒོམ་པ་ནི། ཧཱུྃ༔ ཨེ་ལས་ནམ་མཁའ་ཡྃ་ལས་རླུང་༔ རྃ་ལས་མེ་རི་ཁྃ་ལས་ཆུ༔ སུྃ་ལས་ས་གཞི་ཀེཾ་རུས་རི༔ བྷྲཱུྃ་ལས་ལྷུན་གྲུབ་གཞལ་ཡས་ཁང་༔ གྲུ་བཞི་སྒོ་བཞི་རྟ་བབས་རྫོགས༔ དབུས་སུ་མཛེས་ཏོག་ཕྱི་རོལ་གུར༔ མཚན་ཚང་དྲག་པོའི་ཕོ་བྲང་བསྒོམ༔ ཨོཾ་བྷྲཱུྃ་ཛྙཱ་ན་ཧཱུྃ༔
བདུན་པ་བརྟེན་པ་དཀྱིལ་འཁོར་གསུམ་ལས། དང་པོ་བདག་རྩ་བའི་དཀྱིལ་འཁོར་བསྒོམ་པ་ནི། ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བམ་གྱི་སྟེང་༔ ཧཱུྃ་ཡིག་མཐིང་ནག་འཕྲོ་འདུ་ལས༔ ཆེ་མཆོག་ཡང་དག་ཧེ་རུ་ཀཿ དབུ་དགུ་གཡས་དཀར་གཡོན་དམར་ཁྲོ༔ བཅོ་བརྒྱད་ཕྱག་མཚན་རིམ་པ་བཞིན༔ གྲི་གུག་རལ་གྲི་དབྱུག་ཏོ་དང་༔
རྡོ་རྗེ་ཐོ་བ་གསལ་ཤིང་ཁྱུང་༔ འཁོར་ལོ་ནོར་བུ་བཅས་པ་གཡས༔ བྷནྡྷ་ཁ་ཊྭཱཾ་ཐོང་གཤོལ་རྔ༔ ལྕགས་སྒྲོག་རྒྱུ་མ་དྲིལ་བུ་ཞགས༔ ཕུར་པ་དང་བཅས་གཡོན་དུ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བརྒྱད་ཁྲོ་རོལ་གྱད་ཀྱི་འགྲོས༔ ཀྲོ་ཏི་ཤྭ་རཱི་ཡུམ་དང་སྦྱོར༔ ཞལ་གསུམ་ཕྱག་དྲུག་ཞབས་བཞི་བགྲད༔ གྲི་ཐོད་དྲུག་བཅས་མགུལ་འཁྱུད་སྟོབ༔
སྐུ་ལས་སྐྱེས་པའི་མེ་རི་འབར༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཧཱུྃ༔ དཔལ་ཆེན་འབར་བའི་ཐུགས་ཀ་རུ༔ ནཱི་ལཾ་མཆོད་རྟེན་སྔོན་པོའི་དབུས༔ བུམ་པའི་གཞལ་ཡས་ལྟེ་བའི་ནང་༔ པདྨ་ཉི་ཟླ་འབར་བའི་སྟེང་༔ མ་ཧཱ་བཛྲ་ཀུ་མཱ་ར༔ མཐིང་ནག་ཞལ་གསུམ་ཕྱག་དྲུག་པ༔ མཐིང་དཀར་དམར་བའི་རྔམ་ཞལ་བརྗིད༔
རྡོ་རྗེ་རྩེ་དགུ་རྩེ་ལྔ་གཡས༔ མེ་དཔུང་འབར་བ་ཁ་ཊྭཱཾ་གཡོན༔ མཐའ་གཉིས་རི་རབ་ཕུར་པ་བསྒྲིལ༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བཞི་གྱད་ཀྱི་དོར་སྟབས་བརྗིད༔ ཡུམ་མཆོག་འཁོར་ལོ་རྒྱས་འདེབས་མཐིང་༔ རྡོ་རྗེ་ཐོད་ཁྲག་སྟོབ་ཏེ་འཁྲིལ༔ ཐུགས་ཀར་སེམས་དཔའ་སྲོག་ཡིག་བཅས༔ མི་བཟད་འབར་བའི་ཀློང་དུ་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ
གཉིས་པ་སྲས་སོགས་ཁྲོ་བོའི་དཀྱིལ་འཁོར་གྱི་སྤྲིན་བཀོད་པ་ནི། ཧཱུྃ༔ ཡབ་ཡུམ་རྡོ་རྗེ་པདྨའི་ཏོག༔ བུ་གའི་ཡི་གེ་ཛཿཧཱུྃ་བཾ་ཧོཿ ཟུང་འཇུག་བདེ་སྟོང་རོལ་པ་ལས༔ ཧཱུྃ་བཞི་བཾ་བཞི་སྲས་སུ་ཤར༔ ཧཱུྃ་ཧཱུྃ་ཧཱུྃ་ཧཱུྃ༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་ཏེ་ཁྲག་འཐུང་བཞི༔ ཞལ་གསུམ་ཕྱག་དྲུག་སྐུ་སྨད་དབལ༔
རྩེ་དགུ་རྩེ་ལྔ་མེ་ཁ་ཊྭཱཾ༔ ཕྱག་གི་མཐའ་གཉིས་ཕུར་པ་བསྒྲིལ༔ རིགས་བཞི་ཡུམ་འཁྲིལ་སྒྲོ་གཤོག་བརྒྱངས༔ དུར་ཁྲོད་ཆས་ལྡན་གར་དགུར་གསལ༔ ཨོཾ་བཛྲ་ཀྲོ་ཏ་ཀྲོ་ཏི་ཙ་ཏུར་ཧཱུྃ་བྷྱོཿ ཧཱུྃ༔ ཡབ་ཡུམ་གསང་བའི་བུ་ག་ནས༔ ཧཱུྃ་ཡིག་བཾ་ཡིག་ཕྱོགས་བཅུར་འཕྲོས༔ ཁྲོ་བཅུ་ཡབ་ཡུམ་མཐིང་ནག་རྔམ༔ ཞལ་གསུམ་ཕྱག་དྲུག་ཞབས་བཞི་བགྲད༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ རང་འདྲའི་ཡུམ་འཁྱུད་ཕྲ་ཐབས་གསལ༔ ཨོཾ་བཛྲ་ཀྲོ་ཏ་ཀྲོ་ཏི་དཱ་ཤ་ཀ་ཧཱུྃ་ཕཊ྄ཿ གསུམ་པ་འཁོར་ཚོགས་བཀའ་སྡོད་ཀྱི་དཀྱིལ་འཁོར་ཕྲ་ཐབས་ཚུལ་དུ་བསྐྱེད་པ་ནི། ཧཱུྃ༔ སླར་ཡང་སྤྲུལ་པ་ཡང་སྤྲུལ་ཚོགས༔ དབང་ཕྱུག་ཉེར་བརྒྱད་འབར་བའི་གར༔ ཕུར་སྐྱོང་ཉེར་བཞི་མི་བཟད་ཚོགས༔ ཡང་འཁོར་སྤྲུལ་སོགས་སོ་སོར་གསལ༔ ཨོཾ་མ་ཏི་ཀྲོ་ཏི་གྷྲྀ་ཝ་ལཀྵི་ཧཱུྃ་བྷྱོཿ
བརྒྱད་པ་དབང་བསྐུར་བྱིན་རློབ་ནི། ཧཱུྃ༔ ཡེ་ཤེས་ཕུར་པ་བསྐྱེད་པའི་ལྷ༔ གསལ་རྫོགས་མི་གཡོ་བརྟན་པའི་ཕྱིར༔ དེང་འདིར་དབང་བསྐུར་བྱིན་གྱིས་རློབས༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཨ་བེ་ཤ་ཡ་ཧོཿ ཨོཾ་ཧཱུྃ་ཏྲཱྃ་ཧྲཱིཿཨཱཿ ཨ་བྷི་ཥིཉྩ་ཧཱུྃ༔ དགུ་པ་སྤྱན་འདྲེན་པ་ནི།
ཧཱུྃ༔ ཡེ་ཤེས་རོལ་པའི་དཀྱིལ་འཁོར་ནས༔ ཡང་དག་དཔལ་ཆེན་ཕུར་པའི་ལྷ༔ བདག་ལ་དབང་བསྐུར་བྱིན་བརླབ་ཕྱིར༔ ཐུགས་རྗེས་བརྩེར་དགོངས་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛཿཛཿ བཅུ་པ་བཞུགས་གསོལ་ཕྱག་འཚལ་ནི། ཧཱུྃ༔ རང་བཞིན་བརྟན་པའི་རྒྱུད་རྩལ་ལྷ༔ བཞུགས་མཛད་དགྱེས་པའི་གད་རྒྱངས་ཅན༔
གདོད་ནས་མ་བཅོས་རང་བྱུང་བ༔ རོལ་པའི་ཁྲག་འཐུང་ཆེ་ལ་འདུད༔ ཨོཾ་སརྦ་ཙིཏྟ་ཏིཥྛ་ལྷན༔ ན་མཿསརྦ་ཧཱཾ་ས་པཱུ་རུ་ཤ་ཡ་ཧོཿ བཅུ་གཅིག་པ་ཕྱི་མཆོད་འབུལ་བ་ནི། ཧཱུྃ༔ དབང་པོའི་འབྲས་བུ་ཚིམ་བྱེད་པ༔ ལྷ་མོ་སྣ་ཚོགས་ཕྱི་མཆོད་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཅུ་གཉིས་པ་ནང་མཆོད་འབུལ་བ་ནི།
ཧཱུྃ༔ བདེ་སྟོང་ཡེ་ཤེས་བདུད་རྩི་མཆོག༔ བླ་མེད་མཆོག་གི་མཆོད་པ་འབུལ༔ ཨོཾ་སརྦ་ཨ་ཧཾ་པཉྩ་ཁཱ་ཧི༔ བཅུ་གསུམ་པ་གསང་མཆོད་འབུལ་བ་ནི། ཧཱུྃ༔ རིག་མ་བཅུ་དྲུག་མི་ཕྱེད་སྦྱོར༔ གཉིས་མེད་གསང་བའི་མཆོད་པ་འབུལ༔ ཨོཾ་གུ་ཧྱ་ཛྙཱ་ན་པཱུ་ཛ་ཧོཿ བཅུ་བཞི་པ་སྨན་མཆོད་འབུལ་བ་ནི།
ཧཱུྃ༔ རྩ་བརྒྱད་སྟོང་སྦྱར་བདུད་རྩི་མཆོག༔ དུག་ལྔ་རྣམ་དག་སྨན་མཆོད་འབུལ༔ ཨོཾ་སརྦ་པཉྩ་ཨ་མྲྀ་ཏ་ཁཱ་ཧི༔ བདུད་རྩི་ལག་མཆོད་ནི། ཀུན་བཟང་ཡབ་ཡུམ་ཆེ་མཆོག་ཧེ་རུ་ཀཿ རྡོ་རྗེ་གཞོན་ནུ་ཁྲོ་བཅུ་ཕྲ་ཐབས་ལ། ། སྨན་མཆོད་འབུལ་ལོ་མཆོག་ཐུན་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁཱ་ཧི། དབང་ཕྱུག་ཉེར་བརྒྱད་སྒོ་སྐྱོང་ཆེན་མོ་བཞི། །
ཤྭ་ན་ས་བདག་རེ་ཏི་གིང་བདུད་ལ། ། སྨན་མཆོད་འབུལ་ལོ་མཆོག་ཐུན་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁཱ་ཧི། འབར་བའི་ཕོ་ཉ་གནོད་སྦྱིན་མེ་འོད་གདོང༌། ། རོལ་པ་བཅོ་བརྒྱད་བཀའ་གཏེར་སྲུང་མ་ལ། ། སྨན་མཆོད་འབུལ་ལོ་མཆོག་ཐུན་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁཱ་ཧི། ཀཱ་ཡ་སིདྡྷི་ཨོཾ། ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ།
བཅོ་ལྔ་པ་རཀྟའི་མཆོད་པ་འབུལ་བ་ནི། ཧཱུྃ༔ འཁོར་འདས་རྒྱུད་དྲུག་བསྒྲལ་བ་ཡི༔ དམར་ཆེན་རཀྟའི་མཆོད་པ་འབུལ༔ ཨོཾ་མ་ཧཱ་རཀྟ་ཁཱ་ཧི༔ བཅུ་དྲུག་པ་གཏོར་མའི་མཆོད་པ་འབུལ་བ་ནི། ཧཱུྃ༔ ཕུང་པོ་ལྔ་ཉིད་ཡེ་ཤེས་སུ༔ བསྒྱུར་བའི་བ་ལིང་མཆོད་པ་འབུལ༔ ཨོཾ་བ་ལིཾ་ཏ་ཁཱ་ཧི༔
བཅུ་བདུན་པ་ཚོགས་མཆོད་འབུལ་བ་ནི། ཧཱུྃ༔ ཚོགས་མཆོད་སྤྱན་གཟིགས་མཆོད་པའི་སྤྲིན༔ ཉམས་ཆག་བསྐང་དང་བཤགས་ཕྱིར་འབུལ༔ ཨོཾ་ག་ཎ་ཙཀྲ་ཁཱ་ཧི༔ ས་མ་ཡ་ཤུདྡྷེ་ཧོཿ བཅོ་བརྒྱད་པ་དེ་ཁོ་ན་ཉིད་ཀྱི་མཆོད་པ་འབུལ་བ་ནི། ཧཱུྃ༔ མཆོད་ཡུལ་བསྐང་བྱ་མི་དམིགས་པ༔ ཁོ་ན་དེ་བཞིན་ཉིད་ཀྱིས་མཆོད༔
ཨོཾ་སརྦ་དྷརྨ་སྭ་བྷཱ་ཝ་པཱུ་ཛ་ཧོཿ བཅུ་དགུ་པ་བསྟོད་པ་ནི། ཧཱུྃ༔ ཆེ་བཙན་ཡང་དག་ཧེ་རུ་ཀཿ རྔམ་པའི་ཧཱུྃ་སྒྲ་འབྲུག་ལྟར་སྒྲོག༔ བཅོ་བརྒྱད་མཚོན་ཆས་དུག་ལྔ་གཞོམ༔ སྒྲོ་གཤོག་དབྱིངས་ཀྱི་མཁའ་ལ་བགྲད༔ དུར་ཁྲོད་ཆས་བརྒྱད་དཔའ་བར་འགྲོ༔ དོར་སྟབས་ཞབས་ཀྱིས་རི་རབ་བརྫིས༔ སྦྱོར་བའི་ཡུམ་ཆེན་ཤྭ་རཱི་མ༔
བདེ་སྟོང་ཟུང་འཇུག་གྲི་ཐོད་བསྣམས༔ རྒྱན་དྲུག་རོལ་པའི་གར་སྟབས་ཅན༔ དཔལ་ཆེན་ཡབ་ཡུམ་སྐུ་ལ་བསྟོད༔ ཧཱུྃ༔ ཐུགས་མཆོག་རྡོ་རྗེ་བཞད་པ་པོ༔ ཁྲོ་བོའི་ཞལ་རབ་གདངས་ཤིང་རྔམ༔ ཕྱག་མཚན་དྲུག་གིས་རིག་སྔགས་གཅོད༔ རྡོ་རྗེ་སྒྲོ་གཟེངས་མེ་ཆར་འབེབས༔ དགྱེས་པའི་དུར་ཁྲོད་ཆས་དང་ལྡན༔ དོར་སྟབས་འགྱིང་ཞིང་དཔའ་རབ་འཆང་༔
འཁོར་ལོ་རྒྱས་འདེབས་རྩ་འཇིབ་མ༔ ཁམས་ཀུན་གཡོ་བའི་ཞལ་མངའ་མ༔ ཟུང་འཇུག་ཐབས་ཤེས་འཁྱུད་པ་མོ༔ མཉེན་ལྕུག་འཁྲིལ་ལྡེམ་སྒྲ་འབྱིན་མ༔ དྲུག་གིས་སྦྱོར་བའི་ཉམས་ལྡན་མ༔ བདེ་ཆེན་གཡོ་ཞིང་གཡོ་བ་མོ༔ ཐུགས་མཆོག་ཡབ་ཡུམ་སྐུ་ལ་བསྟོད༔ ཧཱུྃ༔ ཏིང་འཛིན་གསུམ་གྱི་སེམས་དཔའ་ཆེ༔ ཡི་གེ་ཧཱུྃ་གི་རྒྱུ་ཉིད་ལས༔
རྡོ་རྗེ་རབ་ཏུ་འབར་བའི་མཆོག༔ སེམས་དཔའ་རྡོ་རྗེའི་སྐུ་ལ་བསྟོད༔ ཧཱུྃ༔ འབར་བའི་གར་གྱིས་རྣམ་རོལ་བ༔ ལས་བཞིའི་ཕྲིན་ལས་དཔལ་ཡོན་གྱིས༔ མི་ཟད་ལྟ་བའི་གར་འགྱེད་པ༔ རིགས་བཞིའི་སྲས་ལ་ཕྱག་འཚལ་བསྟོད༔ ཧཱུྃ༔ སྤྲུལ་པ་ཆེན་པོ་ཁྱོན་གྱི་རྩེ༔ ཁྱབ་ཅིང་སྒེག་བཞད་སྟོན་པ་པོ༔
ས་བཅུའི་ལམ་ནི་རབ་བགྲོད་པ༔ ཡབ་ཡུམ་ཁྲོ་བཅུར་ཕྱག་འཚལ་བསྟོད༔ ཧཱུྃ༔ ཟེར་གྱིས་སྣང་ཚུལ་ཆོ་འཕྲུལ་གྱིས༔ ཁྱོན་ལྟར་ལྟ་བ་ཡངས་ཤིང་འགེང་༔ འབེབས་པ་རྡོ་རྗེ་ཕུར་པའི་ཚོགས༔ ཕྲ་ཐབས་ཕུར་འདེབས་ཕྱག་འཚལ་བསྟོད༔ ཧཱུྃ༔ ཉེར་བཞི་ས་ཡི་རིམ་པ་བདུན༔ ཤེས་རབ་གཅིག་ལ་ཐབས་དྲུག་གི༔
སྐུར་སྟོན་གར་སྒྱུར་ཉི་ཤུ་བརྒྱད༔ དབང་ཕྱུག་མ་མོའི་ཚོགས་ལ་བསྟོད༔ ཧཱུྃ༔ སྐྱེ་མཆེད་གནས་གསུམ་གཞིར་དག་པའི༔ རོལ་རྩལ་ཟ་བྱེད་མཆེ་བ་དམར༔ ལས་སུ་གྲུབ་པའི་མ་མོའི་ཚོགས༔ མ་སྲིང་བཅུ་གཉིས་ཁྱོད་ལ་བསྟོད༔ ཧཱུྃ༔ ལས་མཛད་མཱ་ར་ཡ་ཡི་ཚུལ༔ སྣ་ཚོགས་སྡེ་དཔོན་གཙོ་དང་འཁོར༔
ཟ་གསོད་དབུགས་ལ་རྔམ་བྱེད་ཚོགས༔ བཅུ་གཉིས་སྡེ་དཔོན་ཁྱོད་ལ་བསྟོད༔ ཧཱུྃ༔ ངོ་བོ་རང་བཞིན་ཐུགས་རྗེ་ཡི༔ རྩལ་གྱིས་སྤྲུལ་པ་ཕོ་ཉའི་ཚོགས༔ སྲིད་གསུམ་འགེང་བའི་ལས་བྱེད་པ༔ ཡོངས་རྫོགས་འཁོར་དང་བཅས་ལ་བསྟོད༔ ཉི་ཤུ་པ་ཛཔ྄་བསྐུལ་ནི། ཧཱུྃ༔ མི་མངོན་ཆོས་དབྱིངས་མཐིང་ནག་ཨེ་ཀློང་ནས༔
ཁྲག་འཐུང་རྡོ་རྗེ་ཕུར་པའི་ལྷ་ཚོགས་དང་༔ ཡང་དག་ཧེ་རུ་ཀ་ཡི་གཙོ་འཁོར་བཅས༔ གདུལ་དཀའ་འགྲོ་བའི་དོན་དུ་སྐུར་བཞེངས་ཤིག༔ སྣང་སྲིད་འཁོར་འདས་གཟུགས་ཅན་གཟུགས་མེད་དང་༔ ཀུན་བཟང་ཐུགས་དང་འཇག་མའི་སྲིན་བུ་ཡན༔ སྣང་གཟུགས་ཐམས་ཅད་རྡོ་རྗེ་ཕུར་པའི་སྐུ༔ སྒྲ་གྲགས་ཐམས་ཅད་ཀཱི་ལིའི་དྲག་སྔགས་སྒྲ༔ དྲན་རྟོག་ཐམས་ཅད་རྡོ་རྗེ་ཏིང་ངེ་འཛིན༔ ཡིན་མིན་ངོས་བཟུང་བྲལ་བའི་དབྱིངས་ཆེན་པོར༔ ཐེ་ཚོམ་ཟད་པས་བདུད་བཞིའི་གཡུལ་ལས་རྒྱལ༔
རེ་དོགས་བྲལ་བའི་ཆོས་ཉིད་ཀློང་དུ་བཟླ༔ བསྙེན་པའི་དམིགས་པ་ནི། བདག་ཉིད་ཆེ་མཆོག་ཐུགས་ཀ་རུ། ། ནཱི་ལམ་མཆོད་རྟེན་སྔོན་པོ་ཡི། ། བུམ་དབུས་པདྨ་ཉི་ཟླའི་སྟེང༌། ། དཔལ་ཆེན་རྡོ་རྗེ་གཞོན་ནུ་བརྗིད། ། དེ་ཡི་ཐུགས་ཀར་གནམ་ལྕགས་ཀྱི། ། རྡོ་རྗེའི་ལྟེ་བར་ཧཱུྃ་མཐིང་ནག ། མཐའ་བསྐོར་ཁྲག་འཐུང་སྙིང་པོས་བསྐོར། ། འོད་འཕྲོས་རྒྱལ་མཆོད་བྱིན་རླབས་བསྡུས། །
འགྲོ་བའི་ལས་ཉོན་སྡིག་སྒྲིབ་སྦྱངས། ། སྣོད་བཅུད་ཁྲོ་བོ་རོལ་པ་ཡི། ། ལྷ་སྔགས་ཡེ་ཤེས་འབྱམས་ཀླས་གྱུར། ཡང་དག་གི་རྩ་བསྙེན། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཕུར་པའི་བསྙེན་པ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ སྤྱི་དྲིལ་གྱི་སྔགས། ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཀཱི་ལི་ཀཱི་ལ་ཡ་སརྦ་མཎྜལ་ཙཀྲ་ཧཱུྃ་ཕཊ྄ཿ གསང་བ་ཧཱུྃ་གི་སྒྲུབ་པ་ནི།
ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ འཇིགས་བྱེད་རྡོ་རྗེ་གཞོན་ནུའི་སྐུ༔ ཁམ་ནག་ཞལ་གསུམ་ཕྱག་དྲུག་པ༔

ཁྲོ་གཏུམ་ཚྭ་ཚྭ་སྐར་ལྟར་འཁྲུགས༔ གཡས་གཉིས་གནམ་ལྕགས་རྡོ་རྗེ་ཡིས༔ མ་རུངས་གདུག་པའི་བན་བོན་འཇོམས༔ གཡོན་གཉིས་མེ་དཔུང་ཁ་ཊྭཱཾ་གྱིས༔ སྡེ་བརྒྱད་འབྱུང་པོའི་སྲོག་སྙིང་ཕྲལ༔ མཐའ་གཉིས་རི་རབ་ཕུར་པ་ཡིས༔ རྒྱལ་བསེན་འགོང་པོ་རྡུལ་དུ་རློག༔ སྒྲོ་གཤོག་སྤུ་གྲི་བརྒྱངས་པ་ཡིས༔ སྣང་སྲིད་ཀུན་གྱི་ཆོ་འཕྲུལ་ཟློག༔ འཇིགས་པའི་དུར་ཁྲོད་ཆས་བརྒྱད་ཀྱིས༔ ཡེ་ཤེས་འཇིག་རྟེན་ཟིལ་གྱིས་གནོན༔
ལྟེ་བར་ཆུ་སྲིན་རྔམ་ཞལ་གྱིས༔ དམ་སྲི་འདྲེ་རྒོད་སྙིང་ཁྲག་རོལ༔ སྐུ་སྨད་གནམ་ལྕགས་ཕུར་གཤམ་གྱིས༔ སྟོང་ཁམས་རུ་ཏྲའི་སྲོག་དབུགས་ཕྲལ༔ སྐུ་ལ་མེ་དཔུང་འཁྲིགས་པ་ཡིས༔ ལོག་འདྲེན་བདུད་བཞིའི་དཔུང་ཚོགས་བསྲེག༔ ཡུམ་ཆེན་འཁོར་ལོ་རྒྱས་འདེབས་འཁྲིལ༔ ཁྲོ་རྒྱལ་སྟོབས་ལྡན་ཀཱི་ལ་ཡ༔ བདུད་འདུལ་དཔལ་གྱི་སྐུ་རུ་ཤར༔ དབང་སྡུད་ཟིལ་གནོན་ལྷུན་གྱིས་གྲུབ༔
བདུད་དགྲ་ཚར་གཅོད་ལས་གྲུབ་གྱུར༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ གྲགས་སྟོང་ངང་དུ་ཅི་ནུས་བཟླས༔ ལས་སྦྱོར་གྱི་ཁྱད་པར་སྲུང་ཟློག་བསད་གསུམ་གྱི་མན་ངག་ནི། ཧཱུྃ༔ བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔
རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་བྷྲཱུྃ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ ཞེས་སྲུང་དམིགས་གཙོ་བོ་བྱ་ལ་སྲུང་སྔགས་རྩ་བའི་བཅུ་ཆ་ཙམ་བྱ། སྨད་ལས་ཀྱི་སྐབས་མ་ཡིན་ན་གཤམ་གསལ་བཟློག་བསད་ཀྱི་དམིགས་པའང་འདིར་བྱ། ཐུན་མཐར་དབྱངས་གསལ་ཡིག་བརྒྱ་དང་རྟེན་སྙིང་བརྗོད། མཆོད་བསྟོད་ནི། ཨོཾ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ།
ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ གསུམ་པ་རྗེས་ཀྱི་བྱ་བ་ལ། ཐུན་བར་གཏོར་འབུལ་བྱ་བར་འདོད་ན། གཏོར་རྫས་བདུད་རྩིས་བྲན།
རྃ་ཡྃ་ཁྃ ་གིས་སྦྱང༌། བདག་ཉིད་དཔལ་ཆེན་ཐུགས་ལས་སྤྲོས་པ་ཡི། ། ཡཾ་རཾ་ཀེཾ་ལས་རླུང་མེ་ཐོད་སྒྱེད་སྟེང༌། ། ཨ་ལས་བྷནྡྷ་ཆོས་དབྱིངས་མཉམ་པའི་ནང༌། ། ཤ་ལྔ་བདུད་རྩི་ལྔ་སྦྱོར་སྟེང་གི་མཁར། ། འབྲུ་གསུམ་གནས་པའི་འོད་ཀྱིས་ཡེ་ཤེས་ཀྱི། ། བདུད་རྩི་སྤྱན་དྲངས་དམ་ཡེ་དབྱེར་མེད་པའི། ། འདོད་ཡོན་བདུད་རྩིའི་སྤྲིན་ཕུང་འཕྲོ་བར་གྱུར། ཨོཾ་ཨཱཿཧཱུྃ་ཧོཿ ས་བྱིན་གྱིས་བརླབས་ལ།
མགྲོན་བསྡུ་བ་ནི། ཧཱུྃ། བླ་མེད་བྱང་ཆུབ་སྒྲུབ་པ་པོར། ། བར་དུ་གཅོད་པའི་བདུད་འདུལ་བའི། ། ལྷ་མཆོག་རྡོ་རྗེ་གཞོན་ནུ་དང༌། ། ཡུམ་ཆེན་འཁོར་ལོ་རྒྱས་འདེབས་མ། ། ཡབ་ཡུམ་སྤྲུལ་པའི་དཀྱིལ་འཁོར་ལྷ། ། སྲུང་མ་དམ་ཅན་རྒྱ་མཚོ་བཅས། ། ཆོས་ཀྱི་དབྱིངས་ནས་སྐུར་བཞེངས་ལ། ། དམ་ཚིག་དབང་གིས་གཤེགས་སུ་གསོལ།
ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་བཛྲ་ས་མཱ་ཡ་ཛཿ ས་སྤྱན་དྲངས། ཧཱུྃ། དངོས་འབྱོར་ཡིད་ཀྱི་རྣམ་སྤྲུལ་པའི། ཕྱི་མཆོད་འདོད་ཡོན་རྒྱ་མཚོ་དང༌། ཁྱད་པར་སྨན་གཏོར་རཀྟའི་ཚོགས། ནམ་མཁའ་མཛོད་ཀྱི་འཁོར་ལོས་མཆོད། ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་བཛྲ་ཨརྒྷཾ་ སོགས་ནས་ ཤབྡ་པྲ་ཏཱིཙྪ་ཡེ་སྭཱ་ཧཱ། མ་ཧཱ་པཉྩ་ཨ་མྲྀ་ཏ་རཀྟ་པཱུ་ཛ་ཁཱ་ཧི། ཞེས་སྨན་རཀ་དང༌།
ཨོཾ་ཤྲཱི་བཛྲ་ཀུ་མཱ་ར་སརྦ་དྷརྨ་པཱ་ལ་ས་པ་རི་ཝཱ་ར་ཨི་དཾ་བྷ་ལིངྟ་ཁཱ་ཧི། ལན་གསུམ་གྱིས་གཏོར་མ་འབུལ། ཧོ། བཅོམ་ལྡན་འདས་དཔལ་ཆེན་པོ་བཛྲ་ཀུ་མཱ་ར་ཕྲིན་ལས་ཕུར་པའི་ལྷ་ཚོགས་དམ་ཅན་སྲུང་མ་དང་བཅས་པ་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་དང་ཆོས་ཀྱི་རྒྱལ་སྲིད་སྐྱོངས། འཇིག་རྟེན་གྱི་རྒུད་པ་སོལ། སེམས་ཅན་གྱི་ཕན་བདེ་སྤེལ། རྣལ་འབྱོར་པ་རྣམས་ཀྱི་སྡོང་གྲོགས་མཛོད།
སྔགས་འཆང་རྣམས་ཀྱི་ཕྲིན་ལས་སྒྲུབས། སྡང་བའི་དགྲ་ཐུལ། གནོད་པའི་བགེགས་ཆོམས། ཁྱད་པར་དམ་ཚིག་འདིར་འདུས་པ་རྣམས་ཀྱི་ཕྱི་ནང་གསང་བའི་འགལ་རྐྱེན་ཞི་བ་དང༌། མཐུན་རྐྱེན་སྨོན་པའི་ལེགས་ཚོགས་ཐམས་ཅད་འཕེལ་ཞིང་རྒྱས་པ་དང༌། མཆོག་དང་ཐུན་མོང་གི་དངོས་གྲུབ་མ་ལུས་པ་མྱུར་དུ་འགྲུབ་པའི་ཕྲིན་ལས་མཛོད་ཅིག ། ཅཻས་འདོད་དོན་གསོལ། ཧཱུྃ། བཅོམ་ལྡན་དཔལ་ཆེན་རྡོ་རྗེ་གཞོན་ནུའི་ཀློང༌། ། ཡང་དག་ཐུགས་མཆོག་བཛྲ་ཧེ་རུ་ཀ །
ཆོས་ཀྱི་དབྱིངས་སུ་གཉིས་མེད་སྦྱོར་བ་ཡི། ། དཀྱིལ་འཁོར་འཁོར་ལོའི་ལྷ་ལ་ཕྱག་འཚལ་བསྟོད། ཅཻས་བསྟོད་ལ། ཧཱུྃ། ཁྱད་པར་ཕྲིན་ལས་གློག་ལྟར་མྱུར་བ་ཡི། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་གྱིས། ། གཉིས་མེད་སྤྲུལ་པ་སྲས་མཆོག་ཁྲོ་བཅུའི་སྤྲིན། ། དབང་ཕྱུག་ཉེར་བརྒྱད་ཕུར་སྲུང་བཅུ་དྲུག་དང༌། ། འབར་བའི་ཕོ་ཉ་གནོད་སྦྱིན་མེ་འོད་གདོང༌། ། བཙན་རྒོད་རོལ་པ་བཅོ་བརྒྱད་ལ་སོགས་པ། །
སྲུང་མ་དམ་ཅན་རྒྱ་མཚོ་འཁོར་དང་བཅས། ། རང་བཞིན་དབྱིངས་ནས་གཟུགས་ཀྱི་སྐུར་བཞེངས་ལ། ། དམ་ཚིག་དབང་གིས་སྒྲུབ་པའི་གནས་འདིར་བྱོན། ། རང་རང་དགྱེས་པའི་གདན་ལ་བཞུགས་ནས་ཀྱང༌། ། སྔོན་ཚེ་ཧེ་རུ་ཀ་ཡི་བཀའ་བཞིན་དུ། ། སྒྲུབ་པའི་སྡོང་གྲོགས་མཛོད་ཅིག་ས་མ་ཡ། ། ཕྱི་ནང་གསང་མཆོད་སྤྱན་གཟིགས་འདོད་ཡོན་ཚོགས། ཐུགས་ཀྱིས་གང་བཞེད་དེ་ལྟར་ཤར་བའི་མཆོད། རིག་དང་མ་རིག་འགལ་འཁྲུལ་ཉམས་ཆག་བཤགས། གནས་སྐབས་བླ་མེད་བྱང་ཆུབ་སྒྲུབ་པ་ལ།
བར་ཆད་ཀུན་སེལ་ཕྲིན་ལས་རབ་འབྱམས་སྒྲུབས། མཐར་ཐུག་བླ་མེད་བྱང་ཆུབ་མ་ཐོབ་པར། མ་ཡི་བུ་བཞིན་སྐྱོང་བར་ཞལ་བཞེས་བཞིན། ལས་ཀྱི་འབྲས་བུ་མ་ལུས་མཆིས་པར་མཛོད། ཅེས་འདོད་དོན་གསོལ་ཞིང་རང་ལུགས་ཆོས་སྐྱོང་གསོལ་ཁ་གཞན་དང་བཙན་གསོལ་ནས་གཞི་བདག་བར་སྤྱི་དང་མཚུངས་སོ། ༈ སྤྱི་ཡི་ས་བཅད་གཉིས་པ་སྨད་ལས་དྲག་པོ་སྲུང་ཟློག་གི་རིམ་པ་མདུན་བསྐྱེད་ལ་འཇུག་པ་ནི། བདག་མདུན་དུས་གཅིག་ལ་འཇུག་པ་དང༌། སོ་སོར་དབྱེ་བའི་ལུགས་སྲོལ་གཉིས་སོ། དང་པོ་ལྟར་བདག་མདུན་དུས་གཅིག་ལ་འཇུག་ན་བརྒྱུད་འདེབས་ནས་བཟུང་གཞུང་བསྲངས་ནས་ཏིང་འཛིན་རྣམ་གསུམ་གྱི། ས་བོན་ཤར༔
ཨོཾ་ཧཱུྃ་བཾ་དྷརྨ་ཧྲྀ་ད་ཡ་ཧཱུྃ༔ བར་བྱ་ལ། དེ་ནས་བཟློག་གཏོར་བྱིན་རློབ་ནི། ཨོཾ་སྭ་བྷཱ་ཝ་ཤུདྡྷོ་བཛྲ་ཨཱཏྨ་ཀོ྅་ཧཾ༔ སྟོང་པའི་ངང ་སོགས་ནས ་མ་ཡ་ལྷན༔ ཞེས་སེ་གོལ་གཅིག་གིས་བདག་མདུན་སོ་སོར་མེ་རི་འདབ་འབྱར་གྱི་ཚུལ་དུ་མ་ཡིན་པར། ཡེ་ཤེས་རྩལ་འབར་གྱི་ཚུལ་དུ་བསྐྱེད་པ་ནི། ཧཱུྃ༔ བསྐལ་པར་བརྩེགས་པའི་འབྱུང་ལྔ་ལ༔ སོར་རྟོག་ཡི་གེ? ནས་སྤྱན་འདྲེན་བཟླས་པ་མཆོད་བསྟོད་སོགས་བདག་མདུན་ཆོ་ག་གཅིག་གིས་ཆོག་པར་བགྱིས་པ་ཡིན་ནོ།
གཉིས་པ་བདག་མདུན་སོ་སོར་དབྱེ་བ་ནི། བརྒྱུད་འདེབས་ནས་བཟུང་གཞུང་ལྟར་བདག་བསྐྱེད་བསྙེན་པའི་ཧཱུྃ་སྒྲུབ་སྲུང་འཁོར་དང་སྲུང་སྔགས་གང་མང་བཟླ། མཆོད་བསྟོད་ཐུན་གཏོར་གསོལ་ཀ་གཏོར་འབུལ་བར་སོང་ནས་མདུན་བསྐྱེད་ལ་འཇུག་པ་ནི། དང་པོ་མཆོད་སྔགས་ཀྱི་བྱིན་རློབས།
རྃ་ཡྃ་ཁྃ༔ ལན་གསུམ། ཨོཾ་ཨཱཿཧཱུྃ༔ ལན་གསུམ་གྱིས་སྦྱངས། ཨོཾ་མ་ཧཱ་ག་ལཀྵ་པཉྩ་ཨ་མྲྀ་ཏ་ཨོཾ་ཨཱཿཧཱུྃ༔ ཞེས་དང༌།
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋ༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋ༔ ཨོཾ་མ་ཧཱ་བྷ་ལིཾ་ཏ་ཏེ་ཛྭ་བ་ལིཾ་ཏ་བ་ལ་བ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋ༔ ཞེས་རིམ་བཞིན་ལན་གསུམ་གྱིས་སྦྱངས༔ མདུན་གཏོར་བསྐྱེད་པ་ནི། ཨོཾ་སྭ་བྷཱ་ཝ་ཤུདྡྷ་བཛྲ་ཨཱཏྨ་ཀོ྅་ཧཾ༔ སྟོང་པའི་ངང་ལས་དུར་ཁྲོད་ས་གཞིའི་དབུས༔ འབྱུང་བ་རིམ་བརྩེགས་དམར་ཆེན་རྒྱ་མཚོ་འཁྱིལ༔ ཀེང་རུས་གར་བསྒྱུར་གཅན་གཟན་སྣ་ཚོགས་ངར༔
དེ་དབུས་རབ་འཇིགས་དྲག་པོའི་ཐོད་མཁར་ནི༔ རྔམ་སྟབས་ནག་འཇིགས་མེ་རླུང་འཚུབ་མ་འཁྱིལ༔ རཀྟ་ཁྲག་གི་རྒྱ་མཚོ་ཀྱི་ལི་ལི༔ རུ་ཏྲའི་སྙིང་ཁར་ཆོས་འབྱུང་འཁོར་ལོའི་དབུས༔ སྲིད་པ་ལས་ཀྱི་དྲག་རྫས་འདུས་པ་ཡི༔ དམར་ནག་གཏོར་མ་དབལ་ལྡན་རི་རབ་ཙམ༔ དྲག་པོ་རྩང་དང་ཤ་ཁྲག་ལིངྒས་བརྒྱན༔ རྣོ་དབལ་ཐོག་དང་མྱུར་མགྱོགས་རླུང་གི་ཤུགས༔ ཕྱི་ནི་གཏོར་མ་ནང་ནི་ཁྲོ་བོའི་མཁར༔ རུ་ཏྲའི་སྙིང་ལས་གྲུབ་པའི་ཕོ་བྲང་གྱུར༔
དེ་དབུས་ཏི་ར་བམ་ཆེན་བསྣོལ་བ་ཡི༔ ཚ་གྲང་འཁྲུགས་པའི་ཉི་ཟླ་གདན་དུ་གསལ༔ ཨོཾ་བཛྲ་ཙནྡྲ་སཱུརྻ་ཏི་ར་བཾ་ཏིཥྛ་ས་མ་ཡ་ལྷན༔ ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བམ་ སོགས་ནས་ཧཱུྃ་སྒྲུབ་བར་བདག་བསྐྱེད་དང་མཚུངས། བསྲུང་དམིགས་ཁྱུག་ཙམ་དང་གཙོ་བོ་བསད་བཟློག་དམིགས་པ་འབོག་པ་ལས་བསད་དམིགས་ནི། ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔
བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ ཞེས་བསད་སྔགས་དང༌། ཟློག་དམིགས་ནི། ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀ༔ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔
དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔
ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་ལ་སྔར་གྱི་སྲུང་བའི་བཅུ་ཆ་བསད་བཟློག་དང་ཐལ་རྡེབ་བྱ། ཐུན་མཐར་དབྱངས་གསལ་ཡིག་བརྒྱ་དང༌། མཆོད་བསྟོད་ནི། ཨོཾ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ། ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔
བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཐུན་གཏོར་འབུལ། དེ་ནས་སྨད་ལས་དངོས་ལ་འཇུག་པ་ལ། ཚོགས་མཆོད་ཀྱི་རིམ་པ་སྔོན་དུ་འགྲོ་དགོས་པས། དེ་ལ་ཐོག་མར་ན་རཀ་སྐོང་བཤགས་དང་རིག་འཛིན་སྲོག་སྒྲུབ་རང་ལུགས་ལྟར་སོང་ལ་ཚོགས་མཆོད་སྐོང་བཤགས་བར་བྱ། ཚོགས་བསྒྲལ་མི་དགོས། དེ་ནས་སྨད་ལས་ལ་འཇུག་པ་ནི། སློབ་དཔོན་ཞྭ་གོས་དང་བཅས་དྲག་པོའི་ཆས་སུ་ཞུགས་ལ་རོལ་མོ་དྲག་རྡུང་དང་དར་ནག་གཡབ། ཐུགས་དམ་གནད་ནས་བསྐུལ་བ་ནི།
ཧཱུྃ༔ ཆོས་དབྱིངས་སྐྱེ་མེད་ནམ་མཁའི་ཀློང་ཉིད་ལས༔ མ་འགག་གཟུགས་སྐུ་ཅི་ཡང་འཆར་བའི་གར༔ མ་གཡེལ་བཞེངས་ཤིག་རྩ་གསུམ་སྲུང་མའི་ཚོགས༔ དྲག་པོ་མངོན་སྤྱོད་ལས་ཀྱི་དཔུང་མཛོད་ཅིག༔ གཉིས་པ་དམ་རྫས་གསེར་སྐྱེམས་མཆོད་པ་ནི༔ ཨོཾ་ཨཱཿཧཱུྃ༔ གཏན་གྱི་སྐྱབས་གནས་དཀོན་མཆོག་རྩ་གསུམ་ལྷ༔ མཆོད་པར་འོས་པ་འཇིག་རྟེན་དྲེགས་པའི་ཚོགས༔ མ་ལུས་འཁོར་བཅས་གསེར་སྐྱེམས་མཆོད་པ་བཞེས༔
དེང་འདིར་རྣལ་འབྱོར་བདག་གི་གཟུ་དཔང་མཛོད༔ ལན་གསུམ། གསུམ་པ་བདེན་རྫུན་གཟུ་དཔང་གསོལ་བ་ནི༔ ཧཱུྃ༔ བླ་མ་དཀོན་མཆོག་གསུམ་པོ་གཟུ་དང་དཔང་༔ ཡི་དམ་མཁའ་འགྲོ་ཆོས་སྐྱོང་ར་མདར་སྦྲན༔ བདེན་རྫུན་དྲང་ཤན་ཡེ་ཤེས་སྤྱན་གྱིས་གཟིགས༔ བདག་ནི་ཞིང་བཅུ་དགྲ་ཡིས་རྒོལ་མ་བཟོད༔ ད་ནི་མྱུར་དུ་བསྒྲལ་བའི་དུས་ལ་བབ༔ གཤིན་རྗེའི་ལྟོ་བ་ཆུ་སྲིན་གྲེ་བ་དང་༔
ཉི་ཟླའི་གོ་བར་ཆོས་བོན་སྲུང་མའི་འོག༔ འཇིག་རྟེན་སྲིད་པའི་གབ་བསྐུང་གར་གནས་ཀྱང་༔ སྐྱབས་བྲལ་བྱྀའུ་ཁྲ་ཡིས་དེད་པ་བཞིན༔ སྐད་ཅིག་ཡུད་ཀྱིས་འགུགས་པའི་དུས་ལ་བབ༔ བཀུག་ནས་མྱུར་དུ་བསྒྲལ་བའི་དུས་ལ་བབ༔ ཐུགས་དམ་དུས་ལ་བབ་བོ་ས་མ་ཡ༔ བཞི་པ་བསྒྲལ་བྱ་ཧོམ་ཁུང་བསྐྱེད་པ་ནི༔ ཨེ་ཡཾ་ཛྭ་ལ་རཾ༔ རང་མདུན་ལས་ཀྱི་གཤིན་རྗེའི་ཧོམ་ཁུང་དུ༔ ནྲྀ་ཏྲི་ཡོངས་གྱུར་དགྲ་བགེགས་དངོས་སུ་གསལ༔
ལས་ཀྱི་དབང་གིས་ཕྱོགས་བཅུའི་དགྲ་གདོན་ཚོགས༔ ཤ་རུལ་སྦྲང་མ་འཁོར་བཞིན་འདུ་བར་གྱུར༔ ལྔ་པ་རྣམ་ཤེས་རྟེན་ལ་འགུགས་པ་ནི༔ ན་མོ༔ མཆོག་གསུམ་རྩ་གསུམ་སྲུང་མའི་བདེན་སྟོབས་དང་༔ ཁྱད་པར་ཡང་ཕུར་ལྷ་ཚོགས་བདེན་པའི་མཐུས༔ མ་རུངས་སེམས་ཅན་བསྒྲལ་བའི་ཞིང་གྱུར་ཀུན༔ སྲིད་པ་གསུམ་གྱི་གབ་ཁུང་གར་གནས་ཀྱང་༔ སྐད་ཅིག་ཡུད་ཀྱིས་དམིགས་རྟེན་འདི་ལ་ཁུག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ
དགྲ་བགེགས་སརྦ་ནྲྀ་ཏྲིཿ ཨ་ཀརྵ་ཡ་ཛཿ གསུམ་སོགས་གྲངས་རྟགས་སྦྱར། བཀུག་ནས་ཐར་མེད་གནད་དུ་གཟིར་བ་ནི༔ ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔ ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔ ཁུག་ཅིག་བཛྲ་ཨཾ་ཀུ་ཤ་ཡ་ཛཿ ལྕགས་ཀྱུས་གཟིར༔
ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔ ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔ དབྱེར་མེད་ཆིངས་ཤིག་བཛྲ་པཱ་ཤ་ཧཱུྃ༔ ཞགས་པས་ཆིངས༔ ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔ ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔
ཡན་ལག་སྡོམས་ཤིག་བཛྲ་སྥོ་ཏྲ་བཾ༔ ལྕགས་སྒྲོག་གིས་བསྡམ༔ ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔ ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔ མྱོས་པར་གྱིས་ཤིག་བཛྲ་གཎྜེ་ཧོཿ དྲིལ་བུས་མྱོས༔ ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔
ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔ ལྷ་དང་ཕྲོལ་ཅིག་པྲ་བེ་ཤ་ཡ་ཕཊ྄ཿ སྒྲོ་ཟུང་གིས་དབྱེ༔ ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔ ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔ གནད་དུ་ཕོབ་ཅིག་ཨ་བེ་ཤ་ཡ་ཨཿ གུ་གུལ་དང་དུག་ཁྲག་གིས་དབབ༔
ཧཱུྃ་བྷྱོཿ དཔལ་གྱི་ཐུགས་སྤྲུལ་དཔལ་གྱི་ཕོ་ཉའི་ཚོགས༔ ནམ་མཁའ་གང་བའི་ཕྲིན་ལས་དུས་ལ་བབ༔ བསྒྲལ་བའི་ཞིང་དུ་གྱུར་པའི་སེམས་ཅན་རྣམས༔ རྡུལ་དུ་རློགས་ཤིག་བཛྲ་ཤ་རུ་རཾ༔ ཡུངས་དཀར་གྱིས་བྲབ་བོ༔ དྲུག་པ་བསྒྲལ་བར་ཐུགས་དམ་བསྐུལ་བ་ནི༔ ཧཱུྃ༔ རང་བྱུང་ལྷུན་གྲུབ་དུར་ཁྲོད་ཆེན་པོ་ནས༔ འབར་བའི་ཆོ་འཕྲུལ་ཡི་དམ་དཀྱིལ་འཁོར་ལྷ༔
ཡང་དག་ཕུར་པའི་ལྷ་ཚོགས་དུས་ལ་བབ༔ ཡབ་ཡུམ་སྲས་དང་བཀའ་སྡོད་སྤྲུལ་འཁོར་བཅས༔ མ་གཡེལ་བཞེངས་ཤིག་དྲག་པོའི་ཕྲིན་ལས་མཛོད༔ བདུན་པ་གནད་ནས་བསྐུལ་ཞིང་ཕུར་བུ་ལྷར་གསལ་གདབ༔ ཚེ་ཁྲུས་དགོངས་པས་འཁོར་བ་དབྱིངས་སུ་བསྒྲལ༔ ཧཱུྃ༔ ང་ནི་རང་བྱུང་དོན་གྱི་ཧེ་རུ་ཀའི༔ ལག་གཉིས་རིགས་ལྔའི་སྦྱོར་མཚམས་ཧཱུྃ་ཡིག་ལས༔ སྲས་མཆོག་ཕུར་བུས་སྲིད་གསུམ་ཐལ་བར་འབྱིན༔ གཡས་སུ་འདྲིལ་བས་ཕོ་རྒྱུད་ལས་ལ་འགྱེད༔
གཡོན་དུ་འདྲིལ་བས་མོ་རྒྱུད་གནད་ནས་བསྐུལ༔ སྟེང་དུ་བསྐོར་བས་བདག་འཁོར་ཡོངས་སུ་བསྲུང་༔ སྐེད་ལ་བསྐོར་བས་ནུས་མཐུ་ཕྱིར་མི་ལྡོག༔ མདུན་དུ་འདྲིལ་བས་དགྲ་བགེགས་སྲོག་རྩ་འདྲེན༔ བཏབ་པས་ལྷ་ཡང་རུང་སྟེ་ཐལ་བར་བརླག༔ ཧཱུྃ༔ ཆོས་དབྱིངས་འབར་བ་གསུམ་གྱི་འོད་ཟེར་གྱིས༔ ལས་ངན་སྒྲིབ་པ་སྦྱོངས་ཤིག་ཀཱི་ལ་ཡ༔ རྣམ་ཤེས་ཨ་ཡིག་དཀར་པོའི་རྣམ་པ་རུ༔ ཆོས་ཀྱི་དབྱིངས་སུ་དྲོངས་ཤིག་ཀཱི་ལ་ཡ༔
ཚེ་བསོད་ནྲྀ་ལྗང་བྷྲཱུྃ་སེར་རྣམ་པ་རུ༔ དྭངས་མ་བདག་ལ་དྲོངས་ཤིག་ཀཱི་ལ་ཡ༔ ཁམས་གསུམ་འཁོར་བའི་བག་ཆགས་བཤིག་པའི་ཕྱིར༔ རྟེན་གཞི་སྒྲོལ་ཅིག་བཛྲ་ཀཱི་ལ་ཡ༔ དྲག་སྔགས་སོ་ལྔ་བརྗོད་ཅིང་ཕུར་བུ་བསྐོར་ཞིང་འདྲིལ། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ ཨོཾ་ཨཱཿཧཱུྃ༔ ཕུར་བུ་གསུམ་གཟིར་བས་སྒྲིབ་པ་སྦྱང་༔ ཨ་སྥ་ར་ཎ་ཕཊ྄ཿ ཕུར་བུས་ཡར་དྲངས་འཁོར་བ་གནས་ནས་སྤར༔
ནྲྀ་བྷྲཱུྃ་སཾ་ཧ་ར་ཎ་ཧཱུྃ༔ ཕུར་བུ་སྙིང་ཁར་རེག་ལ་དྭངས་མ་བསྡུ༔ གནས་ལྔ་དང་ནི་ཡན་ལག་བཞིར་གདབ་པས༔ བག་ཆགས་ལས་ཀྱི་རྟེན་གཞི་རྩད་ནས་བཤིག༔ བརྒྱད་པ་རལ་གྲིས་ཕུང་པོ་དུམ་བུར་གཏུབ་པ་ནི༔ ཧཱུྃ༔ རྣོ་ངར་ཤེས་རབ་འབར་བའི་རལ་གྲི་འདིས༔ མ་རིག་ཕུང་ཁམས་བག་ཆགས་དབྱིངས་སུ་ཕྲལ༔ དྲག་པོ་དཔལ་གྱི་དམ་རྫས་བླ་ན་མེད༔ སྟོང་གསུམ་རབ་འབྱམས་ཤ་ཁྲག་དམར་ཆེན་བསྐྱིལ༔
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ གནོད་བྱེད་དགྲ་བགེགས་སརྦ་ཤ་ཏྲུཾ་མཱ་ར་ཡ་ཕཊ྄ཿ དགུ་པ་རྡོ་རྗེ་ཐོ་བས་ཕྱེ་མར་བརྡུང་བ་ནི༔ ཧཱུྃ༔ ཤེས་རབ་ཨེ་དབྱིངས་འབར་བའི་གཏུན་ཁུང་དུ༔ ཐབས་མཆོག་བདེ་ཆེན་རྡོ་རྗེས་གཉིས་མེད་བརྡུང་༔ ཨ་འཐས་གཉིས་འཛིན་འཁྲུལ་བའི་ལྔ་ཕུང་རྫས༔ བདག་མེད་ཆོས་ཀྱི་དབྱིངས་སུ་གཞིག་པར་བྱ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ གནོད་བྱེད་དགྲ་བགེགས་སརྦ་ཧ་ན་ཧ་ན་ཧཱུྃ་ཕཊ྄ཿ
བཅུ་པ་ལྷ་ཚོགས་ཀྱི་ཞལ་དུ་བསྟབ་པ་ནི༔ ཨོཾ་ཨཱཿཧཱུྃ༔ ཕུང་ཁམས་ཤ་ཁྲག་བདུད་རྩིའི་མཆོད་པ་འདི༔ དཔལ་ཆེན་དཀྱིལ་འཁོར་ལྷ་ཚོགས་ཞལ་དུ་བསྟབ༔ བསྟན་སྲུང་དྲེགས་ཚོགས་བཅས་པས་ལྷག་མེད་རོལ༔ དགྲ་བགེགས་ཐལ་བར་བརླག་པའི་ཕྲིན་ལས་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་དགྲ་བགེགས་ཀྱི་མ་ཧཱ་མཱཾ་ས་ལ་ཁཱ་ཧིཿ མ་ཧཱ་རཀྟ་ལ་ཁཱ་ཧི༔ མ་ཧཱ་ཀིཾ་ནི་རི་ཏི་ལ་ཁཱ་ཧི༔ མ་ཧཱ་ཙིཏྟ་ལ་ཁཱ་ཧི༔
མ་ཧཱ་བ་སུ་ཏ་ལ་ཁཱ་ཧི༔ མ་ཧཱ་གོ་རོ་ཙ་ན་ལ་ཁཱ་ཧི༔ བཅུ་གཅིག་པ་བསྒྲལ་རྫས་བམ་གྱི་བསྐང་བ་ནི༔ ཧཱུྃ༔ ཤ་ཁྲག་བདུད་རྩིའི་མཆོད་པ་བླ་ན་མེད༔ གསང་བའི་དཀྱིལ་འཁོར་གཞུང་བཞིན་བཤམས་པ་འདིས༔ རྩ་གསུམ་སྲུང་མ་བཅས་པའི་ཐུགས་དམ་བསྐང་༔ ཁྱད་པར་དྲག་པོ་དམར་གྱི་གཏོར་མ་འདི༔ གང་ལ་དམིགས་པའི་དགྲ་གདོན་དབྱེར་མེད་པ༔ དགྱེས་པར་བཞེས་ལ་ལོ་ཟླར་མ་འགྱང་བར༔
མ་རུངས་རྟགས་དང་མཚན་མ་སྟོན་པ་དང་༔ དགྲ་གདོན་རྨང་ནས་བརླག་པའི་ཕྲིན་ལས་མཛོད༔ ཐུགས་དམ་སྐོང་ཞིང་བཟློག་པའི་ཕྲིན་ལས་བཅོལ༔ ས་མ་ཡ༔ དེ་ནས་ཚོགས་བསྡུས་གྲངས་བསགས་ནས་མཐར་ཚོགས་ལ་རོལ། བཅུ་གཉིས་པ་ལྷག་མ་འབུལ་བ་ནི། ཨོཾ་ཨ་ཀཱ་རོ ས་སྔགས་དང༌། ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར། ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་སློབ་དཔོན་ནས་མཁའ་ལྡིང་གི་རྒྱ་དང་བཅས་ཞལ་ཆབ་ཀྱི་བདུད་རྩིས་བྲན་ལ།
ཧཱུྃ༔ དཔལ་གྱི་བཀའ་ཉན་བྱེ་བ་འབུམ༔ ལྷག་མའི་མཆོད་གཏོར་འདི་བཞེས་ལ༔ གདུག་པའི་དགྲ་བགེགས་ཞལ་དུ་བཞེས༔ ཨོཾ་ཨུཙྪིཥྚ་བ་ལིཾ་ཏ་ཁཱ་ཧི༔ ཡང་ཕུར་འདུས་པའི་དཀྱིལ་འཁོར་དུ། ཚོགས་ཀྱི་ སོགས་སྨོན་ལམ་གདབ། གཏོར་འགུགས་ནི། ན་མོ། དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་དྲག་པོ་དམར་གྱི་གཏོར་མ་འདི་ལ་ཁུག་ཅིག །
ཛཿཧཱུྃ་བཾ་ཧོཿ བཅུ་གསུམ་པ་ཐུགས་དམ་བསྐུལ་བ་ནི། ཧཱུྃ༔ དཔལ་ཆེན་ལྷ་ཚོགས་དབྱིངས་ནས་བཞེངས༔ རིག་འཛིན་བདག་ལ་བྱིན་གྱིས་རློབས༔ ཆེ་བཙན་མཐུ་ཡི་གཟི་བྱིན་བསྐྱེད༔ དམར་ཆེན་གཏོར་མ་འདི་བཞེས་ལ༔ དགྲ་ལ་ཟོར་གྱི་ལས་མཛོད་ཅིག༔ ཨོཾ་མ་ཧཱ་ཀྲོ་ཏ་ཧེ་རུ་ཀ་ཧཱུྃ་ཕཊ྄ཿ ཨི་དཾ་བ་ལིཾ་ཏ་ཁཱ་ཧི༔
བཅུ་བཞི་པ། ལས་བསྐུལ་བྱ་བའི་རིམ་པ་ནི༔ དར་ནག་གཟེངས་ཤིང་དཔལ་ཆས་བཤམ༔ བཟློག་པར་དུག་ཁྲག་རཀྟས་བྲན༔ རྣལ་འབྱོར་དམོད་པའི་ཆས་སུ་ཞུགས༔ གདོང་ལ་ཁྲག་ཞག་ཐིག་ལེས་བརྒྱན༔ དྲག་པོའི་རྔ་ནི་ཆེམས་འགྲོས་བརྡུང་༔ གྲི་རྐང་གླིང་བུ་དྲག་ཏུ་འབུད༔ བསྐྱེད་པའི་ལྷ་སྲུང་འཁོར་བཅས་རྣམས༔ གོ་གྱོན་མཚོན་ཐོགས་དམག་དཔུང་བསྐྱེད༔
རྦད་པས་ལས་ཀུན་འགྲུབ་པར་བསམ༔ གསུངས་པ་ལྟར་ཞྭ་ནག་གྱོན། རོལ་མོ་དྲག་རྡུང་དང་བཅས་གཏོར་ཆུང་དང་ལིངྒ་བཤམས་ལ། ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཀུན་བཟང་ཡབ་ཡུམ་ཞི་བ་བཞི་བཅུ་གཉིས༔ ཡང་དག་དཔལ་ཆེན་ཁྲོ་བོ་ཁྲག་འཐུང་ཚོགས༔ བདེ་གཤེགས་ཞི་ཁྲོའི་ལྷ་ཚོགས་དབྱིངས་ནས་བཞེངས༔ བྱིན་རླབས་ཐུགས་རྗེའི་ནུས་རྩལ་དེང་འདིར་ཕྱུངས༔ མཛེས་འཛུམ་བཞད་གཤེ་དཔའ་བའི་མདངས་སྟོན་ལ༔
རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཆོས་སྐུའི་རང་མདངས་དྲག་པོ་འགྱེད་པའི་ཚེ༔ སྐྱེ་མེད་ཧཱུྃ་སྒྲ་དྲག་པོ་འུ་རུ་རུ༔ ཀ་དག་ཟང་ཐལ་གློག་དམར་ཁྱུགས་སེ་ཁྱུག༔ དྲན་རིག་མ་འགག་སེར་བ་ཧྲི་ལི་ལི༔ བྱིན་རླབས་ནུས་རྩལ་ཐོག་རྒོད་ཤ་ར་ར༔ སྟོང་ཉིད་མཚོན་ཆ་དྲག་པོ་སྐར་ལྟར་འཁྲུགས༔ ཡེ་ཤེས་ལྔ་ལྡན་མེ་རི་ཝ་ལ་ལ༔ སྟོབས་བཅུ་ཐུགས་རྗེའི་ཚྭ་ཚྭ་སི་ལི་ལི༔
རོལ་རྩལ་སྒྱུ་མའི་ཕོ་ཉ་ཤ་ར་ར༔ དུག་ལྔ་སྒྲོལ་བའི་གིང་ཆེན་ཉི་ལི་ལི༔ རིགས་དྲུག་ས་བོན་བསྲེགས་པའི་མེ་ཞགས་འཁྱུགས༔ རང་རྩལ་རོལ་པའི་དམག་ཚོགས་འཁོར་བཅས་རྣམས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རིགས་དྲུག་ས་བོན་སྲེག་པའི་དུས་ལ་བབ༔ སྐྱེ་གནས་སྒོ་བཞི་གཅོད་པའི་དུས་ལ་བབ༔ ལས་ངན་དུཿཁ་སྦྱོང་བའི་དུས་ལ་བབ༔ ཁམས་གསུམ་འཁོར་བ་སྟོངས་པའི་དུས་ལ་བབ༔ སྡིག་ཅན་བཙན་ཐབས་འཕོ་བའི་དུས་ལ་བབ༔
སེམས་ཅན་ངན་སོང་གནས་སུ་ཤོར་ར་རེ༔ ཐ་མལ་འཇིག་རྟེན་དབང་དུ་གཏོང་ར་རེ༔ བསྐུལ་ལོ་རྦད་དོ་འཁོར་བ་དོང་ནས་སྤྲུགས༔ མཐའ་མེད་སེམས་ཅན་དྲོངས་མཛོད་ལས་ལ་བྷྱོཿ མདུན་དུ་དྲག་པོའི་ལྕགས་སྣོད་དུ་གཏོར་ཆུང་ལིངྒ་ཤ་དུམ་བཅས་བཤམས་ལ་བསྒྲལ་ནས་མཆོད། ཐོག་མར་ཧོམ་བསྐྱེད་པ་ནི༔ ཧཱུྃ༔ མདུན་དུ་དྲག་པོ་གནམ་ལྕགས་ཧོམ་གྱི་ནང་༔ དགྲ་བགེགས་བྱད་མ་མངོན་སུམ་ལྟ་བུར་གསལ༔ ལས་མཁན་ཕོ་ཉས་བཟུང་སྟེ་མི་ཤོར་བར༔
མནན་ཅིང་བསྡམས་ནས་མྱོས་པའི་རང་བཞིན་གྱུར༔ དེ་ནས་འགུགས་བསྟིམ་ནི༔ ཕཊ྄ཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ དཔལ་ཆེན་ཆེ་མཆོག་ལྷ་ཚོགས་བདེན་པའི་མཐུས༔ བྱད་མ་དགྲ་བགེགས་ལོག་འདྲེན་གནོད་བྱེད་རྣམས༔ རང་དབང་མེད་པར་གཟུགས་ལིང་འདི་ལ་ཁུག༔ ཨོཾ་རུ་ཏྲ་ནྲྀ་ཏྲི་ཨ་ཀརྵ་ཡ་ཛཿཧཱུྃ༔ ལས་བྱེད་ཕོ་ཉའི་དམག་ཚོགས་སྤྲིན་ལྟར་གཏིབས༔ རྣོ་དབལ་འདེབས་པའི་མཚོན་ཆ་སྐར་ལྟར་འཁྲུགས༔
སྒྲོལ་ཅིང་གཏུབས་ཤིག་རལ་གྲི་འབར་བའི་མཚོན༔ དམ་ཉམས་དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་ཛི་བཱི་ནྲྀ་ཏྲི་མཱ་ར་ཚིནྡྷ་པ་ཙ་པ་ཙ་ཧཱུྃ་ཕཊ྄ཿ
ཅེས་གཏུབ་ལ་བཟློག་པར་སྟོབ་ཅིང༌། བཅོ་ལྔ་པ་ཆེ་མཆོག་ཡང་དག་ཞི་ཁྲོའི་ལྷ་ཚོགས་ཀྱི་གཏོར་ཟློག་ནི། ཧཱུྃ༔ དཔལ་ཆེན་ཆེ་མཆོག་ཁྲོ་རྒྱལ་ཧེ་རུ་ཀཿ ཉི་ཤུ་རྩ་གཅིག་རྔམ་པའི་གཏུམ་ཞལ་བགྲད༔ ཞེ་གཉིས་ཕྱག་གིས་ཞི་ཁྲོའི་ལྷ་ཚོགས་བསྣམས༔ དུར་ཁྲོད་ཆས་བརྒྱད་གར་དགུའི་ཉམས་དང་ལྡན༔
དབྱིངས་ཀྱི་ཡུམ་ཆེན་ཀྲོ་ཏི་ཤྭ་རི་འཁྱུད༔ རབ་ཏུ་འབར་བའི་མེ་དཔུང་དབུས་སུ་འགྱིངས༔ གསང་ཆེན་མེ་རི་འབར་བའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ ཀུན་བཟང་ཡབ་ཡུམ་རིགས་ལྔའི་ལྷ་ཚོགས་ཀྱིས༔ ངན་འགྲོར་ལྟུང་བའི་སྐྱེ་སྒོ་བཟློག་ཏུ་གསོལ༔ བྱང་སེམས་ཉེ་བའི་སྲས་བརྒྱད་ཡབ་ཡུམ་གྱིས༔ མ་དག་སྲིད་པར་འཁྱམས་པ་བཟློག་ཏུ་གསོལ༔
བརྒྱ་བྱིན་ལ་སོགས་སྦྱོང་བྱེད་ཐུབ་དྲུག་གིས༔ གནས་ངན་ལེན་པའི་སྡུག་སྔལ་བཟློག་ཏུ་གསོལ༔ རྣམ་པར་སྨིན་སོགས་རིག་འཛིན་ཆེན་པོ་ལྔས༔ དུས་མིན་འཆི་བའི་བར་ཆད་བཟློག་ཏུ་གསོལ༔ ཡེ་ཤེས་མཁའ་འགྲོ་རིགས་ལྔ་འཁོར་བཅས་ཀྱིས༔ རྩ་ཐིག་དབང་ཐང་ཉམས་པ་བཟློག་ཏུ་གསོལ༔ ཁྲོ་རྒྱལ་ཆེན་པོ་རིགས་བཞི་འཁོར་བཅས་ཀྱིས༔ ཕ་རོལ་བྱད་ཟོར་ཕུར་ཁ་བཟློག་ཏུ་གསོལ༔ ཀཽ་རཱི་མ་སོགས་གནས་ཀྱི་མ་བརྒྱད་ཀྱི༔ ཕྱོགས་སྐྱོང་བཅུ་ཡི་གནོད་པ་བཟློག་ཏུ་གསོལ༔
སིཾ་ཧ་ལ་སོགས་ཕྲ་མེན་བརྒྱད་རྣམས་ཀྱིས༔ སྡེ་བརྒྱད་གདུག་པའི་ཆོ་འཕྲུལ་བཟློག་ཏུ་གསོལ༔ སྒོ་སྐྱོང་ཁྲོ་བོ་ཁྲོ་མོའི་ཚོགས་བཅས་ཀྱིས༔ ནད་གདོན་བར་ཆད་རྐྱེན་ངན་བཟློག་ཏུ་གསོལ། ཕྱོགས་སྐྱོང་འདུལ་བྱེད་ཆེན་པོ་འཁོར་བཅས་ཀྱིས༔ སྟེང་འོག་ཕྱོགས་བཅུའི་དགྲ་བགེགས་བཟློག་ཏུ་གསོལ༔ ཅེ་སྤྱང་མ་མོ་ཆེན་མོ་འཁོར་བཅས་ཀྱིས༔ འབྱུང་འཁྲུགས་ནད་ཀྱི་ཁ་རླངས་བཟློག་ཏུ་གསོལ༔ བྷྱོ་བཟློག་དྲག་པོའི་ཕྲིན་ལས་འགྲུབ་པར་མཛོད༔ ཨོཾ་བཛྲ་ས་མནྟ་བྷ་ཏྲ་ཙ་ཏུར་དཱ་ཤ་ཀྲོ་ཏ་ཧེ་རུ་ཀ་པཉྩ་དཱ་ཤ་ཡ་མ་ཏྲི་ས་མ་ཡ་དུཿཁ་མཱ་ར་ཡ་རྦད་བྷྱོ་ཟློག༔
བཅུ་དྲུག་པ་ཕུར་པའི་བསྐུལ་གཏོང་བ་ནི། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས༔ ཁྲོ་བཅུ་ཕྲ་ཐབས་ཡབ་ཡུམ་དབྱིངས་ཕྱུག་བཅས༔ སྒོ་སྐྱོང་བཞི་དང་མ་མོ་གིང་བདུད་ཚོགས༔ ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས༔ ཆེ་བཙན་འབར་བའི་མཐུ་སྟོབས་དུས་འདིར་བསྐྱེད༔ རྔམ་གཏུམ་གཤེ་ཞིང་མི་བཟད་སྐུར་སྟོན་པ༔ དེང་འདིར་སྔགས་འཆང་བདག་གི་དཔུང་གྲོགས་མཛོད༔
ཧཱུྃ༔ དཔལ་ཆེན་དྲག་པོ་ལས་ལ་སྐུ་བསྐྱོད་ཚེ༔ སྐུ་མདོག་མུན་ནག་དུད་སྤྲིན་ཆི་ལི་ལི༔ དབུ་སྐྲ་དུག་རླངས་སྔོ་དམར་ཕྱུ་རུ་རུ༔ འབྲུག་སྟོང་ལྡིར་འདྲའི་གད་མོ་འུ་རུ་རུ༔ མཚོན་ཆའི་རྩེ་ལ་གློག་དམར་ཁྱུགས་སེ་ཁྱུག༔ དུར་ཁྲོད་ཆས་ལ་མེ་ཡི་སེར་བ་འདྲིལ༔ ཁྲོ་བོའི་དམག་ཚོགས་ཐོག་མདའ་ཤ་ར་ར༔ ཁྲོ་མོའི་དམག་ཚོགས་ཚྭ་ཚྭ་སི་ལི་ལི༔ ལས་མཁན་མྱུར་མགྱོགས་བཤན་པ་ཁྱུགས་སེ་ཁྱུག༔
བྱ་གཅན་ཤ་ཟ་སྲོག་ལེན་ཞུངས་སེ་ཞུང་༔ གཞན་ཡང་འཁོར་ཚོགས་སྤྲུལ་པ་འབུམ་དང་བཅས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ བསྟན་དགྲ་སྒོས་དགྲ་འཇོམས་པའི་དུས་ལ་བབ༔ བན་བོན་བྱད་ཟོར་བཟློག་པའི་དུས་ལ་བབ༔ མ་རུངས་དམག་ཚོགས་བཟློག་པའི་དུས་ལ་བབ༔ ལོག་འདྲེན་འབྱུང་པོ་འདུལ་བའི་དུས་ལ་བབ༔ རྐྱེན་ངན་བར་ཆད་ཞི་བའི་དུས་ལ་བབ༔ དམ་སྲི་འདྲེ་རྒོད་བསྒྲལ་བའི་དུས་ལ་བབ༔ སྡིག་ཅན་དམ་ཉམས་དགྲ་བོ་ཤོར་ར་རེ༔
དམིགས་པའི་དམ་ཉམས་རུ་ཏྲ་གཏོང་ར་རེ༔ བསྐུལ་ལོ་མཐུ་རྩལ་སྐྱེད་ཅིག་དགྲ་ལ་བྷྱོ༔ བཅུ་བདུན་པ་རྡོ་རྗེ་ཕུར་པའི་ལྷ་ཚོགས་ཀྱི་བཟློག་པ་ནི། མདུན་དུ་དྲག་པོའི་ལྕགས་སྣོད་དུ་གཏོར་ཆུང་ལིངྒ་ཤ་དུམ་བཅས་བཤམས་ལ། ཐོག་མར་ཧོམ་བསྐྱེད་པ་ནི༔ ཧཱུྃ༔ མདུན་དུ་དྲག་པོ་གནམ་ལྕགས་ཧོམ་གྱི་ནང་༔ དགྲ་བགེགས་བྱད་མ་མངོན་སུམ་ལྟ་བུར་གསལ༔ ལས་མཁན་ཕོ་ཉས་བཟུང་སྟེ་མི་ཤོར་བར༔ མནན་ཅིང་བསྡམས་ནས་མྱོས་པའི་རང་བཞིན་གྱུར༔
དེ་ནས་འགུགས་བསྟིམ་ནི༔ ཕཊ྄ཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ དཔལ་ཆེན་ཆེ་མཆོག་ལྷ་ཚོགས་བདེན་པའི་མཐུས༔ བྱད་མ་དགྲ་བགེགས་ལོག་འདྲེན་གནོད་བྱེད་རྣམས༔ རང་དབང་མེད་པར་གཟུགས་ལིང་འདི་ལ་ཁུག༔ ཨོཾ་རུ་ཏྲ་ནྲྀ་ཏྲི་ཨ་ཀརྵ་ཡ་ཛཿ ཐ་མ་བསྒྲལ་བ་ནི༔ ཧཱུྃ༔ ལས་བྱེད་ཕོ་ཉའི་དམག་ཚོགས་སྤྲིན་ལྟར་གཏིབས༔
རྣོ་དབལ་འདེབས་པའི་མཚོན་ཆ་སྐར་ལྟར་འཁྲུགས༔ སྒྲོལ་ཅིང་གཏུབས་ཤིག་རལ་གྲི་འབར་བའི་མཚོན༔ དམ་ཉམས་དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་ཛི་བཱི་ནྲྀ་ཏྲི་མཱ་ར་ཚིནྡྷ་པ་ཙ་པ་ཙ་ཧཱུྃ་ཕཊ྄ཿ ཅེས་གཏུབ་ལ་བཟློག་པར་སྟོབ་ཅིང༌། ཧཱུྃ༔ དཔལ་ཆེན་ཆེ་མཆོག་བཛྲ་ཀུ་མཱ་ར༔ སྐུ་མདོག་མཐིང་ནག་རབ་འཇིགས་ས་གསུམ་གཡོ༔ དབུ་གསུམ་ཕྱག་དྲུག་རབ་འཇིགས་མཚོན་ཆ་གདེངས། རྡོ་རྗེ་རིན་ཆེན་སྒྲོ་གཤོག་འོད་ཀྱིས་འགེངས༔
དུར་ཁྲོད་ཆས་བརྒྱད་སྣང་སྲིད་ཟིལ་གྱིས་གནོན༔ ཞབས་བཞི་བརྐྱང་བསྐུམ་བྱད་མ་རུ་ཏྲ་བརྫིས༔ ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྲིལ༔ སྐུ་ལས་སྐྱེས་པའི་མེ་དཔུང་འུ་རུ་རུ༔ ཁྲོ་བོ་རོལ་པའི་གནས་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས།
ཁྲོ་བཅུ་ཕྲ་ཐབས་ཡབ་ཡུམ་དབང་ཕྱུག་བཅས། ། སྒོ་སྐྱོང་བཞི་དང་མ་མོ་གིང་བདུད་ཚོགས། ། ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས། ། ཆེ་བཙན་འབར་བའི་མཐུ་སྟོབས་དུས་འདིར་བསྐྱེད། ། དགྲ་བགེགས་བསྒྲལ་བའི་ཤ་ཁྲག་གཏོར་མ་བཞེས། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད། ཧཱུྃ། དཔལ་ཆེན་ཆེ་མཆོག་ཡབ་ཀྱི་ཐུགས་ཀ་རུ། ། པདྨ་ཉི་ཟླ་འབར་བའི་གདན་སྟེང་དུ། ། མ་བསྐྱེད་རྫོགས་པ་རྡོ་རྗེ་གཞོན་ནུ་ཆེ། །
དབུ་དགུ་རྔམ་པས་སྲིད་གསུམ་དབང་དུ་སྡུད། ། སྟེང་འོག་བར་གསུམ་གདོན་བགེགས་དགྲ་ལ་ཟློག ། བཅོ་བརྒྱད་མཚོན་ཆས་ལོག་འདྲེན་ཟིལ་གྱིས་གནོན། ། སྣང་སྲིད་བྱད་ཕུར་སྡང་བའི་དགྲ་ལ་ཟློག ། སྐུ་ལ་དུར་ཁྲོད་ཆས་བརྒྱད་རྫོགས་པ་ཡིས། ། གདོང་སྡེར་རྭ་མཆུ་ལྟོ་འགྲོས་ལྟས་ངན་ཟློག ། རྫུ་འཕྲུལ་སྒྲོ་གཤོག་དབྱིངས་ལ་བརྒྱངས་པ་ཡིས། ། གཟའ་དང་རྒྱུ་སྐར་བྱད་ཁ་དགྲ་ལ་ཟློག ། ཞབས་བརྒྱད་བརྐྱང་བསྐུམ་སྡེ་བརྒྱད་དམ་ལ་བཞག ། སྡེ་བརྒྱད་འབྱུང་པོའི་ཆོ་འཕྲུལ་དགྲ་ལ་ཟློག །
རྒྱས་འདེབས་ཡུམ་འཁྱུད་མ་མོ་བྲན་དུ་འཁོལ། ། སྣང་སྲིད་མ་མོའི་སུན་ཁ་དགྲ་ལ་ཟློག ཧཱུྃ༔ ཀཱི་ལ་རིགས་བཞི་ཡབ་ཡུམ་འཁོར་བཅས་ཀྱིས༔ སྣང་སྲིད་ཡོངས་ཀྱི་དམོད་པ་བཟློག་ཏུ་གསོལ༔ ཡེ་ཤེས་ཁྲོ་བཅུ་ཡབ་ཡུམ་འཁོར་བཅས་ཀྱིས༔ ཕྱོགས་སྐྱོང་བཅུ་ཡི་བྱད་ཟོར་བཟློག་ཏུ་གསོལ༔ ཕྲ་མེན་ཟ་གསོད་ཕུར་འདེབས་ཉི་ཤུ་ཡིས༔ མི་རུང་ཆོ་འཕྲུལ་སྣ་ཚོགས་བཟློག་ཏུ་གསོལ༔ དབང་ཕྱུག་ཆེན་མོ་ཉི་ཤུ་རྩ་བརྒྱད་གྱིས༔
ལྟས་ངན་བརྒྱད་ཅུ་རྩ་གཅིགབཟློག་ཏུ་གསོལ༔ ཕྲིན་ལས་རྣམ་བཞི་སྒོ་མ་རིགས་བཞི་ཡིས། ། སྐལ་མེད་ཐེ་ཚོམ་ལོག་ལྟ་བདུད་རིགས་ཟློག ། བཀའ་སྐྱོང་མ་མོ་བཅུ་གཉིས་འཁོར་བཅས་ཀྱིས༔ རྨི་ལྟས་མཚན་མ་ངན་པ་བཟློག་ཏུ་གསོལ༔ དཔལ་གྱི་བཀའ་ཉན་གིང་ཆེན་བཅུ་གཉིས་ཀྱིས༔ མི་འདོད་ཐན་ལྟས་སྣ་ཚོགས་བཟློག་ཏུ་གསོལ༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གནམ་ནས་ཐོག་རྒོད་ལྷུང་བ་ཟློག༔
ས་ནས་དུག་གཟེར་ལངས་པ་ཟློག༔ བར་ནས་དགྲ་སྡང་འགྱུ་བ་ཟློག༔ ཕྱོགས་ནས་དམག་ཆེན་གཡོས་པ་ཟློག༔ མཚམས་ནས་བྱུར་འདྲེ་ལངས་པ་ཟློག༔ མི་ཁ་ཕུང་སྦྱོར་ངན་པ་ཟློག༔ ཕུག་གི་ལྷ་ལ་གནོད་པ་ཟློག༔ བར་གྱི་མི་ལ་གནོད་པ་ཟློག༔ སྒོ་ཡི་ནོར་ལ་གནོད་པ་ཟློག༔ མཆན་གྱི་བུ་ལ་གནོད་པ་ཟློག༔ གཏན་གྱི་གྲོགས་ལ་གནོད་པ་ཟློག༔
ཡུལ་མཁར་ཞིང་ལ་གནོད་པ་ཟློག༔ སྲིད་དང་གཡང་ལ་གནོད་པ་ཟློག༔ མི་འདོད་རྐྱེན་ངན་དགྲ་ལ་ཟློག༔ སྐག་དང་སྤར་ཁ་ངན་པ་ཟློག༔ སྨེ་བ་ཀླུང་རྟ་ཉམས་པ་ཟློག༔ ལོ་ཟླ་ཞག་དུས་སྐག་རིགས་ཟློག༔ རྨི་ལྟས་མཚན་མ་ངན་པ་ཟློག༔ རྟགས་དང་རྟེན་འབྲེལ་ངན་པ་ཟློག༔ མི་མཐུན་རྐྱེན་ངན་སྣ་ཚོགས་ཟློག༔ བཟློག་གོ་དམར་ནག་གཏོར་མས་ཟློག༔
བསྒྱུར་རོ་ལྟས་ངན་དགྲ་ལ་སྒྱུར༔ བྷྱོ་བྷྱོ་བཟློག་བཟློག་ཕྲིན་ལས་མཛོད༔ ཨོཾ་ཨེ་ཀ་དུ་ནན་ཟློག༔ ཡ་མ་དུ་ནན་ཟློག༔ ར་ཙ་དུ་ནན་ཟློག༔ ཡཀྴ་རྦད་ནན་ཟློག༔ མ་ཏྲི་བྷྱོ་ནན་ཟློག༔ དུ་རུ་དུ་རུ་ཡ་ཟློག༔ ཧ་ལ་ཙཀྲ་ཡ་ཟློག༔ རྦད་བྷྱོ་རཾ་བྷྱོ་ཡ་ཟློག༔
བྷྱོ་བྷྱོཿ བྷྱོ་བྷྱོཿ བཟློག་བཟློག༔ བཟློག་བཟློག༔ ཅེས་ཟློག་སྔགས་ལན་གསུམ་མམ་བདུན་བཀླག་གོ ཁྱད་པར་བྱད་སྟེམས་ཐན་དང་ལྟས་ངན་ལ་སོགས་གང་བྱུང་ལ་དམིགས་གཏད་བཅས་ཏེ་བཟློག་པ་བྱའོ། ༈ ཡང་ཕུར་གཏོར་ཟློག་གྲངས་མང་གསོག་སྐབས་རྒྱས་པ་མི་ལྕོགས་པར་འདི་ལྟར་བྱ་སྟེ། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས།
ཁྲོ་བཅུ་ཕྲ་ཐབས་ཡབ་ཡུམ་དབང་ཕྱུག་བཅས། ། སྒོ་སྐྱོང་བཞི་དང་མ་མོ་གིང་བདུད་ཚོགས། ། ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས། ། ཆེ་བཙན་འབར་བའི་མཐུ་སྟོབས་དུས་འདིར་བསྐྱེད། ། དགྲ་བགེགས་བསྒྲལ་བའི་ཤ་ཁྲག་གཏོར་མ་བཞེས། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད། ། བསྟན་དགྲ་སྒོས་དགྲ་མུ་སྟེགས་ངན་སྔགས་དང༌། ། བན་བོན་བྱད་ཟོར་མཐུ་གཏད་བཟློག་ཏུ་གསོལ། ། དམ་ཆོས་སྒྲུབ་ལ་ལོག་འདྲེན་ཞིང་བཅུའི་རིགས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། །
ལོ་ཟླ་སྤར་སྨེ་རླུང་རྟའི་སྐག་ཆེན་སོགས། ། དུས་མིན་འཆི་བའི་སྐག་རིགས་བཟློག་ཏུ་གསོལ། ། དར་སྲི་ཕུང་སྲི་ན་སྲི་འཆི་སྲི་དང༌། ། གོད་སྲི་དགྲ་གྱོད་སྲི་རིགས་བཟློག་ཏུ་གསོལ། ། ནད་རིམས་དལ་ཡམས་རྨི་ལྟས་པྲ་རྟགས་ངན། ། མི་འདོད་ཐན་ལྟས་ཐམས་ཅད་བཟློག་ཏུ་གསོལ། ། ཕྱོགས་བཞི་མཚམས་བརྒྱད་སྟེང་འོག་བར་མཚམས་ནས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། བྷྱོ་བྷྱོ་བཟློག་བཟློག་བཅོལ་བའི་ཕྲིན་ལས་མཛོད། ཨོཾ་ཨེ་ཀ་དུ་ནན་ཟློག །
ཡ་མ་དུ་ནན་ཟློག ། རཱ་ཛ་རྦད་ནན་ཟློག ། ཡཀྴ་རྦད་ནན་ཟློག ། མ་ཏྲི་བྷྱོ་ནན་ཟློག ། དུ་རུ་དུ་ནན་ཡ་ཟློག ། ཧ་ལ་ཙཀྲ་ཡ་ཟློག ། རྦད་བྷྱོ་རཾ་བྷྱོ་ཡ་ཟློག བྷྱོ་བྷྱོཿ བྷྱོ་བྷྱོཿ བཟློག་བཟློག །
བཟློག་བཟློག ། ཅེས་སྟོང་བཟློག་གྲངས་གསོག་ཆེད་ཨཱ་ཡུའི་མིང་གིས་སོ། ༈ སྟོང་བཟློག་གྲངས་གསོག་བསྡུས་པ་ནི། ཧཱུྃ་བྷྱོ། གཞི་མེད་རྩ་བྲལ་དོན་གྱི་དཀྱིལ་འཁོར་ནས། ། རང་བྱུང་རིག་པ་ཡང་དག་ཧེ་རུ་ཀཿ རིག་རྩལ་དཔལ་ཆེན་རྡོ་རྗེ་གཞོན་ནུའི་ཚོགས། ། བསལ་བཞག་བྲལ་བའི་དབྱིངས་ནས་སྐུར་བཞེངས་ལ། ། མཚན་འཛིན་རྣམ་རྟོག་བསྒྲལ་བའི་མཆོད་པ་བཞེས། ། གཉིས་སྣང་འཁྲུལ་པ་ཀ་དག་དབྱིངས་སུ་ཟློག །
དུག་ལྔའི་རྟོག་ཚོགས་ཡེ་ཤེས་ལྔ་རུ་སྒྱུར། ། རིག་པ་ཕུར་བུ་ཆོས་ཟད་གདོད་མའི་ཀློང༌། ། ཡེ་གྲོལ་ཆོས་སྐུའི་བསྟན་སྲིད་ཟིན་གྱུར་ཅིག ཞེས་བསགས། དེ་ཙམ་མ་ལྕོགས་ན། ཧཱུྃ། སྐུ་གསུམ་ཕུར་བུའི་ལྷ་ཚོགས་དབྱིངས་ནས་བཞེངས། ། དུག་གསུམ་བསྒྲལ་བའི་མཆོད་པ་འདི་བཞེས་ལ། ། སྲིད་གསུམ་འཁྲུལ་པ་ཀ་དག་དབྱིངས་སུ་ཟློག ཁམས་གསུམ་འཁོར་བ་དོང་སྤྲུགས་ལས་མཛོད་ཅིག །
ཅེས་པའང་གུ་ཧྱས་སོ། བརྒྱ་སྟོང་གྲང་བསག་གྲུབ་ནས། བཅོ་བརྒྱད་པ་བཟློག་དམིགས་བྱ་བ་ནི། ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀ༔ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔ དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔
ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་ལ་ཆོས་སྐྱོང་གི་ཕྲིན་བཅོལ་བྱ། ཆད་ཐོ་འབུལ། བརྟན་མ་སྐྱོང༌། རྟ་བྲོ་བརྡུང༌།
མཆོད་བསྟོད་བྱ། བཤགས་པ་བརྟན་བཞུགས་བསྡུ་ལྡང༌། བཀྲ་ཤིས་བརྗོད། བསྔོ་སྨོན་སོགས་རྒྱུན་གྱི་གོ་རིམ་ཡིན་ནོ། ༈ དེ་ནས་ཉིན་ཐ་མ་འཕང་བ་དྲག་པོའི་གཡུལ་འགྱེད་ཅེས་བྱ་བ་གཏོར་རྫོངས་ཉིན་པར། བཟློག་པ་གྲངས་གསོག་གྲུབ་པ་དང་ཐལ་བརྡེབ་ཡན་གོང་ལྟར་སོང་ནས། ཨོཾ་ཤྲཱི་བཛྲ་ཀུ་མཱ་ར་ས་པ་རི་ཝཱ་ར་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཅེས་བཟློག་མཆོད་རྣམས་བཟློག་པར་སྟོབ། ཧཱུྃ༔
མ་བཅོས་ལྷུན་གྲུབ་རྡོ་རྗེ་གཞོན་ནུ་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ ཅེས་བསྟོད། ཡུལ་འགར་བཟློག་དབང་ཞུ་སྲོལ་ལྟར་ན། དངོས་གྲུབ་ལེན་པ་ནི། ཛཿ
དམ་ཚིག་ཆེན་པོའི་དུས་ལ་བབ༔ དེང་འདིར་བསྒྲུབ་པའི་དཀྱིལ་འཁོར་ལྷ༔ ཐུགས་དམ་གཉན་པོ་དབྱིངས་ནས་བསྐུལ༔ སྲོག་ལྟར་མི་གཏོང་བསྒྲུབས་ལགས་ན༔ དབང་དང་དངོས་གྲུབ་འདིར་སྩོལ་ཅིག༔ ཨོཾ་སརྦ་གརྦྷ་སིདྡྷི་ཧཱུྃ༔ ཞེས་བརྗོད་ལ་ཟློག་དབང་ཞུ། སྤྲོ་བར་མོས་ན་སྲིན་མོ་ཟ་ལམ་ཡང་ཕུར་གཞུང་ལྟར་འདིར་བྱ། མདུན་བསྐྱེད་ལྷ་ཚོགས་ནམ་མཁར་བཏེགས་ལ། སྥ་ར་ཎ་ཕཊ྄ཿ
ཀྱིས་དབྱེ་བའི་རྒྱས༔ སྐད་ཅིག་མདུན་བསྐྱེད་གཏོར་མའི་ཡེ་ཤེས་པ༔ ནམ་མཁར་གཤེགས་ཤིང་གཟུ་དཔང་མཛད་པར་གྱུར༔ སཾ་ཧ་ར་ཎ་ཧཱུྃ་ གིས་བསྡུ་རྒྱ་བཅས༔ སྐབས་དེར་སྲུང་ཟློག་འཁོར་ལོ་ཁ་བསྒྱུར། མདུན་བསྐྱེད་དམར་ཆེན་གཏོར་མའི་དམ་ཚིག་པ༔ བདག་གི་སྙིང་ཁའི་ཧཱུྃ་ལ་ཐིམ་པར་གྱུར༔ ས་མ་ཡ་དགྲ་བགེགས་ཧ་ལ་ཧ་ལ་ཧཱུྃ་ཕཊ྄ཿ སླར་ཡང་སྔར་བཞིན་གཏོར་ཆེན་སྐད་ཅིག་གིས༔ ཁྲོ་གཏུམ་མི་བཟད་འབར་བའི་སྤྲིན་འཕྲོ་བ༔
འཕང་བ་ཙམ་གྱིས་སྟོང་གསུམ་བརླག་ནུས་པའི༔ ཧ་ལ་ཧ་ལའི་སྡོང་པོ་ཆེན་པོར་གྱུར༔ དྲག་སྔགས། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ ས་མ་ཡ་ཧ་ལ་ཧ་ལ་ཟོར་ཡ་ཟོར་ཡ་ཐུན་ཡ་ཐུན་ཡ་དགྲ་བགེགས་ནྲྀ་ཏྲི༔ སརྦ་ཤ་ཏྲུཾ་མཱ་ར་ཡ་རྦད་སོད་ཕཊ྄ཿ ཅེས་གྲངས་མང་བཟླས་ཤིང་འདུས་པ་གྲལ་མཐར་ནས་བརྩམ་ཞལ་ཕུ་ཞུས་པས་ཐུན་ཟོར་གྱི་རྫས་ལ་སྔགས་ཀྱི་རྣོ་ངར་བཏགས། དེ་ལྟར་གཏོར་ཆེན་དྲག་པོའི་ཟོར་དུ་བསྒྲུབས་ལ། སྐབས་འདིར་གསོལ་ཁ་མཐར་དབྱུང༌།
སྡེ་བརྒྱད་གསེར་སྐྱེམས་སྔོན་དུ་འགྲོ་ལ། དམ་རྫས་གསེར་སྐྱེམས་མཆོད་པ་ནི༔ ཨོཾ་ཨཱཿཧཱུྃ༔ གཏན་གྱི་སྐྱབས་གནས་དཀོན་མཆོག་རྩ་གསུམ་ལྷ༔ མཆོད་པར་འོས་པ་འཇིག་རྟེན་དྲེགས་པའི་ཚོགས༔ མ་ལུས་འཁོར་བཅས་གསེར་སྐྱེམས་མཆོད་པ་བཞེས༔ དེང་འདིར་རྣལ་འབྱོར་བདག་གི་གཟུ་དཔང་མཛོད༔ བདེན་རྫུན་གཟུ་དཔང་གསོལ་བ་ནི༔ ཧཱུྃ༔ བླ་མ་དཀོན་མཆོག་གསུམ་པོ་གཟུ་དང་དཔང་༔
ཡི་དམ་མཁའ་འགྲོ་ཆོས་སྐྱོང་ར་མདར་སྦྲན༔ བདེན་རྫུན་དྲང་ཤན་ཡེ་ཤེས་སྤྱན་གྱིས་གཟིགས༔ བདག་ནི་ཞིང་བཅུ་དགྲ་ཡིས་རྒོལ་མ་བཟོད༔ ད་ནི་མྱུར་དུ་བསྒྲལ་བའི་དུས་ལ་བབ༔ གཤིན་རྗེའི་ལྟོ་བ་ཆུ་སྲིན་གྲེ་བ་དང་༔ ཉི་ཟླའི་གོ་བར་ཆོས་བོན་སྲུང་མའི་འོག༔ འཇིག་རྟེན་སྲིད་པའི་གབ་བསྐུང་གར་གནས་ཀྱང་༔ སྐྱབས་བྲལ་བྱྀའུ་ཁྲ་ཡིས་དེད་པ་བཞིན༔ སྐད་ཅིག་ཡུད་ཀྱིས་དགུག་པའི་དུས་ལ་བབ༔ བཀུག་ནས་མྱུར་དུ་བསྒྲལ་བའི་དུས་ལ་བབ༔
ཐུགས་དམ་དུས་ལ་བབ་བོ་ས་མ་ཡ༔
དེ་ནས་ཆད་མདོའི་གཏོར་མ་ལ་དགྲ་བགེགས་འགུགས་པ་ནི། ན་མོ༔ མཆོག་གསུམ་རྩ་གསུམ་སྲུང་མའི་བདེན་སྟོབས་དང་༔ ཁྱད་པར་ཡང་ཕུར་ལྷ་ཚོགས་བདེན་པའི་མཐུས༔ མ་རུངས་སེམས་ཅན་བསྒྲལ་བའི་ཞིང་གྱུར་ཀུན། སྲིད་པ་གསུམ་གྱི་ཁབ་བསྐུང་གར་གནས་ཀྱང༌། སྐད་ཅིག་ཡུད་ཀྱིས་དམིགས་རྟེན་འདི་ལ་ཁུག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ དགྲ་བགེགས་སརྦ་ནྲྀ་ཏྲིཿ
ཨ་ཀརྵ་ཡ་ཛཿ ཆད་མདོ་ནི། ཧཱུྃ༔ གསང་ཆེན་མ་ལ་མཆིམས་ཕུ་རུ༔ རྒྱལ་ཀུན་འདུས་པ་ཡབ་ཡུམ་གྱིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ གཏེར་སྲུང་ཁས་བླངས་ཆད་མདོ་བཞིན༔ གཏོར་མ་བཞེས་ལ་ཐ་ཚིག་མཛོད༔ ཨོཾ་ཀྲོ་ཏ་ཀྲོ་ཏི་སརྦ་བ་ལིཾ་ཏ་ཁཱ་ཧི༔ ཞེས་གཏོར་མ་དམག་ལྟོའི་ཚུལ་དུ་ཟོར་ཆེན་དུ་སྟོབ།
ཟོར་ལམ་བསལ་བ་ནི། ཧོཿ ཕྱོགས་བཅུར་བཞུགས་པའི་བསླུ་མེད་དཀོན་མཆོག་གསུམ༔ བརྒྱུད་པ་དགུ་ལྡན་རྩ་བརྒྱུད་བླ་མ་དང་༔ ཡི་དམ་རྒྱལ་བའི་དཀྱིལ་འཁོར་རབ་འབྱམས་དང༌། ཁྱད་པར་ཡང་ཕུར་དཀྱིལ་འཁོར་ལྷ་ཚོགས་དང་༔ བརྒྱུད་གསུམ་དྲེགས་སྡེ་དམ་ཅན་རྒྱ་མཚོའི་ཚོགས༔ སྡེ་བརྒྱད་སྤྱི་དང་དེ་རིང་ཟོར་ལམ་དུ༔ གནས་པའི་སྣང་སྲིད་ལྷ་འདྲེ་མ་ལུས་རྣམས༔ གསེར་སྐྱེམས་འདི་བཞེས་ཟོར་ལམ་དགྲ་ལ་ཕྱེས༔
སྒོ་བས་སྒོ་ཕྱེས་འཕྲང་བས་འཕྲང་སོལ་ཅིག༔ ཁྱེད་རྣམས་སྐུ་བཟུར་རང་རང་དམག་བསྡུས་ལ༔ དྲག་པོ་ལས་ཀྱི་གཡུལ་ངོ་དགྲ་ལ་སྤྲོད༔ དགྲ་དཔུང་བདུན་རྒྱུད་རྩད་ནས་འཇོམས་པར་མཛོད༔ བགེགས་དཔུང་ཕྱེ་མར་ཐལ་བ་རྡུལ་དུ་རློག༔ ལྷ་ཚོགས་ཐུགས་དམ་ཟོར་དུ་བསྐུལ་བ་ནི༔ ཧོཿ ཉོན་ཅིག་བཀའ་ཡི་ལྷ་སྲིན་སྡེ་བརྒྱད་ཚོགས༔ རྡོ་རྗེའི་ཐོག་ཆེན་ཧ་ལ་ནག་པོ་ཆེ༔ མེ་འོད་མཚོན་ཐུན་དུག་རླངས་ནད་སྤྲིན་འཁྲིགས༔
གཏོར་ཟོར་གཉན་པོ་སྡང་བའི་དགྲ་ལ་ཡ༔ གནམ་ལྕགས་ཐོག་ཆར་གནོད་པའི་བགེགས་ལ་ཡ༔ ཟོར་གྱི་ལམ་ཕྱེས་རང་རང་དམག་བསྡུས་ལ༔ མ་གཡེལ་དྲག་པོ་ཟོར་གྱི་དཔུང་ལ་བཞེངས༔ ཕྱོགས་བཅུའི་བླ་མ་དཀོན་མཆོག་དཔང་དུ་བཞུགས༔ བདུད་འདུལ་ཁྲོ་རྒྱལ་རྣམས་ཀྱི་མཐུ་སྟོབས་བསྐྱེད༔ ཡི་དམ་ལྷ་ཚོགས་རྣམས་ཀྱིས་སྟེང་ནས་ནོན༔ ཕྱོགས་སྐྱོང་སྡེ་བརྒྱད་དམག་དཔུང་མཐའ་ནས་བསྐོར༔ ཀླུ་སྲིན་ས་བདག་གདུག་པས་འོག་ནས་འདེགས༔ མ་མོ་དམག་ཟོར་རྒྱལ་མོས་ཟོར་སྣ་དྲོངས༔
སྲིན་མོ་ཟ་ལམ་མ་ཡིས་སྡེ་བརྒྱད་ཀྱི༔ རང་རང་ཀེག་བསྒྱུར་ཟོར་ལམ་དགྲ་ལ་སྒྱུར༔ སྔོན་ཚེ་དཔལ་ཆེན་པོ་ཡི་བཀའ་མ་བཅག༔ ད་ལྟ་རྣལ་འབྱོར་བདག་གིས་དམ་མ་བྲལ༔ དྲག་པོ་ཟོར་གྱི་དམག་དཔུང་དགྲ་ལ་བྷྱོཿ ཐུགས་དམ་དུས་ལ་བབ་བོ་ས་མ་ཡ༔ རྐང་གླིང་སྔོན་དུ་ལན་གསུམ་བཏང༌། དེ་ནས་ཞྭ་གོས་སྦྲེང་འཆོར་རོལ་མོ་དང་བཅས་རུ་དར་སྒྲེངས། གཏོར་ཆེན་བཏེགས། སེར་སྦྲེང་གིས་མདུན་བསུས་ལ་སློབ་དཔོན་གྱིས་རྟིང་བདས་ནས་འཕེན་སར་འབྱོར་བ་དང་སློབ་དཔོན་གྱི་ཕྱག་ཏུ་དར་ནག་དང་གསེར་སྐྱེམས་ཕུལ་ལ།
སྤྲོ་ན་འཆམ་སྟབས་དང་བཅས། ཨོཾ་ཨཱཿཧཱུྃ༔ གཏན་གྱི་སྐྱབས་གནས་དཀོན་མཆོག་རྩ་གསུམ་ལྷ༔ མཆོད་པར་འོས་པ་འཇིག་རྟེན་དྲེགས་པའི་ཚོགས༔ མ་ལུས་འཁོར་བཅས་གསེར་སྐྱེམས་མཆོད་པ་བཞེས༔ དེང་འདིར་རྣལ་འབྱོར་བདག་གི་གཟུ་དཔང་མཛོད༔ ལན་གསུམ། བདེན་རྫུན་གཟུ་དཔང་གསོལ་བ་ནི༔ ཧཱུྃ༔ བླ་མ་དཀོན་མཆོག་གསུམ་པོ་གཟུ་དང་དཔང་༔
ཡི་དམ་མཁའ་འགྲོ་ཆོས་སྐྱོང་ར་མདར་སྦྲན༔ བདེན་རྫུན་དྲང་ཤན་ཡེ་ཤེས་སྤྱན་གྱིས་གཟིགས༔ བདག་ནི་ཞིང་བཅུ་དགྲ་ཡིས་རྒོལ་མ་བཟོད༔ ད་ནི་མྱུར་དུ་བསྒྲལ་བའི་དུས་ལ་བབ༔ གཤིན་རྗེའི་ལྟོ་བ་ཆུ་སྲིན་གྲེ་བ་དང་༔ ཉི་ཟླའི་གོ་བར་ཆོས་བོན་སྲུང་མའི་འོག༔ འཇིག་རྟེན་སྲིད་པའི་གབ་ཁུང་གར་གནས་ཀྱང་༔ སྐྱབས་བྲལ་བྱྀའུ་ཁྲ་ཡིས་དེད་པ་བཞིན༔ སྐད་ཅིག་ཡུད་ཀྱིས་འགུགས་པའི་དུས་ལ་བབ༔ བཀུག་ནས་མྱུར་དུ་བསྒྲལ་བའི་དུས་ལ་བབ༔
ཐུགས་དམ་དུས་ལ་བབ་བོ་ས་མ་ཡ༔ བསྒྲལ་བྱ་ཧོམ་ཁུང་བསྐྱེད་པ་ནི། བཅའ་འབེན་ཧོམ་ཚང་དུ་ལིངྒ་མགོ་མཇུག་ལྡོག་སྟེ་སྦྱར། ཨེ་ཡཾ་ཛྭ་ལ་རཾ༔ རང་མདུན་ལས་ཀྱི་གཤིན་རྗེའི་ཧོམ་ཁུང་དུ༔ ནྲྀ་ཏྲི་ཡོངས་གྱུར་དགྲ་བགེགས་དངོས་སུ་གསལ༔ ལས་ཀྱི་དབང་གིས་ཕྱོགས་བཅུའི་དགྲ་གདོན་ཚོགས༔ ཤ་རུལ་སྦྲང་མ་འཁོར་བཞིན་འདུ་བར་གྱུར༔ རྣམ་ཤེས་རྟེན་ལ་འགུགས་པ་ནི༔ ན་མོ༔
མཆོག་གསུམ་རྩ་གསུམ་སྲུང་མའི་བདེན་སྟོབས་དང་༔ ཁྱད་པར་ཡང་ཕུར་ལྷ་ཚོགས་བདེན་པའི་མཐུས༔ མ་རུངས་སེམས་ཅན་བསྒྲལ་བའི་ཞིང་གྱུར་ཀུན༔ སྲིད་པ་གསུམ་གྱི་གབ་ཁུང་གར་གནས་ཀྱང་༔ སྐད་ཅིག་ཡུད་ཀྱིས་དམིགས་རྟེན་འདི་ལ་ཁུག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿདགྲ་བགེགས་སརྦ་ནྲྀ་ཏྲིཿ ཨ་ཀརྵ་ཡ་ཛཿ ཞེས་འགུག་གཞུག་དྲག་པོ་ལན་གསུམ་བྱས་ལ་འབེན་དུ་དམིགས་བྱ་བཀུག་ཅིང་ལྷ་ཚོགས་ཐུགས་དམ་ཟོར་དུ་བསྐུལ་བ་ནི། ཧོཿ ཉོན་ཅིག་བཀའ་ཡི་ལྷ་སྲིན་སྡེ་བརྒྱད་ཚོགས༔
རྡོ་རྗེའི་ཐོག་ཆེན་ཧ་ལ་ནག་པོ་ཆེ༔ མེ་འོད་མཚོན་ཐུན་དུག་རླངས་ནད་སྤྲིན་འཁྲིགས༔ གཏོར་ཟོར་གཉན་པོ་སྡང་བའི་དགྲ་ལ་ཡ༔ གནམ་ལྕགས་ཐོག་ཆར་གནོད་པའི་བགེགས་ལ་ཡ༔ ཟོར་གྱི་ལམ་ཕྱེས་རང་རང་དམག་བསྡུས་ལ༔ མ་གཡེལ་དྲག་པོ་ཟོར་གྱི་དཔུང་ལ་བཞེངས༔ ཕྱོགས་བཅུའི་བླ་མ་དཀོན་མཆོག་དཔང་དུ་བཞུགས༔ བདུད་འདུལ་ཁྲོ་རྒྱལ་རྣམས་ཀྱི་མཐུ་སྟོབས་བསྐྱེད༔ ཡི་དམ་ལྷ་ཚོགས་རྣམས་ཀྱིས་སྟེང་ནས་ནོན༔ ཕྱོགས་སྐྱོང་སྡེ་བརྒྱད་དམག་དཔུང་མཐའ་ནས་བསྐོར༔
ཀླུ་སྲིན་ས་བདག་གདུག་པས་འོག་ནས་འདེགས༔ མ་མོ་དམག་ཟོར་རྒྱལ་མོས་ཟོར་སྣ་དྲོངས༔ སྲིན་མོ་ཟ་ལམ་མ་ཡིས་སྡེ་བརྒྱད་ཀྱི༔ རང་རང་ཀེག་བསྒྱུར་ཟོར་ལམ་དགྲ་ལ་སྒྱུར༔ སྔོན་ཚེ་དཔལ་ཆེན་པོ་ཡི་བཀའ་མ་བཅག༔ ད་ལྟ་རྣལ་འབྱོར་བདག་གིས་དམ་མ་བྲལ༔ དྲག་པོ་ཟོར་གྱི་དམག་དཔུང་དགྲ་ལ་བྷྱོཿ ཐུགས་དམ་དུས་ལ་བབ་བོ་ས་མ་ཡ༔ སྡེ་བརྒྱད་ཀྱི་ཐུན་ཟོར་སོ་སོར་རྫས་རྣམས་ཁ་ཕྲལ་བ་ཟུར་གསལ་ལྟར་རམ། ཟོར་ཐུན་འདུས་པ་ནི།
ཧཱུྃ་བྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ སྡེ་བརྒྱད་འབུམ་གྱིས་ཐུན་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ ཨཿཡཿམཿདུཿརུཿཙཿཤཿནཿས་མ་ཡ༔ སརྦ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ ཞེས་ཟོར་དཔུང་དང༌། རྒྱས་པར་སྤྲོ་ན་སྡེ་བརྒྱད་སོ་སོར་ཁ་ཕྲལ་བ་ནི། ཐུན་ཟོར་ཐོགས་ལ།
ཨཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ ལྷ་དམག་འབུམ་གྱིས་ཐུན་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ ཨཿདྷེ་ཝ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ ཁྲམ་ཟོར་ཐོགས་ལ། ཡཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ གཤིན་རྗེ་འབུམ་གྱིས་ཁྲམ་ཟོར་ཐོག་ལྟར་འཁྲུགས༔
བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ ཡ་མ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ ཁྲག་ཟོར་ཐོགས་ལ། མཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ མ་མོ་འབུམ་གྱིས་ཁྲག་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ མ་མོ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ
ཐོད་ཟོར་ཐོགས་ལ། དུཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ བདུད་དམག་འབུམ་གྱིས་ཐོད་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ དུཿཔྲ་མ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ ཡུངས་ཟོར་ཐོགས་ལ། རུཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔
རྒྱལ་པོ་འབུམ་གྱིས་ཡུངས་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ རུཿརཱ་ཛ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ མདའ་ཟོར་ཐོགས་ལ། ཙཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ བཙན་དམག་འབུམ་གྱིས་མདའ་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔
ཙཿཤུ་ལ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ སྤྲོ་ན་མདའ་གཞུ་དངོས་ཀྱང་འཕེན། རྡོ་ཟོར་ཐོགས་ལ། ཤཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ གནོད་སྦྱིན་འབུམ་རྡོ་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ ཤཿཡཀྴ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ དུག་ཟོར་ཐོགས་ལ།
ནཿབྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ ཀླུ་དམག་འབུམ་གྱིས་དུག་ཟོར་ཐོག་ལྟར་འཁྲུགས༔ བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ ནཿན་ག་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ གཏོར་ཟོར་ཐོགས་ལ། ཧཱུྃ་བྷྱོཿ དཔལ་གྱི་བཀའ་ཉན་ཕོ་ཉ་ཟོར་གྱི་བདག༔ བཀའ་སྡོད་འབུམ་གྱིས་གཏོར་ཟོར་ཐོག་ལྟར་འཁྲུགས༔
བསྟན་དགྲ་བདུད་སྡེ་དཔུང་དང་བཅས་ལ་ཡ༔ ཡུལ་ཁམས་དང་བཅས་ཐལ་བ་རྡུལ་དུ་རློག༔ ཨཿཡཿམཿདུཿརུཿཙཿཤཿནཿས་མ་ཡ༔ སརྦ་རཀྴ་མཱ་ར་ཡ་ཟོར་ཡ་ཐུན་ཡ་དགྲ་བགེགས་ནྲྀ་ཏྲི་རྦད་སོད་ཕཊ྄ཿ རྒྱས་བསྡུས་སྐབས་དང་བསྟུན་ལ་དྲག་བརྡེག་བྱ། དེ་ནས་དངོས་གཞི་དཔལ་གྱི་གཏོར་ཆེན་བཏེགས་ལ། ཧཱུྃ༔ ང་ནི་རང་བྱུང་དོན་གྱི་ཧེ་རུ་ཀཿ དྲག་པོ་དཔལ་གྱི་གཏོར་ཟོར་གཉན་པོ་འདི༔ བསྟན་དགྲ་བདུད་སྡེའི་དཔུང་དང་བཅས་ལ་ཡ༔
དགྲ་བགེགས་དཔུང་ཚོགས་ཐལ་བ་རྡུལ་དུ་རློག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔
ཅེས་དྲག་སྔགས་ཀྱི་དམོད་བརྗོད་བཞིན་གཏོར་ཆེན་མེ་ཧོམ་དུ་འཕང་ལ་དགྲ་བགེགས་དཔུང་འཇོམས་ཀྱི་རོལ་མོ་དྲག་ཏུ་བརྡུང༌། ཡང་ན་དགྲ་ཕྱོགས་སུ་འཕང༌། སླར་ཡང་དྲག་རོལ་དང་བཅས། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས། ཁྲོ་བཅུ་ཕྲ་ཐབས་ཡབ་ཡུམ་དབང་ཕྱུག་བཅས། ། སྒོ་སྐྱོང་བཞི་དང་མ་མོ་གིང་བདུད་ཚོགས། ། ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས། ། ཆེ་བཙན་འབར་བའི་མཐུ་སྟོབས་དུས་འདིར་བསྐྱེད། །
དགྲ་བགེགས་བསྒྲལ་བའི་ཤ་ཁྲག་གཏོར་མ་བཞེས། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད། ། བསྟན་དགྲ་སྒོས་དགྲ་མུ་སྟེགས་ངན་སྔགས་དང༌། ། བན་བོན་བྱད་ཟོར་མཐུ་གཏད་བཟློག་ཏུ་གསོལ། ། དམ་ཆོས་སྒྲུབ་ལ་ལོག་འདྲེན་ཞིང་བཅུའི་རིགས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། ། ལོ་ཟླ་སྤར་སྨེ་རླུང་རྟའི་སྐག་ཆེན་སོགས། ། དུས་མིན་འཆི་བའི་སྐག་རིགས་བཟློག་ཏུ་གསོལ། ། དར་སྲི་ཕུང་སྲི་ན་སྲི་འཆི་སྲི་དང༌། ། གོད་སྲི་དགྲ་གྱོད་སྲི་རིགས་བཟློག་ཏུ་གསོལ། །
ནད་རིམས་དལ་ཡམས་རྨི་ལྟས་པྲ་རྟགས་ངན། ། མི་འདོད་ཐན་ལྟས་ཐམས་ཅད་བཟློག་ཏུ་གསོལ། ། ཕྱོགས་བཞི་མཚམས་བརྒྱད་སྟེང་འོག་བར་མཚམས་ནས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། བྷྱོ་བྷྱོ་བཟློག་བཟློག་བཅོལ་བའི་ཕྲིན་ལས་མཛོད། ཨོཾ་ཨེ་ཀ་དུ་ནན་ཟློག ཡ་མ་དུ་ནན་ཟློག རཱ་ཛ་རྦད་ནན་ཟློག ཡཀྴ་རྦད་ནན་ཟློག མ་ཏྲི་བྷྱོ་ནན་ཟློག
དུ་རུ་དུ་ནན་ཡ་ཟློག ཧ་ལ་ཙཀྲ་ཡ་ཟློག རྦད་བྷྱོ་རཾ་བྷྱོ་ཡ་ཟློག བྷྱོ་བྷྱོཿ བྷྱོ་བྷྱོཿ བཟློག་བཟློག ། བཟློག་བཟློག ། ཅེས་བཟློག་པ་ཚར་གཅིག་བསྐྱར་ལ་ཐལ་མོ་བརྡབ། དཔོན་སློབ་ཀུན་ཁ་ཚུར་བསྐོར་ཞིང་སྲུང་གུར་སྒོམ་པ་ནི། ཧཱུྃ༔
བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་བྷྲཱུྃ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ སླར་ཁ་ཕྱིར་བསྐོར་ནས་བསད་པའི་དམིགས་པ་ནི། ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔
ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ ཞེས་བསད་སྔགས་དང༌། དེ་ནས་ཟློག་དམིགས་བྱ་བ་ནི། ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀཿ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔
དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་བཟློག་བསད་དམིགས་པ་ཐལ་བརྡེབ་བཅས་གྲུབ་ནས་མི་དམིགས་པའི་ངང་ལ་བཞག་པར་བྱ་བ་གལ་ཆེ་སྟེ།
གཞུང་ལས། རིག་སྟོང་སྐྱེ་མེད་དོན་གྱི་ཧེ་རུ་ཀཿ ལྟ་བའི་གདེང་བསྐྱེད་སྟོང་ཉིད་ངང་ལ་གནས༔ སྒོམ་པའི་གཟེངས་བསྟོད་སྣང་སྲིད་ཕྱག་རྒྱར་བཞེངས༔ སྤྱོད་པའི་འཕྲང་གྲོལ་རེ་དོགས་དབྱིངས་སུ་ཞིག༔ གཞོམ་ཞིག་མཚན་བྲལ་དོན་གྱི་སྲུང་འཁོར་བསྒོམ༔ བར་ཆད་གཡུལ་རྒྱལ་དོན་གཉིས་མཐའ་རུ་ཕྱིན༔ ཞེས་གསུངས་པའི་ཕྱིར་རོ། དེར་ཐོ་ཞིག་གི་ངོར་ཁྲོཾ་ཡིག་བྲིས་པ་ཁ་ཕྱིར་བསྟན་བསླངས་ནས་འདི་ལྟར་བརྗོད་དོ། ཧཱུྃ༔
སྤྲུལ་པའི་བྱ་ཁྱུང་ག་རུ་ཊཿ འབྱུང་པོ་ཕྱིར་འབྲང་ཁྱོད་ལ་གཏད༔ བསྐལ་པ་སྟོང་དུ་མ་ཤོར་ཅིག༔ ཕྱིན་ཆད་ལྡང་བར་མ་གྱུར་ཅིག༔ ཨོྃ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ དེ་ནས་ཕྱི་མིག་མི་ལྟ་ཞིང་སློབ་དཔོན་དང་པོ་བྱས་ཏེ་སྒོ་དྲུང་དུ་སླེབས་པ་དང༌། བཟློག་གཞོང་སྦུབ། བཤལ་ཆུ་གཏོར་མར་སྟོབ་ལ་བརྟན་མ་སྐྱོང་བ་ནི། ཧཱུྃ༔ བོད་སྐྱོང་བརྟན་མ་བཅུ་གཉིས་ཚོགས༔
ལྷབ་ལྷུབ་རྒྱན་ལྡན་གར་མཁན་མས༔ མཆོད་གཏོར་བཞེས་ལ་ཕྲིན་ལས་མཛོད༔ གཏོར་གཞོང་ཁ་སྦུབ་ནས། ན་མོ་དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་གཏོར་གཞོང་རི་རབ་འབར་བའི་འོག་ཏུ་ཁུག་ཅིག ། ཛ་ཧཱུྃ་བྃ་ཧོཿ འགུགས་པ་དྲག་པོ་དང་བཅས་རྣལ་འབྱོར་པ་རྣམས་ལག་བསྣོལ་ལ་མཐེབ་ཆུང་ཕན་ཚུན་སྦྲེལ་ཞིང་བྲོ་ར་བསྐོར་ནས་རྟ་བྲོ་བརྡུང་བ་ནི། ཧཱུྃ༔ སྟོང་གསུམ་རུ་ཏྲ་མནན་པའི་བྲོ༔ ཁྲོ་བོ་ཁྲོ་མོས་ཆེམ་ཆེམ་བརྡུངས༔ མནན་ནོ་ནམ་ཡང་མ་ལྡང་ཞིག༔
ཨོཾ་ཨཱཿནན༔ ཧཱུྃ་ནན༔ མཱ་ར་ཡ་ནན༔ ཞེས་རྟ་བྲོ་བརྡུང༌། གཏོར་གཞོང་ཁ་ཡར་བསླངས་ཏེ་མེ་ཏོག་འཐོར་ལ། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས། ། ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད། ། ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས། ། ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ། ། ཏྲཱྃ་བརྟན་པར་གྱུར་ཅིག་སྨོན་ལམ་མཐའ་བཙན་ཤོག༔
དེ་ནས། ལྷ་རྒྱལ་ལོ་རྒྱལ་ལོ་རྒྱལ་ལོ་ཞེས་ཟེར་ནས་ཕྱེ་མར་གྱི་སྒོ་སྲུང་འཛུགས། ནང་དུ་ལོག་ལ་བཞེས་སྐྱེམས་སོགས་ཕུལ། དེ་ནས་ཚེ་འགུགས་པ་ནི། བདག་ཉིད་དཔལ་ཆེན་རྡོ་རྗེ་གཞོན་ནུར་གསལ་བའི་ཐུགས་སྲོག་ས་བོན་ལ་ནྲྀ་ཡིག་དམར་ལྗང་གིས་མཚན་པ་ལས་འོད་ཟེར་འཕྲོས་པས་ཕྱི་འབྱུང་བ་བཞིའི་དྭངས་བཅུད། ནང་སེམས་ཅན་ཐམས་ཅད་ཀྱི་ཚེ་བསོད་དཔལ་འབྱོར་དྭངས་མ་ཐམས་ཅད་དང༌། གསང་བ་རྒྱལ་བ་སྲས་བཅས་ཀྱི་མཁྱེན་བརྩེ་ནུས་པའི་ཡེ་ཤེས་དྭངས་བཅུད། ཁྱད་པར་རང་གི་བླ་ཚེ་སྲོག་གསུམ་འཁྱམས་པ། ཡར་བ། འཐོར་བ།
སྡེ་བརྒྱད་ཀྱིས་བརྐུས་འཕྲོག་བཅོམ་པ། བན་བོན་མཐུ་བོ་ཆེས་བྱད་དུ་བཅུག་པ་སོགས་ཐམས་ཅད་འོད་ཟེར་ཐིག་ལེ་ཁ་དོག་སྣ་ཚོགས་པའི་རྣམ་པར་བསྡུས་ནས་རང་གི་སྒོ་གསུམ་དང༌། མདུན་གྱི་ཚེ་རྫས་ལ་ཐིམ་པས་བླ་ཚེ་ཉམས་པ་གསོས། ཡར་བ་བསྡུས། སྙིང་དབུས་དྭངས་མའི་ཐིག་ལེ་བཀྲག་མདངས་གཟི་བརྗིད་དང་ལྡན་པར་ མོས་ལ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཨཱ་ཡུ་ཥེ་ཧཱུྃ་ཛཿ ཞེས་བཏགས་པ་བཟླ། ཐུན་མཐར་ཚེ་འགུགས་ནི། མདའ་དར་གཡབ་སྟེ།
ཧཱུྃ། བསྙེན་ཅིང་སྒྲུབ་པའི་དཀྱིལ་འཁོར་ལྷ་ཚོགས་རྣམས། ། ཐུགས་རྗེ་ནུས་པ་མཐུ་དང་དཔུང་བསྐྱེད་ལ། ། འོད་ཟེར་ཕོ་ཉ་ཕྱག་མཚན་འཕྲོ་འདུ་ཡིས། ། བདག་གི་བླ་ཚེ་ཆད་ཉམས་ཡར་བ་དང༌། ། འཁོར་འདས་བརྟན་གཡོའི་ཚེ་བཅུད་དྭངས་མ་ཀུན། ། འོད་ཟེར་ཐིག་ལེ་ཡིག་འབྲུའི་རྣམ་པར་བཀུག ། བདག་ལ་བསྟིམས་པས་བཀྲག་མདངས་གཟི་བརྗིད་རྒྱས། ། འཆི་མེད་རྡོ་རྗེའི་ཚེ་མཆོག་གྲུབ་པར་གྱུར། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ
ཨོཾ་ཚེ་བྷྲཱུྃ༔ གཡུ་བྷྲཱུྃ༔ གཡུ་ཚེ་བྷྲཱུྃ༔ ཨཱ་ཡུརྫྙཱ་ན་གཡུ་ཚེ་བྷྲཱུྃ༔ ཨཱཿ སྤྲོས་པས་སྲིད་ཞི་ཀུན་ལ་ཁྱབ། ། བསྡུས་པས་ཐིག་ལེ་ཉག་གཅིག་ཀློང༌། ། འཕོ་འགྱུར་མེད་པར་རྒྱས་བཏབ་པས། ། ཡེ་ཤེས་ཆེན་པོའི་སྲོག་ཐོབ་གྱུར། དྷརྨ་དྷཱ་ཏུ་རཀྵ་རཀྵ་ཨཱཿ
ཚེ་བུམ་འབྲང་རྒྱས་སོགས་རྫས་ཡོད་ན་མཆེད་ལྕམ་རྣམས་ཀྱི་སྤྱི་བོར་བཞག་སྟེ། ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ཨཱ་ཡུཿཥེ་ཀཱ་ཡ་ཨ་བྷི་ཥིཉྩ་ཨོཾ༔ ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ཨཱ་ཡུཿཥེ་ཝཱཀྐ་ཨ་བྷི་ཥིཉྩ་ཨཱཿ ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ཨཱ་ཡུ་ཥེ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་དང་གཞུང་ལྟར་དངོས་གྲུབ་བསྐུལ་ལ་ཛཔ྄་དབྱངས་དང་བཅས་སྐུ་གསུང་ཐུགས་རྟེན་དང་སྒྲུབ་གཏོར་རྣམས་གནས་གསུམ་དུ་གཏུགས་ལ་དངོས་གྲུབ་བསྟིམ་ཞིང་དབང་བསྐུར། བདུད་རྩི་བླུད། ལུས་མི་ཤིགས་པ་རྡོ་རྗེའི་རང་བཞིན། ངག་གྲགས་སྟོང་ཀཱི་ལ་ཡའི་རང་སྒྲ། ཡིད་གསལ་སྟོང་གཉུག་མའི་རང་བབས་སུ་འཇོག་ཏུ་བཅུག་སྟེ་མེ་ཏོག་འཐོར། རྗེས་ཀྱི་བྱ་བ།
མཆོད་བསྟོད་བཤགས་པ་བརྟན་བཞུགས་བསྡུ་རིམ་དང་བཀྲ་ཤིས་བསྔོ་སྨོན་རྒྱ་ཡིས་གདབ་པ་སོགས་ལས་བྱང་ལྟར་ཤེས་པར་བྱའོ། ལས་ཀྱི་མཐའ་སྡུད་མནན་པ་སོགས་ལས་སྦྱོར་གཞན་སྤྲོ་བར་མོས་ན་ཟུར་དུ་བལྟ་བར་བྱའོ། དེ་དག་གིས་ཉིན་ཐ་མའི་གཏོར་རྫོངས་ཀྱི་རིམ་པ་རྫོགས་སོ། ༈ སྤྱི་ཡི་ས་བཅད་གསུུམ་པ་རྗེས་ཚོགས་ཀྱི་རིམ་པ་ལ་འཇུག་པ་ནི། སྤྲོ་ན་ན་རཀ་སྐོང་བཤགས་དང༌། བསྡུ་ན་བརྗོད་མེད་དོན་བཤགས། བཀའ་གསང་རྨད་བྱུང་མ་སོགས་སྔོན་དུ་འགྲོ་བས་རིག་འཛིན་སྲོག་སྒྲུབ་རང་ལུགས་ལྟར་བྱ། དང་པོ་ཚོགས་བྱིན་རློབ་ནི། ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔
ཆོ་འཕྲུལ་སྒྱུ་མའི་ཚོགས་རྫས་ཉིད༔ དངོས་འཛིན་མི་དམིགས་སྟོང་པར་སྦྱངས༔ ཨོཾ་ཨཱཿཧཱུྃ༔ གཉིས་པ་ཚོགས་ཞིང་སྤྱན་འདྲེན་པ་ནི། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ ཞལ་ཟས་ཚོགས་ལ་སྤྱན་འདྲེན་ནོ༔ དེང་འདིར་དཀྱིལ་འཁོར་བྱིན་ཆེན་ཕོབ༔ སྒྲུབ་ལ་དབང་བསྐུར་མཆོག་ཐུན་སྩོལ༔ ཨོཾ་བཛྲ་ས་མཱ་ཡ་ཛཿཛཿ
གསུམ་པ་ཚོགས་མཆོད་པ་ནི། ཧཱུྃ༔ ཡང་དག་དཔལ་ཆེན་རྡོ་རྗེ་གཞོན་ནུ་ཡི༔ ཕྱི་ནང་ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ དགྱེས་པར་བཞེས་ཤིག་མཆོག་ཐུན་དངོས་གྲུབ་སྩོལ༔ ཨོཾ་ཨཱཿཧཱུྃ༔ གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་ལ་ཁ་ཁ་ཁཱ་ཧི༔ བཞི་པ་བསྐང་བ་བསྡུས་པ་ནི། ཧཱུྃ༔
ཕྱི་མཆོད་སྣ་ཚོགས་སྤྱན་གཟིགས་ལྷ་མོའི་གར༔ ནང་མཆོད་སྨན་རཀ་གསང་མཆོད་སྦྱོར་སྒྲོལ་ཚོགས༔ བླ་མེད་བདེ་བ་ཆེན་པོའི་མཆོད་སྤྲིན་འདིས༔ དཔལ་ཆེན་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཡེ་ནས་རང་བྱུང་བློ་འདས་ཀ་དག་ཕྱིར༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ ཟུང་འཇུག་ཡེ་ཤེས་སྐུ་ལྔ་རྫོགས་པའི་ཕྱིར༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ མ་བཅོས་ལྷུན་གྲུབ་ཡོན་ཏན་ཀུན་འབྱུང་ཕྱིར༔
དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ འོད་གསལ་དབྱིངས་ལས་འདུ་འབྲལ་མེད་པའི་ཕྱིར༔ རྡོ་རྗེ་གཞོན་ནུའི་ཡབ་ཡུམ་ཐུགས་དམ་བསྐང་༔ གང་འདུལ་དྲྭ་བའི་རྫུ་འཕྲུལ་འགྱེད་པའི་ཕྱིར༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ས་བཅུའི་དབང་ཕྱུག་འཁོར་འདས་ཟིལ་གནོན་ཕྱིར༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ རང་རྩལ་རོལ་པའི་ཆོ་འཕྲུལ་མ་འགག་ཕྱིར༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ ཐུགས་རྗེས་ཐབས་མཁས་སྣ་ཚོགས་ཅིར་ཡང་སྟོན༔
དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཚད་མེད་བཞི་ལྡན་འགྲོ་བའི་དོན་མཛད་ཕྱིར༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ རྟག་ཆད་མུ་བཞི་གནས་སུ་དག་པའི་ཕྱིར༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ སྲིད་པའི་སྐྱེ་གནས་རྣམ་བཞིའི་སྒོ་གཅོད་ཕྱིར༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ རིགས་དྲུག་ལམ་རིམ་གཞི་རུ་འདྲེན་པའི་ཕྱིར༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ ཉོན་མོངས་བདུད་བཞི་རྩད་ནས་གཅོད་པའི་ཕྱིར༔
སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབྱུང་བཞི་མ་རིག་གནས་སུ་མཐར་བྱེད་པ༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔ ཕྲིན་ལས་རྣམ་བཞི་ཐོགས་མེད་ལྷུན་གྲུབ་ཕྱིར༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ ཀུན་ནས་ཐམས་ཅད་ཆོས་སྐུའི་རོལ་རྩལ་ཕྱིར༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩལ་དུ་གསོལ། ལྔ་པ་བཤགས་པ་བསྡུས་པ་ནི། ཧོཿ
དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ ཕྱི་ནང་དམ་ཚིག་འགལ་བ་ཅི་མཆིས་པ༔ བདག་གིས་གནོང་ཞིང་འགྱོད་པས་མཐོལ་ལོ་བཤགས༔ ཕྱིན་ཆད་མི་སྒྲིབ་ཚངས་པའི་དངོས་གྲུབ་སྩོལ༔ བཛྲ་ས་མ་ཡ་ཤུདྡྷེ་ཨཱཿ ཅེས་ཡི་གེ་བརྒྱ་པས་ལྷག་ཆད་ཁ་བཀང༌། དྲུག་པ་ཚོགས་བསྒྲལ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱའི་དགྲ་བགེགས་མྱུར་དུ་ཁུག༔
གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ དངོས་གྲུབ་བླངས་ཤིང་ཚོགས་ལ་རོལ། བདུན་པ་ལྷག་མ་འབུལ་བ་ནི། ཨོཾ་ཨ་ཀཱ་རོ ས་སྔགས་དང༌། ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར། ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་སློབ་དཔོན་ནས་མཁའ་ལྡིང་གི་རྒྱ་བཅས་ཞལ་ཆབ་ཀྱི་བདུད་རྩིས་བྲན་ལ། ཧཱུྃ༔
དཔལ་གྱི་བཀའ་ཉན་བྱེ་བ་འབུམ༔ ལྷག་མའི་མཆོད་གཏོར་འདི་བཞེས་ལ༔ གདུག་པའི་དགྲ་བགེགས་ཞལ་དུ་བཞེས༔ ཨོཾ་ཨུཙྪིཥྚ་བ་ལིཾ་ཏ་ཁཱ་ཧི༔ ཡང་ཕུར་འདུས་པའི་དཀྱིལ་འཁོར་དུ། ཚོགས་ཀྱི་ སོགས་སྨོན་ལམ་གདབ། ཅེས་དང་གཏོར་འགུགས་ནི། ན་མོ། དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་དྲག་པོ་དམར་གྱི་གཏོར་མ་འདི་ལ་ཁུག་ཅིག ། ཛཿཧཱུྃ་བཾ་ཧོཿ
བརྒྱད་པ་བསྐུལ་ནི། ཧཱུྃ༔ དཔལ་ཆེན་ལྷ་ཚོགས་དབྱིངས་ནས་བཞེངས༔ རིག་འཛིན་བདག་ལ་བྱིན་གྱིས་རློབས༔ ཆེ་བཙན་མཐུ་ཡི་གཟི་བྱིན་བསྐྱེད༔ དམར་ཆེན་གཏོར་མ་འདི་བཞེས་ལ༔ དགྲ་ལ་ཟོར་གྱི་ལས་མཛོད་ཅིག༔ ཨོཾ་མ་ཧཱ་ཀྲོ་ཏ་ཧེ་རུ་ཀ་ཧཱུྃ་ཕཊ྄ཿ ཨི་དཾ་བ་ལིཾ་ཏ་ཁཱ་ཧི༔ མཇུག་ཏུ་ཆོས་སྐྱོང་གི་གཏོར་འབུལ་ཉུང་བསྡུས་གཤམ་གསལ་དང་མཐར་རིག་འཛིན་བརྒྱུད་པས་གཏོར་མ་འབུལ།
དགུ་པ་ཆད་མདོ་ནི། ཧཱུྃ༔ གསང་ཆེན་མ་ལ་མཆིམས་ཕུ་རུ༔ རྒྱལ་ཀུན་འདུས་པ་ཡབ་ཡུམ་གྱིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ གཏེར་སྲུང་ཁས་བླངས་ཆད་མདོ་བཞིན༔ གཏོར་མ་བཞེས་ལ་ཐ་ཚིག་མཛོད༔ ཨོཾ་ཀྲོ་ཏ་ཀྲོ་ཏི་སརྦ་བ་ལིཾ་ཏ་ཁཱ་ཧི༔ བཅུ་པ་བརྟན་མ་སྐྱོང་བ་ནི། ཧཱུྃ༔
བོད་སྐྱོང་བརྟན་མ་བཅུ་གཉིས་ཚོགས༔ ལྷབ་ལྷུབ་རྒྱན་ལྡན་གར་མཁན་མས༔ མཆོད་གཏོར་བཞེས་ལ་ཕྲིན་ལས་མཛོད༔ གཏོར་གཞོང་ཁ་སྦུབ་ལ་འགུགས་པ་ནི། ན་མོ་དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་གནོད་བྱེད་སྡང་དགྲ་གདུག་པ་ཅན་ཐམས་ཅད་གཏོར་གཞོང་རི་རབ་འབར་བའི་འོག་ཏུ་ཁུག་ཅིག ། ཛ་ཧཱུྃ་བྃ་ཧོཿ ས་རང་རྒྱ་དང་བཅས། བཅུ་གཅིག་པ་རྟ་བྲོ་བརྡུང་བ་ནི། ཧཱུྃ༔ སྟོང་གསུམ་རུ་ཏྲ་མནན་པའི་བྲོ༔
ཁྲོ་བོ་ཁྲོ་མོས་ཆེམ་ཆེམ་བརྡུངས༔ མནན་ནོ་ནམ་ཡང་མ་ལྡང་ཞིག༔ ཨོཾ་ཨཱཿནན༔ ཧཱུྃ་ནན༔ མཱ་ར་ཡ་ནན༔ གཏོར་གཞོང་ཁ་ཡར་བསླང་སྐབས་སློབ་དཔོན་གྱིས་ཕྱག་འབྲུ་གཏོར་ལ། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས། ། ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད། ། ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས། ། ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ། །
ཏྲཱྃ་བརྟན་པར་གྱུར་ཅིག་སྨོན་ལམ་མཐུ་བཙན་ཤོག ། བཅུ་གཉིས་པ་དངོས་གྲུབ་ལེན་པ་ནི། ཧཱུྃ༔ ཟབ་དབྱིངས་དཀྱིལ་འཁོར་ལྷ་ཡི་ཚོགས༔ ཚེ་ཆོས་ཟས་ནོར་སྙན་གྲགས་དཔལ༔ བརྟན་གཡོ་མཆོག་ཐུན་དངོས་གྲུབ་སྩོལ༔ ཨོཾ་སརྦ་སིདྡྷི་ཧཱུྃ༔ ཨ་བྷི་ཥིཉྩ་མཾ༔ རྗེས་ཆོག་ལ། དང་པོ་མཆོད་བསྟོད་ནི།
ཨོཾ། ཤྲཱི་བཛྲ་ཀུ་མཱ་ར་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་ཡེ་སྭཱ་ཧཱ། ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོགས༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ གཉིས་པ་ནོངས་པ་བཤགས་པ་ནི།
མ་སྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས། ཞེས་དང་ཡི་གེ་བརྒྱ་པས་ནོངས་པ་འཆགས། བརྟན་བཞུགས་སྤྱི་ལྟར་སོང་ནས། གསུམ་པ་དཀྱིལ་འཁོར་བསྡུ་ལྡང་ནི། ཧཱུྃ༔ མི་དམིགས་དཀྱིལ་འཁོར་ཀ་དག་དབྱིངས༔ རང་བཞིན་ཡེ་ཤེས་ཀློང་དུ་ཧོ༔
ཨ་ཨ་ཨཱཿ ས་མི་དམིགས་པར་མཉམ་པར་བཞག ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ སྐད་ཅིག་གིས་རྡོ་རྗེ་གཞོན་ནུ་ཞལ་གཅིག་ཕྱག་གཉིས་པའི་སྐུར་གྱུར། སླར་ལྡང་ལ་གོ་བགོ་བ་ནི། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། ཞེས་གོ་བགོ་ཞིང༌། རྒྱུན་གྱི་སྤྱོད་ལམ་ལ་འཇུག ། བཞི་པ་བསྔོ་སྨོན་ནི། རྣམ་དཀར་དགེ་ཚོགས་རྒྱ་མཚོ་ཉིད༔
མཐའ་ཡས་སངས་རྒྱས་འཐོབ་ཕྱིར་བསྔོ༔ བདེ་དགེ་མཆོག་གསུམ་འདུས་པ་ཡི༔ ཐུགས་རྗེའི་སྨོན་ལམ་དེར་འགྲུབ་ཤོག༔ ལྔ་པ་བཀྲ་ཤིས་བརྗོད་པ་ནི། ཡེ་དྷརྨཱ་སོགས། ཧཱུྃ༔ ཆོས་དབྱིངས་ཀློང་དགུའི་གཏེར་ཆེན་གྱིས༔ ཟབ་རྒྱས་འགྲོ་ཀུན་སྨིན་མཛད་པ༔ དེང་འདིར་བཀྲ་ཤིས་བདེ་ལེགས་ཤོག༔ ཅེས་བཀྲ་ཤིས་བསྔོ་སྨོན་རྒྱས་པར་བྱའོ།
དེ་ལྟར་བླ་མེད་ཡང་ཕུར་གྭའུ་དམར་ནག་ལས། ལས་བྱང་འབྲིང་པོ་ཕྲིན་ལས་རྒྱུན་ཁྱེར་སྨད་ལས་གཏོར་ཟློག་དང་བཅས་པ་བཀླག་ཆོག་ཏུ་སྤེལ་བ་བདུད་འདུལ་ཞལ་ལུང་ཞེས་བྱ་བ་འདི་ཡང་རྒྱལ་ཁམས་ཆོས་བཞིན་སྐྱོང་བའི་དཔལ་ལྡན་ལྷོ་འབྲུག་ཆོས་ཀྱི་རྒྱལ་པོའི་ཁབ་ཤར་ཕྱོགས་འཁོར་ལོ་རྩིབས་བརྒྱད་ཀྱི་ནང་གསེས་བཀྲ་ཤིས་གཡང་རྩེའི་མཆོད་རྟེན་ཆེན་པོ་རུ་རབ་བྱུང་བཅུ་བདུན་པའི་མེ་མོ་ཡོས། ཕྱི་ལོ་༡༩༨༧ལོར་གནུབས་ཆེན་སངས་རྒྱས་ཡེ་ཤེས་དང་ཨོ་རྒྱན་རྩ་གསུམ་གླིང་པ་ཟུང་གི་རྣམ་འཕྲུལ་གཏེར་ཆེན་ཆོས་ཀྱི་རྒྱལ་པོ་འགྲོ་འདུལ་པད་རྒྱལ་གླིང་པའི་ཟབ་གཏེར་སྐུ་གསུམ་དགོངས་འདུས་དང་གཏེར་ཁ་གོང་མའི་སྨིན་གྲོལ་འབུལ་གནང་གྱི་སྒོ་དབྱེའི་ཐོག་མར་སྟེང་ཁང་དུ་སྐུ་དགོངས་ཀྱི་སྒྲུབ་ཆེན་དང་འོག་ཁང་དུ་ཡང་ཕུར་སྒྲུབ་མཆོད་གཏོར་ཟློག་རྡོར་སེམས་བཅས་འདུ་ཚོགས་མཛད་དེ་མ་འོངས་ཆེད། སྲོལ་འཛུགས་གནང་སྐབས་གང་ཉིད་ཀྱི་ཞལ་ནས་ཡང་ཕུར་རྒྱས་པ་ནི་རྒྱས་དྲག་ཡི་གེ་ཡང་དབུ་མེད་ལས་མེད་སྟབས་འབྲུག་པ་རྣམས་ལ་ཁག་པོ་འདུག ། དེས་ན་ལས་བྱང་འབྲིང་པོ་དང་སྨད་ལས་ཁྲོ་ཆུའི་ཞུན་ཐིགས་སྦྱར་ཏེ་གོང་འོག་མཐུན་སྡེབ་བྱས་ན་སྙམ་སྟེ་ངས་པར་སྐྲུན་བྱས་པ་ཡིན་པས་འདི་ག་འདྲར་འདུག་ཅེས་ཁོ་བོར་བཀའ་འདྲི་གནང་སོང་བས་དེ་བཞིན་བྱུང་ན་མ་འོངས་པར་ཀུན་ལ་ཕན་པར་འདུག་པས་ཐུགས་རྗེས་གཟིགས་པར་ཞུ་ཞུས་པའི་ཉིན་ཤས་རྗེས། འདི་སྤྲོས་བཅས་དབྱངས་རོལ་ལ་སྦྱར་ན་བྱིན་འབེབས་དང་ཚོགས་མཆོད་སྐོང་སོགས་ཚིག་རྐང་ཟུང་རེ་ལས་མེད་སྟབས་མི་བདེ་བར་འདུག་པས་དེས་ན་གཞུང་ནས་ཁ་སྐོང་ལུགས་འདི་ལྟར་བགྱིས་ན་ཞེས་སོགས་བཀའ་སྩལ་དང༌། དེ་བཞིན་ཆོག་ཁྲིགས་གནང་རྒྱུའི་དགོངས་པ་མཛད་ཀྱང་རང་རེའི་བསོད་ནམས་ཀྱིས་ཕངས་ནས་ཆོག་སྒྲིགས་མ་ཐུབ་པར་ལུས། འོན་ཀྱང་ད་བར་དེ་བཞིན་ཞལ་གསུང་ལྟར་འདོན་སྲོལ་དར་ཁྱབ་བྱུང་ཡང་རྒྱས་བསྡུས་སོགས་མི་འདྲ་བ་ཅི་རིགས་བྱུང་འདུག་པས་སླད་རབ་བྱུང་བཅུ་བདུན་པའི་ཆུ་ལུག་ལོ་ཕྱི་ལོ་༢༠༠༤ལོར་བླ་མ་སྐལ་ལྡན་ནས་སྦྱིན་བདག་མཛད་དེ་སྙིང་ཐིག་ཡ་བཞིའི་སྨིན་གྲོལ་འབོག་པའི་དུས་མཉམ་དུ་བཙན་མཁར་སློབ་ཁང་དུ་འབྲུག་བསྟན་སྤྱིའི་སྐུ་རིམ་ལ་དམིགས་ཏེ་ཡང་ཕུར་གཏོར་ཟློག་སྐབས་གཏེར་ཆེན་བླ་མའི་ཞལ་སློབ་སྐུ་དགོངས་ཚོགས་སྡེའི་དབུ་འཛིན་རྡོར་སློབ་བསོད་ནམས་རྡོ་རྗེ་མཆོག་དང་ཚེ་མཚམས་པ་སྒྲུབ་དཔོན་བླ་མ་ངག་དབང་རྡོ་རྗེ་ཟུང་ནས་བཟློག་པ་སོགས་ཅུང་ཟད་རྒྱས་སྤྲོས་གོ་རིམ་འདོན་ཆོག་མར་གསར་བསྡེབ་ཐུབ་ན་སློབ་གསར་རྣམས་ལ་ཆེས་ཕན་ཐོགས་འབྱུང་བར་འདུག་པས་ཅིས་ཀྱང་གྲུབ་པ་གནང་བར་ཞུ་ཞེས་ནན་བསྐུལ་དང་ལྷག་པར་སྒྲུབ་དཔོན་བླ་མ་གང་ཉིད་ནས་འདི་ཉིད་ཀྱི་བསྙེན་སྒྲུབ་སོགས་མཛད་རྒྱུའི་ཁས་ལེན་བཅས་ཞུས་ནན་བྱུང་ངོར། ཐམས་ཅད་མཁྱེན་པ་འཇིགས་མེད་མཁྱེན་བརྩེའི་འོད་ཟེར་གྱི་ཞལ་སྔ་ནས་ལྷག་པའི་ལྷ་འདི་ཉིད་གྱི་སྨིན་གྲོལ་ཟབ་གཏད་དང་བཅས་བདུད་འདུལ་ཕྲིན་ལས་རོལ་པ་རྩལ་ཞེས་བསྩལ་བའི་སྐལ་བཟང་ཐོབ་ཀྱང་དོན་དུ་རང་ཉམས་མ་སོན་པའི་བྱིས་པ་མདོ་ཁམས་པ་གནམ་ལྕགས་གསང་སྔགས་བསྟན་འཛིན་ཞེས་འབོད་པས་རྩ་བ་གཏེར་ཆེན་བདུད་འདུལ་པད་རྒྱལ་གླིང་པའི་དགོངས་པ་གཞིར་བཟུང་ཐོག་བཟློག་གཞུང་གི་བཅུད་བསྡུས་ཏེ་ཅུང་ཟད་སྤྲོས་པ་བཅས་རབ་གནས་ཆུ་ལུག་ལོའི་ཟླ་བ་༡༢ཚེས་༩ཉིན་བཙན་མཁར་སློབ་ཁང་དུ་ཟིན་བྲིས་བཏབ་ནས་སླར་ཡང་བལ་ཡུལ་ཡང་ལེ་ཤོད་ཕུར་པ་གླིང་དུ་གྲུབ་པར་བགྱིས་པའི་དགེ་བས་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་དུ་གནས་པའི་རྒྱུར་གྱུར་ཅིག། །། ༄༅། །བླ་མེད་ཡང་ཕུར་གྭའུ་དམར་ནག་ལས།
དབང་ཕྱུག་ཉེར་བརྒྱད་དང་ཕུར་སྲུང་ཉེར་བཞིའི་གཏོར་འབུལ་མངའ་གསོལ་བཀའ་གཏེར་ཐུན་མོང་གཅིག་དྲིལ་བཞུགས་སོ། གུ་རུ་བཛྲ་ཀུ་མཱ་ར་ཡ། ཕུར་སྲུང་མཆོད་པར་སྣོད་གང་རུང་གི་ནང་དུ། གཏོར་མ་གཞུང་བཞིན་རྒྱས་པར་གྲུབ་ན་རབ་ཡང་ན་ལྷ་གྲངས་ཀྱི་བཤོས་བུ་ཤ་ཁྲག་གིས་བརྒྱན་པ་གསེར་སྐྱེམས་ལ་འབྲུ་སྣ་ཚོགས་གནས་སྐབས་སུ་ཅི་འབྱོར་བཤམ། ཡང་ཕུར་དཀྱིལ་འཁོར་རྒྱས་འབྲིང་གང་འོས་ཀྱི་རང་ཉིད་རྡོ་རྗེ་གཞོན་ནུའི་ཏིང་འཛིན་གསལ་བཞིན་ནས་འདི་སྐད་དོ།
ཧཱུྃ་བྷྱོ། རང་ཉིད་ཆེ་མཆོག་བཛྲ་ཀུ་མཱ་ར། ། རབ་འཇིགས་ཞལ་གསུམ་ཕྱག་དྲུག་དཔལ་ཆས་རྫོགས། ། ཡུམ་མཆོག་འཁོར་ལོ་རྒྱས་འདེབས་གཉིས་མེད་འཁྲིལ། ། དམ་སྲི་བདུད་དཔུང་ཚར་གཅོད་དཔའ་བོར་གསལ། །
གཡས་དཀར་སྒེག་པ་གཤིན་རྗེ་གཤེད་པོའི་ཞལ། ། བསྭེ་མོ་མཆེད་བཞིའི་ཀླད་ཁྲག་འདྲེན་པར་བྱེད། ། གཡོན་དམར་དཔའ་བ་རྟ་མགྲིན་རྒྱལ་པོའི་ཞལ། ། ཤྭ་ན་བཞི་ཡི་མགྲིན་སོགས་གཅོད་པར་བྱེད། ། དབུས་མཐིང་འཇིགས་རུང་བདུད་རྩི་འཁྱིལ་པའི་ཞལ། ། བདག་ཉིད་བཞི་ཡི་ཙིཏྟ་འདྲེན་པར་བྱེད།

དེ་ཕྱིར་དབང་ཕྱུག་ཕུར་སྐྱོང་དམ་ལ་འདུས། ། སྔོན་ཚེ་བཅོམ་ལྡན་འདས་ཀྱིས་དམ་མནོས་ཤིང༌། ། བར་དུ་སློབ་དཔོན་པདྨ་འབྱུང་ནས་ཀྱིས། ། བལ་ཡུལ་ཨ་སུ་ར་ཡི་བྲག་ཕུག་ཏུ། ། ཡང་ཕུར་གཉན་གྱི་དཀྱིལ་འཁོར་ཞལ་ཕྱེ་ནས། ཡང་དག་དཀྱིལ་འཁོར་སྙིང་པོ་གྲུབ་པའི་ཚེ། ། བདུད་རྩི་དབང་རྟགས་བྱིན་ནས་བཀའ་བསྒོས་ལྟར། ། ཆུ་མིག་བྱང་ཆུབ་རིང་དང་བལ་བོད་མཚམས། ། མོན་ཁ་ཤ་འུག་གཏེར་གནས་ལ་སོགས་སུ། ། ཡང་ཕུར་སྒྲུབ་པའི་གྲོགས་སུ་ཁས་བླངས་པའི། ། དབང་ཕྱུག་ཕུར་སྲུང་ལྕམ་དྲལ་ཐམས་ཅད་ཀྱིས། །
སྔོན་གྱི་གཡར་དམ་ཐ་ཚིག་དྲན་མཛོད་ལ། ། མཆོད་གཏོར་འདི་བཞེས་ལས་བཞིའི་ཕྲིན་ལས་མཛོད། དབང་ཕྱུག་མ་སྲིང་ཉེར་བརྒྱད་གཏོར་འབུལ་ནི། ཧཱུྃ་བྷྱོ། དཔལ་གྱི་བཀའ་ཉན་དབང་མོ་ཉེར་བརྒྱད་ནི། ། སྲིན་མོ་ཚངས་མ་ལྷ་ཆེན་སྟག་གདོང་དཀར། ། གཞོན་ནུ་རྒྱལ་བྱིན་རྡོ་རྗེ་ལྕགས་ཀྱུ་མ། ། རྡོ་རྗེ་བདུད་རྩི་ཟླ་བ་བེ་ཅོན་སེར། ། སྲིན་མོ་ཟ་བ་རིན་ཆེན་ཞགས་པ་བསྲིངས། ། དགའ་བ་སྟོབས་ཆེན་རྡོ་རྗེ་འདོད་པ་དམར། །
ནོར་སྲུང་རླུང་ལྷ་པདྨ་ལྕགས་སྒྲོག་མཛད། ། གསོད་བྱེད་མི་མོ་ཕག་མོ་རྒན་བྱེད་ལྗང༌། ། སྣ་ཆེན་ཆུ་ལྷ་རྒྱ་གྲམ་དྲིལ་འཛིན་བྲན། ། རིག་འཛིན་ཀུན་གྱི་མ་སྲིང་མཛའ་བྲན་མོ། ། དཀར་སེར་དམར་ལྗང་བདུད་བཞི་ཉི་ཤུ་བརྒྱད། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། ཕྲ་མེན་དབང་མོ་ཉི་ཤུ་རྩ་བརྒྱད་ལ། ། བདུད་རྩི་སྨན་གྱི་མཆོད་པས་མངའ་གསོལ་ལོ། ། རཀྟ་དམར་གྱི་མཆོད་པས་མངའ་གསོལ་ལོ། ། བྷ་ལིང་དབང་པོ་རྣམ་ལྔས་མངའ་གསོལ་ལོ། །
དགྲ་བགེགས་ཀླད་རུས་ཤ་ཡིས་མངའ་གསོལ་ལོ། ། སྣ་ཚོགས་སྤྱན་གཟིགས་དུ་མས་མངའ་གསོལ་ལོ། ། མངའ་གསོལ་འདི་བཞེས་སངས་རྒྱས་བསྟན་པ་སྲུངས། ། མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད། དམ་ཅན་མ་མོ་བཅུ་གཉིས་གཏོར་འབུལ་ནི། ཐོག་མར་གཡས་ཞལ་གཤིན་རྗེའི་འདུལ་བྱར་གྱུར་པའི་བསྭེ་མོ་བཞིའམ་ས་བདག་མ་བཞི་ནི། ཧཱུྃ་བྷྱོ། ཡང་ཕུར་བསྟན་སྲུང་མ་སྲིང་བཅུ་གཉིས་ནི། ། རིག་འཛིན་སློབ་དཔོན་པདྨའི་སྤྱན་སྔ་རུ། ། ནམ་གྱི་ཐོ་རངས་དམ་བཅས་བསྭེ་མོ་བཞི། །
བདུད་པོ་བཀྲག་མེད་གཟའ་རྒོད་བྱི་ཏི་པ། ། བཙན་རྗེ་ཤུ་བ་ཀླུ་རྒྱལ་འཇོག་པོ་ཡི། ། བུ་མོ་རྣམ་བཞི་བལ་ཕུག་ཉི་མ་ཁུ། ཁ་ལ་རོང་དང་མང་ཡུལ་ལ་ཕྲེང་དང༌། ། སྙེ་ནམ་སྡེའུ་གནས་སུ་མར་ཁུ་དང༌། ཁྲག་ཞག་འོ་མའི་མཚོ་ལ་བརྟེན་བཅས་པའི། ། ཡ་བྱིན་དེ་བྱིན་བསྭེ་བྱིན་ཕག་བྱིན་ལ། ། ལས་བྱེད་མྱུར་མགྱོགས་ཆེན་མོ་ས་བདག་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། བདག་ཉིད་མ་བཞིའི་མིང་པོ་ལྕགས་ཀྱི་སྐྱེས་བུ་བཞི་ནི།
དབུས་ཞལ་བདུད་རྩི་འཁྱིལ་པའི་གདུལ་བྱར་གྱུར་པའི་རེ་ཏི་བཞིའམ་བདག་ཉིད་བཞི་ནི། ནམ་གྱི་གུང་ལ་དམ་བཅས་བདག་ཉིད་བཞི། ། རྒྱ་མཚོའི་ཀློང་ལས་མེ་འབར་རྫུ་འཕྲུལ་སྟོན། ། བྱིང་བྱེད་འབྲུག་ལ་བརྟེན་བཅའ་རེ་མ་ཏི། ། བར་སྣང་གཡོ་ལ་ས་གཞི་ཁམས་ཀུན་འགུལ། ། འབྱུང་བ་གཡོ་ལ་བརྟེན་བཅའ་རེ་མ་ཛ། ། རི་རབ་གཡོ་དང་ལྷུན་པོ་འགུལ་བར་བྱེད། ། སྲིད་པའི་རྩེ་ལ་བརྟེན་བཅའ་རེ་མ་ཏྲི། ། དབང་ཆེན་བསྒུལ་ཞིང་ཞིང་རྡུལ་སྙིལ་བར་བྱེད། ། མཆོག་རབ་ཁོང་སེང་བརྟེན་བཅའ་རེ་མ་བྷྱོ། །
སྣང་སྲིད་བདག་མོ་རེ་ཏི་མཆེད་བཞི་ལ། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། གཡོན་ཞལ་དམར་པོའི་རྟ་མགྲིན་གྱི་གདུལ་བྱར་གྱུར་པ་ཤྭ་ན་བཞི་ནི། ནམ་གྱི་སྲོད་ལ་དམ་བཅས་ཤྭ་ན་བཞི། ། སྲོག་བདག་དབུགས་ལེན་བླ་འཁྱེར་མདངས་འཕྲོག་མ། ། མཐིང་ཁ་དམར་སེར་སྔོ་ནག་སྲིན་མོའི་གཟུགས། ། ལྕགས་སྤྱང་མགོ་དགུ་ཟངས་ཝ་རྐང་གསུམ་དང༌། ། གསེར་འཕར་ལྕེ་བརྒྱད་གཡུ་ཁྱི་མགོ་གསུམ་བཞོན། ། གདུག་པའི་མ་མོ་ཤྭ་ན་ཆེན་མོ་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག །
ཕུར་སྲུང་དམ་ཅན་མ་མོ་བཅུ་གཉིས་ལ། ། བདུད་རྩི་སྨན་གྱི་མཆོད་པས་མངའ་གསོལ་ལོ། ། རཀྟ་དམར་གྱི་མཆོད་པས་མངའ་གསོལ་ལོ། ། བྷ་ལིང་དབང་པོ་རྣམ་ལྔས་མངའ་གསོལ་ལོ། ། དགྲ་བགེགས་ཀླད་རུས་ཤ་ཡིས་མངའ་གསོལ་ལོ། ། སྣ་ཚོགས་སྤྱན་གཟིགས་དུ་མས་མངའ་གསོལ་ལོ། ། མངའ་གསོལ་འདི་བཞེས་སངས་རྒྱས་བསྟན་པ་སྲུངས། ། མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད། གིང་བདུད་ཤན་པ་བཅུ་གཉིས་ནི། དང་པོ་བསྭེ་མོ་བཞིའི་མིང་པོ་དམག་དཔོན་བཞིའམ་དུང་གི་སྐྱེས་བུ་གིང་ཆེན་བཞི་ནི།
ཧཱུྃ་བྷྱོ། དཔལ་གྱི་བཀའ་ཉན་ཤན་པ་བཅུ་གཉིས་ནི། ། པྲ་མ་རཱ་ཛ་རཀྴ་སྲིན་པོའི་གིང༌། ། ཡ་མ་རཱ་ཛ་འཆི་བདག་གཤིན་རྗེའི་གིང༌། ། དཱ་ཤ་གྷྲྀ་ཝ་བསྐོས་རྗེ་བདུད་ཀྱི་གིང༌། ། ཡཀྴ་གྷྲྀ་ཝ་ཧ་ལ་གནོད་སྦྱིན་གིང༌། ། སྐྱེས་བུ་ཆེན་པོ་སྒྲོལ་བའི་གིང་ཆེན་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། བདག་ཉིད་མ་བཞིའི་མིང་པོ་ལྕགས་ཀྱི་སྐྱེས་བུ་བཞི་ནི། ཤར་བདུད་དཀར་པོ་མཆེ་གཙིགས་ལྷ་བུའི་བདུད། །
ལྷོ་བདུད་སྔོན་པོ་རལ་བསིགས་ཕུང་པོའི་བདུད། ། ནུབ་བདུད་ནག་པོ་གདུག་པ་ཉོན་མོངས་བདུད། ། བྱང་བདུད་ལྗང་གུ་སྲོག་གཅོད་འཆི་བདག་བདུད། ། དུང་གསེར་གཡུ་དང་མཆོང་ཕུར་དགྲ་ལ་བརྡེག ། འབར་བ་ཆེན་པོ་གསོད་བྱེད་བདུད་པོ་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། ཤྭ་ན་བཞིའི་མིང་པོ་བཞི་བསྭེའི་སྐྱེས་བུ་བཞི་ནི། ཤེལ་གིང་དམུ་གཟའ་དགྲ་ལྷ་སྲོག་བདག་བཞི། ། དམར་པོ་འཇིགས་གཟུགས་ཤནྟ་པུ་རིའི་བཙན། ། འབྲོང་རྩེ་ནག་པོ་རྔམ་པ་ཀླུ་བདུད་ཆེ། །
ལྡང་ལྷ་ཟངས་རྩེ་ཤེལ་གིང་ཡོངས་ཀྱི་རྗེ། ། རྡོ་རྗེ་གནམ་ལྷ་སེར་མོ་དེ་ནི་དམུ། ། ཀུན་ཀྱང་ཁྲོ་ཚུལ་ཕྱུང་རྡེག་རལ་གྲི་ཕྱར། ། ཤན་པ་ཟ་བྱེད་ཆེན་པོ་སྲོག་བདག་བཞི། ། བསྟོད་དོ་ཕུར་བུ་སྒྲུབ་པའི་གྲོགས་མཛོད་ཅིག ། གིང་བདུད་ཤན་པ་མྱུར་མགྱོགས་བཅུ་གཉིས་ལ། ། བདུད་རྩི་སྨན་གྱི་མཆོད་པས་མངའ་གསོལ་ལོ། ། རཀྟ་དམར་གྱི་མཆོད་པས་མངའ་གསོལ་ལོ། ། བྷ་ལིང་དབང་པོ་རྣམ་ལྔས་མངའ་གསོལ་ལོ། ། དགྲ་བགེགས་ཀླད་རུས་ཤ་ཡིས་མངའ་གསོལ་ལོ། །
སྣ་ཚོགས་སྤྱན་གཟིགས་དུ་མས་མངའ་གསོལ་ལོ། ། མངའ་གསོལ་འདི་བཞེས་སངས་རྒྱས་བསྟན་པ་སྲུངས། ། མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད། བྷྱོ་མ་མ་པ་ཤཾ་ཀུ་རུ་ཧཱུྃ་མ་ཏཾ་པ་ཉ་ཀ་ར་ཨི་ནན་བརྡྷ་ཏི། མ་མ་ཀརྨ་ཤྲཱི་ཀྲཾ་ཀ་ར་ཡེ། ཨ་ཙིཏྟ་ཡཱ། ཛ་ཡེ་བི་ཛ་ཡཱ། ཨ་པ་རཱ་ཛི་ཏེ་མཱ་ར་སེ་ན་པྲ་མརྡྷ་ན་ཡེ། ཛྭ་ལ་ཛྭ་ལ་བཛྲ། སུ་རུ་སུ་རུ་བཛྲ།
མུ་རུ་མུ་རུ་བཛྲ། མ་ཐམ་མ་ཐམ་བཛྲ། དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་རོ་ཙ་བྷ་སུ་ཀིཾ་ནི་རི་ཏི། མ་ར་ས་ན་པྲ་མར་ལ་ཁ་ཁ་ཁཱ་ཧི། ཞེས་བསྔོ་ཞིང༌། གཏོར་མ་འབུལ་ཞིང་ཕྲིན་ལས་བཅོལ་ཚིག་ནི། ཧཱུྃ། སྟོབས་བཅུའི་དབང་ཕྱུག་མདོ་སྔགས་རྒྱལ་བའི་བསྟན། ། མི་ཤིགས་རྡོ་རྗེ་གསུམ་གྱི་སྲུང་མ་རུ། ། རིང་ནས་སྨོན་པའི་མཐུ་གྲུབ་ཌཱཀྐིའི་ཚོགས། །
ཡེ་ཤེས་དང་ནི་འཇིག་རྟེན་སྣ་ཚོགས་སྤྲུལ། ། གདོད་ནས་རྣམ་དག་བདེ་ཆེན་བཙུན་མོའི་ཀློང༌། ། དབྱིངས་ཡུམ་ཀུན་ཏུ་བཟང་མོར་དབྱེར་མེད་བསྟོད། ། གསང་སྔགས་དྲོད་ཉུལ་ལེགས་ཉེས་སྟངས་བྱེད་ཅིང༌། ། ལོག་འདྲེན་སྲིད་གསུམ་དགྲ་བགེགས་སྲོག་འཕྲོག་ཚེ། ། ལས་དང་འཇིག་རྟེན་ཤ་ཟ་མཁའ་འགྲོར་སྤྲུལ། ། ཚོགས་ཞིང་བཤད་སྒྲུབ་ཆོས་འཁོར་གནས་སྐྱོང་ཚེ། ། དཀྱིལ་འཁོར་བར་ཁྱམས་ལ་གནས་བྱ་ར་བྱེད། ། དབང་ཕྱུག་མགོ་བརྙན་ཕུར་སྲུང་མི་བསྲུན་གཟུགས། ། སྤྱི་སྒོས་རུ་ཏྲ་སྐད་ཅིག་ཉིད་ལ་བསྒྲལ། །
མཐའ་དམག་དཔུང་བཟློག་སྦས་གནས་གཏེར་སྲུང་ཚེ། ། བརྟན་མ་སྐྱོང་མས་འཛམ་གླིང་བདེ་སྐྱིད་སྤེལ། ། སྣ་ཚོགས་གར་གྱིས་སྔགས་བསྟན་སྐྱོང་ལ་བསྟོད། ། རིག་འཛིན་བདག་གིས་ཕྲིན་ལས་བཅོལ་བ་ནི། ། མ་ལྟར་བྱམས་ཤིང་ཞི་བའི་ལས་སྒྲུབ་ཚེ། ། མི་མཐུན་ཉེས་ཚོགས་བ་མོར་ཉི་ཤར་བཞིན། ། ཞི་བའི་བདེ་ལེགས་ངང་ལ་གནས་པར་མཛོད། ། སྲིང་ལྟར་གདུང་ཞིང་རྒྱས་པའི་ལས་སྒྲུབ་ཚེ། ། ཚེ་བསོད་མངའ་ཐང་གསེར་རི་ལྷུན་པོའི་དཔྱིད། ། རོལ་མཚོ་སྤུངས་ལྟར་འཕེལ་རྒྱས་བརྟན་པར་མཛོད། །
མཛའ་ལྟར་བརྩེ་ཞིང་དབང་གི་ལས་སྒྲུབ་ཚེ། ། བརྟན་གཡོའི་ཕུན་ཚོགས་ཡིད་ལ་འཁུ་བའི་ནོར། ཁབ་ལེན་ལྕགས་བཞིན་སྒྲུབ་ལ་མྱུར་དུ་སྩོལ། ། བྲན་ལྟར་མྱུར་མགྱོགས་དྲག་པོའི་ལས་སྒྲུབ་ཚེ། ། བསམ་ངན་སྦྱོར་རྩུབ་སྤྱི་སྒོས་བསྟན་པའི་དགྲ། ། ནོར་རྫས་འཕྲོག་བཅོམ་དགྲ་རྐུན་བྱད་མའི་ཚོགས། ། གནོད་བྱེད་ཡིད་སྲུབ་མདའ་ལྔ་ལྡན་པའི་ལུས། ། ཆོས་སྲུང་དྲག་ཤུལ་མགྲིན་སྔོན་དམག་གི་མེས། ། དཔེར་ན་བྲག་རིར་གནམ་ལྕགས་ཐོག་ཕོག་བཞིན། ། བསམ་པ་ཙམ་གྱིས་མིང་མེད་ཚར་ཆོད་ཅིག །
སྔོན་ཚེ་བཅོམ་ལྡན་རྡོ་རྗེ་ཁྲོས་པའི་ཞལ། ། ཧཱུྃ་ཀ་ར་དང་པད་འབྱུང་མཚོ་རྒྱལ་ལྕམ། ། རྗེས་འབྲངས་རྒྱ་མཚོ་དཔལ་སེང་རྒྱུད་པར་བཅས། ། བུདྡྷ་ཛྙཱ་ན་ལོ་ཧ་བཛྲ་ཞབས། ། དྲིན་ཅན་རྩ་བརྒྱུད་བླ་མས་བཀའ་བསྒོས་ལྟར། ། རྒྱལ་བསྟན་སྤྱི་དང་བྱེ་བྲག་རྙིང་མ་བ། ། གནུབས་སྟོན་སྐྱེ་སྤྲུལ་རྩ་གསུམ་གླིང་པ་ཡི། ། ཟབ་ཆོས་ཉི་ཟླ་ལྟ་བུར་མཐའ་རྒྱས་མཛོད། ། ཕན་བདེའི་འབྱུང་གནས་བླ་མའི་ཞབས་པད་བརྟན། ། འདུས་པའི་གྲྭ་འཁོར་དབྱར་མཚོ་ལྟར་རྒྱས་མཛོད། །
དད་པའི་ནོར་ལྡན་སྦྱིན་བདག་ཚེ་དཔལ་སྐྱེད། ། ལོངས་སྤྱོད་རྣམ་ཐོས་བུ་ལ་འགྲན་ནུས་མཛོད། ། དེ་ཡང་འཆིང་བའི་སྒྲོག་གིས་མ་བཅིངས་པར། ། ཚོགས་རྫོགས་དགེ་ལ་གཏོང་ཕོད་ནུས་པར་མཛོད། ཁྱད་པར་སྒྲུབ་སྡེ་འདི་ཡི་མཆོད་གཞིས་ལ། ། ལོག་པར་ཤོམ་པའི་དགྲ་རྐུན་རྩད་བརླག་མཛོད། ། ཐེག་དགུ་སྤྱི་དང་ཁྱད་པར་རྫོགས་པ་ཆེའི། ། སྨིན་གྲོལ་འཁོར་ལོས་ས་གསུམ་ཁྱབ་པར་མཛོད། ། དེ་ཡི་ཐུགས་རྗེས་བསྟན་པའི་འགྲོ་བ་ཀུན། ། རྫོགས་ལྡན་གསར་པའི་ཚེ་དཔལ་འབྱོར་ལྡན་མཛོད། །
འདི་ནས་བྱང་ཆུབ་བར་གྱི་ཕྲིན་ལས་ཀུན། ། རྟག་ཏུ་དབང་ཕྱུག་ཕུར་སྐྱོང་རྣམས་ཀྱིས་མཛོད། ། ཡིད་ལ་རེ་བའི་དོན་གཉིས་གང་མཆིས་པ། ། གེགས་མེད་བསམ་པ་ཙམ་གྱིས་འགྲུབ་པར་མཛོད། ཅེས་ཡང་ཕུར་གྱི་ཕུར་སྲུང་དམ་ཅན་གསོལ་མཆོད་ཆ་རྐྱེན་དུ། བཀའ་གཏེར་གོང་འོག་དུ་མ་ནས་ལེགས་པར་བསྒྲིགས་ཏེ། ཕུར་སྐྱོང་བཅུ་གཉིས་ནམ། བཅུ་དྲུག་ཉེར་བཞི་སོགས་རྣམ་གྲངས་དུ་མར་བཞེད་ཀྱང༌། དོན་དུ་རང་གཞུང་ཁོ་ན་ལ་ཉེར་བཞི་གསུངས་བཞིན། དུས་སྐབས་རྣམས་སུ་གསོལ་མཆོད་ཚར་གྲངས་བསགས་པ་སོགས། །
སྤྱི་སྒོས་དམིགས་བྱ་འགའ་ཞིག་ལ། ། ཕྲིན་ལས་བཅོལ་དགོས་པ་འགའ་རེ་བྱུང་བ་ལ་བརྟེན་ནས། རང་བློའི་མོས་པས་བསྐུལ་བཞིན། ༧ གཏེར་ཆེན་རིན་པོ་ཆེའི་ཞབས་འབྲངས་ཐ་ཤལ་པ་ཨཽ་ཌི་ཤ་དྷ་ཀརྨ་ཞེས་པས་རང་གནས་སྔོན་བྲག་སྒྲུབ་སྡེར་ཐུན་མཚམས་སུ་བཀོད་པའི་མཐུས་གོང་དུ་སྨོས་པའི་ཕྲིན་ལས་ཐོགས་མེད་འགྲུབ་པའི་རྒྱུར་གྱུར་ཅིག། །། ༈ བླ་མེད་ཡང་ཕུར་གྭའུ་དམར་ནག་གི་སྤྲོས་མེད་བསྙེན་པའི་ཟིན་ཐུན་འཕྲལ་མཁོའི་ཉེར་སྤྱོད་བཞུགས་སོ། བླ་མ་དང་དཔལ་ཆེན་པོ་བཛྲ་ཀཱི་ལ་ཡ་ལ་ཕྱག་འཚལ་ལོ། བླ་མེད་ཡང་ཕུར་གྭའུ་དམར་ནག་གི་སྟོད་ལས་ལ་བརྟེན་ནས་བྱང་ཆུབ་སྒྲུབ་པ་བསྙེན་སྒྲུབ་ལག་ཏུ་ལེན་པ་ལ་དབང་ཐོབ་དམ་ཚིག་ལ་གནས་པའི་རྣལ་འབྱོར་པས ་ཐོག་མར་རྒྱུན་ཁྱེར་སྔོན་དུ་འགྲོ་བའི་དཀར་གཏོར་བཏང༌། བགེགས་གཏོར་བཏང་ཞིང་སྲུང་འཁོར་བསྒོམ། ཕྱི་མཚམས་བཅད། དེ་ནས་དགོང་ཐུན་ནས་དབུ་བཟུང་དགོས་པས་དང་པོ་ཐོག་མར་ཚིག་བདུན་གསོལ་འདེབས་སོགས་རང་ལུགས་ཆོས་སྤྱོད་ལྟར་གསོལ་འདེབས་དང་བརྒྱུད་འདེབས་མཐར།
སྐྱབས་སེམས་སོང་ནས་དཀར་བགེགས་མཚམས་གཅོད་སྔར་སོང་བས་འཐུས་ལ་མཆོད་རླབས་བྱིན་འབེབས་ཏིང་འཛིན་རྣམ་གསུམ་བར་སོང༌། ལྷ་བསྐྱེད་སྐབས་བདག་ཉིད་རྩ་བའི་དཀྱིལ་འཁོར་དང༌། ཕྱོགས་བཅུའི་ཁྲོ་བོའི་དཀྱིལ་འཁོར་གཉིས་བདག་མདུན་དབྱེར་མེད་དུ་བསྒོམ། རང་གི་མདུན་དུ་ཐུགས་ཀྱི་སྲས་མཆོག་བཛྲ་ཀཱི་ལ་ཡ་ལ་བརྟེན་བྱས་ཏེ་ཕུར་པ་རྫས་ཀྱི་དཀྱིལ་འཁོར་རང་གི་མདུན་དུ་བསྒོམ་པ་ཡིན། ལྷ་བསྐྱེད་གྲུབ་ཟིན་པ་དང༌། ཡིད་ཀྱི་ཕུར་པ་རྫས་དཀྱིལ་ཐམས་ཅད་ལ་དམིགས་པས་ཁྱབ་པར་བྱས་ནས་བསྟོད་པའི་མཐར་ལྷ་ཡི་གསལ་སྣང་དང་དག་དྲན་གཙོ་བོ་བྱ། རྩ་བའི་གཉིས་པ་བཟླས་པ་སྔགས་ཀྱི་རྣལ་འབྱོར་ནི། སྟོད་ལས་ལ་བརྟེན་ནས་བྱང་ཆུབ་སྒྲུབ་པ། ཛཔ྄་ཀྱི་དགོངས་པ་བསྙེན་སྒྲུབ་གཉིས་ལའང་ཡན་ལག་བཞི་ཚང་དགོས་པར་གསུངས་པ་ལྟར་ན་ཆོས་ཉིད་དང་སྦྱར་ཏེ་བཟླ་བ་བསྙེན་པ། ལྷ་དང་སྦྱར་ནས་བཟླ་བ་ཉེ་བསྙེན།
ཤམ་བུ་དང་སྦྱར་བ་སྒྲུབ་པ། ཚོགས་སྒྲུབ་དང་འབྲེལ་བའམ། ཕྲིན་ལས་སྣ་ཚོགས་པ་ཅན་སྒྲུབ་པ་ཆེན་པོ་ཞེས་བསྙེན་སྒྲུབ་ཡན་ལག་བཞི་ལ་སྦྱར་ནས་གསུངས་པ་དང༌། ཡང་ཕུར་པའི་དགོས་ཆོས་ཆོས་ཉིད་དང་སྦྱར་བ། ལྷ་དང་སྦྱར་བ། ། ངན་སྔགས་དང་སྦྱར་བ་ཞེས་གསུམ་དུའང་གསུངས་ཏེ། ཕྱི་མ་ལྟར་ན་རྒྱུད་མྱང་འདས་ལས། ཕུར་ནི་སྐྱེ་བ་མེད་པའི་དབྱིངས། ། པ་ནི་འགགས་པ་མེད་པའི་དོན། ། ཕུར་ནི་ཆོས་ཀྱི་དབྱིངས་ཞེས་བྱ། །
པ་ནི་རིག་པའི་ཡེ་ཤེས་སོ། ། གཉིས་སུ་མེད་པའི་མྱ་ངན་འདས། ། སེམས་ཀྱི་སེམས་ཉིད་ཕུར་པ་ཡིན། ། ཆོས་ཀྱི་ཆོས་ཉིད་ཕུར་པ་ཡིན། ། ནམ་མཁའི་མཚན་ཉིད་ཕུར་པ་ཡིན། ། གསལ་བར་བསྒོམ་ན་བསྐྱེད་པ་ཡིན། ། གཉིས་སུ་མེད་ན་སྦྱོར་བ་ཡིན། ། ལྷང་གིས་རྟོགས་ན་ཐེབས་པ་ཡིན། ། ཉམས་འོག་ཆུད་ན་བསྒྲལ་བ་ཡིན། གསུངས་པ་བཞིན་ཆོས་ཉིད་གྱི་ལྟ་བ་མ་བྲལ་བ་གལ་ཆེ་སྟེ།
གཞུང་སྤྱིའི་དགོངས་པ་མི་འགྱུར་བའི་གཟེར་དང་མཚུངས་སོ། ལྷ་དང་སྦྱར་བ་ནི། བདག་ཉིད་རྩ་བའི་དཀྱིལ་འཁོར་དང༌། ཕྱོགས་བཅུའི་ཁྲོ་བོའི་དཀྱིལ་འཁོར་གཉིས་བདག་མདུན་དབྱེར་མེད་དུ་བསྒོམ། རང་གི་མདུན་དུ་ཐུགས་ཀྱི་སྲས་མཆོག་བཛྲ་ཀཱི་ལ་ཡ་ལ་བརྟེན་བྱས་ཏེ་ཕུར་པ་རྫས་ཀྱི་དཀྱིལ་འཁོར་བསྒོམ་པ་སྟེ་དཀྱིལ་འཁོར་གསུམ་གྱི་ལྷ་ཚོགས་རྫོགས་པ་དང་ཡང་ན་གཙོ་བོ་ཁོ་ན་ལ་གསལ་སྣང་འདོན་ཀྱང་རུང་སྟེ། རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པ་གསུམ་ལ་བསླབ་ལ་གསལ་སྣང་ཐོན་པར་བྱ་བ་དང༌། སྐྱོ་ཚེ་ཆོས་ཉིད་ངང་ལ་མཉམ་པར་བཞག་པ་རེས་མོས་བྱ། འདི་གཞུང་སྤྱིའི་བསྐྱེད་པ་ལྷ་ཡི་གཟེར་དང་མཚུངས་ལ་གཞན་ཡང་རླུང་བུམ་ཅན་དང་བར་རླུང་ལ་སྦྱར་བ་སོགས་འབྱིན་འཇུག་རླུང་གི་བཟླས་པ་ལ་སློབ་ཅིང་བདེ་སྟོང་ལ་སེམས་འཛིན་པ་བྱང་ཆུབ་སེམས་ཀྱི་ཕུར་པའི་དོད་ཐོབ་ཙམཡིན།
ངན་སྔགས་དང་སྦྱར་བ་ནི་འོག་ཏུ་འཆད་པར་བྱའོ། གོང་ལྟར་བྱས་པས་སྐྱོ་ཚེ་ངག་བཟླས་བྱ་བར་གསུངས་པ་བཞིན། བཟླས་པ་དངོས་ལ། ༈ དང་པོ་ཛཔ྄་ཀྱིས་ཐུགས་དམ་བསྐུལ་བ་ནི༔ ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ དགོངས་ཤིག་སོགས་ནས། སྲོག་གི་ཕྱིར་ཡང་མི་གཏོང་བསྒྲུབ་ལགས་ཀྱེ། ཛཔ྄་དགོངས་དངོས་ལ། དང་པོ་གཞུང་གི་དགོངས་པ་ནི།
ཡང་དག་དཔལ་ཆེན་ཧེ་རུ་ཀཿ ཉེར་གཅིག་དབུ་ལ་ཞེ་གཉིས་ཕྱག༔ དཔལ་ཆེན་ཡབ་ཀྱི་ཐུགས་ཀ་རུ༔ པདྨ་ཉི་ཟླ་འབར་བའི་སྟེང་༔ འཇིགས་བྱེད་རྡོ་རྗེ་གཞོན་ནུའི་སྐུ༔ མཐིང་ནག་དབུ་དགུ་ཕྱག་བཅོ་བརྒྱད༔ དེ་ཡི་ཐུགས་ཀར་ཉི་ཟླའི་སྟེང་༔ གསལ་བྱེད་རྡོ་རྗེ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་པ༔ དེ་ཡི་ཐུགས་དཀར་འཇའ་འོད་ཀློང་༔
ཡང་དག་རྡོ་རྗེ་སྐུ་མདོག་མཐིང་༔ ཕྱག་གཉིས་སྤྱི་བོར་ཐལ་མོ་སྦྱར༔ ཞབས་གཉིས་མཐིལ་སྤྲད་བཞེངས་པའི་སྟབས༔ རྡོ་རྗེ་རྩེ་ལྔའི་དབྱིབས་སུ་བསྒོམ༔ གཏེར་གཞུང་གི་ཚིག་དོན་མ་བཅོས་པར་བཞག་པའོ། དེ་ནས་མན་ངག་གི་དགོངས་པ་ནི། དེ་ཡི་ཐུགས་ཀར་པད་ཉིའྀ་སྟེང༌། ། གནམ་ལྕགས་རྡོ་རྗེ་རྩེ་ལྔ་པའི། ། སྲོག་གི་གོ་རུ་ཧཱུྃ་མཐིང་ནག ། འབར་བ་ཆེན་པོའི་གཟི་བྱིན་རྫོགས། །
མཐའ་བསྐོར་རྩ་བའི་སྙིང་པོ་ནི། ། ཟླ་བ་ལ་ནི་སྐར་ཕྲེང་ལྟར། ། གསལ་སྣང་གཡོ་མེད་བརྟན་བྱས་ལ། ། ཡེ་ཤེས་ཆེན་པོའི་ངང་དུ་བཟླ། སྐབས་འདིར་ཡིད་བཟླས་གཙོ་བོར་བྱ་ལ་སྐུ་དང་ཐུགས་སྲོག་ལ་དམིགས་པའི་རྟེན་ཙམ་བྱས་ནས་སེམས་འཛིན་པ་གཙོ་སྟེ་ཕུར་པའི་རྒྱུད་ལས་ཆོས་ཉིད་དང་སྦྱར་ནས་བཟླ་བ་བུང་བ་ཚང་ཞིག་ལྟ་བུའོ། ལྷ་དང་སྦྱར་ནས་བཟླ་བ་མགལ་མེ་ཀླད་བསྐོར་ལྟ་བུའོ། ངན་སྔགས་དང་སྦྱར་ནས་བཟླ་བ་མགར་གྱི་ཚྭ་ཚྭ་ལྟ་བུ་ཞེས་གསུམ་ལས་འདི་ནི་དང་པོ་ཆོས་ཉིད་དང་སྦྱར་ནས་བཟླ་བ་བུང་བ་ཚང་ཞིག་ལྟ་བུའི་དགོངས་པའི་དོན་ནོ། དེ་ལ་གསལ་བརྟན་ཐོབ་པའི་ཚེ། སླར་ཡང་དེ་ལས་འོད་ཟེར་ནི། ནམ་མཁའ་གང་བ་རབ་ཏུ་འཕྲོས། །
རྒྱལ་བའི་དཀྱིལ་འཁོར་མཆོད་པས་མཉེས། ཁམས་གསུམ་འགྲོ་བའི་སྡིག་སྒྲིབ་སྦྱང༌། ། སྐུ་དང་ཡིག་འབྲུ་ཕྱག་མཚན་གྱི། ། རྣམ་པར་བྱིན་འོད་རང་ལ་ཐིམ། ། དབང་བཞི་ཐོབ་ནས་སྒྲིབ་བཞི་དག ། མཆོག་ཐུན་དངོས་གྲུབ་ཐོབ་པར་དམིགས། ཡང་ཕུར་རྩ་བསྙེན་ནི།
ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ ནི་འདི་ཁོ་ན་ཡིན་ཏེ། ཨོཾ་བཛྲ་མ་ཧཱ་ཀྲོ་ཏ་ ་་་་་ཡབ་ཆེ་མཆོག་དང་ཡང་དག་ཧེ་རུ་ཀ་ པདྨ་ཀྲོ་ཏི་ཤྭ་རཱི་ ་་་་་ཡུམ་གནམ་ཞལ་དབྱིངས་ཕྱུག་མ་ བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ ་་་་་
ཕུར་པའི་རྒྱུད་ལས། རྩ་བསྙེན་འབྲུ་དགུའམ་མཁའ་འགྲོའི་འཕྱོངས་སྔགས་འབྲུ་གསུམ་བསྣན་པས་བཅུ་གཅིག་པ་ཞེས་བྱ་བ་ལགས་སོ། དེ་ཡང་ཨོཾ་ནི་དཔལ་ཆེན་ཡབ་ཡིན་ཏེ། ། བཛྲ་ཤེས་རབ་ཡུམ་ཡིན་ནོ། ། ཀཱི་ནི་ཡེ་ཤེས་ཁྲོ་བོ་ལ། ། ལི་ནི་དབྱིངས་ཀྱི་ཁྲོ་མོ་བཅུ། ། ཀཱི་ནི་ཐབས་ཀྱི་མཆེ་བ་ཅན། ། ལ་ནི་ཤེས་རབ་གཤོག་པ་ཅན། ། ཡ་ནི་སྲས་མཆོག་སྤྲུལ་པ་སྟེ། ། ཧཱུྃ་ནི་ཕྱག་བརྙན་སྒོ་མ་བཞི། །
བཾ་ནི་དབང་དུ་སྡུད་པ་སྟེ། ། ཧཱུྃ་ནི་བརླག་པར་བྱེད་པའོ། ། ཕཊ྄་ཀྱིས་སྒྲོལ་བའི་ཕྲིན་ལས་མཛད། ཅེས་སོ། བསྙེན་ཚད་ནི་ཡང་ཕུར་གཞུང་ལས། གཙོ་བོ་ལ་བྱེ་བ་གཅིག་གསུངས་སོ། བསྙེན་པ་གྲུབ་པ་དང་མཆོད་བསྟོད་སོགས་བཤགས་པ་དབྱངས་གསལ་ཡིག་བརྒྱ་རྟེན་སྙིང་རྣམས་གསུམ་རེ་སྤྲོ་ན་ཐུན་གཏོར་ཡང་འབུལ། བསྡུ་རིམ་ལ་འཇུག་པ་ནི། ཧཱུྃ་ཧཱུྃ་ཧཱུྃ༔ སྣང་སྲིད་སྣོད་བཅུད་ཀྱི་དངོས་པོ་ སོགས།
ཨོཾ་བཛྲ་ཙཀྲ་ཏིཀྵྞ་ཀརྨ་ཀཱི་ལ་ཡ་ཛྭ་ལ་རཾ་ཧཱུྃ་ཕཊ྄ཿ བསྔོ་བ་སྨོན་ལམ་གང་རུང་གིས་རྒྱས་གདབ། ཐུན་རྗེས་མ་རྣམས་ལ་ལས་བྱང་འབྲིང་པོ་མཆོད་པ་བྱིན་རླབས་ཙམ་ལས་གཞན་མི་དགོས། དངོས་གཞི་ཏིང་འཛིན་རྣམ་གསུམ་ནས་བཟུང་བསྟོད་པ་བར་མཐར་ཆགས་སུ་བཏང༌། བཟླས་པ་དངོས་ཛཔ྄་ཀྱིས་ཐུགས་དམ་བསྐུལ་བ་ནི༔ ཧཱུྃ༔ མི་མངོན་ཆོས་ཀྱི་དབྱིངས་སོགས་སྔ་མ་དང་མཚུངས། བསྙེན་པ་གྲངས་ཐེམས་ནས་སྒྲུབ་པ་ལ་འཇུག་པ་ཡིན་ཡང་བསྙེན་རྐྱང་ལས་མི་སྤྲོ་ན་དངོས་གྲུབ་བླངས་ལ་བསྙེན་པའི་ཁ་སྐོང་ཞི་བའི་སྦྱིན་སྲེག་རྩ་བསྙེན་གྱི་བཅུ་ཆར་གསུངས་ཀྱང་གང་ནུས་ལ་འབད་པར་བྱའོ། ༈ གཉིས་པ། བསྙེན་པ་གྲངས་ཐེམས་ནས་སྒྲུབ་པ་ལ་འཇུག་པ་ཡིན་ན་དངོས་གྲུབ་བླངས་མི་དགོས་བསྙེན་པ་གྲུབ་པའི་སང་ཉིན་ནས་མཆོད་གཞི་གསར་དུ་བཤམ་ལ་གཙོ་ཕུར་དང་དབང་བཞི་བཀོད།
དངོས་གཞི་སྒྲུབ་མཆོད་བསྙེན་སྐབས་དང་མཚུངས་ལ་དམིགས་བསལ་ནི། བསྟོད་པའི་མཇུག་ཏུ་རྩ་བསྙེན་ལ། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ ཕཊ྄ཿཛཿ ཛཔ྄་ཁང་དབྱེ་ལ་བདག་མདུན་མེ་རི་འདབ་འབྱར་ཚུལ་དུ་གསལ་གདབ། ཛཔ྄་ཀྱིས་ཐུགས་དམ་བསྐུལ་བ་ནི༔ ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ དགོངས་ཤིག་སོགས་ནས། སྲོག་གི་ཕྱིར་ཡང་མི་གཏོང་བསྒྲུབ་ལགས་ཀྱེ།
བསྙེན་པའི་དུས་ལྟར་རྩ་བསྙེན་ཁྱུག་ཙམ་སོང་ནས་རྩ་བ་སེམས་དཔའ་སུམ་བརྩེགས་དང་བཅས་པའི་ཐུགས་སྲོག་སྔགས་ཕྲེང་ལས་སྔགས་ཕྲེང་འོད་ཟེར་གྱི་ཚུལ་དུ་བྱུང༌། མདུན་གྱི་རྫས་དཀྱིལ་དང་གཉིས་སུ་མེད་པའི་གཙོ་བོ་རྡོ་རྗེ་གཞོན་ནུའི་ཞལ་དུ་ཞུགས། སྐུ་གསུང་ཐུགས་མཉེས་པའི་མཆོད་པ་ཕུལ། རིམ་པར་བདག་མདུན་རྟེན་བརྟེན་པ་དང་བཅས་པ་གསལ་བར་བྱས་ནས་རང་ལ་ཐིམ་པས་དབང་བཞི་ཐོབ། སྒྲིབ་བཞི་དག ། དངོས་གྲུབ་རྣམ་གཉིས་ཐོབ་པར་མོས་ལ། སླར་ཡང་ཐུགས་སྲོག་སྔགས་ཕྲེང་ལས། སྔགས་ཕྲེང་ལུག་གུའི་རྒྱུད་དུ་འཕྲོས། ཏིང་འཛིན་སེམས་དཔའི་ཞལ་ནས་ཞུགས། ། ཡེ་ཤེས་སེམས་དཔའི་ཞལ་ནས་ཐོན།
དམ་ཚིག་སེམས་དཔའི་ངག་ལམ་ནས། ། རྡོ་རྗེ་གཞོན་ནུ་ཡེ་ཤེས་པའི། ། ཞལ་ཞུགས་ཐུགས་ཀར་ཐིམ་པ་ཡི། ། སྐུ་གསུང་ཐུགས་ཀྱི་དཀྱིལ་འཁོར་མཉེས། ། ལྟེ་བ་ནས་ནི་རང་ལ་བརྒྱུད། ། བདག་མདུན་རྟེན་དང་བརྟེན་པ་ཀུན། ། གསལ་བར་བྱས་ཤིང་ཚུར་འདུས་པའི། ། དབང་བཞི་ཐོབ་ཅིང་སྒྲིབ་བཞི་དག ། སྐུ་བཞི་ཡེ་ཤེས་མངོན་གྱུར་དམིགས། སྒྲུབ་པ་ནི།
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ ཅེས་སྔ་མའི་ཐོག་སརྦ་བིགྷྣཱན་འབྲུ་ལྔ་བསྣན་པ་ལས་སྔགས་ཏེ་ཕུར་པ་སྤྱི་དང་མཚུངས་ལ། ཁྱད་པར་ཏྲིག་ནན་ནི་གཞུང་འདི་ཉིད་ཀྱི་ཤམ་བུ་དང་སྦྱར་བ་ནི་སྒྲུབ་པ་ཞེས་གསུངས་པས་སྔ་མ་ནི་བསྙེན་སྒྲུབ་གཅིག་དྲིལ་དང༌། ཕྱི་མ་ནི་སྒྲུབ་པ་ཡིན་པ་ཤེས་པར་བྱའོ། ཡང་ཕུར་རྒྱུད་ལས། ཨོཾ་ ་་་་་རྡོ་རྗེ་གཞོན་ནུ་ བཛྲ་ ་་་་་འཁོར་ལོ་རྒྱས་འདེབ་ ཀཱི་ལི་ ་་་་་ཁྲོ་བོ་བཅུ་ ཀཱི་ལ་ ་་་་་ཁྲོ་མོབཅུ་ ཡ་ ་་་་་སྲས་མཆོག་ སརྦ་ ་་་་་ཐམས་ཅད་འདུས་ བི གྷྣཱ ན་ ་་་་་དགྲ་བགེགས་གནོན་པ་ ཏྲིག་ནན་ ་་་་་ཚར་བཅད་ཅིང་ཤིན་ཏུ་མནན་པ་ བཾ་ ་་་་་ལྕགས་སྒྲོག་གིས་བཅིང་པ་ ཧཱུྃ་ ་་་་་ཐུགས་ཀྱི་སྙིང་པོ་ ཕཊ྄ཿ ་་་་་ སྤྲུལ་པ་འགྱེད་པ། ཛཿ ་་་་་ དངོས་གྲུབ་འགུག་པ་ ཧཱུྃ་ ་་་་་དངོས་གྲུབ་ཐམས་ཅད་བདག་ལ་སྡུད་པ་ ཨཱཿ ་་་་་ དངོས་གྲུབ་ཐམས་ཅད་བདག་ལ་འབེབས་པ།
ཅེས་སྔགས་འགྲེལ་དང་བཅས་ཏེ་བཤད་པ་ལྟར་ན་ཕྱི་མའི་འཕྱོངས་གསུམ་པོ་འདི་མན་ངག་གུད་སྦས་ཡིན་པ་ཆེས་གསལ་ལོ། ཞེས་དང་སྦྱར་ནས་བཟླ་བ་མགལ་མེ་ཀླད་བསྐོར་ལྟ་བུའོ། གསུམ་པ་ནི། ཆ་གཉིས་པ། ངན་སྔགས་དང་སྦྱར་ནས་བཟླ་བ་མགར་གྱི་ཚྭ་ཚྭ་ལྟ་བུ་ཞེས་པའི་དགོངས་པ་ནི། ཡང་སླར་ཡང་བདག་མདུན་དཀྱིལ་འཁོར་གསུམ་གྱི་ལྷ་ཚོགས་དང་བཅས་པས་སྐུ་དང་ཐུགས་སྲོག་སྔགས་ཕྲེང་ལས། འོད་ཟེར་ཕྱོགས་བཅུ་འཕྲོས། བདེ་བར་གཤེགས་པ་རྣམས་ལ་མཉེས་པའི་མཆོད་པ་ཕུལ། ཁམས་གསུམ་སེམས་ཅན་ཐམས་ཅད་ལ་ཕོག་པས་སྒྲིབ་པ་སྦྱངས་ཏེ་ཐར་པ་ལ་བཀོད། དམ་ཅན་སྲུང་མ་ལ་ཕོགས་པས་ཐུགས་དམ་བསྐུལ།
ཡང་བདག་མདུན་ལྷ་ཚོགས་དང་བཅས་པའི་ཞལ་ནས་འབྲུག་སྟོང་དུས་གཅིག་ཏུ་ལྡིར་བ་ལྟར་སྔགས་སྒྲ་དི་རི་རི་སྒྲོགས་ཤིང་འོད་ཟེར་མེ་དཔུང་ཚྭ་ཚྭ་འབར་ཞིང་འཁྲུགས་པས་དགྲ་བགེགས་བྱད་མར་ཕོགས་པས་བྱ་སྒྲོ་མེས་བཤུར་བ་བཞིན་བསྲེགས་གཏོར་རྗེས་མེད་དུ་བྱས་པར་བསམ་ལ། སླར་ཡང་ཐུགས་ཀའི་ས་བོན་ལས། ། སྔགས་ཕྲེང་མགར་གྱི་མེ་ཚྭ་ལྟར། ། འཁོར་བའི་འོད་ཟེར་ཕྱོགས་བཅུར་ཁྱབ། ། རྒྱལ་བའི་དཀྱིལ་འཁོར་མཆོད་པ་བྱས། ། དམ་ཅན་སྲུང་མ་ལས་ལ་བསྐུལ། ། དགྲ་གདོན་དྲེགས་པ་ཐལ་བར་བརླག ཁམས་གསུམ་ལོག་རྟོག་ཟེར་གྱིས་མནན། ། མ་ལུས་འགྲོ་བའི་ལས་སྒྲིབ་སྦྱང༌། ། ཕྱི་སྣོད་འཇིགས་རྟེན་ཁྲོ་བོའི་ཞིང༌། །
བཅུད་རྣམས་ལྷ་ཡི་ད་ལར་རྫོགས། ། ཀུན་གྱི་ཞལ་དང་སྔགས་ཕྲེང་ལས། ། འབྲུག་སྟོང་དུས་གཅིག་ལྡིར་བ་བཞིན། ། སྔགས་ཀྱིས་རང་སྒྲ་ཆེར་སྒྲོགས་པས། ། སྣོད་བཅུད་ཐམས་ཅད་འུར་ཆེམ་ལྡིར། ། འོད་ཟེར་མེ་དཔུང་འབར་ཞིང་འཁྲུགས། ། དགྲ་བགེགས་བྱད་མ་རྦོད་གཏོང་རྣམས། ། བྱ་སྒྲོ་མེ་ལ་བཤུར་བ་བཞིན། ། ཐལ་བའི་རྡུལ་དུ་བརླག་པར་འགྱུར། ཞེས་སྔར་ལྟར་བཟླས་པར་བྱའོ།
ངན་སྔགས་དང་སྦྱར་ནས་བཟླ་བ་མགར་གྱི་ཚྭ་ཚྭ་ལྟ་བུ་ཞེས་ཕྱི་མ་འདི་ངན་སྔགས་དང་སྦྱར་བ་ཡང་ཡིན་པ་མ་ཟད་སྤྱི་ལྟར་ན་འཕྲོ་འདུ་ཕྲིན་ལས་ཀྱི་གཟེར་དང་ཡང་མཚུངས་པར་ཤེས་པར་བྱའོ། སྒྲུབ་པ་ཐེམས་ལ་ཉེ་བའི་སྐབས་ཐ་མའི་སྐབས་འཕྱོངས་གསུམ་པོ་ཡང་བཏགས་ལ་བཟླ། ཛཿ ་་་་་ དངོས་གྲུབ་འགུག་པ་ ཧཱུྃ་ ་་་་་དངོས་གྲུབ་ཐམས་ཅད་བདག་ལ་སྡུད་པ་ ཨཱཿ ་་་་་ དངོས་གྲུབ་ཐམས་ཅད་བདག་ལ་འབེབས་པ། ཅེས་སྔགས་འགྲེལ་དང་བཅས་ཏེ་བཤད་པ་ལྟར་ན་ཕྱི་མའི་འཕྱོངས་གསུམ་པོ་འདི་མན་ངག་གུད་སྦས་ཡིན་པ་ཆེས་གསལ་ལོ། སྒྲུབ་པ་གྲངས་ཐེམས་ནས་དངོས་གྲུབ་བླངས་ལ་བསྙེན་པའི་ཁ་སྐོང་ཞི་བའི་སྦྱིན་སྲེག་རྩ་བསྙེན་གྱི་བཅུ་ཆ་སོགས་གོང་དང་མཚུངས་ལ་བསྔོ་སྨོན་སོགས་ཀྱིས་མཐའ་བརྒྱན་པར་བྱ་བ་སྤྱི་ལྟར་ཤེས་དགོས་སོ། བསྙེན་སྒྲུབ་སྤྲོས་མེད་ཁོ་ནའི་སྐབས་འཇུག་བདེའི་ཆེད་གུ་ཧྱེས་བྱས་སོ། དོགས་དཔྱོད་ནི། ཨོ་རྒྱན་འགྲོ་འདུལ་ཕྲིན་ལས་ལས་རབ་རྩལ་གྱིས་མཛད་པའི་བསྙེན་པའི་བཟླས་དམིགས་སུ།
གསལ་བྱེད་རྡོ་རྗེ་ཧེ་རུ་ཀ་མཐིང་ནག་ཞལ་གསུམ་ཕྱག་དྲུག་ཡབ་ཡུམ་ཁ་སྦྱོར་གྱི་རྣམ་པའི་སྤྱི་གཙུག་འཇའ་འོད་ཀློང་དུ་ཡང་དག་རྡོ་རྗེ་རིགས་བདག་གི་ཚུལ་དུ་ཞབས་གཉིས་མཐིལ་སྤྲད་ཀྱིས་བཞེངས་པའི་སྟབས་སུ་བསྒོམས་ལ་རིགས་བདག་ཐུགས་ཀར་སྔགས་འཁོར་བར་བསམ། ཞེས་པ་དང་ཁྱོད་མི་མཐུན་ནོ་ཞེ་ན། དེ་ཡིན་ཏེ། གཏེར་གཞུངས་ལས། དེ་ཡི་ཐུགས་ཀར་ཉི་ཟླའི་སྟེང་༔ གསལ་བྱེད་རྡོ་རྗེ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་པ༔ སོགས་དེ་མ་ཐག་པར། དེ་ཡི་ཐུགས་ཀར་འཇའ་འོད་ཀློང་༔ ཡང་དག་རྡོ་རྗེ་སྐུ་མདོག་མཐིང་༔
ཕྱག་གཉིས་སྤྱི་བོར་ཐལ་མོ་སྦྱར༔ ཞབས་གཉིས་མཐིལ་སྤྲད་བཞེངས་པའི་སྟབས༔ རྡོ་རྗེ་རྩེ་ལྔའི་དབྱིབས་སུ་བསྒོམ༔ ཐུགས་ཀ་ཞེས་དངོས་སུ་གསལ་ལ་སྤྱི་བོར་མ་བཤད་པ་དང༌། དབང་ཆེན་བསྐྱེད་ཆོག་སྐབས། ཡབ་ཀྱི་ཐུགས་ཀར་གསལ་བྱེད་རྡོ་རྗེ། དེ་ཡི་ཐུགས་ཀར་ཡང་དག་རྡོ་རྗེ་སེམས་དཔའ་ཡི་གེ་གསུམ་དང་བཅས་སུ་གསལ་བའོ། ཞེས་གསུངས་ལ། གཞན་དུ་ཕྲིན་ལས་རྒྱུན་ཁྱེར་ལས། ཏིང་འཛིན་གསུམ་གྱི་སེམས་དཔའ་ཆེ༔
ཡི་གེ་ཧཱུྃ་གི་རྒྱུ་ཉིད་ལས༔ རྡོ་རྗེ་རབ་ཏུ་འབར་བའི་གཟུགས༔ ཏིང་འཛིན་སེམས་དཔའ་ཡིན་པ་བཤད་ཀྱི་སྤྱི་བོར་ཡོད་ཚུལ་མ་བཤད་པའི་ཕྱིར་རོ། ཡང་འགའ་ཞིག ཧཱུྃ༔ འཇའ་འོད་ཀློང་དུ་ཡང་དག་རྡོ་རྗེ་མཐིང་༔ སྤྱི་བོར་ཐལ་སྦྱར་ཆོས་དབྱིངས་ཟང་ཐལ་ངང་༔ ཞབས་གཉིས་མཐིལ་སྦྱོར་ངན་སོང་སྲིད་སྒོ་ཁེགས༔ མི་འགྱུར་མཁའ་ལ་རྡོ་རྗེ་འདྲིལ་བའི་གཟུགས༔ རིག་པ་རྡོ་རྗེ་ཧེ་རུ་ཀ་ལ་བསྟོད༔
ཅེས་འཇའ་འོད་ཀློང་དུ་ཡང་དག་རྡོ་རྗེ་མཐིང་ཁ། གནས་སྤྱི་བོར་ཕྱག་ཐལ་སྦྱར་ཞབས་གཉིས་མཐིལ་སྦྱོར་མཁའ་ལ་རྡོ་རྗེ་འདྲིལ་བའི་གཟུགས་ཞེས་ན་ཁྱོད་ནོར་ཏེ་ཐུགས་ཀར་འཇའ་འོད་ཀློང་དུ་ཡང་དག་རྡོ་རྗེ་མཐིང་ཁ། ཕྱག་སྤྱི་བོར་ཐལ་སྦྱར་ཞབས་གཉིས་མཐིལ་སྦྱོར་མཁའ་ལ་རྡོ་རྗེ་འདྲིལ་བའི་གཟུགས་ཞེས་གསུངས་པ་ཡིན་གྱི་སྤྱི་བོ་ལ་ཡོད་པའི་དོན་མིན་ནོ། གལ་ཏེ་ལས་བྱང་ལ་ཐུགས་ཀ་དང་བསྟོད་པ་ལ་སྤྱི་བོར་བཤད་ཡོད་ན་གཞུང་ནང་འགལ་འདུ་འགྱུར་རོ། དེ་ན་འདི་ནི་གཞུང་གིས་དགོངས་པ་མ་ཡིན་པ་གོང་གསལ་དེ་དག་གིས་ཡོངས་སུ་རྟོགས་ནུས་ཀྱི་མན་ངག་གི་དགོངས་པ་འདྲ་ཡིན་མིན་མཁས་པའི་མཆོག་རྣམས་ལ་དེ་འདྲའི་རྒྱུ་མཚན་རེ་གསུང་རྒྱུ་ཡོད་ན་ད་ནི་དུས་ལ་བབ་འདུག ཁོ་བོས་ནི་མ་ཤེས་པས་རྟོག་དཔྱོད་མ་བྱས་ལ་འདིར་བཤད་པ་ནི། གཞུང་གི་རྗེས་སུ་འབྲངས་ཀྱི་དེ་ལ་དགག་སྒྲུབ་གང་ཡང་མ་བྱས་སོ། ཡང་རིག་བདག་རྩ་སྔགས་ཞེས་བརྗོད་པའི་ཕྱིར་རིགས་བདག་ཡིན་ན་སྤྱི་བོར་དགོས་པའི་ཁྱབ་བོ་ཞེ་ན་མ་ཁྱབ་སྟེ་སྤྱིར་ཡང་དག་ནི་ངོ་བོ་རྡོ་རྗེ་སེམས་དཔའ་ཡིན་པར་ཡང་དག་གསང་འགྲེལ་དུ་གསུངས་ལ་འདིར་ཡང་ཡང་དག་རྡོ་རྗེ་སེམས་པ་ཅེས་དངོས་སུ་གསུངས་ལ། དེས་ན་བླ་མ་རྡོ་རྗེ་སེམས་པ་ནི་རིགས་བརྒྱ་རིགས་གཅིག་ཏུ་འདུས་པའི་བདག་ཉིད་རིགས་ཀུན་ཁྱབ་བདག་ཡིན་པས་དེ་ལྟར་འབོད་པས་ཆོག་གོ ། ཞེས་པའང་གུ་ཧྱས་སོ།། །།
༈ བླ་མེད་ཡང་ཕུར་གྭའུ་དམར་ནག་གི་སྒྲུབ་ཁོག་ཕྲིན་ལས་ཀུན་འགྲུབ་ཅེས་བྱ་བ་བཞུགས་སོ། བླ་མེད་ཡང་ཕུར་གྭའུ་དམར་ནག་གི་སྒྲུབ་ཁོག་ཕྲིན་ལས་ཀུན་འགྲུབ་ཅེས་བྱ་བ། བླ་མ་དང་དཔལ་ཆེན་པོ་ཡང་དག་བཛྲ་ཀཱི་ལ་ཡ་ལ་ཕྱག་འཚལ་ལོ། གྲངས་མེད་ཚོགས་གཉིས་རྒྱ་མཚོ་འཁྱིལ་དབུས་སུ། ། ལྟ་བས་མི་མངོན་ཡིད་བཞིན་ནོར་གྱི་མཆོག ། སྐལ་བཟང་རེ་སྐོང་བླ་མ་དཔལ་ཆེན་པོ། ། དབྱེར་མེད་རྡོ་རྗེ་ཐོད་ཕྲེང་རྩལ་ལ་འདུད། ། ཨེ་དབྱིངས་ཆོས་རྣམས་འབྱུང་བའི་དབང་ཕྱུག་མ། ། སངས་རྒྱས་ཀུན་གྱི་བདེ་ཆེན་སྐྱེད་མཛད་མ། ། གུས་པས་བཏུད་ནས་བདུད་དགྲའི་དཔུང་ཚན་རྣམས། །
ཕྲིན་ལས་རྡོ་རྗེས་ཚར་གཅོད་དངོས་གྲུབ་སྩོལ། ། དུས་གསུམ་རྒྱལ་བའི་ཕྲིན་ལས་སྟོབས་འདུས་པའི། ། རབ་འབྱམས་དངོས་གྲུབ་བདེ་བླག་སྒྲུབ་པའི་ཐབས། ། རྒྱུད་ལུང་གྲུབ་པའི་མན་ངག་གཅིག་བསྡུས་པ། ། ཡང་དག་ཕུར་པའི་སྒྲུབ་ཁོག་འདི་ན་དབྱེ། འདིར་གྲུབ་པའི་རིག་འཛིན་ཐམས་ཅད་ཀྱི་གསང་བ་ཟབ་མོའི་མཛོད་ལས་གསང་སྔགས་སྔ་འགྱུར་གྱི་རྒྱུད་ལུང་མན་ངག་རྣམས་ལས་ཆེ་ཐང་དུ་བསྔགས་ཤིང་དངོས་གྲུབ་རྣམ་པ་གཉིས་བདེ་བླག་ཏུ་འགྲུབ་པར་བྱེད་པའི་ཐབས་བླ་མེད་ཡང་ཕུར་གྭའུ་དམར་ནག་གི་ཚོམ་བུ་ཚོགས་སུ་སྒྲུབ་པའི་ལས་ཀྱི་རིམ་པ་ལས། སྤྱི་དོན་ཆེན་པོ་གསུམ་སྟེ། གང་བསྒྲུབ་པར་བྱ་བའི་གཞི། གང་གིས་སྒྲུབ་པར་བྱེད་པའི་ཐབས། གང་ཞིག་བསྒྲུབས་པ་བྱས་པའི་འབྲས་བུའོ།
དང་པོ་ནི། འཁོར་འདས་ཐམས་ཅད་ཀྱི་སྲོག་གམ་མགོན་དུ་རང་བྱུང་གདོད་ནས་བཞུགས་པའི་དཔལ་ཆེན་པོ་འབར་བའི་ཡེ་ཤེས་ཡོན་ཏན་མ་བཅོས་ལྷུན་གྱིས་གྲུབ་ཅིང༌། གློ་བུར་དྲི་མའི་ཚོགས་ཀྱིས་གདན་ལ་མ་གོས་པར་བཞུགས་པ་ཉིད་དོ། གཉིས་པ་ནི། སྤྱིར་སྒྲུབ་པ་ཆེན་པོ་བརྒྱད་ཀྱི་ནང་གསེས་ཕུར་པ་ཕྲིན་ལས་རོལ་པའི་ལམ་རིམ་ཐམས་ཅད་ཐལ་འབྱིན་རྣམ་པ་བཞིའི་སྒོ་ནས་སྒྲུབ་སྟེ། ཁྱབ་གདལ་ཡེ་ཤེས་ཀྱི་ཕུར་པ་ཆོས་ཀྱི་དབྱིངས་སུ་བཏབ་ནས་དོན་དམ་ཡེ་ཤེས་ཆེན་པོའི་ཁྲོ་བོ་སྒྲུབ། ཚད་མེད་སྙིང་རྗེའི་ཕུར་པ་འགྲོ་དྲུག་སེམས་ཅན་ལ་བཏབ་ནས་ཕུང་ཁམས་རྡོ་རྗེའི་འཁོར་ལོར་སྒྲུབ། བྱང་ཆུབ་སེམས་ཀྱི་ཕུར་པ་ཡུམ་གྱི་མཁའ་ལ་བཏབ་ནས་སྲས་མཆོག་སྤྲུལ་པའི་དཀྱིལ་འཁོར་སྒྲུབ། མཚན་མ་རྫས་ཀྱི་ཕུར་པ་བརྣག་པའི་དགྲ་བགེགས་ལ་བཏབ་ནས་སྲིད་པ་རྡོ་རྗེ་ཕུར་བུ་སྒྲུབ་པ་ཡིན་ལ། བྱེ་བྲག་སྐབས་འདིར་སྒྲུབ་ལུགས་དང་པོ་གཉིས་སྲོག་ཏུ་བཞག །
ཕྱི་མ་གཙོར་སྟོན་གྱི་དབང་དུ་བྱས་པའི་སྒྲུབ་ཚུལ་ལག་ལེན་སིལ་མར་བསྟར་བ་ལ་གཉིས། སྟོད་ལས་ལ་བརྟེན་ནས་བྱང་ཆུབ་སྒྲུབ་པ་དང༌། སྨད་ལས་ལ་བརྟེན་ནས་དགྲ་བགེགས་སྒྲོལ་བའི་རིམ་པའོ། དང་པོ་ལའང་གསུམ། ཕྱི་སྤྲོས་བཅས་ཚོམ་བུ་ཚོགས་སྒྲུབ། ནང་སྤྲོ་བསྡུ་དཔའ་བོ་གཅིག་སྒྲུབ། གསང་བ་སྤྲོས་མེད་ཏིང་འཛིན་སེམས་ཀྱི་སྒྲུབ་པ་གསུམ་དུ་ཡོད་པའི་སྔ་མ། འདིར་ཕྱི་སྤྲོས་བཅས་ཚོམ་བུ་ཚོགས་སུ་སྒྲུབ་པ་ལ་གཉིས། སྒྲུབ་པའི་གཞི་བཟུང་བ་དང༌། སྒྲུབ་པའི་རིམ་པ་དངོས་ལ་འཇུག་པའོ།
དང་པོ་ནི། དགོངས་བརྒྱུད་ལས། སློབ་དཔོན་འཁོར་གནས་ཕུན་སུམ་ཚོགས་པ། སྒྲུབ་པའི་རྫས་དང་དུས་ཉིད་དོ། ཅེས་པ་ལྟར་ཕུན་སུམ་ཚོགས་པ་ལྔ་སྟེ། གང་གིས་སྒྲུབ་པའི་སློབ་དཔོན་ཐབས་མཁས་ཐུགས་རྗེ་དང་ལྡན་པ། གང་ན་ལྷན་ཅིག་སྒྲུབ་པའི་ཚོམ་བུར་འབྲེལ་བའི་འཁོར་དམ་ཚིག་དང་ལྡན་པ། གང་དུ་སྒྲུབ་པའི་གནས་བཀྲ་ཤིས་དགེ་མཚན་ཚང་བ། གང་ལ་བརྟེན་ནས་སྒྲུབ་པའི་ཡོ་བྱད་ཀྱི་རྫས་ཐམས་ཅད་ཚོགས་པ། གང་གི་ཚེ་སྒྲུབ་པའི་དུས་ཡར་ངོའི་གཟའ་སྐར་འཕྲོད་སྦྱོར་བཟང་ཞིང༌།
ཁྱད་པར་མགོ་ཕུར་འཛོམས་པའི་ཡར་ངོའི་དུས་དགེ་བ་རྣམས་ཏེ། དེ་ལྟར་ཕུན་སུམ་ཚོགས་པ་ལྔས་སྒྲུབ་པའི་ལས་ཀྱི་གཞི་བཟུང་བའོ། གཉིས་པ་སྒྲུབ་པའི་རིམ་པ་ལ་གསུམ། སྒྲུབ་པའི་སྔོན་དུ་འགྲོ་བའི་ལས་རིམ། དངོས་གཞི་བསྙེན་སྒྲུབ་ཀྱི་ལས་གཞུང་བསྲང་བ། རྗེས་སྒྲུབ་པའི་མཇུག་ལས་ཀྱི་བསྡུ་བའོ། དང་པོ་སྔོན་འགྲོ་ལ་གཉིས། ཕྱི་བཤགས་དང་ས་ཡི་ཆོ་གའོ། དང་པོ་ལ་གཞུང་དང་ཕྱག་བཞེས་རྣམས་སུ་རྒྱ་ཆེར་འབྱུང་ཡང༌། མདོར་བསྡུས།
སཱཙྪ་ཅི་མང༌། སྲོག་བསླུ་དང༌། ཉེའུ་འདོན། བྱ་སྟོན་སྤྲང་སྦྱིན་སོགས་གཏོང༌། དགེ་སློང་བཞི་སྡེ་ལ་དྲོ་དྲངས་ཤིང་སྨོན་ལམ་འདེབས་སུ་གཞུག ། བོན་རྩིས་སྨན་པ་བཟོ་བོ་བཞི་སྡེ་འཇོག ལམ་འཕྲང་བཅོས། གླིང་བཞི་སྤྱི་མདོས། རིམས་ནད་བཟློག་མདོས། རྒྱལ་པོ་གསོལ་མཆོད།
དམ་གླུད། ལན་ཆགས་བརྒྱ་འཇལ། སྡེ་བརྒྱད་ཆ་སྙོམས། ཞི་བསང་སྣང་བརྒྱད། ཆུ་གཏོར། སྐོང་ཆོག་གང་རུང་དང་འབྲེལ་བའི་ཕྱག་བཤགས། རྡོར་སེམས་སྒོམ་བཟླས། རྣམ་འཇོམས་ཁྲུས་སོགས་སྔོན་དུ་འགྲོ་བའི་རིམ་པ་གཟབ་སྟེ་བྱས་པས་དངོས་གཞི་ལ་བར་ཆད་མི་འབྱུང་བ་དང་བསྒྲུབས་པའི་རྟགས་ཐོན་ཞིང་རྗེས་བཀྲ་ཤིས་པ་སོགས་དགོས་པ་ཆེན་པོ་ཡོད་དོ། ཁྱད་པར་གཟུངས་འདུས་དང༌། བརྒྱད་སྟོང་པ་ལ་སོགས་རྒྱལ་བའི་བཀའ་བསྒྲགས་ཤིང༌།
སྒྲུབ་ཁང་གི་ཤར་དུ་ཤེར་ཕྱིན་དང༌། ལྷོར་སྟོབས་པོ་ཆེ། ནུབ་ཏུ་ལང་ཀར་གཤེགས་པ། བྱང་དུ་ཏོག་གཟུངས་རྣམས་བཀླག ། དམ་སྲིའི་མནན་ལིང་གཅིག ། ཉུལ་ལེའི་ལིངྒ་བཅས་བཅའ་སྒྲུབ་བྱ་བ་ལ་དང་པོ་བཅའ་བ་ནི། གཞུང་ལས། རོ་རས་སམ་ནི་དུག་ཤོག་དང་༔ ར་དང་གཅན་གཟན་སོག་པའམ༔ གང་སྙེད་དག་ལ་ལིངྒ་བྲིས༔
དེའི་ཁོག་པར་སྔགས་འདི་བྲི༔ དུག་ཤོག་ལ་དམ་སྲིའི་ལིངྒ་སྤྱི་མཐུན་ཡན་ལག་ལྕགས་སྒྲོག་གིས་བསྡམས་པའི་སྙིང་གར་ཛཏྲིཟྀ་ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ། རུཏྲཡམདམསྲིཏྲིགནཱན༔ ཝཱཀཐཾ༔ གཟིརཐུམཿ བྷིགནནཱཿ ཁཐཾ༔ ཡཾཆིང་༔ རྨུག་མྱོག༔ རྦདདྲིལ༔
ཙུནཔརྦདཆིངཏྲིཏྲིཎིཏྲིཏེཕུརནགམོཛཿ གོདསྲིཆིངཿ རྨུགཐུཾ༔ ཁཐཾནན༔ ཞེས་དང༌། གཟུགས་ཀྱི་མཐར་ཡིག་མགོ་ནང་དུ་བསྟན་ལ། དུསདྲུགདངབཅུརརྒྱུབའིཉུལལེདམསྲིརྒྱལའགོངའབྱུངཔོའིཚོགསདངབཅསཔའིལུསངགཡིདགསུམམཐུསྟོབསཐམསཅདནོནཅིག༔ བསྐལཔསྟོངགིབརདུམལྡངཞིག༔ ཨོཾལཾཧཱུྃལཾསཏྭཾབྷཡནན༔ ཞེས་པ་རྣམས་ཀྱི་མཐར།
ཛ་ཁྲམ་གྱིས་བསྐོར་བ་བྲིས་ལ་དུག་ཁྲག་བྱུགས་པ་སྔ་ཚགས་སུ་བྱའོ། གཉིས་པ་ནི། སྒྲུབ་པ་ལ་འཇུག་པའི་སྔ་ཉིན་རྡོ་རྗེ་མཚམས་པ་དཔོན་སློབ་རྣམས་ཀྱིས་རྡོ་རྗེ་ཕུར་པའི་གཞུང་བསྲངས་ལ། ལིང་ཁྲུས་སྤྱི་ལྟར་བྱ། ཚོགས་ཐ་མའི་སྐབས་སུ་འགུགས་གཞུག་བརྒྱ་རྩ་སོགས་དང་སྔགས་གྲངས་མང་པོའི་འགུགས་བསྟིམ་ནན་ཏན་མཐར། ཕུར་བུ་སོགས་མཚོན་ཐུན་གྱིས་བྲབ་ལ། འཛོམས་ན་དམ་སྲིའི་མནན་ལིང་ཁྱི་མགོའམ་མནན་ཐོད་སོགས་སུ་བརྫངས་ཤིང་ཕུང་རས་བྱད་ཐག་གིས་དཀྲི་བ་སོགས་ཕྱག་བཞེས་ལྟར་འཆུག་མེད་ཚགས་སུ་ཚུད་པར་བྱའོ། དེང་སང་སྒྲུབ་ཆེན་ལོ་ལྟར་དུ་རྒྱུན་གྱི་ཕྱག་བཞེས་བསྡུས་པར། ཆུ་གཏོར། ཞི་བསངས།
མདོས་གླུད་ཕྲན་ཚིག་ཙམ་གྱིས་སྣ་སེལ་རིགས་འཐུས་པར་མཛད་ཅིང༌། མནན་ལིང་བྲི་བ་གོང་ལྟར། སྔ་ཉིན་དགོང་མོ་སློབ་དཔོན་དང་ལས་རྡོར་ཁོ་ནས་རྒྱུན་ཁྱེར་དཔའ་བོ་ལྷན་གཅིག་སྔོན་དུ་འགྲོ་བས་སྒོ་ཁང་སོགས་ཕྱི་རོལ་དུ་ཕེབས་ནས་ ལྃ་ཧོ་ཤུདྡྷེ་ཤུདྡྷེ་སྭཱ་ཧཱ། ས་གཏོར། བྃ་ཧོ་ཤུདྡྷེ་ཤུདྡྷེ་སྭཱ་ཧཱ། ཆུ་འཐོར། རྃ་ཧོ་ཤུདྡྷེ་ཤུདྡྷེ་སྭཱ་ཧཱ། མེ་བསྐོར། ཡྃ་ཧོ་ཤུདྡྷེ་ཤུདྡྷེ་སྭཱ་ཧཱ། རླུང་གཡབ།
ཨེ་ཧོ་ཤུདྡྷེ་ཤུདྡྷེ་སྭཱ་ཧཱ། སྐམ་པས་བླངས་ལ་ནམ་མཁར་ཕྱར་བ་གསུམ། ཨཿཉེར་གཅིག་བརྗོད་ལ་མི་རྟོག་པའི་ངང་ལ་མཉམ་པར་བཞག ། ལིང་ཁྲུས་གྲུབ་པ་དང་དུག་ཁྲག་བྱུག ། སོ་སོར་ལྟེབས་ཤིང་ཕུང་རས་སམ་རས་ནག་གིས་དྲིལ། བྱད་ཐག་སྔོ་དམར་གྱི་བཅིང་ལ་ཧོམ་དུ་བཞག ། འགུགས་པ་བསྡུས་ཙམ་བྱས་ལ་ཐུན་བྲབ། མཐར་བདག་ཅག་བྱང་ཆུབ་སྒྲུབ་པ་ལ། ཕྱི་དང་སོགས་སྨོན་ལམ་བྱ་བ་ཙམ་གྱི་འཐུས། རྒྱས་བསྡུས་གང་བྱེད་ཡུལ་དུས་དང་བསྟུན་པར་རྩ་བའི་དོན་རྣམས་མ་ཆད་པར་ཤིན་ཏུ་གནད་ཆེ་བས་ཡན་ལག་ཕྲ་མོ་རྣམས་སྤྲོ་བསྡུ་རིག་པས་དཔག་པར་བྱའོ།
གཞན་དུ་ཁྲུས་སྒྲུབ་སོགས་མ་བྱས་པར་དམ་སྲི་མནན་ཆོག་སྐབས་ལིངྒ་ཧོམ་དོང་ནང་དུ་བཏིངས་ལ། འགུགས་སྟིམ་གཟིར་མནན་གྱིས་དོན་འཐུས་པར་མནན་ཆས་སོགས་མི་མཛད་པའང་སྣང་བས་ལག་ལེན་རྩིང་བའི་སྐྱོན་དུ་ངེས་སོ། གཉིས་པ་ས་ཆོག་ལ་བཞི། བརྟག་པ། སློང་བ། བཟུང་ཞིང་དབང་དུ་བྱ་བ། སྦྱོང་བའོ། དང་པོ་ལྟོ་འཕྱེ་དང་རྟེན་འབྲེལ་བརྟག་པ་གཉིས་སྒྲུབ་གནས་རྙིང་པ་ལ་མི་དགོས་ཤིང༌། གསར་པ་ལ་གལ་ཆེ་ཡང་གཞན་དུ་ཤེས་པར་བྱའོ། གཉིས་པ་ལའང་སྣང་བ་དང་མི་སྣང་བ་ལས་སློང་བ་གཉིས་ལས།
དང་པོ་ནི། རྒྱལ་པོ་ལ་སོགས་པས་ཡུལ་དེ་བདག་ཏུ་བཟུང་བ་ཡོད་ན་བདེན་པའི་ཚིག་གིས་དཀྲོལ་ཞིང་དགོས་པའི་རིན་བསྐྱལ་ལ་སླད་མར་བར་ཆད་མི་འབྱུང་བར་བྱའོ། གཉིས་པ་ནི། དཀྱིལ་འཁོར་གང་ལའང་བྱ་བའི་སྟེགས་བུའི་དབུས་སུ་ཚོམ་བུ། མདུན་དུ་མཆོད་གཏོར་དཀར་ཟླུམ་གཉིས་ཉེར་སྤྱོད་ལྔས་བསྐོར། བུམ་གཏེར་བཅུད་ལྡན། དུང་ཕོར་དུ་འོ་མ་རྩི་སྨན་སྦྱར་བ། བསང་ཆུ་འཐོར་བྱེད་ཀུ་ཤ་སོགས་འདུ་བྱ། རྡོ་རྗེ་སློབ་དཔོན་དང་རྒྱལ་ཚབ་པའི་མདུན་གཡོན་ནས་བརྩམ་ནས་གཟེབ། ཡུངས་ཐུན།
གཡབ་དར་ཌཱ་རུ། རྡོར་དྲིལ་གདབ་ཕུར་ནང་མཆོད་རྣམས་བཀོད། སློབ་དཔོན་ལ་གཡབ་དར་སྣ་ལྔ་གཅིག ། ནག་པོ་གཅིག ། དམར་པོ་གཅིག ། རྒྱལ་ཚབ་དང་རྒྱལ་ཐེབ་བཞི་ལ་དམར་ནག་གཉིས་རེ། རྒྱལ་ཐེབ་རྣམས་ལ་ཌཱ་དྲིལ་གདབ་ཕུར་ནང་མཆོད། ལས་རྡོར་ལ་གཡབ་དར་སྣ་ལྔ་གཅིག ། སྤོས་ཕོར་གུ་གུལ་སྦྱར་སྤོས་སོགས་འདུ་བྱའོ། དེ་ནས་གྲལ་ཕྱག་སྔོན་དུ་འགྲོ་བས།
འདུས་པ་རྣམས་འཁོད་ལ། ཐོག་མར་ཚིག་བདུན་གསོལ་འདེབས་བརྒྱུད་པའི་གསོལ་འདེབས། སྐྱབས་སེམས་ལན་གསུམ་གསུམ། རྒྱུན་བཤགས་དང་ཚད་མེད་བཞི་སྒོམ་པ་བཅས་སོང་ནས། ཧཱུྃ༔ སྟོང་པའི་ངང་ལས་སྣང་སྲིད་གཞལ་ཡས་ཁང་༔ ཨེ་ལས་རབ་འཇིགས་དྲག་པོའི་ཕོ་བྲང་དབུས༔ འཁོར་ལོ་རྩིབས་བཞི་ཆོས་འབྱུང་ཏི་རའི་སྟེང་༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་ཞལ་གཅིག་ཕྱག་གཉིས་པ༔
ཕྱག་གཡས་རྡོ་རྗེ་གཡོན་པས་ཕུར་པ་བསྣམས། སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་བརྒྱན༔ བརྐྱང་བསྐུམ་ཞབས་ཀྱིས་དམ་སྲི་རུ་ཏྲ་མནན༔ འཁོར་ལོ་རྒྱས་འདེབས་གསང་ཡེ་པང་དུ་འཁྱུད༔ གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ རུས་པའི་རྒྱན་ལྡན་བདེ་ཆེན་རྒྱས་པར་བསྒོམ༔ ཡབ་ཡུམ་སྐུ་ལ་འཇིགས་བྱེད་མེ་དཔུང་འཁྲིགས༔ ལོག་འདྲེན་བདུད་བཞི་ཚར་གཅོད་དཔའ་བོར་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་ཏྲིག་ནན་བཾ་ཧཱུྃ་ཕཊ྄ཿ བརྒྱ་ཙམ་བཟླས།
ལས་བུམ་མམ། དྲིའི་དུང་ཞལ་འཐོར་གཡབ་བཅས་བཀོད་ལ། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་བསང་ཆུའི་སྟེང་དུ་ཉི་མ་ལ་གནས་པའི་ཧཱུྃ་ཡིག་འཕྲོ་འདུ་ཡོངས་སུ་གྱུར་པ་ལས༔ ཁྲོ་བོ་བདུད་རྩི་འཁྱིལ་པ་མཐིང་ནག་ཕུར་བུ་དང་ལྕགས་ཀྱུ་འཛིན་པའི་སྐུར་གྱུར༔ རྡོ་རྗེ་རྩེ་གཅིག་པའི་རྒྱས་རེག་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཅི་རིགས་བཟླས་པས། ཁྲོ་བོ་བདུད་རྩི་འཁྱིལ་པའི་རང་བཞིན་གྱི་ཆུའི་རྡུལ་ཕྲ་རབ་ཏུ་གྱུར་པར་ བསམ་ཞིང༌། དེ་ནས་ས་ལྷའི་མཆོད་པ་རྣམས།
ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔
གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ། དེ་ནས་ཐམས་ཅད་ཀྱི་རྡོ་རྗེ་དང་བཅས་ལག་གཡས་ས་ལ་རྡེག་པའི་ཚུལ་བྱ་ཞིང༌། ཧ་ཧ་ཧཱུྃ་ཧཱུྃ་ཧོ་ཧོཿ ཞེས་ཁྲོ་བོའི་གད་རྒྱངས་ས་གསུམ་གཡོ་བ་བསྒྲགས་པས། ས་ཡི་ལྷ་མོ་བསྟན་མ་གསེར་མདོག་རྒྱན་ཅན་འདོད་འབྱུང་བུམ་པ་ཐོགས་པ་རབ་ཏུ་མཛེས་པ་སྐུ་ཕྱེད་ལྟེ་བ་ཡན་ཆད་ས་སྟེང་དུ་ཐོན་པ་འཛུམ་པའི་མདངས་དང་ལྡན་ཞིང་དམ་ཚིག་ཡེ་ཤེས་དབྱེར་མེད་དུ་སྣང་བ་ལས་ས་བདག་རྗེ་བློན་ལྷ་ཀླུ་ལ་སོགས་མདུན་དུ་འཁོད་པར་ མོས་ནས་དང་པོ་སྟེང་ཕྱོགས་ལྷ་ཡི་ས་འདུལ་བར་བྱ་བའི་རིམ་པ་ནི། ཐམས་ཅད་མཐའ་བསྐོར་རྡོ་རྗེ་འགྲཽས། གསེར་སྐྱེམས་བྱ་ཞིང་འཆམ་པར་བྱ། མེ་ཏོག་འཐོར་ཞིང་འདི་སྐད་དོ།
ཧོཿ དེ་རིང་བཀྲ་ཤིས་དུས་ཚེས་བཟང་༔ རྟེན་འབྲེལ་ཀུན་གྱི་མགོ་ཡང་ལེགས༔ གནས་བདག་ཡུལ་འཛིན་ཕུན་སུམ་ཚོགས༔ མི་ཤིགས་ཕོ་བྲང་ས་འདུལ་ལོ༔ དེ་ནས་དཀར་གཏོར་བཏེགས་ཤིང་དཀྱིལ་འཁོར་གང་ཡིན་གྱི་ཕྲིན་ལས་བཅོལ། ཧཱུྃ༔ ང་ནི་ཆེ་མཆོག་ཁྲོ་བོའི་རྒྱལ༔ ང་ནི་སྣང་སྲིད་ཀུན་གྱི་གཙོ༔ ཡེ་ཤེས་འཇིག་རྟེན་ཟིལ་གྱིས་གནོན༔
ལོག་འདྲེན་དམ་སྲི་དམ་ལ་བཏགས༔ ཧཱུྃ༔ ཉོན་ཅིག་སྟེང་འོག་ལ་གནས་པའི༔ སུམ་ཅུ་རྩ་གསུམ་མན་ཆད་དང་༔ ན་རག་དམྱལ་ཁམས་ཡན་ཆད་ཀྱི༔ ལྷ་སྲིན་གཞི་བདག་གནས་བདག་དང་༔ ས་འདི་འཛིན་གནས་སྲུང་བའི་ཚོགས༔ འབྱུང་པོ་ཕྲ་མོ་ཡན་ཆད་ལ༔ རིན་ཆེན་གསེར་སྐྱེམས་གཉན་པོ་དང་༔ འདོད་ཡོན་ལོངས་སྤྱོད་གཏོར་མ་འབུལ༔
མཉེས་ནས་བྱང་ཆུབ་སེམས་ལྡན་མཛོད༔ དེ་རིང་ཕོ་བྲང་ས་འདི་སྩོལ༔ ཁྱེད་རྣམས་ཀོ་ལོང་གདུག་སེམས་དང་༔ ལོག་སྦྱོར་འཚེ་བའི་བསམ་པ་སྤོངས༔ ཅི་སྟེ་སྡང་སེམས་ལྡན་གྱུར་ན༔ དུས་གསུམ་རྒྱལ་བའི་བཀའ་ཡང་བཅག༔ རྡོ་རྗེ་འཛིན་པའི་དམ་ཡང་བཀྲལ༔ ན་རག་ཆེན་པོ་དམྱལ་བར་ལྟུང་༔ དེ་བས་སྔོན་གྱི་དམ་ཚིག་སྲུངས༔ སྒྲུབ་པའི་སྡོངས་གྲོགས་ཕྲིན་ལས་མཛོད༔
ཨོཾ་བཛྲ་བྷཱུ་མི་པ་ཏི་ཛ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་བརྟན་མ་དང་ས་བདག་ལྟོ་འཕྱེ་ལ་ས་སློང་བ་ནི། གསེར་སྐྱེམས་དང་བུམ་པ་བཅས་བསྔོ་ཞིང༌། ཨོཾ་ཨཱཿཧཱུྃ༔ ལན་གསུམ་གྱིས་བརླབས། ཧཱུྃ༔ ང་ནི་འཇིགས་བྱེད་ཧེ་རུ་ཀཿ ཉོན་ཅིག་བསྟན་མ་ས་བདག་ཚོགས༔ དེ་རིང་ས་འདུལ་ཆེན་མོ་སྟེ༔ ཁྱེད་རྣམས་གསེར་སྐྱེམས་འདི་བཞེས་ལ༔
ཕོ་བྲང་འབར་བའི་ས་སྩོལ་ཅིག༔ དཀྱིལ་འཁོར་ས་འདི་ཕུལ་བའི་མཐུས༔ ཁྱོད་ཀྱང་བྱང་ཆུབ་ལམ་ལ་འགོད༔ ལྟོ་འཕྱེ་ས་འཛིན་ཆེན་པོ་ཡང་༔ སྡང་སེམས་འཚེ་བ་ཞི་གྱུར་ཅིག༔ ཅི་སྟེ་དམ་ལ་མི་གནས་ཤིང་༔ ཕོ་བྲང་འདེབས་ལ་བར་གཅོད་ན༔ ཏིང་འཛིན་ཁྲོ་རྒྱལ་ཐུགས་ཁྲོས་ཏེ༔ རྡོ་རྗེ་གནམ་ལྕགས་བྱ་ཁྱུང་འབེབས༔ དེ་བས་དམ་ལས་མ་འདའ་བར༔
བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་བྷཱུ་མི་པ་ཏི་ལོ་ཀ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་གཏོར་མ་ཕུལ། ཞེས་གསོལ་བ་བཏབ་པས་ལྷ་མོ་དེས་དགའ་བའི་མདངས་ཕྱུང་སྟེ་གནང་བ་བྱིན་པར་གྱུར། སྐྱོབ་པ་ཤཱཀྱ་སེངྒེའི་སྲས༔ ཁྱོད་ནི་བྱང་ཆུབ་ཐུགས་དང་ལྡན༔ བདག་ནི་དགེ་སེམས་དབང་དང་ལྡན༔ འགྲོ་བའི་དོན་མཛོད་ཅི་བདེར་སྤྱོད༔ ཅེས་གསོལ་ཏེ་ས་ལ་ཐིམ་པར་གྱུར། ཞི་རོལ་རིང་པོའི་འོག་ཏུ་མཆོད་པ་རྣམས་བསལ།
འདིའི་མན་ཆད་ཀྱི་ཕྱག་ལེན་ཕལ་ཆེར་རྡོར་སློབ་ནམ་རྒྱལ་ཚབ་དེ་དང་མཉམ་ཡོད་ན་དེ་ཉིད་ཀྱིས་བྱ་དགོས་པས་ཆོས་གོས་རྡོར་དྲིལ་བཅས་དཀྱིལ་འཁོར་གྱི་སར་བྱོན་ནས་གཏེར་བུམ་ཕྱག་ཏུ་ཐོགས་ཏེ། ཏྲཱྃ་ལས་རིན་པོ་ཆེའི་མཆོད་སྡོང་དགོས་འདོད་ཐམས་ཅད་འབྱུང་བར་ བསམས་ལ། ཨོཾ་ཨཱཿཧཱུྃ༔ ལན་བདུན་གྱིས་བརླབས། ས་ཡི་ལྷ་མོ་འཁོར་དང་བཅས༔ སྔོན་གྱི་རྒྱལ་བ་རྣམས་ཀྱིས་བསྔགས༔ བྱང་ཆུབ་སེམས་ཀྱི་གཏེར་བུམ་འདི༔ དཀྱིལ་འཁོར་བྲི་ཕྱིར་གཏེར་དུ་འབུལ༔ ཞེས་བརྗོད་ལ། སློབ་དཔོན་སྟེགས་བུའི་དབུས་སུ་བཞུགས་ཤིང༌།
ཡེ་དྷརྨཱ་ བརྗོད་ལ་འབྲུ་འཐོར། ཤིས་པ་བརྗོད། འབྱུང་བ་ཁོད་སྙོམས་ཀྱི་རུས་སྦལ་བཅས་སྤོད་ལྡན་ཡོད་ན། སྐབས་འདིར་ཕྱག་ལེན་ལྟར་སྟེགས་བུའི་འོག་ཏུ་འཇོག ། གསུམ་པ་ནི། སློབ་དཔོན་སྟེགས་བུའི་དབུས་སུ་བྱོན་ལ་ཞལ་ཤར་ཕྱོགས་སུ་ཕྱོགས་པས། བདག་ཉིད་སྐད་ཅིག་གིས་དཔལ་ཆེན་རྡོ་རྗེ་ཧེ་རུ་ཀ་རྡོ་རྗེ་གཞོན་ནུའི་སྐུར་གྱུར༔ རྡོ་རྗེ་གསོར་ཞིང་དྲིལ་བུ་འཁྲོལ། རྡོ་རྗེ་རྩེ་གསུམ་འགྲོས་ཀྱི་དཔྱིད་གསུམ་ལྷོ། དབྱར་ནུབ།
སྟོན་བྱང༌། དགུན་ཤར་དུ་གྱུ་ཏེ། ཧ་ཧ་ཧཱུྃ་ཧཱུྃ་ཧྲཱིཿཧྲཱིཿཕཻཾ་ཕཻཾ། ཞེས་པའི་གད་མོ་ཆེར་བསྒྲག ། མིག་གཉིས་རྃ་ལས་མེ་ཡི་རང་བཞིན་ཁྲོས་པས་སྡང་མིག་བལྟས་པ་ཙམ་གྱིས་བགེགས་ཐམས་ཅད་ཐལ་བར་བརླག་པར་གྱུར། དེ་ནས་ས་འདུལ་ཆེན་མོ་ནི། རྡོ་རྗེ་རྒྱ་གྲམ་འགྲོས་ཀྱིས་བླངས་ཏེ། ཧཱུྃ༔ སྔོན་ཚེ་ས་འདུལ་གང་ནས་འདུལ༔ འོག་མིན་རྡོ་རྗེའི་ཕོ་བྲང་དུ༔
ཐོག་མའི་མགོན་པོ་ཀུན་བཟང་གིས༔ ཏིང་འཛིན་རྡོ་རྗེའི་རྔམ་སྟབས་ཀྱིས༔ དྲག་སྔགས་མེ་ཡིས་སྟོང་ཁམས་ཁེངས༔ མ་རིག་ཉོན་མོངས་ས་སྲི་བཏུལ༔ དབྱིངས་ཕྱུག་མི་འགྱུར་ས་ཡང་བླངས༔ དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ ཆེ་མཆོག་ཁྲག་འཐུང་ཁྲོ་རྒྱལ་གྱིས༔ བདུད་པོ་མགོ་གསུམ་བཏུལ་བའི་ཚེ༔ དྲག་སྔགས་རྡོ་རྗེའི་ཆར་ཆེན་ཕབ༔
བར་གྱི་འཇིག་རྟེན་ས་སྲི་བཏུལ༔ གསང་ཆེན་རྨང་བཏིངས་ས་ཡང་བླངས༔ དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ ཀླུ་སྲིན་ས་བདག་ཁ་རླངས་ལས༔ རིམས་ནད་ས་སྲི་འདུལ་བའི་ཚེ༔ སྤྲུལ་པའི་བྱ་ཁྱུང་མེ་གཤོག་ཀྱིས༔ ཀླུ་སྲིན་མ་རུངས་ས་བདག་འཇོམས༔ འོག་གི་མ་རུངས་ས་སྲི་བཏུལ༔ རླུང་རི་རྡོ་རྗེའི་ས་ཡང་བླངས༔
དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ སློབ་དཔོན་པདྨ་འབྱུང་གནས་ཀྱིས༔ མཆིམས་ཕུ་དཔལ་གྱི་བསམ་ཡས་སུ༔ ལྷ་འདྲེ་མ་རུངས་དམ་ལ་བཏགས༔ བོད་ཁམས་གླིང་བཞིའི་ས་སྲི་བཏུལ༔ གསང་སྔགས་བསྟན་པའི་རྨང་གཞི་བཙུགས༔ དེ་རིང་གསང་བའི་ས་འཛིན་ནོ༔ ཧཱུྃ༔ འཇམ་དཔལ་སྐུ་ཡི་འགྲོས་སྟབས་ཀྱིས༔
ཤར་གྱི་ས་སྲི་དམ་ལ་བཏགས༔ ཤར་ཕྱོགས་ཞི་བའི་ཕོ་བྲང་འདེབས༔ འབྱུང་བ་ཤིང་གི་སྐུ་མཁར་ཚུགས༔ ཤར་གྱི་ས་དགྲ་མ་ལྡང་ཞིག༔ ཧཱུྃ༔ པདྨ་གསུང་གི་འགྲོས་སྟབས་ཀྱིས༔ ལྷོ་ཡི་ས་སྲི་དམ་ལ་བཏགས༔ ལྷོ་ཕྱོགས་རྒྱས་པའི་ཕོ་བྲང་འདེབས༔ འབྱུང་བ་མེ་ཡི་གསུང་མཁར་ཚུགས༔ ལྷོ་ཡི་ས་དགྲ་མ་ལྡང་ཞིག༔
ཧཱུྃ༔ ཡོན་ཏན་མ་མོའི་འགྲོས་སྟབས་ཀྱིས༔ ནུབ་ཀྱི་ས་སྲི་དམ་ལ་བཏགས༔ ནུབ་ཕྱོགས་དབང་གི་ཕོ་བྲང་འདེབས༔ འབྱུང་བ་ཆུ་ཡི་ཡོན་ཏན་མཁར༔ ནུབ་ཀྱི་ས་དགྲ་མ་ལྡང་ཞིག༔ ཧཱུྃ༔ རྡོ་རྗེ་ཕུར་པའི་འགྲོས་སྟབས་ཀྱིས༔ བྱང་གི་ས་སྲི་དམ་ལ་བཏགས༔ བྱང་ཕྱོགས་དྲག་པོའི་ཕོ་བྲང་འདེབས༔
འབྱུང་བ་ལྕགས་ཀྱི་ཕྲིན་ལས་མཁར༔ བྱང་གི་ས་དགྲ་མ་ལྡང་ཞིག༔ ཧཱུྃ༔ ཡང་དག་ཁྲག་འཐུང་འགྲོས་སྟབས་ཀྱིས༔ དབུས་ཀྱི་ས་སྲི་དམ་ལ་བཏགས༔ དབུས་ཕྱོགས་ཆེ་མཆོག་ཕོ་བྲང་འདེབས༔ འབྱུང་བ་རླུང་གི་ཐུགས་མཁར་ཚུགས༔ དབུས་ཀྱི་ས་དགྲ་མ་ལྡང་ཞིག༔ ཧཱུྃ༔ སྟེང་དུ་ནམ་མཁའི་འཁོར་ལོ་ཕུབ༔
འོག་ཏུ་རྡོ་རྗེའི་རྒྱ་གྲམ་བཏིངས༔ ཧཱུྃ་ཧཱུྃ་ཧཱུྃ༔ བྷྱོ་བྷྱོ་བྷྱོ༔ ཕཻཾ་ཕཻཾ་ཕཻཾ༔ ཕཊ྄་ཕཊ྄་ཕཊ྄ཿ ཅེས་བརྗོད་ཞི་རོལ་བྱ། རྡོ་རྗེའི་འགྲོས་ལག་པ་བརྐྱངས་པ་ཕྱོགས་གདེང་འགྱིངས་པ་སྟེ་སྟངས་སྟབས་གསུམ་གྱིས་གཡས་བསྐོར་གསུམ། གཡོན་བསྐོར་གསུམ་བྱ། སྟངས་སྟབས་མ་ཤེས་ན་བསྐོར་བ་རྐྱང་པས་ཀྱང་རུང་སྟེ་བཟུང་པའོ། དབང་དུ་བྱ་བ་ནི།
སློབ་དཔོན་སྟེགས་བུའི་ཤར་ངོས་ནུབ་ཏུ་ཕྱོགས་པ་དབང་མཆོག་ཕུར་བུ་ཕུལ། དབུས་སུ་ཕུར་གདན་བཀོད། བདག་ཉིད་སྐད་ཅིག་གིས་བཛྲ་ཀཱི་ལ་ཡ་སྟོད་ཞལ་གསུམ་ཕྱག་དྲུག་ཕུར་བུ་འདྲིལ་བ། སྨད་ལ་ལྕགས་ཕུར་མེ་ཡི་ཚྭ་ཚྭ་འཕྲོ་བར་གྱུར། ཕུར་བུ་བསྒྲིལ་ཞིང༌། ཨོྃ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ལན་གསུམ་མཐར་སྟེགས་བུའི་དབུས་སུ་ཐོ་བས་བརྡུང༌། རྒྱལ་ཐེབ་སོགས་ཀྱིས་སྔར་བྱོན་པའི་ཕུར་བུ་རྣམས་ཕྱོགས་མཚམས་སུ་དུས་གཅིག་ལ་གདབ་པའི་ཚུལ་བྱ། ཕུར་བུ་ལས་འཕྲོས་པའི་ཁྲོ་ཆུང་དང་མེའི་འོད་ཀྱིས་ས་གཞི་ཁེངས་པར་གྱུར༔ བཞི་པ་ནི་འོ་མ་སྨན་སྦྱར་སློབ་དཔོན་གྱིས་ཀུ་ཤས་སྟེགས་བུ་ལ་འཐོར་ཞིང་བྱུག་པའི་ཚུལ་བྱས་ལ།
བདག་དཔལ་ཆེན་པོའི་ཐུགས་ཀའི་ཡི་གེ་ བྷྲཱུྃ ་སྨུག་ནག་ལས་འོད་ཟེར་ཕྱོགས་བཅུར་འཕྲོས་པས༔ རྒྱལ་བ་རྣམས་ལ་ཕོག་པས་སྲས་སུ་དགོངས༔ ཞི་ཁྲོའི་ལྕམ་དྲལ་ལ་ཕོག་པས་སྤུན་དང་གྲོགས་སུ་དགོངས༔ མ་མོ་མཁའ་འགྲོ་ལ་ཕོག་པས་རང་རང་གི་རིགས་ཀྱི་གཙོ་བོར་མཐོང་༔ སེམས་ཅན་རྣམས་ལ་ཕོག་པས་སྒྲིབ་པ་སྦྱངས༔ ས་གཞི་ལ་ཕོག་པས་ས་བདག་གདུག་པའི་ཞེ་སྡང་ཞི་ནས་དཀོན་མཆོག་ལ་དད་པར་གྱུར༔ འོད་ཟེར་སླར་འདུས་པ་ལས་དབང་ཆེན་གསེར་གྱི་ས་གཞི་སྲ་བརྟན་བདེ་བའི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་དུ་གྱུར། ཕྱི་བཤགས་སྐབས་འདིར་གསུངས་ཀྱང་འགྲུབ་སླ་བའི་ཕྱིར་གོང་དུ་བཏང་ཟིན་ཞིང་སྐབས་འདི་ནས་བརྩམས་སྒྲུབ་པ་མ་གྲོལ་གྱི་བར་དུ་དྲི་མེད་བཤགས་རྒྱུད་ནར་མར་ཀློག་མཁན་བཞག ། རྡོ་རྗེ་མཚམས་པ་དང་དཔོན་སློབ་རྣམས་ཀྱིས་སྒྲུབ་ཁང་གི་བྱང་ངམ་ཉེ་ལོགས་སུ་དྲག་པོའི་སྦྱིན་སྲེག་བྱ་ཞིང་ཁྲུས་དང་མེ་ཐུན་ཆུ་ཐུན་སོགས་ཀྱི་ཆས་ཚགས་སུ་ཚུད་པར་བྱའོ། སྒྲུབ་ཆེན་དབང་བསྐུར་དང་འབྲེལ་བའི་སློབ་མ་རྗེས་སུ་བཟུང་བ་གཙོར་བྱེད་པ་སྐབས་འདིར་ལྷ་ཚོགས་སྟ་གོན་གྱི་རིམ་པ་བྱ་བ་ཡིན་ཀྱང༌།
དེང་དུས་མོས་སློབ་སྒྲུབ་ཆེན་གྱི་འདྲ་འབག་ཙམ་སྤྱི་ལ་དངོས་གྲུབ་བགོ་བའི་རྗེས་འབྲེལ་བྱིན་རླབས་ཀྱི་དབང་བསྐུར་སྦྱིན་པ་ཙམ་ལས་སྨིན་སློབ་དབང་སྒྲུབ་ཆེན་མོའི་སྲོལ་ཆེར་མི་འབྱུང་ཞིང༌། སྒྲུབ་རྐྱང་ཙམ་ལ་ནི་སྟ་གོན་ངེས་པར་དགོས་པའང་མ་ཡིན་པས། འདིར་ཡང་དེའི་ལུགས་སུ་བྱས་ཏེ་བསྲེ་བསྣན་མངའ་གསོལ་སོགས་རིག་འཛིན་བརྒྱུད་པའི་ཕྱག་བཞེས་ལྟར་འོག་ཏུ་འཐེན། གསུམ་པ་དངོས་གཞི་ལ་གསུམ། ཡེ་ཤེས་ཀྱི་ལྷ་ཉེ་བར་བསྙེན་པའི་རིམ་པ། ལྷ་དང་དབྱེར་མེད་དུ་བྱེད་པའི་སྒྲུབ་པའི་རིམ་པ། དངོས་གྲུབ་བླང་བ་སྒྲུབ་པ་ཆེན་པོའི་རིམ་པའོ། དང་པོ་བསྙེན་པའི་ལས་རིམ་ལ་བཅུ་ལས། དང་པོ་ཕྱི་མཚམས་གཅོད་པ་ནི། སྒྲུབ་ཁང་གི་ཕྱོགས་བཞིར་མཆོད་རྟེན་བཞི་ཤར་དཀར་ལྷོ་སེར་ནུབ་དམར་བྱང་ནག་པོ་ཅན་གྱི་བུམ་པར་རྒྱལ་ཆེན་བཞིའི་སྐུ་ནང་གཞུག་རབ་གནས་ལྡན་པ།
དེ་ཙམ་མ་ལྕོགས་ན་ཐོ་དཀར་ལ་རྒྱལ་མཚན་དང་ཤིང་བྱང་སྐུ་བརྙན་སྔགས་དང་འདོད་གསོལ་བྲིས་པ་གཞུག ། མཆོད་རྟེན་མ་གྲུབ་ན་སྐུ་རྟེན་གྱི་རྩ་བར་རབ་གནས་དང་ལྡན་པའི་སཱཙྪར་བཞུགས་སུ་གསོལ། ཟླུམ་གཏོར་ཉེར་སྤྱོད་སོགས་མཆོད་པ་བཤམས། སློབ་དཔོན་སྔགས་ཆས་དང་བྷན་ཕུར་ཐོགས། མཆོད་དཔོན་རོལ་ཆས་སོགས་སེར་སྦྲེངས་གྱིས་སྒྲུབ་ཁང་ནས་དོན་ཏེ་ཤར་གྱི་ཐོ་མདུན་དུ་འཁོད་ལ། མཆོད་པ་རྣམས། ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌།
ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔
ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་ནམ་མཁའ་མཛོད་ཀྱི་སྔགས། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ
སརྦ་ཐཱ་ཁཾ་ཨུཏྒ་ཏེ་སྥ་ར་ན་ཧི་མཾ་ག་ག་ན་ཁཾ་སྭཱ་ཧཱ༔ རྒྱ་དང་བཅས་པས་བརླབ། བདག་ཉིད་གསང་བདག་ཏུ་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པི་ཝཾ་དུ་གྱུར༔ དེ་ཡོངས་སུ་གྱུར་པ་ལས་ཡུལ་འཁོར་སྲུང་དཀར་པོ་པི་ཝཾ་འཛིན་པ་དྲི་ཟའི་འཁོར་གྱི་བསྐོར་བ་གནས་གསུམ་འབྲུ་གསུམ་གྱིས་མཚན་པས་ཐུགས་ཀ་ནས་འོད་ཟེར་འཕྲོས༔ རི་རབ་ཀྱི་ཤར་ཕྱོགས་ནས་རྒྱལ་པོ་ཆེན་པོ་ཡུལ་འཁོར་སྲུང་འཁོར་དང་བཅས་པ་བཛྲ་ས་མཱ་ཛཿ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཉི་མ་ཤར་ཕྱོགས་ཕ་ཀི་ན༔ རྒྱལ་པོ་ཆེན་པོ་ཡུལ་འཁོར་སྲུང་༔ དྲི་ཟ་གྲུལ་བུམ་འཁོར་གྱིས་བསྐོར༔
གནས་འདིར་སྤྱན་འདྲེན་གཤེགས་སུ་གསོལ༔ ཛཿཧཱུྃ་བཾ་ཧོཿ ཨོཾ་དྷྲིཥྚཱ་རཱཥྚཱ་ཡ་སྭཱ་ཧཱ༔ ལན་བདུན། ཨོཾ་བཛྲ་ཨརྒྷཾ་པཱ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ འི་བར་གྱིས་མཆོད། ཨོཾ་དྷྲིཥྚཱ་རཱཥྚཱ་ཡ་ཨེ་ཧྱ་ཧི་མ་ཧཱ་རཱ་ཛ་ཨི་དཾ་བྷ་ལིངྟ་གྷྲི་ཧྞ་བྷ་ལིངྟ་ནཱ་ནཱ་ཁ་དྷེ་གྷྲྀ་ཧྞ་ཁཱ་ཧི༔ ལན་གསུམ་གྱིས་གཏོར་མ་ཕུལ༔ ཧཱུྃ༔ དཔལ་ལྡན་རྒྱལ་པོ་ཡུལ་འཁོར་སྲུང་༔ དཀྱིལ་འཁོར་བྱ་བ་མ་རྫོགས་བར༔
ཤར་ཕྱོགས་རྟེན་མཁར་འདི་ལ་བཞུགས༔ གསེར་སྐྱེམས་གཏོར་མ་འདི་བཞེས་ལ༔ ཤར་ཕྱོགས་འབྱུང་པོ་བདུད་ཀྱི་རིགས༔ གླགས་ལྟ་དམ་སྲིའི་སྒོ་མཚམས་ཆོད༔ འཇིགས་བརྒྱད་ཞི་བའི་ཕྲིན་ལས་མཛོད༔ ཨོཾ་སུ་ར་ཝ་རཱ་ཛ་ཨི་དཾ་བྷ་ལིངྟ་ཁཱ་ཧི༔ ཤར་ཕྱོགས་ཕྱི་ཡི་འབྱུང་པོ་ཧ་ན་ཧ་ན་ཕཊ྄ཿ མེ་ཏོག་འཐོར་ཞིང༌། ཡེ་དྷརྨཱ? ཨོཾ་སུ་པྲ་ཏིཥྛ ས་བརྟན་པར་བྱའོ། ཤར་ནས་ལྷོའི་ཕྱོགས་ཀྱི་བར་འཁོར་དཔག་ཏུ་མེད་པ་བཅས་ཏེ་བར་མཚམས་མེད་པར་བསྲུངས་པར ་བསམ།
ལྷོ་ཕྱོགས་ཀྱི་ཐོ་རྩར་འཁོད་ལ་མཆོད་གཏོར་རྣམས། ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌།
གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་ནམ་མཁའ་མཛོད་ཀྱི་སྔགས་རྒྱ་བཅས། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ན་ཧི་མཾ་ག་ག་ན་ཁཾ་སྭཱ་ཧཱ༔ བདག་ཉིད་གསང་བདག་ཏུ་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་རལ་གྲིར་གྱུར༔ གནས་གསུམ་འབྲུ་གསུམ་གྱིས་མཚན་པའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས༔ རི་རབ་ཀྱི་ལྷོ་ཕྱོགས་ནས་རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ་བཛྲ་ས་མཱ་ཛཿ ཧཱུྃ༔
ཕྱོགས་ཕྱོགས་དག་ཀྱང་ཕ་ཀི་ན༔ ཉི་མ་ལྷོ་ཕྱོགས་ཕ་ཀི་ན༔ རྒྱལ་པོ་ཆེན་པོ་འཕགས་སྐྱེས་པོ༔ གཤིན་རྗེ་མེ་ལྷ་འབུམ་གྱིས་བསྐོར༔ གནས་འདིར་སྤྱན་འདྲེན་གཤེགས་སུ་གསོལ༔ ཛཿཧཱུྃ་བཾ་ཧོཿ ཨོཾ་བི་རཱུ་དྷ་ཀཱ་ཡ་སྭཱ་ཧཱ༔ ལན་བདུན། ཨོཾ་བཛྲ་ཨརྒྷཾ་ ནས་ སྭཱ་ཧཱ འི་བར་གྱིས་མཆོད། ཨོཾ་བི་རཱུ་དྷ་ཀཱ་ཡ་ཨེ་ཧྱ་ཧི་མ་ཧཱ་ར་ཛཱ་ཨི་དཾ་བ་ལིངྟ་གྷྲྀ་ཧྞ་བ་ལིངྟ་ནཱ་ནཱ་ཁ་དྷེ་གྷྲྀ་ཧྞ་ཁཱ་ཧི༔
ལན་གསུམ་གྱིས་གཏོར་མ་ཕུལ། ཧཱུྃ༔ དཔལ་ལྡན་རྒྱལ་པོ་འཕགས་སྐྱེས་པོ༔ དཀྱིལ་འཁོར་བྱ་བ་མ་རྫོགས་བར༔ ལྷོ་ཕྱོགས་རྟེན་མཁར་འདི་ལ་བཞུགས༔ གསེར་སྐྱེམས་གཏོར་མ་འདི་བཞེས་ལ༔ ལྷོ་ཕྱོགས་འབྱུང་པོ་བདུད་ཀྱི་རིགས༔ གླགས་ལྟ་དམ་སྲིའི་སྒོ་མཚམས་ཆོད༔ འབྱོར་དྲུག་རྒྱས་པའི་ཕྲིན་ལས་མཛོད༔ ཨོཾ་ཌཱཀྐི་ན་རཱ་ཛ་ནཱི་ལཾ་ཏེ་ཨི་དཾ་བྷ་ལིངྟ་ཁཱ་ཧི༔
ལྷོ་ཕྱོགས་ཕྱི་ཡི་འབྱུང་པོ་ད་ཧ་ད་ཧ་ཕཊ྄༔ མེ་ཏོག་འཐོར་ཞིང༌། ཡེ་དྷརྨཱ་ དང ་སུ་པྲ་ཏིཥྛ ས་བརྟན་པར་བྱའོ། ལྷོ་ནས་ནུབ་ཀྱི་བར་འཁོར་དཔག་ཏུ་མེད་པ་དང་བཅས་ཏེ་བར་མཚམས་མེད་པར་བསྲུངས་པར་ བསམ། ནུབ་ཀྱི་ཐོ་རྩར་འཁོད་ལ། མཆོད་པ་རྣམས། ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔
ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ། ནམ་མཁའ་མཛོད་ཀྱི་སྔགས་རྒྱ་བཅས།
ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ན་ཧི་མཾ་ག་ག་ན་ཁཾ་སྭཱ་ཧཱ༔ བདག་ཉིད་གསང་བདག་ཏུ་གསལ་བའི་ཐུགས་ཀ་ནས་ཡི་གེ་ཕུཿ འཕྲོས་པས་སྦྲུལ་ཞགས་སུ་གྱུར༔ དེ་ཡོངས་སུ་གྱུར་པ་ལས་སྤྱན་མི་བཟང་དམར་པོ་སྦྲུལ་ཞགས་འཛིན་པ་ལ་ཀླུའི་འཁོར་གྱིས་བསྐོར་བའི་གནས་གསུམ་འབྲུ་གསུམ་གྱིས་མཚན་པའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ནུབ་ཕྱོགས་ནས་རྒྱལ་པོ་ཆེན་པོ་སྤྱན་མི་བཟང་འཁོར་དང་བཅས་པ་བཛྲ་ས་མཱ་ཛཿ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཉི་མ་ནུབ་ཕྱོགས་ཕ་ཀི་ན༔ རྒྱལ་པོ་ཆེན་པོ་སྤྱན་མི་བཟང་༔
སྲིན་པོ་ཀླུ་ཡི་འཁོར་དང་བཅས༔ གནས་འདིར་སྤྱན་འདྲེན་གཤེགས་སུ་གསོལ༔ ཛཿཧཱུྃ་བཾ་ཧོཿ ཨོཾ་བི་རུ་པཱཀྵཱ་ཡ་སྭཱ་ཧཱ༔ ལན་བདུན། ཨརྒྷཾ? ནས་ སྭཱ་ཧཱ འི་བར་གྱིས་མཆོད། ཨོཾ་བི་རུ་པཱཀྵཱ་ཨེ་ཧྱ་ཧི་མ་ཧཱ་རཱ་ཛ་ཨི་དཾ་བྷ་ལིངྟ་གྷྲྀ་ཧྞ་ནཱ་ནཱ་ཁ་དྷེ་གྷྲྀ་ཧྞ་ཁཱ་ཧི༔ ལན་གསུམ་གྱིས་གཏོར་མ་ཕུལ། ཧཱུྃ༔ དཔལ་ལྡན་རྒྱལ་པོ་སྤྱན་མའི་བཟང་༔
དཀྱིལ་འཁོར་བྱ་བ་མ་རྫོགས་བར༔ ནུབ་ཕྱོགས་རྟེན་མཁར་འདི་ལ་བཞུགས༔ གསེར་སྐྱེམས་མཆོད་གཏོར་འདི་བཞེས་ལ༔ ནུབ་ཕྱོགས་འབྱུང་པོ་བདུད་ཀྱི་རིགས༔ གླགས་ལྟ་དམ་སྲིའི་སྒོ་མཚམས་ཆོད༔ ཁམས་གསུམ་དབང་སྡུད་ཕྲིན་ལས་མཛོད༔ ཨོཾ་པ་པ་ཙི་མ་རཱ་ཛ་ར་ཏ་ནེ་ཨི་དཾ་བྷ་ལིངྟ་ཁཱ་ཧི༔ ནུབ་ཕྱོགས་ཕྱི་ཡི་འབྱུང་པོ་བྷནྡྷ་བྷནྡྷ་ཕཊ྄ཿ མེ་ཏོག་འཐོར་ཞིང༌། ཡེ་དྷརྨཱ? སོགས་ སུ་པྲ་ཏིཥྛ ས་བརྟན་པར་བྱའོ།
ནུབ་ནས་བྱང་གི་བར་འཁོར་དཔག་ཏུ་མེད་པ་དང་བཅས་ཏེ་བར་མཚམས་མེད་པར་བསྲུངས་པར་ བསམ། བྱང་གི་ཐོ་རྩར་ཕྱིན་ལ། མཆོད་པ་རྣམས། ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔
ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ། ནམ་མཁའ་མཛོད་ཀྱི་སྔགས་ནི། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ན་ཧི་མཾ་ག་ག་ན་ཁཾ་སྭཱ་ཧཱ༔ བདག་ཉིད་གསང་བདག་ཏུ་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་ནེའུ་ལེར་གྱུར༔
དེ་ཡོངས་སུ་གྱུར་པ་ལས་རྣམ་ཐོས་སྲས་ལྗང་གུ་ནེའུ་ལེ་འཛིན་པ་ལ་གནོད་སྦྱིན་གྱིས་འཁོར་གྱིས་བསྐོར་བ༔ གནས་གསུམ་འབྲུ་གསུམ་གྱིས་མཚན་པའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས༔ རི་རབ་ཀྱི་བྱང་ཕྱོགས་ནས་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པ་བཛྲ་ས་མཱ་ཛཿ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཉི་མ་བྱང་ཕྱོགས་ཕ་ཀི་ན༔ རྒྱལ་པོ་ཆེན་པོ་རྣམ་ཐོས་སྲས༔ རླུང་ལྷ་དབང་ལྡན་ཚོགས་ཀྱིས་བསྐོར༔ གནས་འདིར་སྤྱན་འདྲེན་གཤེགས་སུ་གསོལ༔ ཛཿཧཱུྃ་བཾ་ཧོཿ
ཨོཾ་བཻ་ཤྲ་མ་ཎཱ་ཡེ་སྭཱ་ཧཱ༔ ལན་བདུན། ཨོཾ་བཛྲ་ཨརྒྷཾ? ནས་ སྭཱ་ཧཱ འི་བར་གྱིས་མཆོད། ཨོཾ་བཻ་ཤྲ་མ་ཎཱ་ཡ་ཨེ་ཧྱ་ཧི་མ་ཧཱ་ར་ཛ་ཨི་དཾ་བྷ་ལིངྟ་གྷྲྀ་ཧྞ་བྷ་ལིངྟ་ནཱ་ནཱ་ཁ་དྷེ་གྷྲྀ་ཧྞ་ཁཱ་ཧི༔ ཧཱུྃ༔ དཔལ་ལྡན་རྒྱལ་པོ་རྣམ་ཐོས་སྲས༔ དཀྱིལ་འཁོར་བྱ་བ་མ་རྫོགས་བར༔ བྱང་ཕྱོགས་རྟེན་མཁར་འདི་ལ་བཞུགས༔ གསེར་སྐྱེམས་མཆོད་གཏོར་འདི་བཞེས་ལ༔ བྱང་ཕྱོགས་འབྱུང་པོ་བདུད་ཀྱི་རིགས༔
གླགས་ལྟ་དམ་སྲིའི་སྒོ་མཚམས་ཆོད༔ དགྲ་བགེགས་ཚར་གཅོད་ཕྲིན་ལས་མཛོད༔ ཨོཾ་ཨུཏྟ་རཱ་ཛ་སིདྡྷི་ཧེ་ཨི་དཾ་བྷ་ལིངྟ་ཁཱ་ཧི༔ བྱང་ཕྱོགས་ཕྱི་ཡི་འབྱུང་པོ་ཧུ་ལུ་ཧུ་ལུ་ཕཊ྄ཿ མེ་ཏོག་འཐོར་ཞིང༌། ཡེ་དྷརྨཱ་ དང༌། ཨོཾ་སུ་པྲ་ཏིཥྛ་ སོགས་ཀྱིས་བརྟན་པར་བྱའོ། བྱང་ནས་ཤར་གྱི་བར་འཁོར་དཔག་ཏུ་མེད་པ་དང་བཅས་ཏེ་བར་མཚམས་མེད་པར་བསྲུངས་པར ་བསམ་མོ། གཉིས་པ་ལ་གཉིས་ཀྱི། དང་པོ་ཕུར་གདབ་སྐབས་འདིར་གསུངས་པ་སྒྲུབ་ཁང་ཕྱོགས་བཅུར་ཕུར་བུ་གདབ་པ་ཡིན་ཀྱང་དེང་སང་ཕྱག་ལེན་མི་བདེ་ཞིང༌།
བདེར་འདུས་ལས་མ་ཏྲཾ་བསྒྲལ་བ་དང་ཕུར་གདབ་གཉིས་ཀ་ནང་མཚམས་སུ་མཛད་པ་ལྟར། དེང་སང་དཀྱིལ་འཁོར་མཐར་གདབ་པ་ཉིད་ལག་ལེན་བདེ་ཞིང་དོན་དང་མི་འགལ་བ་ཡིན་པས་དེ་ལྟར་འོག་ཏུ་འཐེན་ནས། དང་པོ་དམ་སྲི་མནན་པ་ནི། སྔ་ཚགས་སུ་བྱས་པའི་ལིངྒ་བྲུབ་ཁུང་དུ་བཀོད་ནས། ཐོག་མར་འབྲུ་སྣ་བཏབ་པའི་གསེར་སྐྱེམས་རྡོར་སློབ་ཀྱིས་ཐོགས་ལ། རྃ་ཡྃ་ཁྃ༔ གཅིག ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབས། དབྱངས་རོལ་བཅས།
ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་རྡོ་རྗེ་ཕུར་པའི་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་ཕུར་སྲུང་དམ་ཚིག་ཅན༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔
ས་ཕྱོགས་འདིར་གནས་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་པོར་གསེར་སྐྱེམས་འབུལ༔ ཨོཾ་བཛྲ་ཀཱི་ལི་ཀཱི་ལ་ སོགས་ཀྱིས་ང་རྒྱལ་བཟུང༌། ཨེ་ཡཾ་ཛྭ་ལ་རཾ། བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དམ་སྲི་ཕོ་མོ་རེད་ཅིང་ཉམ་ཐག་པའི་ལུས་ཅན་དུ་གྱུར། འགུགས་པའི་རྒྱ་དང་བཅས། ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔
སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ ཁྱད་པར་བཅོམ་ལྡན་འདས་དཔལ་ཆེན་རྡོ་རྗེ་ཕུར་པའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང་༔ བཀའ་སྡོད་ཆོས་སྐྱོང་མ་མོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་སྒྲུབ་པ་ཟབ་མོ་ལ་བར་དུ་གཅོད་པར་བྱེད་པའི་དམ་སྲི་འབྱུང་པོ་ལོག་པར་འདྲེན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ་གཟུགས་ལིངྒ་འདི་ཉིད་ལ་ཁུག་ཅིག ། ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ལན་གསུམ།
རེ་རེ་བཞིན་གཡབ་དར་ལན་གསུམ་གསུམ་འགུགས་འཆིང་སྡོམ་མྱོས་དབྱེ་འབེབས་རྒྱ་དང༌། སླར་ཡང་ལན་གཅིག་གཡུག་པ་རྣམས་འགུགས་གཞུག་རྗེས་མར་གཡབ་དར་ལན་གསུམ་མཐར་འགུགས་འཆིང་སྡོམ་མྱོས་དབྱེ་འབེབས་རྒྱ་དང༌། སླར་ཡང་ལན་གཅིག་གཡུག་པ་རྣམས་འགུགས་པ་ཐམས་ཅད་རིགས་འགྲེ། ཨོཾ་བཛྲ་མ་ཧཱ་ཀྲོ་ཏ་པདྨ་ སོགས་ལ་ཕུར་སྐོར་འཆམ་རྔམ་ཚེ་ཁྲུས་དགོངས་པས་སྐྱེར་ཕུར་གདབ། སྤུ་གྲིའི་སྔགས་ཀྱིས་ཐུན་བྲབ། གུ་གུལ་དུད་པས་བདུག་དགྲ་བགེགས་ཀྱི་མལ་དུ་ཡ་མ་དམ་སྲི། ཞེས་བསྒྱུར། ལིངྒ་མཚོན་ལྟེབས་སུ་བཅགས་པའམ་མནན་ཐོད་དོང་དུ་བཅུག་སྟེ། ཧཱུྃ༔ བདག་ཉིད་ཆེ་མཆོག་གསལ་བའི་མདུན༔
གནམ་ལྕགས་ཁང་སྒྲོམ་གྲུ་གསུམ་ནང་༔ ལྟོ་འཕྱེ་གཤིན་རྗེའི་ཁ་གདངས་པའི༔ གྲེ་བར་ཡ་མ་དམ་སྲི་ཁུག༔ ནམ་ཡང་མ་ཤོར་ས་མ་ཡ༔ ཨོཾ་ཨ་ཡ་མ་དམ་སྲི་ཨཾ་ཀུ་ཤ་ཡ་ཛཿཛཿ ལན་གསུམ་གྱིས་དྲག་ཏུ་བཀུག་ལ། ས་ཆུ་མེ་རྣམས་ཀྱིས་རྒྱས་བཏབ་ནས་མི་མངོན་པར་བྱས་ལ་སློབ་དཔོན་གྱིས་རྡོ་རྗེ་རྒྱ་གྲམ་གྱིས་མནན་ནས། ཧཱུྃ༔ ང་ནི་ཁྲོ་རྒྱལ་ཧེ་རུ་ཀཿ སྟོང་གསུམ་བསྙིལ་བའི་རྟ་བྲོ་རྡུང་༔
རུ་ཏྲ་མནན་པའི་ཆེམ་བྲོ་རྡུང་༔ དམ་སྲི་མནན་པའི་རྩལ་བྲོ་རྡུང་༔ མནན་མནན་ནམ་ཡང་མ་ལྡང་ཞིག༔ ཧཱུྃ༔ སྲིད་པའི་གནམ་ལྕགས་མཆོད་རྟེན་ནི༔ ནག་པོ་བང་རིམ་སྟོང་དང་ལྡན༔ དེ་ལ་སྣང་སྲིད་དུག་རླངས་གཏིབས༔ རང་འདྲའི་གནམ་ལྕགས་མཆོད་རྟེན་སྟེང་༔ མཐིལ་སྤྲད་རྩེ་མོར་རུ་ཏྲར་བསྣུན༔ ནམ་ཡང་མི་བཏང་གནོན་པར་གྱུར༔
ཨོཾ་ནཱན༔ ཨཱཿནཱན༔ ཧཱུྃ་ནཱན༔ རྦད་ནཱན༔ ཆུམ་ནཱན༔ རྒྱ་ནཱན༔ ཐམས་ཅད་ཀྱི་ལག་གཡས་སྟེང་གཡོན་འོག་བྱས་ལ། སུམྦྷ་ ནི་སྔགས་བཟླ་བཞིན་པས་ལུ་གུ་རྒྱུད་དུ་སྦྲེལ་ནས་ཚིག་རིས་དང་མཐུན་པའི་ལས་བཞིའི་བྲོ་རྡུང་བྱས་ལ། ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔
སྐུ་གསུང་ཐུགས་ཡོན་ཕྲིན་ལས་རྫོགས༔ གཏི་མུག་ཆོས་དབྱིངས་ངང་ཉིད་ལས༔ ཆེ་མཆོག་བུདྡྷ་ཧེ་རུ་ཀཿ ཞི་བའི་ལྷ་ཚོགས་འབུམ་གྱིས་བསྐོར༔ བྲོ་ར་ཟླུམ་པོ་མེ་རླུང་ངང་༔ རྡོ་རྗེ་གར་སྟབས་བདེ་འགྲོས་ཏེ༔ དངུལ་ལམ་དཀར་པོའི་ཤིང་རིགས་ལ༔ མགོ་བོ་རྒྱ་མདུད་རྡོ་རྗེས་མཚན༔ འཆང་བཟུང་ཟླུམ་པོ་ཆུ་སྲིན་དབལ༔ ཞི་བའི་སྔགས་དང་ལྷ་ཚོགས་ནི༔
ངོས་ལ་བཀོད་པས་འཇིགས་བརྒྱད་ཞི༔ བཏབ་པར་གྱུར་ན་སྨོས་ཅི་དགོས༔ ཞི་བར་མ་གྱུར་གང་ཡང་མེད༔ ཞི་མཛད་ལྷ་ཚོགས་ཁྱེད་ལ་བསྟོད༔ ཨོཾ་ཨོཾ་འཇིགས་བརྒྱད་མི་མཐུན་པའི་ཚོགས་ཐམས་ཅད་ཞི་བ་ཤཱནྟིཾ་ཀུ་རུ་ཡེ་སྭཱ་ཧཱ༔ ཨོྃ་སུམྦྷ་ནི་སུམྦྷ་ནི་ཧཱུྃ་གྷྲྀཧྞ་གྷྲྀཧྞ་ཧཱུྃ་གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ་ཨ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཡ་ཧཱུྃ་ཕཊ྄ཿ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ ང་རྒྱལ་མཉམ་ཉིད་ངང་ཉིད་ལས༔
ཆེ་མཆོག་རཏྣ་ཧེ་རུ་ཀཿ རྒྱས་པའི་ལྷ་ཚོགས་འབུམ་གྱིས་བསྐོར༔ བྲོ་ར་གྲུ་བཞི་ལྷུན་གྲུབ་ངང་༔ རིན་ཆེན་གར་ཐབས་སྒྲོག་འགྲོས་ཏེ༔ གསེར་རམ་སེར་པོའི་ཤིང་རིགས་ལ༔ མགོ་བོ་རྒྱ་མདུད་རིན་ཆེན་མཚན༔ འཆང་བཟུང་གྲུ་བཞི་ཆུ་སྲིན་དབལ༔ རྒྱས་པའི་སྔགས་དང་ལྷ་ཚོགས་ནི༔ ངོས་ལ་བཀོད་པས་འབྱོར་དྲུག་རྒྱས༔ བཏབ་པར་གྱུར་ན་སྨོས་ཅི་དགོས༔
རྒྱས་པར་མ་གྱུར་གང་ཡང་མེད༔ རྒྱས་མཛད་ལྷ་ཚོགས་ཁྱོད་ལ་བསྟོད༔ སྭ་སྭ་ཚེ་དང་བསོད་ནམས་ལོངས་སྤྱོད་མངའ་ཐང་རྒྱས་པར་གྱུར་ཅིག༔ ཨོཾ་པུཥྚིཾ་ཀུ་རུ་ཡེ་སྭཱ་ཧཱ༔ ཨོྃ་སུམྦྷ་ནི་སུམྦྷ་ནི་ཧཱུྃ་གྷྲྀཧྞ་གྷྲྀཧྞ་ཧཱུྃ་གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ་ཨ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཡ་ཧཱུྃ་ཕཊ྄ཿ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ འདོད་ཆགས་སོར་རྟོག་ངང་ཉིད་ལས༔ ཆེ་མཆོག་པདྨ་ཧེ་རུ་ཀཿ
དབང་གི་ལྷ་ཚོགས་འབུམ་གྱིས་བསྐོར༔ བྲོ་ར་ཟླ་གམ་བདེ་སྟོང་ངང་༔ པདྨ་གར་སྟབས་བདེ་འགྲོས་ཏེ༔ ཟངས་ལམ་དམར་པོའི་ཤིང་རིགས་ལ༔ མགོ་བོ་རྒྱ་མདུད་པདྨས་མཚན༔ འཆང་བཟུང་ཟླ་གམ་ཆུ་སྲིན་དབལ༔ དབང་གི་སྔགས་དང་ལྷ་ཚོགས་ནི༔ ངོས་ལ་བཀོད་པས་ཁམས་གསུམ་སྡུད༔ བཏབ་པར་གྱུར་ན་སྨོས་ཅི་དགོས༔ དབང་དུ་མ་འདུས་གང་ཡང་མེད༔
དབང་སྡུད་ལྷ་ཚོགས་ཁྱོད་ལ་བསྟོད༔ ཨཱཿཨཱཿལྷ་འདྲེ་མི་གསུམ་ཐམས་ཅད་དབང་དུ་འདུ་བར་གྱུར་ཅིག༔ ཨ་ཝཱ་ཤཾ་ཀུ་རུ་ཡེ་སྭཱ་ཧཱ༔ ཨོཾ་སུམྦྷ་ནི་སུམྦྷ་ནི་ཧཱུྃ་གྷྲྀཧྞ་གྷྲྀཧྞ་ཧཱུྃ་གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ་ཨ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཡ་ཧཱུྃ་ཕཊ྄ཿ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་གསུང་ཐུགས་ཡོན་ཕྲིན་ལས་རྫོགས༔ ཕྲག་དོག་བྱ་གྲུབ་ངང་ཉིད་ལས༔ ཆེ་མཆོག་ཀརྨ་ཧེ་རུ་ཀཿ དྲག་པོའི་ལྷ་ཚོགས་འབུམ་གྱིས་བསྐོར༔
བྲོ་ར་གྲུ་གསུམ་བདུད་འདུལ་ངང༌། རྒྱ་གྲམ་གར་སྟབས་རྩེ་འགྲོས་ཏེ༔ ལྕགས་སམ་དྲག་པོའི་ཤིང་རིགས་ལ༔ མགོ་བོ་རྒྱ་མདུད་རྒྱ་གྲམ་མཚན༔ འཆང་བཟུང་ཟུར་གསུམ་ཆུ་སྲིན་དབལ༔ དྲག་པོའི་སྔགས་དང་ལྷ་ཚོགས་ནི༔ ངོས་ལ་བཀོད་པས་བདུད་དགྲ་ཞི༔ བཏབ་པར་གྱུར་ན་སྨོས་ཅི་དགོས༔ སྒྲོལ་བར་མ་གྱུར་གང་ཡང་མེད༔ དགྲ་འདུལ་ལྷ་ཚོགས་ཁྱོད་ལ་བསྟོད༔
ཧཱུྃ་ཧཱུྃ་བདུད་དང་དམ་སྲི་ལ་སོགས་པ་ཐམས་ཅད་ཉོན་མོངས་པ་བརྒྱད་ཁྲི་བཞི་སྟོང་གི་བདུད་ཐམས་ཅད་བརླག་པར་གྱུར་ཅིག༔ ཧཱུྃ༔ མཱ་ར་ཡ་ཕཊ྄ཿ ཨོཾ་ནཱན༔ ཨཱཿནཱན༔ ཧཱུྃ་ནཱན༔ མཱ་ར་ཡ་ནཱན༔ རྦད་རྦད༔
གཉིས་པ་སྒོ་བྱང་གདག་པ་ནི། རོ་རས་ལ་སོགས་པར་རྟ་མགྲིན་ཡབ་ཡུམ་གྱི་སྐུ་བྲིས་ལ་ཕུར་བུ་དང་བཅས་ཏེ་ཕྱི་སྒོར་བཏགས་ཤིང་སྒོ་ཡི་ཡ་ཐེམ་ལ་ཟླ་བ།
མ་ཐེམ་ལ་ཉི་མ། གཡས་སུ་གཡུང་དྲུུང༌། གཡོན་དུ་འཁོར་ལོ་བྲིས། མདུན་དུ་དམར་གཏོར་གྲུ་གསུམ་མཐེབ་རིལ་གྱིས་མཚན་པ་ལ། ཆུ་གཉིས་ཉེར་སྤྱོད་བཅས་བཤམས་ལ་མཆོད་པ་རྣམས། ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔
སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ། ཨོཾ་སྭ་བྷཱ་ཝ་ཤུདྡྷོ་སརྦ་དྷརྨཱ་སྭ་བྷཱ་ཤུདྡྷོ྅ཧཾ༔ ནམ་མཁའ་མཛོད་ཀྱི་སྔགས་རྒྱ་བཅས།
ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ན་ཧི་མཾ་ག་ག་ན་ཁཾ་སྭཱ་ཧཱ༔ སྐུ་རྟེན། ཨོཾ་ཨ་མྲྀ་ཏས་ བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་ཧཱུྃ་ལས་རྟ་མགྲིན་ཁྲོ་བོའི་རྒྱལ་པོ་དམར་ནག་སྤུ་གྲི་དང་ཞགས་པ་བསྣམས་ཤིང་ཡུམ་ཆེན་རྡོ་རྗེ་གཏུམ་མོ་དང་མཉམ་པར་སྦྱོར་ཞིང་ཁྲོ་བོ་རོལ་པའི་ཆ་ལུགས་མེ་དཔུང་འབར་བའི་ཀློང་ན་གནས་པའོ༔ ཡེ་ཤེས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཞེས་སྤྱན་དྲངས་བསྟིམ། ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ
ཅེས་ཉེར་གཅིག་བཟླས། ཨོཾ་བཛྲ་ཨརྒྷཾ་ ནས་ ཤབྡ་པྲ་ཏཱིཙྪ་སྭཱ་ཧཱ༔ ཨོཾ་བཛྲ་ཀྲོ་དྷ་ཧྱ་གྷྲྀ་ཝ་བྷ་ལིངྟ་ནཱ་ནཱ་ཁ་དནྟུ་གྷྲྀ་ཧྞ་གྷྲྀ་ཧྞ་ཧཱུྃ་ཁཱ་ཧི་ཁཱ་ཧི། ཞེས་ལན་གསུམ་གྱིས་རྡོར་ཐལ་ཁ་ཕྱེ་ནས་གཏོར་མ་ཕུལ་ཞིང་ཕྲིན་ལས་གསོལ་བ་ནི། ཧཱུྃ༔ ཕྱི་སྒོ་སྲུང་བ་ཁྲོ་བོའི་རྒྱལ༔ དབང་ཆེན་ཧྱ་གྷྲྀ་ཝའི་སྐུ༔ དམར་ནག་སྤུ་གྲི་ཞགས་པ་བསྣམས༔ ཡུམ་ཆེན་རྡོ་རྗེ་གཏུམ་མོ་སྦྱོར༔ སྤུ་གྲི་བྷན་དམར་མགུལ་ནས་འཁྱུད༔
གཡས་སུ་བྱི་ལའི་མགོ་ཅན་དམར༔ གཡོན་དུ་པུ་ཤུད་མགོ་ཅན་མཐིང་༔ གཡས་གཡོན་སྤུ་གྲི་ཕུར་པ་འདེབས༔ གར་དགུ་མེ་དཔུང་ཀློང་དུ་འགྱིང་༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མ་རྫོགས་བར༔ ཕྱི་ཡི་བར་ཆད་བདུད་རིགས་རྣམས༔ ནང་དུ་མ་གཏོང་མཚམས་ཆོད་ཅིག༔ ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨོཾ་བཛྲ་རོ་ཥ་ནི་ཀྲོ་ཏི་སཏྭཾ་བྷྱོ་བྷྱོཿ
ཕྱི་མཚམས་འབྱུང་པོ་རྣམས་ཚིནྡྷ་ཚིནྡྷ་རྦད་ནཱན༔ ཧཱུྃ༔ སྟེང་ཕྱོགས་ཟླ་བའི་དཀྱིལ་འཁོར་ལ༔ འོག་ཕྱོགས་ཉི་མའི་ས་གཞི་བརྡལ༔ གཡས་སུ་རླུང་གི་གཡུང་དྲུང་ལ༔ གཡོན་དུ་ས་ཡི་འཁོར་ལོ་སྟེ༔ འབྱུང་བཞི་ཁ་སྦྱོར་སྲུང་བའི་གུར༔ སུ་ཡང་བགྲོད་པར་མི་ནུས་སོ༔ དམ་སྲི་འབྱུང་པོ་མཚམས་ཆོད་ཅིག༔ ཅེས་གསོལ་བས་ ཏིཥྛ་བཛྲ་ བརྗོད་ཅིང་མེ་ཏོག་འཐོར་བརྟན་བཞུགས་བྱ།
ནང་སྒོའི་ཡ་ཐེམ་དུ་བདུད་རྩི་འཁྱིལ་བའི་བྲིས་སྐུ་རབ་གནས་དང་ལྡན་པ་བཀྲམ་ལ་གོང་བཞིན་མཆོད་གཏོར་བཤམས་ཏེ། ཨ་མྲྀ་ཏ ས་བསང་སྦྱང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ ་ལས་རིན་ཆེ་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོ་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌།
གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་ གྱི་བརླབ། སྐུ་རྟེན། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་ཧཱུྃ་ལས་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་ནག་རྒྱ་གྲམ་དང་དྲིལ་བུ་འཛིན་པ་རང་སྣང་གི་ཡུམ་བདུད་རྩི་རླུང་འབྱིན་མ་དང་མཉམ་པར་སྦྱོར་ཞིང་ཁྲོ་བོའི་ཆས་ཅན་མེ་དཔུང་གི་ཀློང་ན་བཞུགས་པའོ༔ ཡེ་ཤེས་པ་བཛྲ་ས་མཱ་ཛཿས་སྤྱན་དྲངས། ཛཿཧཱུྃ་བཾ་ཧོཿ
ས་བསྟིམ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་ལན་ཉེར་གཅིག་བཟླས། ཨོཾ་བཛྲ་ཨརྒྷཾ་པ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་བྷ་ལིངྟ་ནཱ་ནཱ་ཁ་དནྟུ་གྷྲྀ་ཧྞ་གྷྲྀ་ཧྞ་ཧཱུྃ་ཁཱ་ཧི་ཁཱ་ཧི༔

ལན་གསུམ་གྱི་རྡོར་ཐལ་ཁ་ཕྱེ་བས་གཏོར་མ་ཕུལ་ལ་ཕྲིན་ལས་གསོལ་བ་ནི། ཧཱུྃ༔ ཁྲོ་ཆེན་མི་བཟད་བདུད་རྩི་འཁྱིལ༔ ལྗང་ནག་རྒྱ་གྲམ་དྲིལ་བུ་བསྣམས༔ ཡུམ་ཆེན་རྡོ་རྗེ་རླུང་འབྱིན་མ༔ དགྲ་སཏྭ་བྷན་དམར་འཛིན་ཅིང་འཁྱུད༔ གཡས་སུ་སེངྒེའི་མགོ་ཅན་ལྗང་༔ གཡོན་དུ་ཕ་ཝཾ་མགོ་ཅན་དམར༔ གཡས་གཡོན་རྒྱ་གྲམ་ཕུར་པ་བསྒྲིལ༔ མེ་རི་སྨུག་ནག་ཀློང་དུ་གསལ༔ གསེར་སྐྱེམས་གཉན་པོ་འདི་བཞེས་ལ༔
དཀྱིལ་འཁོར་བྱ་བ་མ་རྫོགས་བར༔ ནང་གི་དངོས་གྲུབ་ལོངས་སྤྱོད་རྣམས༔ ཕྱི་རུ་མ་གཏོང་དམ་པར་སྲུངས༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ བདག་སྒྲུབ་པ་པོའི་ལོངས་སྤྱོད་མཆོད་རྫས་ནང་གི་རྟེན་འབྲེལ་མི་ཉམས་པར་སྲུངས་ཤིག༔ བཛྲ་རཀྵ༔ ཞེས་མེ་ཏོག་འཐོར། བརྟན་བཞུགས་བྱ། ཡེ་དྷརྨཱ ས་བརྟན་པར་བྱ། སྐབས་འདིར་ནང་དུ་འཇུག་པའི་སྐབས་སུ་རྡོ་རྗེ་མཚམས་པའམ་སློབ་དཔོན་ནས་རྣམ་འཇོམས་དང་སྨེ་བརྩེགས་ཀྱི་ཁྲུས་བྱ།
གིང་དཀར་ནག་ཆས་སུ་ཞུགས་པས་དྲག་སྔགས་བཟླ་བཞིན་དུ་མེ་ཐུན་ཆུ་ཐུན་བརྡེག ། དེ་ཕྱིན་ཆད་ནས་ཐོ་དང་ཐུན་གྱི་འོག་ཏུ་མ་ཚུད་པའི་ངོ་གསར་རིགས་སྒྲུབ་པ་མ་གྲོལ་གྱི་བར་དུ་ནང་དུ་མི་བཏང་གདོང་མི་སྤྲད། ཕྱི་ནང་མངག་གཞུག་པ་རྣམས་ལ་སྔགས་བཏབ་ཅིང་ཡུངས་ཐུན་བཏགས་པའི་ཕུར་པ་རེ་བསྐུར་བ་སྐེད་ལ་འཆང་ནས་མ་བྲལ་བར་བྱ། འཐུང་ཆུ་སོགས་ཡོ་བྱད་ནང་དུ་མི་ལེན་ཀ་མེད་ཡོད་ན་རྡོ་རྗེ་མཚམས་པས་ཐུན་བརྡེག་ཅིང་བགེགས་བསྒྲལ་ལ་གིང་པ་རྣམས་ཀྱིས་ལེན། ཆང་བཟི་འཐབ་འཛིང་སྡོམ་པ་དམ་ཚིག་དང་འགལ་བའི་ལོག་སྤྱོད། ཁྱད་པར་བླ་མ་མཆེད་ལྕམ་བསྒྲུབ་བྱའི་ལྷ་སྔགས་ལ་ལོག་ལྟ་སོགས་རྣམ་པ་ཀུན་ཏུ་སྤངས་ཏེ་ཐམས་ཅད་དད་མོས་དང་ཏིང་འཛིན་རྩེ་གཅིག་པའི་ངང་ནས་ལ་ཛཔ་རྒྱུན་ཆད་མེད་པར་བྱའོ། གསུམ་པ་ནང་མཚམས་ལ་དང་པོ་མ་ཏྲཾ་བསྒྲལ་བ་ནི༔ ཁམས་ས་ལ་མ་ཏྲཾ་རུ་ཏྲའི་གཟུགས་ཁྲོ་བོའི་ཆ་བྱེད། མདོག་ཐལ་སྐྱ་གན་རྐྱལ་དུ་གནས་པ་བཅོས་ཏེ་དཀྱིལ་འཁོར་གྱི་གཞིར་མགོ་བོ་ལྷོ་ནུབ་རྐང་པ་བྱང་ཤར་དུ་བསྟན་ཏེ་བཞག་ལ་སློབ་དཔོན་སྔགས་ཆས་གསོལ་ཁྲིའུ་ཁར་ནུབ་ནས་ཤར་དུ་ཞལ་ཕྱོགས་པར་འཁོད་ལ། རང་ལུགས་སྟོང་ཐུན་སྔོན་དུ་འགྲོ་བས།
ཨོཾ་བཛྲ་ཀཱི་ལི་ སོགས། ཧཱུྃ༔ བདག་ཉིད་བཛྲ་ཀུ་མཱ་ར༔ རྡོ་རྗེ་ཕུར་པ་ཕྱག་ན་འདྲིལ༔ སྐུ་ལ་མེ་འོད་མཚོན་ཆ་འཕྲོ༔ རུ་ཏྲ་བསྒྲལ་བའི་གཉེན་པོར་གསལ༔ ཨོཾ་ཧེ་རུ་ཀ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ སློབ་དཔོན་གྱིས་ལྕགས་ཀྱུ་ཕྱག་རྒྱ་དང་བཅས་ལ༔ མ་ཏྲཾ་ཀ་རུ་ཏྲ་ཛཿ ལན་བདུན་བརྗོད།
རང་གི་ཐུགས་ཀ་ནས་སྤྲོས་པའི་འོད་ཟེར་ལྕགས་ཀྱུས་བཀུག་པར་ བསམ། ཧོཿ མདུན་དུ་གཟུགས་ཀྱི་ལིངྒ་ལ༔ སྟོང་ཁམས་རུ་ཏྲ་འབྱུང་པོ་དང་༔ མ་དག་ལོག་པར་འདྲེན་པ་ཡི༔ ཉོན་མོངས་བདུད་བཞི་རུ་ཏྲ་ཁུག༔ ཨོཾ་བཛྲ་ཨཾ་ཀུ་ཤ་ཡ་རུ་ཏྲ་ཛཿ ཛཿཧཱུྃ་བཾ་ཧོཿ ཞེས་བཀུག་སྟེ་གཟུགས་ལ་བསྟིམས་ནས། རྡོ་རྗེ་ཕུར་པ་གདེངས་ཤིང༌།
ཧཱུྃ༔ ང་ནི་སྟོབས་བཅུ་ཁྲོ་བོའི་རྒྱལ༔ ཕྱག་ན་རི་རབ་ཕུར་པ་བསྒྲིལ༔ ལས་ཀྱི་རུ་ཏྲའི་སྙིང་ལ་ཡ༔ དཀྱིལ་འཁོར་སྒྲུབ་པའི་བར་ཆད་སྒྲོལ༔ ཨོཾ་བཛྲ་ཀཱི་ལི་ཀཱི་ལ་ཡ་རཾ་རཾ་ཛྭ་ལ་རཾ་རུ་ཏྲའི་ཙིཏྟ་རཾ་རྦད་བྷྱོ་ཚལ་པ་ལ་ཤིག་ཤིག༔ ཅེས་བདག་རྟོག་གི་མཚན་མ་མི་གནས་པའི་དབྱིངས་སུ་བསྒྲལ་ལ་སླར་སྙིང་ཁྲག་ཡི་དམ་ཆོས་སྐྱོང་གིས་གསོལ་བར་བསམ་ཞིང༌། ཧཱུྃ༔ བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྐྱོང་སྲུང་མ་རྣམས༔
རུ་ཏྲའི་སྙིང་ཁྲག་སྐོམ་དུ་བཞེས༔ བླ་མེད་མཆོད་པས་དགྱེས་གྱུར་ཅིག༔ ཨོཾ་ཨཱཿཧཱུྃ༔ ཞེས་ནམ་མཁར་མཆོད། བསྒྲལ་བ་དངོས་ནི་སློབ་དཔོན་གྱིས་ལག་གཡས་ཀྱི་སོར་མོ་གསུམ་བསྒྲེངས་པ་ཁ་ཊྭཱཾ་གྱི་རྒྱ་སྙིང་གར་བསྣུན་པས་ཚུལ་བྱས་ལ། གཟུགས་ཕུང་ཧྲུལ་གྱིས་ཞིག ། མ་རིག་སྒོ་ལྔའི་སྦུབས་དང་བྲལ། རྣམ་ཤེས་ཏྲི་ནག་པོར་གནས་པ་ཐུགས་ཀའི་འོད་ཀྱིས་སྦྱངས་པས་ཧཱུྃ་ཡིག་དཀར་པོར་གྱུར་པ་བདག་གི་ཐུགས་ཀར་ཐིམ་ནས་གཉིས་སུ་མེད་པར ་བསམ། བྷྲཱུྃ ་ཛྙཱ་ན་མཎྜལ་བྷྲཱུྃ༔ ཞེས་བརྗོད་ཅིང་དེ་ནས་གིང་པ་ཆས་སུ་ཞུགས་པ་རྣམས་ཀྱིས་ལྷུ་ཚིགས་སོ་སོར་ཕྲལ་ཏེ་ཚིག་རིས་དང་མཐུན་པར་ཕྱོགས་སོ་སོར་བཞག་སྟེ།
ཧཱུྃ༔ རུ་ཊ་བསྒྲལ་བའི་གཡང་གཞི་ལ༔ དཔལ་ཆེན་ཕོ་བྲང་གཞི་རུ་གསལ༔ རུ་ཊ་བསྒྲལ་བའི་ལག་པ་གཡས༔ ཤར་ཕྱོགས་གཏུམ་དྲག་དུར་ཁྲོད་གསལ༔ རུ་ཊ་བསྒྲལ་བའི་ལག་པ་གཡོན༔ ལྷོ་ཕྱོགས་གད་རྒྱང་དུར་ཁྲོད་གསལ། རུ་ཊ་བསྒྲལ་བའི་རྐང་པ་གཡོན༔ ནུབ་ཕྱོགས་ཚངས་ཚིང་དུར་ཁྲོད་གསལ། རུ་ཊ་བསྒྲལ་བའི་རྐང་པ་གཡས༔
བྱང་ཕྱོགས་རབ་རྒྱུ་དུར་ཁྲོད་གསལ༔ རུ་ཊ་བསྒྲལ་བའི་བའི་མཚམས་བཞི་འདི༔ ཧ་ཧ་རྒོད་དང་བསིལ་བ་ཚལ༔ རྟམས་པ་སྒྲ་སྒྲོགས་ཀི་ལའི་གནས༔ ནང་རོལ་ཕྱི་ནང་རིམ་པ་བཞིན། གནས་དང་ཉེ་བའི་གནས་བརྒྱད་གསལ༔ སྙིང་དབུས་དཀྱིལ་འཁོར་གསང་བའི་དལ༔ ཡོངས་རྫོགས་གཟི་རྗིད་མདངས་ལྡན་གསལ༔ ཨོྃ་མ་ཧ་ཤུ་ནྱ་ཏཱ་ཛྙཱ་ན་བཛྲ་སྭཱ་བྷ་ཝ་ཨརྨ་ཀོ྅་ཧཾ༔ སློབ་དཔོན་ཤར་དུ་གནས་པའི།
བྷྲཱུྃ་ཛྙཱ་ན་མཎྜལ་བྷྲཱུྃ༔ ཐུགས་ཀ་ནས་བྷྲཱུྃ་འཕྲོས་ཁོག་པ་ལ་ཐིམ་པས༔ ཁོག་པ་དུར་ཁྲོད་རོལ་པའི་གཞལ་ཡས་ཁང་༔ དུར་ཁྲོད་བརྒྱད་རྭ་བ་མེ་དང་བཅས་པས་བསྐོར་བར་གྱུར༔ བྷྲཱུྃ ་བརྗོད་པས་ཁོག་པ་ཕུར་པ་རོལ་པའི་དཀྱིལ་འཁོར་ལྷུན་གྱིས་གྲུབ་པའི་གཞལ་ཡས་ཁང་དུ་གྱུར ་པར་བསམ། ཐམས་ཅད་ཀྱི་ལག་གཡས་ཕྱི་དང་གཡོན་ནང་དུ་བྱས་བའི་ཁུ་ཚུར་དཔུང་མགོར་བསྣོལ་ཞིང༌། ཧཱུྃ་པྲ་བེ་ཤ་ཕཊཿ ཅེས་ལན་བདུན་བཟླས་ནས་རྒྱ་བཀྲོལ་ཏེ། དཀྱིལ་འཁོར་གྱི་སྒོ་ཤག་གིས་ཕྱེ་བར་གྱུར༔ དེ་ནས་སློ་དཔོན་རྡོ་རྗེའི་འགྲོས་གར་གྱིས།
ཧཱུྃ་ཧཱུྃ་ཧཱུྃ། ཧ་ཧ་ཧ། ཕཊ་ཕཊ་ཕཊཿ ཅེས་བརྗོད་ནས་དཀྱིལ་འཁོར་གཡས་སུ་ལན་གསུམ་བསྐོར། དཀྱིལ་འཁོར་གྱི་ནང་དུ་ཚུད་པར་གྱུར༔ ཞེས་བརྗོད། གཉིས་པ་ཕུར་གདབ་ནི། སློབ་དཔོན་ཁྲིའུ་ཁར་ཤར་ནས་ནུབ་ཏུ་ཕྱོགས་པར་བཞུགས་པའི་མདུན་དུ་འབྲུའི་སྣོད་དུ། སེང་ལྡེང་ལ་སོགས་པའི་ཕུར་བུ་སོར་བཅུ་གཉིས་པ་ཙནྡན་དམར་པོས་བྱུགས་པ་བཅུའི་མགུལ་དུ་ཁ་དོག་ལྔའི་སྲད་བུས་དཀྲིས་ཤིང་རྩེ་མོར་མེ་ཏོག་དང་ཡུངས་དཀར་གྱི་ཐུམ་བུ་བཏགས་པ་བཅུ་བཀོད། ཕུར་པ་རྣམས་གུ་གུལ་གྱིས་བདུག །
ཡུངས་དཀར་གྱིས་བྲབ། རཀྟ་བྱུགས་པ་རྣམས་སློབ་དཔོན་གྱིས་གོང་འོག་ཚིག་བསྟུན་ལ། ཧཱུྃ༔ གུ་གུལ་བྱིན་བསྐྱེད་དགྲ་བགེགས་གདུག་པ་འདུལ༔ ཡུངས་དཀར་དབལ་བསྐྱེད་རཀྟས་གཟི་བྱིན་བསྐྱེད༔ མི་བཟད་ཁྲོ་རྒྱལ་འདུས་པའི་སྟོབས་དང་ལྡན༔ གཟི་བརྗིད་དཔལ་དང་ནུས་པ་ལྡན་གྱུར་ཅིག༔ བསང་སྦྱང༌། ཕུར་པ་མི་དམིགས་སྟོང་པ་ཉིད་དུ་གྱུར༔ སྟོང་པའི་ངང་ལས་རང་ཉིད་ལྷར་གསལ་བའི་ཐུགས་ཀ་ནས་ཧཱུྃ་ཡིག་བཅུ་སྤྲོས།
ཕུར་བུ་ལ་ཐིམ། དེ་ཡོངས་སུ་གྱུར་པ་ལས་ཁྲོ་བོ་བཅུ་ཞལ་གསུམ་ཕྱག་དྲུག་དཔལ་གྱི་ཆས་བཅུ་དང་ལྡན་པར་གསལ་བའི་གནས་གསུམ་ཨོཾ་ཨཱཿཧཱུྃ་གིས་མཚན་པའི་ཧཱུྃ་གི་འོད་ཀྱིས་ཡེ་ཤེས་པ་སྤྱན་དྲངས༔ ཛཿཧཱུྃ་བཾ་ཧོཿ ཨོཾ་བཛྲ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་དབང་བསྐུར། སླར་ཐུགས་ཀ་ནས་ཁྲོ་བོ་ཊཱཀྐི་རཱ་ཛ་སྤྲོས་ཏེ་ཕྱོགས་སྐྱོང་བཅུ་བཀུག་ནས་སྟེང་འོག་ཕྱོགས་མཚམས་སོ་སོ་ཕུར་གདན་ཨེ་ཁྲོམ་བཅུ་ཕྱོགས་མཚམས་བརྒྱད་དུ་རེ་རེ། ཤར་ནུབ་ཏུ་གཉིས་རེ་བཀོད་ལ། ཧཱུྃ༔ ཁྲོ་རྒྱལ་རོལ་པའི་ཐུགས་ཀ་ནས༔ སྤྲུལ་པའི་ཡེ་ཤེས་ཁྲོ་བོ་སྟོང་༔
མ་ངེས་ཕྱག་ན་མེ་འོད་འཁྲུགས༔ ཞི་རྒྱས་དབང་དྲག་ཕུར་བུ་ཡིས༔ ཁོང་དུ་ཁྲོ་བོ་ཁྲོ་མོ་གསལ༔ ཨོཾ་བཛྲ་ཧེ་རུ་ཀ་ཙཎྜ་ཀཱི་ལ་ཡ་ཀྲོ་ཏི་ཤྭ་རཱི་སཏྭཾ༔ བདག་ཅག་འཁོར་དང་བཅས་པ་ལ་སྲུངས་ཤིག་རཀྵ་རཀྵ། ལན་བདུན་ནམ་ཉེར་གཅིག་རེ་བྱ། ཞེས་བཟླས་པས་གཟི་བྱིན་བསྐྱེད་ཅིང་དེ་ནས་ཕྱོགས་བཅུར་ཕུར་བུ་བཏབ་པ་ནི། སློབ་དཔོན་གྱི་ཕྱག་གཡས་ཀྱིས་ཐོ་བ་དང་གཡོན་གྱིས་ཕུར་བུ་བཟུང་ལ། སྟེང་གི་ཕུར་པ་ཕུལ་ལ། ཧཱུྃ༔
སྟེང་གི་ཕྱོགས་ནས་མཚམས་གཅོད་པ༔ ཧཱུྃ་དཀར་རྡོ་རྗེ་སྡེར་མོ་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ ཕག་དང་རྨིགས་བུའི་མགོ་ཅན་འགྱེད༔ སྟེང་ནས་སྲུང་ཞིང་གདོན་ཚོགས་ཆོམ༔ ཨོཾ་བཛྲ་ཧཱུྃ་ཀ་ར་མ་མ་ཙཀྲ་རཀྵ༔ སྟངས་སྟབས་དང་བཅས་དང་པོ་སྟེང་གི་ཕུར་བུ་ཤར་གྱི་ཤར་དུ་གདབ་ལ་ཐོ་བས་བརྡུང༌། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ དེ་བཞིན་ཕྱོགས་མཚམས་གྱི་ཕུར་བུ་རྣམས་ཤར་ནས་ཤར་ལྷོ་སོགས་རིམ་གྱིས། བྱང་ཤར་བར་གཡས་བསྐོར་དང༌།
འོག་གི་ཕུར་བུ་ནུབ་ཀྱི་ནུབ་ཏུ་གདབ་པར་བྱ་ལ། ཧཱུྃ༔ ཤར་གྱི་ཕྱོགས་ནས་མཚམས་གཅོད་པ༔ རྣམ་རྒྱལ་རྡོ་རྗེ་སྙེམས་མ་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ སྟག་དང་བྱ་རྒོད་མགོ་ཅན་འགྱེད༔ ཤར་ནས་སྲུང་ཞིང་གདོན་ཚོགས་ཆོམ༔ ཨོཾ་བཛྲ་བི་ཛ་ཡ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ལྷོ་ཡི་ཕྱོགས་ནས་མཚམས་གཅོད་པ༔
གཤིན་རྗེ་དུར་ཁྲོད་བདག་མོ་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ ཤྭ་བ་འུག་པའི་མགོ་ཅན་འགྱེད༔ ལྷོ་ནས་སྲུང་ཞིང་གདོན་ཚོགས་ཆོམ༔ ཨོཾ་བཛྲ་ཀྲོ་དྷ་ཡ་མཱནྟ་ཀ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ནུབ་ཀྱི་ཕྱོགས་ནས་མཚམས་གཅོད་པ༔ རྟ་མགྲིན་རྡོ་རྗེ་གཏུམ་མོ་སྦྱོར༔ རང་འདྲའི་སྤྲུལ་པ་བྱེ་བ་འབུམ༔ བྱི་ལ་པུ་ཤུད་མགོ་ཅན་འགྱེད༔
ནུབ་ནས་སྲུང་ཞིང་གདོན་ཚོགས་ཆོམ༔ ཨོཾ་བཛྲ་ཀྲོ་དྷ་ཧྱ་གྷྲྀ་ཝ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ཧཱུྃ༔ བྱང་གི་ཕྱོགས་ནས་མཚམས་གཅོད་པ༔ བདུད་རྩི་རྡོ་རྗེ་རླུང་འབྱིན་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ སེངྒེ་འུག་པའི་མགོ་ཅན་འགྱེད༔ བྱང་ནས་སྲུང་ཞིང་གདོན་ཚོགས་ཆོམ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་མ་མ་ཙཀྲ་རཀྵ༔
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ཧཱུྃ༔ ཧཱུྃ༔ ཤར་ལྷོ་ཕྱོགས་ནས་མཚམས་གཅོད་པ༔ དབྱུག་སྔོན་རྡོ་རྗེ་སྡེར་མོ་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ བྱ་རྒོད་གཡག་གི་མགོ་ཅན་འགྱེད༔ ཤར་ལྷོ་སྲུང་ཞིང་གདོན་ཚོགས་ཆོམ༔ ཨོཾ་ནཱི་ལཾ་དཎྜ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔
ཧཱུྃ༔ ལྷོ་ནུབ་ཕྱོགས་ནས་མཚམས་གཅོད་པ༔ མི་གཡོ་རྡོ་རྗེ་གཏུན་ཁུང་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ གཟིག་དང་ཁྭ་ཏའི་མགོ་ཅན་འགྱེད༔ ལྷོ་ནུབ་སྲུང་ཞིང་གདོན་ཚོགས་ཆོམ༔ ཨོཾ་ཨ་ཙ་ལེ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ཧཱུྃ༔ ནུབ་བྱང་ཕྱོགས་ནས་མཚམས་གཅོད་པ༔
འདོད་སྦྱིན་རྡོ་རྗེ་མདའ་སྙེམས་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ ཁྲ་དང་སྤྱང་ཀིའི་མགོ་ཅན་འགྱེད༔ ནུབ་བྱང་སྲུང་ཞིང་གདོན་ཚོགས་ཆོམ༔ ཨོཾ་ཨ་པ་རཱ་ཛི་ཏ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ཧཱུྃ༔ བྱང་ཤར་ཕྱོགས་ནས་མཚམས་གཅོད་པ༔ རྣམ་རྒྱལ་རྡོ་རྗེ་གསོད་བྱེད་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔
དོམ་དང་སྲེ་མོང་མགོ་ཅན་འགྱེད༔ བྱང་ཤར་སྲུང་ཞིང་གདོན་ཚོགས་ཆོམ༔ ཨོཾ་ཏྲཻ་ལོཀྱ་བི་ཛ་ཡ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ ཧཱུྃ༔ འོག་གི་ཕྱོགས་ནས་མཚམས་གཅོད་པ༔ སྟོབས་ཆེན་རྡོ་རྗེ་སྐུལ་བྱེད་སྦྱོར༔ རང་འདྲའི་ཁྲོ་ཚོགས་བྱེ་བ་འབུམ༔ དྲེད་དང་བྱི་ལ་མགོ་ཅན་འགྱེད༔ འོག་ནས་སྲུང་ཞིང་གདོན་ཚོགས་ཆོམ༔
ཨོཾ་མ་ཧཱ་བཱ་ལ་མ་མ་ཙཀྲ་རཀྵ༔ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བི གྷྣཱ ན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿཧཱུྃ༔ འོག་ཕྱོགས་ཕུར་བུ་ནུབ་ཀྱི་ནུབ་ཏུ་གདབ། ཕྱོགས་བཅུར་ཕུར་བུ་བཏབ་པས་བགེགས་རྣམས་ཀྱིས་སྙིང་ཕུག་ལ། གཡོ་འགུལ་མེད་པར་འོད་གསལ་ངང་བརྒྱལ་བར་གྱུར་པར་བསམ་ཞིང་དེ་ལས་བྱུང་བའི་ཡེ་ཤེས་ཀྱི་མེ་དཔུང་ཕྱོགས་ཐམས་ཅད་དུ་ཁྱབ་པས་བགེགས་རྣམས་བསྲེགས་ཤིང་འོད་ཟེར་ལས་སྲུང་བའི་འཁོར་ལོ་འཁྲིགས་པས་ཕྱོགས་མཚམས་ཁྱབ་པར ་བསམ་མོ། མཐར་གཅད་བྱ་གཅོད་བྱེད་ཐམས་ཅད་སྤྲོས་བྲལ་བདེ་བ་ཆེན་པོ་ལས་ནམ་ཡང་གཡོ་བ་མེད་པར་འཇོག་པ་ནི་སྟོང་ཉིད་རྡོ་རྗེས་གསང་མཚམས་ཞེས་བྱའོ། དེ་ལྟར་ཕུར་གདབ་གྲུབ་ནས་སློབ་དཔོན་སྟེགས་བུའི་མདུན་དུ་འཁོད། ཧཱུྃ༔ རྡོ་རྗེ་རྒྱ་གྲམ་རལ་གྲི་བསྣོལ༔ གྲི་གུག་སྤུ་གྲི་ཏྲི་ཤུལ་དང་༔
གནམ་ལྕགས་འཁོར་ལོ་མེ་རླུང་སྦྱོར༔ ལྕགས་ཀྱི་ཕག་རྒོད་བྱ་ཁྱུང་འབུམ༔ ཁྲོ་ཆུའི་སྡིག་པ་དབྱུག་ཐོ་དང་༔ ཁྲོ་བོ་ནག་པོ་ཕྱི་ལ་གཟིགས༔ དུག་རླངས་རླུང་འཁོར་རེག་གཅོད་དང་༔ སྐྱེ་མེད་ཆོས་དབྱིངས་རང་སྒྲ་སྒྲོག༔ སྟོང་ཉིད་བཅུ་དྲུག་མི་ཤིགས་རྒྱ༔ སྟེང་འོག་ཕྱོགས་མཚམས་བར་མེད་གཏམས༔ ཚྭ་ཚྭ་དྲག་པོ་སྐར་ལྟར་འཁྲུགས༔ ནམ་ཡང་མི་ཤིགས་ཕ་ལཾ་ལྟར༔
སྲུང་བའི་གུར་ཁང་ཆེན་པོར་གྱུར༔ ཨོཾ་བཛྲ་བི་ཤྭ་ཁངྒ་ར་ཀ་ར་ཏི་ཏ་བི་པ་ཏྲི་ཤུ་ལ་ཨེ་ཧཾ་ལོ་ཧ་ཙཀྲ་རཾ་ཡཾ་བྷ་ར་ཁྲོཾ་ག་རུ་ཊ་པཱ་པཾ་དནྟ་ཀྲོ་ཏ་ཀཱ་ལ་ཧ་སཾ་ཙཀྲ་པརྴཾ་ཚནྡྷ་སྭ་བྷཱ་ཝ་ཧེ་ཧེཾ་བདག་འཁོར་དང་བཅས་པ་ལ་སྲུངས་ཤིག་བཛྲ་རཀྵ༔ ཅེས་པས་སྲུང་བ་རྣམས་རིམ་བཞིན་བཀྲམ་སྟེ་དལ་དུ་འཇུག ། བཞི་པ་རྟེན་གྱི་དཀྱིལ་འཁོར་འདུ་བྱ་བ་ལ་རྣམ་པ་ལྔར་ཡོད་པ་ལས། དང་པོ་ཆག་ཆག་གདབ་པ་ནི། བ་བྱུང་བདུད་རྩི་ལྔ་མྱོས་བྱེད་དང་སྦྱར་བས་དཀྱིལ་འཁོར་གྱི་གཞིའི་བྱང་ཤར་ནས་བརྩམས་ཏེ་གཡས་བསྐོར་དུ་ཁྱམས་མེད་པར་བྱུག་ཅིང༌། ཧཱུྃ༔ དམ་ཚིག་རྡོ་རྗེ་ཡེ་ཤེས་གསང་བའི་ཆུ༔ རྣམ་དག་ཡོན་ཏན་དྲི་མ་མེད་པའི་རྫས༔ སྨོན་ལམ་དབང་གིས་བྱང་ཆུབ་སེམས་མཆོག་བསྐྱེད༔
དེང་འདིར་དཀྱིལ་འཁོར་ས་གཞི་ཆག་ཆག་འདེབས༔ ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ ཧཱུྃ༔ ཀུན་ཏུ་རྡོ་རྗེའི་ས་གཞི་ལ༔ རང་བྱུང་རྟེན་འབྲེལ་འཆར་བའི་ཏོག༔ གསང་བ་ཌཱཀྐིའི་དལ་བཅག་སྟེ༔ དཔལ་ཆེན་མཁའ་ཀློང་ཡངས་པར་གསལ༔ ཨོཾ་སརྦ་དྷརྨ་ བྷྲཱུྃ ་མི་ཧོཿ ཞེས་པ་ཧེ་རུ་ཀ་ཡབ་ཡུམ་རྗེས་ཆགས་ཀྱིས་ཞུ་བའི་བྱང་སེམས་རྡོ་རྗེའི་རྡུལ་བར་མཚམས་མེད་པར་གཏམས་པས་རང་རྡོ་རྗེ་ཕུར་པའི་དཀྱིལ་འཁོར་མངོན་དུ་གྱུར་པར་བསམ་མོ༔ གཉིས་པ་ལྷ།
བུམ་པ། སློབ་མ་སྟ་གོན་ནོ། དང་པོ་ནི་སྟེགས་བུའི་ཁར་དྲི་བཟང་དང་བ་བྱུང་གི་ཆུས་བརླན་པའི་འབྲུ་དཀར་རམ། མེ་ཏོག་ལ་སོགས་པའི་ཚོམ་བུ་ལྷ་གྲངས་བཞིན་ཕྱོགས་མཚམས་མ་ནོར་བར་བཀོད་ལ། ལྷ་སོ་སོའི་སྔགས་མཐར། ས་མ་ཡ་སཏྭཾ༔ ཞེས་བཏགས་པར་བརྗོད་བཞིན་དུ་བཀོད་པའི་རྒྱབ་ཕྱོགས་སུ་སྨན་རཀ་གཏོར་མ་མཐའ་བསྐོར་དུ་ཕྱི་ནང་གི་ཉེར་སྤྱོད་གཡས་སུ་བསྐོར་བར་བཤམས་ཏེ། ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ སོགས་མཆོད་པ་བྱིན་རླབས་ནས་བརྩམས་ཏེ་བསྟོད་པའི་བར་བཏང༌།
ཐལ་མོ་སྦྱར་ཞིང༌། ཧོཿ ཡེ་ནས་གཉིས་མེད་ཆོས་སྐུ་དག་པ་ལ༔ མ་རིག་དབང་གིས་སྒྲོ་དང་སྐུར་བཏབ་སྟེ༔ བདེ་དང་སྡུག་བསྔལ་འབྲས་བུ་སོ་སོར་སྨིན༔ དེ་ལྡོག་ཕྱིར་ན་རྒྱལ་བའི་དམ་མནོས་ཏེ༔ བདག་ཅག་མ་རིག་ལུས་དང་ངག་སེམས་ཀྱིས༔ བག་མེད་ཚུལ་གྱིས་དམ་ལས་འགལ་གྱུར་ཏེ༔ རྒྱལ་བ་འཁོར་བཅས་ཐུགས་དང་ཅི་འགལ་བ༔ ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ༔
བཟོད་པར་བཞེས་ནས་ཚངས་པ་སྩལ་དུ་གསོལ༔ ཞེས་པས་ནོངས་པར་བཤགས་ཤིང༌། འདོད་པའི་དོན་གསོལ་བ་ནི། དྲིལ་སྤོས་དང་བཅས། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་དགོངས༔ ཁྱེད་རྣམས་མཆོད་དང་སློབ་མ་ལ༔ ཕན་ཕྱིར་དཀྱིལ་འཁོར་འབྲི་འཚལ་ན༔ ཐུགས་རྗེས་དགོངས་ཏེ་བྱིན་གྱིས་རློབས༔ ཞེས་ལན་གསུམ་གསོལ་བ་བཏབ་པས།
རིག་པ་འཛིན་པ་ཁྱོད་ཀྱི་དཀྱིལ་འཁོར་ལ་ཅི་བདེ་བར་གྱིས་ཤིག་ཅེས་གནང་བ་བྱིན་པར་ བསམས་ལ། ཨོཾ་བཛྲ་ཨུརྟཥྛི། སྟ་གོན་གྱི་ལྷ་རྟེན་དང་བརྟེན་པར་བཅས་པ་ནམ་མཁའི་དབྱིངས་སུ་འོད་ཀྱི་ཀློང་དུ་བཞུགས་པར ་བསམས་ལ། འདེགས་པའི་རྒྱ་བྱས་ལ་ཚོམ་བུ་བསྡུའོ། གཙོ་བུམ་དང་ལས་ཀྱི་བུམ་པ་མཚན་ཉིད་ཚང་བ་སློབ་དཔོན་གྱི་མདུན་དུ་བཀོད་ལ་གུ་གུལ་གྱིས་བདུག ། ཡུངས་དཀར་གྱིས་བྲབས་ལ་དྲག་སྔགས་ཧཱུྃ་བཞི་བཟླས་རིག་བཟང་ཕ་མ་འཛོམས་པའི་ཁྱེའུ་ཕོ་ཡིས་ཡན་ལག་བརྒྱད་ལྡན་གྱི་ཆུ་བླངས། མོ་ཡིས་བུམ་པར་བླུགས་ལ། ཨོཾ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་བི་ཤུདྡྷོ྅ཧཾ༔ ཞེས་བརྗོད་ལ་རིན་པོ་ཆེ་སྣ་ལྔ་བླུགས་ལ། ཨོཾ་ཨཱཿཧཱུྃ་རཏྣ་པཉྩ་ཧཱུྃ་ཧྲཱིཿཋཿ
སྙིང་པོ་ལྔ་ལས། ཨོཾ་ཨཱཿཧཱུྃ་ཧྲི་ད་ཡ་པཉྩ་ཧཱུྃ་ཧྲཱིཿཋཿ དྲི་ལྔ་ལ། ཨོཾ་ཨཱཿཧཱུྃ༔ གྷནྡྷེ་བྷ་དྲ་ཧཱུྃ་ཧྲཱིཿཋཿ ཡུངས་དཀར་ལྷ་གྲངས་མཉམ་པ་འབྲུ་དང་སྦྱར་བའི་ཐུམ་པོ་བཅུག་ལ། ཨོཾ་ཨཱཿཧཱུྃ་ཤ་རཱི་རཾ་རཾ་ཧཱུྃ་ཧྲཱིཿཋཿ སྨན་ལྔ་བླུགས་ལ། ཨོཾ་ཨཱཿཧཱུྃ་ཨ་མྲྀ་ཏ་པཉྩ་ཧཱུྃ་ཧྲཱིཿཋཿ ཤ་ལྔ་བདུད་རྩི་ལྔ་བླུགས་ལ།
བདུད་རྩི་ཆོས་སྨན་གྱིས་འཐུས། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ དར་སྣའི་མགུལ་ཆིངས་གསོལ་ལ། ཨོཾ་ཨཱཿཧཱུྃ་པཉྩ་ལི་ཀ་ཧཱུྃ་ཧྲཱིཿཋཿ འབྲས་བུ་ཅན་གྱི་ཤིང་དང་ཀུ་ཤ་དང་རྨ་བྱའི་མདོངས་སྒྲོ། དབུ་རྒྱན་དང་བཅས་པས་ཁ་བརྒྱན་ལ། ཨོཾ་ཨཱཿཧཱུྃ་བོ་དྷི་བྷྲིཀྵ་བིལྨ་མ་ཧཱ་མ་ལ་སཾ་བྷ་ཝ་ཧཱུྃ་ཧྲཱིཿཋཿ མུ་ཀུ་ཊ་ཨ་བྷི་ཥིཉྩ་ས་མ་ཡ་སཏྭཾ༔ རྡོ་རྗེ་དང་བཅས་པས་གཟུང་ཐག་བཏགས་ལ། ཨོཾ་ཨཱཿཧཱུྃ་བཛྲ་ས་མ་དྷྀ་བཛྲ་ཏནྟྲ་མ་ལེ་ས་མ་ཡེ་ཧཱུྃ་ཧྲཱིཿཋཿ
དེ་ནས་སྤོས་ཀྱིས་བདུག་ཅིང་དཀྱིལ་འཁོར་གྱི་དབུས་སུ་འཕྲུལ་སྟེགས་ལྟ་བུར་བཞག་ལ། ཨོཾ་ཧཱུྃཿས་ཛ་ཨ་མྲྀ་ཏ་ཨཱཿཧཱུྃ༔ ཞེས་བརྗོད་ལ་ཕྱི་ནང་གསང་བའི་མཆོད་པ་ཉེར་སྤྱོད་བཀྲམ་སྟེ༔ ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ སོགས། ཞེས་པས་ནམ་མཁར་ཁྱབ་པར་སྤེལ། ཧཱུྃ༔ འཁོར་འདས་ཆོས་རྣམས་མི་དམིགས་ངང་༔ བྷྲཱུྃ ་ལས་རིན་ཆེན་བུམ་པ་ནི༔
དུར་ཁྲོད་དྲག་པོའི་གཞལ་ཡས་ཁང་༔ ཚད་དང་མཚན་ཉིད་ཡོངས་སུ་རྫོགས༔ ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན༔ ཧཱུྃ་ཡིག་མཐིང་ནག་འཕྲོ་འདུ་ལས༔ སོགས། བསྟོད་པའི་བར་མཐར་ཆགས་སུ་བཏང༌། དེ་ནས་བུམ་བཟླས་ནི། ལས་རྡོར་གྱིས་མེ་ཏོག་པད་ཀོར་དང་བཅས་པས་འཐོར་ལ་གཟུང་ཐག་སློབ་དཔོན་ལ་ཕུལ།
དེས་ཀྱང་ཚུལ་དང་མཐུན་པར་བླངས་ལ་ཐུགས་ཀའི་ཐད་དུ་འཛིན་པས། རང་གི་ཐུགས་སྲོག་སྔགས་ཕྲེང་ལས༔ འོད་ཟེར་མཆོད་པའི་ཚུལ་དུ་འཕྲོས༔ སྙོམས་འཇུག་བྱང་སེམས་བདུད་རྩི་ཡིས༔ བུམ་པ་ཡོངས་སུ་གང་བར་གྱུར༔ ཞེས་མོས་ལ་སྔགས་བརྒྱ་རྩ་བརྒྱད་ཙམ་བཟླའོ། ཐུན་མཐར་སྟོང་ཚིག་གིས་མཆོད་བསྟོད་ཁྱུག་ཙམ་བྱས་ལ། ཨོཾ་ཨཱཿཧཱུྃ་ གིས་མཆོད་ཡོན་ཕུལ། བུམ་པའི་ལྷ་ཚོགས་བདེ་བ་ཆེན་པོའི་ངོ་བོར་ཞུ་བས་རྡོ་རྗེ་བདུད་རྩིའི་ཆུ་རྡུལ་ཕྲ་རབ་ཀྱི་རང་བཞིན་ཅན་དུ་ལྟེམ་གྱིས་ཞུ་བར་ བསམ་མོ། ཡི་གེ་བརྒྱ་པ་བརྗོད།
གཉིས་པ་ལས་བུམ་ནི༔ ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་བུམ་པ་ བྷྲཱུྃ ་ལས་རང་བྱུང་གི་གཞལ་ཡས་ཁང་ཡངས་ཤིང་རྒྱ་ཆེ་བའི་ནང་དུ༔ པདྨ་དང་ཟླ་བའི་གདན་ལ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བའི་ཐུགས་ཀར་ཟླ་བའི་གདན་ལ་ཧཱུྃ་གི་མཐར་ཡི་གེ་བརྒྱ་པའི་སྔགས་ཕྲེང་གིས་བསྐོར་བ། བདག་གི་ཐུགས་ཀའི་འོད་ཟེར་གཟུང་ཐག་ལ་འཁྲིལ་ཏེ་སོང་བས་བུམ་ལྷའི་ཐུགས་ཀར་ཕོག་པས་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་བདུད་རྩིའི་རྒྱུན་དཔག་ཏུ་མེད་པ་བབས་པས་བུམ་པ་ཡོངས་སུ་ཁེངས་པར་ བསམ་མོ། གོང་གི་ཚུལ་དང་མཐུན་པར་གཟུང་ཐག་བླངས་ཏེ། ཡི་གེ་བརྒྱ་པ་ཅི་ནུས་བརྗོད་མཐར་མཆོད་ཡོན་ཕུལ་ལ། ཨོཾ་ཨཱཿཧཱུྃ༔ བཅོམ་ལྡན་རྡོ་རྗེ་སེམས་དཔའ་འོད་དུ་ཞུ་བས་བདུད་རྩིའི་ཆུར་གྱུར་པར་ བསམ་མོ།
གསུམ་པ་སློབ་མ་སྟ་གོན་ནི་གཤམ་དུ་གསལ། གསུམ་པ་ཐིག་གདབ་པ་ནི། སྲད་བུ་ཁ་དོག་ལྔ་སྦྲེལ་དལ་གྱི་ཉིས་འགྱུར་ལས་མ་ཐུང་བ་འདུ་བྱས་ལ། སློབ་དཔོན་ནུབ། གཟུངས་མའམ་དེར་བཏགས་པའི་ལས་རྡོར་ཤར་དུ་གནས་པ་འཁོད་དོ། ཡེ་ཤེས་ཆོས་སྐུའི་ཐིག་ནམ་མཁར་གདབ་པར་མོས་ལ། ཧཱུྃ༔ ཀུན་གཞི་ཀ་དག་དབྱིངས་ཀྱི་ཀློང་༔ རང་བྱུང་རིག་པའི་རྩལ་ཤར་ཏེ༔ མི་འགྱུར་རྡོ་རྗེ་སྤྲོ་བའི་ལམ༔
གསང་བ་དབྱིངས་ཀྱི་ཀློང་དུ་ཐོབ༔ ཨོཾ་བཛྲ་སཾ་སྐྲྀ་ཏ་གུ་ཧྱ་དྷརྨ་ཧོཿ ཞེས་ཐིག་སྣ་གཏད་ལ། ཨོཾ་ བྷྲཱུྃ ་ཛྙཱ་ན་ཨེ་མཎྜ་ལ་ཧཱུྃ༔ ཞེས་ལན་བརྒྱད་བརྗོད་ཅིང་གནམ་ཐིག་བཏབ་པས། སྔགས་དང་ཐིག་གི་སྒྲས་སངས་རྒྱས་ཐམས་ཅད་སད་པར་བྱ། ནམ་མཁའ་ཡེ་ཤེས་ཀྱི་དཀྱིལ་འཁོར་གསལ་བར་མོས། དེ་ནས་སློབ་དཔོན་རྡོར་དྲིལ་དང་བཅས་པའི་ངང་ནས་གུང་མོས་ཐིག་སྐུད་བཟུང༌། འོག་ནས་གྱེན་དུ་གཅུས་ཏེ་སེ་གོལ་གཏོག་པ་ལ། ནུབ་ཤར་ལྷོ་བྱང་ཚངས་ཐིག་གདབ། །
མེ་རླུང་སྲིན་དབང་ཟུར་ཐིག་གཉིས། ། མེ་དབང་རླུང་སྲིན་ཤར་ནུབ་ལོགས། ། རླུང་དབང་མེ་སྲིན་བྱང་དང་ལྷོ། ། ལོགས་ཏེ་ཚངས་ལོགས་རྒྱབ་འགྲོས་དང༌། ། ཟུར་ལ་དེ་སྤངས་གཡས་ཁོ་ནས། ། འགྲོ་སྟེ་ཐིག་ཆེན་བརྒྱད་པོ་གདབ། ། སློབ་དཔོན་ནུབ་ནས་སྲད་བུ་བསྡུ། དེ་ནས་ལོངས་སྐུའི་ཐིག་མགྲིན་པར་གཏད་དེ། ཧཱུྃ༔ རྒྱུ་རྩལ་མ་འགགས་ལམ་གྱིས་ཤར༔
གསལ་སྟོང་སྙིང་པོ་ལམ་གྱི་ཆོས༔ ཤེས་རབ་དྲྭ་བའི་དབྱིངས་སུ་སྤྲོད༔ ལོངས་སྐུའི་དེ་བཞིན་ཐིག་ཐོབ་ཅིག༔ ཨོཾ་བཛྲ་གི་ཝཾ་ཏེ་ཧཱུྃ་ཨཱཿ སྙིང་གར་ཚད་ཅིང་སྤྲུལ་སྐུའི་འཁོར་ལོ་གདབ་པར་བསམ། ཧཱུྃ༔ ལྷུན་གྲུབ་རང་བྱུང་དེ་བཞིན་དབྱིངས༔ འཁོར་ལོ་ལྔ་ལྡན་དཀྱིལ་འཁོར་གཙོ༔ རང་བྱུང་བདེ་ཆེན་ཀུནྡའི་རྒྱུད༔ ཤེས་རབ་སྟོང་པའི་འཁོར་ལོ་གདབ༔
ཨོཾ་བཛྲ་དྷརྨ་དྷཱ་ཏུ་བྷྱཿ དེ་ནས་རང་བྱུང་སྤྲུལ་པའི་དཀྱིལ་འཁོར་ཐིག་གདབ་པ་ནི། བདག་དང་གཟུངས་མ་དཔལ་ཆེན་པོ་ཡབ་ཡུམ་དུ་གསལ་བའི་གནས་ལྔར་རིགས་ལྔ་ཡབ་ཡུམ་གྱིས་མཚན་པར་གྱུར༔ ཧཱུྃ༔ བཀྲ་ཤིས་མཛེས་ལྡན་དགེ་བའི་གྲོགས༔ གསང་བའི་བརྡ་སྐད་འབྱིན་པའི་དབྱངས༔ གར་སྒྱུར་སྐྱེད་མཛད་བདེ་འབྱིན་མ༔ རྣམ་དག་རྡོ་རྗེའི་ཐིག་ཐོབ་ཅིག༔ ཨོཾ་སྭ་བྷཱ་ཝ་ཨཱཏྨ་ཀོ྅་ཧཾ་དྷཱ་ཏུ་གྷརྦྷ་ཨཱཿ རིགས་ལྔ་སྙོམས་པར་ཞུགས་པའི་བྱང་ཆུབ་སེམས་སྤྲིན་ཡུམ་གྱི་མཁར་སྐར་མདའ་ལྟར་སྦྲེངས་པས་རྒྱལ་བའི་ཕོ་བྲང་རང་བྱུང་དུ་བསམས་ལ་ཐིག་ཆེན་བརྒྱད་པོ་གནམ་ཐིག་ལྟར་འདེབས་པའམ།
གསང་ཟིལ་གཏེར་གཞུང་ལས། ཁོ་མོ་བདག་འདྲ་མཚོ་རྒྱལ་གྱིས༔ ཕྱི་རབས་སྐལ་ལྡན་དོན་ཆེད་དུ༔ འཕྲུལ་ཐིག་བསྡུས་པའི་ལག་ལེན་བསྟན༔ བུདྡྷ་ཛྙཱ་ནས་ལེགས་པར་ཟུངས༔ དང་པོ་ཞི་རྒྱས་དབང་དྲག་གི༔ ཕྲིན་ལས་གང་དུ་འཇུག་པ་ནི༔ ས་སློང་དལ་བཅག་དྲི་བཟང་གིས༔ ཆག་ཆག་བཏབ་ནས་ཐིག་གདབ་བོ༔ ཐིག་སྐུད་དལ་གྱི་གཉིས་འགྱུར་ཚད༔
ཤེས་རབ་གཞི་ལ་ཐབས་ཀྱིས་གདབ༔ སློབ་དཔོན་ནུབ་ནས་ཤར་དུ་གྱུ༔ རིག་མ་ཤར་ནས་ལངས་ཏེ་བཞེངས༔ དང་པོ་ཏིང་འཛིན་རྣམ་གསུམ་གདབ༔ གཉིས་པ་དབུས་ནས་ཆ་བཞི་སྙོམས༔ དབུས་མའི་ཚངས་ཐིག་ལེགས་པར་གདབ༔ ཚངས་ཐིག་བགོས་པའི་གཉིས་ཆའི་མཚམས༔ གཡས་གཡོན་བྱ་རོག་རྗེས་རྣམས་བཙལ༔ དེ་ལ་གཅིག་བཏབ་ཐབས་ཤེས་གཉིས༔ བཞི་ཆ་སྙོམས་པ་ཚད་མེད་བཞི༔
དེ་ནས་གཉིས་གདབ་ཕར་ཕྱིན་དྲུག༔ ལོ་ཆ་དང་པོར་རྣམ་ཐར་བརྒྱད༔ གཉིས་པ་སྟོང་ཉིད་བཅུ་དྲུག་ལ༔ གསུམ་པ་དཔའ་བོ་ཉི་ཤུ་བཞི༔ བཞི་པ་མཁའ་འགྲོ་སུམ་ཅུ་གཉིས༔ དེས་ནི་གཞུང་གི་ཐིག་ཆེན་ཚང་༔ དེ་ནས་ས་བཅད་བགོ་བ་ནི༔ ནུབ་བྱང་སློབ་དཔོན་དག་གིས་གདབ༔ ཤར་ལྷོར་གསང་བའི་རིག་མས་གདབ༔ དང་པོ་ཕྱེད་གདབ་ཕྱི་མ་བསལ༔
གཉིས་པ་ཆ་བཞི་ལེགས་པར་གདབ༔ གསུམ་པ་བཞི་པ་རང་སར་བཞག༔ ལྔ་པ་དབུས་དོར་མཐའ་གཉིས་གདབ༔ དྲུག་པ་ཕྱེད་གདབ་ཕྱི་མ་བསལ༔ བདུན་པ་ཆ་བཞི་ལེགས་པར་གདབ༔ བརྒྱད་པ་དབུས་དོར་མཐའ་གཉིས་གདབ༔ དེ་ཡིས་ཐིག་ཆེན་རྩ་གཉིས་རྫོགས༔ དང་པོ་ཆ་ཆེན་ལྟེ་བ་དང་༔ གཉིས་པ་པདྨ་གསུམ་འཁོར་ལོ༔ བཞི་པ་སྒོ་མཚམས་བློ་ཡིས་དཔག༔
ཚད་ནི་ཆ་ཆེན་གཅིག་ཏུ་འདོད༔ ཆོས་འཁོར་ལ་ནི་ཆ་ཕྲན་བཞི༔ གཉིས་འདས་གཉིས་དང་བཞི་འདས་བཞི༔ བསྐོར་ནས་ཀློང་གུར་རི་མོ་འབྱུང་༔ ཀ་ཟུར་མུན་པ་ཆ་ཆུང་རེ༔ ཀློང་གུར་མུན་པ་ཆ་ཆུང་གསུམ༔ ཆ་ཆུང་བཞི་ལ་ཁ་རྒྱན་བསྐོར༔ མུན་པའི་བསྐོར་ཚད་སྒོ་ཡི་མཚམས༔ ཀ་རྒྱན་སྟེང་ན་ཟ་རམ་ཚགས༔ གྱེན་བསྐོར་སྣ་ཚོགས་རྡོ་རྗེ་འབྱུང་༔
པདྨ་རྡོ་རྭ་ཆ་ཕྲན་རེ༔ དུར་ཁྲོད་མེ་རི་ཆ་ཆེན་རེ༔ རྩིག་པ་ལྔ་ལྡན་ཆ་ཆུང་གཅིག༔ འདོད་སྣམ་དམར་པོ་ཆ་ཆུང་གཉིས༔ ཕ་གུ་སེར་པོ་ཆ་ཆུང་གཅིག༔ མུན་ནག་དྲྭ་དཀར་ཆ་ཆུང་གཉིས༔ ཤམ་བུ་སྔོན་པོ་ཆ་ཆུང་གཅིག༔ མདའ་ཡབ་མཆོད་རྟེན་ཆ་ཆུང་གཅིག༔ ཀ་བ་ཕྱོགས་མདོག་ཀ་རྒྱན་མཛེས༔ ཁྱམས་དང་རྡོ་རྗེ་ཕྱོགས་ཀྱི་མདོག༔
རྟ་བབས་ས་ཆུ་མེ་རླུང་བཞི༔ སེར་སྔོ་དམར་ལྗང་ཆ་ཆུང་རེ༔ པད་འདབ་མཛེས་ཚོན་ཆ་ཆུང་གཉིས་རེ༔ ཆོས་འཁོར་སེར་པོ་ཆ་ཆུང་བཞི༔ ཆར་ཁེབ་ཉི་ཟླ་ཆ་ཆུང་རེ༔ དེ་ལྟར་ཞིབ་ཏུ་རིམ་པར་བསྟན༔ ས་མ་ཡ༔ བཞི་པ་ཚོན་བཀྱེ་བ་ནི༔ དང་པོ་ཚོན་རྣམས་ལྗང༌། དམར།
དཀར། སེར། སྔོ་བ་བཅས་རེ་རེ་བཞིན་ལ། ཏཱྃ་པཱྃ་མཱྃ་ལཱྃ་མཱུྃ༔ ཞེས་བྲིས་ལ། བརྩེགས་མར་བཀོད་ལ། ཧཱུྃ༔ འབྱུང་ལྔ་རང་བྱུང་བསྣོལ་བརྩེགས་ཐབས༔ གསང་བ་དབྱིངས་ཀྱི་མཁའ་འགྲོ་མ༔ རང་བྱུང་རང་ཤར་དེ་བཞིན་ངང་༔
འབྱུང་ལྔའི་བཅུད་བསྡུས་དེ་ལྟར་བསྟིམ༔
ཞེས་པས་ཡུམ་ལྔའི་ངོ་བོར་བསམས་ལ༔ སླར་ཡང་ཚོན་སྣོད་དབུས་དཀར། ཤར་སྔོ་ལྷོ་སེར། ནུབ་དམར། བྱང་ལྗང་གུ་བཞག་ལ། ཧཱུྃ་ཨོཾ་སྭཱ་ཨཱཿཧཱ༔ ལྔ་བྲིས་ལ་རྡོ་རྗེ་དང་བཅས་པའི་སྲིན་ལག་གིས་རེག་སྟེ༔ རིགས་ལྔ་ཡབ་ཡུམ་སྦྱོར་བའི་བྱང་སེམས་ཁ་དོག་ལྔ་ལྡན་ལ། རྣམ་པ་རིན་པོ་ཆེའི་རྡུལ་ཚོན་འོད་འབར་བར་ བསམས་ལ་འབྲུ་ལྔ་བརྒྱ་རྩ་བརྗོད༔
ཨོཾ་ཧཱུྃ་ཏྲཱྃ་ཧྲཱིཿཨཱཿ ཨརྒྷཾ་པཱ་དྱཾ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ སོགས་ཀྱི་མཆོད། ཆོས་སྐུ་ནམ་མཁའ་བཞིན་དུ? སོགས་ཀྱིས་བསྟོད། ཨེ་ཡྃ་རྃ་ཁྃ་སུྃ་ཧཱུྃ༔ ཞེས་པས་དབུས་ཀྱི་གུར་ཁང་རིམ་པར་མཐིང་ལྗང་དཀར་སེར་དམར་པོ་རྣམས་བླུགས་ལ་བཀང་སྟེ་འབྱུང་བ་རིམ་བརྩེགས་སུ་ཕོ་བྲང་བཞེངས་པར་བསམ། སློབ་དཔོན་ཞལ་ཤར་དུ་ཕྱོགས་ལ་རེ་ཁཱ་གཅིག་དྲངས་ཏེ། ཧཱུྃ༔ ཞེ་སྡང་ང་རྒྱལ་འདོད་ཆགས་དང་༔ གཏི་མུག་མ་སྤངས་དབྱིངས་སུ་དག༔ ཡེ་ཤེས་ལྔ་རུ་ལམ་གྱིས་ཤར༔
ཀུན་ཏུ་གནས་འགྱུར་ས་བོན་ བྷྲཱུྃ ༔ ཨོཾ་བྷྲཱུྃ་བི་ཤྭ་བི་ཤུདྡྷེ་ཧཾ༔ བཀའ་བརྒྱད་གསང་ཟིལ་ལས། ད་ནི་ཕྲན་བུའི་ཚོན་སྦྱོར་བསྟན༔ གཞི་ནི་སི་ཏཱ་ཞིབ་བུ་ལ༔ རྐྱང་ཤོག་གམ་ནི་སྐྱེར་ཁུ་ལ༔ འཇང་བ་བཏུང་བའི་ཁུ་བ་བརྡབ། དང་པོ་རས་ལ་ཞོ་ཆུ་སྤྱད༔ དེ་ནས་འབྲི་མོག་མར་དང་སྦྱར༔ དེ་སྟེང་རྡོ་ཞོ་བླུགས་པ་ཡི༔
དེ་ལ་མཐིང་གི་བཟོ་བར་བྱ༔ སྔོ་སྐྱའང་ནི་དེ་བཞིན་ནོ༔ ནག་པོ་དུར་རྡོ་ཞིབ་ཏུ་འཐག༔ རམ་དང་སེར་པོ་ལྗང་གུ་སྟེ༔ དམར་པོ་དང་ནི་སྐག་ལ་བྱ༔ ཐལ་མདོག་སྣག་ཚ་བྱེ་མར་སྦྱར༔ ཅུང་ཞིག་མེ་ལ་བསྲེགས་པར་བྱ༔ དེས་ནི་བསྒྱུར་བའི་ཚོན་ཁ་བསྒྱུར༔ ས་མ་ཡ༔ མན་ངག་ལུགས་སུ་མོས་པ་ན༔
ཐིག་ཆེན་བཞི་པོ་གདབ་པའི་རྗེས༔ མཐའ་ནས་དབུས་སུ་ཕྱེད་ལྔ་བགོས༔ བགོས་པས་གཉིས་མཐར་མདའ་ཡབ་གདབ༔ ནང་མ་དབུས་དོར་མཐའ་གཉིས་གདབ༔ ཕྱི་མ་ཕྱེད་གདབ་ཕྱི་མ་བགོས༔ རྟ་བབས་གཡས་གཡོན་ཆ་ཆེན་གཉིས༔ དཔངས་སུ་གསུམ་རེའི་གཡས་གཡོན་གྱི༔ དང་པོ་ཕྱེད་གདབ་ཕྱི་མ་བགོས༔ གཉིས་པ་བགོ་བ་སྤང་པར་བྱ༔ དང་པོའི་བཞི་ཆ་བགོ་བ་ལ༔
དཀྱིལ་ནས་ཆ་ཕྲན་བརྩེགས་པར་བྱ༔ གསུམ་པ་བཞི་ཆ་བགོ་བར་བྱ༔ གཞུང་ཐིག་དག་ཀྱང་བྱ་རྗེས་བཙལ༔ དེ་ནི་འཕྲུལ་གྱི་ལག་ལེན་ཞེས༔ ས་མ་ཡ༔ དེ་དག་ཉིན་དང་པོའི་བྱ་བའོ། རྡུལ་ཚོན་ཉིན་གཅིག་ལ་བྲི་མི་ཐུབ་ན། ཉིན་གཉིས་པ་བདག་བསྐྱེད་བཟླས་པས་ཚོགས་སྐོང་བསྡུས་པ་ཙམ་མཛད་པའི་ཕྱག་སྲོལ་ཡོད། གལ་ཏེ་རྡུལ་ཚོན་མི་འགྲུབ་པའི་རས་བྲིས་ཀྱི་ཐིག་ཚོན་གྱི་བྱ་བ་དེ་དག་བོར་ཏེ་ཆག་ཆག་གདབ་པ་ཙམ་གྱི་རྗེས་སུ་རྒྱན་འགོད་ལ་འཇུག་པ་ཡིན་ཀྱང༌། གནས་མདོ་རྙིང་མའི་ཕྱག་བཞེས་ཁག་གཅིག་ཏུ་རས་བྲིས་ལའང་ཐིག་གི་བྱ་བ་ཡན་ཚང་བར་བྱ།
ཡེ་ཐིག་རྫོགས་པར་གདབ། ལས་ཐིག་ཐིག་ཆེན་བརྒྱད་ཙམ་བཏབ་སྟེ་ཚོན་གྱི་བྱ་བ་དོར་ནས་རས་བྲིས་ཀྱི་དཀྱིལ་འཁོར་གཏིང་བར་སྣང་ངོ༌། བཞི་པ་རྒྱན་དགོད་པ་ནི། བདག་བསྐྱེད་ཀྱི་མཆོད་གཏོར་དཔལ་གཏོར་སྤྱི་ཁྱབ་སྨན་རཀ་ཉེར་སྤྱོད་བཅས་ལོགས་གང་བདེར་བཤམ། བརྒྱུད་འདེབས་ནས་བསྙེན་པ་སྟོང་ཚིག་གི་བར་གྲུབ་ནས། སློབ་དཔོན་གཞི་མདུན་ཁྲྀའི་ཁར་ཕེབས་ཏེ་དཀྱིལ་འཁོར་ལ་ཕྱོགས་པའི་མདུན་དུ། གཏེར་གཞུང་སྒྲུབ་ཁོག་ཆེན་པོ་ལས་འབྱུང་བ་དང་རིག་འཛིན་བརྒྱུད་པའི་ཞལ་ལུང་ལྟར་སྔར་ནས་འདུ་བྱ་བའི་ཕུར་ཁྲོམ་དུ་ཚད་དབྱིབས་སོགས་མཚན་ཉིད་དང་ལྡན་ཞིང་དར་སྔོན་དམར་གྱི་ཅོད་པན་ཅན། མགུལ་དུ་གདུང་རིང་བསྲེལ། ཐབས་ཤེས་ཀྱི་ཡུངས་དཀར་ཐུམ་བུ་བཏགས་པ། དབུ་རྒྱན་ལ་འབྲུ་ལྔ།
གནས་གསུམ་འབྲུ་གསུམ་ཐུགས་ཀའི་ཐད་ལ་རང་རང་གི་སྙིང་པོ་རྣམས་ཤོག་དྲིལ་ནང་དུ་གཞུག་པའམ་ཕྱི་རུ་གསེར་གྱིས་བྲིས་པ་གཙོ་བོ་གཅིག ། རིགས་ཀྱི་སྲས་བཞི་ཁྲོ་བོ་བཅུ། ཁྲོ་མོ་བཅུ་རྣམས་ལ་ཕུར་བུ་རཻ། ཕྲ་ཐབས་ཉི་ཤུ། དབང་ཕྱུག་ཉེར་བརྒྱད། སྒོ་མ་བཞི། ཕུར་སྲུང་ཉེར་བརྒྱད་ཀྱི་རྣམ་པ་གྲངས་མཐུན་གྱི་རྩང་ཕུར་སྐེད་པར་རྒྱ་མདུད་མགོ་མཇུག་ཕུར་དབྱིབས། རྩེ་ལ་ལིངྒ་དང་ཤ་དུམ་འཛེར་བ་ཐོད་པའི་གདན་བཅས་རྣམས། གཙོ་བོ་ནས་བརྩམ། གོ་རིམ་བཞིན་ལན་སྟབས་བདེ་བར་བསྒྲིག །
བདུག་པའི་རྫས་གུ་གུལ་མེ་སྣོད་བཅས། བྱུག་པའི་རྫས་མི་རྟ་ཁྱི་གསུམ་གཅན་གཟན་ཁྲག་གང་སྙེད། རེ་ལྕག ། སྤྱང་ཚེར། རི་ཤྭ། བསེ་ཞོ། བཙན་དུག་རྣམས་ཐོད་པའི་སྣོད་དུ་སྦྱར་བ། བྲབ་པའི་རྫས་ཡུངས་དཀར་མ་ཉམས་པར་འདུ་བྱས་ཏེ། ཧཱུྃ༔ གུ་གུལ་བྱིན་བསྐྱེད་དགྲ་བགེགས་གདུག་པ་འདུལ༔
ཉུངས་དཀར་དབལ་བསྐྱེད་རཀྟས་གཟི་མདངས་བསྐྱེད༔ མི་བཟད་ཁྲོ་རྒྱལ་འདུས་པའི་སྟོབས་དང་ལྡན༔ གཟི་བརྗིད་དཔལ་དང་ནུས་པ་ལྡན་གྱུར་ཅིག༔ གུ་གུལ་གྱིས་བདུག་ལ། ཨོཾ་བཛྲ་ཀཱི་ལི་ཀཱི་ལི་ལ་ཡ༔ སུ་རུ་སུ་རུ༔ པྲ་སུ་རུ་པྲ་སུ་རུ༔ ཨ་དྷི་ཏིཥྛ་མུག་མུག༔ ཧ་ལ་ཧ་ལ༔ དགྲ་བགེགས་འབྱུང་པོའི་ཙིཏྟ་མྱོག་མཱ་ར་ཡ་ཧཱུྃ་ཕཊ྄ཿ
ཡུངས་དཀར་གྱིས་བྲབ་ཅིང་༔ ཨོཾ་བཛྲ་ཀཱི་ལི་ཀཱི་ལ་ཡ༔ མ་གུ་ཏ་ལ་མ་གུ་ཏ་ལ༔ པྲ་ཏ་ལ་པྲ་ཏ་ལ༔ བྷི་ཤྭ་སཏྭཾ་པ་ར་ཙ་ཧཱུྃ་ཕཊ྄ཿ དགྲ་བགེགས་འབྱུང་པོ་མཱ་ར་ཡ་ཕཊ྄ཿ རཀྟ་ཕུར་རྩེར་བྱུག་ཅིང༌། ཨོཾ་བཛྲ་ཀཱི་ལི་ཀཱི་ལ་ཡ༔ རཀྟ་ཛྭ་ལ་མཎྜ་ལ་རཀྵ༔ དགྲ་བགེགས་ཝཱ་ཤཾ་ཀུ་རུ་མཱ་ར་ཡ་ཕཊ྄ཿ
རྫས་དུད་སྤྲིན་འཁྲིགས་པ་ལྟ་བུའི་གསེབ་ནས་ཁྲོ་ཆུང་སེར་ལྟར་འཕྲོ་ཞིང་༔ ཐོག་ལྟར་བབས་པས་བར་དུ་གཅོད་པ་ཐམས་ཅད་རྡུལ་ཕྲན་བཞིན་དུ་ཐལ་བར་བརླགས༔ རྣམ་ཤེས་དབང་དུ་སྡུད་པར་གྱུར༔ དེ་ནས་རྫས་ཀྱི་ཕུར་པ་ཡེ་ཤེས་ལྷ་སྒྲུབ་ཅིང་སྐུ་གསུང་ཐུགས་ཁྲོ་རྒྱལ་ཡོངས་སུ་རྫོགས་པར་བྱིན་གྱིས་བརླབ་པ་ནི། ཕུར་པ་ཐམས་ཅད་སྦམས་ཏེ་དར་མཐིང་ནག་གིས་བཅིངས་པ་ཕྱག་ཏུ་ཐོགས་དགོས་པར་གསུངས་ཀྱང་སྟབས་མི་བདེ་བས་ཕྱག་ལེན་དུ་གཙོ་བོ་དང་སྲས་བཞི་སྟེ་ལྔ་དར་མཐིང་ནག་གིས་སྦམ། གཞན་རྣམས་རིན་པོ་ཆེའི་འབྲུ་ནག་གིས་བཀང་བར་གོ་རིམ་ལྟར་གཟུག་པའི་ཕྱི་ནས་དར་མཐིང་ནག་གིས་དཀྲིས་པའི་སྣེ་རྣམས་སྦམ་ཕུར་ལ་སྦྲེལ། དམིགས་པས་ཁྱབ་པར་བྱས་ཏེ་སྐུ་གསུམ་དུ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ལན་གསུམ། ཕུར་བུ་རྣམས་སྟོང་ཉིད་ཆོས་ཀྱི་སྐུའི་རང་བཞིན་དུ་གྱུར།
སྟོང་པའི་ངང་ལས་རྡོ་རྗེ་གཞོན་ནུ་ཡབ་ཡུམ་ལོངས་སྤྱོད་རྫོགས་པའི་སྐུར་གསལ་བའི་རྒྱ་མདུད་གོང་མ་ལ་ཁྲོ་བཅུ་ཡབ་ཡུམ། འཆང་ཟུང་ལ་ཕྲ་ཐབས་ཉི་ཤུ། རྒྱ་མདུད་འོག་མ་ལ་སྒོ་མ་བཞི། དབལ་ཟུར་གསུམ་ལ་སྲས་མཆོག ། ངོས་གསུམ་ལ་སྲུང་མ་དམ་ཅན་གྱི་ཚོགས་ལམ་གྱིས་གསལ་བར་གྱུར། བདག་ཉིད་རྡོ་རྗེ་གཞོན་ནུ་གསལ་བའི་ལག་པ་གཡས་པའི་མཐིལ་ཟླ་བའི་དཀྱིལ་འཁོར་གྱི་དབུས་སུ་ཨཱ་དཀར་པོ། གཡོན་པའི་མཐིལ་ཉི་མའི་དཀྱིལ་འཁོར་གྱི་དབུས་སུ་མཾ་དམར་པོ་གསལ་བར་གྱུར། གཡས་ཀྱི་སོར་མོ་ལྔ་ལ་ཟླ་བ་སེན་གང་བའི་སྟེང་དུ་རིགས་ཀྱི་ཡབ་ལྔ། གཡོན་གྱི་སོར་མོ་ལྔ་ལ་ཉི་མ་སེན་གང་བའི་སྟེང་དུ་ཡུམ་ལྔ་གསལ་བར་གྱུར། སྦམ་ཕུར་འདྲིལ་ཞིང༌།
ཨོཾ་ཨཱཿཧཱུྃ་སྭཱ་ཧཱ༔ མུྃ་ལཱྃ་མཱྃ་པཱྃ་ལྃ་ཏཱྃ༔ ཨོཾ་བཛྲ་ཀཱི་ལི་ཀཱི་ལ་ཡ༔ ཨཉྫ་ལི་ཧོཿ ཞེས་བརྒྱ་རྩ་བརྒྱད་བརྗོད་ལ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་དང༌། རིགས་ལྔ་ཡབ་ཡུམ་སྦྱོར་བ་མཛད་པའི་མཁའ་གསང་ནས་བྱང་ཆུབ་སེམས་ཀྱི་རང་བཞིན་ལས། སྲས་ཕུར་པའི་ལྷ་ཚོགས་སུ་རོང་གིས་འཁྲུངས་ཏེ། སྐུ་མདོག་ཕྱག་མཚན་སོ་སོའི་ཆ་ལུགས་གསལ་ལ་མ་འདྲེས་པར་རྫོགས་པ་ལ། ཐམས་ཅད་ཀྱང་སྟོད་ཞལ་གསུམ་ཕྱག་དྲུག་པ།
སྨད་མེའི་ཚྭ་ཚྭ་འཕྲོ་བ། སྲས་དམ་ཅན་ཕྲ་ཐབས་ཕོ་ཉ་དང་བཅས་པ་སྐད་ཅིག་ལ་འཁྲུངས་པ་ལ། རང་བཞིན་གྱི་དབྱིངས་ནས་དེ་འདྲ་བའི་ཡེ་ཤེས་པ་མང་པོ་བྱོན་ནས་གཉིས་མེད་དུ་ཐིམ་པར་གྱུར། སྐུ་གསུང་ཐུགས་བྱིན་གྱིས་བརླབས་ཏེ་གཟི་བརྗིད་ནུས་པ་བསྐྱེད་པ་ནི། ཡང་སྦམ་ཕུར་འདྲིལ་ཞིང༌། ཧཱུྃ༔ སངས་རྒྱས་ཀུན་གྱི་རང་བཞིན་སྐུ༔ ངང་ཉིད་རྡོ་རྗེ་ཆོས་དབྱིངས་ལས༔ འབར་བའི་ཁྲོ་བོ་མི་བཟད་པ༔ སྐུ་ཡི་དབྱིག་ཏུ་བདག་སྐྱེད་ཅིག༔
ཨོཾ་བཛྲ་ཀཱི་ལི་ཀཱི་ལ་ཡ༔ བཛྲ་ས་ཏྭ་ར་ཙ་ཡ་ཧཱུྃ་ཕཊ྄ཿ ཕུར་པ་ལས་འོད་ཟེར་ཕྱོགས་བཅུར་འཕྲོས༔ རྒྱལ་བ་ཐམས་ཅད་ཀྱི་སྐུ་ལ་མཉེས་མཆོད་འབུལ༔ ཚུར་འདུས་ཐུགས་རྗེ་བྱིན་རླབས་ཐམས་ཅད་ཕུར་པ་ལ་འདུས༔ སྤྱི་བོར་ཐིམ༔ གཟི་བརྗིད་དང་ལྡན༔ སྲིད་གསུམ་མྱ་ངན་འདས་པར་སྒྲོལ་ནུས་པར་གྱུར༔ དབང་རྟགས་སུ་རྒྱ་མདུད་གོང་མར་ཨོཾ་དཀར་པོས་མཚན་པར་གྱུར༔ ཧཱུྃ༔
སངས་རྒྱས་ཀུན་གྱི་རང་བཞིན་གསུང་༔ ངང་ཉིད་རྡོ་རྗེ་ཆོས་དབྱིངས་ལས༔ འབར་བའི་ཁྲོ་བོ་མི་བཟད་པ༔ གསུང་གི་དབྱིག་ཏུ་བདག་སྐྱེད་ཅིག༔ ཨོཾ་བཛྲ་ཀཱི་ལི་ཀཱི་ལ་ཡ་ཝཱཀྐ་བཛྲ་ཧཱུྃ་ཧཱུྃ་ཨཱཿ ཕུར་པ་ལས་འོད་ཟེར་དཔག་མེད་འཕྲོས༔ རྒྱལ་བ་ཐམས་ཅད་ཀྱི་གསུང་ལ་མཆོད་པ་འབུལ༔ ཚུར་འདུས་གསུང་གི་བྱིན་རླབས་ཐམས་ཅད་ཕུར་པ་ལ་འདུས༔ ལྗགས་སྟེང་རྒྱ་གྲམ་གྱི་ལྟེ་བ་ལ་ཟླ་བའི་སྟེང་དུ་ཨཱཿདམར་པོས་མཚན་པར་གྱུར་པའི་མཐར་ཀཱི་ལ་ཡའི་འབྲུ་དགུས་བསྐོར་བར་གྱུར༔ གསུང་རྡོ་རྗེར་བྱིན་གྱིས་བརླབས༔
ཁམས་གསུམ་ཆོས་ཀྱི་དབྱིངས་སུ་སྒྲོལ་ནུས་པའི་དབང་དམ་པ་དང་ལྡན་པར་གྱུར༔ དབང་རྟགས་སུ་རྒྱ་མདུད་འོག་མར་ཨཱཿདམར་པོས་མཚན་པར་གྱུར༔ ཧཱུྃ༔ སངས་རྒྱས་ཀུན་གྱི་རང་བཞིན་ཐུགས༔ ངང་ཉིད་རྡོ་རྗེ་ཆོས་དབྱིངས་ལས༔ འབར་བའི་ཁྲོ་བོ་མི་བཟད་པ༔ ཐུགས་ཀྱི་དབྱིག་ཏུ་བདག་སྐྱེད་ཅིག༔ ཨོྃ་བཛྲ་ཀཱི་ལི་ཀཱི་ལ་ཡ་ཙིཏྟ་བཛྲ་ཧྲྀ་ད་ཡ་ཧཱུྃ་ཕཊ྄ཿ ཕུར་པ་ལས་འོད་ཟེར་ཕྱོགས་བཅུར་འཕྲོས༔ རྒྱལ་བ་ཐམས་ཅད་ཀྱི་ཐུགས་ལ་མཉེས་མཆོད་འབུལ༔
ཐུགས་རྗེ་བྱིན་རླབས་ཐམས་ཅད་ཚུར་འདུས་ཕུར་པ་ལ་ཐིམ༔ ཐུགས་རིན་པོ་ཆེ་མརྒད་གུར་ཕུབ་པ་ལྟ་བུའི་ཉི་ཟླའི་སྟེང་དུ་ཡེ་ཤེས་སེམས་དཔའ་དཀར་གསལ་ཞལ་གཅིག་ཕྱག་གཉིས་རྒྱན་མེད་པ་རྡོ་རྗེ་དང་དྲིལ་བུ་འཛིན་པའི་ཐུགས་ཀར་རྀན་པོ་ཆེ་ཟུར་བརྒྱད་པའི་དབུས་སུ་ཟླ་བའི་སྟེང་དུ་རྡོ་རྗེ་མཐིང་ག་ནས་ཙམ་གྱི་ལྟེ་བར་ཧཱུྃ་མཐྀང་ཉུངས་འབྲུ་ཙམ་ཀཱི་ལ་ཡ་ལྗང་དམར་སྤུས་བྲིས་པ་ཙམ་གྱིས་བསྐོར་བར་གྱུར༔ དབང་རྟགས་སུ་རྒྱ་མདུད་ཀྱི་དཀྱིལ་དུ་ཧཱུྃ་མཐིང་གིས་མཚན་པར་གྱུར༔ ཡེ་ཤེས་ལྔར་བྱིན་གྱིས་བརླབ་པ་ནི། ཧཱུྃ༔ ཐབས་ཀྱི་སྤྱོད་པའི་འགྲོ་དོན་དུ༔ བྱམས་དང་སྙིང་རྗེས་གང་འདུལ་བའི༔ སངས་རྒྱས་ཕྲིན་ལས་རྫོགས་མཛད་པའི༔ དབང་དང་དངོས་གྲུབ་འདིར་སྩོལ་ཅིག༔ ཅེས་བསྐུལ་བས།
ཕུར་བུ་ལས་འོད་ཟེར་ཕྱོགས་བཅུར་འཕྲོས༔ རྒྱལ་བ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད༔ ཨོཾ་ཨཱཿཧཱུྃ་སྭཱ་ཧཱ་འབའ་ཞིག་ཏུ་གྱུར༔ ཚུར་འདུས་ཕུར་པའི་སྤྱི་བོ་མགྲིན་པ་ཐུགས་ཀ་གསུམ་དུ་ཐིམ༔ གཞན་ཡང་ཐོད་པ་དུང་ཁང་དཔྲལ་བ་རྣ་རྟག་གཡས་གཡོན་ལྟག་པ་དང་ལྔར་འདུས་ཤིང་ཐིམ་པས་དཔའ་བོ་འབྲུ་ལྔར་གྱུར༔ དེ་དག་སྐད་ཅིག་ཏུ་ཧེ་རུ་ཀ་རིགས་ལྔར་གྱུར་ཏེ་ཡེ་ཤེས་ལྔ་ཡི་དབང་ཡོངས་སུ་རྫོགས་པར་གྱུར༔ ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་ཨ་དརྴ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་ས་མ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་པྲ་ཏེ་བིཀྵ་ཎ་ཛྙཱ་ན་སྭ་བྷཱ་ཝ་ཨཱཏྨ་ཀོ྅་ཧཾ༔
ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་ཀྲྀཏྱཱ་ནུཥྛ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ རྒྱལ་བ་ཐམས་ཅད་ཀྱི་ཐུགས་རྗེ་དང་ནུས་པ་བྱིན་རླབས་ཐམས་ཅད་ཕུར་པ་ལ་ཐིམ་པར་གྱུར༔ ཡོངས་རྫོགས་དབང་མཆོག་བསྐུར་བ་ནི། སྣང་སྲིད་འཁོར་འདས་ཐམས་ཅད་འོད་དུ་ཞུ༔ དཀྱིལ་འཁོར་ལ་ཐིམ༔ དཀྱིལ་འཁོར་མཐའ་ནས་དབུས་སུ་ཡལ་ཏེ༔ གདན་ཁྲི་གཙོ་བོ༔ དེའང་ཡེ་ཤེས་སེམས་དཔའ༔ དེ་ཡང་ཧཱུྃ༔ དེ་ཡང་ཟླ་ཚེས་ཐིག་ལེ༔
ཐིག་ལེ་སྤྲོས་མེད་མཐའ་བྲལ་མ་བཅོས་རང་གསལ་ཆོས་སྐུ་ཐིག་ལེ་ཉག་གཅིག་གི་ངང་དུ་རྫོགས་པར་གྱུར༔ སྐབས་འདིར་ཀཱི་ལ་ཡ་ཡི་འཛབ་དབྱངས་བྱ་བའི་ཚེ་རྒྱལ་ཐེབ་བཞི་སོགས་ལས་ཀྱི་སློབ་དཔོན་རྒྱན་བཀོད་རྣམས་དུར་ཁྲོད་ཆས་ཀྱིས་བརྒྱན། རྟགས་གསུམ་གདབ། ལས་རྡོར་གཅིག་གིས་དཀྱིལ་འཁོར་གྱི་གནས་སོ་སོར་ཨེ་ཁྲོམ་བཀོད། ལས་རྡོར་གཅིག་གིས་ཤ་ཆེན་དང་སྤོས་བསྲེགས་པའི་སྤོས་ཕོར་ཐོགས། རྡོ་རྗེ་སློབ་དཔོན་གྱིས་དྲིལ་སྤོས་རིག་མས་དར་གྱི་སྣེ་མོ་ཐོགས་ལ། རྒྱལ་ཚབ་གཞན་རྣམས་ཀྱིས་ཕུར་ཁྲོམ་དར་གྱིས་ལྕིབས་པ་ཐོགས་པ་དང་ཕུར་ཁྲོམ་རྫོགས་ནས་བུམ་པ་ཙཀླི་གཏོར་མ། སྐུ་གསུང་ཐུགས་རྟེན། ས་ཆོག་སྐབས་ཀྱི་ཁྲོ་བཅུའི་ཕུར་པ། སྒབ་སྐོར་བཅས།
མཎྜལ་སྣོད་གཅིག་ཏུ་བཞག་པ་སོགས་ཐོགས་ཟིན་པ་དང༌། འདུས་པ་བྱིངས་རྣམས་ཀྱང་དབུ་ཞྭ་བཅས་བཞེངས་ལ་ཞི་རོལ་རིང་པོའི་འོག་རྒྱན་འགོད་པ་རྣམས་དཀྱིལ་འཁོར་ལ་གཡས་སྐོར་ལན་གསུམ། མདུན་ནས་དཀྱིལ་འཁོར་ལ་ཕྱོགས་པ་རེ་བཅས་གྲུབ་ནས་སློབ་དཔོན་དཀྱིལ་འཁོར་མདུན་ཕྱོགས་སུ་འཁོད་དེ་ལས་སློབ་ཀྱིས་ཕུར་པ་རྣམས་རིམ་བཞིན་འགོད་ལ། ཧཱུྃ༔ སྲིད་པའི་ཕུར་བུ་སྒྲུབ་པ་དང་༔ དབང་དང་དངོས་གྲུབ་བླང་བའི་ཕྱིར༔ སྐྱེ་མེད་ཆོས་ཀྱི་དབྱིངས་ཉིད་ལས༔ སྲིད་པ་རྡོ་རྗེ་ཕུར་པའི་ལྷ༔ རྒྱལ་བའི་དཀྱིལ་འཁོར་ཡོངས་རྫོགས་དཔལ༔ ཆོས་ཉིད་སྒྱུ་མར་རོལ་པའི་གར༔
ཐུགས་རྗེས་འགྲོ་བའི་དོན་མཛད་པ༔ ཡེ་ཤེས་ཁྲོ་བོ་གཤེགས་སུ་གསོལ༔ ཡེ་ཤེས་ཁྲོ་བོ་གཤེགས་ནས་ཀྱང་༔ རྟགས་དང་མཚན་མ་བསྟན་པ་དང་༔ དངོས་གྲུབ་མ་ལུས་སྩོལ་བའི་ཕྱིར༔ འབར་བའི་གདན་ལ་བཞུགས་སུ་གསོལ༔ ཨོཾ་བཛྲ་ཀཱི་ལི་ཀཱི་ལ་ཡ་ས་མ་ཡ་ཨ་བེ་ཤ་ཡ་ཏིཥྛ་ལྷན༔ ཞེས་གཙོ་ཕུར་དབུས་ནས་ཞལ་ཤར་དུ་ཕྱོགས་པར་བཞུགས་སུ་གསོལ། ཧཱུྃ༔ སྐུ་གསུང་ཐུགས་ལས་སྤྲུལ་པའི་སྲས༔
ཟླ་གམ་ཨེ་ཡི་གདན་ལ་བཞུགས༔ ཞི་རྒྱས་དབང་དྲག་ཕྲིན་ལས་སྒྲུབས༔ ཕྱོགས་བཞིར་རིགས་བཞི་བཞུགས་སུ་གསོལ༔ ཨོཾ་མ་ཧཱ་ཀྲོ་ཏ་ཙ་ཏུར་ཀཱི་ལ་ཡ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ སྲས་བཞི་ཡང་ཕྱོགས་བཞིར་ཞལ་ནང་བསྟན་དུ་འཁོད། དེ་ནས་ཁྲོ་བཅུ་ནི། འཁོར་ལོ་རྩིབས་བཅུའི། ཤར་སྟོད་ལ་ཧཱུྃ་ཀར་ཡབ་ཡུམ་ཞལ་སྤྲོད་ཕྲ་ཐབས་གཉིས་དང་བཅས། ཤར་སྨད་རྣམ་རྒྱལ་ཡབ་ཡུམ་ནས་བརྩམས།
ནུབ་སྨད་དུ་སྟོབས་པོ་ཆེ་ཡབ་ཡུམ་གྱི་བར་དུ་སོ་སོའི་ཕྲ་ཐབས་གཉིས་རེ་དང་བཅས་འོག་གི་ཚིག་རེས་མཐུན་པར་བཀོད། འདི་ཕྱིན་ཆད་སྒོ་སྲུང་རྣམས་མ་གཏོགས་པ་ཐམས་ཅད་ཞལ་ནང་བསྟན་ཁོ་ནར་བཞུགས་ཏེ། ཧཱུྃ༔ སྟེང་ཕྱོགས་ཧཱུྃ་ཀར་སྒྲ་འབྱིན་མ༔ སྤྲུལ་པ་ཕག་དང་རྨིགས་བུའི་མགོ༔ སྟེང་གི་ཕྱོགས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་ཧཱུྃ་ཀཱ་ར་ཧཱུྃ་གརྫ་གརྫ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ ཤར་ཕྱོགས་རྣམ་རྒྱལ་སྙེམས་མ་ནི༔
སྤྲུལ་པ་སྟག་དང་བྱ་རྒོད་མགོ༔ ཤར་གྱི་ཕྱཽགས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ་ཧ་ན་ཧ་ན་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ ཤར་ཕྱོགས་དབྱུགས་སྔོན་སྡེར་མོ་ནི༔ སྤྲུལ་པ་གཡག་དང་བྱ་རོག་མགོ༔ ཤར་ལྷོ་མཚམས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་ནཱི་ལཾ་དནྜ་ཧཱུྃ་ད་ཧ་ད་ཧ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔
ཧཱུྃ༔ ལྷོ་ཕྱོགས་གཤིན་རྗེ་དུར་ཁྲོད་བདག༔ སྤྲུལ་པ་ཤྭ་བ་འུག་པའི་མགོ༔ ལྷོ་ཡི་ཕྱོགས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་ཡ་མཱནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ ལྷོ་ནུབ་མི་གཡོ་གཏུན་ཁུང་ལ༔ སྤྲུལ་པ་གཟིག་དང་ཁྭ་ཏའི་མགོ༔ ལྷོ་ནུབ་མཚམས་སུ་བཞུགས་སུ་གསོལ༔
ཨོཾ་བཛྲ་ཀྲོ་དྷ་ཨཱརྻ་ཨ་ཙ་ལེ་ཧཱུྃ་བྷནྡྷ་བྷནྡྷ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ ནུབ་ཕྱོགས་རྟ་མགྲིན་རྡོ་རྗེ་གཏུམ༔ སྤྲུལ་པ་བྱི་ལ་པུ་ཤུད་མགོ༔ ནུབ་ཀྱི་ཕྱོགས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ ནུབ་བྱང་འདོད་རྒྱལ་མདའ་སྙེམས་ནི༔
སྤྲུལ་པ་སྤྱང་ཀི་ཁྲ་ཡི་མགོ༔ ནུབ་བྱང་མཚམས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་ཨ་པ་རཱ་ཛི་ཏ་ཧཱུྃ་ཏིཥྛ་ཏིཥྛ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ བྱང་ཕྱོགས་བདུད་རྩི་རླུང་འབྱིན་མ༔ སྤྲུལ་པ་སེངྒེ་ཕ་ཝཾ་མགོ༔ བྱང་གི་ཕྱོགས་སུ་བཞུགས་སུ་གསོལ༔ ཨོཾ་བཛྲ་ཀྲོ་དྷ་ཨ་མྲྀ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔
ཧཱུྃ༔ བྱང་ཤར་ཁམས་གསུམ་གསོད་བྱེད་ནི༔ སྤྲུལ་པ་དོམ་དང་སྲེ་མོང་མགོ༔ བྱང་ཤར་མཚམས་སུ་བཞུགས་སུ་གསོལ༔ ཨོྃ་བཛྲ་ཀྲོ་དྷ་ཏྲཻ་ལོཀྱ་བཱི་ཛ་ཡ་ཧཱུྃ་བྷནྡྷ་བྷནྡྷ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔ ཧཱུྃ༔ འོག་ཕྱོགས་སྟོབས་ཆེན་སྐུལ་བྱེད་མ༔ སྤྲུལ་པ་དྲེད་དང་བྱི་བའི་མགོ༔ འོག་གི་ཕྱོགས་སུ་བཞུགས་སུ་གསོལ༔
ཨོཾ་བཛྲ་ཀྲོ་དྷ་མ་ཧཱ་བཱ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ྄ཿ ས་མ་ཡ་ཏིཥྛ་ལྷན༔
དབང་ཕྱུག་ཉེར་བརྒྱད་ལ་ཕུར་པ་ཡོད་ན་ཞལ་ནང་བསྟན་དང༌། ནང་སྒོ་བཞི་ལ་པུ་ཤུད་མགོ་ཅན་སོགས་སྒོ་ཕུར་བཞི་ཞལ་ཕྱིར་བསྟན། ཁྱམས་ལ་དམར་ནག་སྡེ་གསུམ་བཀོད། ཅེས་གསུངས་པ་ལྟར། གཡས་སུ་བསྭེ་ཡི་ལྷ་མོ་བཞི། གཡོན་དུ་ཤྭ་ན་མུ་ཁ་བཞི། མདུན་དུ་དཔལ་ལྡན་ལྷ་མོ་བཞི་བཅས་ལ་རྩང་ཕུར་རྣམས་ཞལ་ནང་བསྟན། ཕྱི་རོལ་དུ་གིང་ཆེན་སྡེ་བཞི།
བདུད་པོ་སྡེ་བཞི། སྲོག་བདག་བཞི་བཅས་ཞལ་ཕྱིར་བསྟན་དུ་བཀོད་ལ། ཧཱུྃ༔ སྐུ་གསུང་ཐུགས་ལས་སྤྲུལ་པའི་སྲས༔ ཟླ་གམ་ཨེ་ཡི་གདན་ལ་བཞུགས༔ ཞི་རྒྱས་དབང་དྲག་ཕྲིན་ལས་སྒྲུབས༔ གྲུ་ཆད་བཞི་ལ་བརྟན་པར་བཞུགས༔ ཚད་མེད་རྣམ་ཐར་སྒོ་བཞི་རུ༔ ཡེ་ཤེས་སྒོ་སྐྱོང་སྲུང་མ་བཞུགས༔ དཀྱིལ་འཁོར་ཆེན་པོའི་བར་ཁྱམས་སུ༔
ཤྭ་ན་བདག་ཉིད་ས་བདག་ཚོགས༔ བསྭེ་ལྕགས་དུང་གི་སྐྱེས་བུ་རྣམས༔ བསྟན་པ་བསྲུང་ཕྱིར་བཞུགས་སུ་གསོལ༔ ཕྱི་རིམ་ཁོར་ཡུག་ཆེན་མོ་ལ༔ དབང་ཕྱུག་ཉེར་བརྒྱད་བརྟན་མ་དང་༔ དགེ་བསྙེན་ཉེར་གཅིག་བཞུགས་སུ་གསོལ༔ ཛཿཧཱུྃ་བཾ་ཧོ་ས་མ་ཡ༔ དྷ་ཏི་མ་མ་ཤྲྀ་གྷྲཾ་ཀ་ར་ཡ་ས་མ་ཡ་ཨ་བེ་ཤ་ཡ་ཏིཥྛ་ལྷན༔ ཞེས་འགོད་ཅིང་མཚམས་རྣམས་སུ་ཞི་རོལ་བྱའོ། དེ་ནས་བུམ་པ་འགུལ་ཆིངས་མཐིང་ག་ཅན་གུ་གུལ་གྱིས་བདུག །
ཡུངས་དཀར་བྲབས་ལ། སུམྦྷ་ནི་ བརྗོད། དྲི་བཟང་སྦྱར་བའི་ཆུ་དང་བུམ་རྫས་སོ་ལྔ་བླུགས་ལ། ཨོཾ་ བྷྲཱུྃ ་ཏྲཱྃ་ཧྲཱིཿཨཱཿབཛྲ་པུཥྤེ་སིདྡྷི་གརྦྷ་ཏ་ན༔ རཏྣ་ནེ་ཏྲ༔ པཉྩ་ཤུ་ལནྡྷ་རི༔ བཛྲ་ལཀྵ་པྲ་ཏི་ཨོཾ་ཨཱཿཧཱུྃ༔ ཞེས་ལན་གསུམ་བརྗོད་ལ་རིགས་ལྔའི་དབུ་བརྒྱན་བསྐོན། ཁ་རྒྱན་གཟུང་རྡོར་བཅས་ལྡིང་ཁྲི་བར་མའི་དབུས་ནས་ཤར་དུ་ཕྱོགས་པར་འཇོག ། ཙཀླི་རྣམས་ཀྱང་ལྷ་གནས་སོ་སོའི་ཐད་བསྟུན་དང་ཕྱག་མཚན་རྣམས་བཀོད་ལ།
ཧཱུྃ༔ སྲིད་པའི་ཕུར་བུ་སྒྲུབ་པ་དང་༔ དབང་དང་དངོས་གྲུབ་བླང་བའི་ཕྱིར༔ ཡེ་ཤེས་ཁྲོ་བོ་གཤེགས་སུ་གསོལ༔ ཡེ་ཤེས་ཁྲོ་བོ་གཤེགས་ནས་ཀྱང་༔ ཕོ་བྲང་གནས་འདིར་བཞུགས་སུ་གསོལ༔ དངོས་གྲུབ་མ་ལུས་སྩལ་དུ་གསོལ༔ ཨོཾ་བཛྲ་ཀཱི་ལི་ཀཱི་ལ་ཡ་ས་མ་ཡ་ཏིཥྛ་ལྷན༔ ཞེས་བཀོད་ལ་གཙོ་ཕུར་དང་བུམ་པ་གཟུང་ཐག་སྦྲེལ་བའི་སྣེ་མོ་གཉིས་སུ་འཐེན་ལ། གཅིག་རྡོར་སློབ་དང༌།
གཅིག་ཤོས་ཐུན་དཔོན་ནམ་རྡོ་རྗེ་མཚམས་པའི་ཕྱག་ཏུ་སླེབ་པའི་ཚོད་ཙམ་བྱ། གཞུང་ལས། ཁྱེའུ་ཕ་མ་འཛོམས་པ་ཡི༔ བཀྲ་ཤིས་ཤ་མཚན་ལེགས་པ་གཉིས༔ བུམ་པ་བྲེ་གསུམ་ཤོང་ཙམ་ལ༔ གུ་གུལ་བདུག་ཅིང་བགེགས་བསྐྲད་ནས༔ ཕྲིན་ལས་ཡི་དམ་ཕྱོགས་དག་གི༔ ཆུ་མིག་མང་བའི་ཆུ་སྣ་རྣམས༔ ཁྱེའུ་ཕོ་ཡིས་བླུགས་བྱས་ཤིང་༔ ཁྱེའུ་མོ་ཡིས་བུམ་པ་རྟེན༔
ཆུ་མིག་རྣམས་སུ་འབྲུ་སྣ་མཆོད༔ དྲི་བཟང་སྐྱེ་བདུན་བུམ་རྫས་བཏབ༔ སྔགས་འདི་བཟླས་ཤིང་བཀྲམ་པར་བྱ༔ ཞེས་དང༌། མཆོད་རྫས་གཞན་འབུལ་ཚིག་ནི། ཨོཾ་ཧཱུྃ་པཱུ་ཛཿཨ་མྲྀ་ཏ་ཨཱཿཧཱུྃ༔ བྷྲཱུྃ ༔ བུམ་པ་མི་དམིགས་ཆོས་སྐུའི་མཁའ༔ བདུད་རྩི་ཡི་དམ་ངོ་བོར་གསལ༔ དེ་ནས་སྐུ་རྟེན་བཀྲམ་ཞིང༌།
ཨོྃ་དྷརྨ་ཧེ་རུ་ཀ་སིདྡྷི་ཛཿ ཧཱུྃ༔ ལྷག་པའི་ལྷ་མཆོག་ངོ་བོ་ཉིད༔ གང་འདུལ་དེར་སྟོན་ངང་དུ་གསལ༔ དེ་ནས་གནམ་རྒྱན་དང་ཅོད་པན་ལ་སོགས་མང་དུ་བཀྲམ་ཞིང༌། ཨོྃ་མ་ལ་དྷརྨ་སིདྡྷི་པྲ་བྷ་མེ་གྷ་ཧཱུྃ༔ ཕྱི་ནང་སྤྱན་གཟིགས་འཕན་དར་མཁའ་ལ་བྲིས༔ ངོ་མཚར་རྣམ་བཀྲ་བཀོད་པ་རྒྱ་ཆེར་གྱུར༔ དེ་ནས་བྷནྡྷ་རིལ་བུའམ་སྨན་སྒྲུབ་ལ། ཨོྃ་ག་ལ་བཱཻ་ཥཉྫ་ཨཱཿཧཱུྃ༔
ཆོས་ཉིད་སྣ་ཚོགས་རང་བྱུང་ཡེ་ཤེས་རྫས༔ དུག་ལྔ་སེལ་བའི་དམ་རྫས་མཆོག་ཏུ་གསལ༔ མེ་ལོང་ལ་སིནྡྷུ་ར་བྱུགས་ཏེ༔ ཆོས་འབྱུང་བསྣོལ་མའི་དབུས་སུ་ཧཱུྃ་རྩིབས་དྲུག་ལ་ཧ་རི་ནི་ས་སིདྡྷི་ཛ་བྲིས༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ ཧཱུྃ༔ མེ་ལོང་དབྱིངས་ཀྱི་དཀྱིལ་འཁོར་དུ༔ བྱད་དང་འཆར་སྒོ་མ་འགགས་གསལ༔ དེ་ནས་དུང་ཆུ་དང་སྒྲོ་མདངས་ལ༔
ཨོྃ་བཛྲ་དྷརྨ་ཧ་རི་ནི་ས་ཏ་པྲ་ར་ཎི་ཏ་པཾ་པྲ་སིདྡྷི་ཧཱུྃ༔ ཧཱུྃ༔ རྡོ་རྗེ་དུང་དམར་ཐབས་ཤེས་ཚུལ༔ ཀུ་ཤ་སྒྲོ་མདངས་སྐུ་ལྔ་གསལ༔ དེ་ནས་རིགས་ལྔ་ལ༔ ཨོྃ་ཧྲཱིཿསྭཱ་ཨཱཿཧཱཿ མཱུྃ་ལཱྃ་མཱྃ་པཱྃ་ཏྃའ་ཧེ་བཛྲ་ཧཱུྃ༔ ཧཱུྃ༔ བདེ་གཤེགས་གཙོ་བོ་རིགས་ཀྱི་བདག༔ ཡེ་ཤེས་ལྔ་ཡི་ངོ་བོར་གསལ༔
དེ་ནས་ཤེལ་རྡོ་ཐོགས་ལ༔ ཧཱུྃ༔ དྷརྨ་པ་ཏི་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ ཡེ་ཤེས་གསལ་བ་ལམ་མེ་བ༔ མ་འགགས་ཟང་ཐལ་དེ་བཞིན་གསལ༔ དེ་ནས་ཕྲེང་བ་ཐོགས་ལ༔ ཨོྃ་ཁ་ལི་ཏ་བྷ་ལ་པྲ་ཛྙཱ་ཧཱུྃ༔ ཧཱུྃ༔ གཟུངས་སྔགས་ཕྲེང་བ་སྐྱེ་བའི་མཆོག༔
སྒྲ་གྲགས་ཚངས་དབྱངས་དེ་ལྟར་གསལ༔ སྙིང་པོ་ཤོག་དྲིལ་འཁོར་ལོ་ལ༔ ཨོྃ་ཧྲཱི་དྷ་ཨཱ་དྷརྨ་ཙཀྲ་བྷྱོ་ཧཾཿ ཧཱུྃ༔ ཐེག་པ་ཆེན་པོའི་ངང་ཚུལ་ཅན༔ སྤྲོ་བསྡུ་སྔགས་ཟེར་རྣམ་པར་གསལ༔ དེ་ནས་ཕྱག་མཚན་རྡོ་རྗེ་ཕུར་པ་ལ༔ ཨོྃ་བཛྲ་ཀཱི་ལི་ཀཱི་ལ་ཡ་ཧྲཱིཿདྷ་ཧཱུྃ༔ ཧཱུྃ༔ ཁྲོ་རྒྱལ་ལས་ཀྱི་ཕྱག་མཚན་ལྡན༔
ཕྲིན་ལས་ངོ་བོ་སོ་སོར་གསལ༔ རྒྱལ་མཚན་ལ། ཨོྃ་མ་ཎི་ཚནྡྷོ་རསྨི་ཧོཿ ཧཱུྃ༔ གསང་བའི་དཀྱིལ་འཁོར་ལེགས་པར་བརྒྱན༔ ཏོག་བཅས་ལྷ་མིའི་མཛེས་རྒྱན་གྱུར༔ དྲྭ་བ་ལ༔ ཨོཾ་དྷརྨ་དྷི་ཤི་གརྦྷ་ཧཱུྃ་ཧེཾ༔ ཧཱུྃ༔ ཆོས་སྐུ་དྲྭ་བས་མ་རིག་གཞོམ༔
ཁྲོ་བོའི་སྟག་ཤམ་ཁོར་ཡུག་གསལ༔ རལ་གྲི་ལ༔ ཨོྃ་ཁཌྒ་བྷཉྫ་ཧོཿ ཧཱུྃ༔ ཤེས་རབ་རལ་གྲིས་ཉོན་མོངས་བཅོམ༔ དཀྱིལ་འཁོར་བར་ཆད་སྲུང་བར་བསམ༔ མདའ་གཞུ་ལ༔ ཨོྃ་དྷརྨ་ན་ཎ་པ་ཙ་ཧོཿ ཧཱུྃ༔ ཕྱི་ནང་བསྐྱེད་རྫོགས་དོན་དང་ལྡན༔
བདེན་གཉིས་རྒྱུ་རྐྱེན་ངང་ལ་གསལ༔ མེ་ལོང་ལ༔ ཨོྃ་ས་མ་ཡ་ཨ་དརྴ་ཧོཿ ཧཱུྃ༔ མཛེས་རྒྱན་གསལ་ལྡན་དྲྭ་བའི་གཟུགས༔ དཀྱིལ་འཁོར་སྒྱུ་མའི་སྤྲུལ་བསྒྱུར་གསལ༔ ཅོད་པན་ལ༔ ཨོྃ་པྲ་བྷ་པཉྩ་མུ་ཀུ་ཊ་ཧོཿ ཧཱུྃ༔ འོད་ཟེར་དཀྱིལ་འཁོར་ལྷ་ཚོགས་ལ༔
ཅོད་པན་དམ་ཚིག་ལྔ་ལྡན་གསལ༔ ཕུར་པ་བཞི་ལ༔ ཨོྃ་བཛྲ་ཀཱི་ལི་ཀཱི་ལ་ཡ་པྲ་བེ་ཤ་ཡ་ཕཻཾ༔ ཧཱུྃ༔ དཀྱིལ་འཁོར་རང་བྱུང་རིག་རྩལ་ཉིད༔ རྟོག་མེད་ཕུར་པས་ང་བདག་བསྒྲལ༔ ཉི་ཟླ་ཆ་བཞི་ལ༔ ཨོྃ་སཱུརྻ་ཙནྡྲ་པྲ་བྷ་ཧོཿ ཧཱུྃ༔ སྣ་ཚོགས་སྣང་སྟོང་ཡེ་ནས་དག༔
ཕོ་བྲང་ཕྱི་དང་ནང་གསལ་ལོ༔ ཁ་ཊྭཱཾ་ལ༔ ཨོྃ་ཀཱ་ཡ་ཏྲ་མ་ཏྲི་ཤུ་ལ་ཧོཿ ཧཱུྃ༔ དབྱིངས་ནས་སྐུ་གསུམ་ངང་གིས་རྫོགས༔ རྩེ་གསུམ་སྒོ་གསུམ་བག་ཆགས་བསལ༔ བདུད་རྩི་ལ༔ ཨོྃ་ཨ་མྲྀ་ཏ་པཉྩ་ཧཱུྃ་ཧྲཱིཿཋཱཿ ཧཱུྃ༔ རང་བྱུང་བདུད་རྩི་བླ་མེད་རྫས༔
རིགས་ལྔ་ཡབ་ཡུམ་ངོ་བོར་གསལ༔ གཏོར་མ་ལ༔ ཨོཾ་བྷ་ལིངྟ་ཕ་ལ་ཧོཿ ཧཱུྃ༔ དམ་ཚིག་དངོས་གྲུབ་འབྱུང་བའི་རྟེན༔ བླ་མེད་རྫས་མཆོག་ཀུན་འབྱུང་གསལ༔ རཀྟ་ལ༔ ཨོྃ་རཀྟ་ཛྭ་ལ་ཧྲཱིཿཋཿ ཧཱུྃ༔ དམར་ཆེན་གསང་བའི་རྫས་མཆོག་བཅུད༔
འཁོར་འདས་བསྒྲལ་བའི་རཀྟ་གསལ༔ དབང་པོ་ལྔ་ལ༔ ཨོཾ་ཨ་བྷི་པཉྩ་ལེ་ཧོཿ ཧཱུྃ༔ དཀྱིལ་འཁོར་མཉེས་པའི་དབང་པོ་ལྔ༔ སྐུ་ལྔ་ལྷུན་གྲུབ་རྫས་སུ་གསལ༔ ཕྱི་མཆོད་ལ༔ ཨོྃ་བཛྲ་ཨ་ཧཾ་པཱུ་ཛ་ས་མུ་དྲ་ཨཱཿཧཱུྃ༔ ཧཱུྃ༔ ཕྱི་མཆོད་འདོད་ཡོན་ལྷ་མོའི་གར༔
བརྡ་རྟགས་སྦྱོར་སྒྲོལ་མཉེས་མཆོད་གསལ༔ ཚོགས་རྫས་ལ༔ ཨོཾ་ག་ཎ་ཙཀྲ་ཧོཿ ཧཱུྃ༔ རྣམ་དག་བླ་མེད་མཆོད་པའི་རྫས༔ བླང་དོར་བྲལ་བའི་རྫས་སུ་གསལ༔ ཌཱ་མ་རུ་ལ༔ ཨོྃ་ཌཱ་མ་རུ་ལ་ཀ་ཧོཿ ཧཱུྃ༔ ཐོད་པ་ལྟག་སྤྲོད་ལས་ཀྱི་རྒྱ་རྟགས་ཅན༔
དཔའ་བོ་མཁའ་འགྲོ་འབོད་པའི་རྫས་སུ་གསལ༔ རྡོ་རྗེ་ལ༔ ཨོྃ་བཛྲ་ས་མ་ཡ་ཧོཿ ཧཱུྃ༔ དམ་ཚིག་རྡོ་རྗེ་གསང་བའི་ཕྱག་རྟགས་ལས༔ དཀྱིལ་འཁོར་འཛིན་པའི་གཟུང་ཐག་དམ་པར་གསལ༔ དྲིལ་བུ་ལ༔ ཧྲཱིཿམུ་གུ་ལནྟ་ཀ་ཧོཿ ཧཱུྃ༔ གསང་བའི་སྒྲ་དབྱངས་སྙན་པར་སྒྲ་སྒྲོགས་པའི༔
གྲགས་སྟོང་རྒྱུད་བསྐུལ་འབོད་པའི་རྫས་སུ་གསལ༔ གླིང་བུ་ལ༔ ཨོྃ་བཛྲ་ཝཾ་སྱ་ནི་ཝེ་ཧོཿ ཧཱུྃ༔ དབྱངས་སྙན་ལྷ་མོ་བརྡ་གར་དགྱེས་པའི་རྫས༔ བུང་བ་བཅུད་ལྟར་སྔགས་སྒྲའི་རྣམ་པར་གསལ༔ རྐང་གླིང་ལ༔ ཨོྃ་གྷ་དྷེ་ཤང་ཁ་ས་ཧོཿ ཧཱུྃ༔ དཀྱིལ་འཁོར་སྲུང་བའི་དམ་ཅན་འབོད་པའི་རྫས༔
ཙེར་ཙེར་ལྷང་ལྷང་ངར་ལྡན་སྒྲ་རུ་གསལ༔ རྔ་ལ༔ ཨོྃ་དྷརྨ་ཤབྡ་པཉྩ་ཧོཿ ཧཱུྃ༔ ཆོས་སྒྲ་ལྔ་ལྡན་སྒྲོག་པའི་བཟང་མོ་སྟེ༔ དབྱིངས་ནས་རྒྱུད་བསྐུལ་རང་བཞིན་བརྡ་རུ་གསལ༔ རྔ་ལྕགས་ལ༔ ཨོྃ་བཛྲ་མུཾ་མནྟྲ་ཧོཿ ཧཱུྃ༔ རྒྱུད་བསྐུལ་བདེ་ཆེན་ཀུན་བཟང་རྡོ་རྗེའི་གཟུགས༔
བསྐུལ་ཕྱིར་སྤྱོད་པ་དགྱེས་པའི་རྫས་སུ་གསལ༔ ཟངས་དུང་ལ༔ ཨོྃ་བཛྲ་ས་མ་ཤཾ་ཁ་ཧོཿ ཧཱུྃ༔ སྒྲ་གྲགས་འབེར་ཆེན་བ་སྤུ་ཆེར་གཡོ་བ༔ ཐུགས་དམ་བྱིན་འབེབས་ཉམས་འཕེལ་རྫས་སུ་གསལ༔ ཆ་ལང་ལ༔ ཨོཾ་བཛྲ་ཤབྡ་མ་ཧོཿ ཧཱུྃ༔ སྒྲ་ཆེན་རྫས་འཆང་བླ་མེད་སྦྱོར་བའི་མདངས༔
ཆེམ་ཆེམ་གཡོ་ཞིང་འབོད་པའི་རྫས་སུ་གསལ༔ བགྲང་ཕྲེང་ལ༔ ཨོྃ་བྷནྡྷ་མེ་ལ་དྷ་རི་ཏ་ཧོཿ ཧཱུྃ༔ དྲག་སྔགས་འདྲེན་ཕྱིར་བཟུང་བའི་འོད་ཟེར་ཅན༔ བརྡ་རྟགས་ཚད་འཛིན་སྣང་ངོར་བགྱིས་ཏེ་གསལ༔ སྒོ་འབྱེད་ཕྱག་ཆ་ལ༔ ཨོྃ་བཛྲ་ཨཾ་ཀུ་ཤ་པཱ་ཤ་སྥོ་ཊ་གྷནྡྷེ་ཧོཿ ཧཱུྃ༔ ཕྱི་ནང་གསང་བའི་ཕྱག་མཚན་སྒོ་མ་བཞི༔
རང་རྟགས་ངོ་བོ་འབྱེད་པའི་རྫས་སུ་གསལ༔ སྟེང་སྒོའི་གནམ་རྒྱན་ལ༔ ཨོྃ་བཛྲ་ལ་ལ་ཧེ་རུ་ཧཱུྃ༔ ཧཱུྃ༔ སྟོང་ཉིད་ནམ་མཁའི་བདེ་སྟོང་བརྡལ་ཁྱབ་ཕུབ༔ སྟེང་ཕྱོགས་འགྱུར་མེད་དེ་བཞིན་ངང་གིས་གསལ༔ ས་རྒྱན་ནམ་གཡང་གཞི་ལ༔ ཧཱུྃ་ བྷྲཱུྃ ་མི་པ་ཏི་རུ་ཙ་ཏུར་ཧོཿ ཧཱུྃ༔ ཡེ་ནས་དབང་ཆེན་ས་གཞི་ཕྱལ་གྱིས་ཁྱབ༔
གཡང་གཞི་གདན་རིགས་རྣམས་ཀྱང་དེ་བཞིན་གསལ༔ དེ་ནས་གོས་ཀྱི་རིགས་ལ། ཨོྃ་དྷརྨ་ལ་ཤ་ཐི་ཀ་ཧོཿ ཧཱུྃ༔ ཕྱི་ནང་རྒྱན་རྫོགས་ཕུན་སུམ་ཚོགས་པའི་ཆས༔ སྒྲུབ་པའི་དཀྱིལ་འཁོར་བཟུང་བའི་རྫས་སུ་གསལ༔ འཐུང་སྣོད་བྷནྡྷ་གང་རིགས་ལ༔ ཨོྃ་ས་མ་བྷནྡྷ་ཀ་ར་ཧོཿ ཧཱུྃ༔ དེང་ནས་འདོད་ཡོན་སྣ་ལྔའི་ལོངས་སྤྱོད་སོགས༔
སྒྲུབ་པ་ཕྱི་ནང་བྲལ་བའི་ངང་ལ་གསལ༔ སྒྲུབ་པའི་གྲོགས་ལ༔ ཨོྃ་བཛྲ་མ་ཧཱ་ཨུ་པ་ཀ་ཧོཿ ཧཱུྃ༔ དཀྱིལ་འཁོར་ཕྱི་ནང་སྒྲུབ་པའི་གྲོགས་ཀྱི་མཆོག༔ ཁོལ་དང་གཟུངས་སོགས་ཕོ་ཉའི་རྣམ་པར་གསལ༔ མཆོད་པ་སྤྱི་ལ༔ ཨོྃ་བཛྲ་མ་ཧཱ་མེ་གྷ་ཧེ་པྲ་ཏཱིཙྪ་ཧཱུྃ༔ ཧཱུྃ༔ དེང་འདིར་དཀྱིལ་འཁོར་ཕྱི་ནང་ལ་འཁོད་པའི༔
རྫས་དང་བཀོད་པ་ཕུན་སུམ་ཚོགས་པར་གསལ༔ ཅེས་དང་དཀྱིལ་འཁོར་དུ་དགོས་པའི་ཆ་ལག་རྣམས་དང༌། ཕྱི་ནང་གི་ཡོ་བྱད་གང་ཡིན་ཡང་ཨོྃ་ཨཱཿཧཱུྃ་གསུམ་ཙམ་གྱིས་བྱིན་གྱིས་མ་བརླབ་པར་མི་བཞག ། དངོས་གྲུབ་ཀྱི་རྫས་རྣམས། ལྡིང་ཁྲི་གསུམ་དུ་བཀོད། དེ་ནས་བང་རིམ་སྟེང་མའི་དབུས་སུ་སྐུ་གསུང་ཐུགས་རྟེན་སྐུ་གཟུགས། གཡས་སུ་གསུང་རྟེན་སྔགས་བྱང་ཚང་མ་གསེར་གྱིས་བྲིས་པའི་རྒྱུད་ཀྱི་གླེགས་བམ་གཡོན་དུ་ཐུགས་རྟེན་རང་བྱུང་གི་ཤེལ་ཟུར་བརྒྱད། རྒྱབ་ཏུ་བླ་མ་ཡི་དམ་མཁའ་འགྲོ་གསུམ་གྱི་གཏོར་ཆེན་དེའི་གཡས་གཡོན་དུ་སྨན་རཀ་རྒྱུན་བཞག་མཆོག་གི་དམ་རྫས་སྦྱར་བ་བཀོད་ལ། ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་དུ༔
རྒྱལ་བ་མཆོད་ཅིང་དངོས་གྲུབ་བླང་བ་དང་༔ དམ་ཅན་དགྱེས་བསྐང་ཕྲིན་ལས་བསྒྲུབ་པའི་ཕྱིར༔ ཀུན་ཏུ་བཟང་པོའི་མཆོད་སྤྲིན་བཀོད་པ་ནི༔ བུམ་པ་བཟང་པོ་ལྷ་ཡི་གཞལ་ཡས་ཁང་༔ དམ་ཚིག་གཏེར་ཆེན་མཆོད་སྤྲིན་རྒྱན་དུ་ཆེ༔ སྨན་རཀ་གཏོར་བཅས་རྒྱལ་བའི་ཐུགས་དམ་སྐོང་༔ གདུགས་དང་བླ་བྲེ་བ་དན་རྒྱལ་མཚན་དང་༔ མདའ་དར་གྲི་དང་ཚོན་སྐུད་དྲྭ་བ་སྦྲེལ༔ དར་ཁང་སྨད་དཀྲིས་དུར་ཁྲོད་རྫས་མཆོག་བཀྲམ༔ མཐུན་པའི་རྫས་དང་དགྱེས་པའི་དཀོར་ཆ་སོགས༔
གསང་བའི་དཀྱིལ་འཁོར་འདི་རུ་ཡོངས་རྫོགས་བསྐྱེད༔ ཅེས་པ་རྣམས་དབྱངས་དང་མཚམས་སུ་ཞི་རོལ་བཅས་བྱ། གཞན་ཡང་དཀྱིལ་འཁོར་གྱི་སྟེང་དུ་ཞིང་གི་བླ་བྲེ་དང་གདུགས་ཀྱིས་ཕུབ་ཅིང་ཁོར་ཡུག་རྣམས་ལྡ་ལྡི། བ་དན་རྒྱལ་མཚན། ཕྱེ་ཕུར་དར་གྱི་ཆུན་འཕྱང་སོགས་དང་དཔལ་གྱི་ཆས་གོས་རྒྱན་ཕྲེང་རྒྱུ་མ་དང་དོན་སྙིང་གི་འཕྱང་འཕྲུལ། གོ་མཚོན་སྤྱན་གཟིགས་སོགས་སྣ་ཚོགས་ཀྱིས་ཀུན་ཏུ་བཟང་པོའི་ཞིང་ལྟ་བུར་མཛེས་ཤིང་བརྗིད་ཆགས་པར་བྱས་ནས། བདུད་རྩི་ལྔ་དང་བཅས་པའི་དྲིས་དཀྱིལ་འཁོར་གྱི་མཐའ་རིམ་དུ་བྱུག་ཅིང༌། ཟུར་བཞི་མདའ་དར་དང་ཚོན་སྐུད་ཀྱི་དྲྭ་བ་སྦྲེལ་བ་དང་༔ རལ་གྲི་ལ་སོགས་པའང་ཚུལ་བཞིན་དུ་བཀོད་པའི་བྲིས་དཀྱིལ་གྱི་མཐའ་སྐོར། ཕྱོགས་བཞིར་ལས་བཞིའི་གཏོར་མ་དང་གཏོར་བསྔོས་གཏོར་མ་རྒྱན་སྤྲོས་གཟབ་པའི་མཐར།
སྨན་རཀ་དང་ཕྱི་མཆོད་རྣམས་གྲངས་མཐུན་བཀོད། ཤར་དུ་ཆུ་གཉིས་ཉེར་སྤྱོད་ལྔ། ལྷོར་འདོད་ཡོན་ལྔ། རིན་པོ་ཆེ་བདུན། ཚེ་ཡི་འབྲང་རྒྱས། ཚེ་རིལ། ཚེ་ཆང༌། ཚེ་མདའ། བཀྲ་ཤིས་པའི་རྫས་བརྒྱད་སོགས། ནུབ་ཏུ་བཟའ་བཅའ་བཏུང་བ་ལྡག་གཞིབ་མྱང་བའི་དཔལ་གྱི་གཏོར་མ་དང་ཚོན་གྱི་འཕུར་ལྡིང་གཡོ་བའི་གཡས་ནས།
གཡས་སུ་ཆོས་སྐྱོང་བཙན་གྱི་གཏོར་མ། ཆད་མདོ་སྨན་ཐོད་སྒྲུབ་པའི་ཆོས་སྨན་དང་སྦྱར་བ། གཡོན་ནས་གཡོན་དུ་དམ་ཅན་སྒོས་ཀྱི་གཏོར་སྤུངས། བརྟན་མ། རཀྟ་སོ་ལྔ་དང་སྦྱར་བའི་ཁྲག་ཐོད་རྣམས་བཤམ། བྱང་དུ་ཆོས་སྐྱོང་ཡོངས་རྫོགས་ཀྱི་གསོལ་ཁའི་མཐར། ཁྲག་གི་ཨརྒྷཾ། དུག་ཆུའི་ཞབས་བསིལ། དབང་པོ་ལྔའི་མེ་ཏོག ། ཤ་ཆེན་དང་འདྲེ་འཇིགས་ཀྱི་སྤོས།
ཞུན་ཆེན་གྱི་མར་མེ། མཁྲིས་པ་ལ་སོགས་པའི་དྲི་ཆབ། ཤ་ཁྲག་རུས་པ་ལ་སོགས་ཀྱི་ཞལ་ཟས། རྐང་གླིང་ཐོད་རྔ་སོགས་ཀྱི་རོལ་མོ། ནུབ་ཏུ་དྲག་པོའི་བྲུབ་ཁུང་དུ་ལིངྒ་ཐུན་རྫས། ནུབ་བྱང་དུ་དབང་ཕྱུག་ཕུར་སྲུང་སོགས་ཀྱི་གཏོར་མ། བྱང་ཤར་དུ་དགྲ་བགེགས་འཕང་མནན་ཆས་སོགས་མཐའ་སྡུད་ཀྱི་ཡོ་བྱད་རྣམས་འགོད་དགོས་པ་ཡིན་ཀྱང་སྟོད་ལས་ཀྱི་སྐབས་སུ་མདོར་བསྡུས་ཀྱིས་ཆོག ། སྲུང་བའི་ཕུར་བུ་བཅུ་པོའང་དཀྱིལ་འཁོར་གྱི་མཐར་སྔགས་གདབ་པའི་གོ་རིམ་ལས་མ་འཆུག་པ་དང༌། མ་ཏྲཾ་ཡང་དེ་བཞིན་དུ་བཀོད། དཀྱིལ་འཁོར་གྱི་ཕྱི་རོལ་དུ་སྟོང་མཆོད་སོགས།
མཆོད་རྫས་བཀོད། གང་རྒྱས་ཅི་མཛེས་ལས་དམིགས་བསལ་མ་དགོས་ཀྱང༌། ཕྱག་རྒྱུན་དུ་སྟོང་མཆོད་རྒྱས་པ་ཕྱོགས་བཞིར་སྟེགས་བུ་བང་རིམ་བཅུ་གཅིག་རེ་དང༌། འབྲིང་སོར་བདུན། ཐ་མ་སོར་གསུམ་ལྡན་པར་བྱས་པའི་སྟེང་ན་རིམ་བཞིན། སྨན་གཏོར། རཀྟ། རིག་མ་བཅུ་དྲུག་དང་རྫས་རྟགས་སྣ་བདུན་སོགས་འབུར་དུ་གཏོད་པ། མ་འཛོམས་ན་རི་མོ་བྲིས་པ། མཆོད་ཡོན།
ཞབ་བསིལ། མེ་ཏོག་བདུག་སྤོས། དྲི་ཆབ། ཞལ་ཟས། ཚོགས་ཤ་དུམ་བཅས། ཐམས་ཅད་ཀྱི་མཐར་མར་མེའི་ཕྲེང་བ་བཅས་བརྒྱ་རྩ་རེ་དང༌། ཕྱོགས་བཞིའམ། མདུན་དུ་ཞལ་ཟས་རྒྱན་སྤྲོས་གཟབ་པ་བཞིའམ་གསུམ། འཛོམས་ན་ཕྱོགས་བཞི་ལ་མར་མེ་རྒྱུན་འབར་ལྔ་རེ། ཕྱི་རོལ་བར་སྣང་དུ་འཕྲུལ་འདེགས་ཀྱི་མར་མེ་འབར་བ་བཞི།
མ་འཛོམས་ན་ཟུར་ལོགས་ཆེ་བ་བཅུ་གཉིས་སུ་མར་མེ་ཆེ་བ་བཅུ་གཉིས། མདུན་ངོས་སུ་བརྗེ་ཞིང་གསོ་རྒྱུའི་ཆུ་གཉིས་ཉེར་སྤྱོད། ཚོགས་ཀྱི་གདན་ཡང་ཞིང་གི་ཁེབ། སྔོན་འགྲོ་འབུལ་གཏོར་ཕལ་ཆེར་བཤམས་པའི་ཅོག་སྟེང་ཁེབ་གདན་ཆེད་འཇོག་བདེ་བ་སོགས་འོག་ཏུ་དགོས་པའི་རིགས་ཐམས་ཅད་བཀོད་ཅིང་འདུ་བྱའོ། ལྔ་པ་ཚོགས་སྒྲུབ་ཀྱི་ལས་ལ་འཇུག་རུང་བྱ་བ་སྒྲུབ་པ་པོ་རྣམས་མངའ་གསོལ་ཞིང་གནས་སུ་དགོད་པ་ནི། ལས་རྡོར་གྱི་ཐོད་ཆང་མར་ཟིལ་ཅན་དང༌། ཕུད་སྐྱོགས་ཐོགས་ལ་ཚིག་བསྟུན་སོ་སོར་དྲངས། རྒྱལ་ཚབ་པའམ། རྒྱལ་ཐེབ་ཀྱིས་གཙོ་བོའི་ཞྭ་ཆོས་བཅས་གྲལ་གཤམ་དུ་བཞེངས་ཏེ། སྟོང་ཐུན་སྔོན་དུ་འགྲོ་བས་དབྱངས་སྙན་བོར་ལེན་ཚུལ་གྱིས།
ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་ཉིད༔ སྐུ་གསུང་ཐུགས་དང་ཡོན་ཏན་ཕྲིན་ལས་རྫོགས༔ དུག་ལྔ་རྩད་གཅོད་དངོས་གྲུབ་ཀུན་འབྱུང་གནས༔ སྟོན་པའི་སྒྲོན་མེ་མངའ་གསོལ་དགྱེས་པར་བཞུགས༔ ཞེས་དང༌། རྒྱལ་ཚབ་བཞི་ལ། ཧཱུྃ༔ བླ་མེད་གདུང་འཚོབ་སྐུ་གསུང་ཐུགས་ཀྱི་སྲས༔ དམ་ཆོས་ཆར་འབེབས་ཚེ་དང་དངོས་གྲུབ་སྤེལ༔
དབང་བསྐུར་ཕྲིན་ལས་རྣམ་བཞི་མཐར་ཕྱིན་པ༔ རྒྱལ་ཚབ་སྟོན་པར་མངའ་གསོལ་དགྱེས་པར་བཞུགས༔
ཡུམ་ལ། གཉིས་མེད་བདེ་སྐྱེད་མཚན་ཉིད་རབ་ཏུ་བཟང་༔ ཀུན་བཟང་ཡུམ་དུ་མངའ་གསོལ་དགྱེས་པར་བཞུགས༔ རྡོ་རྗེ་ལས་སར། ཕྲིན་ལས་གཞུང་བསྲང་བསྙེན་སྒྲུབ་མཐར་ཕྱིན་མཛད༔ རྡོ་རྗེ་ཀརྨ་མངའ་གསོལ་དགྱེས་པར་བཞུགས༔ གིང་ཚོགས་པར། བར་ཆོད་བགེགས་བསྒྲལ་གཟུགས་ཕུང་ལྷ་ལ་སྟོབ༔
རྡོ་རྗེ་གིང་མཆོག་མངའ་གསོལ་དགྱེས་པར་བཞུགས༔ མཚམས་པར། ཕྱི་ནང་མཚམས་གཅོད་བར་ཆད་ཐམས་ཅད་སྲུང་༔ རྡོ་རྗེ་མཚམས་པར་མངའ་གསོལ་དགྱེས་པར་བཞུགས༔ སྤྱན་པར། དངོས་གྲུབ་བགེགས་གཉིས་དུས་དང་དྲོད་ཚད་མཁྱེན༔ རྡོ་རྗེ་སྤྱན་པར་མངའ་གསོལ་དགྱེས་པར་བཞུགས༔ དུས་མཚམས་པར། ཕྲིན་ལས་སྐབས་སྦྱར་དུས་འཛིན་ནམ་ཚོད་མཁས༔ རྡོ་རྗེ་དུས་མཚམས་མངའ་གསོལ་དགྱེས་པར་བཞུགས༔
ཕྱག་ཚང་པར། ཕུད་གཙང་གཡོས་མཁས་ཕྱི་ནང་བྱ་བྱེད་མཁས༔ རྡོ་རྗེ་ཕྱག་ཚང་མངའ་གསོལ་དགྱེས་པར་བཞུགས༔ སྒྲུབ་པ་པོ་བྱིངས་ལ། གསལ་དག་ཛཔ྄྄་མཁས་དད་ལྡན་བརྩོན་པར་བཞུགས༔ གསེར་ཕྲེང་མཆེད་ལྕམ་མངའ་གསོལ་དགྱེས་པར་བཞུགས༔ རྡུལ་ཕྱགས་པར། ཀུན་གྱི་བཀའ་སྒྲུབ་ཕྱི་ཡི་ཉུལ་ལེ་སྐྲོད༔ རྡུལ་ཕྱགས་སྐྱེས་བུ་མངའ་གསོལ་དགྱེས་པར་བཞུགས༔ ཞེས་པའི་ཚིག་སོ་སོར་དང་བསྟུན་རྡོ་རྗེ་རྒྱལ་པོ་ནས་སྦྱིན་བདག་གི་བར་དུ་བདུད་རྩིའི་སྐྱེམས་དྲངས་ཤིང་མཐར་ཞི་རོལ་ལྡིར།
དྲུག་པ་རྟགས་གདབ་པ་ནི། སྤྲོ་ན་སྟོང་ཐུན་སྔོན་དུ་འགྲོ་བའི་དབྱངས་བོར་ལེན་ཚུལ་གྱིས། ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་དུ༔ མཁའ་འགྲོའི་ཚོགས་དང་དམ་ཚིག་གཅིག་པ་དང༌། སངས་རྒྱས་ས་གསུམ་དག་ལ་དགོད་བྱའི་ཕྱིར༔ སྨིན་མཚམས་ཐལ་ཆེན་ཚོམ་བུའི་མཚན་མས་གདབ༔ ། ཞེས་རྒྱལ་ཚབ་པས་རྡོ་རྗེ་སློབ་དཔོན་གྱི་སྨིན་མཚམས་དང་ཉྭ་སུལ་དུ་ཐལ་ཆེན་ཚོམ་བུས་རྩེ་གསུམ་རིས་བཀོད། སླར་སློབ་དཔོན་གྱིས་རྒྱལ་ཚབ་པར་དེ་བཞིན་དུ་གདབ། དེས་འགྲེས་ཏེ།
ཚིགས་བཅད་རྐང་པ་དང་པོ་གསུམ་འདྲ། རྐང་པ་ཐ་མའི་གནས་སུ། ལྐོག་མར་ཞག་གི་ཟོ་རིས་མཚན་མས་གདབ༔ ཅེས་ཨོག་ཀོ་དང་བྲང་ལ་ཞག་ཆེན་ཟོ་རིས་ཟླ་བ་ཕྱེད་པའི་དབྱིབས་གདབ། འབུར་བཞིར་ཁྲག་གི་ཐིག་ལེའི་མཚན་མས་གདབ༔ ཅེས་དཔྲལ་བ། མཁུར་ཚོས་གཉིས། མ་ནེ་སྟེ་འབུར་བཞིར་ཁྲག་ཆེན་གྱི་ཐིག་ལེ་གདབ། རྒྱལ་ཐེབ་རྣམས་ལ་རྒྱལ་ཚབ་པས་བཀོད། མཐར་ཞི་རོལ་རིང་པོའི་འོག
ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་བྷསྨ་མ་ཧཱ་ཀེཾ་ནི་རི་ཏི༔ མ་ཧཱ་རཀྟ་ཧཱུྃ༔ ཞེས་པའི་སྔགས་བརྗོད་བཞིན་དུ་རྒྱལ་ཐེབ་རྣམས་ཀྱིས་འདུས་པ་ཐམས་ཅད་ལ་རྟགས་གདབ་བོ། དེས་ནི་དཔལ་གྱི་སྲས་སུ་གྱུར་ཏེ་མཁའ་འགྲོ་གིང་གིས་སྐྱོབ་ཅིང་རྗེས་སུ་འཛིན་པར་འགྱུར་རོ། འདིར་ཁྲལ་དང་ལས་སྐལ་སོགས་ཞིབ་པར་གཞུང་འདི་དང་བཀའ་དགོངས་སོགས་གཞུང་ཆེན་རྣམས་ལས་འབྱུང་བ་ལྟར་དགོས་ཀྱང་དེང་སང་ཕྱག་ལེན་དཀྱུས་ལ་དེ་ཙམ་མ་འགྲུབ་པས་སོ་སོའི་སྒྲིགས་ལམ་དཀྱིལ་འཁོར་ཁང་པའི་སྤྱོད་ཡུལ་དང་བསྟུན་པར་བྱའོ། བདུན་པ་བརྡ་སྦྱར་བ་ནི། གདོད་ནས་རང་བཞིན་ལྷུན་གྱིས་གྲུབ་པའི་དཔལ་ཆེན་པོའི་དཀྱིལ་འཁོར་དུ་ཚད་མེད་བཞིའི་འཇུག་པས་ཞུགས་པར་བསམས་ལ། ལས་བྱང་ལྟར། ཧཱུྃ༔
གྲངས་མེད་བག་ཆགས་བརྩེགས་པ་ཕུང་པོའི་སྒོ༔ མ་རིག་བླང་དོར་འཐིབ་པོ་ཕྱེས་སུ་གསོལ༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བརྡ་སྒོ་དབྱེ། ལྷ་དང་བླ་མ་མཆེད་ལྕམ་ཐམས་ཅད་ལ་རང་བཞིན་གཉིས་སུ་མེད་པར་རང་རིག་པའི་ཚུལ་གྱིས་ཕྱག་འཚལ་བར་མོས་ལ། ཡེ་ནས་འདུ་འབྲལ་མེད་པའི་རྩ་གསུམ་ལྷ༔ དྲན་རིག་རྩལ་ལས་ཤར་བའི་རང་མདངས་ཏེ༔ གཉིས་སུ་མ་གྲུབ་ལྟ་བའི་ལྷ་ཞལ་མཇལ༔ རང་རིག་འདུ་འབྲལ་མེད་པར་ཕྱག་འཚལ་ལོ༔ ཨ་ཏི་པུ་ཧོཿ
པྲ་ཏཱིཙྪ་ཧོཿ བརྡ་ཕྱག་འཚལ་ལ། བརྒྱད་པ་སློབ་མ་བསྲེ་བསྣན་ནི། སློབ་དཔོན་གྱི་མདུན་དུ་རྡོར་དྲིལ་ཡུངས་ཐུན་བདུད་རྩི་སོགས་བཀོད། ལས་རྡོར་གྱིས་སྒོ་ཡི་ཕྱི་རོལ་དུ། མཆེད་གསར་རྙིང་ཐམས་ཅད་ཁྲུས་བྱས་ནས་དབྱུང༌། ཇི་ལྟར་བལྟམ་པ་ཙམ་གྱི་ནི། ལྷ་རྣམས་སོགས། སློབ་དཔོན་གྱིས་བགེགས་གཏོར་སྦྱིན་པ་ནི༔ ཧཱུྃ་ཛཿ
དམ་ཚིག་ཆེན་པོའི་དཀྱིལ་འཁོར་དུ༔ འཇུག་པར་ཁྱེད་ཅག་སྐལ་ལྡན་ལ༔ སྒྲུབ་ལ་མི་དབང་གནོད་བྱེད་བགེགས༔ འཐར་ཞིང་མཚམས་བཅད་ཕྱིར་དེངས་ཤིག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བི གྷྣཱ ན་བཾ་ཧཱུྃ་གིང་ཀ་ར་གིང་ཀ་ར་གནོད་བྱེད་ཐམས་ཅད་ཚིནྡྷ་ཚིནྡྷ་ཕཊ྄ཿ ཧཱུྃ་བཞིའི་ཤམ་བུར། བཛྲ་བཛྲ༔ ད་ཧ་ད་ཧ༔ པ་ཙ་པ་ཙ༔ ཧ་ན་ཧ་ན༔
ཨུ་ཙ་ཏ་ཡ་ཕཊ྄ཿ ཅེས་དྲག་སྔགས་རོལ་མོ། ཡུངས་ཐུན་གུ་གུལ་དུད་པས་བགེགས་བསྐྲད་ལ། མཆེད་རྙིང་པ་རྣམས་ནང་དུ་བཏང་ནས་གྲལ་དུ་འཁོད། སློབ་དཔོན་གྱིས་བསྐུལ་ཏེ། མདུན་གྱི་ནམ་མཁར་རྩ་བ་གསུམ་གྱི་ལྷ་ཚོགས་སྤྲིན་གཏིབས་པ་ལྟར་འཁོད་པར་གྱུར ་པར་མོས་ལ་ཐམས་ཅད་ཀྱིས། རྡོ་རྗེ་སློབ་དཔོན་སངས་རྒྱས་དཔལ༔ དུས་གསུམ་བཞུགས་ལ་ཕྱག་འཚལ་ལོ༔ མཆོག་གསུམ་རྟེན་པའི་ཞིང་གྱུར་ལ༔ གཉིས་མེད་ཡིད་ཀྱིས་སྐྱབས་སུ་མཆི༔
དངོས་འབྱོར་ཡིད་ཀྱིས་རྣམ་སྤྲུལ་པའི༔ དག་པའི་མཆཽད་པ་བཞེས་སུ་གསོལ༔ དངོས་གྲུབ་ཆུ་བོ་གཅོད་པའི་བགེགས༔ ཉེས་བྱས་མ་ལུས་བཤགས་པར་བགྱི༔ ཕྱོགས་བཅུར་འཁོར་གསུམ་དག་པའི་ཆོས༔ མ་ཆགས་སྤྱོད་ལ་རྗེས་ཡི་རང་༔ དག་པ་མཐའ་བཞིའི་དྲི་མ་མེད༔ རྫོགས་པའི་བྱང་ཆུབ་སེམས་བསྐྱེད་དོ༔ བདེ་གཤེགས་བྱང་ཆུབ་སེམས་དཔའ་ལ༔ དག་པ་གསུམ་གྱི་ལུས་འབུལ་ལོ༔
ཚེ་རབས་བགྲང་བའི་དགེ་བ་རྣམས༔ བསྡུས་ཏེ་བྱང་ཆུབ་ཆེན་པོར་བསྔོ༔ ལས་བྱང་ལྟར་བདུད་རྩི་བྱིན་རླབས་བྱ་བ་ནི། ཧཱུྃ༔ རླུང་མེ་ཐོད་སྒྱེད་སྟེང་དུ་བྷནྡྷའི་སྣོད༔ ཡངས་ཤིང་རྒྱ་ཆེ་བདུད་རྩི་སྨན་གྱིས་བཀང་༔ བཅུད་གཡོ་མདངས་ལྡན་མཁའ་ལྟར་རྒྱས་པ་འདི༔ བྱིན་གྱིས་བརླབས་པས་བླ་མེད་རྫས་ཆེན་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ སྨན་མཆོད་ནི༔
ཧཱུྃ༔ དམ་ཚིག་མཆོག་གི་བདུད་རྩི་འདི། སོགས་ནས་ ཁཱ་ཧིའི་ བར་རྐང་ཐོན་འབུལ། སྨན་གྱི་ལྷག་མ་ལ་སློབ་དཔོན་གྱིས། ཨོཾ་བཛྲ་ཡཀྵ་ཀྲོ་དྷ་ཧ་ན་ཧ་ན་ཧཱུྃ་ཕཊ྄ཿ ཅེས་བཟླས་པ་དམ་ཆུར་བྱིན་གྱིས་བརླབ། མཆེད་གསར་པ་རྣམས་རྙིང་པ་ལ་བསྲེ་ཞིང་བསྣན་པའི་ཆོ་ག་དངོས་ནི། རྒྱལ་ཐེབ་གཙོ་བོ་ཞིག་སྒོ་ཡི་སར་ཕྱིན་ནས། དད་པ་དང་ལྡན་པའི་རིགས་ཀྱི་བུ་རྣམས་དཔལ་ཆེན་རྡོ་རྗེ་ཕུར་པའི་དཀྱིལ་འཁོར་གཉན་པོར་འཇུག་པར་སྤྲོ་ན་གསོལ་བ་གདབ་པ་འདི་ཡི་རྗེས་ཟློས་མཛོད༔ ཞེས་བརྡ་སྦྱར།
ཧོཿ རྨད་བྱུང་དག་པ་རབ་འབྱམས་ལ༔ བདག་ཅག་དོན་ལྡན་ཅིའི་མི་དད༔ ངེས་དོན་དགོངས་ཕྱིར་སྲོག་ལྟར་བཟུང་༔ མི་འདའ་དམ་ཚིག་ལྡན་ལགས་སོ༔ ཞེས་ལན་གསུམ་ཞུ། རྒྱལ་ཐེབ་ཀྱིས། སྔོན་ལས་ཚོགས་གཉིས་མཐར་སོན་པའི༔ རྒྱལ་བའི་སྲས་སུ་འོས་ལགས་སམ༔ རྒྱུད་ངན་ལ་སོགས་བློ་ཅན་གྱི༔
འཇུག་པའི་སྐབས་མེད་ཕྱིར་དེངས་ཤིག༔ ཅེས་དྲིས་པས་ལན་གདབ་པ་འདིའི་རྗེས་ཟློས་མཛོད། རྡོ་རྗེ་སློབ་དཔོན་གྱི་བཀའ་བཞིན་དུ་སྒྲུབ་བོ་བགྱིད་དོ༔ ལས་དང་སྐལ་པར་ལྡན་ལགས་སོ༔ རྒྱལ་ཐེབ་ཀྱིས། དེ་ལྟར་ཡིན་ན་འོས་སོ། རུང་ངོ༌། ལེགས་སོ། ཞེས་བརྗོད་ལ་ནང་དུ་བཏང༌། ཕྱག་གསུམ་འཚལ་དུ་གཞུག །
དེ་དག་གི་གཙོ་བོ་ཞིག་ལ་མིག་དར་གཡོགས། མེ་ཏོག་གཏད་པ། པྲ་ཏཱིཙྪ་བཛྲ་ཧོཿ ཞེས་པས་དོར་བའི་ཚུལ་གྱིས་དཀྱིལ་འཁོར་མདུན་ཕྱོགས་བསྐོར་བར་མོས་ལ། བསྐོར་བ་གཅིག་ཙམ་བྱ། རྒྱལ་ཐེབ་ཀྱིས་གྲལ་གཤམ་ནས་ཕྱག་དང་བཅས་འདི་སྐད་ཞུའོ། ཧོཿ རྡོ་རྗེ་གསང་བའི་རིགས་ཅན་རྣམས༔ བྱང་ཆུབ་རྡོ་རྗེའི་ལམ་ལ་དྲངས༔ རྡོ་རྗེ་རྒྱལ་པོ་ཉིད་ལ་གཏད༔
ནམ་མཁའི་རྡོ་རྗེ་དེང་བདག་སྩོལ། སློབ་དཔོན་གྱིས། ཀྱཻཿ མི་ཤེས་དྲི་མ་དང་བྲལ་བ༔ ཡེ་ཤེས་མིག་གཅིག་དྲི་མ་མེད༔ དག་པ་གསུམ་ལྡན་ཡེ་ཤེས་སྤྱན༔ དྲི་བྲལ་དོན་གྱི་སྤྱན་དབྱེའོ༔ ཨོཾ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ ཅེས་མིག་དར་བསལ། སྔར་བརླབས་པའི་བདུད་རྩི་གསར་པ་རྣམས་ཀྱི་ལྕེ་ལ་སྦྱིན་ཏེ།
བདུད་རྩི་ཉིད་ཡེ་ཤེས་སེམས་དཔའ་ངོ་བོར་ཧཱུྃ་མཐིང་ནག་རེར་གྱུར་ནས་ཁྱེད་རང་རྣམས་ཀྱི་སྙིང་གར་ཐིམ་པར་གྱུར༔ ཧཱུྃ༔ རྡོ་རྗེ་གསང་བའི་བཀའ་ལས་ནི༔ ནམ་ཡང་འདའ་བར་མ་བྱེད་ཅིག༔ ཉེས་ན་ན་རག་སྤྱོད་པར་འགྱུར༔ དེ་ཕྱིར་ཚུལ་བཞིན་ཡང་དག་སྲུངས༔ ས་མ་ཡ་རཀྵ་སི་ཧཱུྃ༔ དམ་ཚིག་གནས་ལ་ཚུལ་བཞིན་དུ་སློབ་བོ་སྙམ་པས་འདི་ཡི་རྗེས་ཟློས་མཛོད། ས་མ་ཡ་ཨི་དནྟ་ན་ར་ཀན༔ ཞེས་བྲོ་བོར་གསར་རྙིང་གཉིས་གྲལ་འདྲེས་ཏེ་བཞུགས་པ་ཐམས་ཅད་ཀྱི་ལྕེ་ལ་བདུད་རྩི་སྦྱིན་ཞིང༌།
ཧཱུྃ༔ གསང་བ་ལས་ཀྱང་ཆེས་གསང་བའི༔ བླ་མེད་དཀྱིལ་འཁོར་ཆེན་པོ་འདིར༔ རྡོ་རྗེའི་མཆེད་ལྕམ་སྤུན་གྲོགས་རྣམས༔ དུས་འདིར་རྟག་སྤྱོད་དམ་བསྲེས་ནས༔ ནམ་ཡང་མི་འདའ་རྡོ་རྗེའི་མཆེད༔ སྲོག་གི་ཕྱིར་ཡང་དམ་བསྲུང་ངོ་༔ གནས་གསུམ་དུ་བདུད་རྩིའི་ཐིག་ལེ་བཀོད་ཅིང༌། སྤྱི་བོར་ཨཱོཾཿདཀར་པོ། མགྲིན་པར་ཨཱཿདམར་པོ།
ཐུགས་ཀར་ཧཱུྃ་སྔོན་པོ། སངས་རྒྱས་ཐམས་ཅད་རྡོ་རྗེ་གསུམ་དང་དབྱེར་མི་ཕྱེད་པའི་རང་བཞིན་དུ་གྱུར། ཀཱ་ཡ་སིདྡྷི་ཨོཾ། ཝཱཀྐ་སིདྡྷི་ཨཿ ཙིཏྟ་སིདྡྷི་ཧཱུྃ༔ དེང་ཕྱིན་ཆད་མཆེད་གསར་རྙིང་ཐམས་ཅད་སྐལ་པ་མཉམ་པ་ཡིན་པས་གྲལ་གཅིག་ལ་འདུག་པས་ཆོག་པ་ཡིན་ནོ༔ ཞེས་བརྡ་སྦྱར། ཧཱུྃ༔ རྡོ་རྗེ་འདུ་བྲལ་མེད་པའི་གཟུང་ཐག་ལ༔ དམ་ཚིག་སྲོག་གི་བསྡུས་པའི་མཆེད་དང་ལྕམ༔
སྐུ་གསུང་ཐུགས་ཀྱི་དངོས་གྲུབ་འཐོབ་བྱའི་ཕྱིར༔ ཐམས་ཅད་དཀྱིལ་འཁོར་གཅིག་ཏུ་འགྲུབ་པར་ཤོག༔ ཅེས་བརྗོད་དོ། དམ་ཚིག་བསླབ་བྱ་རྒྱས་པར་བྱ། ལྷའི་ང་རྒྱལ་དང་ལྡན་པས། ཨོཾ་མ་ཧཱ་བཛྲ་ཧཱུྃ༔ ཞེས་རྡོ་རྗེ་གསོར། ཨོཾ་བཛྲ་གྷཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ་སརྦ་བུདྡྷ་ཀྵེ་ཏྲ་པྲ་ཙ་ལི་ཏ་པྲཉྫཱ་པ་རི་ཏ་ན་ད་སཾ་བྷ་ཝ་ཏི་བཛྲ་དྷརྨ་ཧྲི་ད་ཡ་སནྟོ་ཁ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ༔
བརྗོད་ཅིང་དྲིལ་བུ་བསིལ་བ་སོགས་རོལ་མོ་སྒྲ་ཆེར་བསྒྲག་གོ ། དགུ་པ་ལྷ་བསྐོས་ལ་གདབ་པ་ནི། གདོད་ནས་གྲུབ་པའི་དཀྱིལ་འཁོར་པ་རྣམས་བྲིས་པའི་དཀྱིལ་འཁོར་གྱི་བར་སྣང་དུ་འཇའ་ཚོན་ལྟ་བུར་གསལ་བར་མོས་ལ། འདུས་པ་རྣམས་དབུ་ཞྭ་བཅས་བཞེངས་ལ། པད་ཀོར་ཕྱི་ནང་དུ་བསྒྱུར་ཅིང༌། ཧཱུྃ། ཆོས་དབྱིངས་རོལ་པའི་ཕོ་བྲང་ཆེན་པོ་ནས། ། འགྲོ་བའི་དོན་དུ་ཐུགས་རྗེས་སྤྲུལ་པའི་སྐུ། ། རིགས་བདག་སེམས་དཔའི་དཀྱིལ་འཁོར་ལྷ་ཚོགས་རྣམས། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། །
རྔམ་ཡངས་བདེ་ཆེན་འབར་བའི་ཕོ་བྲང་ནས། ། ཡང་དག་དཔལ་ཆེན་ཞི་ཁྲོའི་ལྷ་ཚོགས་རྣམས། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། ། དྲག་པོ་ཨེ་ཡི་ཆོས་འབྱུང་ཕོ་བྲང་ནས། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་རྣམས། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། ། ཕྲིན་ལས་རྣམ་བཞི་ལྷུན་གྲུབ་ཕོ་བྲང་ནས། ། སྲས་མཆོག་ཀཱི་ལ་རིགས་བཞི་ཡབ་ཡུམ་རྣམས། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། ཕྱོགས་བཅུ་རང་རྩལ་རོལ་པའི་ཕོ་བྲང་ནས།
ཁྲོ་བཅུ་ཡབ་ཡུམ་ཕྲ་ཐབས་ཕུར་འདེབས་རྣམས། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། ། དྲག་པོའི་ཕོ་བྲང་གཉེར་པའི་ལས་མཛད་མ། ། སྒོ་སྐྱོང་རིགས་བཞི་མ་མོའི་ཚོགས་རྣམས་ཀྱང༌། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། ། ཟ་གསོད་དབུགས་ལ་རྔམ་པའི་ཕོ་བྲང་ནས། ། ཕོ་ཉ་གིང་བདུད་བཀའ་ཉན་ཉེར་བཞི་རྣམས། ། ཆོས་ཀྱི་དབྱིངས་ནས་འདིར་གཤེགས་གདན་ལ་བཞུགས། ། ཕྱག་གཉན་སྣ་ཚོགས་མ་ངེས་བསྒྱུར་བའི་ཚོགས། ། ཆོས་དབྱིངས་རོལ་པ་ཆེན་པོའི་སྟོང་ཉིད་ལས། །
མ་འགགས་ཐུགས་རྗེའི་རང་རྩལ་སྣ་ཚོགས་སྟོན། ། དབྱིངས་ནས་སྐུར་བཞེངས་གནས་འདིར་བཞུགས་སུ་གསོལ། ཞེས་བརྗོད་དོ། ནམ་མཁའ་གང་བའི་ལྷ་ཚོགས་རྣམས་དཀྱིལ་འཁོར་གྱི་ཕུར་ཁྲོམ་སོགས་སྒྲུབ་རྫས་སོ་སོ་ལ་ཐིམ་པས་བྱིན་གྱིས་བརླབས་པར་མོས་ལ། ཐལ་སྦྱར་བཅས། ཨོཾ་ཡེ་ཤེས་སྐུ་མཆོག་རང་བཞིན་དཀྱིལ་འཁོར་དུ།

ཟླ་རྒྱས་བཞིན་དུ་སྤྲོས་པ་མི་མངའ་ཡང༌། ཐུགས་རྗེའི་ཉི་གསལ་འོད་བཞིན་སྙོམས་མཛད་པ། ། འདིར་གཤེགས་བདག་ལ་དགོངས་ཤིང་བཞུགས་སུ་གསོལ། ། བརྗོད་མེད་ཤེས་རབ་མི་གཡོ་ཆོས་ཀྱི་སྐུ། ། བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། ། ཐུགས་རྗེ་ཐབས་མཁས་རྒྱ་ཆེར་རོལ་པའི་ལྷ། ། ཞི་ཁྲོ་སྤྲུལ་པའི་སྐུ་ལ་ཕྱག་འཚལ་ལོ། ། དངོས་སུ་འབྱོར་དང་ཡིད་ཀྱིས་རྣམ་སྤྲུལ་པའི། ། ཀུན་ཏུ་བཟང་པོ་བླ་མེད་མཆོད་སྤྲིན་གྱིས། ། མཁའ་དབྱིངས་རྣམ་དག་རྒྱ་ཆེར་ཡོངས་བཀོད་དེ། ། ཕྱི་ནང་གསང་བ་མཆོད་སྤྲིན་རྒྱ་མཚོས་མཆོད། །
ཀུན་ཏུ་བཟང་མོ་གསང་བའི་བྷ་ག་ལ། ། རྒྱལ་བའི་དཀྱིལ་འཁོར་རབ་འབྱམས་མ་ལུས་ཀུན། ། འདུ་འབྲལ་མེད་པའི་ངང་དུ་རོ་གཅིག་པས། ། གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག ། སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ། ། ཆོས་རྣམས་རྣམ་དག་ཡེ་ནས་འོད་གསལ་ཞིང༌། ། རྣལ་འབྱོར་ཉིད་དབྱིངས་སྨྲ་བསམ་བརྗོད་ལས་འདས། ། མཉམ་ཉིད་བྱང་ཆུབ་སེམས་ལ་རྟག་ཏུ་འདུད། ། ཀུན་བཟང་རྫོགས་ཆེན་ཡེ་ནས་བརྡལ་བ་ལ། ། ཕྱི་ནང་གསང་བ་བཀོད་པའི་དཀྱིལ་འཁོར་ནི། །
སྣང་སྲིད་རྣམ་དག་ལྷ་དང་ལྷ་མོའི་དབྱིངས། ། བྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། ། གསང་ཆེན་རབ་དགྱེས་གཟུངས་ཆེན་བདག་ཉིད་མ། ། མཁའ་དབྱིངས་ཀློང་ཡངས་པདྨོར་འཁྱིལ་བ་ལ། ། གཉིས་མེད་ཐིག་ལེ་ཆེན་པོར་འོད་གསལ་ཞིང༌། ། མ་བཅོས་སྤྲོས་མེད་བྱང་ཆུབ་སྙིང་པོའི་སྐུ། ། ཅིར་ཡང་སྣང་བ་བདེ་ཆེན་གཡུང་དྲུང་ལྷ། ། འདུ་འབྲལ་མེད་པ་གསང་བའི་དཀྱིལ་འཁོར་ནི། ། བདག་ཉིད་ཆེན་པོ་རིགས་ལྔ་ཡབ་ཡུམ་དང༌། ། བྱང་ཆུབ་ལྕམ་དྲལ་ཁྲོ་བོ་ཁྲོ་མོའི་ཚོགས། །
རྡོ་རྗེ་ལྷ་མོ་ཚོགས་རྗེ་ཚོགས་ཀྱི་བདག ། རིགས་ལྔ་དཔལ་ཆེན་ཁྲོ་རྒྱལ་ཡབ་ཡུམ་བཅུ། ། གནས་དང་ཡུལ་གྱི་ཕྱག་རྒྱ་སྒོ་མ་བཞི། ། ཡེ་ཤེས་སྤྲུལ་པའི་ལྷ་ཚོགས་མང་པོ་དང༌། ། མ་ལྟར་བྱམས་ཤིང་སྲིང་ལྟར་གདུང་ལ་སོགས། ། ལེགས་ཉེས་སྟངས་འཛིན་དམ་ཚིག་རྗེས་གཅོད་པའི། ། ཕྱི་ནང་མཁའ་འགྲོ་རྣལ་འབྱོར་མ་ཡི་ཚོགས། ། དཔང་གྱུར་རྡོ་རྗེ་དམ་ཅན་དགོངས་སུ་གསོལ། ། རྡོ་རྗེ་གདུང་འཚོབ་རྣལ་འབྱོར་བདག་ཅག་གིས། ། འགྲོ་བའི་དོན་དུ་བྱང་ཆུབ་སེམས་བསྐྱེད་དོ། །
བླ་མེད་གོ་འཕང་བགྲོད་པར་བྱ་བའི་ཕྱིར། ། བསྟན་པ་རྒྱ་མཚོ་སོ་སོའི་འདུལ་ཁྲིམས་དང༌། ། སྐུ་གསུང་ཐུགས་དང་མཉམ་སྦྱོར་སྡོམ་པའི་མཆོག ། རྡོ་རྗེ་འདའ་ཀ་དམ་ཚིག་གཏན་གྱི་གཉེར། ། སྤྱི་དང་ཁྱད་པར་ལྷག་པའི་དམ་ཚིག་རྣམས། ། སྔ་ཕྱིར་མནོས་ཤིང་གཉེར་དུ་སྨྲས་སོ་འཚལ། ། ཡུན་དུ་མི་བཏང་འདའ་བར་མི་བགྱིད་ཅིང༌། ། དོན་ལ་གོལ་ཞིང་ལྡོག་སེམས་མ་མཆིས་ཀྱང༌། ། གདོད་བྱ་ལོང་ཡོད་སྙམ་པའི་ལེ་ལོ་ཡིས། ། ཀློང་དུ་མ་གྱུར་རྩལ་ཤུགས་ཆུང་བ་དང༌། །
ཤེས་བཞིན་མི་ལྡན་བག་མེད་དབང་གྱུར་ཏེ། སྒོམ་ལ་མི་བརྩོན་བསྙེན་སྒྲུབ་གཡེལ་ལ་སོགས། ། ཚོར་དང་མ་ཚོར་མ་རིག་དབང་གིས་ན། ། སྟོན་པའི་བཀའ་དང་དམ་ལས་འགལ་གྱུར་ཏེ། ། རྣལ་འབྱོར་གང་ཞིག་དམ་ཚིག་ཉམས་པ་དང༌། ། སྐད་ཅིག་ཙམ་ཡང་འཕྲད་པར་མི་བྱ་ཞེས། ། བཀའ་ལས་བྱུང་ཞིང་དེ་ལྟར་མི་རྟོགས་ཏེ། ། གསང་སྒོ་འཆོལ་བས་དབྱེ་གསལ་དཀའ་བ་དང༌། ། མངོན་ཤེས་མེད་པས་སྐྱོན་ཅན་མ་ལྕོགས་ཏེ། ། ཉམས་དང་ཚོགས་འདྲེས་ཉམས་པ་བསྐང་བ་དང༌། །
ཉམས་དང་སྣོད་མིན་རྣམས་ལ་ཆོས་བཤད་དང༌། ། ཉམས་ལ་མི་འཛེམ་ཉམས་པའི་སྐྱོན་ལ་སོགས། ། ཉམས་དང་འགྲོགས་ཤིང་ཉམས་པ་དེ་དག་གིས། ། ཉམས་གྲིབ་སྐྱོན་གྱིས་གོས་པར་གྱུར་ཏོ་འཚལ། ། ཚེ་འདིའི་རྐྱེན་དང་ཡུན་གྱི་སྒྲིབ་གྱུར་རྣམས། ། རབ་གནོང་འགྱོད་པའི་སེམས་ཀྱིས་མཐོལ་བཤགས་ན། ། བྱམས་པའི་ཐུགས་རྗེས་བདག་ལ་དགོངས་ནས་ཀྱང༌། ། གཉིས་མེད་དབྱིངས་ལས་མི་འགྱུར་བདག་བཀོད་དེ། ། མི་དམིགས་བཏང་སྙོམས་ངང་ལ་བཞུགས་ནས་ཀྱང༌། ། གཉིས་མེད་དོན་གྱི་ཚངས་པ་སྩལ་དུ་གསོལ། །
དོན་དམ་དམིགས་མེད་སྤྲོས་ལས་འདས་པ་ལ། ། རྣམ་རྟོག་གང་ཡང་དམིགས་པར་མི་འགྱུར་ཞིང༌། ། ཀུན་རྫོབ་སྒྱུ་མ་ཙམ་གྱི་དབང་གིས་ན། ། ནོངས་པ་མཆིས་ན་རབ་གནོང་བཟོད་པར་གསོལ།
ཞེས་དྲི་མེད་རྒྱལ་པོ་བཤགས་པའི་རྒྱུད་ལས། ཡེ་ཤེས་ལྷ་དང་འཁོན་བཅུགས་བཤགས་པའི་ལེའུ་བཞི་པ་ཁུལ་དུ་ཕྱུང་བ་ཚར་གཅིག་གི་མཇུག ། ཡི་གེ་བརྒྱ་པ་བཟླས་པའི་ཚེ་སློབ་དཔོན་གྱིས་དྲིལ་བུ་འཁྲོལ་ཞིང་དཀྱིལ་འཁོར་ལན་གསུམ་བསྐོར་ལ་ལྷག་ཆད་ཁ་བཀང༌། བཅུ་པ་བྱིན་དབབ་པ་ནི། སློབ་དཔོན་དང་རྒྱལ་ཐེབ་རྣམས་སྔགས་ཆས་ཀྱིས་དཀྱིལ་འཁོར་མདུན་དུ་གཡབ་དྲིལ་ཐོགས་པ་འཁོད། དེའང་རིག་འཛིན་བྱིན་འབེབས་པ་ལ།
གཡབ་དར་སྣ་ལྔ་དང་དམར་པོ་གཅིག ། གཞུང་གི་བྱིན་འབེབས་ལ་སློབ་དཔོན་གྱིས་ཞིང་ལྤགས་དང༌། གཞན་རྣམས་ལ་གཡབ་དར་ནག་པོ་ཁོ་ན་གཡབ། ལས་རྡོར་གྱིས་གཡབ་དར་སྣ་ལྔའི་གཡབ་མོ་དང༌། གཡོན་སྤོས་ཕོར་ཚིལ་ཆེན་གུ་གུལ་སྦྱར་སྤོས་ཀྱི་དུད་པ་ཐོགས་ནས་མདུན་བསུ། དཀྱིལ་འཁོར་གྱི་ཟུར་བཞི་ལ་རྒྱལ་མཚན་ཐོགས་པ་བཞི་འཁོད། འདུས་པ་རྣམས་ཀྱང་བཞེངས་ལ་ཞྭ་ཆོས་བསྟར་ཏེ་རོལ་མོ་དབྱངས་དང་བཅས་དང་པོ་ནི། བདག་ཉིད་དཔལ་ཆེན་རྡོ་རྗེ་གཞོན་ནུ་གསལ་བའི་ཐུགས་ཀ་ནས་འོད་ཟེར་བསམ་གྱིས་མི་ཁྱབ་པ་འཕྲོས་པས་འོག་མིན་ཆོས་ཀྱི་དབྱིངས་ཀྱི་ཞིང་ཁམས་ནས་བླ་མ་རིག་འཛིན་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་ཐམས་ཅད་དང་ཁྱད་པར་ཡང་དག་རྡོ་རྗེ་ཕུར་པའི་དཀྱིལ་འཁོར་གྱི་རྣམ་པར་སྣང་བ་མདུན་གྱི་ནམ་མཁར་ཏིལ་གྱི་གང་བུ་ཁ་ཕྱེས་པ་བཞིན་སྤྱན་དྲངས་ནས་བདག་སྒྲུབ་པ་པོའི་ཡོ་བྱད་ཐམས་ཅད་ལ་ཐིམ་པས་དུར་ཁྲོད་རོལ་པའི་ཞིང་ཁམས་རྟེན་དང་བརྟེན་པར་བཅས་པའི་བདག་ཉིད་དུ་གྱུར༔ པར་མོས་ལ། ཨོཾ་བཛྲ་ས་མ་ཡ་ཧོ༔
ས་མ་ཡ་སཏྭཾ༔ དབྱངས་རོལ་མོའི་འགྱུར་ཁུག་དང་བཅས་ཏེ། ཧཱུྃ༔ དབུས་ཕྱོགས་འོག་མིན་ཆོས་དབྱིངས་ནས༔ བཅོམ་ལྡན་རྡོ་རྗེ་གཞོན་ནུ་དང་༔ ཡུམ་ཆེན་འཁོར་ལོ་རྒྱས་འདེབས་ཀྱིས༔ དཀྱིལ་འཁོར་རྫས་ལ་བྱིན་ཆེན་ཕོབ༔ ཕྱོགས་བཅུ་དྲེགས་པའི་གདན་སྟེང་ནས༔ ཁྲོ་རྒྱལ་ཡབ་ཡུམ་ཕྲ་མེན་བཅས༔ སྲས་དང་སྤྲུལ་འཁོར་ཐམས་ཅད་ཀྱིས༔
དཀྱིལ་འཁོར་རྫས་ལ་བྱིན་ཆེན་ཕོབ༔ ཟླ་གམ་ཨེ་ཡི་དཀྱིལ་འཁོར་ནས༔ སྐུ་གསུང་ཐུགས་དང་ཡོན་ཏན་དང༌། ཕྲིན་ལས་སྤྲུལ་པའི་སྲས་མཆོག་གིས། དཀྱིལ་འཁོར་རྫས་ལ་བྱིན་ཆེན་ཕོབ༔ དཀྱིལ་འཁོར་སྒོ་བཞི་གྲུ་ཆད་ནས༔ མཐུ་དང་དྲག་རྩལ་བསམ་མི་ཁྱབ༔ ཕྲིན་ལས་རྣམ་བཞི་སྒོ་སྐྱོང་གིས༔ དཀྱིལ་འཁོར་རྫས་ལ་བྱིན་ཆེན་ཕོབ༔ དུར་ཁྲོད་གནས་དང་ཕྱོགས་མཚམས་ནས༔
ཤྭ་ན་ས་བདག་བདག་ཉིད་མ༔ བསྭེ་ལྕགས་དུང་གི་སྐྱེས་ཆེན་གྱིས༔ དཀྱིལ་འཁོར་རྫས་ལ་བྱིན་ཆེན་ཕོབ༔ དུར་ཁྲོད་གཡའ་གངས་དབེན་གནས་ནས༔ གིང་ཆེན་བཅོ་བརྒྱད་ལངྐའི་ཚོགས༔ དབང་ཕྱུག་བརྟན་མའི་ཚོགས་བཅས་ཀྱིས༔ དཀྱིལ་འཁོར་འདི་ལ་བྱིན་ཆེན་ཕོབ༔ སྒྲུབ་མཆོག་རྣམས་ལ་དབང་ཆེན་བསྐུར༔ རྟགས་དང་མཚན་མ་བཟང་པོ་སྟོན༔ མཆོག་དང་ཐུན་མོང་དངོས་གྲུབ་སྩོལ༔
ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ས་མ་ཡ་ཨ་བེ་ཤ་ཡ་ཨ་བེ་ཤ་ཡ་ཨ་ཨཱཿ གཞན་ཡང་གཞུང་གི་བྱིན་འབེབས་ཡང་བྱ། ཤར་ནས་བྱིན་དབབ་སྟེ་དཀྱིལ་འཁོར་ལ་བསྐོར་བ་གསུམ་བྱས་ཏེ། བྱིན་དབབ་པའི་མཐར་བརྒྱུད་གསུམ་རོལ་མོ་ལ་ཕྱག་བཞེས་ལྟར་རྐང་གླིང་དང་བཤུགས་གླུ་གསུམ་གསུམ་བཏང་བའི་ཚེ་ལན་གཅིག་བསྐོར་ནས་རང་གནས་སུ་བཞུགས་ལ་དཀྱིལ་འཁོར་བརྟན་པར་བྱ་བའི་ཕྱིར་མེ་ཏོག་འཐོར། བདག་བསྐྱེད་བསྡུ་ལྡང་དགེ་བསྔོ་སོགས་ཀྱིས་ཉིན་གཉིས་པ་གྲུབ་བོ། འདི་ཉིན་སྔ་དྲོ་ཕྱི་དྲོ་ནམ་བདེར་རྡོ་རྗེ་རྒྱལ་ཐེབ་དཔོན་སློབ་ནས་ཞི་བའི་སྦྱིན་སྲེག་བྱ། ༈ སྤྱི་དོན་གཉིས་པ་ལའང་གསུམ། ཕྲིན་ལས་ཛཔ྄་བསྙེན་དང་བཅས་པ་དངོས་གྲུབ་སྒྲུབ་པ། བར་ཆད་ཀྱི་རྟགས་བསལ་བ་དངོས་གྲུབ་ཀྱི་མཚན་མ་བརྟག་པའོ། དང་པོ་ནི།
སྤྱིར་འདི་ལ་སྨིན་སློབ་དང་མོས་སློབ་གཉིས་ལས་དེང་སྐབས་སུ་ཡུལ་དུས་བརྩོན་པའི་དབང་གིས་ཕྱི་མ་ཁོ་ན་ལའང་གསུམ། ཕྲིན་ལས་ལག་ཏུ་ལེན་པའི་དབང་དུ་བྱས་པ་ཏེ། དེའང་འདུས་པ་རྣམས་གྲལ་དུ་འཁོད་ནས་ཐོག་མར་ཚིག་བདུན་གསོལ་འདེབས། ཡན་ལག་བདུན་པ། ཐུབ་བསྟོད། སོགས་རང་ལུགས་ཆོས་སྤྱོད་ལྟར་གནས་རི་སོ་དགུ་མ། ཐེག་ཆེན་དགུ་ལྡན། སོགས། འོག་མྀན་ཆོས་ཀྱི་སོགས། དཔལ་ལྡན་རྩ་བའི་བླ་མ་སོགས།
བླ་མ་སྐུ་ཁམས་བཟང་བར་སོགས་བྱ། བརྒྱུད་འདེབས་མཐར། སྙན་གསན་རོལ་མོ་བྱས་ལ། སྐྱབས་སེམས་ལན་གསུམ་རེའི་མཚམས། བསང་ཆུ་བྱིན་བརླབ་བྱ། ལས་རྡོར་གྱིས་གྲལ་མདོར་སྟེགས་ཀྱྀ་སྟེང་དུ་དཀར་བགེགས་བཤམས་ནས་སྤྱི་ལྟར་བྱ། གཞུང་གི་མཚམས་གཅོད་ལ་ལས་རྡོར་གྱིས་གུ་གུལ་དང༌། བྱིན་འབེབས་སྤྱན་འདྲེན་རྣམས་ལ་སྤོས་བསྐོར་བྱ། བྱིན་འབེབས་ལ་ཐམས་ཅད་ཀྱིས་ཞྭ་བཞེས་ཤིང་གཏོར་མཆོད་ཐམས་ཅད་བསང་ཆུས་བྲན། དཀར་བགེགས་མ་གཏོགས་གཞན་རྣམས་དེ་རྗེས་བདུད་རྩིས་བྲན།
སྨན་རཀ་གཏོར་གསུམ་བྱིན་རླབས་བྱ། ཏིང་འཛིན་རྣམ་གསུམ་མགོར་ཡེ་ཤེས་སྐུ་མཆོག་འདོན། ཡིག་བརྒྱ། ལྷ་བསྐྱེད་སྐབས་བདག་ཉིད་རྩ་བའི་དཀྱིལ་འཁོར་དང༌། ཕྱོགས་བཅུའི་ཁྲོ་བོའི་དཀྱིལ་འཁོར་གཉིས་བདག་མདུན་དབྱེར་མེད་དུ་བསྒོམ། རང་གི་མདུན་དུ་ཐུགས་ཀྱི་སྲས་མཆོག་བཛྲ་ཀཱི་ལ་ཡ་ལ་བརྟེན་བྱས་ཏེ་ཕུར་པ་རྫས་ཀྱི་དཀྱིལ་འཁོར་རང་གི་མདུན་དུ་བསྒོམ་པ་ཡིན། ལྷ་བསྐྱེད་གྲུབ་ཟིན་པ་དང༌། ཡིད་ཀྱི་ཕུར་པ་རྫས་དཀྱིལ་ཐམས་ཅད་ལ་དམིགས་པས་ཁྱབ་པར་བྱས་ནས་བསྟོད་པའི་མཐར་ཛཔ྄་བསྐུལ་བྱ། མཐར་ལས་རྡོར་གྱིས་དཀྱིལ་འཁོར་ལ་མེ་ཏོག་འབུལ་ཞིང་པད་ཀོར་བཅས་གཟུང་ཐག་བླངས་ཏེ་སློབ་དཔོན་དང་རྒྱལ་ཚབ་ལ་ཕུལ་ཏེ་དེ་དག་གིས་ཀྱང་དེ་བཞིན་དུ་བླངས་ཏེ་གཙོ་བསྙེན་གྲུབ་ཉེ་བ་དང་བསྙེན་རྒྱུན་པ་རྣམས་ཀྱིས་ཛཔ྄་བླང༌། རྒྱལ་ཚབ་པས་གཟུང་ཐག་ཐུན་དཔོན་ལ་སྤྲད་དེ།
དེ་ནས་བརྩམ་སྒྲུབ་བའི་བསྙེན་རྒྱུན་མ་གྲོལ་གྱི་བར་རྒྱུན་མི་བཅད་ཅིང་གཟུང་ཐག་སྟོང་པར་མ་བོར་བར་བྱའོ། ཛཔ྄་ཀྱི་དགོངས་པ་བསྙེན་སྒྲུབ་ཡན་ལག་བཞི་ཚང་དགོས་ཤིང་ལུགས་འདི་ཐུན་མོང་མ་ཡིན་པ་དང་སྦྱར་ཏེ་གཙོ་བསྙེན་ཡང་ཕུར་རྒྱུད་ལས། གཙོ་བོ་ལ་བྱེ་བ། འཁོར་རྣམས་ལ་ཁྲི་རེ་རེ་བྱ་བར་གསུངས་ཀྱང་ཐུན་ཁོང་གཅིག་ལ་གཙོ་བོ་ལ་སྟོང་ཕྲག་རེ་ཙམ་ལ་ཆོག་པར་རྩིས་ནས་བཞི་ཀ་རྫོགས་པ་དང༌། སྟོང་ཚིག་འབུལ་བ་ནི། ཧཱུྃ༔ ཡེ་ཤེས་ལྷ་ཚོགས་སྤྱན་འདྲེན་ སོགས་རྫོགས་པ་དང༌། ཧཱུྃ་སྒྲུབ་བྱ། རིགས་བཞི་དང་ཁྲོ་བཅུ་ལ་བརྒྱ་རེ། སྒོ་མ་དང་དབང་ཕྱུག་ལ་ལྔ་བཅུ་རེ་ཕྱིན་ཆད་དམ་ཅན་རྣམས་ལ་ཉེར་གཅིག་རེ་བྱ།
སྐུ་གསུང་ཐུགས་ལ་དམིགས་པའི་འཛབ་དགོངས་གཙོ་བོར་བྱ། དམིགས་པ་རྣམས་རྒྱུད་དང་གཞུང་གི་དགོངས་པ་དངོས་སུ་གསལ་བ་ལྟར་མ་འཆོལ་བར་བྱ། བདག་མདུན་དཀྱིལ་འཁོར་གསུམ་ཀའི་སྔགས་ཀྱི་འོད་ཟེར་ཚྭ་ཚྭ་ལྟ་བུས་དགྲ་བགེགས་རྡུལ་དུ་བརླགས་པར་བསམ་མོ། སྟཽང་ཚིག་རྗེས་མར། ཨོཾ་བཛྲ་པུཥྤེ་ དྷཱུ ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་ལ་ཁ་ཁ་ཁཱ་ཧི༔ ཧཱུྃ༔ མ་བཅོས་ལྷུན་གྲུབ་ སོགས། བསྟོད་པར་འོས་པ་ སོགས་ནས་དབྱངས་གསལ། ཡིག་བརྒྱ་རྟེན་སྙིང་ལན་གསུམ་བཟླ།
ཐུན་གཏོར་གཞུང་ལྟར་ཕུལ། ཐུན་མཐར་ ཁྱབ་བདག་དཔལ་ཆེན་ཀརྨ་ཧེ་རུ་ཀ་ སོགས་སྨོན་ལམ་བྱ། ཐུན་གཉིས་པ་ལ་སྐྱེས་རབས་གསོལ་འདེབས་ནས་བཟུང༌། ཕྲིན་ལས་རྒྱུན་ཁྱེར་གཞུང་ལྟར་བཏང༌། བསྙེན་དམིགས་རྒྱས་བསྡུས་གང་བདེ་བྱ། མཐར་སྟཽང་ཚིག ། མཆོད་བསྟོད་མཐར། དབྱངས་གསལ་ཡིག་བརྒྱ་རྟེན་སྙིང་རྣམས་སྔར་ལྟར་བྱ། དངོས་གྲུབ་བསྐུལ། ཐུན་གཏོར་འབུལ།
མཐར་བསྐང་གསོལ་ཐུན་གཏོར་འགུགས་གཞུག་ནས་བཟུང་དབང་ཕྱུག་ལས་བསྐུལ། ཕུར་སྲུང་བཅུ་དྲུག སྡེ་ལྔ། ལྷ་མོ་ཞི་དྲག ། བཙན་གསོལ། གཟེ་རྒྱལ་གསོལ་ཁ། དགེ་བསྙེན་མཐར་ཕྲིན་བཅོལ་བཀའ་སྲུང་དམ་ཅན་རྒྱ་མཚོ་སོགས་མཐར་ཆགས་སུ་བཏང༌། རྒྱལ་ཐེབ་གཅིག་སྔགས་ཆས་བཅས་གྲལ་མདོར་ཉུལ་ལེའི་ཕྱག་ལེན་རྣམས་སྤྱི་ལྟར་བྱ། བྱིན་འབེབས་རྒྱས་བསྡུས་གང་བདེའི་མཐར། ཛཔ྄་དབྱངས་ལན་གསུམ་བྱ།
སྔ་དྲོའི་ཐུན་གྲུབ་བོ། ཕྱི་དྲོ་གསོལ་འདེབས་བསམ་དོན་མྱུར་འགྲུབ་དང༌། ལས་བྱང་ཕྲིན་ལས་རྒྱུན་ཁྱེར་ཚར་གཅིག་བསྙེན་པའི་བར་གོང་གསལ་ལྟར་བཏང༌། དེ་ནས་ལས་རྡོར་གྱིས་ཚོགས་ཀྱི་ཡོ་བྱད་ཐམས་ཅད་འདུ་བྱ་ལ་ཞིང་ལྤགས་སམ་གཅན་གཟན་པགས་པ་གང་རུང་གི་སྟེང་དུ་བཀྲམ། ཚོགས་ཐ་མ་ཟུར་དུ་བཞག ། ཚོགས་ཞུ་བྱེད། སློབ་དཔོན་ལྷའི་ང་རྒྱལ་དང་མ་བྲལ་བའི་ངང་ལས་ཚོགས་བྱིན་རླབས་གཞུང་བཞིན་བྱ། ཞྭ་ཕུད་ལ་བཤགས་པ་འདོན། སླར་ཞྭ་གསོལ་ཚོགས་ཐ་མ་བསྒྲལ་བསྟབ་ཕྱག་ལེན་རྒྱལ་ཚབ་པས་མཛད། གཙང་ལྷག་བཞག །
ཞུས་ལེན་བཅས་ཚོགས་ལ་རོལ། མང་ལྷག་རྗེས་མར་རྡོར་སློབ་ཀྱི་ལྷག་མས་ནོན་པར་བསྡུས་ལ་གྲལ་མདོར་ཞིང་ལྤགས་ཀྱི་སྟེང་དུ་བཀོད་པའི་ཁར་རྐང་གསུམ་ལ་གཙང་ལྷག་བཞག ལས་རྡོར་གྱིས་རྡོ་རྗེ་རྩེ་གཅིག་རྒྱས་འདོན་ཚིག་དང་བསྟུན། གཙང་ལྷག་ནས་དམན་ལྷག་མདུན་ཅུང་ཟད་བཞག་ཅིང༌། དེའི་དུམ་གཙང་ལྷག་ཏུ་བཞག ། མང་ལྷག་ནས་ཡར་བསྲེ། མཐར་གཙང་ལྷག་ཕྱིར་བསྲེས་རྡོར་སློབ་བམ། རྒྱལ་ཚབ་མདུན་དུ་བཞག་སྟེ་མཁའ་གསང་རྒྱས་བཀབ་པར་སློབ་དཔོན་པས་རྩེ་གཅིག་གི་རྒྱའམ། དེ་གོ་ལྡོག་པས་ཀྱང་རུང་སྟེ། གང་ལྟར་ནང་མཆོད་བླུགས་ཤིང་ཁྱབ་པར་བྲན།
སླར་ཁྱེར་ལ་གྲལ་མདོར་བཀོད་འདོན་པ་ཚར་བའི་འབེབས་འོག་རྩེ་གཅིག་གི་རྒྱས་བཟུང་ལ། ལྷག་འཆམ་དང་སྦྱར། ཕྱིར་ནུད་ཀྱི་ཚུལ་བྱ་ཞིང་མཐར་ཅི་བདེར་ཁྱེར་ལ་དཀྱིལ་འཁོར་ལྷོ་ནུབ་ཏུ་སྣོད་ཆེན་པོར་བསགས་ལ་ཁེབ་ཀྱིས་བཀབ་བོ། ཚོགས་སྨོན་ལམ་བྱ། འགུགས་གཞུག་ནས། གཞུང་བསྐུལ་བཏང༌། གཏོར་འབུལ་རྣམས་རིམ་པ་བཞིན་ཕྲིན་བཅོལ་བཅས་ཚང་བར་མཐར་དབྱུང༌། ལས་བྱང་གི་ཆད་མདོ་གྱེར་བའི་ཚེ་ལས་རྡོར་གྲོགས་དན་པ་སོགས་ཞྭ་བཅས། ཆད་མདོ་ལ་མེ་རུ་བཙུགས་སྨན་རཀ་གིས་བྲན་ཏེ་སྣོད་ཐམས་ཅད་གྲལ་མདོར་བཀྱག ། ཆད་མདོའི་མཐར་རོལ་ཆེན་འོག་ཕྱིར་འབུལ།
གཏོར་སྣོད་རྣམས་སྨན་རཀ་གིས་བཤལ་བ་བརྟན་མའི་གཏོར་མ་སྒོ་ཁང་དུ་བཞག་ལ་བླུགས་ནས་གྱེར་མཐར་ཕུལ་ཏེ་སྣོད་ཐམས་ཅད་གྲལ་མདོར་སྦུབ། སློབ་དཔོན་གྱི་རྡོ་རྗེ་ཞུས་ནས་ཁ་ཕྱིར་ཕྱོགས་པའི་སྡིགས་མཛུབ་ཀྱིས་རྒྱ་གྲམ་དུ་བཀོད་ནས་འགུགས་གཞུག་བཅས། རྟ་བྲོའི་མཐར། སྣོད་གཟེད་ལ་འབྲུ་འཐོར། ཀུན་གྱིས་ཞྭ་ཕུད། རྡོ་རྗེ་སླར་ཕུལ། ཞར་བྱུང་ཚེ་འགུགས་བྱ། ཚེ་མདའ་ཕུལ་ལ། ཧཱུྃ༔ རྡོ་རྗེ་ཚེ་ཡི་ཕོ་བྲང་ནས༔
མི་ཤིགས་སྲོག་གི་གཡུང་དྲུང་ཉིད༔ དེང་འདིར་སྐལ་ལྡན་བདག་ལ་སྩོལ༔ འཆི་མེད་འཇའ་ལུས་འགྲུབ་གྱུར་ཅིག༔ ཨོཾ་གུ་རུ་ཨཱ་ཡུརྫྙཱ་ན་སིདྡྷི་ཧྲཱིཿ དེ་ནས་གཏང་རག་གི་མཆོད་བསྟོད་ནོངས་བཤགས་ཡིག་བརྒྱ་དབྱངས་གསལ་རྟེན་སྙིང་ལན་གསུམ་གསུམ་བཅས་བྱས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ། རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུའང་རྡུལ་ཚོན་གྱི་དཀྱིལ་འཁོར་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་གྱི་ཆོ་ག་མ་བྱས་ཀྱི་བར་དུ། རས་བྲིས་ཡིན་ན།
འབྱུང་བ་ཆེན་པོ་གཞིའི་གནོད་པས་མ་ཞིག་གི་བར་དུ་དེ་སྲིད་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་སེམས་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར་ཞིང་བརྟན་བཞུགས་བྱ། ཧཱུྃ་ཧཱུྃ་ཧཱུྃ༔ གིས་བདག་བསྐྱེད་འོད་གསལ་བསྡུ། ཕཊ྄་ཕཊ྄་ཕཊ྄ཿ ཀྱིས་གཉུག་མའི་ཧེ་རུ་ཀར་ལྡང༌། ཨོཾ་བཛྲ་ཙཀྲ་ཏིཀྞ་ཀརྨ་ཀཱི་ཡ་ལ་ཛྭ་ལ་རཾ་ཧཱུྃ་ཕཊ྄ཿ ཅེས་སྲུང་བའི་གོ་བསྒོ་ཞིང༌།
རང་གཞུང་སྲུང་ཟློག་འདོན། བཀྲ་ཤིས་དབུ་ཞྭ་གྱོན་བཞེངས་ཤིང་གཤར་གདངས་སམ་རྔ་འདོན་གྱི་མཐར་རོལ་ཆེན་བཅས་བྱའོ། བསྔོ་སྨོན་ཡན་བརྗོད། གཉིས་པ་ནི། དམ་སྲི་ཉམས་ལོག་གི་རྟགས་སུ་དོན་མེད་པར་སེམས་འཁྲུགས་ཤིང་འཐབ་རྩོད་འབྱུང་བ་དཀྱིལ་འཁོར་ལ་མར་མེའི་མདངས་ཉམས་པ་དང༌། ཆགས་སྡང་རང་གར་སྐྱེ་ཞིང༌། སྐྱོ་འཇིགས་སྙིང་མི་དགའ་བ་ནད་དང་སྡུག་བསྔལ་སློང་བ། བསྐྱེད་བཟླས་མི་ཐོན་པ་སོགས་ཕྱི་ནང་གི་འགལ་རྐྱེན་མང་ན། གཞུང་ལས། ལྷ་འདྲེ་སེམས་ཀྱི་ཆོ་འཕྲུལ་ཡིན༔
རེ་དོགས་འཁྲུལ་པའི་བག་ཆགས་ཡིན༔ མ་རིགས་བླང་དོར་དགག་སྒྲུབ་ཡིན༔ ལྷ་བདུད་སེམས་ཀྱི་རང་རྩལ་ལས༔ རང་སེམས་མཐོང་བ་སུ་ཡིས་གནོད༔ ཞེས་གསུངས་སོ། སྤྱིར་རེ་དོགས་ཀྱི་སྙེམས་ཐག་བཅད་དེ་ལྟ་བས་ཟིལ་གྱིས་གནོན། བྱེ་བྲག་ད་ལྟའི་ཕྱག་རྒྱུན་དཀྱུས་སུ་འབྱུང་བ་ནི། ཉུལ་ལེ་བསྐྲོད་པར་མཚམས་པ་རྣམས་གྲབས་སུ་ཚུད་པ་དང༌། དཀྱིལ་འཁོར་མདུན་དུ་རྡོ་རྗེ་རྒྱལ་པོ་དང་རྒྱལ་ཚབ་ཞྭ་ཆོས། རྒྱལ་ཐེབ་བཞི་སྔགས་ཆས་ཀྱིས་བརྒྱན་ཅིང་ཁྲིའུ་ཁར་བཞུགས་འདུས་པ་ཀུན་ཞྭ་ཆོས་བཅས་འཁོད་པའམ།
ཡང་ཡུལ་དུས་གནས་ཚུལ་དང་བསྟུན་ནང་དུ་ས་འཁོས་དོགས་ན་ཕྱི་ཁྱམས་སུ་སེར་སྦྲེང་ལྟར་བྱ་བའང་སྣང༌། གང་ལྟར་ཡང་མདུན་དུ་ཧོམ་ཁུང་དུ་ལིངྒ་བཞག་ལ་ཕུར་ཐུན་སོགས་འགོད། ཨེ་ཡཾ་ཛྭ་ལ་རཾ། བྲུབ་ཁུང་ཡངས་པའི་ནང་དུ་དགྲ་བགེགས་དངོས་སུ་གསལ་བར་གྱུར། ཞེས་བྲུབ་ཁུང་བསྐྱེད། ན་མོ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌།
གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་ཡང་དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས་ཀྱི་བཀའ་བདེན་པ་དང༌། བཀའ་སྡོད་ཆོས་སྐྱོང་མ་མོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། དགྲ་བགེགས་གནོད་བྱེད་ཁྱད་པར་སྒྲུབ་པ་ཟབ་མོ་ལ་བར་དུ་གཅོད་པའི་དམ་སྲི་ཉུལ་ལེ་སྒབ་འདྲེ་ཐམས་ཅད་གཟུགས་ལིངྒ་འདི་ལ་ཁུག་ཅིག ཏྲི་ཡཾ་ཛཿ ཏྲི་བཛྲ་ཨངྐུ་ཤ་ཛཿ ཛཿཧཱུྃ་བཾ་ཧོཿ ལན་གསུམ་གིང་པ་ལས་ཀྱི་ཕོ་ཉར་གསལ་བའི་ཐུགས་ལས་མཚོན་ཆའི་ཆར་ཕབ་པས་གནོད་བྱེད་རྡུལ་དུ་བརླགས་པར་བསམ་ལ་ཕུར་ཐུན་ཚོམ་བུར་བསྐུལ་བ་ནི། ཧཱུྃ༔
ཆོས་ཀྱི་དབྱིངས་ལས་རང་བྱུང་གྲུབ་པའི་ལྷ༔ ཕུར་པ་རོལ་པའི་དུར་ཁྲོད་ཆེན་པོ་ནས༔ ཤིན་ཏུ་མི་བཟད་ཁྲོ་གཏུམ་སྐུར་སྟོན་པ༔ དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད༔ ཧཱུྃ༔ ང་ནི་རྡོ་རྗེ་གཞོན་ནུའི་སྐུ༔ སྲས་མཆོག་སྤྲུལ་པ་བྱེ་བ་འབུམ༔ བཀའ་སྡོད་རབ་འཇིགས་ཕོ་ཉར་གསལ༔ ཕུར་པའི་ལྷ་ཚོགས་དུས་ལ་བབ༔ གཡས་ཀྱི་ཕྱག་ན་ཕུར་པ་འདྲིལ༔
གཡོན་གྱི་ཕྱག་ན་ལྕགས་ཀྱུས་འགུགས༔ ལྕགས་ཀྱུས་ཟུངས་ལ་ཕུར་པས་ཐོབ༔ གནོད་བྱེད་དགྲ་བགེགས་རྡུལ་དུ་རློག༔ ཨོཾ་བཛྲ་མ་ཧཱ་ཀྲོ་དྷ་ ་་་་་རང་ཉིད་སྲུང་ཕྱིར་སྤྱི་བོར་ལན་གསུམ་བསྐོར་ པདྨ་ཀྲོ་དྷི་ཤྭ་རཱི་ ་་་་་བྱད་ཕུར་བཟློག་ཕྱིར་སྐེད་ལ་ལན་གསུམ་བསྐོར་ བཛྲ་ཀཱི་ལི་ཀཱི་ལ་ཡ་ ་་་་་དགྲ་བགེགས་སྒྲོལ་ཕྱིར་མདུན་དུ་ལན་གསུམ་བསྒྲིལ་ མ་ཧཱ་ཡཀྴ་ ་་་་་ཕོ་རྒྱུད་ཟིལ་གནོན་གཡས་སུ་ལན་གསུམ་ཕྱར་ ཀཱ་ལ་རཱུ་པ་ ་་་་་གཡས་སུ་ལན་གསུམ་བསྒྲིལ་ ཀརྨ་རཾ་རཾ་ ་་་་་མོ་རྒྱུད་དབང་སྡུད་གཡོན་དུ་ལན་གསུམ་ཕྱར་ ཛྭ་ལ་རཾ་ ་་་་་གཡོན་དུ་ལན་གསུམ་བསྒྲིལ་ ཧཱུྃ་ཕཊ྄ཿ གནོད་བྱེད་དགྲ་བགེགས་འབྱུང་པོ་ཐམས་ཅད་མཱ་ར་ ་་་་་ལག་གཡས་རྡོ་རྗེ་གཡབ་དར་དང་བཅས་པའི་དབྱེ་བསྐྲད་ཀྱི་རྒྱ་དང་ལྡན་པས་ ཡ་ཧཱུྃ་ཕཊ྄ཿ ་་་་་ ཚེ་ཁྲུས་དགོངས་པ་དང་ལྡན་པས་ཕུར་བུ་དགྲ་བགེགས་ཀྱི་སྙིང་ཁར་གདབ་བོ། ཅེས་དྲག་སྔགས་ཕུར་བསྐོར་བཅས་པ་དང༌། སྔགས་ཀྱིས་གདབ། སྤུ་གྲིའི་སྔགས།
ཨོཾ་བཛྲ་ཀཱི་ལི་ཀཱི་ལ་ཡ།
མ་རཀྨོ་ཡཀྨོ་ཀཱ་ལ་རཱུ་པ། སྙིང་རྩ་ལ་ཡཾ་ཡཾ། སྲོག་རྩ་ལ་ཡཾ་ཡཾ། སྙིང་རྩ་ལ་ཕྲིལ་ཕྲིལ། སྲོག་རྩ་ལ་ཆུམ་ཆུམ། ཙིཏྟ་སྲོག་ལ་དུང་དུང༌། སྙིང་ཁྲག་ཤད་ཛཿ ཐུཾ་ཧྲི་ལི་ལི། སྙིང་ཙིག་ཙིག་འུར་འུར། ཤིག་ཤིག་འགུལ་འགུལ།
མྱག་མྱག་སོད་སོད། དྷ་དྷི་མ་ཀརྨ་ཤྲཱི་ཀྲཾ་ཀ་ར་ཡ། མ་ར་སེ་ན། པྲ་མརྡྷ་ན་ཡེ་ཧཱུྃ་ཕཊ྄ཿ ཊཱཀྐི་རྣམས་ཀྱིས་ཐུན་གྱིས་བྲབ། ཁྱད་པར་གྱི་ཕོ་ཉ་ཀུན་ཐུབ་རྒྱལ་མོ་བསྐུལ་བ་ནི༔ ཧཱུྃ༔ ཤར་ཕྱོགས་དཀར་མོ་དུང་གི་གཞལ་ཡས་ནས༔ ཁྲག་མདོག་དམར་མོ་བསྭེ་ཡི་ལན་ཕྲན་ཅན༔ སྤྱན་རྩ་དམར་ཟླུམ་ཉི་མའི་ཟེར་ལྟར་འཕྲོ༔
སྨིན་མ་གློག་འཁྱུག་བར་སྣང་གོ་སྐབས་འགྱེད༔ བུ་ཡུག་ཐོག་འབེབས་ཤངས་ནས་རྡོ་རྗེ་འཁྲུག༔ བཞད་པ་ཧེ་དང་དཔལ་གྱི་སྤུ་གྲིས་གཏམས༔ རྔམ་པའི་ལྗགས་འདྲིལ་བསྐལ་པའི་མེ་ཆེན་འབར༔ ཨག་ཚོམ་མེ་འབར་རབ་འབྱམས་སྲིད་པ་སྲེག༔ བསྐལ་པའི་འབྲུག་སྒྲ་སྙན་ནས་འབྲུག་སྟོང་སྒྲོགས༔ ལག་པ་དམར་པོ་སྤུ་གྲི་འབུམ་གྱིས་གཏམས༔ སེན་མོ་ལྕགས་ཀྱུའི་རྩེ་ལ་མེ་ཆེན་འབར༔ བ་སྤུ་གནམ་ལྕགས་ཞུན་མའི་རྡོ་རྗེ་འཁྲུག༔ སྨིན་མཚམས་ལྕགས་ཀྱི་ཁྲོ་ཆུང་ཆར་འབེབས་ཤིང་༔
ཞབས་ཀྱི་ཕུར་པས་སྲིན་མོ་ལྔ་བརྒྱ་གཟིར༔ རལ་པའི་གསེབ་ནས་ཁྲག་གི་ཆར་པ་འབེབས༔ ཤིན་ཏུ་མི་བཟོད་གཏུམ་ཆེན་ཁྲག་འཐུང་མ༔ སྲིན་མོའི་སྙིང་འབྱིན་ཆངས་པར་བཅུག་ནས་གསོལ༔ ཤིན་ཏུ་མི་བཟད་འབར་བའི་སྐུ་གཅིག་མ༔ དཔག་ཚད་ལྔ་བརྒྱར་རྒྱུག་ཅིང་ཀླུ་སྲིན་སྒྲོལ༔ ཁྲོས་པའི་ཞལ་མདོག་ཁྲག་གི་མཆིན་པ་ཁ༔ ན་བཟའ་དམར་པོ་སྲིན་གྱི་གཡང་གཞི་གསོལ༔ ཕྱོགས་བཅུར་ཁ་བལྟས་ཕྱོགས་སྐྱོང་ཞབས་ཀྱིས་མནན༔ བདུད་ལ་བབ་ན་སྙིང་ཁྲག་དྲོན་མོ་གསོལ༔
སྲིན་ལ་བབ་ན་སྲོག་རྩ་དམར་པོ་གཅོད༔ དགྲ་ལ་བབ་ན་དུག་གི་ཁ་ཆུ་འདེབས༔ བགེགས་ལ་བབ་ན་རུས་པ་རྡུལ་དུ་རློག༔ དཔལ་གྱི་ཕོ་ཉ་དཔལ་གྱི་ཐུགས་ལས་སྤྲུལ༔ དམ་ཉམས་དགྲ་དང་འབྱུང་པོ་བགེགས་ལ་སོགས༔ ཕུང་པོ་དུམ་བུར་གཏུབས་ལ་དོན་སྙིང་སྲེགས༔ དམ་ཉམས་ཉུལ་ལེའི་བར་ཆད་རྡུལ་དུ་རློག༔ དམ་ཚིག་དུས་ལ་བབ་བོ་ས་མ་ཡ༔ ཧཱུྃ་གྲུ་བུ་གྲུ་བུ་ཨ་པ་ཙེ༔ རུ་པ་ཙེ༔
ན་ར་ཙེ༔ ཙ་མེ་ཐུན་ཐུན༔ ནཱ་ཤ་ཡ༔ ན་ཤ་སཏྭཾ་བྷ་ཡ༔ ཡཀྵ་བྱིན༔ ཡཀྵ་བྱིན༔ ཕྱེ་མ་ཕྱེ་མ༔ རྡུལ་ཕྲན་རྡུལ་ཕྲན༔ ཙིཏྟ་རྦད་ནན༔ ཨོཾ་སུམ་བྷ་ནི? ཨོཾ་བཛྲ་ཀཱི་ལི་ཀཱི་ལ་ཡ་པྲཱ་མ་རཱ་ཛ་ཏྲིག་ནན༔
དྷ་ན་རཀྵ་རྦུད་ལིང་༔ ཏྲིའུ་ཏྲིའུ་མ་མ་ན་ཡ་ཤོ་ན་ཛ་མཱ་ར་ཡ་རྦད་རྦད༔ དྲག་སྔགས་སྤོས་རོལ་དང༌། ཁྱད་པར་གྱི་དབྱུག་པས་བརྡེགས་ཤིང་ཐུན་གྱིས་བྲབ། འདིར་ཡང་གར་འཆམ་རྣམས་ཀྱི་འགྲོས་དང་ཆ་ལུགས་འཆམ་ཡིག་ལྟར་ལ། ཤར་ཕྱོགས་དཀར་མོའི་མཐར། ཀུན་ཐུབ་མའི་ཕྱག་མཚན་ཁྱད་པར་གྱི་དབྱུག་པ་དཀར་པོའི་མི་རྐང་ལ་ཞིང་ལྤགས་ཀྱི་ལྕག་འབྲས་བཏགས་པ། ནག་པོའི་གྲི་ལག་བཅས་གཡོན་གྱིས་ཐོགས་ཏེ་དཀྱིལ་འཁོར་ལ་བསྐོར་བ་དང༌། ཕྱི་ནང་ཀུན་ཏུ་ཐུན་བྲབ་པའི་ཚེ་སློབ་དཔོན་སོགས་ཏིང་འཛིན་མ་ཡེངས་པས་མཚམས་གཅོད་པ་དང་མཐར་སྲུང་འཁོར་གྱི་དམིགས་པ་བརྟན་པོར་བསྒོམ་ཞིང་སྲུང་སྔགས་རྣམས་གསུང་ངོ༌། དེ་ནས་ནང་དུ་ལོག་སྟེ་བྱིན་དབབ་པ་ནི།
སློབ་དཔོན་དང་རྒྱལ་ཐེབ་རྣམས་སྔགས་ཆས་ཀྱིས་དཀྱིལ་འཁོར་མདུན་དུ་གཡབ་དྲིལ་ཐོགས་པ་འཁོད། དེའང་རིག་འཛིན་བྱིན་འབེབས་པ་ལ། གཡབ་དར་སྣ་ལྔ་དང་དམར་པོ་གཅིག ། གཞུང་གི་བྱིན་འབེབས་ལ་སློབ་དཔོན་གྱིས་ཞིང་ལྤགས་དང༌། གཞན་རྣམས་ལ་གཡབ་དར་ནག་པོ་ཁོ་ན་གཡབ། ལས་རྡོར་གྱིས་གཡབ་དར་སྣ་ལྔའི་གཡབ་མོ་དང༌། གཡོན་སྤོས་ཕོར་ཚིལ་ཆེན་གུ་གུལ་སྦྱར་སྤོས་ཀྱི་དུད་པ་ཐོགས་ནས་མདུན་བསུ། འདུས་པ་རྣམས་ཀྱང་བཞེངས་ལ་ཞྭ་ཆོས་བསྟར་ཏེ། ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔
དགོངས་ཤིག་ཕྱོགས་བཅུ་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ རིག་འཛིན་མཁའ་འགྲོའི་གནས་ནས་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ རིན་ཆེན་རྒྱན་ཆ་མང་པོ་སི་ལི་ལི༔ དུར་ཁྲོད་རུས་པའི་རྒྱན་ཆ་ཁྲོ་ལོ་ལོ༔ སྒྲ་དང་རོལ་མོ་མང་པོ་འུ་རུ་རུ༔ ཡི་དམ་ལྷ་ཚོགས་ཧཱུྃ་སྒྲ་དི་རི་རི༔ མཁའ་འགྲོ་སྡེ་ལྔས་གར་བྱེད་ཤིགས་སེ་ཤིག༔ གིང་ཆེན་དཔའ་བོས་བྲོ་རྡུང་ཁྲབས་སེ་ཁྲབ༔
མ་མོ་མཁའ་འགྲོ་སྤྲིན་ལྟར་ཐིབས་སེ་ཐིབ༔ ཆོས་སྐྱོང་སྡེ་བརྒྱད་ལས་བྱེད་ཁྱུགས་སེ་ཁྱུག༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ གཡས་ན་ཕོ་རྒྱུད་ཐམས་ཅད་ཤ་ར་ར༔ གཡོན་ན་མོ་རྒྱུད་ཐམས་ཅད་ཤ་ར་ར༔ བར་སྣང་ཐམས་ཅད་དར་གདུགས་ལྷབས་སེ་ལྷབ༔ དྲི་ཞིམ་སྤོས་ཀྱི་ངད་ལྡང་ཐུ་ལུ་ལུ༔ མཁའ་འགྲོ་གསང་བའི་བརྡ་སྐད་དི་རི་རི༔ གིང་ཆེན་དཔའ་བོའི་བཤུག་གླུ་ཀྱུ་རུ་རུ༔ ཧཱུྃ་གི་སྣང་གླུ་མང་པོ་དི་རི་རི༔
ཕཊ྄་ཀྱི་བརྡ་སྐད་དྲག་པོ་སངས་སེ་སང་༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ ཐུགས་རྗེས་གཟིགས་ལ་གནས་འདིར་གཤེགས་སུ་གསོལ༔ གནས་འདིར་ཐུགས་རྗེས་དགོངས་ཏེ་གཤེགས་ནས་ཀྱང་༔ བདག་གིས་བྱང་ཆུབ་སྙིང་པོ་མ་ཐོབ་པར༔ བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཞེས་སྔོན་དུ་འགྲོ་ལ་བྱིན་འབེབས་པ་ནི། རོལ་མོ་དབྱངས་དང་བཅས་དང་པོ་ནི། བདག་ཉིད་དཔལ་ཆེན་རྡོ་རྗེ་གཞོན་ནུ་གསལ་བའི་ཐུགས་ཀ་ནས་འོད་ཟེར་བསམ་གྱིས་མི་ཁྱབ་པ་འཕྲོས་པས་འོག་མིན་ཆོས་ཀྱི་དབྱིངས་ཀྱི་ཞིང་ཁམས་ནས་བླ་མ་རིག་འཛིན་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་ཐམས་ཅད་དང་ཁྱད་པར་ཡང་དག་རྡོ་རྗེ་ཕུར་པའི་དཀྱིལ་འཁོར་གྱི་རྣམ་པར་སྣང་བ་མདུན་གྱི་ནམ་མཁར་ཏིལ་གྱི་གང་བུ་ཁ་ཕྱེས་པ་བཞིན་སྤྱན་དྲངས་ནས་བདག་སྒྲུབ་པ་པོའི་ཡོ་བྱད་ཐམས་ཅད་ལ་ཐིམ་པས་དུར་ཁྲོད་རོལ་པའི་ཞིང་ཁམས་རྟེན་དང་བརྟེན་པར་བཅས་པའི་བདག་ཉིད་དུ་གྱུར༔
པར་མོས་ལ། ཨོཾ་བཛྲ་ས་མ་ཡ་ཧོ༔ ས་མ་ཡ་སཏྭཾ༔ དབྱངས་རོལ་མོའི་འགྱུར་ཁུག་དང་བཅས་ཏེ། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔
འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔
ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔
གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ ཞེས་སམ་སྐབས་སུ་ཕུར་པའི་བྱིན་འབེབས་འདི་ཡང་བྱའོ། ཧཱུྃ༔ དབུས་ཕྱོགས་འོག་མིན་ཆོས་དབྱིངས་ནས༔ བཅོམ་ལྡན་རྡོ་རྗེ་གཞོན་ནུ་དང་༔ ཡུམ་ཆེན་འཁོར་ལོ་རྒྱས་འདེབས་ཀྱིས༔
དཀྱིལ་འཁོར་རྫས་ལ་བྱིན་ཆེན་ཕོབ༔ ཕྱོགས་བཅུ་དྲེགས་པའི་གདན་སྟེང་ནས༔ ཁྲོ་རྒྱལ་ཡབ་ཡུམ་ཕྲ་མེན་བཅས༔ སྲས་དང་སྤྲུལ་འཁོར་ཐམས་ཅད་ཀྱིས༔ དཀྱིལ་འཁོར་རྫས་ལ་བྱིན་ཆེན་ཕོབ༔ ཟླ་གམ་ཨེ་ཡི་དཀྱིལ་འཁོར་ནས༔ སྐུ་གསུང་ཐུགས་དང་ཡོན་ཏན་དང༌། ཕྲིན་ལས་སྤྲུལ་པའི་སྲས་མཆོག་གིས། དཀྱིལ་འཁོར་རྫས་ལ་བྱིན་ཆེན་ཕོབ༔ དཀྱིལ་འཁོར་སྒོ་བཞི་གྲུ་ཆད་ནས༔
མཐུ་དང་དྲག་རྩལ་བསམ་མི་ཁྱབ༔ ཕྲིན་ལས་རྣམ་བཞི་སྒོ་སྐྱོང་གིས༔ དཀྱིལ་འཁོར་རྫས་ལ་བྱིན་ཆེན་ཕོབ༔ དུར་ཁྲོད་གནས་དང་ཕྱོགས་མཚམས་ནས༔ ཤྭ་ན་ས་བདག་བདག་ཉིད་མ༔ བསྭེ་ལྕགས་དུང་གི་སྐྱེས་ཆེན་གྱིས༔ དཀྱིལ་འཁོར་རྫས་ལ་བྱིན་ཆེན་ཕོབ༔ དུར་ཁྲོད་གཡའ་གངས་དབེན་གནས་ནས༔ གིང་ཆེན་བཅོ་བརྒྱད་ལངྐའི་ཚོགས༔ དབང་ཕྱུག་བརྟན་མའི་ཚོགས་བཅས་ཀྱིས༔
དཀྱིལ་འཁོར་འདི་ལ་བྱིན་ཆེན་ཕོབ༔ སྒྲུབ་མཆོག་རྣམས་ལ་དབང་ཆེན་བསྐུར༔ རྟགས་དང་མཚན་མ་བཟང་པོ་སྟོན༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ས་མ་ཡ་ཨ་བེ་ཤ་ཡ་ཨ་བེ་ཤ་ཡ་ཨ་ཨཱཿ གཞན་ཡང་གཞུང་གི་བྱིན་འབེབས་ཡང་བྱ། ཤར་ནས་བྱིན་དབབ་སྟེ་དཀྱིལ་འཁོར་ལ་བསྐོར་བ་གསུམ་བྱས་ཏེ། བྱིན་དབབ་པའི་མཐར་བརྒྱུད་གསུམ་རོལ་མོ་ལ་ཕྱག་བཞེས་ལྟར་རྐང་གླིང་དང་བཤུགས་གླུ་གསུམ་གསུམ་བཏང་བའི་ཚེ་ལན་གཅིག་བསྐོར་ནས་རང་གནས་སུ་འཁོད་མཐར་ཀཱི་ལ་ཡ་ཡི་ཛཔ྄་དབྱངས་ཀྱིས་དྲངས་པའི་ཛཔ྄་དྲག་ཏུ་བཟླས་ཏེ་གྲོལ་བ་ཐུན་ཐམས་ཅད་ལ་འགྲེ། འདིར་ཉུལ་ལེ་བསྐྲད་པ་མཚམས་སྤྲོས་བཅས་དང་སྦྲེལ་སླ་བའི་དབང་དུ་བྱས་ནས་ལག་ལེན་སྤྱི་ལྟར་བཀོད་པ་ཡིན་གྱི་འཆམ་སོགས་མི་སྤྲོ་ན། འདི་ཉིད་རང་ལུགས་མཚན་ཐུན་གྱི་འཇུག་ལྟར་ཡིན་ལ།
དེ་ལས་ཀྱང་སྤྲོས་པ་བསྡུ་ན་ཐུན་དྲུག་སོ་སོའི་མཐར་རྣལ་འབྱོར་པ་རྣམས་ལྷའི་ང་རྒྱལ་བསྐྱེད་ལ་ཀཱི་ལ་དྲག་ཏུ་བཟླས་ཏེ་གུ་གུལ་གྱི་དུད་པ་འགྲིམ་པ་ཙམ་གྱིས་ཀྱང་ཆོག་པར་གསུངས་ལ། ཕུར་སྒྲུབ་སྐབས་འདིར་རྡོ་རྗེ་མཚམས་པར་མངའ་གསོལ་བའི་རྒྱལ་ཐེབ་གཅིག་གཞུང་འཚོགས་གྲལ་ལམ་གང་བདེར་བཞུགས་ནས། གྲུབ་ན་ཉིན་མཚན་དུས་དྲུག་ཏུ་ཉུལ་ལེ་བསྐྲད་པ་བཀའ་བརྒྱད་སྒོས་བསྐུལ་འདྲར་བྱ་བར་གསུངས་པ་བཞིན། སྤྲོ་བར་མོས་ན། གསང་ཟིལ་ལས་བྱུང་བའི་གནས་ཉུལ་རང་ལུགས་ལྟར། ཕཻཾ་ཕཻཾ་ཕཻཾ༔ ཧཱུྃ༔ མ་འདི་ནས་གནས་ཆེན་བྱེ་བ་སྟོང་དང་ཕྲག༔ རྩུབ་འགྱུར་མེ་རི་རབ་ཏུ་འབར་བ་ཡི༔ ཟླ་བ་དཀར་མོ་ཁྲོ་ཆུ་ཁོལ་མའི་ཀློང་༔
ཉི་མ་དམར་སེར་རཀྟ་འཁྲིགས་པའི་དབུས༔ ལྗང་ནག་རླུང་རི་བུ་ཡུག་འཚུབས་པའི་དཀྱིལ༔ ཏི་ར་ཕོ་མོ་བསྣོལ་བའི་གདན་སྟེང་དུ༔ ལས་ཀྱི་གིང་ཆེན་ཡབ་ཡུམ་བཅུ་གཉིས་ཏེ༔ ཡེ་ཤེས་གིང་ཆེན་དཀར་གསལ་དྲག་ཏུ་འཁྲོས༔ གཡས་གཡོན་ཕྱག་ན་གྲི་གུག་ཐོད་ཁྲག་བསྣམས༔ རྡོ་རྗེ་གིང་མོ་མྱུར་མགྱོགས་ཆུ་ཤེལ་མདོག༔ ཕྱག་ན་གཡང་གཞི་བྷནྡྷ་རློན་པ་ཐོགས༔ ཐོ་རངས་ནམ་ལངས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔
ཧཱུྃ༔ མཉམ་ཉིད་གིང་ཆེན་སེར་ནག་མི་སྡུག་གཟུགས༔ གཡས་གཡོན་ཕྱག་ན་འཁོར་ལོ་ཐོད་ཁྲག་དཀྲུགས༔ རིན་ཆེན་གིང་མོ་གསེར་མདོག་འོད་ཀྱིས་འགེངས༔ གཡང་གཞི་བྷནྡྷ་ཐོགས་ཤིང་སྟོང་ཁམས་འགྲིམ༔ ཉི་ཤར་ཉི་དྲོས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ སོར་རྟོག་གིང་ཆེན་དམར་ནག་སྲིན་པོའི་གཟུགས༔ གཡས་གཡོན་ཕྱག་ན་མེ་ཐུན་བྷན་དམར་ཐོགས༔
པདྨ་གིང་མོ་ཟངས་མདོག་མཆེ་བ་གཙིགས༔ གཡང་གཞི་བྷན་དམར་འཛིན་ཅིང་ཚོགས་ཁང་ཉུལ༔ ཉིན་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ བྱ་གྲུབ་གིང་ཆེན་ལྗང་ནག་ཁྲག་འཐུང་གཟུགས༔ རྡོ་རྗེ་ཕུར་པ་འཛིན་ཅིང་ཉོན་མོངས་བསྒྲལ༔ ལས་ཀྱི་གིང་མོ་རླུང་མདོག་ཤུགས་ལྡན་མ༔ གཡང་གཞི་བྷན་དམར་རཀྟ་དཀྲུག་ཅིང་འཐུང་༔ ཉི་ཐལ་མུན་འཚུབ་རྣལ་འབྱོར་དྲོད་ཚད་ཉུལ༔
རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ ཆོས་དབྱིངས་གིང་ཆེན་མཐིང་ནག་གཏུམ་པའི་གཟུགས༔ གཡས་གཡོན་ཕྱག་ན་གྲི་ཐུན་གྲི་ཟོར་འཛིན༔ བུདྡྷ་གིང་མོ་ལྕགས་མདོག་འཁྲུལ་སྣང་གཞོམ༔ གཡང་གཞི་བྷན་དམར་འཛིན་ཅིང་སྟོང་གསུམ་གཡོ༔ སྲོད་དང་སྲོད་འཁོར་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ འགྱུ་བྱེད་གིང་ཆེན་ནག་པོ་དུག་གི་གདོང་༔
གཡས་གཡོན་ཕྱག་ན་སྤུ་གྲི་ལྕགས་ཀྱུ་འཛིན༔ ཤ་ཟ་གིང་མོ་མུན་པའི་ཟུག་རྔུ་ཅན༔ གཡང་གཞི་བྷན་དམར་འཛིན་ཅིང་དཔག་ཚད་ཁྱབ༔ ནམ་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ གནས་བཟང་དུར་ཁྲོད་འགྲིམ་ཕྱིར་གཤེགས་སུ་གསོལ༔ ཤ་ཁྲག་གསུར་མཆོད་བཞེས་ཕྱིར་གཤེགས་སུ་གསོལ༔ ཨོཾ་གྷྲྀ་ཝ་ཥ་ཊ་ཀྲོ་ཏ་ཛ་ཛཿ ཧཱུྃ༔ བསྐུལ་ལོ་གིང་ཆེན་ཕོ་མོ་རྣམས༔
མཛོད་ཅིག་ཉོན་མོངས་བདུད་བཞི་ཐུལ༔ རྦད་དོ་རྣལ་འབྱོར་ཉམས་གྲིབ་སོལ༔ བརྟེན་ནོ་ཉོན་མོངས་ཟུག་རྔུ་སྲེགས༔ འབོད་དོ་དཀྱིལ་འཁོར་མུ་རན་སྐྱོངས༔ རྣལ་འབྱོར་དམ་ཚིག་ཆག་ཉམས་རྣམས༔ བཤགས་སོ་རྐྱེན་ངན་བར་ཆད་སོལ༔ ཧཱུྃ༔ གིང་ཆེན་ལྷ་ཚོགས་དུས་ལ་བབ༔ ཉོན་མོངས་ལྷོང་གསུམ་དགྲ་དར་ན༔ གིང་ཆེན་ཐུགས་དམ་དུས་ལ་བབ༔
དམ་ཚིག་གནས་ནས་བསྐུལ་བའི་ཚེ༔ གིང་ཕོས་རྡོ་ཐུན་ཤ་ར་ར༔ གིང་མོས་མེ་ཟོར་ཝ་ལ་ལ༔ དམར་ནག་རལ་པ་ས་ལ་གཞོལ༔ མི་ལྤགས་གཡང་གཞི་ཤམས་སེ་ཤམ༔ རྒྱུ་མའི་ཞགས་པ་ན་ར་ར༔ སྟག་ལྤགས་ཤམ་ཐབས་ཁྲིགས་སེ་ཁྲིག༔ རྔམ་རྒྱུག་གར་སྟབས་ལིངས་སེ་ལང་༔ རྐང་གླིང་ཕཊ྄་སྒྲ་འུ་རུ་རུ༔ བཤུགས་སྒྲ་ལྗགས་གླུ་ཀྱུ་རུ་རུ༔
བགེགས་བསྐྲད་གད་མོ་ལྷངས་སེ་ལྷང་༔ ཕྱི་ཡི་རྣམ་རྟོག་བདུད་དགྲ་ཆོམ༔ ནང་གི་ཉོན་མོངས་བདུད་དགྲ་ཆོམ༔ གསང་བའི་ན་ཚ་རྐྱེན་ངན་ཕྲོལ༔ དུག་ལྔའི་འཁྲུལ་པ་ད་ཤིགས་ལ༔ ང་བདག་འགོང་པོ་དབྱིངས་སུ་སྒྲོལ༔ དམ་སྲི་གནོད་བྱེད་རྨང་ནས་ཕྱུངས༔ དམར་གྱི་གཏོར་མ་འདི་བཞེས་ལ༔ སྒྲུབ་པའི་བར་ཆད་ཐལ་བར་རློག༔ ཨོཾ་ཀྲོ་ཏ་གྷྲྀ་ཝ་ཧཱུྃ་ཧཱུྃ་གནོད་བྱེད་ཉོན་མོངས་བདུད་ཐམས་ཅད་གརྫ་གརྫ་ཕཊ྄ཿ
ཨོཾ་ཀྲོ་ཏི་ཤྭ་རཱི་གྷྲྀ་ནི་བྷྱོཿ ཕྱི་ནང་གསང་བའི་རྟེན་འབྲེལ་ངན་པ་ཐམས་ཅད་ད་ཧ་ད་ཧ་ཛྭ་ལ་རཾ༔ ཞེས་ཐུན་བརྡེག་ཅིང་མེ་ཟོར་རམ་གུ་ཁུལ་གྱིེ་གསུར་དུད་བཏང༌། དེ་ནས་སྒྲུབ་པ་མ་གྲོལ་བར་བགེགས་ཆེ་ན། དུས་བཅུ་གཉིས་སམ། དྲུག་ཏུ་ཆ་བགོས་པའམ་ཡང་ན་སྔ་དགོང་རེ་རེ་བཏང་བས་གེགས་སེལ་ལོ། ཞེས་གསུངས་པ་ལྟར་དུས་དྲུག་བཟླས་ཤིང་དངོས་འགྲུལ་དང་ཡོ་བྱད་ལ་མེ་ཐུན་ཆུ་ཐུན་བརྡེག་པ་སོགས་མཚམས་གཅོད་སྲུང་འཁོར་ལ་གཙོར་བཏོན་ཅིང་ཁྱད་པར་ནང་ནུབ་ཏུ་སྲུང་བའི་འཁོར་ལོ་རྒྱས་པར་བསྒོམ། མི་ལྕོགས་ན་མེ་ཆུའི་ཐུན་གྱི་བྱ་བ་ཙམ་ལས་གཞན་དཀྱུས་འགྲོར་ཞུགས་པས་འཐུས་སོ། ཉིན་མོར་བསྙེན་རྒྱུན་པ་ཇི་ཙམ་བརྗེ་ལེན་བྱས་ཀྱང་སྔ་མ་རྣམས་གྲལ་མདོར་བཞེངས་ནས་གསུང་མི་བཅད་ལ་རྗེས་མ་གྲལ་ལ་འཁོད་ནས་ཛབ་བསྙེན་དབུ་ཚུགས་པའི་ཚེ་སྔ་མ་རྣམས་ཀྱིས་ཁ་སྐོང་པ་དང་སྟོང་ཚིག་འབུལ་ནས་གྱེས་སོ། མཚན་ཐུན་ལ་གསུམ་བྱ་བའི།
གསུམ་ཀར་རྒྱལ་ཐེབ་རེ་དབུ་བཞུགས་ཀྱི་སློབ་དཔོན་ཁ་ཤས་ནས་ལས་བྱང༌། བརྒྱུད་འདེབས་བསྙེན་པའི་བར་བཏང༌། བསྙེན་པར་སླེབས་སྐབས་ཐུན་པ་སྔ་མ་གྲོལ་ཞིང་རྗེས་མས་ལེན་ཚུལ་ཉིན་མོ་དང་འདྲ། ཐུན་རྗེས་མ་རྣམས་སུ་ལས་བྱང་པ་རྣམས་ཀྱིས་བསྙེན་པ་ཉུང་ཙམ་དང་ཁ་སྐོང་སྟོང་ཚིག་མཐར་རྒྱལ་ཐེབ་མདུན་ཐུན་དང་ལིངྒ་སོགས་བཀོད་ལ་ཉུལ་ལེ་བསྐྲད་གཟིར་དང་བྱིན་འབེབས་པ་སོགས་སྔར་ལྟར་རམ་སྟབས་བདེ་བྱེད་ན། རྡོ་རྗེ་མཚམས་པས་གུ་གུལ་དུད་པ་དང་ཐུན་བྲབ་སྟེ་དཀྱིལ་འཁོར་བསྐོར་ལ་དྲག་སྔགས་སོ་ལྔ་པ་དང༌། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ཅེས་སྡེར་མོའི་སྔགས་དྲག་ཏུ་བརྗོད་པས་ཚར་བཅད་ལ་སྲུང་འཁོར་གསལ་གདབ་པས་དོན་འཐུས་སོ། མཐར་བྱིན་འབེབས་རྒྱས་པའམ་བསྡུས་པ་ནི། འཕགས་མཆོག་ཐུགས་རྗེའི་དུས་ལ་བབ། ཁྱད་པར་བསྟན་པའི་དུས་ལ་བབ། །
མཐུ་རྩལ་དབྱུང་བའི་དུས་ལ་བབ། ། བྱིན་གྱིས་རློབས་པའི་དུས་ལ་བབ། ། དབང་མཆོག་བསྐུར་བའི་དུས་ལ་བབ། ། དངོས་གྲུབ་སྩོལ་བའི་དུས་ལ་བབ། ། མཐུ་ཆེན་བདུད་འདུལ་བཅོམ་ལྡན་འདས། ། བྱིན་ཆེན་བྱིན་ཕོབ་བཅོམ་ལྡན་འདས། ། དབང་ཆེན་དབང་བསྐུར་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། ། བདག་ཅག་ལས་འབྲས་མཆིས་པར་མཛོད། ཨོཾ་ཛྙཱ་ན་ཨ་བེ་ཤ་ཡ་ཨཱཿ
ར་ར་ར་ར་ཙ་ལ་ཡ་ཙ་ལ་ཡ་ཧཱུྃ་ཨ་ཧ་ཛྷཻཾཿ
ཞེས་རོལ་མོའི་མཐར་སྔགས་དབྱངས་བཅས་གྲོལ། དེ་ཡན་གྱིས་ཉིན་གསུམ་པ་སྟེ་སྒྲུབ་པ་དངོས་གཞིའི་ཉིན་དང་པོ་སོང༌། ཉིན་བཞི་པའི་ཕྱིན་ཆད་སྒྲུབ་པ་ཞག་གང་བྱེད་ལ་འདོན་བསྒྲིགས་སོགས་དེ་ཁོ་ན་ལྟར་ལས་འདོར་ལེན་མི་དགོས། ནངས་རེ་བཞིན་དགེ་སློང་བཞི་སྡེ་ཙམ་གྱིས་རྒྱལ་ཐོ་དང་སྒོ་བྱང་ཕྱི་ནང་ཁ་གསོ། འདོན་བྱ་མཆོད་གཏོར་སྔར་ལྟར་དང༌། ཆ་གསུམ་བཏང་བ་སོགས་ཀྱང་མཛད་སྲོལ་མཆིས་སོ། གྲོལ་བའི་སྔ་ཉིན་པདྨ་རྒྱལ་ཐེབ་དཔོན་སློབ་ནས་དབང་གི་སྦྱིན་སྲེག་བྱའོ། གསུམ་པ་ནི་དངོས་གྲུབ་ཀྱི་ལྟས་ལ་གནས་སྐབས་མཐར་ཐུག་དངོས་དང་ལྟར་སྣང་ལ་སོགས་པའི་ཚུལ་གྱིས་འབྱུང་བ་རྣམས་གཞུང་སྤྱི་དང་ཁྱད་པར་རང་གཞུང་ལས། རབ་དངོས༔
འབྲིང་ཉམས༔ ཐ་མ་རྨི་ལམ་དུ་ཡི་དམ་གྱི་ཞལ་མཐོང་ལུང་སྟོན༔ ཁྲག་འཐུང་ང་ཡི་ཞལ་མཐོང་ཞིང་༔ ཕྱག་མཚན་ནོར་བུ་དག་ཀྱང་འཁྲབ༔ གཏོར་མ་རཀྟ་བདུད་རྩི་ཁོལ༔ ཞེས་གསུངས་པ་ལྟར། ཡི་དམ་གྱི་ཞལ་མཐོང་ལུང་སྟོན་སེམས་རྩེ་གཅིག་ཏུ་ཏིང་འཛིན་ལ་གནས་པ་དང༌། སྒྲུབ་རྫས་འོད་འཕྲོ་བདུད་རྩི་ཁོལ། རྨི་ལམ་དང་མཆོད་རྟེན་དང་རི་བོའི་རྩེ་དང་ཁྲི་ལ་འདུག་པ་དང་ཁྲོམ་ལ་དབང་བསྐུར་ཆོས་འཆད་པ་གཏེར་འདོན་པ་ཕ་རོལ་གྱི་གཡུལ་ངོ་བཟློག་པ་སོགས་མཚན་མ་སྤྱི་ལྟར་འབྱུང་ཞིང་དེ་ཡང་བཟང་བ་ལ་དགའ་སྤྲོ་དང༌། ངན་པ་སྙེམས་རྟོག་མི་བྱ་བ་གནད་དུ་ཆེའོ།
ཞེས་པ་ལྟར་ཡེ་ཤེས་ཀྱི་ལྷ་ཉེ་བར་བསྙེན་པའི་རྟགས་རྣམས་གློ་བུར་དུ་བྱུང་ན་རྒྱུན་གྱི་དངོས་གྲུབ་ལེན་ཆོག་བྱ་ཞིང༌། ལྟས་བཟང་གཏན་ལ་ཕེབས་ན་དངོས་གྲུབ་བླང་བ་ལ་འཇུག་གོ ༈ སྤྱི་དོན་གསུམ་པ་ལ་གསུམ། བདག་དོན་དུ་དངོས་གྲུབ་བླང་བ། གཞན་དོན་དུ་དབང་བསྐུར་བ། ཐུན་མོང་དུ་མཇུག་བསྡུ་བའོ། དང་པོ་ནི་སྒྲུབ་པ་ཆེན་པོའི་ལས་རིམ་ནི། དངོས་སྦྱོར་སྒྲོལ་ལ་བརྟེན་པ་ཡིན་ཡང༌། དེང་མོས་སློབ་ཀྱི་སྐབས་རྫས་ལ་བརྟེན་ནས་ལེན་པ་ལ་གསུམ། རྫས་བཤམས་པ།
ཆོ་གའི་སྔོན་འགྲོ། ཆོ་ག་དངོས་སོ། དང་པོ་སྒྲུབ་པ་སང་གྲོལ་རྒྱུའི་དེ་རིང་གི་དགོང་ཐུན་ནས། དངོས་གྲུབ་གྱི་རྫས་བཤམས་པ་ལ། དཀྱིལ་འཁོར་གྱི་མདུན་དུ་སྟེགས་བུ་ཁེབ་གདན་དཀར་པོའི་སྟེང་དུ་འབྲུའི་གཡུང་དྲུང་གཡས་འཁྱིལ་དུ་བྲིས་པའི་དབུས་སུ་ལས་བཞི་ལྷུན་གྲུབ་ཀྱི་འབྲང་རྒྱས་དཀར་མངར་གྱིས་སྤྲས་ཤིང་ཨོཾ་ཨཱཿཧཱུྃ་གིས་མཚན་པ། མདུན་དུ་མཉྫའི་ཁར་དབང་བཞི་བརྩེགས་ཐབས་སུ་བྱས་ལ་གཡས་སུ་སྒྲུབ་ཐོད་མཚན་ལྡན་དུ་བུར་ཆང་ལ་ཆོས་སྨན་བཏབ་པའི་སྟེང་ཚིལ་ཆེན་གྱི་སྤྲིན་ཁེབ་བཏང་བའི་ཁར། དར་སྣ་ལྔས་བཀབ་པའི་སྟེང་རྡོ་རྗེ་བཞག་པ། གཡོན་དུ་རཀྟའི་སྣོད་དང་མཐའ་བསྐོར་བཟའ་བཏུང་དཀར་མངར་ཟས་སྣ་ཚོགས་མཆོད། མངར་གསུམ་རིལ་བུ་མཆེད་ལྕམ་ལ་འདང་ངེས་ཀྱིས་བསྐོར། ཕྱོགས་བཞི་ལས་བཞི་འབྲང་རྒྱས་དང༌།
སྟེང་དུ་དར་དཀར་གྱི་ལྡིང་གུར་བཅས་བཀོད་པ་མཛེས་པར་བྱའོ། འདི་ཉིན་གཏོར་སྤུངས་དང་ཆད་བརྟན་གསར་དུ་བཤམ་མི་དགོས། དགོང་ཐུན་བཟླས་པའི་གཤམ་དུ། སླར་ཡང་རང་གི་ཐུགས་ཀ་ནས་འོད་ཟེར་དམར་པོ་ལྕགས་རྐྱུ་གྲང་མེད་པ་འཕྲོས། མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་སྒྲུབ་ཐམས་ཅད་སྣ་ལྔའི་རྣམས་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབར་བར་གྱུར། བསྙེན་སྒྲུབ་སྔགས་ཤམ་དུ། ཀཱ་ཡ་ཝཱཀྐ་ཙིཏྟ་གུ་ཎ་ཀརྨ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་ཙམ་བཟླ། སང་ཉིན་ཐོར་ཐུན་བཟླས་པ་ཁ་སྐོང་སྟོང་ཚིག་བཅས་གྲུབ་ནས་བསྙེན་རྒྱུན་སྔ་མ་གྲོལ། གཉིས་པ།
ཆོ་གའི་སྔོན་འགྲོ་ནི། སང་གྲོལ་བའི་ཉིན་ཅུང་ཟད་སྔ་བར་འཚོགས་ལ། ལས་བྱང་སོགས་འདོན་བྱ་ཉིན་སྔ་མ་རྣམས་ལྟར་ཕྲིན་ལས་གཞུང་བསྲང་ཏེ། བསྙེན་པ་བསྡུས་ཙམ་སྐབས། ཐུན་དཔོན་གྱིས་གཟུང་ཐག་རྒྱལ་ཚབ་པར་འབུལ། མཐར་ཐུན་པ་རྣམས་དང་བཅས་ཆབས་ཅིག་ཁ་སྐོང་དང་སྟོང་ཚིག་བྱས་ལ་གཟུང་ཐག་ལས་རྡོར་གྱིས་བསྡུ་ཞིང་ཐུན་པ་རྣམས་ཀྱིས་ཀཱི་ལ་ཡར་དངོས་གྲུབ་བླང་སྔགས་བཏགས་ལ་རྒྱུན་བཟུང༌། གཏོར་བསྔོས་བསྡུས་ཙམ་དང༌། ཚོགས་ཐ་མའི་སྐབས་ཉུ་ལེའི་ལིངྒ་མེར་བསྲེགས་ལ། དེ་ནས་ཚོགས་བྱིན་རླབས་ནས་བསྒྲལ་བསྟབ་ཡན་རྒྱས་པར་བྱ་བའི་ཞལ་སྟབས་སྐབས་ཉུལ་ལེའི་ལིངྒ་མེར་བསྲེགས་ནས་ཐལ་བ་ཕྱེད་ཆོས་སྐྱོང་གཏོར་མར་བཏབ། ཕྱེད་མནན་ཆས་སུ་བཞག །
ཡང་ཕྱག་ལེན་ཕལ་མོ་ཆེར། དངོས་གྲུབ་ཀྱི་རྫས་དེ་ནང་རང་དུ་བཤམས། སྔ་ནུབ་དམིགས་བཟླས་འདི་མི་བྱེད་པའང་ཡོད་པས་ལོང་ཁྱབ་དང་བསྟུན་པས་ཆོག ། གཉིས་པ་དངོས་གྲུབ་ལ་མི་དབང་བའི་ལྟ་ཉན་གྱི་བགེགས་ཚར་བཅད་པའི་ཕྱིར། འདུས་པ་རྣམས་ཞྭ་ཆོས་དང་བཅས་ལས་བྱང་གི་བགེགས་གཏོར་བཏང༌། སྐབས་འདིར་ལས་ཀྱི་རྡོ་རྗེས་བགེགས་གཏོར་དང་རྒྱལ་ཚབ་པས་ཐུན་གྱིས་བྲབ་བཞིན་དཀྱིལ་འཁོར་བསྐོར་ཞིང་བགེགས་བསྐྲད་སྲུང་འཁོར་བསྒོམ། དེ་མ་ཐག་ལས་རྡོར་ནས་སྤོས་རིང་གཡབ་དར་དང༌། རྒྱལ་ཚབ་པས་གཡབ་དྲིལ་ཐོགས་ལ། འདུས་པ་རྣམས་ཀྱིས་དཀྱིལ་འཁོར་བསྐོར་ལ། སྒྲུབ་ཁོག་གཞུང་གི་བྱིན་འབེབས་སོགས་གོང་གསལ་བརྗོད་ཅིང་བྱིན་དབབ།
ཡེ་ཤེས་སྐུ་མཆོག་དང་ཡིག་བརྒྱ་བརྗོད་དངོས་གྲུབ་ཀྱི་གེགས་སུ་གྱུར་པའི་ནོངས་པ་བཤགས། དངོས་གྲུབ་རྫས་ཀྱི་ཁར་གཟུང་ཐག་རྡོ་རྗེ་བཞག་པས་སྣེ་རྡོར་སློབ་ཀྱིས་འཛིན་ཏེ་རྫས་རྣམས་དངོས་གྲུབ་ཀྱི་ཕུང་པོར་བྱིན་གྱིས་བརླབ་པ་ནི༔ རྃ་ཡྃ་ཁྃ་གི ས་སྦྱངས། དངོས་གྲུབ་རྫས་ཀྱི་སྟེང་དུ་ཨོཾ་ཨཱཿཧཱུྃ་གི་ཡི་གེ་ལས་འོད་ཟེར་ཕྱོགས་བཅུར་འཕྲོས། རྒྱལ་བ་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་ཐམས་ཅད་ཨོཾ་དཀར་ཨཱཿདམར་ཧཱུྃ་མཐིང་གྱུར། རྫས་རྣམས་ལ་ཆར་བབས་པ་བཞིན་དུ་རྒྱུན་མི་འཆད་པར་སིབ་སིབ་ཐིམ་པར་གྱུར། ཕྱག་རྒྱ་པད་ཀོར་བྱས་ལ། ཀཱི་ལ་ཡ་ཡི་ཤམ་བུར། ཀཱ་ཡ་སིདྡྷི་ཨོཾ༔
ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ ཞེས་བཏགས་པ་བརྒྱ་ཙམ་བཟླས་ལ་བསྙེན་རྒྱུན་གྲོལ། སྙན་པའི་གདུང་དབྱངས་དྲག་པོའི་སྒྲ་དང་བཅས་པས། ཧཱུྃ༔ ཡེ་ཤེས་རོལ་པའི་དཀྱིལ་འཁོར་ནས༔ ཡང་དག་དཔལ་ཆེན་ཕུར་པའི་ལྷ༔ བདག་ལ་དབང་བསྐུར་བྱིན་བརླབ་ཕྱིར༔ ཐུགས་རྗེས་བརྩེར་དགོངས་གཤེགས་སུ་གསོལ༔
ཨོཾ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་བསྐུལ། དངོས་གྲུབ་ཀྱི་སྨན་རཀྟ་བདུད་རྩི་སྦར་བ་ཐོགས་ལ། ཧཱུྃ༔ འཆི་མེད་བདུད་རྩི་སྨན་གྱི་བཅུད༔ ཉོན་མོངས་གདུང་བ་སེལ་བའི་མཆོག༔ ཛ་གད་རཀྟའི་མཆོད་པ་འདི༔ དཀྱིལ་འཁོར་ལྷ་ཚོགས་རྣམས་ལ་འབུལ༔ ཞེས་ཁྲག་ཆང་མཐེབ་སྲིན་གྱིས་འཐོར་ཞིང༌།
ཧཱུྃ༔ དམ་ཚིག་མཆོག་གི་བདུད་རྩི་འདི། སོ་སོའི་མཚན་དང་སྔགས་མཐར། མ་ཧཱ་པཉྩ་ཨ་མྲྀ་ཏ་ཁཱ་ཧི༔ མ་ཧཱ་རཀྟ་ཁཱ་ཧི༔ ཞེས་བཏགས་པས་མཆོད། དངོས་གྲུབ་བསྡུ་བའི་ཛཔ྄྄་དབྱངས་དང་བཅས་པས་སློབ་དཔོན་རྒྱལ་ཐེབ་རྣམས་དཀྱིལ་འཁོར་ལ་བསྐོར་ཞིང་ཤར་དུ་འཁོད་པས་ཐུགས་དམ་བསྐུལ་ཏེ་འདོད་པའི་དོན་ལ་གསོལ་བ་གདབ་པ་ནི། ཐལ་མོ་སྦྱར་ལ། ཧཱུྃ༔ ལྷག་པའི་ཡེ་ཤེས་རྡོ་རྗེ་ཕུར་པའི་ལྷ༔
རང་བཞིན་དབྱིངས་ནས་རྩོལ་རྟོག་མི་མངའ་ཡང་༔ སྔོན་གྱི་ཐུགས་དམ་རང་བཞིན་བྱིན་བརླབས་ནས༔ རིན་ཆེན་ནོར་བུ་དགོས་འདོད་ཀུན་འབྱུང་ལྟར༔ དུས་ལས་མི་འདའ་ཐུགས་རྗེས་དབང་གི་ལྷ༔ སྐྱབས་ལས་མི་གཡེལ་གཡར་དམ་གཅིག་པའི་ངང་༔ མི་ཟད་རིན་ཆེན་རྒྱན་གྱི་འཁོར་ལོ་ནས༔ མཆོག་དང་ཐུན་མོང་དངོས་གྲུབ་མ་ལུས་པ༔ སྐལ་ལྡན་བདག་ལ་དུས་འདིར་སྩལ་དུ་གསོལ༔ འཆི་མེད་ཚེ་ཡི་དངོས་གྲུབ་སྩལ་དུ་གསོལ༔ རྒྱུད་འཛིན་སྲིད་ཀྱི་དངོས་གྲུབ་སྩལ་དུ་གསོལ༔
འཛད་མེད་གཏེར་གྱི་དངོས་གྲུབ་སྩལ་དུ་གསོལ༔ མི་ཟད་ནོར་གྱི་དངོས་གྲུབ་སྩལ་དུ་གསོལ༔ མངོན་ཤེས་རྫུ་འཕྲུལ་དངོས་གྲུབ་སྩལ་དུ་གསོལ༔ ཕྲིན་ལས་རྣམ་བཞིའི་དངོས་གྲུབ་སྩལ་དུ་གསོལ༔ ཕྱག་རྒྱ་ཆེན་པོའི་དངོས་གྲུབ་སྩལ་དུ་གསོལ༔ ཧཱུྃ༔ ཡང་གསང་འདུས་པ་ སོགས་ནས། ཨ་བྷི་ཥིཉྩ་ཧཱུྃ༔ ཞེས་གདུང་བའི་དབྱངས་ཀྱིས་བསྐུལ་ནས། ལྷ་གནད་དབབ་པ་ནི།
སྤོས་དང་ཤ་ཆེན་བསྲེག ། རོལ་མོ་བསྒྲག ། གདུང་ཤུག་དྲག་པོས་པད་ཀོར་ཐལ་སྦྱར་བཅས། ཧཱུྃ༔ དགོངས་ཤིག་རྡོ་རྗེ་ཕུར་པའི་ལྷ༔ རིག་འཛིན་མཁའ་འགྲོ་དམ་ཅན་ཚོགས༔ དཔང་གྱུར་ཐམས་ཅད་དགོངས་སུ་གསོལ༔ དང་པོ་བསྙེན་ཅིང་བར་དུ་བསྒྲུབས༔ བསྐྱེད་རྫོགས་གཉིས་ཀྱིས་ལས་གཞུང་བསྲངས༔ སྨིན་གྲོལ་གཉིས་ཀྱིས་རྒྱུད་ཀྱང་སྦྱངས༔
ཞག་དུས་གྲངས་དང་རྟགས་ཀྱང་ཐེམས༔ དེང་སང་སྐྱ་རེངས་དང་པོ་ཤར༔ རྡོ་རྗེ་སྲིན་པོའི་ནམ་ལངས་ཉེ༔ འདོད་རྒུའི་དངོས་གྲུབ་རིན་ཆེན་གཏེར༔ ད་ནི་འབྱུང་བའི་དུས་ལ་བབ༔ རྡོ་རྗེ་ཕུར་པའི་ལྷ་ཚོགས་རྣམས༔ ཐབས་ཀྱི་སྤྱོད་པས་འགྲོ་དོན་དུ༔ བྱམས་དང་སྙིང་རྗེས་གང་འདུལ་བའི༔ སངས་རྒྱས་ཕྲིན་ལས་རྫོགས་མཛད་ནས༔ སྐུ་གསུང་ཐུགས་ཡོན་ཕྲིན་ལས་ཀྱི༔
དབང་དང་དངོས་བདག་ལ་སྩོལ༔ ལྷ་དང་སྐལ་བ་མཉམ་པར་ཤོག༔ ཅེས་དང་ལས་བྱང་གི ། ལྷག་པའི་ལྷ་ སོགས་ཀྱང་བརྗོད་ལ། དཀྱིལ་འཁོར་གྱི་ལྷ་ཚོགས་རྣམས་ཀྱི་གནས་གསུམ་ནས་དངོས་གྲུབ་འབྲུ་གསུམ་ཚུལ་དུ་བར་མ་ཆད་པར་རང་གི་གནས་གསུམ་ཐིམ་པར་བསམས་ལ། གོང་གི་སྔགས་ཛཔ྄྄་ཤམ་བུ་ཅན་དབྱངས་བྱས་ལ་བགྲང་བའི་ཚེ། ལས་རྡོར་དང་རྒྱལ་ཚབ་གྱིས་གཙོ་བུམ་དང༌། སྐུ་གསུང་ཐུགས་རྟེན་སོགས་སློབ་དཔོན་སར་ཕུལ་ལ་གནས་བཞིར་གཏུགས་ཏེ་དབང་བླང༌། ལྷ་དང་དངོས་གྲུབ་འོད་དུ་ཞུ། བདག་གི་ཐུགས་སྲོག་ལ་བསྡུ་ཞིང་དབྱེར་མེད་དུ་གྱུར་པར་བསམས་ལ།
འབྲང་རྒྱས་སོགས་དངོས་གྲུབ་རྫས་ཀྱི་ཕུར་པ་དཀྱིལ་འཁོར་པ་དང་རྡོར་སློབ་ཟུང་ལ་ཕུལ་གྲུབ་པ་དང༌། རྡོར་སློབ་ཀྱིས་གཙོ་ཕུར། རྒྱལ་ཚབ་པས་སྐུ་གསུང་ཐུགས་རྟེན་ཡུམ་གྱིས་རྣམ་བུམ་གྱིས་དབང་བསྐུར་ཞིང༌། རྒྱལ་ཐེབ་ལས་རྡོར་སོགས་ཀྱིས་བདུད་རྩི་སོགས་དངོས་གྲུབ་ཀྱི་རྫས་རྣམས་བཀྱེ། ། ཚོགས་ལ་རོལ་ཞིང་རེ་ཞིག་གྲོལ། གལ་ཏེ་དབང་བསྐུར་ན་སྐབས་འདིར་ལས་རྡོར་སོགས་ཀྱིས་དངོས་གྲུབ་ཀྱི་རྫས་བཀྱེ་བ་ཙམ་གྱིས་འཐུས་སོ། སྐབས་འདིར་རིན་ཆེན་རྒྱལ་ཐེབ་དཔོན་སློབ་རྣམས་ནས་རྒྱས་པའི་སྦྱིན་སྲེག་བྱ་ཞིང་དངོས་གྲུབ་ཀྱི་ཕུད་ཀྱང་བསྲེག ། ལྷག་མ་བསྡུས་ལ་སྔར་བཙོན་འཛིན་བྱས་པའི་ལྷག་མ་དང་ལྷན་ཅིག་གཞུང་གི་ལྷག་ཆོག་བྱས་པའི་མཐར་གནས་ཉུལ་གཏོར་མ་དང་གསེར་སྐྱེམས་བཏེགས་ལ། ཧཱུྃ༔ གིང་ཆེན་བཅུ་གཉིས་གནས་ཉུལ་མ་མོ་འབུམ༔
རྣལ་འབྱོར་སྟངས་བྱེད་ཏིང་འཛིན་དྲོད་ཉུལ་མ༔ སྒྲུབ་པའི་དཀྱིལ་འཁོར་བྱ་བ་མཐའ་རུ་ཕྱིན༔ ལྷག་མ་དང་ནི་གསེར་སྐྱེམས་མཆོད་པ་འབུལ༔ གསང་སྔགས་བསྟན་པའི་བྱ་ར་མཛད་དུ་གསོལ༔ ཨོྃ་ཛྙཱ་ན་གྷྲྀ་ཝ་ཀྲོ་ཏི་སཏྭཾ་བྷ་ལིངྟ་ཁཱ་ཧི༔ ཞེས་གཏོར་མ་འབུལ་ནས་ བཛྲ་མུཿ ས་གཤེགས་མཐར་འབེབས་རིང་རྐང་གླིང་བཤུགས་པའི་སྒྲས་མཚོན་པར་གིང་པ་གཉིས་དོན་ལ་རྒྱུག་འདུར་གར་སྟབས་ཀྱིས་ལྷག་མ་ཁྱེར་ཏེ་སྒྲུབ་ཁང་ཕྱི་རོལ་ལྷོ་ནུབ་གོམ་པ་བདུན་ཅུའི་མཚམས་སུ་བསྐྱལ། དེ་ནས་བསྐུལ་པ་བཏང༌། ཆོས་སྐྱོང་གཏོར་འབུལ་སྐབས་དེ་དག་གི་གཏོར་མ་ཡང་ཕྱིར་འབུལ། ཆད་མདོ་ལ་མེ་སྒྲོན་བཅས་ཐོག་ཁར་འབུལ།
བརྟན་མ་རྒྱུན་བཞག་འབུལ། རྟ་བྲོའི་སྐབས་སྒོ་དྲུང་དུ་ལིངྒ་བསྲེགས་ཐལ་དང་སྔར་མནན་ཆས་མདོར་བསྡུས་བཀོད་པ་ཡོད་ན་དེའམ་མེད་ན་ཟན་ལིང་སྐྱེར་ཕུར་བཏབ་དོང་གྲུ་གསུམ་བྲུས་པར་བཅུག ། རྒྱ་གྲམ་སོགས་ཀྱིས་མནན་རྗེས་ཆོ་ག་མཆོད་བསྟོད་དཀྱུས་ལྟར་དང༌། གཉིས་པ་ལ་གཞན་དོན་དུ་དབང་བསྐུར་བ་ལ། དབང་གཙོ་བོར་བྱེད་པའི་ལུགས་ནི་གཞན་དུ་བལྟ་ཞིང༌། སྐབས་འདིར་སྒྲུབ་ཆེན་གྱི་མཇུག་དངོས་གྲུབ་ལེན་པའི་རྗེས་འབྲེལ་སྒྲུབ་རྫས་དངོས་གྲུབ་སྦྱིན་པའི་ཚུལ་ཙམ་ཡིན་པས་གོང་གསལ་དེས་ཀྱང་འཐུས་མོད། སྤྲོ་ན་དཀྱིལ་འཁོར་རང་རང་གི་དབང་རྒྱས་བསྡུས་གང་རུང༌། མཆེད་ནང་མ་ཙམ་ལ་བསྐུར་རོ། གསུམ་པ་རྗེས་ཀྱི་བྱ་བ་ལ༔ དང་པོ་ཚེ་འགུགས་པ་ནི།
སྐད་ཅིག་གིས་ཚེ་འབྲང་བཅོམ་ལྡན་འདས་ཚེ་དཔག་མེད་དུ་གསལ་བའི་ཐུགས་སྲོག་ཧྲཱིཿམཐར་སྔགས་ཀྱིས་བསྐོར་བ་ལས་འཕྲོ་འདུས་འཇིག་རྟེན་གྱི་ཁམས་ཐམས་ཅད་ཚེའི་རང་བཞིན་ནྲྀཿདང་ཨཱཿདང་ཧཱུྃ་གི་རང་བཞིན་དུ་བཀྲག་མེ་རེ་རེ་སྣོད་བཅུད་ཐམས་ཅད་ཞུ་ཞིང་ཁེངས་པ་འུབ་འུབ་བསྡུས་ནས་བདག་མདུན་ལ་ཐིམ་པར་གྱུར། ཞེས་མོས་ལ། ཨོཾ་ཚེ་ བྷྲཱུྃ ༔ གཡུ་ བྷྲཱུྃ ༔ གཡུ་ཚེ་ བྷྲཱུྃ ༔ ཨཱ་ཡུརྫྙཱ་ན་གཡུ་ཚེ་ བྷྲཱུྃ ༔ ཞེས་བརྒྱ་རྩ་བཟླས་ལ་མདའ་དར་གཡབ་ཅིང༌། ཧཱུྃ༔ བཅོམ་ལྡན་མགོན་པོ་ཚེ་དཔག་མེད༔ མཁའ་དང་མཉམ་པའི་སྐུ་མངའ་བ༔
སྐུ་ནི་ནམ་མཁའི་རྡུལ་བག་མེད༔ སྐུ་མདོག་དམར་འཚེར་འོད་ཟེར་འབར༔ ལོངས་སྤྱོད་མཚན་དཔེའི་རྒྱན་རྣམས་རྫོགས༔ ཕྱག་ན་ཚེ་ཡི་བུམ་པ་བསྣམས༔ བུམ་པ་འཆི་མེད་ཚེ་ཆུས་བཀང་༔ གསང་བའི་ཡུམ་མཆོག་གོས་དཀར་འཁྲིལ༔ ཕྱག་གཡས་ཚེ་མདའ་ཡབ་ལ་འཁྱུད༔ གཡོན་པས་ཚེ་བུམ་སྙན་ཐད་འཛིན༔ ཞབས་གཉིས་ཡབ་ཀྱི་སྐེད་ལ་འཁྲིལ༔ ཡབ་ཡུམ་ཕྱག་གི་ཚེ་བུམ་དང༌།
གཉིས་མེད་སྦྱོར་བའི་མཁའ་གསང་ནས༔ ཚེ་ཡི་འོད་ཟེར་འཕྲོ་འདུ་གསལ༔ བཀྲག་དང་མདངས་ཀྱི་དཔལ་དུ་ཤར༔ ཕྱོགས་བཅུ་ནམ་མཁའི་མཐར་ཐུག་པའི༔ འཁོར་འདས་གཉིས་ཀྱི་ཚེ་བཅུད་བསྡུས༔ བཀྲ་ཤིས་བུམ་པའི་ནང་དུ་བསྐྱིལ༔ སྒྲུབ་མཆོག་རྣལ་འབྱོར་བདག་ཅག་ལ༔ འཆི་མེད་རྡོ་རྗེའི་ཚེ་དབང་བསྐུར༔ སྐྱེ་ཤི་མེད་པའི་དངོས་གྲུབ་སྩོལ༔ འགྱུར་བ་མེད་པའི་དོན་རྟོགས་ཤོག༔
ཅེས་བསྐུལ་བས། གོང་གི་སྔགས་ཉེར་གཅིག་བཟླས་མཐར། ཧཱུྃ༔ རྡོ་རྗེ་ཚེ་ཡི་ཕོ་བྲང་དབུས༔ མི་ཤིགས་སྲོག་གི་གཡུང་དྲུང་ཉིད༔ དེང་འདིར་སྐལ་ལྡན་བདག་ལ་སྩོལ༔ འཆི་མེད་འཇའ་ལུས་འགྲུབ་གྱུར་ཅིག༔ ཨོཾ་གུ་རུ་ཛྙཱ་ན་ཨཱཿཡུ་སིདྡྷི་ཧྲཱིཿ ཚེ་བུམ་འབྲང་རྒྱས་དང་བཅས་པ་མཆེད་ལྕམ་རྣམས་ཀྱི་སྤྱི་བོར་བཞག་སྟེ། ཨོཾ་བཛྲ་ཀཱི་ལི་ཀཱི་ལ་ཡ་བཛྲ་ཨཱ་ཡུཿཥེ་ཨ་བྷི་ཥིཉྩ་ཧཱུྃ་ཨཱཿ
ཞེས་དང༌། གནས་གསུམ་སོ་སོར་བཞག་སྟེ། ཀཱ་ཡ་ཨཱ་ཡུ་ཥེ་ཨོྃ༔ ཝཱཀྐ་ཨཱ་ཡུ་ཥེ་ཨཱཿ ཙིཏྟ་ཨཱ་ཡུ་ཥེ་ཧཱུྃ༔ ཞེས་སྐུ་གསུང་ཐུགས་ཀྱི་ཚེའི་དངོས་གྲུབ་བསྟིམ་ཞིང་དབང་བསྐུར། བདུད་རྩི་བླུད། ཚེ་མར་སྤྱི་གཙུག་ཏུ་བྱུགས་པས། ལུས་མི་ཤིགས་རྡོ་རྗེའི་རང་བཞིན། ངག་གྲགས་སྟོང་ཀཱི་ལ་ཡའི་རང་སྒྲ།
ཡིད་གསལ་སྟོང་འཆི་མེད་གཉུག་མའི་རང་བབས་སུ་འཇོག་ཏུ་བཅུག་སྟེ་མེ་ཏོག་འཐོར། ཚེ་འབྲང་གཡས་བསྐོར་དང༌། ཚེ་ཆང་གཡོན་བསྐོར་དུ་རོལ་པར་བྱའོ། གཉིས་པ་གཏེར་སྦེད་པ་ནི། སྔར་གཞི་རྙིང་དུ་བཅུག་པའི་བུམ་པ་རྟེན་གཏོར་སོགས་སྒྲུབ་རྫས་དང་དངོས་གྲུབ་ཀྱི་ཕུད་བཅུག་པ། རྒྱལ་ཚབ་པས་ཕྱག་གཡོན་དུ་ཐོགས། གཡས་པས་མེ་ཏོག་གཏོར། མཆེད་ལྕམ་རྣམས་མགྲིན་གཅིག་ཏུ། ཧཱུྃ༔ ཆོས་དབྱིངས་བདེན་པའི་བྱིན་རླབས་ཀྱིས༔
ས་ཡི་ལྷ་མོའི་མཁའ་ཕྱེས་ཤིག༔ དབང་ཆེན་ཡུམ་ལྔའི་མཁའ་ཀློང་དུ༔ སྒྲུབ་པ་ལས་ཀྱི་གཏེར་སྦེད་དོ༔ ཁྲོ་རྒྱལ་ཡབ་ཡུམ་ཕྲ་ཐབས་བཅས༔ སྤྲུལ་པ་ཡང་སྤྲུལ་གཏེར་སྦེད་དོ༔ དམ་རྫས་གཏོར་མའི་གཏེར་སྦེད་དོ། མི་ཟད་མཛོད་ཀྱི་གཏེར་སྦེད་དོ། གཏེར་ཆེན་འདི་ཡི་བྱིན་རླབས་ཀྱིས༔ ཡེ་ཤེས་ལྔ་ལ་ལོངས་སྤྱོད་ཅིང་༔ མི་ཟད་ནམ་མཁའི་མཛོད་སྤྱོད་ཤོག༔
ཡེ་ཤེས་ལྔ་ཡིས་མདུན་བསུས་ནས༔ བཅུ་གསུམ་རྡོ་རྗེའི་སར་ཕྱིན་ཤོག༔ ཅེས་སྒྲུབ་ཁང་གི་ཕྱོགས་གང་བདེར་སྦ། སྒོ་ལ་རིགས་ལྔའི་ཕྱག་མཚན་གྱིས་རྒྱས་གདབ། བཀྲ་ཤིས་གང་མོས་བརྗོད། གསུམ་པ་ནོངས་བཤགས་བསྡུ་རིམ་སོགས་ནི། མ་འབྱོར་པ་དང་ སོགས་མཐར་དབྱངས་གསལ་ཡིག་བརྒྱ་རྟེན་སྙིང་སོགས་ལན་གསུམ་གསུམ་བཟླས་ལ་བསྐོར་བ་བྱ། ཡེ་ཤེས་ལྷ་ཚོགས་གནས་འདིར་བྱོན་པ་ལེགས༔ བདག་ཅག་འགྲོ་རྣམས་བསོད་ནམས་སྐལ་བར་ལྡན༔ དམིགས་མེད་སངས་རྒྱས་ཡུལ་དུ་གཤེགས་ནས་ཀྱང་༔
སླར་ཡང་ཐུགས་རྗེས་འབྱོན་པར་མཛད་དུ་གསོལ༔ ཨོཾ་ཨཱཿཧཱུྃ་ཨཱཿ
ཞེས་པས་རྡུལ་ཚོན་དཀྱིལ་འཁོར་ཡིན་ན་སློབ་དཔོན་བསྡུ་རྒྱ་དང་བཅས་ཕྱག་གིས་རྡོ་རྗེ་རེ་ཁ་རྩེ་གསུམ་པའི་ཚུལ་མཐའ་ནས་དབུས་སུ་བྲིས་པ་དང་དབུས་ནས་ཚོམ་བུ་མཐིབ་སྲིན་གིས་བླང་ལ་དཔྲལ་བར་ཐིག་ལེ་བྱ། དམ་ཚིག་པ། ཨོཾ་ཨཱཿཧཱུྃ་ གིས་རང་ལ་བསྡུ། འཕྲོས་མ་ལུས་པ་ལས་རྡོར་གྱིས། ཨོཾ་སྭ་བྷཱ་དྷརྨ་ལཾ་སནྟ་ཧོཿ བརྗོད་བཞིན་པར་འཇམ་པའི་དར་ལེ་བརྒན་ནམ། སྒྲོ་ཕོད་ཀྱིས་དཀྱིལ་འཁོར་མཐའ་ནས་རིམ་བཞིན་འཇམ་རོལ་དང་བཅས་ཚངས་ཐིག་གི་ལམ་ནས་གཙོ་བོའི་གནས་ཀྱི་བར་དབྱེ་ཞིང༌། ལྷག་མ་གཞན་རྣམས་རྗེས་མི་མངོན་པར་ཕྱགས་ལ་དོན་དུ་གཉེར་བར་ཅུང་ཟད་བྱིན་ནས་གཞན་རྣམས་སྣོད་གཙང་མར་བླུག །
དེ་ནས་དུམ་བུ་གསུམ་དུ་བགོས་ཏེ། ཆ་གཅིག་རིན་པོ་ཆེའི་བུམ་པར་བླུག ། སྒྲུབ་པའི་སྨན་དྲི་ཞིམ་དང་བུམ་རྫས་ཉེར་ལྔ། སྨན་སྣ་ཚོགས་རྣམས་བུམ་ཆུར་སྦྱར། དར་གྱིས་བཀབ། རས་བྲིས་ཡིན་ན་བསྡུ་བའི་ཚུལ་ཙམ་བྱ་སྲོལ་ཡོད་དོ། རས་བྲིས་ཡིན་ན་དེ་བོར་ནས་ཉིན་ལྟར་གྱིས་བརྟན་བཞུགས་བྱ་བ་སྤྱི་ལྟར་ཤེས་སོ། བཞི་པ་བདག་བསྐྱེད་བསྡུ་ལྡང་སོགས་ནི། ཧཱུྃ་ཧཱུྃ་ཧཱུྃ༔ སྣང་སྲིད་སྣོད་བཅུད་ཀྱི་དངོས་པོ་ཐམས་ཅད་འོད་དུ་ཞུ་ནས་གཞལ་ཡས་ཁང་ལ་ཐིམ།
གཞལ་ཡས་ཁང་འཁོར་གྱི་ལྷ་ཚོགས་ལ་ཐིམ། འཁོར་རྣམས་རིམ་གྱིས་གཙོ་བོ་ལ་ཐིམ། གཙོ་བོ་ཡེ་ཤེས་སེམས་དཔའ་ལ་ཐིམ། ཡེ་ཤེས་སེམས་དཔའ་ཏིང་འཛིན་སེམས་དཔའ་ལ་ཐིམ། དེ་དྭངས་མའི་ཐུགས་སྲོག་ཧཱུྃ་ལ་ཐིམ། ཧཱུྃ་གྱེན་རྫོགས་ནཱ་དའི་ཐིག་ལེ་ཡལ་ནས་མི་དམིགས་པ་འོད་གསལ་སྟོང་པ་ཉིད་དུ་གྱུར་ པར་བསམས་ལ། ཕཊ྄་ཕཊ྄་ཕཊ྄། སྐད་ཅིག་གིས་རང་རིག་བྱང་ཆུབ་སེམས་ཀྱི་སྤྲིན་ལས་དཔལ་ཆེན་ཁྲག་འཐུང་རྡོ་རྗེ་གཞོན་ནུ་ཞལ་གཅིག་ཕྱག་གཉིས་རྡོ་རྗེ་དང་ཕུར་བུ་འཛིན་པ་འབར་བའི་གར་དགུ་དང་ལྡན་ཞིང་དུར་ཁྲོད་དྲག་པོའི་ཆས་ཀྱིས་བརྒྱན་པ་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞེངས་པར་གྱུར་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ་རང་གི་མདངས་ལས་ཤར་བའི་ཁམས་གསུམ་ཡང་ལྷ་ཡི་དཀྱིལ་འཁོར་དུ་གྱུར་ པར་བསམ།
ཨོཾ་བཛྲ་ཀཱི་ལི་ཀཱི་ལ་ ཞེས་བདུན་གྱིས་སྐུ་དང༌། བདུན་གྱིས་གསུང༌། བདུན་གྱིས་ཐུགས་གསོ། ཧཱུྃ་ཧཱུྃ་ཧཱུྃ་བཛྲ་ཀཱ་ཝ་ཙི་རཀྵ་ཧཱུྃ༔ ཞེས་པས། ལུས་ལ་རྡོ་རྗེའི་གོ་ཆས་ཞུ་ལུབ་ཏུ་གཡོགས་པར ་མོས། ཨོཾ་བཛྲ་ཙཀྲ་ཏིཀྵྞ་ཀརྨ་ཀཱི་ལ་ཡ་ཛྭ་ལ་རཾ་ཧཱུྃ་ཕཊ྄ཿ རང་གཞུང༌། ཧོཿ མ་སྐྱེས་སྟོང་པའི? སོགས་བསྡུ་ལྡང་བྱ།
ལྔ་པ་ཕྱི་མཚམས་དཀྲོལ་བ་ནི། རྒྱལ་ཐོ་བཞི་ལ་ཟླུམ་གཏོར་བཞི། སྒོ་བྱང་ཕྱི་ནང་དམར་གཏོར་རེ་བཤམས། སེར་སྦྲེང་བཅས་ཤར་གྱི་ཐོ་རྩར་ཕྱིན་ནས། རྃ་ཡྃ་ཁྃ། གཅིག ཨོཾ་ཨཱཿཧཱུྃ༔ ལན་གསུམ། ཨོཾ་དྷྲིཥྚཱ་རཥྚཱ་ཡ་མ་ཧཱ་བྷ་ལིངྟ་ཁཱ་ཧི་ཁཱ་ཧི༔ གསུམ།
ཨོཾ་བཛྲ་ཨརྒྷཾ་ སོགས་ཀྱིས་མཆོད་གསེར་སྐྱེམས་གཏོང་ཞིང༌། ཧཱུྃ༔ རྒྱལ་པོ་ཆེན་པོ་ཡུལ་འཁོར་སྲུང་༔ དྲི་ཟ་གྲུལ་བུམ་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔ ཤར་ཕྱོགས་ཕྱི་ཡི་དུང་སྒོ་ཕྱེས༔ དཀྱིལ་འཁོར་བྱ་བ་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ ཞི་བའི་ལས་རྣམས་མཐར་ཕྱིན་ཤོག༔
ཀྱཻ་ཧོཿ མགོན་པོ་དམ་ཚིག་དང་ལྡན་པ་ཁྱེད་རྣམས་ཀྱིས༔ སྔོན་སྟོན་པ་འཇིག་རྟེན་ན་ཞལ་བཞུགས༔ ཆོས་ཀྱི་གདན་ཆེན་པོ་འཛོམས་ཏེ་ཐུགས་དམ་བཅས་པ་ལྟར་དེང་བདག་གི་སྒྲུབ་པའི་མཚམས་ཀྱི་བར་ཆོད་སྲུང་ཞིང་སྐུ་དྲིན་ཆེན་པོ་མཛད་པ་ལེགས་སོ་ལེགས་སོ༔ ད་ནི་རང་བཞིན་གྱི་གནས་སུ་གཤེགས་སུ་གསོལ༔ སངས་རྒྱས་ཀྱི་བསྟན་པ་རིན་པོ་ཆེ་ལ་དགོངས་ཏེ་སླར་ཡང་འབྱོན་པར་མཛད་དུ་གསོལ༔ ཞེས་གཤེགས་སུ་གསོལ་བས་འཐུས། ལག་ལེན་ཁ་ཅིག་ལྟར་དེ་མཐར་ཐོ་བྱང་དམིགས་ཏེ། སུ་པྲ་ཏིཥྛ ས་རབ་གནས་བྱ་བའང་སྣང་སྟེ་སྔ་མ་ལྟར་ཁུངས་བཙུན་ནོ། དེ་བཞིན་ཐམས་ཅད་ལ་རིགས་འགྲེའོ།
ལྷོར། རྃ་ཡྃ་ཁྃ། གཅིག ཨོཾ་ཨཱཿཧཱུྃ༔ གསུམ། ཨོཾ་བི་རུ་ཌྷ་ཀཱ་ཡ་མ་ཧཱ་བ་ལིངྟ་ཁཱ་ཧི༔ གསུམ། ཨརྒྷཾ་ སོགས་ལྷོ་རུ་གསེར་སྐྱེམས་བཏང༌། ཧཱུྃ༔ རྒྱལ་པོ་ཆེན་པོ་འཕགས་སྐྱེས་པོ༔
གཤིན་རྗེ་མེ་ལྷའི་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་ཕྱི་ཡི་གསེར་སྒོ་ཕྱེས༔ རྒྱས་པའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ རྒྱས་པའི་ལས་རྣམས་མཐར་ཕྱིན་ཤོག༔ ཀྱཻ་ཧོཿ མགོན་པོ་དམ་ཚིག་དང་ལྡན་པ་ སོགས་ཕྲིན་ལས་བཅོལ་བརྟན་བཞུགས་གོང་ལྟར་བྱ། ནུབ་ཏུ།
རྃ་ཡྃ་ཁྃ། གཅིག ཨོཾ་ཨཱཿཧཱུྃ༔ གསུམ། ཨོཾ་བི་རུ་པཱཀྵཱ་ཡ་མ་ཧཱ་བྷ་ལིངྟ་ཁཱ་ཧི༔ གསུམ། ཨརྒྷཾ་ སོགས་གསེར་སྐྱེམས་བཏང༌། ཧཱུྃ༔ རྒྱལ་པོ་ཆེན་པོ་སྤྱན་མི་བཟང་༔ སྲིན་པོ་ཀླུ་ཡི་ཚོགས་བཅས་རྣམས༔
གསེར་སྐྱེམས་མཆོད་པ་འདི་བཞེས་ལ༔ ནུབ་ཕྱོགས་ཕྱི་ཡི་ཟངས་སྒོ་ཕྱེས༔ དབང་གི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་ལ་གཤེགས༔ དབང་གི་ལས་རྣམས་མཐར་ཕྱིན་ཤོག༔ ཀྱཻ་ཧོ༔ མགོན་པོ་དམ་ཚིག་ སོགས་ཕྲིན་ལས་བཅོལ་བརྟན་བཞུགས་བྱ། བྱང་དུ། རྃ་ཡྃ་ཁྃ།
གཅིག ཨོཾ་ཨཱཿཧཱུྃ༔ གསུམ། ཨོཾ་བཻ་ཤྲ་མ་ཎཱ་ཡ་མ་ཧཱ་བྷ་ལིངྟ་ཁཱ་ཧི༔ གསུམ། ཨརྒྷཾ་ སོགས་གསེར་སྐྱེམས་བཏང༌། ཧཱུྃ༔ རྒྱལ་པོ་ཆེན་པོ་རྣམ་ཐོས་སྲས༔ རླུང་ལྷ་དབང་ལྡན་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔
བྱང་ཕྱོགས་ཕྱི་ཡི་ལྕགས་སྒོ་ཕྱེས༔ དྲག་པོའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་ལ་གཤེགས༔ དྲག་པོའི་ཕྲིན་ལས་མཐར་ཕྱིན་ཤོག༔ ཀྱཻ་ཧོཿ མགོན་པོ་དམ་ཚིག་ སོགས་འདོད་གསོལ་བརྟན་བཞུགས་བྱ། སྒོ་བྱང་ཕྱི་ནང་དཀྲོལ་བ་ནི། ཕྱི་སྒོར་གཏོར་མ་བཤམས། རྃ་ཡྃ་ཁྃ།
གཅིག ཨོཾ་ཨཱཿཧཱུྃ༔ གསུམ། ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བྷ་ལིངྟ་ཁཱ་ཧི༔ གསུམ་གྱིས་གཏོར་མ་འབུལ༔ ཨརྒྷཾ་ སོགས་ ཨོཾ་ཨཱཿཧཱུྃ༔ གིས་མཆོད། ཧཱུྃ་ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔
གསེར་སྐྱེམས་མཆོད་པ་འདི་བཞེས་ལ༔ དཀྱིལ་འཁོར་བྱ་བ་མཐར་ཕྱིན་ནས༔ བར་གྱི་སྒོ་མཚམས་ཕྱེ་རུ་གསོལ༔ རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུ༔ ཞེས་ལྷ་གཤེགས་སྒོ་བྱང་བསྡུ། འབྱུང་བ་རྣམས་བསྡུ་བ་ནི། ཧཱུྃ༔ ཉི་ཟླ་རླུང་ས་འབྱུང་བ་བཞི༔
དེ་རིང་དཀྱིལ་འཁོར་མཐའ་རུ་ཕྱིན༔ རྒྱ་ཡིས་བསྡམས་པ་དཀྲོལ་དུ་གསོལ༔ འབྱུང་བ་རང་བྱུང་མཁའ་ལ་ཐིམ༔ ཞེས་རྒྱ་དཀྲོལ་ལ་གསེར་སྐྱེམས་མཆོད། ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ། གཅིག ཨོཾ་ཨཱཿཧཱུྃ༔ གསུམ། ཨོཾ་ཨཱཿཧཱུྃ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཨི་དཾ་བྷ་ལིངྟ་ཁཱ་ཧི༔
གསུམ། ཨརྒྷཾ་ སོགས། ཧཱུྃ༔ ཁྲོ་རྒྱལ་དམ་ཚིག་བདུད་རྩི་མཆོག༔ ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔ ནང་གི་སྲུང་འཁོར་བཀྲོལ་དུ་གསོལ༔ དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔
ཨོཾ་བཛྲ་མུཿ ཞེས་ལྷ་གཤེགས། གསེར་སྐྱེམས་དང་སྒོ་བྱང་བསྡུའོ། དྲུག་པ་ཕུར་པ་བསྡུ་བ་ནི། རྒྱལ་ཚབ་པ་དཀྱིལ་འཁོར་ཟུར་དུ་འཁོད། ཧཱུྃ་བཞི་པའི་སྔགས་བརྗོད་ཅིང༌། ལག་གཉིས་སྐམ་པའི་རྒྱ་བཅས། དང་པོར་གདབ་རིམ་ལས་ལྡོག་ཕྱོགས་སུ་ཕྱུངས་ཏེ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནེ་སརྦ་ཨརྠ་སཱ་དྷ་ནི་སྭཱ་ཧཱ༔ ཞེས་ཕུར་རྩེ་འོ་མས་བཀྲུ།
དེའང་ནུབ་ཀྱི་ནུབ་བྱང་ཤར། བྱང་སོགས་གཡོན་བསྐོར་གྱིས་མཐར་ཤར་གྱི་ཤར་ཕུར་བར་དུ་བསྡུའོ། ཆོས་ཐམས་ཅད་སྐྱེ་བ་མེད་པའི་དོན་ཡིད་ལ་བྱས་ཏེ། ཨཱ་ཀཱ་རོ་ སོགས། བདུན་པ་ནོངས་བཤགས་བཟོད་གསོལ་སྐུ་དྲིན་ཞུ་བ་ནི། ཐོག་མར་གཡོན་གྲལ་རྣམས་བཞེངས་ལ་ཕྱག་གསུམ་འཚལ། ཙོག་པུར་ཐལ་མོ་སྦྱར་ལ། ཧཱུྃ༔ ཐམས་ཅད་སྒྲུབ་པའི་དཀྱིལ་འཁོར་ཆེན་པོ་འདིར༔ སྨོན་ལམ་དག་པའི་རྡོ་རྗེ་མཆེད་ལྕམ་རྣམས༔
བདེ་བར་གཤེགས་པའི་སློབ་མར་དམ་མནོས་ནས༔ ཀུན་ཀྱང་མཐུན་པར་སྤྱོད་པའི་དམ་ཚིག་ལ༔ མཉམ་ཉིད་དོན་ལ་ལེགས་ཉེས་དབྱེར་མེད་ཀྱང་༔ སྨོན་ལམ་དག་པའི་རྡོ་རྗེ་མཆེད་ལྕམ་རྣམས༔ ལུས་ངག་རྣམ་པར་དག་པའི་ཚུལ་ཙམ་དུ༔ གཞུང་ལ་རྙོགས་ཤིང་ཐུགས་དང་འགལ་བ་རྣམས༔ ཕྱི་ནང་དབྱེ་ནོངས་མེད་པར་མཐོལ་ལོ་བཤགས༔ ཀུན་ཀྱང་མཉམ་ཉིད་རྟོགས་པའི་བློ་ལྡན་པས༔ ཐུགས་དགོངས་རྣམ་པར་དག་པའི་ཀློང་ཡངས་ནས༔ གཟུང་དང་འཛིན་པ་མེད་པར་བཟོད་བཞེས་ནས༔
ཉེས་བྱས་དག་ནས་ཚངས་པར་སྩལ་དུ་གསོལ༔ ཞེས་ནོངས་པ་བཤགས། དེ་བཞིན་དུ་གཡས་གྲལ་རྣམས་ཀྱིས་ཕྱག་དང་ཐལ་མོ་སྦྱར་བ་བཅས་ཚིགས་བཅད་དེ་ལན་གཅིག་བརྗོད་དེ་གཅིག་གིས་གཅིག་ལ་ལྟ་སྤྱོད་འགལ་བ་བཟོད་པར་གསོལ་ཏེ་སྲི་ཞུ་བྱའོ། དེ་ནས་རྡོ་རྗེ་སློབ་དཔོན་ལ་བཟོད་པར་གསོལ་བ་ནི། མཆེད་ལྕམ་རྣམས་ཀྱིས་བླ་གོས་བསྡུས་དཀྱིལ་འཁོར་ཤུལ་དུ་བརྩེགས་པའི་སྟེང་དུ་སློབ་དཔོན་བཞུགས་པའམ། ཡང་ན་གུ་རུའི་སྐུ་ཚབ་བཞུགས་པ་ལ་མཎྜལ་ཕྲེང་བ་སོགས་འབུལ་བའི་ཕྱག་སྲོལ་ཡོད་འདུག་ཀྱང་དེང་སང་དཀྱུས་ཀྱི་ཕྱག་ལེན་ལྟར་ན་སློབ་དཔོན་དཀྱིལ་འཁོར་གྱི་ཤུལ་དུ་ཁྲིའུ་ཁར་བཞུགས། འདུས་པ་རྣམས་ཀྱི་ལུས་ལོངས་སྤྱོད་འབུལ་བའི་མཚོན་བྱེད་བགྲང་ཕྲེང་བསྡུས་ལ་མདུན་དུ་སྤུངས། ཕྱག་གསུམ་འཚལ། ཐལ་མོ་སྦྱར་ལ། ཧཱུྃ༔
རྡོ་རྗེ་སློབ་དཔོན་སངས་རྒྱས་གཉིས་མེད་གཙོ༔ རྒྱལ་བའི་སྐུ་མངའ་གསུང་རབ་རྒྱ་མཚོ་སྟོན༔ མཉམ་ཉིད་ཐུགས་མངའ་ཡེ་ཤེས་གསལ་བའི་ངང་༔ ཐབས་མཁས་ཐུགས་རྗེས་འགྲོ་ཀུན་བདེ་ལ་འགོད༔ སྲི་ཞུ་ཆུང་བས་ཐུགས་འགལ་བཟོད་པར་གསོལ༔ འཇིག་རྟེན་འདི་ནས་ཕ་མའི་ཚུལ་དུ་གནས༔ ཕྱི་མའི་ལམ་སྣ་ཐར་པའི་ཞིང་དུ་འདྲེན༔ སངས་རྒྱས་ཀུན་ལས་ལྷག་པའི་སྐུ་དྲིན་ཅན༔ ཐུགས་དང་འགལ་བར་གྱུར་པ་བཟོད་པར་གསོལ༔ ཞེས་བཟོད་པར་གསོལ་ནས་སྐུ་དྲིན་ཞུ་བ་ནི།
ཨེ་མ་ཧོཿ ཡང་གསང་བླ་མེད་སྒྲུབ་པའི་དཀྱིལ་འཁོར་འདིར༔ རྡོ་རྗེ་ཕུར་པའི་སྐུ་གསུང་ཐུགས་འཐོབ་ཕྱིར༔ བསྙེན་སྒྲུབ་ཟབ་མོའི་ཚོགས་གཉིས་གཞི་བཟུང་ནས༔ སྒྲུབ་ཆེན་ཟབ་མོ་གནང་བ་སྐུ་དྲིན་ཆེ༔ ཆོས་ཉིད་མི་འགྱུར་ལྷུན་གྱིས་གྲུབ་པ་ལ༔ རང་བྱུང་ཡེ་ཤེས་རྟོགས་པའི་ཉི་མ་ཤར༔ སྔགས་དང་ཕྱག་རྒྱ་གསང་བའི་དམ་རྫས་སོགས༔ དཀྱིལ་འཁོར་ཕྱི་ནང་བསྟན་པ་སྐུ་དྲིན་ཆེ༔ མ་རིག་མུན་པའི་ནང་དུ་འཁྱམས་པ་ལ༔
འཁོར་ལོའི་རྩིབས་བཅུ་ཟླ་གམ་ཨེ་རུ་གསལ༔ མ་རིགས་མུན་དྭངས་ཤེས་བྱའི་སྒྲིབ་བསལ་ནས༔ ཆོས་སྐུ་རང་ལ་བསྟན་པ་སྐུ་དྲིན་ཆེ༔ རྡོ་རྗེ་སློབ་དཔོན་སྐུ་ཚེ་རིང་བ་དང་༔ མཆེད་དང་ལྕམ་དྲལ་སྒྲུབ་མཆོག་གོང་དུ་འཕེལ༔ དངོས་གྲུབ་རྣམ་གཉིས་གནང་བ་སྐུ་དྲིན་ཆེ༔ ལྷ་ཚོགས་དགྱེས་པའི་པཉྩ་ཨ་མྲྀ་ཏ༔ ཞལ་དུ་བཞེས་ནས་དགྱེས་པ་བསྐྱེད་པ་དང་༔ ལྷ་ཡི་ན་བཟའ་པཉྩ་ལཱི་ཀ་འབུལ༔ ཐུགས་རྗེས་བརྩེ་བས་དགོངས་པ་སྐུ་དྲིན་ཆེ༔
ཞེས་བརྗོད་ལ་ཞབས་སྤྱི་བོར་བླང༌། བདུད་རྩིའི་སྐྱེམས་དྲང་ངོ༌། བརྒྱད་པ་སྨོན་ལམ་བྱ་བ་ནི། སྤྱི་དང་ཁྱད་པར་གཉིས་ལས། དང་པོ་ནི། ཐམས་ཅད་བཞེངས་ལ་ཐལ་སྦྱར་བཅས། ཀྱཻ་ཧོཿ མི་གནས་ཡེ་ཤེས་ཆོས་ཀྱི་དཀྱིལ་འཁོར་དུ༔ མ་བཅོས་ལྷུན་གྲུབ་ཡོན་ཏན་རྫོགས་པའི་དཔལ༔ རབ་འབྱམས་རྒྱལ་བའི་བཀའ་ལུང་ཡོངས་རྫོགས་ནས༔
འགྲོ་བ་ཡོངས་ཀྱི་དཔལ་དུ་འགྱུར་བར་ཤོག༔ འདི་ལྟ་བུ་ཡི་དཀྱིལ་འཁོར་རྟག་ཏུ་བརྩོན༔ བཀའ་དྲིན་ཆེ་བའི་རྡོ་རྗེ་སློབ་དཔོན་དང༌། ལུ་གུ་རྒྱུད་ཀྱིས་འབྲེལ་བའི་མཆེད་ལྕམ་རྣམས༔ འབྲལ་མེད་དག་པའི་ཞིང་དུ་འཚོགས་པར་སྨོན༔ བླ་མེད་སྒྲུབ་པའི་དཀྱིལ་འཁོར་ཆེན་པོ་འདིར༔ སྐུ་གསུང་ཐུགས་ཀྱི་དངོས་གྲུབ་མ་ཐོབ་པར༔ ས་ལམ་མཐར་ཕྱིན་འགྲོ་བ་ཐབས་ཀྱིས་སྒྲོལ༔ སྐུ་གསུམ་ཡེ་ཤེས་ལྔ་ལ་སྤྱོད་པར་ཤོག༔ ཅེས་རྩེ་གཅིག་པའི་ཡིད་ཀྱིས་སྨོན་ལམ་གདབ།
གཉིས་པ་ཁྱད་པར་རྟེན་འབྲེལ་ཁྱད་འཕགས་མར་མེ་སྨོན་ལམ་བྱ་བ་ནི། ཐམས་ཅད་ཀྱིས་ཞྭ་ཆོས་གསོལ། གཡས་སུ་མར་མེ་དང་སྤོས་རིང་རེ་ཐོགས། དར་དཀར་རམ་ཕྲེང་བ་ལུ་གུ་རྒྱུད་དུ་སྦྲེལ། རྒྱལ་ཚབ་པ་གྲལ་གཤམ་དུ་བཞེངས་ཏེ། ཨོཾ་ཨཱཿཧཱུྃ༔ ཨོཾ་ལས་ཀོང་བུ་རིན་པོ་ཆེ་ཆོས་ཀྱི་དབྱིངས་དང་མཉམ་པར་གྱུར་ཅིག༔ ཨཱཿལས་མར་ཁུ་འདོད་ཡོན་ལྔའི་རང་བཞིན་རྒྱ་མཚོའི་ཀློང་དང་མཉམ་པར་གྱུར་ཅིག༔ ཧཱུྃ་ལས་སྡོང་བུ་ཡེ་ཤེས་ལྔ་ཡི་མེ་ཉི་ཟླ་ཆོས་ཀྱི་རང་བཞིན་ལྟར་གསལ་བར་གྱུར༔ ཧྲཱིཿདེ་ལས་མཆོད་པའི་ལྷ་ཚོགས་ཨཱ་ལོ་ཀེ་དཔག་ཏུ་མེད་པ་སྤྲོས་པས་སངས་རྒྱས་ཀྱི་ཞིང་རྡོ་རྗེ་སློབ་དཔོན་གསང་བའི་དཀྱིལ་འཁོར་ལ་འབུལ་བར་གྱུར༔
ཨོཾ་དྷརྨ་ཛྙཱ་ན་ཨཱ་ལོ་ཀེ་ཨཱཿཧཱུྃ༔ དེ་ནས་མགྲིན་གཅིག་ཏུ། ཨེ་མ་ཧོཿ ཆོས་རྣམས་རང་བཞིན་སྐྱེ་མེད་རྣམ་དག་ཀྱང་༔ མ་རིག་དབང་གིས་བདག་འཛིན་སོ་སོར་ཕྱེས༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔ ཐུགས་དང་འགལ་བ་མཐོལ་བཤགས་བཟོད་པར་གསོལ༔ ལོངས་སྐུ་ཡེ་ཤེས་མ་འགག་འཆར་བ་ལ༔ ངར་འཛིན་དབང་གིས་སྣ་ཚོགས་རྟག་ཆད་འཛིན༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔
གསུང་དང་འགལ་བ་མཐོལ་བཤགས་བཟོད་པར་གསོལ༔ སྣ་ཚོགས་སྤྲུལ་སྐུ་རང་བྱུང་རྩོལ་བྲལ་བ༔ ཡིད་དཔྱོད་བློ་ཡིས་འཁོར་འདས་རིས་སུ་ཕྱེས༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔ སྐུ་དང་འགལ་བ་མཐོལ་བཤགས་བཟོད་པར་གསོལ༔ དཀྱིལ་འཁོར་གཅིག་ཏུ་དམ་ཚིག་བཀའ་མནོས་པས༔ རྡོ་རྗེ་མཆེད་དང་ལྕམ་དྲལ་གྲོགས་རྣམས་ལ༔ ལོག་ལྟ་སྐྱོན་གྱུར་མ་དག་ཅི་མཆིས་པ༔ དེང་ནས་བཟུང་སྟེ་མཐོལ་བཤགས་བཟོད་པར་གསོལ༔ ཕྱི་ནང་རྩ་བ་ཡན་ལག་དམ་ཚིག་དང་༔
སྡོམ་པ་བཅུ་དང་རང་བྱུང་ཐེག་པ་དང་༔ མཆོད་རྫས་མ་ཚང་འབྱོར་རྫས་ཆུང་བ་དང་༔ བག་མེད་ཅི་མཆིས་མཐོལ་བཤགས་བཟོད་པར་གསོལ༔ ཨོཾ་བཛྲ་ས་ཏྭ་ཧཱུྃ༔ བར་བརྗོད། ཐམས་ཅད་ཀྱི་ལག་གཡས་སུ་མར་མེ་དང་སྤོས་རིང་རེ་ཐོགས། རྒྱལ་ཚབ་པས་སྟོང་ཐུན་སྔོན་དུ་འགྲོ་བས་དབྱངས་བོར་ལེན་བྱས་ཏེ། ཨེ་མ་ཧོཿ བླ་མེད་གསང་བ་མཆོག་གི་དཀྱིལ་འཁོར་ལ༔ བདག་ལུས་ལོངས་སྤྱོད་དགེ་རྩ་ཕྱི་ནང་བཅུ༔
རང་བྱུང་གསལ་བའི་སྒྲོན་མེ་སྦར་ཏེ་འབུལ༔ ཀུན་གཞི་རྣམ་དག་སྐྱེ་མེད་ཀོང་བུ་རུ༔ ཀ་དག་ཁྲེགས་ཆོད་གཤིས་ཀྱི་མར་ཁུས་བཀང་༔ ལྟ་བ་ཟང་ཐལ་འོད་གསལ་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ སྣ་ཚོགས་རང་ཤར་མ་འགག་ཀོང་བུ་རུ༔ ཡེ་ཤེས་ལྔ་ལྡན་དྲན་རིག་མར་ཁུས་བཀང་༔ སྣ་ཚོགས་འཛིན་མེད་རང་བྱུང་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ རྩ་ཁམས་རྣམ་དག་འཁོར་ལོའི་ཀོང་བུ་རུ༔
བྱང་སེམས་བདེ་ཆེན་དགྱེས་པའི་མར་ཁུས་བཀང་༔ རླུང་སེམས་ཙིཏྟ་གསལ་བའི་སྒྲོན་མེ་སྦར༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ ཧོཿ རྡོ་རྗེ་སློབ་དཔོན་གཉན་གྱི་དལ་བཟུང་ནས༔ རང་བྱུང་ཡེ་ཤེས་སྒྲོན་མེ་སྦར་བའི་ཚེ༔ མ་རིག་མུན་པའི་སྟོང་ཁམས་གསལ་བ་དང་༔ དམྱལ་བའི་ཟངས་ཁར་ནང་དུ་མི་ལྟུང་ཞིང་༔ ཉོན་མོངས་ལས་ཀྱི་དབང་དུ་མི་གཏོང་ཤོག༔ སྨོན་ལམ་རྟེན་འབྲེལ་ཞུན་མར་འདི་སྦར་བས༔
བདག་འཛིན་གཅོང་རོང་ཟབ་མོར་མི་ལྟུང་ཞིང་༔ རིགས་དྲུག་འཁོར་བའི་སྡུག་བསྔལ་མི་མྱོང་ཤོག༔ བསོད་ནམས་ཚོགས་ཆེན་ཞུན་མར་འདི་སྦར་བས༔ དཀྱིལ་འཁོར་གཉན་གྱི་མཆོད་པ་མི་ཉམས་ཤིང་༔ ཟག་མེད་ནམ་མཁའ་མཛོད་ལ་སྤྱོད་པར་ཤོག༔ ཧོཿ རྡོ་རྗེ་སློབ་དཔོན་དཀྱིལ་འཁོར་རིགས་ཀྱི་བདག༔ ཤེས་རབ་གཉན་གྱི་འབྲེལ་བའི་གཟུངས་མ་རྣམས༔ ཚེ་རབས་མི་འབྲལ་འགྲོགས་པའི་ཏིང་འཛིན་གྱིས༔ ས་གསུམ་དཀྱིལ་འཁོར་རྟེན་ལ་འཚོགས་པར་ཤོག༔
རྡོ་རྗེ་མཆེད་ལྕམ་འབྲེལ་བའི་དམ་ཚིག་ཅན༔ སྐྱེ་བ་འདི་དང་ཚེ་རབས་ཐམས་ཅད་དུ༔ དཀྱིལ་འཁོར་འདི་བཟུང་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ འདའ་ཀ་རྡོ་རྗེའི་དམ་ཚིག་གཉན་པོ་ཡི༔ རྒྱུད་དང་ལུང་གི་འབྲེལ་བའི་སྐལ་ལྡན་རྣམས༔ ས་བཅུ་རྡོ་རྗེ་འཛིན་པའི་ས་ཐོབ་ཤོག༔ ཡང་དག་ཕུར་པའི་དཀྱིལ་འཁོར་ལྷ་ཡི་ཚོགས༔ ཚེ་རབས་རྟག་ཏུ་བདག་གི་ཡི་དམ་ལྷ༔ འཛིན་ཅིང་ཆོས་ཀྱི་སྒྲ་ཆེན་སྒྲོགས་པར་ཤོག༔
སྨོན་ལམ་བཟང་པོ་རྟེན་འབྲེལ་བསླུ་མེད་ཀྱི༔ བདེན་ཚིག་སྐད་ཅིག་དུས་འདིར་འགྲུབ་པར་ཤོག༔
ཅེས་བྱ་ཞིང༌། ཞི་རོལ་ལྡིར་ལ་ལས་རྡོར་གྱིས་མར་མེ་དང་སྤོས་རིང་བསྡུའོ། དགུ་པ་བསྔོ་བ་དང་ཤིས་བརྗོད་བྱ་བ་ལ། རྡོ་རྗེ་སློབ་དཔོན་གྱིས་དགེ་རྩ་བྱང་ཆུབ་ཏུ་བསྔོས་ལ་དགེ་འདུན་པ་རྣམས་ཀྱིས་མཐུན་འགྱུར་བརྗོད། དེ་ནས་ཐམས་ཅད་ཀྱིས་ཞྭ་བཞེས་ཤིང་དྲིལ་བསིལ་མེ་ཏོག་ཆར་དུ་བསྙིལ། ལས་བྱང་རྗེས་ཆོག་ལྟར་བཀྲ་ཤིས་རྒྱས་པ་བརྗོད་ལ་ཞི་རོལ་ཇི་ལྟ་བར་བྱའོ། བཅུ་པ་རྡུལ་ཚོན་ཆུ་བོར་གཤེགས་ཤིང་དགའ་སྟོན་གནས་སྲུང་བྱ་བ་ནི། རྡུལ་ཚོན་གྱི་བུམ་པ་དེ་ཉིད་མཚན་ལྡན་རིག་མ་བུ་མོ་གཙང་མ་སྐྱེས་པས་མ་བསླད་པ་ཞིག་ལ་རྒྱན་རིགས་ལྔ་ལ་སོགས་ཕྱུག་པར་བྱས་ནས།
ལག་གཡོན་དུ་རྟེན་ཁེབ་བཀབ་ནས། ནས་ཀྱི་པདྨ་འདབ་བརྒྱད་སོགས་གཞུང་ལ་འཇུག ། གང་དུ་རྡུལ་ཚོན་བླུགས་པའི་བུམ་པ་དེ་ཆུས་བཀང་ནས་སྔར་བཞིན་ཁྱེར་ཏེ། ཞི་བའི་ཕྱིར་ཞེས་སྤྱན་མས་སྔགས་བཟླ་བཞིན་དཀྱིལ་འཁོར་གྱི་ཁང་པ་ལ་སོགས་གཏོར་བར་བྱ་སྟེ། སླར་ཡང་བཟའ་བཅའ་དང་མྱང་བ་ལྡག་པ་དང༌། ཆང་ལ་སོགས་ལོངས་སྤྱོད་ཆེན་པོ་དང་ལྡན་པས་སྐྱེ་བོ་དམ་པ་འདུས་པ་དང་དགའ་སྟོན་ཆེན་པོ་བྱ་ཞིང༌། བཀྲ་ཤིས་ཀྱི་ཆོ་གས་ཕྱོགས་ཐམས་ཅད་བདེ་གཤེགས་ཀྱི་སྣང་བ་ཆེན་པོས་ཡོངས་སུ་ཁྱབ་པར་བྱའོ། སྤྱིར་སྟོད་ལས་ཁ་རྐྱང་བྱེད་ན་ས་སློང་ཐོ་འཛུགས་སོགས་ཉིན་གཅིག ། རྒྱན་བཀོད་མངའ་གསོལ་སོགས་ལ་ཉིན་གཅིག་སྟེ་སྟ་གོན་ཉིན་གཉིས། དངོས་གཞི་ཉིན་བདུན་ལ་ལྷ་བསྐྱེད་གཙོ་བོར་བཏོན་ཀྱང༌།
ཐུན་མཇུག་ཏུ་དམ་ཅན་དང་ངན་སྔགས་ཉེར་བསྙེན་ཀྱང་ཅུང་ཟད་རེ་སྦྲེལ་བའི་བསྙེན་སྒྲུབ་ཆིག་ཆོད་ལུགས་དང༌། རྗེས་ཆོག་ཉིན་གཅིག་བཅས་ཉིན་བཅུས་རྒྱས་པར་འགྲུབ་ལ། ཉིན་བདུན་ལས་མི་བྱེད་ན་དངོས་བཞི་ཉིན་དྲུག་བྱ་ཞིང༌། རྒྱན་བཀོད་གྲུབ་པའི་ནུབ་མོ་ནས་དངོས་གཞིའི་དབུ་འཛུགས་ཏེ་ཐུན་བཟུང༌། རྗེས་ཆོག་ཉིན་གཅིག་བཅས་གྲུབ་ཟིན་པ་ཡིན་ནོ། གསུམ་པ་དེ་ལྟར་བསྒྲུབས་པའི་འབྲས་བུ་ལ་སྤྱི་དང་ཁྱད་པར་གཉིས། སྤྱིར་ཆོས་ཕུང་བརྒྱད་ཁྲིའི་ཡང་སྙིང་གསང་སྔགས་རྡོ་རྗེ་ཐེག་པའི་ལྷ་ཡི་མཚན་ཐོས་པ་ཙམ་གྱི་ཕན་ཡོན་བསོད་ནམས་བསམ་གྱིས་མི་ཁྱབ་ན་དཀྱིལ་འཁོར་དུ་ཞུགས་ཤིང་བསྙེན་སྒྲུབ་ཚུལ་བཞིན་ཉམས་སུ་ལེན་པར་ལྟ་ཅི་སྨོས། ཁྱད་པར་སྒྲུབ་ཆེན་མཚན་ཙམ་སུས་འཛིན་པ༔ ཨོ་རྒྱན་ང་ཡི་སྙིང་ཁྲག་གཅིག་ཏུ་འདྲེས༔ ཞེས་སྒྲུབ་ཆེན་བརྒྱད་སྤྱི་ཡི་ཡོན་ཏན་དང༌།
ཡིད་གཉིས་ཐེ་ཚོམ་མེད་པར་མོས་བྱེད་ཅིང་༔ སྒྲུབ་པ་སྣ་གཅིག་ཙམ་ཞིག་བྱས་པས་ཀྱང་༔ ཡིད་ལ་ཅི་འདོད་རྒྱས་པར་མ་གྱུར་ན༔ ཨོ་རྒྱན་ང་ཡིས་ཕྱི་རབས་འགྲོ་བ་བསླུས༔ ཞེས་དང༌། ཇོ་མོ་མཚོ་རྒྱལ་གྱི་ཞལ་ནས། ཨེ་མ༔ ཡང་ཕུར་འདི་ཉིད་བྱིན་རླབས་བཅུད་དུ་དྲིལ༔ ཕུར་པ་ཡིད་བཞིན་ནོར་བུ་སངས་རྒྱས་ལམ༔ ཕུར་པ་ཡིད་བཞིན་ནོར་བུས་དགོས་འདོད་འགྲུབ༔
ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔ ཕུར་པ་ཡིད་བཞིན་ནོར་བུས་བར་ཆད་སེལ༔ ཕུར་པའི་གདེང་ཚད་གྲུབ་པའི་ཇོ་མོ་ངས༔ བློ་ཕུགས་ཡིད་བཞིན་ནོར་བུ་འདི་ལ་བཅའ༔ ཞེས་གསུངས་སོ།

དེ་ལྟ་བུའི་ཡོན་ཏན་དང་ལྡན་པར་གསུངས་པ་སོགས་ཕུར་པ་རོལ་པའི་བསྐྱེད་རྫོགས་ཀྱི་རྣལ་འབྱོར་ལ་བརྩོན་པའི་ཕན་ཡོན་བསམ་གྱིས་མི་ཁྱབ་པའི་སྟེང་དུ་སྒྲུབ་ཆེན་འདི་ལྟ་བུ་ནི་འཁོར་ཚོམ་བུ་བཅས་པ་བཙན་ཐབས་སུ་འཚང་རྒྱ་བའི་ཐབས་མཁས་རྨད་དུ་བྱུང་བའི་གསང་ལམ་ཡིན་པས། མཐོང་ཐོས་དྲན་རེག་ཙམ་གྱིས་འབྲེལ་པ་ཐམས་ཅད་སྐལ་བ་དང་འཚམས་པར་རིག་འཛིན་རྣམ་བཞིའི་ས་ལ་དབུགས་ཆེན་འབྱིན་པར་འགྱུར་ལ། རྩེ་གཅིག་ཏུ་མོས་ཤིང་བརྩོན་པ་རྣམས་ནི་གནས་སྐབས་གང་ལས་བརྩམས་པའི་ཕྲིན་ལས་རྣམ་བཞི་བདེ་བླག་ཏུ་འགྲུབ་པ་དང༌། མཆོག་གི་དངོས་གྲུབ་ཡི་དམ་གྱི་ལྷ་དང་སྐལ་པ་མཉམ། བར་དོ་གསུམ་ལ་ལྷར་སྣང་གི་ཕྱག་རྒྱ་འགྲུབ་སྟེ། ལོངས་སྤྱོད་རྫོགས་པའི་སྐུ་དཔལ་ཆེན་རྡོ་རྗེ་གཞོན་ནུའི་གོ་འཕང་སྦྱོར་བར་གསུངས་པ་ནི། ཡང་དག་པ་མི་བསླུ་བའི་ཚད་མའོ། སྨྲས་པ། རྒྱུད་ལུང་མན་ངག་རྒྱ་མཚོའི་ཀློང་མཛོད་འདི། ། བདེ་ཆེན་འཁྱིལ་བ་དཔལ་གྱི་བེའུ་ནས། ། བཀྲ་བའི་འོད་ཟེར་རྡོ་རྗེའི་སྦུ་གུར་འཕྲོས། །
བློ་གྲོས་བུམ་པའི་བཅུད་དུ་རབ་སྨིན་ཤོག ། རྒྱུད་ལུང་འོ་མའི་རྒྱ་མཚོ་མང་ལགས་ཀྱང༌། ། བཅུད་བསྡུས་མར་གྱི་སྙིང་པོ་ཡང་ཕུར་འདི། ། མཆིང་བུའི་གསེབ་ནས་ཡིད་བཞིན་ནོར་མཆོག་བཞིན། ། མདོ་སྔགས་བསྟན་པ་དར་བའི་བཙས་སུ་ཤོག ཁྱད་པར་འགྲོ་དྲུག་མ་རྒན་སེམས་ཅན་རྣམས། ། སྐྱབས་གཅིག་འདི་ལས་གཞན་དུ་མ་མཆིས་པས། ། བདག་གི་ལྷག་པའི་བསམ་པས་དགེ་འབྲས་ཀྱིས། ། འདི་དོན་གནད་རྣམས་ཀུན་གྱིས་རྟོགས་པར་ཤོག ། རང་དང་གཞན་གྱིས་འདི་བསྒྲུབས་དགེ་བ་ཡིས། །
འགྲོ་ཀུན་འོད་གསལ་རྡོ་རྗེའི་གུར་ཆུད་དེ། ། བརྒལ་དཀའ་འཁོར་བའི་རྒྱ་མཚོ་རབ་བསྒྲལ་ནས། ། རྒྱལ་བའི་གོ་འཕང་ཚེ་འདིར་ཐོབ་གྱུར་ཅིག ། ཅེས་པ་འདིའང་གྲུབ་པའི་དབང་ཕྱུག་གར་དབང་གནམ་ལྕགས་རྡོ་རྗེའི་བསྟན་སྐྱོང་ཆེན་པོ། རྣམ་འདྲེན་བསྟན་འཛིན་པདྨ་ཕྲིན་ལས་ཞེས་མཁྱེན་གཉིས་ཀྱི་རིང་ལུགས་ལ་བཟང་པོའི་བག་ཆགས་སད་པ་སྐུ་ཉིད་དང༌། རི་པ་སྨད་མའི་བླ་མ་མཁན་སློབ་ཟུང་ནས་དྲི་མེད་ཀྱི་ལྷ་རྫས་གངས་རིའི་མདངས་ལྡན་རིན་པོ་ཆེ་གཉིས་པ་ལྷ་རྫས་བཅས་ཏེ་ནན་ཏན་ཆེན་པོས་བསྐུལ་མ་གནང་བ་དང་བློར་བཅགས་ཏེ། བཀའ་བརྒྱད་གསང་བ་ཟིལ་གནོན་གྱི་སྒྲུབ་ཁོག་བཞིར་བཞག ། མ་ཚང་པ་རྣམས་ཕུར་པ་ཡང་གསང་བླ་མེད་ཀྱི་སྒྲུབ་ཁོག་ཕྲིན་ལས་མངོན་འབྱུང་ལྟར་ཁ་འགེངས་བྱས་པ་འདི་ནི། གནས་ཆེན་གཟེ་རྒྱལ་གྱི་ཉེ་ཞོལ་བདུད་འདུལ་སྔགས་གླིང་གི་གསེར་ཁང་པདྨའི་དགའ་ཚལ་དུ། ཆོས་མེད་ཀྱི་སྤྲང་པོ་སྐྱེས་ཐོབ་དང་སྦྱོར་བརྩོན་ཉུང་དབེན་མཁྱེན་རབ་ཡེ་ཤེས་གྲགས་པའམ།
མིང་གཞན་གསང་སྔགས་ཕྲིན་ལས་དབང་ཕྱུག་གིས་རང་བྱུང་བཅོ་ལྔའི་ནང་ཚན། དབང་ཐང་བསྟུན་མིང་ལྕགས་མོ་གླང་ལོར་ཐ་སྐར་ཟླ་བའི་དཀར་ཕྱོགས་ཀྱི་འགྲུབ་པར་སྦྱོར་བའི་སྔ་དྲོའི་ཆར་གྲུབ་པར་བགྱིས་པ་དགེ་བར་གྱུར་ཅིག ། མངྒ་ལཾ། ཛ་ཡནྟུ།། །། མཁྱེན་རབ་ཡེ་ཤེས་གྲགས་པས་མཛད་པ་བླ་མེད་ཡང་ཕུར་གྭའུ་དམར་ནག་གི་སྒྲུབ་ཁོག་ཕྲིན་ལས་ཀུན་འགྲུབ་ཅེས་བྱ་བ་འདི་བཞིན་རྩ་བའི་མ་ཕྱི་བྲིས་མ་ཞིག་ལག་ཏུ་སོན་པ་ལ་ཆད་ལྷག་མང་ཞིང་མཆན་བུ་མང་པོ་དཀྱུས་སུ་འབྲེལ་མེད་དུ་ཚུད་པ་དང་རྩ་མཆན་འདྲེས་ནས་གོ་དོན་མི་གསལ་བར་གྱུར་པ་དང༌། གཞན་དུ་བཀའ་བརྒྱད་གསང་བ་ཟིལ་གནོན་གྱི་སྒྲུབ་ཁོག་གཞིར་བཞག་མཛད་འདུག་པར་བར་སྐབས་འགར་ལྷ་མཚན་ཁ་བསྒྱུར་བྱ་རྒྱུ་ལུས་པ་དང་དཀྱིལ་འཁོར་ལྷ་བསྐོས་གདབ་སྐབས་བཀའ་བརྒྱད་གྱི་སྒེར་ཆོས་སོར་གནས་བྱས་པས་ཡང་ཕུར་དང་མ་འབྲེལ་བ་དང༌། དེ་བཞིན་ཕྱག་བཞེས་དང་གོ་རིམ་དུ་མ་ཡུལ་དུས་གྱི་གནས་ཚུལ་དང་སྦྱར་བ་དུ་མ་སྣང་བ་དག་རང་ལུགས་རྩ་གསུམ་སྒྲུབ་ཁོག་དང་དེ་བཞིན་རྙིང་ལུགས་ཁུངས་ལྡན་སྨིན་གླིང་ཕྱག་བཞེས་མ་ཉམས་པ་ཞེ་ཆེན་བསྟན་གཉིས་དར་རྒྱས་གླིང་གི་སྲོལ་རྒྱུན་མཐོང་བ་བརྒྱུད་པའི་ལག་ལེན་མན་ངག་གིས་ཟུར་བརྒྱན་ནས་ཚིག་དོན་ལག་ལེན་དང་དཔྱད་བསྡུར་རང་བློས་གང་དཔོགས་ཞུས་ནས་ཕྱག་ལེན་འཁྲུགས་བསྡེབས་དང་འཕྲྀ་སྣོན་ཅུང་ཟད་བྱས་པ་འདི་ཡང་ལུགས་འདིར་མོས་པ་མི་ཕྱེད་པའི་བློ་ཅན་སྤྲུལ་མིང་གསང་སྔགས་ནས་བགྱིས་པའོ།། །། ཕུར་པའི་སྒྲུབ་ཆེན་གྱི་སྟོང་ཐུན་གཏུམ་ཆེན་ཁྲོས་པའི་གད་མོ། བྱང་གཏེར་ཕུར་པ་འབྲིང་པོ་སྤུ་ གྲིའི་བསྙེན་སྒྲུབ་ཁ་ཕྲལ་བའི་ལྷན་ཐབས་ཡང་ཡིག་འདོད་རྒུའི་གཏེར་མཛོད། ༄༅། བླ་མེད་ཡང་ཕུར་གྭའུ་དམར་ནག་ལས།
སྟོང་ཐུན་གཟུང་འཛིན་བདུད་བཞི་ཀླད་འགེམ་རྡོ་རྗེ་ཁྲོས་པའི་གད་རྒྱངས་ཞེས་བྱ་བ་བཞུགས་སོ། སངས་རྒྱས་ཀུན་གྱི་ཡེ་ཤེས་ཡང་དག་ཐུགས། ། སྲིད་གསུམ་བདུད་བཞི་དཔུང་འཇོམས་ཀུ་མཱ་ར། ། དབྱེར་མེད་བླ་མ་རང་རིག་ཕུར་པ་ལ། ། བཏུད་དེ་སྟོང་ཐུན་མདོར་བསྡུས་འདི་ན་སྤྲོ། དེ་ལ་ཐོག་མར་མ་ཏྲཾ་བསྒྲལ་ཆོག་གི་སྐབས་སློབ་དཔོན་ནམ། རྒྱལ་ཚབ་པས་ཞྭ་ཆོས་བཅས་སྒྲ་དག་ཅིང་བརྗིད་ཆགས་པའི་ངང་འདི་ལྟར་བརྗོད་པར་བྱའོ། ཀྱཻ་སྐལ་ལྡན་རྡོ་རྗེའི་རྣལ་འབྱོར་ལས་སུ་རུང་ཞིང༌། ། གསང་བའི་དཀྱིལ་འཁོར་གཉན་པོར་འདུ་བར་འོས་པའི་རྡོ་རྗེའི་མཆེད་ལྕམ་རྣམས་ལེགས་པར་གསན་དུ་གསོལ། བདག་ཅག་དཔོན་སློབ་རྣམས་གསང་སྔགས་རྡོ་རྗེ་ཐེག་པ་མཆོག་གི་ལམ་ལ་ཞུགས་པས་གཞི་ལམ་འབྲས་བུ་ཐམས་ཅད་ཀྱི་སྐབས་སུ་ཐབས་སྙིང་རྗེ་ཆེན་པོ་དང༌།
ཤེས་རབ་སྟོང་པ་ཉིད་དབྱེར་མི་ཕྱེད་པའི་རྡོ་རྗེ་སྡོམ་པ་ཆེན་པོ་ལས་མི་འདའ་བས་ན་བདག་ཅག་གི་སྟོན་པ་རྣམ་འདྲེན་བཞི་པ་ཆེན་པོ་ཤཱཀྱ་སེངྒེས་ཀྱང་ཐུན་མོང་མ་ཡིན་པའི་རྡོ་རྗེའི་མཛད་པ་ཆེན་པོ་བཅུ་གཉིས་བསྟན་པའི་བྱེ་བྲག་སེར་སྐྱའི་ཁབ་ཏུ་རྡོ་རྗེ་བཙུན་མོའི་སྒྱུ་མ་ཆེན་པོ་འཁོར་བརྒྱད་ཁྲི་དང་བཅས་པ་ལ་ཆགས་ཆེན་རྡོ་རྗེའི་སྒྱུ་རྩལ་གྱི་འདོད་ཡོན་ལ་དགྱེས་དགུར་རོལ་པའི་ཚུལ་གྱིས་ཐབས་ཀྱི་བརྟུལ་ཞུགས་མཐར་ཕྱིན་པར་མཛད་པས་རིགས་བརྒྱའི་ཁྱབ་བདག་དྲུག་པའི་གོ་འཕང་མངོན་དུ་མཛད་པའི་ཕྱིར་ཛམྦུ་གླིང་གི་ཡུལ་དབུས་རྡོ་རྗེ་གདན་བྱང་ཆུབ་ཤིང་དྲུང་དུ་མངོན་པར་སངས་རྒྱས་པའི་མཛད་པ་བསྟན་པའི་སྔ་རོལ་དུ་མི་བསྲུན་པའི་བདུད་ཀྱི་ཆོ་འཕྲུལ་གྱི་གཡོ་སྒྱུས་བྲིད་པ་ལ་མཁྱེན་པའི་དབང་ཕྱུག་འཇམ་དཔལ་གཤིན་རྗེའི་གཤེད་ཁྲོ་བོ་དང༌། པདྨའི་ཕོ་ཉ་སྒྲོལ་མ་མྱུར་མ་དཔའ་མོ། སྟོབས་བཅུའི་ནུས་སྟོབས་རྡོ་རྗེའི་ཁྲོ་བོ་མི་གཡོ་བའི་དཔུང་གིས་བདུད་དཔུང་མི་འཁྲུགས་ཕྲག་གཅིག་དཔའ་བཀོང་བས་བར་ཆད་ཀྱི་གཡུལ་ལས་རྒྱལ་ནས་མི་སློབ་པའི་ཟུང་འཇུག་ཆེན་པོ་མངོན་དུ་བསྟན་ནས་རྡོ་རྗེ་ཐེག་པ་བླ་མེད་ཀྱི་རྒྱུད་སྡེ་བསམ་མི་ཁྱབ་པ་རྡོ་རྗེའི་རིགས་ཅན་གྱི་འདུས་པ་ལ་བསྟན་པ་དང༌། རྡོ་རྗེ་ཐེག་པ་རང་གི་རྒྱུད་ཀྱི་གླེང་གཞི་དང་སྦྱར་ན་བརྡ་དོན་རྟགས་གསུམ་གྱི་རུ་ཏྲ་བསྒྲལ་བ་ནི་གསང་སྔགས་བསྟན་པའི་ཆུ་མགོ་བརྡོལ་བའི་གླེང་གཞི་སྟེ། གུ་རུའི་ཞལ་ནས། རི་བོ་མ་ལ་ཡ་གནམ་ལྕགས་འབར་བའི་རྩེར༔ བདུད་པོ་མ་ཏྲཾ་རུ་ཏྲ་དྲག་པོས་བསྒྲལ༔ སྲིན་མོ་མ་ཚོགས་རྣམས་ལ་སྦྱོར་བ་མཛད༔ གསང་སྔགས་བསྟན་པ་དང་པོ་དེ་ནས་བྱུང་༔ ཞེས་གསུངས་པ་ལྟར།
གང་བསྒྲལ་བྱའི་རུ་ཏྲ་ལ་རྣམ་པ་གསུམ། ལྷན་སྐྱེས་དོན་གྱི་རུ་ཏྲ། མཚན་མ་བརྡ་ཡི་རུ་ཏྲ། བཏགས་པ་མིང་གི་རུ་ཏྲ་བཅས་གསུམ་ལས། དང་པོ་ནི། ཀུན་འདུས་རིག་པའི་མདོ་ལས། བགེགས་ཀྱི་བགེགས་ཏེ་བགེགས་ཆེན་པོ། ། དུག་ལྔའི་རྟོག་པ་ཉིད་ལས་སྐྱེས། ། ཕྱེད་དང་གསུམ་གྱི་དུར་ཁྲོད་ན། ། གཞི་རྩ་ངག་དང་ལུས་སེམས་སོ།
ཞེས་གསུངས་པ་ལྟར་གསུམ་ལས། དང་པོ་བདག་རྟོག་གཟུང་འཛིན་ལས་སྐྱེས་པའི་དུག་ལྔའི་རུ་ཏྲ་ཆེན་པོའི་འཁོར་དུ་ཉོན་མོངས་བརྗོད་ཀྱིས་མི་ལང་བ་དང་བཅས་པས་ཁམས་གསུམ་གྱི་གྲོང་ཁྱེར་ལ་དབང་བྱེད་པ་འཁྲུལ་པའི་ཚང་བཅས་ཏེ་འགྲོ་ཀུན་ལ་སྡུག་བསྔལ་གྱི་ཚོར་བ་མི་ཟད་པ་བསྐྱེད་དེ་ཆོས་ཀྱི་བདག་འཛིན་མ་ཏྲཾ་ཀ་རུ་ཏྲ་སེམས་ཅན་གྱི་ལུས་ལ་གནས། གཉིས་པ་ཚོགས་བརྒྱད་གང་ཟག་གི་བདག་འཛིན་ཁ་ཏྲཾ་ཀ་རུ་ཏྲ་སེམས་ལ་གནས། གསུམ་པ་མི་བདེན་འཁྲུལ་པའི་བདག་འཛིན་ཨ་ཀརྵ་རུ་ཏྲ་སེམས་ཅན་གྱི་ངག་ལ་གནས་སོ། གཉིས་པ་མཚན་མ་བརྡ་ཡི་རུ་ཏྲ་ནི། སྔོན་འདས་པའི་དུས་བསྐལ་པ་འདུལ་དཀའ་བ་རབ་ཏུ་དགའ་བ་ལ་འཇིག་རྟེན་གྱི་ཁམས་སྦྱང་དཀའ་བ་ཞེས་བྱ་བར་དེ་བཞིན་གཤེགས་པ་འཇིག་རྟེན་གྱི་སྒྲོན་མེར་གྱུར་པས་མཐའ་དྲུག་གི་ཚུལ་གྱིས་ཆོས་སྟོན་པ་ལ། ལོག་པར་རྟོག་པའི་སེམས་ཅན་ཞིག་གིས་སྦས་པའི་གསང་བ་མ་རྟོགས་པར་གབ་པའི་གསང་བ་སྒྲ་ཇི་བཞིན་དུ་སྤྱད་པས་ལས་ཀྱིས། ངན་སོང་གི་སྡུག་བསྔལ་སྣ་ཚོགས་པ་མྱོང་བའི་མཐར་འཇིག་རྟེན་བདག་པོ་ལྷ་དབང་ཕྱུག་ཡབ་ཡུམ་གྱི་བུ་མ་ཏྲཾ་རུ་དྲ་ཞེས་བྱ་བ་ཤིན་ཏུ་འཇིགས་ལ་གཏུམ་ཞིང་མ་རུངས་པ་ཞི ག་ཏུ་སྐྱེས་ནས་གཟུགས་ཁམས་བསམ་གཏན་བཞི་པའི་གནས་རིས་གསུམ་པ་མན་ཆད་དབང་དུ་བསྡུས་ནས་ཁམས་གསུམ་མཐའ་དག་ངན་འགྲོའི་ལས་ལ་སྦྱོར་བའི་ཚེ། དུས་གསུམ་རྒྱལ་བའི་ཐུགས་ཀྱི་མ་བཟོད་ཅིང་གདུལ་བྱ་འདུལ་བར་དགོངས་ནས་རྒྱལ་བ་ཀུན་གྱི་གསང་གསུམ་གཅིག་ཏུ་བསྡུས་པ་དཔལ་ཧེ་རུ་ཀ་ཉིད་འབར་བ་ཆེན་པོའི་གཟུགས་སྐུར་བཞེངས་ནས་རྡོ་རྗེ་ཁྲོ་བོའི་ཚོགས་དང་བཅས་པས་མ་ཏྲཾ་རུ་དྲ་བསྒྲལ་ཞིང་གནས་སྤར་ཏེ་ཆོས་སྐྱོང་གི་སྲུང་མ་མ་ཧཱ་ཀ་ལར་དབང་བསྐུར། མ་འོངས་ཐལ་བས་ཁེབ་པའི་ཞིང་དུ་བཅོམ་ལྡན་འདས་ཐལ་བའི་དབང་པོ་རང་འཚང་རྒྱ་བར་ལུང་བསྟན།
ཆུང་མ་ཀྲོ་དྷི་ཤྭ་རཱི་མ་ལ་མ་ཆགས་ཐབས་ཀྱི་སྦྱོར་བ་མཛད་དེ་སྲས་མཆོག་དཔལ་ཆེན་རྡོ་རྗེ་གཞོན་ནུ་བསྐྲུན་པས་རུ་དྲ་འཁོར་དང་བཅས་པ་བརྟུལ་བའི་སྐབས་སུ་རུ་དྲའི་སྙིང་ཁྲག་ཐེབ་ལོང་ཙམ་གཉིས་ཡལ་བ་ལས་རུ་དྲའི་སྲས། དྲེགས་བྱེད་མ་ཧཱ་དཱེ་བ་དང་ཡུམ་དྲག་མོ་རལ་གཅིག་མ་ཞེས་བྱ་བ་དང༌། དྲག་མོ་སྲིད་པ་འཁོར་བྱེད་མ་ཞེས་བྱ་བ་གཉིས་དང་ལྡན་ཏེ། དེ་གཉིས་ལས་ཕྱོགས་བཅུ་དམ་སྲི་ཆེན་པོ་བཅུ་བྱུང་སྟེ། སྟེང་ཕྱོགས་སུ་ཡབ་ཉི་མ་འབར་གསལ། ཡུམ་སྒྲ་འབྱིན་མ། བུ་ཉི་མ་ཕག་མགོ་ཅན། བུ་མོ་ཟླ་བ་རྨིགས་བུའི་མགོ་ཅན་སོགས་ནས། བུ་མོ་བྱི་ལའམ། བྱི་བའི་མགོ་ཅན་གྱི་བར་བྱུང་སྟེ་ཁམས་གསུམ་གྱི་སྲོག་ལ་རྔམ་པའི་མ་རུངས་གདུག་པའི་ཚོགས་དེ་དག་གི་གཉེན་པོར་དཔལ་ཆེན་རྡོ་རྗེ་སྲིན་པོ་ཡབ་ཡུམ་གྱིས་གང་ལ་འདུལ་ཐུགས་རྗེ་ཆེན་པོའི་ཆོ་འཕྲུལ་ལས་རང་ཤར་བའི་ཚུལ་གྱིས་མཁའ་གསང་ནས་འོད་ཀྱི་གོང་བུ་བཅུ་སྟེང་འོག་ཕྱོགས་མཚམས་སུ་སྤྲོས་པ་ལས།
ཁྲོ་བོ་བཅུ་ཡབ་ཡུམ་ཕྲ་ཐབས་དང་བཅས་པ་ཕྱོགས་བཅུར་སྤྲོས་ནས་གདུག་པའི་དམ་སྲི་བཅུ་གདན་དུ་བྱས། དེའི་ཚེ་སེམས་ཅན་སྡུག་བསྔལ་དང་བྲལ་ཞིང༌། བདུད་བཞི་རང་སར་ཞི་བར་མཛད། རུ་དྲའི་ཕུང་པོ་འཛམ་བུ་གླིང་དུ་བོར་བ་ལ་ཡུལ་ཆེན་བརྒྱད་དང༌། དུར་ཁྲོད་ཆེན་པོ་བརྒྱད། དེ་དག་རྣམས་སུ་རང་བྱུང་གི་མཆོད་རྟེན། མ་མོ། ཞིང་སྐྱོང༌། ཕྱོགས་སྐྱོང༌། ལྷ།
ཀླུ། སྤྲིན། ཤིང༌། མེ་ཆུ་སོགས་པས་བརྒྱན་ཅིང༌། སྐལ་ལྡན་རྣམས་ཉམས་རྟོགས་སྤར། སྐལ་མེད་རྣམས་ཚར་གཅོད་པའི་གནས་སུ་བྱིན་གྱིས་བརླབས་པ་དེ་དག ། སྔོན་བྱུང་སྟོན་པའི་རྣམ་ཐར། རྗེས་འཇུག་གདུལ་བྱའི་ཉམས་ལེན་ཡིན་པས་བསྒྲལ་ཆོག་ལ་འཇུག་པ་འདི་ཡང་དོན་དང་ལྡན་པ་སྟེ། དཔལ་ཆེན་པོའི་རྣམ་ཐར་གྱི་རྗེས་སུ་འཇུག་པར་འགྱུར་བ་དང༌། མ་ཏྲཾ་བསྒྲལ་བའི་ཁོག་པ་གཞལ་ཡས་ཁང་དུ་བྱིན་བརླབས་པའི་ནང་དུ་སྒྲུབ་ན་བཀྲ་ཤིས་པ་དང༌།
སྲིད་པ་གསུམ་གྱི་བགེགས་ཀྱི་རྒྱལ་པོ་བསྒྲལ་བས། བདུད་བགེགས་གཞན་གྱིས་བར་ཆད་ཀྱི་མཚན་མ་རང་སར་ཞི་བར་བྱེད་ཅིང༌། དངོས་གྲུབ་རྣམ་གཉིས་མྱུར་དུ་ཐོབ་པའི་དགོས་པ་ཡོད་ལ། དེ་ཡང་དབང་པོ་རབ་ཀྱིས་ཆོས་ཐམས་ཅད་བྱང་ཆུབ་སེམས་ལས་གུད་ན་མེད་ཅིང་བདག་མེད་ཕྱོགས་བྲལ་རང་བྱུང་གི་ཡེ་ཤེས་ཡུལ་སེམས་གཉིས་མེད་སྐྱེ་འགག་ལས་འདས་པར་རྟོགས་པས། གཉིས་སྣང་ལ་དགག་སྒྲུབ་བླང་དོར་མེད་པ་རང་ཤར་རང་གྲོལ་ཆོས་ཉིད་རོལ་པ་འབའ་ཞིག་ཏུ་མཐོང་བའམ། དབང་པོ་འབྲིང་གིས་སྣང་སྲིད་ལྷ་དང་ལྷ་མོར་རིག་པ། ཐ་མས་ཀྱང་དམ་རྫས་ཆེན་པོ་ལྔ་ཡི་རང་བཞིན་དུ་ཤེས་པ་ནི་དོན་ཆོས་ཉིད་ཀྱིས་འདུལ་བ་ཞེས་བྱ་བ་འཁྲུལ་བ་རྩད་ཆོད་པས་བར་ཆོད་ཀྱི་ཁུང་བརྡོལ་བ་སྟེ། རྩ་རྒྱུད་ལས། མཐོང་དང་རིག་དང་ཤེས་དང་སྤྲད༔ འདི་ལས་འདའ་བར་མ་གྱུར་ན༔
ལོག་པར་ལྟ་བ་འདུལ་ནུས་ཤིང་༔ སངས་རྒྱས་རྣམས་དང་ང་ཉིད་བགྲུབ༔ ཅེས་གསུངས་པས་དེ་ལྟ་བུའི་དོན་མཚོན་པའི་ཕྱིར། རྟགས་ཆོ་གས་འདུལ་བ་ལའང༌། རྒྱུད་ལས། ཤིན་ཏུ་ཁྲོ་ཞིང་གཏུམ་པ་ལ༔ ཞི་བས་ཕན་པར་མི་འགྱུར་ཏེ༔ ཤེས་རབ་ཐབས་ཀྱི་ངོ་བོ་ལ༔ ཁྲོ་བོ་དེ་བཞིན་གཤེགས་སྤྲུལ་མཛད༔ ཁྲོ་བོས་ཚུལ་འཆང་ཁྲོས་པས་ཀྱང༌།
འཇིག་རྟེན་གསུམ་རྣམས་བསྲེགས་བྱེད་ན༔ སངས་རྒྱས་ཐམས་ཅད་ཁྲོས་པ་ཡིས༔ ཁམས་གསུམ་མ་ལུས་སྨོས་ཅི་དགོས། ཞེས་གསུངས་པ་ལྟར་རྣལ་འབྱོར་པ་རྣམས་དཔལ་ཁྲག་འཐུང་རོལ་པའི་ལྷ་སྐུ་ཕྱག་རྒྱའི་གསལ་སྣང་དང་ང་རྒྱལ་རབ་ཏུ་འབར་བས་མ་ཏྲཾ་བཀུག་ཅིང་བསྒྲལ་ཏེ་ཁོག་པ་གཞན་ཡས་ཁང་དུ་བྱིན་གྱིས་བརླབས་པའི་ནང་དུ་འཇུག་པ་སོགས་གཞུང་ལས་འབྱུང་བའི་ཚིག་གི་བསྒོམ་དོན་གསལ་འདེབས་བཞིན་པས་ཆོ་གའི་བྱ་བ་ལ་འཇུག་པར་ཞུ། ༈ སྒྲུབ་པོ་རྣམས་གནས་སུ་འགོད་པའམ། མངའ་གསོལ་བའི་སྐབས། ད་ལམ་ཐེག་པ་ཀུན་གྱི་ཡང་རྩེ། ། མདོ་རྒྱུད་ཐམས་ཅད་ཀྱི་ཉིང་ཁུ། ། སྔ་འགྱུར་ཏནྟྲ་ཆེ་པོ་སྡེ་བཅོ་བརྒྱད་ལས་ཕྲིན་ལས་རོལ་པའི་རྒྱུད། སྒྲུབ་པ་ཆེན་པོ་སྡེ་བརྒྱད་ལས་ཕུར་པ་ཕྲིན་ལས་སུ་སྒྲུབ་པའི་ཚོམ་བུ་ཚོགས་སྒྲུབ་ཆེན་མོ་གནང་བ་ལ།
མཛད་པ་ཆོ་འཕྲུལ་ལྷ་ཡི་ལུང་ལས། ལྷ་ཞེས་བྱ་བ་བྱང་ཆུབ་སེམས། ། དེ་ནི་རྒྱུད་དུ་རབ་ཏུ་བརྗོད། ཐ་སྙད་ཙམ་དུ་ཕྱེ་བ་ན། ། གཞི་ལམ་འབྲས་བུ་གསུམ་དུ་བརྗོད། ཅེས་སྦྱང་གཞི་འགྲོ་བ་ཐམས་ཅད་རང་བཞིན་ལྷའི་དཀྱིལ་འཁོར་བྱང་ཆུབ་སེམས་ཀྱི་བདག་ཉིད་དུ་གནས་ཀྱང་སྦྱང་བྱ་གཉིས་འཛིན་ཆགས་སྡང་གི་རྣམ་པས་བྲལ་བྱའི་ཚུལ་དུ་སྒྲིབ་པ་ཉིད། སྦྱོང་བྱེད་དཔལ་རྡོ་རྗེ་གཞོན་ནུས་དཀྱིལ་འཁོར་འཁོར་ལོའི་རྣམ་པ་ལམ་དུ་བྱས་པས། སྦྱངས་འབྲས་གདོད་ནས་བཞུགས་པའི་ཟུང་འཇུག་གི་ཕྱག་རྒྱ་མངོན་དུ་བྱེད་པའི་ཐབས་ཁྱད་པར་ཅན་དང་དགོས་པ་རྗེས་སུ་འབྲེལ་བས་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ་ལ། དེ་ཡང༌། གནས་ཕུན་སུམ་ཚོགས་པ་སྒྲུབ་པའི་དཔའ་བོ་རྣམས་ཀྱིས་དཔལ་ཧེ་རུ་ཀའི་གནས་སུ་བྱིན་གྱིས་བརླབས།
གཙུག་ལག་གི་གཞུང་ལས་བཤད་པའི་སའི་དཔལ་ཁ་དང༌། ལས་བཞི་སྒྲུབ་པའི་མཐུན་རྐྱེན་འཛོམས་པས་བཀྲ་ཤིས་དག་པའི་གནས་ལྷུན་གྲུབ་ཡིད་འོང་གི་གནས། འཕྲལ་རྐྱེན་སྒྲུབ་པའི་གནས་རྣམས་ཀྱི་མཚན་ཉིད་ཀུན་ལྡན་ཕྱི་ཡི་གནས་དང༌། ཕྱི་ནང་སྣོད་བཅུད་རང་ལུས་དང་བཅས་པ་གདོད་ནས་གདན་གསུམ་ཚང་བའི་ལྷ་ཡི་འཁོར་ལོར་རྣམ་པར་དག་པ་ཡིན་པ་ལ་ཡིན་པར་ཤེས་པ་ནང་གི་གནས་དང༌། འཁོར་འདས་ཀྱི་ཆོས་ཐམས་ཅད་ཆོས་ཉིད་ཀྱི་དེ་ཁོ་ན་ཉིད་དུ་ལྷུན་གྱིས་གྲུབ་པས་གང་ན་གནས་ཀྱང་ཆོས་དབྱིངས་འགྱུར་བ་མེད་པའི་ཀློང་དུ་གནས་པར་རྟོགས་པ་གསང་བའི་གནས་ཀྱི་མཚན་ཉིད་མཐའ་དག་ཚང༌། སྟོན་པ་ཕུན་སུམ་ཚོགས་པ་རྡོ་རྗེ་སློབ་དཔོན་ལྟ་བ་གཉིས་མེད་གདེང་ལྡན། སྒོམ་པ་བསྐྱེད་རྫོགས་ལས་རུང༌། སྤྱོད་པ་དམ་ཚིག་རྣམ་དག ། དབང་ལུང་མན་ངག་གི་བཀའ་བབ། ཐེག་དགུའི་རྒྱུད་དོན་རྟོགས་པ།
ངང་རིང་ཕན་སེམས་ཆེ་བ། ཚོགས་ཀྱི་དཀྱིལ་འཁོར་ཆེན་པོའི་མགོན་དཔུང་དུ་གྱུར་པ་དོན་གྱི་སླད་དུ་མཚན་ནས་སྨོས་ན། རྡོ་རྗེ་སློབ་དཔོན་ཆེན་པོའི་མཚན་འདི་ཞེས་བྱ་བ་དང༌། འཁོར་ཕུན་སུམ་ཚོགས་པ་བདེ་ཆེན་རྒྱུད་ལས་སྐྱེད་པའི་འཁོར་གཟུང་མ་ལུས་ངག་ཡིད་གསུམ་གྱི་མཚན་ཉིད་དང་ལྡན་པ། རིགས་ལྔའི་དངོས་གྲུབ་སྒྲུབ་པའི་འཁོར་རྡོ་རྗེ་རིན་ཆེན་པདྨ་ལས་ཀྱི་རིགས་ཀྱི་གཙོ་བོ་བཞིན། ཡུམ་དང་བཅས་པ། དོན་གཉིས་ཕྲིན་ལས་སྒྲུབ་པའི་འཁོར་རྒྱལ་ཐེབས་ཀྱི་སྟོན་པ་བཞི། བར་ཆད་དགྲ་བགེགས་སྒྲོལ་བའི་འཁོར་རྡོ་རྗེ་སྤྱན་པ་དང༌། རྡོ་རྗེ་མཚམས་པ་གིང་དང་བཅས་པ། མཆོད་པའི་ཞལ་ཟས་སྦྱོར་བའི་འཁོར་རྡོ་རྗེ་དྲོད་འཛིན་བྱན་ཕོ་མོ་དང་བཅས་པ།
དད་འདུས་ཐུགས་རྗེས་བཟུང་བའི་འཁོར་མཆེད་དང་ལྕམ་དྲལ། ཕྱི་ནང་བརྡ་སྦྱོར་བྱེད་པའི་འཁོར་རྡུལ་ཕྱགས་སྐྱེས་བུ་སྟེ། ཐམས་ཅད་ཀྱང་བསགས་པ་སྔོན་སོང་གི་སྐལ་པ་ཅན། ང་རྒྱལ་ཕྲག་དོག་ཆུང་བ། དད་པ་བརྩོན་འགྲུས་ཆེ་བ། ལྷག་པར་རྒྱལ་ཐེབས་རྣམས་ཀྱང་དབང་དང་དམ་ཚིག་ལྡན་ཞིང་ཐོས་བསམ་གྱི་རྒྱུད་དག ། དེ་ཁོ་ན་ཉིད་ལ་བློ་སྦྱངས་པ་ཤ་སྟག་ལགས་པ་དང༌། དུས་ཕུན་སུམ་ཚོགས་པ་ཐོག་མཐའ་དབྱེར་མེད་དུས་བཞི་མཉམ་པ་ཆེན་པོའི་ངང་ལས་གདལ་བྱའི་སྣང་ངོར་བདག་ཅག་གི་སྟོན་པས་སོགས། ཨོ་རྒྱན་སངས་རྒྱས་གཉིས་པས་སོགས། ཟླ་བའི་དཀར་ཕྱོགས་སམ།
དམར་ཕྱོགས་དུས་ཚེས་གཟའ་སྐར་སྦྱོར་བྱེད་དགེ་ཞིང་ཤིས་པ། ཡོ་བྱད་ཕུན་སུམ་ཚོགས་པ། འཚོ་བ་ཟས། ནད་སེལ་སྨན། དགྲ་འཇོམས་མཚོན་སོགས་ཕྱི་ཡི་ཡོ་བྱད། རྟེན་རྫས། སྒྲུབ་རྫས། རྒྱན་རྫས། མཆོད་རྫས། དབང་རྫས་ཏེ་ནང་གི་ཡོ་བྱད།
ཏ་ན་ག་ན་ཤེས་རབ་སྙིང་རྗེ་སྟེ་གསང་བའི་ཡོ་བྱད་དུ་བཤད་པ་སྤྱི་དང༌། ཁྱད་པར་སྒྲུབ་པའི་རྫས། རིག་པ་ཡེ་ཤེས་ཀྱི་ཕུར་པ། ལྷ་ཕུར་དང༌། ཤེལ་ལམ། མེ་ལོང༌། བྱང་ཆུབ་སེམས་ཀྱི་ཕུར་པ་སྒྲུབ་པའི་སྣོད་ཐོད་པ་དང༌། རྡོ་རྗེ་དང༌། པདྨ༌། ཚད་མེད་སྙིང་རྗེའི་ཕུར་པ་ལས་ཀྱི་ཕུར་པ།
འདུས་བྱས་རྫས་ཀྱི་ཕུར་པ། བསྙེན་པའི་དུས་སུ་ཕུར་པ་དང༌། ཡུངས་དཀར་སྒྲུབ་པའི་དུས་སུ་འཁོར་ལོ་དང༌། ལིངྒ། ། དེ་ལ་གཟུགས་བརྙན་གྱི་དཀྱིལ་འཁོར་སྒྲུབ་པ་ལ། བསྙེན་པའི་དཀྱིལ་འཁོར་རྩིབས་བརྒྱད་སྒྲུབ་པའི་དཀྱིལ་འཁོར་ཨེ་ཁྲོམ་ཉེར་གཅིག ། བསད་པའི་དཀྱིལ་འཁོར་རྩིབས་དྲུག་སྤྱིར་འདུས་བྱས་རྫས་ཀྱི་ཕུར་པ་ལ་འཁོར་ལོ་རྩིབས་བརྒྱད་སྐུ་ཡི་དཀྱིལ་འཁོར། གྲུ་གསུམ་ཤེལ་གྱི་དལ། གསུང་གི་དཀྱིལ་འཁོར་རྩིབས་བཅུ་དྲུག ། མཱ་ར་ཡ་བསད་པའི་དཀྱིལ་འཁོར་བང་རིམ་གསུམ་ཏེ།
དེ་ཐམས་ཅད་བསྡུས་ན་འདུས་བྱས་རྫས་ཀྱི་ཕུར་པར་འདུས་པས། ཕུར་པ་ཕྲིན་ལས་ཀྱི་རྒྱུད་བི་ཏོ་ཏ་མ་ལས་རྟེན་ཕུར་འདོམ་གང་ཁྲུ་མཐོ་གང༌། གདབ་ཕུར་ཕྱག་མཚན་ཅི་བདེར་བྱ། ཞེས་གསུངས་པ་གཙོ་ཕུར། གིང་ཕུར། མགྱོགས་ཕུར། གདབ་ཕུར། ལས་བཞིའི་ཕུར་བུ། མངགས་ཕུར། སྲུང་བཟློག་དང༌།
ལས་དྲུག་ཐུན་གྱི་ཕུར་བུ་སོགས་རྒྱུ་དང་ཚད་དབྱིབས་གྲངས་བཅས་གཞུང་མཐུན་གཙོ་བོར་གྱུར་པའི་རྟེན་སྒྲུབ་མཆོད་པའི་རྫས་གཙང་ལ་མ་ཚང་བ་མེད་པར་འདུ་བྱས། ཡོ་བྱད་ཀྱི་བཀོད་པ་བག་གྲོ་ཡ་ལེ་སྣང་གསལ་གྱི་མར་མེ་འོད་ལྷག་གེ ། དཀྱིལ་འཁོར་གྱི་རི་མོ་བཀྲ་ཡ་ལེ། སྦྱར་བྱུང་གི་བདུག་སྤོས་དྲི་ངད་ཐུ་ལེ། སྣ་ཚོགས་ཀྱི་རོལ་མོའི་སྒྲ་སྐད་དི་རེ། རྡོ་རྗེ་མཆེད་ལྕམ་སྤྲོ་དགའ་དང་བྱིན་ཐིབས་སེ་འདུ་བའི་སྐབས་འདིར། སྟོན་པ་རྡོ་རྗེ་སློབ་དཔོན་མཆོག་ཉིད་བསྐྱེད་རྫོགས་ཀྱི་དགོངས་པ་མཛད་ཅིང་ཟབ་མོའི་དོན་སྟོན་ཏེ། དཀྱིལ་འཁོར་རྒྱ་མཚོ་མངའ་བདག ། དངོས་གྲུབ་ཐམས་ཅད་ཀྱི་འབྱུང་གནས། རྣལ་འབྱོར་ཡོངས་ཀྱི་མགོན་དུ་འདུས་པ་རྒྱ་མཚོའི་དབུས་སུ་རྡོ་རྗེའི་ཁྲི་ཆེན་པོ་ལ་བཞུགས་པར་གསོལ།
རིགས་བཞིའི་བསྐྱེད་རྫོགས་དང་ཛཔ྄་བསྙེན་བགྲང་བའི་རྒྱལ་ཚབ་ཆེན་པོ་བཞི་ཕྱོགས་བཞི། ཡབ་ཀྱི་དགོངས་པ་དང་བསྟུན་ཞིང་སྦྱོར་བའི་སྒྱུ་རྩལ་ཤེས་པའི་གཟུང་མ་འཁོར་ལོ་རྒྱས་འདེབས་རྣམས་ཡབ་ཀྱི་གཡོན་ཟུར། ཆོས་འཆད་པ་རྡོ་རྗེ་རྒྱལ་ཐེབས། དངོས་གྲུབ་རྫས་གཏེར་རིན་ཆེན་རྒྱལ་ཐེབས། དབང་བསྐུར་བྱ་བ་དབང་གི་རྒྱལ་ཐེབས། ཕྲིན་ལས་གཞུང་བསྲང་ལས་ཀྱི་རྒྱལ་ཐེབས་རྣམས་ཕྱོགས་བཞི། ཕྱི་ནང་བར་ཆད་སྲུང་བའི་བརྟུལ་ཞུགས་ཅན་རྡོ་རྗེ་མཚམས་པ་ནུབ་བྱང༌། སྒྲོལ་བའི་ལས་དང་བརྡ་ལ་མཁས་པ་རྡོ་རྗེ་གིང་ཀ་ར་རྣམས་ལྷོ་ནུབ། མི་མ་ཡིན་མཐོང་ཞིང་ཉུལ་ལེའི་བར་ཆད་བཟློག་ནུས་པའི་མིག་རྣོ་རྡོ་རྗེ་སྤྱན་པ་དང༌། དུས་སྦྱོར་དབྱུ་གུ་སོགས་ལ་མཁས་ཤིང་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་པ་གཉིས་བྱང་ཤར།
བག་ལྡན་གཙང་སྦྲ་ཆེ་ཞིང་རྣམ་སྨིན་ལ་འཛེམས་པའི་རྡོ་རྗེ་བྱན་པོ་བྱན་མོ་དང༌། ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་རྣམས་ཤར་ལྷོ། རིན་པོ་ཆེ་ལྟ་བུའི་མཆེད་ལྕམ་གང་ཟག་རྣམས་གྲལ་གྱི་བར་དུ་བཞུགས་ཏེ། ཐམས་ཅད་ཀྱང་ཆོས་སྤྱོད་ལ་བརྩོན་འགྲུབ་ཆུང་བ་ལུས་ཀྱི་སྐྱོན་དང༌། སྨྲ་མང་བཟླས་པ་ལ་མི་བརྩོན་པ་ངག་གི་སྐྱོན་དང༌། སྡང་སེམས་ཆེ་ཞིང་བྱམས་པ་ཆུང་བ་ཡིད་ཀྱི་སྐྱོན་དང༌། བག་མེད་བརྗེད་ངས་ཆེ་བ་དམ་ཚིག་གི་སྐྱོན་དང༌། གཉིད་ཆེ་ཆང་ལ་དགའ་བ་ཏིང་ངེ་འཛིན་གྱི་སྐྱོན་དང༌། གཡེང་བ་ལ་དགའ་ཞིང་སྒོམ་སྒྲུབ་ལ་སྐྱོ་བ་དད་པའི་སྐྱོན་ཏེ་སྐྱོན་དྲུག་པོ་སྤང་ཞིང༌། ཆོས་ཉིད་དང་མི་ཕྱེད་པའི་རྟོགས་པ་ཆེ་བ།
བླ་མ་དང་མི་ཕྱེད་པའི་དད་གུས་ཆེ་བ། ཡི་དམ་དང་མི་ཕྱེད་པའི་དམ་ཚིག་ཆེ་བ། མཆེད་ལྕམ་དང་མེ་ཕྱེད་པའི་བརྩེ་གདུང་ཆེ་བ། དམ་རྫས་དང་མི་ཕྱེད་པའི་བརྟུལ་ཞུགས་ཆེ་བ། གཟུང་མ་དང་མི་ཕྱེད་པའི་སྦྱོར་སྒྲོལ་ལ་བརྩོན་པ། སེམས་ཅན་དང་མི་ཕྱེད་པའི་སྙིང་རྗེ་ཆེ་བ། དངོས་གྲུབ་དང་མི་ཕྱེད་པའི་ཏིང་ངེ་འཛིན་གསལ་བ། སངས་རྒྱས་དང་མི་ཕྱེད་པའི་སྐྱོན་བྲལ་ཡོན་ཏན་རྫོགས་པའི་འབྲས་བུ་སྟེ། ཡོན་ཏན་དགུ་པོ་ལ་རྣམ་ཀུན་བརྩོན་ཞིང༌། གཞན་ཡང་རྩ་རྒྱུད་ལས།
སྙིགས་མའི་དུས་ཀྱི་སྟོན་པ་དང་༔ ད་ལྟ་སངས་རྒྱས་འདི་དག་ལ༔ ཐ་དད་དུ་ནི་ཅུང་མིན་བརྟག༔ རྡོ་རྗེ་གསང་བའི་གྲོགས་དག་ཀྱང་༔ དེ་དང་རྗེས་སུ་མཐུན་པར་བལྟ༔ སྒོ་གསུམ་གུས་པས་བརྩོན་བྱ་ཞིང་༔ དམ་པའི་ཚིག་ལས་འདའ་མི་བྱ༔ ཞེས་གསུངས་པའི་དོན་ལ་བསླབ་པ་སོགས་གང་བསྒོ་བའི་ལས་རྣམས་བདེ་བླག་ཏུ་བསྒྲུབ་པར་བགྱིའོ་སྙམ་པའི་ཐུགས་འདུན་དང་ལྡན་པས་འདིའི་རྗེས་ཟློས་གནང་བར་ཞུ། ༈ དཔལ་གྱི་རྟགས་གདབ་པའི་སྐབས་སུ། འདིར་འདུས་པའི་སྒྲུབ་པ་རྣམས་དོན་གྱི་དག་པ་སྦྱར་བས་ལྷ་དང་གཉིས་སུ་མེད་པར་རྟོགས་པ་དང༌།
རྟགས་ཀྱི་ཕྱག་རྒྱ་བཅིངས་པས་མཁའ་འགྲོ་དམ་ཅན་ཕོ་མོ་རྣམས་སྒྲུབ་པ་པོར་ཤེས་པ་དང༌། བར་ཆད་བདུད་ཀྱིས་མི་ཚུགས་ཤིང་ཐབས་ཀྱི་ཐེག་པའི་རིགས་སུ་ངེས་པའི་འབྲས་བུ་མྱུར་དུ་འགྲུབ་པ་སོགས་དགོས་པ་དུ་མ་དང་ལྡན་པའི་ཧེ་རུ་ཀ་རོལ་པ་ཆེན་པོའི་ཆས་སུ་འཇུག་པའི་སྐབས་སུ་བབ་པ་སྟེ། ཆེ་མཆོག་འདུས་པ་རྩ་བའི་རྒྱུད་ལས། མ་འོངས་པ་དག་སྐྱེས་བུ་དག༔ དུས་གསུམ་སངས་རྒྱས་ཀུན་ངོ་བོ༔ སྐུ་གསུམ་ཕྲིན་ལས་ཆེ་བའི་མཆོག༔ ཀུན་ཏུ་བཟང་པོའི་ཀུན་གྱི་བདག༔ ཧེ་རུ་ཀ་ཡི་ཚུལ་འཆང་བ༔ བརྟུལ་ཞུགས་བཟང་པོ་དེ་ལ་ནི༔ མ་རིག་ལོག་པར་ལྟ་བའི་ཚོགས༔
བདུད་བཞིའི་ཕྱོགས་སུ་གཏོགས་རྣམས་ཀྱིས༔ འཚེ་ཞིང་བར་དུ་གཅོད་པའམ༔ གདུག་ཀྱང་འདའ་བར་ནུས་མ་ཡིན༔ ཞེས་གསུངས། དེ་ཡང་རྟགས་ཕྱག་རྒྱའི་དབང་དུ་བྱས། སྔོན་དཔལ་ཆེན་པོས་ཡི་དྭགས་ཀྱི་གཙོ་བོ་དུར་ཁྲོད་དུ་གནས་པ་ཐལ་བ་ནག་པོ་བརྟུལ་ཞིང་དེའི་ཆས་རྣམས་དཔའ་རྟགས་སུ་བཞེས་པ་ལས་བྱུང་བ། རུ་དྲ་སྡེ་གསུམ་བསྒྲལ་བ་ཐོད་པ་ཚར་གསུམ་གྱི་ཕྲེང་བ། རུ་དྲའི་ཆུང་མ་ལ་ཆགས་ཐབས་ཀྱི་རོལ་པས་དབང་དུ་བསྡུས་པ་རཀྟའི་ཐིག་ལེ། ཚངས་པ་ཆེན་པོ་བསྒྲལ་བའི་ཞིང་ཆེན་གཡང་གཞི། བརྒྱ་བྱིན་དང་དེའི་ཞོན་པ་གླང་པོ་ཆེ་བརྟུལ་བ་གླང་ཆེན་ཀོ་རློན།
གཟའ་ཉི་མའི་བུ་མོ་སྟག་གདོང་སྤྱན་གཅིག་མ་བརྟུལ་བས་སྟག་གི་ཤམ་ཐབས། ཀླུ་རྒྱལ་གདུག་པ་ཅན་བརྟུལ་བས་སྦྲུལ་ནག་གི་ཆུན་པོ། སྲིན་མོ་ཉེར་བཞི་སོགས་པ་བརྟུལ་བའི་ཐལ་ཆེན་གྱི་ཚོམ་བུ། དབང་མོ་ཉེར་བརྒྱད་དབང་དུ་བསྡུས་པས་ཞག་གི་ཟོ་རིས་ལ་སོགས་པ་བྱུང་བ་ཡིན་ཞིང༌། བརྡའི་རྟགས་སྦྱོར་གྱི་དོན་ནི། དུག་ལྔ་ཡེ་ཤེས་ལྔར་དག་པའི་རྟགས་སུ་ཐོད་སྐམ་ལྔའི་དབུ་རྒྱན་རྒྱུ་མའི་ཁོང་སེང་གིས་སྦྲེལ་བ། ཐེག་པ་ཆེན་པོའི་དོན་རྟོགས་པའི་རྟགས་སུ་གླང་ཆེན་གྱི་ཀོ་རློན། ཞེ་སྡང་རྩད་ནས་འཇོམས་པའི་རྟགས་སུ་སྦྲུལ་ཆུན། མཐའ་གཉིས་སྤངས་བའི་རྟགས་སུ་ཞིང་ལྤགས་ཀྱི་གཡང་གཞི། ཕྲིན་ལས་ཡོངས་སུ་རྫོགས་པའི་བརྡར་སྟག་ཤམ།
མ་རིག་རྣམ་རྟོག་གི་བུད་ཤིང་ཡེ་ཤེས་ཆེན་པོའི་དབྱིངས་སུ་སྦྱང་བའི་མེ་དཔུང༌། སྐྱེ་ཤི་རྩད་གཅོད་ཆོས་སྐུར་མཚོན་པའི་ཐལ་ཆེན་གྱི་ཚོམ་བུ། དུག་ལྔ་དབང་སྡུས་ལོངས་སྐུ་མཚོན་པའི་རཀྟའི་ཐིག་ལེ། རྒྱུ་དྲུག་འཁོར་བའི་བཅུད་ཚོགས་གཉིས་ཀྱི་གསོས་སུ་བླངས་པ་སྤྲུལ་སྐུ་མཚོན་ཕྱིར་ཞག་ཆེན་པོའི་ཟོ་རིས། དུག་གསུམ་སྐུ་གསུམ་མཚོན་ཕྱིར་ཐོད་པ་ཚར་གསུམ་བཅས་དཔལ་གྱི་ཆས་བཅུ་སྟེ། དེ་དག་བཅོམ་ལྡན་འདས་དཔལ་ཆེན་རྡོ་རྗེ་ཕུར་པའི་དཀྱིལ་འཁོར་འཁོར་ལོའི་གསལ་སྣང་དང་སྙེམ་པས་དཔལ་གྱི་ཆས་རྣམས་མངའ་གསོལ་དུ་བཞེས་ཤིང༌། དོན་གྱི་དག་དྲན་དང་ལྡན་པར། དུག་ལྔ་རྩད་ནས་གཅོད། སྟོབས་བཅུ་མི་འཇིགས་པ་དང་ལྡན། མ་མོ་མཁའ་འགྲོ་ཐམས་ཅད་དབང་བསྒྱུར།
གདུག་པ་ཅན་ཟིལ་གྱིས་གནོན། ཡི་གེ་འཁོར་ལོ་ཚོགས་ཆེན་གྱི་ས་ལ་མངའ་མཛད་པ་དཔལ་ཆེན་རྡོ་རྗེ་གཞོན་ནུ་ལྷ་ཡི་ཚོམ་བུའི་དགོངས་པ་ལས་གཡེལ་བ་མེད་པའི་ངང་འདི་ཡིས་རྗེས་ཟློས་གནང་བར་ཞུ། ༈ དམ་ཚིག་གི་སྟོང་ཐུན་དང་འབྲེལ་ལམ་རྒྱུས་ཅུང་ཟད་བཤད་པ་ནི། དེ་ཡང་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པས། གདུལ་བྱའི་ཁམས་དབང་དང་འཚམས་པའི་ཆོས་འཁོར་མཐའ་ཡས་པ་བསྐོར་བས་ཐམས་ཅད་ཀྱང་རྒྱུ་དང་འབྲས་བུའི་ཐེག་པ་གཉིས་སུ་འདུས་ཏེ། ཀུན་བྱེད་ལས། ཐེག་པ་རྣམ་པ་གཉིས་ཡིན་ཏེ། མཚན་ཉིད་རྒྱུ་ཡི་ཐེག་པ་དང༌། འབྲས་བུ་རྡོ་རྗེ་ཐེག་པའོ། ཞེས་གསུངས་ཤིང་རྒྱུ་མཚན་ཉིད་ཐེག་པ་ལས་ཀྱང་ཁྱད་པར་དུ་མས་ཆེས་འཕགས་པ་སྟེ།
མཚན་ཉིད་པ་ལྟར་ཀུན་རྫོབ་སྒྱུ་མའི་ཆོས་ལ་བླང་དོར་དུ་སྤྱོད་པ་མ་ཡིན་གྱི། ཀུན་རྫོབ་དོན་དམ་དབྱེར་མེད་པར་སྤྱོད་ཅིང་སྒོ་གསུམ་རྡོ་རྗེ་གསུམ་གྱི་རང་བཞིན་དུ་སྦྱོར་བས་ཡེ་ནས་བླང་དོར་མེད་པར་སངས་རྒྱས་པའི་བདག་ཉིད་རྡོ་རྗེ་ལྟ་བུ་དབྱེར་མི་ཕྱེད་པའི་དོན་དང་ལྡན་པའི་ཐེག་པ་ལ་རྡོ་རྗེ་ཐེག་པ་ཞེས་གྲགས་ཏེ། ཆེ་བ་རྣམ་པ་དྲུག་དང་ལྡན་པ། གསང་སྔགས་རྙིང་མའི་ཕྱོགས་འདིར་བསྐྱེད་རྫོགས་རྫོགས་པ་ཆེན་པོའི་བསྟན་བྱ་གཙོ་བོར་འཆད་པའི་དབང་གིས། མ་ཧཱ། ཨ་ནུ། ཨ་ཏི་གསུམ་དུ་དབྱེ་ཞིང༌། རྒྱུད་ལུང་མན་ངག་གསུམ་ཀའང་སྦྱང་གཞི་སྔོན་དུ་འགྲོ་བའི་དབང་གིས་ཡོ་ག་སྐོར་གསུམ་གྱི་རྩ་བ་བསྐྱེད་པ་མ་ཧཱ་ཡོ་གའི་སྐོར་འཕགས་བོད་ཀྱི་མཁས་གྲུབ་རྣམས་ཀྱིས་བཤད་སྒྲུབ་ཀྱི་སྒོ་ནས་མངོན་གྱུར་དུ་གཏན་ལ་ཕབ་ཅིང༌། དེ་ལའང་རྒྱུད་སྡེ་དང་སྒྲུབ་སྡེ་གཉིས་ལས། འདིར་སྒྲུབ་སྡེ་བཀའ་བརྒྱད་ཀྱི་བྱེ་བྲག་ཕུར་པ་ཕྲིན་ལས་ཀྱི་ལོ་རྒྱུས་ཅུང་ཟད་སྨོས་པའི་སྐབས་སུ་བབ་པ་སྟེ།
འོག་མིན་གྱི་གནས་སུ་ཀུན་ཏུ་བཟང་པོ་དཔལ་ཧེ་རུ་ཀས་ཡོངས་སུ་དག་པའི་འཁོར་རྣམས་ལ་རྡོ་རྗེའི་ཚིག་ཏུ་གསུངས་པ་རྣམས་སྡུད་པ་པོ་རྡོ་རྗེ་ཆོས་ལ་སོགས་པས་བསྡུས་ཤིང་རྫུ་འཕྲུལ་གྱི་ཡི་གེར་སྣང་བ་རིན་པོ་ཆེའི་སྒྲོམ་དུ་བཅུག་སྟེ་མཆོད་རྟེན་ཆེན་པོ་བདེ་བྱེད་བརྩེགས་པར་མཁའ་འགྲོ་མ་ལས་ཀྱི་དབང་མོ་ཆེ་འཁོར་མཁའ་འགྲོ་རྒྱ་མཚོའི་ཚོགས་དང་བཅས་པ་ལས་གཉེར་དུ་གཏད་པར་མཛད་པ་དང༌། གང་གི་ཚེ་དུར་ཁྲོད་རོ་གླིང་བསིལ་བ་ཚལ་ཞེས་འཇིགས་སུ་རུང་བའི་གནས་སུ། གྲུབ་པའི་སློབ་དཔོན་རྣམ་བརྒྱད་དགོངས་པ་མཛད་ཅིང་བཞུགས་པའི་ཚེ། ཡ་མཚན་རྨད་དུ་བྱུང་བའི་སྒྲོམ་བུ་བརྒྱད་ལ་འོད་དང་འཇའ་ཚོན་དཀྲིགས་པ་སོགས་ལྟས་དང༌། མཁའ་འགྲོ་དྲེགས་པའི་ཚོགས་ཀྱིས་བསྐོར་བ་བྱེད་པར་གཟིགས་པ་དང༌། འདིར་འཇིགས་རྟེན་ཕུང་འཚེངས་ནུས་པའི་གདམས་པ་ཟབ་མོ་འདུག་སྙམ་དུ་དགོངས་ཏེ། སློབ་དཔོན་རྣམས་ཀྱིས་དེར་དགོངས་པ་གཏད་ཅིང་བཀའ་སྲུང་རྣམས་ལ་དམ་རྫས་བྱིན་ནས་དམ་བསྒྲགས་ཤིང་དབང་དུ་བསྡུས་པའི་དུས་དེར། མ་མོ་མཁའ་འགྲོ་རྣམས་ཀྱིས་བཀའ་ཅི་ཞིག་བསྩལ་ཟེར་ནས་ལྷགས་པ་ལ་སྒྲོམ་བུ་རྣམས་གཏོད་ཅེས་གསུངས་པས། སྒྲོམ་བུ་རྣམས་སོ་སོར་ཕུར་བའི་ཚེ། ཕུར་པའི་གཡུ་སྒྲོམ་སློབ་དཔོན་པྲ་བྷ་ཧ་སྟིའི་ཕྱག་ཏུ་གཏད་ནས་ཆོས་སྐོར་རྣམས་རྒྱ་བཀྲོལ་ཞིང༌།
མཁའ་འགྲོ་རྣམས་ཀྱིས་བཤད་དང་སྒྲུབ་པར་བཀའ་གནང༌། དེའི་ནང་ནས་ཕུར་པ་རོལ་པའི་རྒྱུད་དང༌། རིག་མཆོག་འབུམ་སྡེའམ། བི་ཏོ་ཏ་མ་ཀཱི་ལ་ཡའི་རྒྱུད། ཀཱི་ལ་ཡ་བཅུ་གཉིས་ཀྱི་རྒྱུད། རྣལ་འབྱོར་མ་དམ་པའི་གསང་ཆེན་གྱི་རྒྱུད་ལ་སོགས་པ་རབ་ཏུ་མང་པོ་བཞུགས་པ་དེ་དག་སངས་རྒྱས་གཉིས་པ་པདྨ་ཐོད་ཕྲེང་རྩལ་གྱིས་གསན་པའི་ཚུལ་བསྟན་ཏེ་བལ་བོད་ལྷ་འདྲེ་གདུག་པ་ཅན་མཐའ་དག་ལྷག་པའི་ལྷ་རྡོ་རྗེ་ཕུར་པ་འདི་ཉིད་ཀྱི་མཐུ་རྩལ་ནུས་པས་བརྟུལ་བ་སྟེ། ཇི་སྐད་དུ། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔ ཡང་དག་བདེ་ཆེན་སྙིང་པོའི་སྒྲུབ་པ་མཛད༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔
ཕྱག་རྒྱ་ཆེན་པོའི་དངོས་གྲུབ་དེང་འདིར་ཐོབ༔ ཅེས་གསུངས། མངའ་བདག་རྗེ་འབངས་རྣམས་ལ་རྒྱུད་གདམས་ཅན་མན་ངག་གི་རིམ་པ་མང་དུ་བསྩལ་བས་གངས་ཅན་རིག་སྔགས་འཆང་བ་ཐམས་ཅད་ཀྱི་ཐུགས་དམ་ལྷ་གཅིག་མར་ཡོངས་སུ་གྲགས་ཤིང་བཀའ་གཏེར་རིང་ལུགས་མཐའ་ཡས་པར་བྱོན་པ་རྣམས་ཀྱི་ནང་ནས། ཕྲིན་ལས་ཕུར་པའི་བཀའ་བབ་ཇོ་མོ་མཚོ་རྒྱལ་གྱི་ཐུགས་ཀྱི་བརྣག་པ་མཐར་ཐུག་པ་རྟེན་འབྲེལ་མཐར་ཕྱིན་ཆོས་རྒྱལ་རཏྣ་གླིང་པ་ཞེས་སྐུ་ཚེ་གཅིག་ལ་སྐྱེ་བ་གསུམ་གྱི་གཏེར་བཞེས་པ་དེ་ཉིད་ཀྱིས། ལྡང་ལྷ་ཁྲོ་མོ་བྲག་ནས་སྤྱན་དྲངས་པའི་ཕུར་པ་ཡང་གསང་བླ་མེད་དོན་གྱི་སྙིང་པོ་ཞེས་བྱིན་རླབས་ཀྱི་ཚན་ཁ་ཆེ་བ་འདི་ཉིད། ཁྱབ་བདག་ཀུན་ཏུ་བཟང་པོ་ནས། བདག་ཅག་གི་བླ་མ་དམ་པའི་བར་བྱོན་པ། སྟེང་ནས་རིག་འཛིན་བརྒྱུད་པའི་གྲལ་མ་ཞིག ། ས་ལ་དཀྱིལ་འཁོར་སྒྲུབ་པའི་བཀྲག་མ་ཡལ། བར་དུ་སྨན་རཀ་བདུད་རྩིའི་མ་སྐམ།
དམ་ཉམས་དང་འདྲེས་ཁྱེར་གྱི་བསླད་མ་ཞུགས། དབང་གི་ཆུ་བོ་མ་ནུབ། བྱིན་རླབས་ཀྱི་རྒྱུད་པ་མ་ཆད། གདམས་ངག་གི་སརྒ་མ་འཁྱོར་བ། མོས་གུས་ཀྱི་བསམ་པ་ཚིམ་པ་སྟེ་སྙན་བརྒྱུད་ཚད་མ་བཞི་ལྡན། ཆོ་ག་ལུང་དང་ལྡན་པ། ལུང་མན་ངག་དང་ལྡན་པ། མན་ངག་བརྒྱུད་པ་དང་ལྡན་པ། བརྒྱུད་པ་བྱིན་རླབས་དང་ལྡན་པ། དེ་ལྟ་བུའི་སྒོ་ནས་སྒྲུབ་པ་ཆེན་པོ་ཉམས་སུ་ལེན་པ་ལ།
འཇུག་པའི་མཐའ་བཅུས་གསང་སྔགས་ཀྱི་ཆོས་ལ་ཞུགས་དགོས་ཏེ། སྒོ་དབང་གིས་ཕྱེ། སྲོག་དམ་ཚིག་གིས་བཟུང༌། ཐག་ལྟ་བས་གཅོད། ལ་སྤྱོད་པས་དོར། ཉམས་ཏིང་འཛིན་གྱིས་བླངས། དོན་མན་ངག་ཟབ་མོའི་སྒྲུབ་རྒྱུད་ཐོས་པས་གྲོལ། སྒོ་ཐེག་པ་ཀུན་ལ་བསྡུ། ཤེས་བྱ་ཕྱོགས་མེད་ལ་བསླབ། དགོས་དོན་དུ་མ་རོ་གཅིག་ཏུ་བསྡུ་བ་ལགས།
དེ་ལས་ཀྱང་ཐོག་མཐའ་བར་གསུམ་དུ་དམ་ཚིག་ལ་བརྟེན་ནས་རྡོ་རྗེ་ཐེག་པའི་ལམ་བགྲོད་དགོས་ཏེ། ཨ་ཏི་བཀོད་པའི་རྒྱུད་ལས། སྔ་རབས་འདས་པའི་སངས་རྒྱས་ཀྱང༌། ། དམ་ཚིག་འདི་ལ་བརྟེན་ནས་བྱུང༌། ། ད་ལྟར་བཞུགས་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་གནས། ། སླད་ཀྱིས་འབྱོན་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་བསྒྲུབ། ཅེས་གསུངས་པ་ལྟར་དམ་ཚིག་ནི་སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་གཅེས་སྤྲས་སུ་བཟུང་དགོས། སྤྱིར་དམ་ཚིག་ཅེས་བྱ་བའི་ངེས་ཚིག་ནི།
བསླབ་བྱ་ཚུལ་ལྡན་དུ་སྲུང་ན་དམ་ཞིང་ཉམས་ན་རྡོ་རྗེ་མེ་ལྕེ་སོགས་ཀྱིས་འཚིག་པས་ན་ཚིག་ཅེས་བྱ་ལ། དམ་ཚིག་གི་བདག་པོ་དཔལ་ཧེ་རུ་ཀ་སྟེ་དམ་ལས་མི་འདའ་བ་རྣམས་ལ་དབང་བསྐུར་བྱིན་གྱིས་བརླབས། ཡིད་ལ་འདོད་པ་ཐམས་ཅད་བསྩལ། དམ་ལས་འདས་ན་སྙིང་དབུས་སུ་རྡོ་རྗེ་གནོད་བྱིན་རབ་ཏུ་ཁྲོས་པས་མི་བཟད་པའི་སྡུག་བསྔལ་བསྐྱེད་པར་མཛད། དམ་ཚིག་གི་སྲུང་མ་ཕྲ་མན་བཅུ་དྲུག་སྤྱན་པ་དབང་ཕྱུག་ཉེར་བརྒྱད་རྣམས་ཀྱིས་ལེགས་ཉེས་ཀྱི་སྟངས་འཛིན་ཅིང་དགེ་སྡིག་གི་ལ་ཤན་འབྱེད་པ་ཡིན་པས་མངོན་ལྐོག་དང་ལེ་ལོ་མེད་པར། དྲན་པ་དང་ཤེས་བཞིན་བག་ཡོད་པར་སྲུང་དགོས་ཤིང༌། ལོག་རྟོག་འདུལ་བའི་གཉེན་པོ་དམ་ཚིག་གི་རྣམ་གྲངས་མང་དུ་གསུངས་ཀྱང༌། ལམ་ཞུགས་རྣམས་ཀྱི་གཅེས་དོན་མདོར་བསྡུས་བསྲུང་བྱ་ནི། སློབ་དཔོན་ཨོ་རྒྱན་སངས་རྒྱས་གཉིས་པས། ཐུན་མོང་མ་ཡིན་པའི་དམ་ཚིག་གི་རྩ་བ་སྐུ་གསུང་ཐུགས་གསུམ།
ཡན་ལག་དམ་ཚིག་ཉེར་ལྔ། ཐུན་མོང་ས་མ་ཡ་འབུམ་སྡེའི་དོན་བསྡུས་ཉེར་གཅིག་སོགས་གསུངས་པ་དང༌། སློབ་དཔོན་བྷ་བའི་ལྷས། རྩ་བའི་དམ་ཚིག་བཅུ་བཞིར་གསུངས་པ་སོགས་མདོར་ན་ཐུན་མོང་སྤྱིའི་དམ་ཚིག་ཉེར་བརྒྱད་སྒྲུབ་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་རྣམས་སུ་འདུས་ཏེ། དེ་ཡང་རྩ་བ་སྐུ་ཡི་དམ་ཚིག་ཏུ། ཤེས་རབ་རྒྱུད་དམ་ཚིག་དབང༌། མན་ངག་ལུང༌། ཉམས་ཆག་སྐོང་བའི་སློབ་དཔོན་ཏེ་རྡོ་རྗེ་སློབ་དཔོན་རྣམ་པ་བཞི་པོ་ཁོག་པའི་སྙིང་ལྟར་བཙའ། རང་བཞིན་གཅིག་པའི་མཆེད། དམ་མ་འདྲིས་པ་རིང་བའི་མཆེད།
ལྟ་སྤྱོད་མཐུན་པ་ཉེ་བའི་མཆེད། དམ་ཚིག་འདྲེས་པ་སྲོག་གི་མཆེད་བཞི་པོ་ལུས་དང་མིག་ལྟར་བལྟ། ཀུ་རེ་ཀྱལ་ཀའི་ཕྱིར་ཡང་ངན་སེམས་འཕྱ་སེམས་མི་བྱ། རྩ་བ་གསུང་གི་དམ་ཚིག་ཏུ་རྒྱུ་མ་ནོར་རྩ་བ། སྐྱེད་པ་རྐྱེན། སྟོབས་པ་མཆོད་པ། བཟླས་པ་འཛབ། བསྐུལ་པ་ཕྲིན་ལས་ཀྱི་སྔགས་ཏེ་སྙིང་པོ་རྣམ་པ་ལྔ་དང༌། དོན་གསལ་བ་ཆོས་ཀྱི་རྒྱ། རྟགས་ཉེ་བར་སྒྲུབ་པ་ལྷའི་རྒྱ།
མཚོན་པ་བསྒྱུར་བ་གར་སྟབས་ཀྱི་རྒྱ་སྟེ། ཕྱག་རྒྱ་རྣམ་པ་གསུམ་ལ་རབ་རྒྱུན་ཆགས། འབྲིང་དུས་དྲུག ། ཐ་མས་ཀྱང་ཉ་སྟོང་བརྒྱད་གསུམ་ལ་མ་ཆགས་པར་ཉམས་སུ་ལེན། རྩ་བ་ཐུགས་ཀྱི་དམ་ཚིག་ཏུ་སྦྱོར་སྒྲོལ། ལྷ་སྔགས། གྲུབ་རྟགས། སྒྲུབ་ཐབས་ཏེ་སྤྱི་གསང་བཞི། སྒྲུབ་པའི་གནས་དང༌། དུས་དང༌།
གྲོགས་དང༌། སྒྲུབ་རྫས་ཏེ་བར་གསང་བཞི་ལྟ་བ་ཟབ་མོ་གསང་བར་འོས་པ་དང༌། སྤྱོད་པ་ཟབ་མོ་གསང་བར་གཉེར་གཏད་པ་སྟེ་བསྒོས་གྱུར་གཉིས་བཅས་གསང་བཅུ་རྡོ་རྗེའི་ལྕེ་ཡོད་ཀྱང་མི་བསྒྲག་བར་ལུས་ཀྱི་སྤྱོད་པའང་སྦས་ལ་བྱེད། ཡན་ལག་གི་དམ་ཚིག་ཉེར་ལྔ་ནི། སྦྱོར་སྒྲོལ་མ་བྱིན་ལེན་དང་རྫུན་ཚིག་རླུང་སྨྲ་སྤྱད་བྱའི་དམ་ཚིག་ལྔ། འདོད་ཆགས་ཞེ་སྡང་ང་རྒྱལ་ཕྲག་དོག་སྟེ་མི་སྤང་བའི་དམ་ཚིག་ལྔ། དྲི་ཆེན་དྲི་ཆུ་བྱང་སེམས་རཀྟ་ཀླད་པ་སྟེ་དྭང་དུ་བླང་བའི་དམ་ཚིག་ལྔ། ཕུང་པོ་འབྱུང་བ་དབང་པོ་རྣམ་ཤེས་སོགས་ཤེས་པར་བྱ་བའི་དམ་ཚིག་ལྔ། གཟུགས་ཚོར་འདུས་ཤེས་འདུ་བྱེད་རྣམ་ཤེས་རྣམས་རིགས་ལྔར་ཤེས་པ་བསྒྲུབ་བྱའི་དམ་ཚིག་ལྔ་བཅས་ལྔ་ཚན་ལྔ་པོ། ལེ་ལོ་སྙོམས་ལས་ཆང་དང་གཉིད་སོགས་བག་མེད་ཀྱི་དབང་དུ་ཡ་བར་མི་དོར་བར་སྲུང་བས་ཐུན་མོང་གི་དམ་ཚིག་རྣམ་པར་དག་ཅིང༌།
རྡོ་རྗེ་སློབ་དཔོན་གྱི་སྐུ་ལ་མི་སྨད། དུས་རྟག་ཏུ་བླ་མ་སྤྱི་བོར་བསྒོམ། མཆེད་ལྕམ་ནང་མི་འཐབ། སློབ་དཔོན་དང་མཆེད་ལྕམ་གྱི་གཟུང་མ་མི་སྤྱད། བཟླས་བརྗོད་བར་མི་བཅད། སློབ་དཔོན་གྱི་གདན་མི་འགོམ། ཏིང་འཛིན་བྱིང་རྨུགས་སུ་མི་བཏང༌། རང་རྒྱུད་ཉོན་མོངས་པས་མི་དཀྲུག ། དབང་རྟགས་རྒྱ་ལས་མི་འདའ། གཞན་གྱི་ཡོན་ཏན་མི་སྨད།
མཆོད་རྫས་ལས་བསྔོས་པའི་ནོར་མི་སྤྱད། མི་དང་ཁ་འཕྲོ་མི་བསྲེ། ཐབས་ཤེས་ཡ་མི་འབྲལ། གསང་སྔགས་བློ་ཆུང་ལ་མི་བསྟན། མཚན་ངན་ལ་གཟུང་མ་མི་བྱ། དད་པ་ཅན་གྱི་ཚོགས་མི་བཅག ། ཡུག་མོ་ཕྱག་རྒྱར་མི་བསྟེན་པ་སྟེ། དེ་དག་ལྟེམ་རྐྱང་མེད་པར་མི་ཆོས་ལྷ་ཆོས་བཀའ་ཆོས་གསུམ་གྱི་སྒོ་ནས་བསྲུངས་པས་ཁྱད་པར་གྱི་དམ་ཚིག་རྣམ་པར་དག ། བསྲུང་བྱ་སྲུང་བྱེད་ཐབས་ཏེ་འཁོར་གསུམ་བྱང་ཆུབ་སེམས་ཐིག་ལེ་ཉག་གཅིག་ལས་གུད་ན་མེད་པས་སྲུང་མཚམས་བྲལ་བའི་ཡེ་སྲུང་ཆེན་པོར་རྟོགས་ནས་ལྟ་བའི་དམ་ཚིག་ཐུགས་རྗེའི་དཔྱང་ཐག་དང་ལྡན་པ་དམ་ཚིག་ཉམས་སུ་ཡང་མེད་ཅིང༌། ཉམས་པའང་མྱུར་དུ་འཆོས་པར་འགྱུར་ཏེ།
བང་མཛོད་བཕྲུལ་སྡེ་ལས། ཇི་བཞིན་པ་ཡི་ཆོས་ཉིད་ལ། ། མ་བཅོས་པ་ཡི་བློ་གཞག་ན། ། གཉིས་སུ་མེད་པའི་ཡེ་ཤེས་ཏེ། ། མཉམ་ཉིད་གཡོ་བ་མེད་པ་ནི། ། དམ་ཚིག་ཐམས་ཅད་སྲུང་བ་ཡིན། ། ཉམས་པའི་ཆད་པ་བྱུང་བ་ལ། ། མགོན་སྐྱབས་དེ་ལས་ཆེ་བ་མེད། ཅེས་གསུངས་ལྟ་བ་མཐར་ཕྱིན་མ་རྟོགས་པའི་གང་ཟག་མོས་སློབ་པས་དམ་ཚིག་ཉམས་ན་མེ་དང་འདྲ་སྟེ་རང་རྒྱུད་བསྲེགས་སོ་མཚམས་ཀྱི་མཁར་དང་འདྲ་སྟེ་རང་གཞན་ཕུང་དུག་དང་འདྲ་སྟེ་ཐར་པའི་སྲོག་གཅོད་སྙིང་ཕྱུང་ན་སྨན་ཅི་ཙམ་གཏང་ཡང་བདེ་བར་མི་འགྱུར་བ་བཞིན་དུ་སྒོམ་སྒྲུབ་ལ་སོགས་ཅི་བྱས་ཀྱང་དམ་ཚིག་ཉམས་ན་འབྲས་བུ་མི་འབྱུང་བར་ལྷ་རྣམས་ཀྱང་རང་གཤེད་དུ་བབས་ནས་ཚེ་འདིར་མི་རུང་པ་དུ་མ་འབྱུང་ཞིང་ཕྱི་མ་དམྱལ་ཁམས་བཅོ་བརྒྱད་ཀྱིས་ཀྱང་སྡུག་བསྔལ་དོ་ཟླ་མེད་པ་རྡོ་རྗེ་དམྱལ་བར་སྐྱེས་ནས་སངས་རྒྱས་ཀུན་གྱི་ཕྲིན་ལས་མཛད་ཀྱང་ཐར་དུས་མེད་པར་འགྱུར་ལ། ཉམས་པའི་རྒྱུ་ཡང༌།
སློབ་དཔོན་གསང་ཞིང་རང་ཆེ་འབྱིན་པ། ལུང་མ་མནོས་པ་སློབ་དཔོན་གྱི་ས་བཟུང་བ། ཁ་སྤྱོད་དང་ལྟ་སྤྱོད་མི་མཐུན་པ། གསང་བ་སྨྲ་ཞིང་གསང་བའི་དམ་ཚིག་ཆེད་ཆེར་མི་འཛིན་པ། རྒྱལ་བློན་གྱི་བྱ་བ་སོགས་མི་ཆོས་ལ་གཙོ་བོར་འཛིན་པ། ང་རྒྱལ་རང་མཐོང་ཆང་དད་ཆེ་བ། ཆོས་ལ་ཕྱོགས་རིས་ཆེ་ཞིང་གཤེ་སྐུར་མང་བ། བདག་བསྟོད་གཞན་སྨད་ཅིང་ཟུར་ཟ་བྱེད་པ། གཙང་རྨེ་རྟོག་པ་ཤས་ཆེ་བས་དམ་བཅའ་འདོར་ཞིང་གཉེན་པོ་མེད་པ། སྡིག་པའི་གྲོགས་པོ་དང་འགྲོགས་པ།
ཐོས་པ་ཆུང་ཞིང་བླ་མ་མཁས་པ་དང་བྲལ་བ། སྤྱོད་པ་ཐོད་བརྒལ་དུ་བྱེད་ཅིང་གཅིག་པུར་མི་ཚུགས་པ་སོགས་ལ་དམ་ཚིག་ཉམས་པའི་སྔ་རྟགས་དང་བཅས་ཏེ་རྒྱལ་བའི་བཀའ་ཆད་དུ་མ་འབྱུང་བར་གསུངས་པས་སྲོག་དང་མིག་འབྲས་ལྟར་བཙའ་བས་དམ་ཚིག་མི་ཉམས་པར་བསྲུང་དགོས་ཏེ། སྡོམ་འབྱུང་ལས། ཅི་སྟེ་དངོས་གྲུབ་མཆོག་འདོད་ན། ། སྲོག་ནི་ཡོངས་སུ་བཏང་ཡང་བླ། ། འཆི་བའི་དུས་ལ་བབ་ཀྱང་བླ། ། རྟག་ཏུ་དམ་ཚིག་བསྲུང་བར་བྱ། ཞེས་གསུངས། ཉམས་ཆག་བྱུང་བ་དག་ཀྱང༌། རབ་ལྟ་བ་སྐྱེ་མེད་ངང་དུ་ལ་བཟླ།
འབྲིང་གིས་སྲོག་ལན་གསུམ་བཏང་བ་སོགས་ཐབས་ལ་མཁས་པས་བཤགས། ཐ་མས་ཀྱང་གནོང་འགྱོད་དྲག་པོའི་སྒོ་ནས་སྟོབས་བཞི་ཚང་བའི་བཤགས་པས་བཤགས་ཤིང༌། བསྡོམས་ཏེ་ལེགས་པར་སྲུང་བའི་ཕན་ཡོན་ཀྱང༌། ཡིད་བཞིན་གྱི་ནོར་བུ་དང་འདྲ་བར་དགོས་འདོད་ཐམས་ཅད་འབྱུང༌། ས་གཞི་དང་འདྲ་བར་ཡོན་ཏན་ཐམས་ཅད་བསྐྱེད། ནམ་མཁའ་དང་འདྲ་བར་ཐམས་ཅད་ཀྱི་གོ་འབྱེད། ཚེ་འདིར་ཡང་མ་ཉམས་པའི་སྔ་རྟགས་ལེགས་པའི་ཡོན་ཏན་དུ་མ་འབྱུང་ཞིང༌། རིང་པོར་མི་ཐོགས་པ་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྡོ་རྗེ་ཆོས་ཀྱི་དབྱིངས་ཀྱི་ཡེ་ཤེས་རང་གཟུགས་དཔལ་ཧེ་རུ་ཀ་རྡོ་རྗེ་གཞོན་ནུའི་གོ་འཕང་མངོན་དུ་བྱེད་པར་འགྱུར་ཏེ། དམ་ཚིག་མཆོག་གི་རྒྱུད་ལས། འདི་ལ་འགལ་བར་མ་བྱས་ན།
རྡོ་རྗེ་འཛིན་པ་རྫོགས་སངས་རྒྱས། ། ཚེ་འདི་ཉིད་ལ་ཐོབ་པར་ངེས། ཞེས་དང༌། བཀོད་པ་ཆེན་པོའི་རྒྱུད་ལས། རྣལ་འབྱོར་དམ་ཚིག་ལྡན་པ་ཡིས། ། དངོས་གྲུབ་ཡ་མཚན་ཆེན་པོ་འགྲུབ། ། ཕྲིན་ལས་བཞི་པོ་ཐོགས་མེད་ཅིང༌། ། རྟོགས་པ་མཆོག་ནི་གོང་དུ་འཕེལ། ཅེས་སོགས་དུ་མ་ནས་གསུངས་པས་བག་ཡོད་དུས་ཐུང་ངུ་རེ་བསྟེན་ཡང་དོན་ཆེན་པོར་འགྱུར་ཞིང་དེ་དག་མདོར་བསྡུ་ན་སེམས་ལ་དགེ་བ་ཆ་དང་བཅས་པ་སྒྲུབ། མི་དགེ་བའི་ཆ་དང་བཅས་པ་བསྡོམས་ནས་གཡོ་སྒྱུའི་སྐྱོན་མེད་པ་ལ་འདུས་ཏེ།
རྡོ་རྗེ་སྙིང་པོ་སྲ་བ་འབྱུང་གནས་ཀྱི་རྒྱུད་ལས། དམ་ཚིག་སྡོམ་པར་རྣམ་བཤད་པ། ། ཀུན་ཀྱང་རང་གི་སེམས་ལས་སོ། ། དེའི་འཕེན་པ་བླ་མས་ཤེས། ། དེ་ཕྱིར་སེམས་མ་འདྲེས་པའི་མིས། ། སངས་རྒྱས་ཞིང་ཁམས་མཐོང་བ་དང༌། ། སྐུ་གསུམ་ཚད་དུ་འབྱུང་བ་དང༌། ། སངས་རྒྱས་ཡོན་ཏན་མངོན་པར་འགྲུབ། ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། །
དེ་ཡི་བྱིན་རླབས་འཇུག་པ་དང༌། ། དུས་གསུམ་ལུང་ཡང་སྟོན་པ་དང༌། ། སྐྱེ་ཤི་གཉིས་ལ་དབང་ཐོབ་འགྱུར། ། གྲོགས་ལ་བརྩེ་གདུང་ལྡན་པའི་མིས། ། འགྲོ་བ་ཐམས་ཅད་འདུལ་བ་དང༌། ། ཀུན་གྱི་སྙན་པར་གྲགས་པ་དང༌། ། གཟུགས་ཅན་ཀུན་ཀྱང་བྱམས་པ་དང༌། ། མཁའ་འགྲོ་མ་རྣམས་འདུ་བ་དང༌། ། མ་གྲུབ་དངོས་གྲུབ་འབྱུང་བ་དང༌། ། ངག་ལ་ནུས་པ་འབར་བ་དང༌། །
དེ་བཞིན་མཆོག་དང་ཐུན་མོང་གི ། དངོས་གྲུབ་ཐམས་ཅད་འགྲུབ་པར་འགྱུར། ། རྟག་ཏུ་དགོན་པར་གནས་པའི་མིས། ། རླུང་སེམས་ཚད་རྣམས་ཟིན་པ་དང༌། ། སྣང་བ་གྲོགས་སུ་འཆར་བ་དང༌། ། རང་གི་སེམས་ལ་དབང་ཐོབ་འགྱུར། ། བླ་མ་བསྙེན་བཀུར་བྱས་པའི་མི། ། ལོངས་སྤྱོད་མཆོག་དང་ལྡན་པ་དང༌། ། འཁོར་འདབ་རྒྱས་ཤིང་བསོད་ནམས་ལྡན། ། འགྲོ་བ་ཡོངས་ལས་རྒྱལ་བར་འགྱུར། །
རྟག་ཏུ་དབང་རྫོགས་བྱས་པའི་མི། ། འགྲོ་བའི་གཙོར་བོར་འགྱུར་བ་དང༌། ། ཀུན་གྱིས་མཐོང་ན་དགའ་བ་དང༌། ། ཡེ་ཤེས་མངོན་སུམ་འབྱོང་བ་དང༌། ། སངས་རྒྱས་རྣམས་ཀྱིས་བྱིན་རློབས་འགྱུར། ། རྟག་ཏུ་གཏོར་མའི་ལས་བྱེད་པ། ། བསོད་ནམས་ཚོགས་རྣམས་རྫོགས་པ་དང༌། ། བར་ཆད་མེད་ཅིང་ལས་རྣམས་འགྲུབ། ། འདོད་པ་ཕུན་སུམ་ཚོགས་པ་དང༌། མཁའ་འགྲོ་བྲན་བཞིན་འཁོར་བར་འགྱུར།
ཞེས་གསུངས་པས་རྡོ་རྗེ་མཆེད་ལྕམ་རྣམས་ཀྱིས་བག་ཡོད་དྲན་ཤེས་ལྡན་པས་རྟག་ཏུ་དམ་ཚིག་སྡོམ་པ་ལ་ནན་ཏན་བཟུང་བར་མཛོད་ཅིག ༈ ཛཔ྄་བསྒྱུར་བ་བཟླས་དམིགས་སྐབས་སུ་བཤད་པར་བྱ་བ་ནི། ད་ལམ་རྡོ་རྗེ་མཆེད་ལྕམ་རྣམས་ལ་སྒོམ་དོན་གསལ་འདེབས་ཅུང་ཟད་ཞུས་ན། སངས་རྒྱས་ཐམས་ཅད་ཀྱི་ཐུགས་རྡོ་རྗེ་ཆོས་ཀྱི་དབྱིངས་ཀྱི་ཡེ་ཤེས་རང་བྱུང་འདུས་མ་བྱས་པ་ཉིད་རྣམ་པ་གང་འདུལ་རྟགས་ཀྱི་ཕྱག་རྒྱ་གཟུགས་སྐུར་བཞེངས་པ་དཔལ་ཆེན་པོ་རྡོ་རྗེ་གཞོན་ནུ་སྟེ། གསང་རྒྱུད་ལས། ཀུན་གྱི་བདག་ཉིད་རྡོ་རྗེ་གཞོན་ནུའི་སྐུ། ཞེས་གསུངས་པས་སྤྱིར་རིགས་ལྔ་ཁྲག་འཐུང་འདུས་པའི་སྤྱི་དཔལ་ཆེན་པོ་ཡིན། བྱེ་བྲག་ཏུ་ཐུགས་རྗེ་རིག་པའི་ཡེ་ཤེས་ཉིད་རྣམ་པ་ཀུན་ཉོན་འཁོར་བའི་གཞི་རྩ་བདག་འཛིན་ཉོན་མོངས་པ་དང་དེས་བསྐྱེད་པའི་རུ་དྲ་ལ་སོགས་བདུད་དང་ལོག་འདྲེན་འཇོམས་པ་ལ་ངང་གིས་ཁྲོས་པའི་བདག་ཉིད་ཀརྨ་ཧེ་རུ་ཀ་སྟེ་ཕྲིན་ལས་ཀྱི་རིགས་སུ་གཏོགས་པ་དང༌། སྐུ་དང་མཚན་གྱི་རྣམ་གྲངས་ཀྱང་ཞི་བའི་དུས་ན་རིགས་འདུས་རྡོ་རྗེ་སེམས་དཔའ། ཕྱི་ཀྲི་ཡོག་གི་དུས་སུ་རྡོ་རྗེ་རྣམ་འཇོམས།
བྱང་ཆུབ་སེམས་དཔའི་དུས་སུ་ཕྱག་ན་རྡོ་རྗེ་སོགས་འགྲོ་བ་གང་ལ་གང་འདུལ་གྱི་མཚན་དང་སྐུ་ཡི་བཀོད་པ་བསམ་གྱིས་མི་ཁྱབ་སྟེ། བདེ་གཤེགས་ཐམས་ཅད་རྡོ་རྗེ་གཞོན་ནུའི་སྤྲུལ་པ་ཡིན་པའི་ཕྱིར། རྒྱུད་བི་ཏོ་ལས། ཀུན་ཁྱབ་རྡོ་རྗེ་གཞོན་ནུའི་སྐུ། ཞེས་དང༌། ཡང༌། བདེ་བར་གཤེགས་པ་གར་གྱི་བདག ། འདོད་རྒུ་བསྒྱུར་བས་གར་ཡང་བདེ། ། གར་གྱི་དབང་ཕྱུག་ཆེན་པོ་ལ། ། མཁས་པས་ཕྱོགས་རིས་མི་བརྟག་གོ །
ཞེས་གསུངས་པས། གསར་རྙིང་རྒྱུད་སྡེ་ཞི་ཁྲོ་རབ་འབྱམས་ཐམས་ཅད་རྡོ་རྗེ་ཕུར་པར་མ་འདུས་པ་གང་ཡང་མེད་པས། བྱམས་དང་སྙིང་རྗེའི་གང་འདུལ་བ༔ སངས་རྒྱས་ཕྲིན་ལས་རྫོགས་མཛོད་དེ༔ ཞེས་གསུངས་པས། དེ་ཐམས་ཅད་འདུལ་བྱའི་དབང་གིས་སྣང་བ་ཙམ་ལས་དོན་དུ་གཅིག་ཉིད་དེ། སྤྲོས་བྲལ་ཐིག་ལེ་ཆོས་སྐུ་ཉག་གཅིག་ལས་མ་གཡོས་པས་དཀྱིལ་འཁོར་གསུམ་སོགས་ཀྱང་རྩ་བའི་དཀྱིལ་འཁོར་རྡོ་རྗེ་གཞོན་ནུར་འདུས་ཤིང༌། དེར་མ་ཟད་སྣང་བ་ཐམས་ཅད་ཐབས་ཡབ་ཀྱི་རང་བཞིན་རྡོ་རྗེ་གཞོན་ནུ། སྟོང་པ་ཐམས་ཅད་ཤེས་རབ་ཡུམ་གྱི་རང་བཞིན་འཁོར་ལོ་རྒྱས་འདེབས། སྣང་སྟོང་གཉིས་མེད་ཐབས་དང་ཤེས་རབ་གཉིས་སུ་མེད་པར་སྲས་འབར་བའི་ཁྲོ་བོའི་ཚོགས་ཀྱི་དཀྱིལ་འཁོར་ཏེ།
སྲིད་པ་ཐམས་ཅད་རྡོ་རྗེ་ཕུར་བུའི་ལྷ༔ ཞེས་གསུངས་པས་རིགས་འདུས་ཀྱི་དཀྱིལ་འཁོར་ཆེན་པོ་འདི་ལྟ་བུ་བསྒྲུབ་ཏུ་ཡོད་པ་སྐལ་བ་རེ་བཟང་སྙམ་དུ་བསམས་ཏེ། བླ་མར་མོས་གུས། ཡི་དམ་ལ་དད་སྤྲོ། མཆེད་ལྕམ་ལ་གདུང་ཤུགས་ལེ་ལོ་སྤང་བའི་བརྩོན་འགྲུབ་བརྟན་པོའི་སྒོ་ནས། ཕྱི་མ་ཧཱ་ཡོ་ག་ལྟར་ཐབས་ཀྱི་རྒྱུད་ཀྱི་བརྗོད་བྱ་ཐམས་ཅད་རྡུལ་མཚོན་དང་རས་བྲིས་དཀྱིལ་འཁོར་སྟེང་དུ་གཏན་ལ་ཕབ་སྟེ་བསྒྲུབ་པ་དང༌། ནང་ཨ་ནུ་ཡོ་ག་ཤེས་རབ་རྒྱུད་ཀྱི་བརྗོད་བྱ་ཐམས་ཅད་ཕུང་ཁམས་སྐྱེ་མཆེད་རྩ་རླུང་ཐིག་ལེའི་དཀྱིལ་འཁོར་དུ་གཏན་ལ་ཕབ་སྟེ་བསྒྲུབ་པ་དང༌། གསང་བ་ཨ་ཏི་ཡོ་ག་ལྟར་བསྐྱེད་རྫོགས་གསུམ་གྱི་རིམ་པ་རྣམས་ཀྱང་གཉིས་མེད་ཟུང་འཇུག་ཏུ་གཏན་ལ་ཕབ་ཅིང་དེ་གསུམ་པོ་རེ་རེར་ཡང་ཐག་བཅད་པ། ལ་དོར་བ། ས་བཟུང་བ་སྟེ་བསྐྱེད་རྫོགས་ཀྱི་གུང་ཤིང་དགུ་ལ་བརྟེན་ནས་ཉམས་སུ་ལེན་ཚུལ་རྒྱ་ཆེར་གསུངས་པ་ལས།
ད་ལམ་ཕྱི་ཡི་དཀྱིལ་འཁོར་ལ་གཙོ་ཆེར་བརྟེན་ཏེ་སྒྲུབ་པ་ཆེན་པོའི་རིམ་པ་ཉམས་སུ་ལེན་པའི་སྐབས་འདིར། ཕུར་པ་ཕྲིན་ལས་དཀྱིལ་འཁོར་ཡོངས་རྫོགས་མ་འདྲེས་པ་རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པའི་སྒོ་ནས་ཡུལ་གསུམ་གྱད་དུ་གྱུར་པ་སྐུ་ཡི་སྒྲུབ་ལུགས། ལུས་བགྲང་ཕྲེང༌། ངག་སྙིང་པོ། ཡིད་ལྷ་སྔགས་ཏིང་ངེ་འཛིན་ཏེ་བཟླ་ཚུལ་གསུམ་གྱི་སྒོ་ནས་སྔགས་ཀྱི་སྒྲ་དོན་ཤེས་པས་འཕྲོ་འདུའི་བཟླས་པ་ལ་བརྩོན་པ་གསུང་གི་སྒྲུབ་ལུགས། ཕྲིན་ལས་རྡོ་རྗེ་གཞོན་ནུ་ཐམས་ཅད་ཕུར་བུ་ཐལ་འབྱིན་གྱི་དགོངས་པར་འདུས་པ་ཏེ། པདྨ་ཐོད་ཕྲེང་རྒྱལ་པོ་ངས། ། རྡོ་རྗེ་ཕུར་པ་སྲིད་གསུམ་མགོན། །
སྲིད་གསུམ་གདུག་པ་བསྒྲལ་བའི་ཕྱིར། ། མདོར་བསྡུས་ཕུར་པ་བཞི་རུ་བསྟན། ཞེས་རིག་པ་ཡེ་ཤེས་ཕུར་པ། ལྷག་པ་བྱང་ཆུབ་སེམས་ཀྱི་ཕུར་པ། ཚད་མེད་སྙིང་རྗེའི་ཕུར་པ། འདུས་བྱས་རྫས་ཀྱིས་ཕུར་པ་བཞི་སྟེ། དང་པོ་དབྱིངས་སྤྲོས་པ་མེད་པ་རིག་པ་རང་གསལ་གྱི་ཡེ་ཤེས་ཉིད་གཉིས་སུ་མེད་པར་རང་བྱུང་གི་ཡེ་ཤེས་ཆེན་པོ་རང་ཤར་ཕྱོགས་རིས་མེད་པ་ནི་རིག་པ་ཡེ་ཤེས་ཕུར་པའི་ངོ་བོ་སྟེ། དེས་ཆོས་ཐམས་ཅད་རྒྱས་བཏབ་པས་འཁྲུལ་བའི་སྣང་བ་ཐལ་འབྱིན་དུ་ཕུག་སྟེ་གཉིས་མེད་ཡེ་ཤེས་ཆེན་པོ་ཆོས་ཀྱི་སྐུ་ཐོབ་པ་ཡིན། གཉིས་པ་བྱང་ཆུབ་སེམས་ཀྱི་ཕུར་པ་ནི་ཡབ་ཡུམ་མཉམ་པར་སྦྱོར་བའི་སྟོབས་ཀྱི་ཞུ་བདེས་དྲང་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ནི་དེའི་ངོ་བོ་ཡིན་ལ། དེས་རྩ་རླུང་ཐིག་ལེའི་གྲོང་ཁྱེར་ལ་རྒྱས་བཏབ་པས་མ་དག་པའི་རླུང་སེམས་དབྱིངས་སུ་ནུབ་ནས་དག་པའི་ཡེ་ཤེས་མངོན་དུ་འཆར་བར་བྱེད་ཅིང་ལྷ་དང་ལྷ་མོའི་དཀྱིལ་འཁོར་གྱི་དབང་ཕྱུག་ལོངས་སྐུ་ཐོབ་པར་བྱེད།
གསུམ་པ་ཚད་མེད་སྙིང་རྗེའི་ཕུར་པ་ནི་སྙིང་རྗེ་ཆེན་པོའི་སེམས་ཅན་ཡོངས་སུ་མི་གཏོང་བ་ཡིན་ལ། དེ་ཡུལ་རིགས་དྲུག་གི་སེམས་ཅན་རྣམས་ལ་བཏབ་པས་ཐུགས་རྗེའི་དཔྱང་ཐག་གིས་ཟིན་ནས་འཁོར་བའི་གནས་ནས་སྒྲོལ་ཞིང་སྤྲུལ་པ་སྐུ་ཐོབ་པར་བྱེད། བཞི་པ་འདུས་བྱས་རྫས་ཀྱི་ཕུར་པ་ནི་མཚན་མ་རྟགས་ཀྱི་ཕྱག་རྒྱ་རྟེན་དང་བཅས་པ་སྟེ་འདིའི་ཁོངས་སུ་བསྐྱེད་རིམ་ཀྱང་འདུ་བས་ན། ཕུར་པའི་རྒྱུ་གསེར་དངུལ་ཟངས་ལྕགས་སམ་ལས་མཐུན་གྱི་ཤིང་སྟེ་དབྱིབས་དང་གྲངས་ཚད་སྒྲུབ་ཚུལ་སོགས་གཞུང་ལས་ཤེས་པར་བྱ་སྟེ། ཕུར་པ་ཕྲིན་ལས་ཀྱི་དཀྱིལ་འཁོར་ལྷ་ཚོགས་གསལ་བའི་ཏིང་ངེ་འཛིན་གྱི་ཐ་མལ་པའི་རྣམ་རྟོག་ལ་རྒྱས་བཏབ་ནས་བསྙེན་སྒྲུབ་ཡན་ལག་བཞི་ཡི་ཚུལ་གྱིས་བསྒྲུབས་པས་བསྐྱེད་རིམ་སྣང་སྲིད་ཕུར་བའི་དཀྱིལ་འཁོར་དུ་ཤར་བས་ལས་རབ་འབྱམས་མཐར་ཕྱིན་ཏེ་སྲིད་པ་ཕུར་བུའི་དགོངས་པ་མངོན་དུ་གྱུར་པ་ནི་ཐུགས་ཀྱི་སྒྲུབ་ལུགས་ཏེ། ཕུར་པ་སྒྲུབ་ཅིང་གདབ་པའི་དགོས་ཆེད་ནི་བར་ཆད་འདུལ་ཞིང་ཕྲིན་ལས་བཞི་ལྷུན་གྱིས་གྲུབ་པས་འབྲས་བུ་སྐུ་གསུང་ཐུགས་སུ་སྦྱོར་བའོ། དཔེར་ན་སོས་ཀ་ལྗང་བུའི་དུས་སུ་སད་འབྱུང་བ་དཀོན་ལ། སྟོན་ལོ་ཐོག་སྨིན་པ་ན་སད་སེར་འབྱུང་བ་མང་བ་བཞིན་གང་ཟག་དམ་པར་དངོས་གྲུབ་ཐོབ་ལ་ཁད་ལ་བར་ཆད་མང་ཞིང་གང་ཟག་མ་སྨིན་པ་ལ་བར་ཆད་མི་འབྱུང་སྟེ། ཐུབ་པ་སངས་རྒྱས་པའི་སྔ་རོལ་ཏུ་བདུད་དམག་བྱུང་བ་བཞིན་ནོ། དེས་ན་བར་ཆད་བདུད་བགེགས་འདུལ་བར་བྱེད་པ་ལ་ནི་རྡོ་རྗེ་ཕུར་པ་ལས་ལྷག་པ་གཞན་མ་མཆིས།
ཡི་དམ་གཞན་ཡོད་ཀྱང་རྡོ་རྗེ་ཕུར་པ་སྲུང་མའི་ཚུལ་དུ་སྒྲུབ་དགོས་ཏེ། ཡི་དམ་གང་སྒྲུབ་རུང་ཐེག་ཆེན་ཆོས་གང་སྤྱོད་ཀྱི་བར་ཆད་རྡོ་རྗེ་གཞོན་ནུའི་སྲུང་བར་འགྱུར་ཏེ། གསང་བ་བསམ་གྱིས་མི་ཁྱབ་པའི་མདོ་ལས། ཕྱག་ན་རྡོ་རྗེ་དང་པོ་བྱང་ཆུབ་ཐུགས་བསྐྱེད་པའི་དུས་སུ། ཐེག་ཆེན་སྐྱོང་བའི་སྲུང་མར་ཞལ་གྱིས་བཞེས་ཤིང་སྒྲུབ་པ་པོ་ཐམས་ཅད་ཀྱི་ལུས་དང་གྲིབ་མ་ལྟར་འགྲོགས་ནས་སྐྱོབ་པར་གསུངས་པས། དེས་ན་བསྐུལ་བ་ཙམ་གྱིས་ཕྲིན་ལས་མཛད་ངེས་པས་བསྙེན་ཅིང་སྒྲུབ་ན་བར་གཅོད་ཀུན་ཐུལ་མཆོག་དངོས་གྲུབ་པའི་དགོས་པ་ཡོད་ཅེས་ཨོ་རྒྱན་དུས་གསུམ་ཀུན་མཁྱེན་གྱིས་གསུངས་པ་སྟེ་ཤེས་པར་བྱ་བའི་རྣམ་གཞག་ཅུང་ཟད་སྙན་དུ་གསོལ་ནས། སྐབས་འདིར་གལ་ཆེ་བ་ནི་གཤེད་རྒྱུད་ལས། ཏིང་འཛིན་བསམ་གཏན་དག་དང་མི་ལྡན་ན། ། གསང་སྔགས་བཟླས་ཀྱང་འགྲུབ་པར་མི་འགྱུར་ཏེ། ། གསོ་དཔྱད་བཀླག་པས་ནད་ལ་མི་ཕན་ལྟར། །
དེ་བས་ཏིང་འཛིན་བསམ་གཏན་འབད་པར་གྱིས། ཞེས་དང༌། ཨོ་རྒྱན་ཆེན་པོས། གཞན་དུ་གཡེང་བར་གྱུར་ན་ནི། ། བསྐལ་པར་བཟླས་ཀྱང་འབྲས་མི་འབྱིན། ཞེས་གསུངས་པས། ཆོ་གའི་གྱེར་དབྱངས། རྔ་བརྡུང་རོལ་མོ། ཛཔ྄་བསྙེན་སོགས་སྤྲོས་པ་ཇི་ཙམ་བྱས་ཀྱང་རིམ་གཉིས་ཀྱི་ཏིང་འཛིན་མི་ལྡན་ན་འབྲས་བུ་མི་འབྱིན་པས། རྣལ་འབྱོར་རབ་ཀྱིས།
རང་སེམས་སངས་རྒྱས་སུ་ཤར་བས་ས་ལམ་བསྒྲོད་མེད་དུ་ཤེས། སྣོད་བཅུད་དཀྱིལ་འཁོར་དུ་ཤར་བས་འབྲས་བུ་ཡེ་རྫོགས་སུ་ཤེས། སྡུག་བསྔལ་བདེ་ཆེན་དུ་ཤར་བས་སྣང་ཚད་ཆོས་ཉིད་དུ་འཁྱེར། ཉོན་མོངས་ཡེ་ཤེས་སུ་ཤར་བས་སྤང་བླང་རང་སར་གྲོལ། རྣམ་རྟོག་ཆོས་ཉིད་དུ་ཤར་བས་ཆོས་སྐུ་རང་གནས་ཀྱི་དོན་ཤེས་པ་སྟེ་ཤར་བ་རྣམ་པ་ལྔ་དང་ལྡན། རྣལ་འབྱོར་འབྲིང་གིས། སྟོང་གསུམ་གཞལ་ཡས་སུ་གསལ་བས་དཀྱིལ་འཁོར་ལ་ཆེ་ཆུང་ཡང་དོག་མེད། ཕུང་ཁམས་ལྷ་རུ་གསལ་བས་བར་ཆད་གདོན་བགེགས་ཀྱི་ཡུལ་དང་བྲལ། ཕྱི་སྣོད་གཏོར་གཞོང་དུ་གསལ་བས་མཆོད་གཏོར་བཟང་ངན་གྱི་མཚན་འཛིན་མེད། སྣང་སྲིད་རྫས་སུ་གསལ་བས་དམ་ཅན་མི་བསྐོང་བའི་སྐྱོན་ཟད།
གནས་ལུགས་སྟོང་ཉིད་དུ་གསལ་བས་སངས་རྒྱས་ཀྱི་ཆོས་རྣམས་སེམས་ལ་རྫོགས་པ་སྟེ་གསལ་བ་རྣམ་པ་ལྔ་དང་ལྡན་པ་ཞིག་ངེས་པར་དགོས་ལ། ཐ་མས་བསྐྱེད་རིམ་རྟག་བརྟན་ཐེར་ཟུག་ཏུ་བཟུང་བས་ལྷ་འགྲུབ་པའི་དུས་མེད། ཕྲིན་ལས་སྒོམ་མེད་ཁ་གྱེར་ལ་བཟུང་བས་གསང་སྔགས་ལྟོ་ཕྱིར་བོན་གྱེར་དུ་སོང༌། སྔགས་དང་སྙིང་པོ་རང་རྒྱུད་པར་བཟུང་བས་བྱིན་རླབས་ནུས་པའི་རྒྱུ་མེད། རྫས་གཏོར་བཤོས་བུ་ཟ་འདོད་དུ་བཟུང་བས་བརྣབ་སེམས་ཀྱི་འབྲས་བུ་རྣམ་སྨིན་གྱི་འདམ་དུ་ཚུད། འཇིག་རྟེན་རྟག་ཆད་ལ་འབྲས་བུ་བཟུང་བས་རུ་དྲའི་གོལ་སར་ལྟུང་བ་སྟེ། བཟུང་བ་ལྔས་མ་བཅིང་བ་དགོས་གལ་ཆེ། མདོར་ན། ལྟ་བའི་གདེང་གིས་འཁོར་འདས་སེམས་སུ་ཐག་ཆོད། སྒོམ་པའི་ཉམས་ཀྱིས་སྣང་སྲིད་དག་ཉམས་སུ་ཤར།
སྤྱོད་པའི་བརྟུལ་ཞུགས་ཀྱིས་གང་བྱུང་ལམ་དུ་ལོང་བ་ཞིག་དགོས་ཤིང༌། དེ་ཡང་བསྐྱེད་རྫོགས་གང་གི་སྐབས་སུ་བློས་བཅོས་ཏེ་བསྒོམ་པ་ནི་དཔེ། གདོད་ནས་རང་བཞིན་གྱིས་གྲུབ་པ་ནི་དོན་ཏེ་སེམས་ཉིད་འགགས་མེད་ཀྱི་འཆར་སྒོ་ཐམས་ཅད་བསྐྱེད་རིམ། ངོ་བོ་སྟོང་ཉིད་དུ་ཁྲིག་གིས་གནས་པ་རྫོགས་རིམ། དེ་གཉིས་གསར་དུ་བསྲེ་བསླད་མི་དགོས་པ་འབྲལ་མེད་ཟུང་འཇུག་ཏུ་གནས་པས་ངོ་བོ་གསལ་སྟོང་གཉིས་སུ་མེད་པ་ནི་དོན། རང་བཞིན་ཕུང་ཁམས་སྐྱེ་མཆེད་དུ་ཤར་བ་གདོད་ནས་ལྷ་ཡི་འཁོར་ལོར་དག་པ་ནི་བརྡ། དེ་ཉིད་མངོན་དུ་གྱུར་ཕྱིར་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་བྱེད་པ་ནི་རྟགས་ཏེ། སྣང་སྲིད་གཞིར་བཞེངས་རང་བྱུང་གི་དཀྱིལ་འཁོར་ཞེས་ཡོ་ག་གསུམ་གྱི་རིམ་གཉིས་ཐམས་ཅད་དེའི་ཁོངས་སུ་མ་འདུས་པ་ཅི་ཡང་མེད་པས་བསྐྱེད་རྫོགས་ཀྱི་གནད་དེ་ལྟར་ངེས་པ་དང༌། རྒྱུད་ལས། དངོས་གྲུབ་དངོས་གྲུབ་ཐོབ་པ་ནི། །
སྔགས་ནི་བཟླས་པས་འགྲུབ་པ་ཡིན། ཞེས་གསུངས་པས། སྤྱིར་སྔགས་ཀྱི་མཚན་ཉིད། ངོ་བོ་བདེ་བར་གཤེགས་པའི་གསུང་ཡིག་འབྲུར་སྣང་བ། ངེས་ཚིག་བྱིན་རླབས་མངོན་དུ་འབྱིན་པས་སྔགས། དབྱེ་ན་རྒྱུ་མ་ནོར་རྩ་བའི་སྔགས། བསྐྱེད་པ་རྐྱེན་གྱི་སྔགས། བཟླས་པ་ལས་ཀྱི་སྔགས་དང་གསུམ་ལས་འདིར་ཕྱི་མ་སྟེ། སྔགས་བཟླ་བ་ལ། བུམ་དབང་དང་མཐུན་པའི་རྩོལ་བཅས་ཚིག་འབྲུའི་སྔགས།
གསང་དབང་དང་མཐུན་པ་ལྷུན་གྲུབ་རང་བྱུང་གི་སྔགས། ཤེར་དབང་དང་མཐུན་པ་གསང་བ་སྐྱེ་མེད་རྡོ་རྗེའི་སྔགས། དབང་བཞི་པ་དང་མཐུན་པ་དེ་ཁོ་ན་ཉིད་སྤྲོས་བྲལ་བརྗོད་མེད་ཀྱི་སྔགས་རྣམས་དབང་པོ་དང་མཐུན་པ་ཉམས་སུ་ལེན་པར་གསུངས། རྩོལ་བཅས་ཀྱི་བཟླས་པ་ལའང་སྤྲོ་བསྡུས་བཟླས་པ། རྡོ་རྗེའི་བཟླས་པ་འགོག་བཟླས་སོགས་ཡོད་དེ། ཇི་སྐད་དུ། ཏིང་འཛིན་མེ་དང་འདྲ་བ་ལ། ། བཟླས་བརྗོད་རླུང་དང་འདྲ་བས་བསྐུལ། ཅེས་ཏིང་ངེ་འཛིན་གསལ་ཞིང་བརྟན་པ་ནི་བུད་ཤིང་དང་མེའི་ས་བོན་རྒྱུ་རྐྱེན་འཛོམས་པ་ལ། གསང་སྔགས་སྐྱོན་དང་བྲལ་བས་བཟླས་བརྗོད་བྱེད་པ་ནི་བུད་ཤིང་འཛོམས་པ་རླུང་གིས་བསྐུལ་ན་ལྷག་པར་མེ་འབར་བ་བཞིན་བསྒྲུབ་བྱའི་འབྲས་བུ་ཤིན་ཏུ་མྱུར་བའི་ཐབས་མཆོག་ཡིན་ཞིང༌།
འདིར་ཕུར་པའི་སྔགས་དོན་ནི། ཨོཾ་ནི་ཡེ་ཤེས་ལྷ་དང་སྦྱར་ན་རིགས་ལྔ་ཁྲག་འཐུང་ལྔ༌། ཟབ་དོན་ཐུགས་དང་སྦྱར་ན་ཀུན་བཟང་ཐུགས་ཡང་དག་པའི་ཡེ་ཤེས་ལྔ། སྐུ་དང་སྦྱར་ན་ཆོས་སྐུའོ། བཛྲ་ནི་རྡོ་རྗེ་གཞོན་ནུ་ཡབ་ཡུམ་མཉམ་སྦྱོར་དབྱིངས་ཡེ་གཉིས་སུ་རིག་པ་ལ་ལོངས་སྤྱོད་པ་སྤྲོས་བྲལ་གསལ་སྟོང་དབྱེར་མེད་དོན་གྱི་རྡོ་རྗེ་སྟེ་ལོངས་སྐུའོ། ཀཱི་ནི་གཙོ་མཆོག་རྡོ་རྗེ་གཞོན་ནུའི་སྤྲུལ་པ་ཁྲོ་ཆེན་ཡབ་བཅུ། ལི་ནི་ཁྲོ་མོ་བཅུ་སྟེ་དེ་གཉིས་ཐབས་ཤེས་ཟུང་འཇུག་དབྱེར་མེད་བདེ་བའི་ངང་ནས་སྐུ་འབར་བའི་ཆ་ལུགས་སྤྲུལ་པས་འགྲོ་དོན་མི་དགེ་བཅུ་ཚར་གཅོད་དགེ་བཅུ་མཐར་ཕྱིན་ཅིང་དབྱིངས་རིགས་དབྱེར་མེད་དུ་སྦྱོར་བས་སྤྲུལ་པའི་སྐུའོ། ཀཱི་ནི་ཡང་སྤྲུལ་ཟ་བྱེད་མཆེ་བ་ཅན་ཏེ་འཁོར་བའི་ལས་ཉོན་ཟ་ཞིང་སྟོང་པར་བྱེད་ལ། ལ་ནི་ཡང་སྤྲུལ་གསོད་བྱེད་མ་བཅུ་སྟེ་སྲིད་གསུམ་ཡོངས་སྒྲོལ་དབྱིངས་སུ་སྦྱོར་ཞིང་གང་འདུལ་འགྲོ་བའི་དོན་མཛད་པས་དེ་གཉིས་ནི་ཡང་སྤྲུལ་ལོ། ཡ་ནི་སྲས་མཆོག་ཉེར་གཅིག་སྟེ་སྐུ་གསུང་ཐུགས་ལས་སྐྱེས་པའི་སྲས།
དངོས་སྣང་སྐུ། གྲགས་པ་གསུང༌། དྲན་རྟོག་ཐུགས། དབྱེར་མེད་ངོ་བོ་ཉིད་དུ་སྒྲོལ་བར་བྱེད་དོ། སརྦ་ནི་ཁྲོ་ཆུང་སུམ་སྤྲུལ་སྒོ་མ་དང་བཅས་པ་ཐམས་ཅད་དེ། དཀྱིལ་འཁོར་གསུམ་གྱི་ལྷ་ཚོགས་ཐམས་ཅད་འདུས། བིགྷ་ནི་བཀའ་སྡོད་ཤྭ་ན་མ་མཆེད་བཞི་དང་མིང་པོ་དུང་གི་སྐྱེས་བུ། ནཱན་ནི་རི་ཏི་མཆེད་བཞི་དང་བདུད་ཀྱི་སྐྱེས་བུ། བྃ་ནི་ས་བདག་མཆེད་བཞི་དང་བསེ་ཡི་སྐྱེས་བུ་སྟེ་དམ་ཅན་སྲུང་མའི་ཚོགས་སོ། ཧཱུྃ་ནི་ཁྲོ་འདུས་རིག་འཛིན་ཏེ་དངོས་གྲུབ་ཐམས་ཅད་སྡུད་པར་བྱེད་པ།
སངས་རྒྱས་ཀུན་འདུས་དཔལ་ཡང་དག་པའི་ཡེ་ཤེས་འགྱུར་མེད་ཐིག་ལེ་ཉག་གཅིག་གོ ། ཕཊ྄་ནི་དགྲ་བགེགས་དམ་སྲི་བར་གཅོད་ཐམས་ཅད་ཚར་གཅོད་པར་བྱེད་པ་ཁྲོ་བོ་འདུལ་བའི་གསུང་རྡོ་རྗེའི་ཚིག་སྟེ་འཁྲུལ་པ་རྩད་ནས་གཅོད་ཅིང་བདག་ཕུར་འབེན་གསུམ་དབྱེར་མེད་ཆོས་སྐུར་གྲོལ་བ་ཕུར་པ་ཐལ་འབྱིན་གྱི་དགོངས་པའོ། ཛཿནི་བསྒྲུབ་བྱ་གང་ཡོད་ཐམས་ཅད་འགུགས་པར་བྱེད་པ། ཧཱུྃ་ནི་བསྒྲུབ་བྱ་ཐམས་ཅད་དབང་དུ་སྡུད་ཅིང་ཟིལ་གྱིས་གནོན་པ། ཨཱཿནི་དངོས་གྲུབ་ཐམས་ཅད་མྱུར་དུ་འགུགས་ཤིང་བདག་ལ་བསྟིམ་པ་སྟེ་ཡིག་འབྲུ་ཕྱི་མ་གསུམ་པོ་འདི་མཁའ་འགྲོས་ལུང་བསྟན་འཕྱོང་དུ་བཏགས་པའི་སྙིང་པོ་ཟབ་དོན་ཡིན་ཞེས་གསེར་མཆན་ལས་གསུངས། ཡང་གོང་འོག་གི་འབྲུ་དགུ་པོ་ཕུར་པའི་ཡང་སྙིང་སྲོག་སྔགས་ཡིན་པ། སརྦ་བིགྷ་ནཱན་བྃ་ཞེས་པ་ལས་སྔགས་འབྲུ་ལྔ་སྟེ། སརྦ་རྟོག་ཚོགས་མ་ལུས་དབྱིངས་སུ་སྒྲོལ་བ། བྷིགྷ་ནཱན་ཡབ་ཡུམ་མཁའ་གསང་སྟེ་འཁོར་འདས་དབྱེར་མེད་དབྱིངས་སུ་སྒྲོལ་བ། བྃ་ནི་འཛིན་ཤེས་གཏོང་མི་ཤེས་པའི་སྒྲ་སྟེ།
སྣང་སྲིད་རྟོག་ཚོགས་ཐམས་ཅད་མི་རྟོག་ཆོས་དབྱིངས་ཡེ་ཤེས་ཀྱི་ཕུར་པ་ཐེབ་པ་སྟེ། ལྟ་བ་ཆོས་ཉིད་ཀྱིས་ཟིན་ཏེ་ཕྱིར་མི་ལྡོག་པའི་དོན་ཞེས་གསེར་མཆན་དུ་གསུངས་སོ། དེ་ཡང་ངག་བཟླས་པའི་སྐབས་རིན་ཆེན་ཕྲེང་བ་ལས། བཟླས་པ་བྱེད་ཚེ་ལོང་གཏམ་ཀྱལ་ཁ་དང་༔ ཁྲོ་དང་འཐབ་དང་ཤག་དང་འཇུག་འཛིན་དང་༔ ཞུམ་དང་ལྷག་པའི་ང་རྒྱལ་རྣམ་པར་སྤངས༔ སྨྲ་དང་རྣམ་རྟོག་སྤྲོས་པ་རྣམ་པར་བཅད༔ ལྷ་དང་སྔགས་ལས་གཞན་ལ་མི་བསམ་མོ༔ ཞེས་པ་ལྟར་བཟླས་པའི་ཕན་ཡོན་ནི། དེ་ཉིད་ལས།
ལན་གཅིག་ཙམ་ཡང་སྔགས་བརྗོད་ན༔ འདས་དང་འབྱུང་དང་འབྱུང་གང་ཡིན། ། གང་གི་ལྕེ་ལ་སྨྲ་འགྱུར་པ༔ དེ་དག་བདེན་པ་ཐོབ་པར་འགྱུར༔ ཞེས་སྤྱིར་སྔགས་ཀྱི་བདེན་པ་འགྲུབ་པས། བསྟན་སྲུང་མཐུ། ཚེ་མཐུད་བུ། ཟང་ཟིང་ནོར། མཆོག་གི་དངོས་གྲུབ་ཕུན་སུམ་ཚོགས་པ་འགྲུབ་པར་གསུངས་ལ། བྱེ་བྲག་ཕུར་པ་ལ།
སྐུ་གསུམ་ཐུགས་ཀྱི་རྟགས་བདུན་ཚན་གསུམ་སྟེ། སྐུ་ཡི་རྟགས་སུ། ཕུར་པ་འགུལ་བ། འཕར་བ། ལྡིང་བ། མེ་སྟག་འབྱུང་བ། འོད་འབྱུང་བ། དུ་བ་འབྱུང་བ། བཞད་པ་དང་བདུན། གསུང་གི་རྟགས་སུ་ཕུར་པ་ལས་སྒྲ་སྙན་པ།
སྔགས་སྒྲ། གནམ་ལྕགས་ཀྱི་སྒྲ། འབྲུག་སྒྲ། རྔ་སྒྲ། ཅེ་སྤྱང་གི་སྒྲ། སྲིན་པོའི་ངུར་སྒྲ་དང་བདུན། ཐུགས་ཀྱི་རྟགས་སུ། ཏིང་ངེ་འཛིན་ལས་སུ་རུང་བ། ལས་བཞི་འགྲུབ་པ། ཚེ་ལ་དབང་བ།
རིགས་ལྔ་མངོན་དུ་གྱུར་པ། ལྷ་རྣམས་གསལ་བ། སྲུང་མ་བྲན་དུ་ཁོལ་བ། རྟོགས་པ་འཆར་བར་གསུངས་ལ། བསྐྱེད་རྫོགས་ཀྱི་རྣལ་འབྱོར་ལ་བརྩོན་པས། དགྲ་གསུམ་སོད། བདུད་བཞི་ཆོམ། འགྲོ་དྲུག་གི་གཡང་ས་ཆོད། མི་སློབ་ཟུང་འཇུག་སྐུ་བཞི་ཡེ་ཤེས་ལྔ་མངོན་དུ་འགྱུར་བས་དད་བརྩོན་དྲག་པོས་གཞན་དུ་མ་ཡེངས་པ། སྣང་བ་ལྷ།
ལྷ་རང་སེམས། སེམས་སྟོང་ཉིད། གྲགས་སྟོང་སྔགས་ཀྱི་རོལ་པར་ཤེས་པའི་ངང་ནས། གཞུང་ནས་འབྱུང་བའི་བསྙེན་སྒྲུབ་བཞི་ཡི་དམིགས་པའི་འཕྲོ་འདུ་ལ་རྩེ་གཅིག་ཉམས་སུ་ལེན་པར་ཞུ། ༈ སྒྲུབ་ཆེན་གྲོལ་སྐབས་ཕན་ཡོན་དང་འབྲལ་བའི་མར་མེའི་སྨོན་ལམ་ནི། དེ་ལྟར་ཕུན་སུམ་ཚོགས་པ་ལྔ་ཡི་གཞི་བཟུང༌། བསྐྱེད་རྫོགས་ཡན་ལག་བཞི་ཡིས་གཞུང་བསྲངས། ། ལག་ལེན་རྩིས་མགོ་ཚང་བས་ཁྲིགས་ལ་ཕབ་ནས། ཕུར་པ་ཕྲིན་ལས་རོལ་པའི་ཚོམ་བུ་ཚོགས་སྒྲུབ་ཆེན་པོ་སྔགས་འགྲོ་དངོས་གཞི་རྗེས་བཅས་ཚང་བ་མཐའ་རྒྱས་སུ་གྲུབ་པ་སྟེ། དེ་ཡང་སྤྱིར་སངས་རྒྱས་གཉིས་པ་གུ་རུའི་གཏེར་ཆོས་ལ་དད་པ་ཐམས་ཅད་གུ་རུ་ཉིད་བོད་ལ་ཕེབས་སྐབས་སུ་ཞལ་གྱི་དཀྱིལ་འཁོར་མཐོང་བའི་སྐལ་ལྡན་ཡིན་པར་གསུངས་ཏེ།
ཡེ་ཤེས་མཚོ་རྒྱལ་གྱི་ཞལ་ནས། མ་འོངས་པདྨའི་ཆོས་ལ་མོས་པ་ཀུན། ། དེང་སང་གུ་རུའི་ཞལ་མཐོང་སྨོན་ལམ་བཏབ། ། ཐམས་ཅད་ལས་ཅན་ཡིན་པས་དགའ་བ་སྒོམས། ཁོ་མོའི་ཚིག་འདི་རིན་ཆེན་གསེར་ལས་དཀོན། ཞེས་གསུངས་པ་དང༌། གཞུང་ཚད་ལྡན་ནས་གསུངས་པ་ཚུལ་བཞིན་ཉམས་སུ་ལེན་པ་རྣམས་གུ་རུ་ཉིད་ཀྱི་བྱིན་རླབས་ཀྱི་རོལ་རྩལ་ཡིན་པར་ཡང་གསུངས་ཏེ། དགོངས་འདུས་ལུང་བསྟན་བཀའ་རྒྱ་མ་ལས། མདོར་ན་ཨོ་རྒྱན་ངས་བསྟན་ཆོས་རྣམས་ལ༔ གཞུང་བཞིན་སུ་དང་སུ་ཡིས་སྤྱོད་པ་ཀུན༔
ཐམས་ཅད་ང་ཡི་སྤྲུལ་པ་ཡིན་པར་ངེས༔ མ་འོངས་ཀུན་གྱི་ཡིད་གཉིས་ཐེ་ཚོམ་སྤོངས༔ གུས་པས་བཀུར་སྟེ་ཕུ་དུད་འབྲེལ་བ་ཞོག༔ ཅེས་གསུངས། ཁྱད་པར་སྒྲུབ་ཆེན་ལ་འབྲེལ་བ་བཞག་པའི་ཕན་ཡོན། ཨོ་རྒྱན་རིན་པོ་ཆེས་ཞལ་ནས། གསང་སྔགས་དོན་གྱི་སྙིང་པོ་འདི་ཁོ་ན། སྒྲུབ་ཆེན་འདི་ཡི་མཚན་ཙམ་སུ་གང་འཛིན། ། ཨོ་རྒྱན་ང་དང་སྙིང་ཁྲག་གཅིག་ཏུ་འདྲེས། ཞེས་སོགས་དུ་མ་གསུངས་པ་དང༌།
ཁྱད་པར་རྡོ་རྗེ་ཕུར་པ་སྒྲུབ་ན། ཕུར་པ་མཁན་པོ་བཀྲ་ཤིས། ཕུར་པ་མཁན་པོ་དཔལ་ཆེ། ཕུར་པ་མཁན་པོ་ཚེ་རིང༌། ཕུར་པ་མཁན་པོ་ནོར་ཕྱུག ། ཕུར་པ་མཁན་པོ་འཁོར་རྒྱས། ཕུར་པ་མཁན་པོ་སྲིད་འཕེལ། ཕུར་པ་མཁན་པོ་མཐུ་ཆེ། ཕུར་པ་མཁན་པོ་མཐའ་བཙན། ཕུར་པ་མཁན་པོ་ཡོན་ཏན་བརྒྱད་དང་ལྡན།
ཅེས་སོགས་རྒྱ་ཆེར་གསུངས་ཤིང་མདོར་ན། གནས་སྐབས་སུ་བྱང་ཆུབ་སྒྲུབ་པའི་ལམ་གྱི་བར་ཆད་ཐམས་ཅད་ཞི་ཞིང་ལས་བཞི་དང་གྲུབ་པ་བརྒྱད་སོགས་ཐུན་མོང་དང་མཆོག་གི་དངོས་གྲུབ་གཞི་འབྲས་དབྱེར་མེད་སྐུ་ལྔ་ཡེ་ཤེས་དགུ་ལྡན་དཔལ་ཆེན་པོ་རྡོ་རྗེ་གཞོན་ནུའི་གོ་འཕང་མངོན་དུ་བྱེད་པར་འགྱུར་ཏེ། སྐུ་ལྔ་ནི། རང་སེམས་གཞི་ཡི་རྡོ་རྗེ་གཞོན་ནུ་ཉིད། བགྲོད་པ་ལམ་གྱི་རྡོ་རྗེ་གཞོན་ནུ་ཐབས་ཤེས་གཉིས་མེད་དུ་གོམས་པས་མཐར་ཕྱིན་འབྲས་བུའི་རྡོ་རྗེ་གཞོན་ནུ་དག་པ་གཉིས་ལྡན་དུ་གྱུར་ཚེ་དེ་ལ་སྐུ་ལྔ་ལྷུན་གྱིས་གྲུབ་སྟེ། སེམས་སྤྲོས་པ་བྲལ་བ་ཆོས་སྐུ། དེའི་རོལ་པ་འགགས་མེད་དུ་ཤར་བ་ལོངས་སྐུ། དེ་ལ་གདུལ་བྱ་གཞན་སྣང་དུ་སྟོན་པ་སྤྲུལ་སྐུ། དེ་ལ་སྡུག་བསྔལ་མེད་པ་བདེ་བ་ཆེན་པོའི་སྐུ། དེ་རྣམས་དབྱེར་མེད་པ་ངོ་བོ་ཉིད་སྐུའོ།
ཡེ་ཤེས་དགུ་ནི་གསལ་ལ་རྟོག་མེད་མེ་ལོང་ཡེ་ཤེས། མ་འདྲེས་གསལ་བ་སོར་རྟོག་ཡེ་ཤེས། ཐམས་ཅད་མཉམ་པ་མཉམ་ཉིད་ཡེ་ཤེས། དོན་ལ་མི་གཡོ་བ་ཆོས་དབྱིངས་ཡེ་ཤེས། ལྷུན་གྱིས་གྲུབ་པ་བྱ་གྲུབ་ཡེ་ཤེས། སྣང་ཚད་ཡེ་ཤེས་སུ་བརྡལ་བ་རང་བྱུང་ཡེ་ཤེས། རང་རིག་རིག་ཅིང་རྟོགས་པས་རིག་པ་རང་བྱུང་གི་ཡེ་ཤེས། ཅིར་སྣང་ཡེ་ཤེས་སུ་རྒྱས་ཐེབ་པས་སྣ་ཚོགས་གཉེས་མེད་རྒྱས་འདེབས་ཀྱི་ཡེ་ཤེས། དེ་ཐམས་ཅད་དོན་ལ་ཐ་སྙད་དང་བྲལ་བས་སྤྲོས་བྲལ་བསམ་མི་ཁྱབ་པའི་ཡེ་ཤེས་རྣམས་སུ་འགྲེལ་ཆེན་འབུམ་ནག་ཏུ་གསུངས་པ་བཞིན་ལས། དེ་ལྟ་བུའི་སྒྲུབ་པ་རྣལ་འབྱོར་རང་རང་གིས་ལོ་གསུམ་མཚམས་དམ་བཅས་པ་ལས་ཀྱང་ཚོམ་བུ་ཚོགས་སྒྲུབ་ཞག་བདུན་ཕན་ཡོན་ཆེ་སྟེ།
རྒྱུད་གསང་བ་འདུས་པ་ལས། དད་བརྩོན་དྲག་པོས་བསྒྲུབ་གྱུར་ན། མཚམས་མེད་ལྔ་པོའི་སྤྱད་པས་ཀྱང༌། དངོས་གྲུབ་ཐོབ་པ་གསང་སྔགས་ཁྱད། དམ་ལྡན་རྣམས་ལ་སྨོས་ཅི་དགོས། ། ཞེས་གསུངས་པས་ཕན་ཡོན་དེ་ལྡན་གྱི། རྡོ་རྗེ་ཕུར་པའི་སྒྲུབ་པ་ལེགས་པར་གྲུབ་པ་ལ་དགའ་སྤྲོ་དད་མོས་ཡིད་ཆེས་དང་ལྡན་པས། རྡོ་རྗེ་རྒྱལ་པོ་དང༌། རྒྱལ་ཐེབས། གཟུང་མ་མཆེད་ལྕམ་དཀྱིལ་འཁོར་གཅིག་ཏུ་འཚོགས་ཤིང་མར་མེ་གཅིག་ལ་བལྟས་པ་ཐམས་ཅད་གཅིག་གིས་གཅིག་ལ་ཁོང་ཁྲོ་ང་རྒྱལ་སྒྲོ་སྐུར་སོགས་ཀྱིས་དམ་ཚིག་ལ་སེལ་བསླད་མི་གཞུག་པར་ལྷ་དང་དཀྱིལ་འཁོར་གྱི་ཚུལ་དུ་ལྟ་དགོས་པ་དང༌།
འདི་ན་བྱང་ཆུབ་མ་ཐོབ་བར་དུ་དམ་ཚིག་རྡོ་རྗེ་ལུ་གུ་རྒྱུད་གཅིག་ཏུ་སྦྲེལ་བས་རྣམ་ཀུན་འབྲལ་མེད་སྲོག་གིས་བསྡུས་པའི་ལྷའི་ཚོམ་བུ་འཁོད་ཅིང༌། ཚོམ་བུ་ཚོགས་སྒྲུབ་ཀྱི་དགེ་བའི་ལས་ཆེན་པོ་བསགས་པའང་དོན་ཡོད་པ་བགྱི་བའི་སླད་དུ་མར་མེ་སྨོན་ལམ་གདབ་པའི་སྐབས་སུ་བབ་པ་སྟེ། དེ་ཡང་རྫོང་ཕྲེང་ལས། སངས་རྒྱས་ཀུན་གཞི་སྤྲོས་པ་མེད་པའི་དབྱིངས། ། ཐིག་ལེ་ཆེན་པོ་མ་བཅོས་ལྷུན་གྲུབ་དང༌། ། སྐྱེ་འགག་མེད་པ་བྱང་ཆུབ་སེམས་ཀྱི་དོན། ། ཡེ་ཤེས་མར་མེ་སྟོང་རྩར་ཤར་བའོ། ཞེས་གསུངས་པ་ལྟར་བྱང་ཆུབ་ཀྱི་སེམས་དངོས་པོའི་གཟུགས་དང་བྲལ་བ། ཁྱད་ཆོས་དྲུག་ལྡན་ཡེ་ཤེས་ཀྱི་འོད་ཕུང་དུ་འབར་ཞིང་གཞོན་ནུ་བུམ་སྐུའི་ཚུལ་དུ་བཞུགས་པ་ནི་མཚོན་བྱ་དོན་གྱི་མར་མེ། གཞི་ལ་གཞི་སྣང་དུ་གཡོས་ཏེ་ལྷུན་གྲུབ་རང་སྣང་གི་སྒོ་ནས་ཤར་ལུགས་ཆེན་པོ་བརྒྱད་ཀྱིས་འཁོར་འདས་ཀྱི་སྣང་བ་སྣ་ཚོགས་སུ་སྣང་བ་མཚོན་པ་བརྡ་ཡི་མར་མེ།
རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག ། བྱེད་ལས་སྒྲོན་མ་བཞིར་སྨིན་ཏེ་འཁོར་ལོ་བཞིའི་དབུས་སུ་སྙིང་པོའི་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་འཆར་བ་ནི་མཚོན་བྱེད་རྟགས་ཀྱི་མར་མེ་སྟེ། དེ་དག་རྟེན་ཅིང་འབྲེལ་འབྱུང་གི་དབང་གིས་སྣང་གསལ་མར་མེ་འདི་ཡི་མཚོན་བྱེད་དུ་བྱས། མེ་ལོང་ཡེ་ཤེས། སོར་རྟོག་ཡེ་ཤེས། མཉམ་ཉིད་ཡེ་ཤེས། ཆོས་དབྱིངས་ཡེ་ཤེས། བྱ་གྲུབ་ཡེ་ཤེས་བརྡལ་བ་རང་བྱུང་ཡེ་ཤེས།
རིག་པ་རང་བྱུང་ཡེ་ཤེས། རྒྱས་འདེབས་ཡེ་ཤེས། བསམ་མི་ཁྱབ་པའི་ཡེ་ཤེས་ཏེ་ཡེ་ཤེས་ཆེན་པོ་རྣམ་པ་དགུ་ཡི་སྣང་བས་ཉོན་མོངས་དགུ་ཡི་མུན་ཁང་བཅོམ། རྒྱུ་དྲུག་འཁོར་བའི་སྒོ་བརྩད་ནས་བཅད། རྡོ་རྗེ་ཁྲོ་རྒྱལ་རྣམས་ཀྱི་ཞལ་མཐོང༌། རང་བྱུང་སྣང་བ་བཞི་ཡི་ཤུལ་མཚོན། རིག་སྟོང་ཁྱབ་བརྡལ་ཆེན་པོས་རྒྱབ་སྐྱོར། རང་གྲོལ་སྤྱོད་པ་ཅོག་བཞག་གིས་མཐའ་བརྟེན་ཏེ། བགྲོད་བྱ་ལམ་ལྔ་ས་བཅུ་བགྲོད་དུ་མེད་པའི་ཚུལ་གྱིས་དྭང་སྲོག་ཐིག་ལེ་ཆེན་པོར་སྲིད་གསུམ་ཡོངས་དག་གི་ཀློང་དམ་པར་བགྲོད་ནས། ཆོས་ཐམས་ཅད་བྱ་རྩོལ་གཉིས་མེད་ཀྱི་ཀློང་དུ་གདོད་ནས་སྐྱེ་འགག་འཕོ་བྲལ་གཞི་རྫོགས་ལྷུན་གྲུབ་ཆེན་པོར་གདེང་ཆེན་ཐོབ།
དབུགས་ཆེན་འབྱིན། རྩལ་ཆེན་རྫོགས་པའི་ཐུགས་འདུན་རྩེ་གཅིག་པ་མཛད་ནས་སྨོན་ལམ་གྱི་རྗེས་ཟློས་གནང་བར་ཞུ། སྨྲས་པ། རྒྱུད་རྒྱལ་བི་ཏོ་ཏ་མའི་སྙིང་པོའི་བཅུད། ། པད་འབྱུང་མཚོ་རྒྱལ་ཐུགས་དམ་ཟབ་དོན་མཐིལ། ། མཚན་ཙམ་འཛིན་པས་བར་ཆད་བདུད་འཇོམས་པ། ། དཔལ་ཆེན་རྡོ་རྗེ་ཕུར་པ་འདི་རྨད་བྱུང༌། ། སྒྲུབ་པ་གཞན་གྱི་སྟོང་ཐུན་འགའ་མཆིས་ཀྱང༌། ། ཕུར་སྒྲུབ་སྟོང་ཐུན་གསལ་བྱས་མ་མཐོང་བས། ། ཚུལ་འདི་ཁོ་བོའི་སྐལ་བར་བཞག་སམ་སྙམ། །
དོན་གཉེར་ཨ་ཕོ་དགྱེས་པའི་གསོས་སུ་འབུལ། ། འདི་ན་བཀའ་བརྒྱད་རྩ་བའི་སྟོང་ཐུན་དང༌། ། གྲུབ་པའི་རིག་འཛིན་སྔ་མའི་བཞེད་གཞུང་འགའ། ། བསྡུས་ལ་རང་བཟོས་ཉེས་པས་མ་བསླད་སྙམ། ། འོན་ཀྱང་བདག་རྨོངས་ནོངས་གྱུར་མཆིས་ཀུན་བཤགས། ། དེ་ལས་བྱུང་བའི་དགེ་བ་དྲི་མེད་དེས། ། རྡོ་རྗེ་གཞོན་ནུའི་གོ་འཕང་མཆོག་ཐོབ་ཅིང༌། ། བསྟན་འགྲོའི་བར་ཆད་རྒུད་ཚོགས་ཀུན་བཅོམ་ནས། ། བཀྲ་ཤིས་སྣང་བས་ས་གསུམ་ཀུན་ཁྱབ་ཤོག ། ཅེས་པ་འདི་ནི་ཀཿ་བཀྲ་ཤིས་ཐུན་བསྟན་རབ་རྒྱས་གླིང་གི་དབུ་མཛད་དགེ་སློང་ཨ་ཕོའམ།
ཡེ་ཤེས་རབ་རྒྱས་ནས་དོན་གཉེར་ཆེན་པོས་བཀྲ་ཤིས་པའི་ལྷ་རྫས་དཀྱུས་རིང་དང༌། སྒོར་ལྔ་བརྒྱ་བཅས་ནན་བསྐུལ་བྱུང་བས་བསྐུལ་བ་པོའི་དོན་ཡོད་པའི་ཕྱིར་དུ་འབྲོང་པའི་རིགས་སུ་སྐྱེས་པ་རྨོངས་རྒན་བན་དེ་རཱ་ཛས་མ་ཧཱ་ཙི་ནིའི་གླིང་ཆུང་ཏཱ་པེ་རྡོ་རྗེ་རྒྱལ་པོའི་མདོ་སྔགས་ཆོས་གླིང་དུ་ཤིང་ཕག་ཟླ་དྲུག་པའི་ཚེས་བཞི་ལ་རྣམ་འདྲེན་ཐུབ་པས་ཆོས་འཁོར་བསྐོར་བའི་དུས་ཆེན་ཉིན་གྲུབ་པ་ཡི་གེ་པ་ནི་རང་སློབ་དགེ་སློང་དཀོན་མཆོག་ཕྲིན་ལས་སོ། དགེ་ལེགས་འཕེལ། ༈ ཕྱིས་སུ་གློག་རྡུལ་འཕྲུལ་མཛོད་དུ་མཛུབ་བྲིས་དང་དག་བཅོས་དཔེ་གཟུགས་བཅས་དུས་ཡུན་རིང་པོར་བཟོད་བརྩོན་གྱི་མཐར་གྲུབ་པའི་འབྲས་བུ་འདིའི་དགེ་བས་སྟོན་འཁོར་ལ་དགོངས་པ་དབྱེར་མེད་པའི་རང་སྣང་ལྷུན་གྱིས་གྲུབ་པའི་ཞིང་དུ་ཕྱམ་གཅིག་འདུ་འབྲལ་མེད་པའི་ཚོམ་བུ་གཅིག་ཏུ་གནས་པར་སྨོན་ལམ་བཅས་ཀ་གྲོ་སྦས་ལུང་ཡངས་པའི་གསེར་གཞུང་དུ་སྐྱེས་པའི་མཁན་མིང་འཛིན་པ་དཔང་དཀོན་མཆོག་བསྟན་འཛིན་ཉི་མ་ནས་སོ། དགེའོ། དགེའོ། དགེའོ།། །། ༄༅། བྱང་གཏེར་ཕུར་པ་འབྲིང་པོ་སྤུ་གྲིའི་བསྙེན་སྒྲུབ་ཁ་ཕྲལ་བའི་ལྷན་ཐབས་ཡང་ཡིག་འདོད་རྒུའི་གཏེར་མཛོད་བཞུགས་སོ།། ན་མོ་གུ་རུ་བཛྲ་ཀུ་མཱ་ར་པཱ་ད་ཡེ། ། རྒྱལ་ཀུན་ཕྲིན་ལས་ངོ་བོ་ཕུར་པའི་ལྷ། །
རྣམ་རོལ་དཀྱིལ་འཁོར་གསུམ་གྱི་ལྷ་ཚོགས་ཀྱི། ། རིགས་ཀྱི་བདག་པོ་རྡོ་རྗེ་ཐོགས་མེད་རྩལ། ། དེང་ནས་བྱང་ཆུབ་བར་དུ་སྤྱི་བོར་བརྟེན། ། ལྷ་བྲག་གཏེར་བྱོན་ཕུར་པར་ལུགས་གསུམ་ལས། ཁྱད་པར་གྱུར་པ་གོང་ཁུག་ཇོ་མོ་ལུགས། ། ཡང་གསང་སྤུ་གྲི་འབར་བའི་བསྙེན་སྒྲུབ་ཀྱི། ། ལྷན་ཐབས་ཡང་ཡིག་འདོད་རྒུའི་གཏོར་མཛོད་འབྲི། ། ཚུལ་འདིར་བླ་མ་ལྷ་ཡིས་བྱིན་རློབ་ཅིང༌། ། ཟབ་གནད་ལྷུག་པར་བཀོད་ལ་ཕུར་སྲུང་དང༌། ། དམ་ཅན་བཀའ་སྐྱོང་ཚོགས་ཀྱིས་འཕྲེང་མ་དོག །
ཚུལ་བཞིན་སྒྲུབ་པོར་གྲུབ་གཉིས་ཆར་དུ་ཕོབ། ཅེས་མཆོད་པར་བརྗོད་ཅིང་བརྩམ་པ་དམ་བཅའ་བ་སྔོན་དུ་བཏང་ནས། ། འདིར་ཁོ་བོའི་སྐྱབས་མཆོག་ངེས་པ་དོན་གྱི་ཐམས་ཅད་མཁྱེན་པ་ཆེན་པོ་ཟིལ་གནོན་བཞད་པ་རྩལ་གྱིས་སློབ་བུ་ཐ་ཆུང་བ་དག་ལ་བརྩེ་བ་ཆེན་པོས་བྱང་གཏེར་ཕུར་པ་ལུགས་གསུམ་གྱི་བསྙེན་སྒྲུབ་ལས་སྦྱོར་བྱ་ཚུལ་བདུད་སྡེའི་གཡུལ་ལས་རྣམ་པར་རྒྱལ་བ་ཞེས་ལེགས་པར་སྩལ་བ་ལས། རྒྱས་པ་ཆེ་མཆོག་དང་བསྡུས་པ་དྲག་སྔགས་ལྕགས་ཁང་མ་གཉིས་རང་སོར་བཞག་སྟེ། འབྲིང་པོ་སྤུ་གྲིའི་བསྙེན་སྒྲུབ་ཁ་ཕྲལ་ཏེ་ཉམས་སུ་ལེན་ཚུལ་འཆད་པར་བྱའོ། དེ་ལ་ཡང་སྔོན་འགྲོ་དངོས་གཞི་རྗེས་ཀྱི་རིམ་པ་ལས་དང་པོར་ཚད་ལྡན་རྡོ་རྗེ་སློབ་དཔོན་ལས་སྨིན་བྱེད་ཀྱི་དབང་ལེགས་པར་ནོས་ཤིང༌། རྒྱབ་རྟེན་གྱི་ལུང་སྤྱི་དང༌། ཁྱད་པར་རྡོ་རྗེ་ཕུར་པ་ཐུགས་གསང་བ་སྐུའི་རྒྱུད་སོགས་སྒྲུབ་ཐབས་མན་ངག་རྣམས་ཀྱི་ལུང་ཐོབ་པས་དང་པོ་སྔོན་འགྲོ་ནི། གནས་གྲོགས་ཡོ་བྱད་སོགས་ཡིད་དང་མཐུན་པར་འདུ་བྱས། འབུམ་ནག་ལས་གཟའ་ཕུར་བུ་མཆོག་ཏུ་བསྔགས་པ་སོགས་གཟའ་སྐར་ཤིས་པ་ལ་གནས་ཁང་བྱི་དོར་དང༌།
རྩ་བ་གསུམ་གྱི་བྲིས་འབུར་བྱིན་རླབས་ཅན་བཤམས། གཞུང་ལས། རང་ཉིད་ཁ་བྱང་དུ་བལྟས་ལ༔ ཞེས་འབྱུང་བས་གོ་ཡུལ་འགྲིག་ན་སྟན་བྱང་བསྟན་དུ་བྱས་པའི་མདུན་ཐད་དུ་ཅོག་ཙེའི་ཁར་སྒྲུབ་གཏོར་ལྷ་ཙཀ་གཏོར་གདུགས་ཅན་གྱི་མདུན་དུ་བསྙེན་ཕུར་རང་ལ་བསྟན་པ། གཡས་གཡོན་དུ་སྨན་རག་ཕུར་སྲུང་དང་གཏེར་སྲུང་གི་མཆོད་གཏོར་ཕྱི་ནང་གི་ཉེར་མཆོད་སོགས་བཀོད་མཛེས་སུ་བཤམས། རང་གི་སྟན་འོག་ཏུ་ས་དཀར་གྱི་གཡུང་དྲུང་ཆོས་སྐོར་འབྲི། རང་གི་མདུན་གྱི་གདབ་ཕུར་སྲས་མཆོག་གཉིས་པར་གསོལ་འདེབས་དགོས་པ་དང༌། ཌཱ་དྲིལ་སོགས་བཤམས་སྟན་ལ་འདུག་སྟེ་སྐྱབས་སེམས་སྔོན་དུ་འགྲོ་བས། བདག་ཉིད་རྡོ་རྗེ་སྲིན་པོའི་སྐུ༔ ཞེས་སོགས་རྒྱུད་ལས་བྱུང་བ་ལྟར་བདག་བསྐྱེད་བླངས་ཏེ་བཟླས་པ་བརྒྱ་ཙམ་བྱས་ལ།
རཀྟ། གུ་གུལ། ཡུངས་ཐུན་རྣམས་ལ་སྔགས། ངེད་ཀྱིས་བྲིས་པའི་སྒྲུབ་ཆེན་ཆོག་ཁྲིགས་སྙིང་པོ་རབ་གསལ་ལས་བཤད་པ་ལྟར་རང་རྡོ་རྗེ་གཞོན་ནུར་གསལ་བའི་ལག་པ་གཡས་ཀྱི་སོར་མོ་ལྔ་ལ་ཞེས་སོགས་ཀྱི་སྒོ་ནས་བསྙེན་ཕུར་དང་རང་གི་ལས་ཕུར་གཉིས་ཀ་སྲས་མཆོག་ཏུ་བསྐྱེད་དགོས་པས། ཀཱི་ལ་ཡ་ཚར་གཅིག་བརྗོད། དེ་ནས་ལག་གཉིས་ཕུར་པ་སྒྲིལ་ཚུལ་བྱ་ཞིང་ཞེས་པ་ནས་བཟུང་སྐུ་གསུང་ཐུགས་བྱིན་རླབས་དང༌། བྲབ་བདུག་བྱུགས་གསུམ་དང་མངའ་གསོལ། གདུག་པ་མ་ལུས་འདུལ་བར་བྱོས༔ ཞེས་པའི་བར་བརྗོད་ནས་བསྙེན་ཕུར་སྒྲུབ་གཏོར་མདུན་གྱི་ཕུར་གདན་དུ་ཞལ་རང་ལ་བསྟན་ནས་བཀོད། དཀར་དམར་གཏོར་མ་བཤམས་པ་ཆབ་ཀྱིས་བྲན་ཏེ།
བསང་སྦྱང་བྱིན་རླབས་ནས་ས་གཞི་བརྟན་ཞིང་བཀྲ་ཤིས་པར་མཛད་དུ་གསོལ། ཞེས་པའི་བར་རྒྱལ་དབང་མཆོག་གི་གསུང་སྒྲུབ་ཆེན་ཆོག་ཁྲིགས་དངོས་གྲུབ་རྒྱ་མཚོའི་རོལ་གར་ལྟར་རམ། ཡང་ན་སྙིང་པོ་རབ་གསལ་དུ་ཐུགས་སྒྲུབ་ལས་བླངས་པ་ལྟར། ཧཱུྃ། ས་འདི་རྣམས་ལ་དབང་མཛད་པའི། ཞེས་པ་ནས། ཅི་བདེར་བ་ནི་གཞན་དུ་ཟུར། ཞེས་པའི་བར་བརྗོད་པ་གང་བདེ་བྱ། སྐབས་འདིར་གུ་གུལ་བདུག་ཅིང་ཡུངས་ཐུན་གྱིས་བྲབ་སྟེ། ཀཱི་ལ་ཡ་དང་སུམྦྷ་ནི་རྡོ་རྗེ་སྡེར་མོའི་སྔགས་སོགས་ཀྱིས་བགེགས་བསྐྲད།
སྒྲུབ་ཁང་གི་ཕྱོགས་བཞིར་མཐོ་བཞི་བརྩིགས་ལ་སྤྲོ་ན་རྒྱལ་ཆེན་སོ་སོའི་སྐུ་བྲིས་པ་བཙུགས། མ་འབྱོར་ན་བྲིས་སྐུ་མེད་ཀྱང་ཆོ་ག་མཆོད་གཏོར་ལག་ལེན་ལྟར་བཤམས་ལ་ཤར་ནས་བརྩམས་ཏེ་ཐོ་འཛུགས་ཀྱི་ཆོ་ག་དངོས་གྲུབ་མཚོ་དང་སྙིང་པོ་རབ་གསལ་གཉིས་གང་བདེ་བྱ།

སྲུང་འཁོར་བསྒོམ་ལ་སྒོ་དྲུང་དུ་མཚམས་ཐོ་དཀར་པོ་ཆེ་བ་ཞིག་བཤམས་པ་ནི་སྔོན་འགྲོའི་ཆོ་གའོ། གཉིས་པ་དངོས་གཞི་ནི། སྲོད་ཐུན་ལ་ཕྲིན་ལས་གཞུང་སྲོང༌། བླ་མའི་གསུང་ལས་བྱང་འཇིགས་མེད་རྡོ་རྗེའི་ཕ་ལམ་ལྟར་བྱ། ཡང་ན་རྩ་བའི་གཏེར་གཞུང་དྲིལ་སྒྲུབ་ཀྱི་ཕྲིན་ལས་ཆེན་པོ་དང༌། འགོ་སྐད་གཉིས་ཤན་སྦྱར་དངོས་པོ་ངེས་བསྟན་སོགས་དང༌། ཨོ་རྒྱན་པདྨ་འབྱུང་གནས་ཀྱིས༔ ཕུར་པ་བི་ཏོ་ཏ་མ་ལ༔ འབུམ་སྡེའི་རྒྱུད་ལ་བློ་སྦྱངས་ནས༔ གཡའ་རི་གོང་གི་བྲག་ཕུག་ཏུ༔ མི་ལོ་བཅུ་གཉིས་བར་དུ་བསྒྲུབས༔
དེ་ཡི་ཕྲིན་ལས་འདི་ཁོ་ནའོ༔ ཞེས་སོགས་ཡོད་པ་ལྟར་བྱ། ཛཔ྄་ལ་ཐུག་པ་དང་ཕྲེང་བ་བྱིན་རློབ་ནི། ཨོཾ་ཀཱི་རི་ཀཱི་རི་རི་ནུ་ཧྲཱིཿནི་ཡེ་སྭཱ་ཧཱ༔ ལན་བདུན་གྱིས་ཕྲེང་བ་ལ་ཕུ་འདེབས། ཨོཾ་རུ་ཙི་ར་མ་ཎི་པྲ་ཝ་དྷ་ཡེ་སྭཱ་ཧཱ༔ བདུན་གྱིས་ཕྲེང་བ་ལ་ཧ་བཏབ་སྟེ་བྱིན་གྱིས་བརླབས། རྒྱུད་ལས། ཐུགས་ཀར་ཡེ་ཤེས་སེམས་དཔའ་ནི༔ ཞེས་པ་ནས་བཟུང་སྟེ་བསྙེན་པའི་དམིགས་པ་གསུངས་པ་ལྟར་རང་གི་ཐུགས་ཀར་ཉི་གདན་ལ་རང་འདྲའི་ཡེ་ཤེས་སེམས་དཔའ་རྒྱན་དང་ཡུམ་མེད་པ་མཚོན་གང་ཙམ་གསལ་བ།
དེའི་ཐུགས་ཀར་ཐུགས་ཕྱག་མཚན་གྱི་ངོ་བོ་རྡོ་རྗེ་སྔོན་པོ་རྩེ་དགུ་པ་ནས་འབྲས་ཙམ་གྱི་ལྟེ་བར་ཏིང་འཛིན་སེམས་དཔའ་གསུང་གི་ངོ་བོ་ཧཱུྃ་ཡིག་སྔོན་པོ་སྤུས་བྲིས་པ་ཙམ་གྱི་མཐར་ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྣན་བཾ་ཧཱུྃ་ཕཊ྄ཿ ཅེས་པ་གསེར་གྱི་མདོག་ཅན་ཞལ་ནང་བསྟན་ལངས་པའི་ཚུལ་དུ་བསྐོར་བ་གསལ་བཏབ། ཕྱོགས་བཅུ་ཁྲོ་བོའི་དཀྱིལ་འཁོར་གྱི་ཤར་གྱི་ཁྲོ་བོ་རྣམ་པར་རྒྱལ་བའི་མདུན་དུ་བསྙེན་ཕུར་གྱི་སྟེང་དུ་རང་འདྲའི་རྡོ་རྗེ་གཞོན་ནུ་ཡབ་ཡུམ་སེམས་དཔའ་གསུམ་བརྩེགས་སུ་གསལ་བ་རང་དང་ཞལ་སྤྲོད་ཀྱི་ཚུལ་དུ་བྱས་པ་ནི་མདུན་བསྐྱེད་ཡིན་པ་མཚན་ལྡན་ངག་དབང་གྲགས་པའི་བསྙེན་ཡིག་ཏུ་བཤད། བདག་མདུན་གཉིས་ཀའི་ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས་ཕྱོགས་བཅུའི་རྒྱལ་བ་སྲས་བཅས་རྣམས་ལ་འོད་ཟེར་གྱི་རྩེ་ལས་མཆོད་སྤྲིན་སྤྲོས་ཏེ་མཆོད། སེམས་ཅན་རྣམས་ཀྱི་དོན་བྱས། འོད་ཟེར་ཚུར་འདུས་བདག་ལ་ཐིམ་པས་སྒོ་གསུམ་གྱི་སྡིག་སྒྲིབ་བག་ཆགས་དང་བཅས་པ་ཐམས་ཅད་ཉི་མ་ཤར་བའི་མུན་པ་ལྟར་དྭངས་པར་བསམ་པ་ནི་སྡིག་སྒྲིབ་སྦྱོང་བའི་བསྙེན་པ་ཟེར། ཡང་འོད་ཟེར་འཕྲོས་པས་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་ཐམས་ཅད་རྡོ་རྗེ་གཞོན་ནུའི་ལྷ་ཚོགས་ཀྱི་རྣམ་པར་རོང་རོང་གྱུར་པ་དང༌། གསུང་ཡིག་འབྲུ་ཐུགས་ཕྱག་མཚན་གྱི་རྣམ་པར་བྱོན་ཏེ་བདག་ཉིད་རྩ་བའི་དཀྱིལ་འཁོར། ཕྱོགས་བཅུ་ཁྲོ་བོའི་དཀྱིལ་འཁོར། མཚན་མ་རྫས་ཀྱི་དཀྱིལ་འཁོར་གྱི་འོད་བསྙེན་ཕུར་རྣམས་ལ་བསྟིམས་པ་དང༌།
ཡང་འོད་ཟེར་འཕྲོས་པས་ཕྱི་སྣོད་ཀྱི་འཇིག་རྟེན་གཞལ་ཡས་ཁང་དང་ནང་བཅུད་ཀྱི་སེམས་ཅན་ཐམས་ཅད་རྡོ་རྗེ་གཞོན་ནུའི་ལྷ་སྒྲ་སྒྲགས་ཐམས་ཅད་སྔགས་སྒྲར་ཤེས་པར་བྱས་ལ་དེ་དག་ཀྱང་ཐུན་མཐར་བདག་གིས་བསྙེན་པའི་རྟེན་དང་བརྟེན་པ་ལ་ཐིམ་པས་གཟི་བརྗིད་རྒྱས་པར་བསམ་པ་ནི་བདག་བྱིན་བརླབས་སམ་སྒྲུབ་པའི་དམིགས་པ་ཐུགས་ཀའི་ཏིང་འཛིན་སེམས་དཔའ་ཧཱུྃ་གི་འོད་ཟེར་རྡོ་རྗེ་རྩེ་དགུ་པའི་རྭ་དབུས་མ་ནས་ཐོན་ཡེ་ཤེས་སེམས་དཔའི་ཤངས་བུག་གཡས་དང་རང་ལྷར་གསལ་བའི་སྣ་བུག་གཡས་ནས་ཕྱིར་འཕྲོས། བསྙེན་ཕུར་སྲས་མཆོག་ཏུ་གསལ་བའི་སྟེང་དུ་རང་འདྲ་བའི་གཙོ་བོ་ཡབ་ཡུམ་ཡེ་ཤེས་སེམས་དཔའ་དང་བཅས་པ་གསལ་བའི་ཡབ་ཀྱི་ཤངས་གཡོན་ནས་ཞུགས། ཡེ་ཤེས་སེམས་དཔའི་ཤངས་གཡོན་ཐུགས་ཀའི་རྡོ་རྗེ་རྩེ་དགུ་པའི་རྭ་དབུས་མ་ནས་ཞུགས། ཏིང་འཛིན་སེམས་དཔའི་ཧཱུྃ་ཡིག་སྔགས་ཕྲེང་དང་བཅས་པ་ལ་ཕོག་པས་ཐུགས་དམ་གྱི་རྒྱུད་བསྐུལ། དེ་ལས་ཀྱང་འོད་ཟེར་སྔར་ལྟར་རྭ་དབུས་མ་ནས་འཐོན་ཏེ་ཡེ་ཤེས་སེམས་དཔའ་དང་གཙོ་བོའི་ཤངས་གཡས་ནས་ཕྱིར་ཕྱུངས་ཏེ། རང་ཉིད་རྡོ་རྗེ་གཞོན་ནུ་དང་ཐུགས་ཀའི་ཡེ་ཤེས་སེམས་དཔའི་སྣ་གཡོན་ནས་རྒྱུད་རྡོ་རྗེའི་རྭ་དབུས་སུ་ཞུགས་ཏེ་ཏིང་འཛིན་སེམས་དཔའི་ཐུགས་སྲོག་སྔགས་ཕྲེང་དང་བཅས་པར་ཕོག་པ་སོགས་མགལ་མེ་ལྟར་དྲག་ཏུ་འཁོར་བ་ལ་དམིགས་ཤིང་བཟླས་པ་ནི་ཉེ་བསྙེན་དོ་ལིའི་བཟླས་པ། ཐུན་མཐར་དཀྱིལ་འཁོར་གསུམ་གྱི་ལྷ་ཚོགས་ལས་འོད་ཟེར་དཀར་པོ་འཕྲོས་ཏེ་བདག་གཞན་གྱི་སྡིག་སྒྲིབ་ནད་གདོན་བར་གཅོད་ཞི་བ་དང༌། འོད་ཟེར་སེར་པོ་འཕྲོས་ཏེ་སྣང་སྲིད་འཁོར་འདས་ཀྱི་ཚེ་དཔལ་ཡོན་ཏན་ཐམས་ཅད་བསྡུས་ཏེ་རང་ལ་བལྟིམས་པ་རྒྱས་པ་དང༌། འོད་ཟེར་དམར་པོ་ལྕགས་ཀྱུ་ལྟ་བུས་སྣང་སྲིད་འཁོར་འདས་ཐམས་ཅད་དབང་དུ་བསྡུ་བ་དབང་དང༌། འོད་ཟེར་ལྗང་ནག་མེའི་ཚྭ་ཚྭ་དང་མཚོན་ཆའི་དབྱིབས་ལྟ་བུ་འཕྲོས་པས་བར་གཅོད་དགྲ་བགེགས་ཚར་གཅོད་པ་དྲག་པོ་སྟེ་ལས་བཞིའི་དམིགས་པ་འདི་ལ་སྒྲུབ་པ་ཆེན་པོར་གྲགས།
དེ་ལྟར་དམིགས་པའི་འཕྲོ་འདུ་རྣམས་རེ་མོས་དང༌། འཕྲོ་འདུས་སུན་ན་བདག་མདུན་གྱི་ལྷ་སྐུར་སེམས་བཟུང་སྟེ་བཟླ་བ་དང༌། ལྷ་ཐམས་ཅད་ཀྱི་ཞལ་ནས་སྔགས་ཀྱི་རང་སྒྲ་འབྲུག་ལྡིར་བ་ལྟར་གྲགས་པ་ལ་སེམས་གཏད་དེ་བཟླ་བ་དང༌། གཙོ་བོ་གནས་ལུགས་ཀྱི་ལྟ་བའི་ངང་ནས་བཟླ་བ་སོགས་ཐབས་ལ་མཁས་པར་བྱ། རྣམ་རྟོག་གི་འཕྲོ་འདུའི་དབང་དུ་མ་སོང་བར་ལྷ་སྔགས་ཡེ་ཤེས་ཀྱི་རོལ་པ་ཆེན་པོའི་ངང་ནས་སྔགས་བཟླ་བ་གལ་ཆེ་ཞིང༌། བཟླས་པའི་དུག་སྐྱོན་བརྒྱད་སྤང་བ་དང་ཤེས་པ་བརྒྱད་ཀྱི་སྒོ་ནས་ཉམས་སུ་བླང་ངོ༌། ཐུན་བསྡུ་བའི་ཚེ། བསྙེན་ཕུར་སྟེང་གི་གཙོ་བོ་ཡབ་ཡུམ་གྱི་སྐུ་ལས་རང་འདྲའི་སྐུ་ཞིག་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱུང་ནས་བསྙེན་ཕུར་ལ་ཐིམ། གཙོ་བོ་ཡབ་ཡུམ་སེམས་དཔའ་དང་བཅས་པ་དེ་ཇེ་ཆུང་དུ་སོང་ནས་རང་གི་སྣ་བུག་གཡོན་ནས་ཞུགས་ཐུགས་ཀའི་ཡེ་ཤེས་སེམས་དཔའ་ལ་ཐིམ་པས་བདག་དང་ཕུར་པ་གཉིས་ཀ་གཟི་བརྗིད་རྒྱས་པར་བསམ་ལ་དབྱངས་གསལ་གྱི་མཐར་རྡོ་རྗེ་གཞོན་ནུའི་ལྷ་ཚོགས་འགྲུབ་པར་གྱུར་ཅིག་སྭཱ་ཧཱ༔ ཞེས་དབྱངས་གསལ་ཞབས་བཏགས་མ་ལན་བདུན་བརྗོད།
ཧཱུྃ༔ ཆོས་ཀྱི་དབྱིངས་ཀྱི་ཕོ་བྲང་དུ༔ ཀུན་བཟང་ཆེ་མཆོག་ཧེ་རུ་ཀཿ ཞེས་སོགས་ཀྱི་ཛཔ྄་བསྐུལ་བྱ། སྐབས་འདིར་ཕུར་སྲུང་དང་གཏེར་སྲུང་སོགས་གཏོར་འབུལ་དགོས་རིགས་རྣམས་བྱེད། ཚོགས་ཐོག་མཐའ་བར་གསུམ་བྱ། འོན་ཀྱང་ཚོགས་བར་པ་ཡན་དཀྱུས་བཞིན་ལ། རིག་འཛིན་བསྐུལ་གཏོང་ལྷ་ཚོགས་དང་ཕུར་སྲུང་བསྐུལ་བ་ཕུར་བརྒྱུད་གསེར་སྐྱེམས་སོགས་བཞག ། ཚོགས་མཐའ་མའི་ཟན་ལ་དགུག་ཞུགས་དང་ཕྱག་རྒྱ་བཞིས་འགུགས་འཆིང་བསྡོམ་མྱོས་བྱས་རྗེས་སྒོ་བ་བཞི་དང་ལྷ་དབྱེ་བཞག ། སྤྲོ་ན།
དམ་ཚིག་ཆེན་པོ་སོགས་གདབ་ཁ་དྲུག་བཏང་རྗེས་བསྒྲལ་ཏེ། དཔལ་ཆེན་འཁོར་བཅས་ཀྱི་ཞལ་སྟོབ་ཙམ་བྱ། གཞན་དུ་གཏེར་གཞུང་སྤུ་གྲིའི་ལས་གཞུང་གི་ནྲྀ་ཏྲི་བཛྲ་ཨངྐུ་ཤ་ཛཿ ཞེས་སོགས་དང་ཞལ་བསྟབ་བྱས་ན་བསྙེན་སྒྲུབ་ཀྱི་སྐབས་འདིར་རྒྱས་བསྡུས་འཚམས་པར་སྣང༌། ལྷག་མ་གཙང་ལྷག་བསགས་ཤིང་ལྷག་ཆོག་མི་གཏོང༌། འབུལ་གཏོར་ཡོད་ན་ཆད་མདོ་བརྟན་སྐྱོང་བྱ། སླར་ཡང་བདག་མདུན་ལ་མཆོད་བསྟོད་བསྡུས་ཙམ་ཞིག་བྱས་རྗེས། ཨོཾ་ཤྲཱི་བཛྲ་ཀུ་མཱ་ར་ས་མ་ཡ༔ མ་ནུ་པ་ལ་ཡ། ཞེས་སོགས་བཞི་སྤེལ་སྦྱར་བའི་ཡིག་བརྒྱ་དང་བཟོད་གསོལ་བྱ།
རྟེན་དང་བརྟེན་པ་ཐམས་ཅད་མི་དམིགས་པར་ཀ་དག་གི་ངང་དུ་བཞག ། སླར་ཡང་ལམ་གྱི་ལྷར་སྣང་ཞིང༌། གཞལ་ཡས་དཀྱིལ་འཁོར་ལྷ་རྣམས་གཙོ་བོ་ཡི། ཞེས་སོགས་ཉེར་བསྡུ་དང༌། ཁྱབ་བདག་དཔལ་ལྡན་ཀརྨ་ཧེ་རུ་ཀའི། ཞེས་སོགས་ཀྱི་སྨོན་ལམ་དང༌། ཐུགས་རྗེ་ཆེན་པོས་སྒོ་གསུམ་བྱིན་གྱིས་རློབས། ཞེས་སོགས་ཀྱི་ཤིས་བརྗོད་བྱ། ཛཔ྄་བཟླ་བཞིན་པའི་ངང་ནས་དེའི་ནུབ་མོ་ཉལ་བའི་རྣལ་འབྱོར་ལ་འཇུག་གོ ། ནངས་པར་ཐོར་ཐུན་ལ།
ལངས་མ་ཐག་སྐྱབས་སེམས་ཡན་ལག་བཅུ་པ་སོགས་སྔོན་དུ་འགྲོ་བས། ལས་བྱང་རྡོ་རྗེ་ཕ་ལམ་ལྟར་བགྱིས་ན་བསྙེན་པའི་གྲངས་ཚད་ལ་གནོད་པས། ཕུར་པ་ཐུགས་ཀྱི་ཕྲིན་ལས་ལྟ་བུའི་གཞུང་བསྲངས་ཏེ་བཟླས་པ་ལ་འཇུག་ཁར་ཕྲེང་བ་བྱིན་རླབས་དང༌། ཨོཾ་ཨཱཿཧཱུྃ༔ ཀ་ཁ་ག་གྷ་ང༌། ཞེས་སོགས་དང་དབྱངས་ཡིག་གི་མཐར་ཨཾ་ཨཿ ཞེས་པ་སྟེ་དབྱངས་གསལ་ཞབས་བཏགས་མ་གྲངས་ལན་བདུན་བརྗོད་དེ་བཟླས་པ་ལ་འཇུག ། དམིགས་པའི་འཕྲོ་འདུ་རྣམས་གོང་ལྟར་རོ། ཐུན་མཐར་མཆོད་བསྟོད་བསྡུས་པ་ཞིག་བྱས་ཏེ་ཉེར་བསྡུ་སྲོད་ཐུན་ལྟར་དང་བསྔོ་སྨོན་ཤིས་བརྗོད་བསྡུས་ཙམ་ཞིག་བྱས་ལ་ཐུན་མཚམས་ཀྱི་སྤྱོད་ལམ་ལ་འཇུག ། ཞོགས་ཐུན་ནམ་ལངས་ཙམ་ནས་སྐྱབས་སེམས་ནས་བཟླས་པའི་བར་གོང་བཞིན་ལ།
ཕྲེང་བ་བྱིན་རླབས་དང་དབྱངས་གསལ་མི་དགོས། གུང་ཚིགས་རན་ཁར་ཐུན་བསྡུ་ཚུལ་སྔ་མ་ལྟར་རོ། དགོང་ཐུན་ཡང་དགུང་ཚིགས་ཐོན་རྗེས་སྐྱབས་སེམས་ནས་བཟླས་པའི་བར་གོང་ལྟར་དང་ཉི་ནུབ་ཙམ་ལ་སྔར་བཞིན་ཐུན་བསྡུའོ། སྲོད་ཐུན་ལ་སྤྲོ་ན་ལས་བྱང་རྡོ་རྗེ་ཕ་ལམ་གྱི་གཞུང་སྲོང༌། ཕུར་སྲུང་དང་གཏོར་འབུལ་བྱེད་དགོས་རྣམས་དང༌། བསྙེན་དུས་ཚོགས་འཁོར་ངེས་ཅན་མ་བྱུང་ཡང་འཐུས་ཀྱང༌། ཆོ་གའི་ཁ་སྐོང་སོགས་བགྱིས་ན་ལེགས་པས་ཚོགས་འཁོར་སོགས་སྨད་ལས་རྣམས་སྲོད་ཐུན་ལྟར་རོ། དེ་ལྟར་བསྙེན་པའི་སྐབས་འདིར་དཀྱིལ་འཁོར་གསུམ་གྱི་ངོས་འཛིན་ཚུལ་ནི། རང་ཉིད་རྡོ་རྗེ་གཞོན་ནུ་ཡབ་ཡུམ་དུ་གསལ་བའི་སྤྱི་གཙུག་སོགས་གནས་བཅུར་ཁྲོ་བཅུ་ཡབ་ཡུམ་ཕྲ་ཕྱག ། ལྟེ་བར་བྱ་ཁྱུང་སོགས་གསལ་འདེབས་པ་བདག་ཉིད་རྩ་བའི་དཀྱིལ་འཁོར།
སྟེང་འོག་ཕྱོགས་མཚམས་རྣམས་སུ་ཁྲོ་བཅུ་ཡབ་ཡུམ་ཕྲ་ཕྱག་སྒོ་མ་དམ་ཅན་སོགས་བསྒོམ་པ་ཕྱོགས་བཅུ་ཁྲོ་བོའི་དཀྱིལ་འཁོར། བདག་དང་ཤར་གྱི་ཁྲོ་བོའི་བར་དུ་བསྙེན་ཕུར་སྲས་མཆོག་ཕུར་པར་གསལ་བ་མཚན་མ་རྫས་ཀྱི་དཀྱིལ་འཁོར་ཡིན་པར་ཤེས་དགོས་སོ། སྲོད་ཐུན་ལ་སྲུང་འཁོར་དྲུག་པོ་བྱེད་ཚུལ་ནི་གུ་རུ་པདྨའི་གསང་སྔགས་ལམ་རིམ་ལས། རྣལ་འབྱོར་སྲུང་བའི་འཁོར་ལོའི་རིམ་པ་ནི༔ ལུས་ཅན་རྣམས་ཀྱི་བྱང་ཆུབ་མཆོག་ཐོབ་བསྒོམས༔ ལྷ་མཚན་རྡོ་རྗེ་འཁོར་ལོ་མཚོན་མེས་བསྲུང་༔ ལུས་ངག་ཡིད་གསུམ་སྐུ་གསུང་ཐུགས་ཡིག་བསྒོམས༔ སྤྱན་རས་འཇམ་དཔལ་ཡི་དམ་གང་ཡིན་གསལ༔ རྡོ་རྗེའི་ས་རྭ་གུར་དང་མདའ་མེ་བསྒོམས༔ བྱ་བྱེད་ངོ་བོ་མི་དམིགས་ངང་ལ་བཞག༔
ཅེས་གསུངས་པ་ལྟར་བསྒོམ་པའི་ཚུལ་ནི། རང་རྡོ་རྗེ་གཞོན་ནུར་གསལ་བའི་སྟེང་དུ་བླ་མ། གཡས་སུ་ཕ་སོགས་ཕོ་རིགས། གཡོན་དུ་མ་སོགས་མོ་རིགས། རྒྱབ་ཏུ་འཁོར་གཡོག ། འོག་ཏུ་ཞིང་ཁང་ནོར་རྫས་སོགས་མངོན་སུམ་ལྟ་བུར་གསལ་བ་ནི་བསྲུང་བྱ་སྦ་བ། བདག་ལྷར་གསལ་བ་ལས་ཕུར་བུའི་ཚོགས་དཔག་ཏུ་མེད་པ་སྤྲོས། བར་གཅོད་གདོན་བགེགས་བསྐྲད་ཚུར་འདུས་པས་སྲུང་འཁོར་གྱི་ཕྱི་རོལ་དུ་ཕུར་པའི་ས་གཞི་རྭ་གྲྭ་གུར་བླ་བྲེ་སོགས་བར་མཚམས་མེད་པར་གཏམས་པ་ནི་ལྷ་མཚན། ཡང་ཕྱག་མཚན་རྡོ་རྗེ་རྩེ་དགུ་རྩེ་ལྔ་རྩེ་གཅིག་ལ་སོགས་པ་སྔར་བཞིན་སྤྲོས། བར་གཅོད་བསྐྲད་ཚུར་འདུས་པས་ཕུར་པའི་གུར་ཁང་གི་ཕྱིར་རྡོ་རྗེའི་ས་གཞི་རྭ་དྲྭ་གུར་བླ་བྲེར་གྱུར་པ་ནི་རྡོ་རྗེ།
ཡང་འཁོར་ལོ་རྩིབས་བརྒྱ་སྟོང་ནས་བཞི་ལྔའི་བར་མཐའ་ཡས་སྤྲོས་བར་གཅོད་བགེགས་བསྐྲད། ཚུར་འདུས་རྡོ་རྗེའི་གུར་ཁང་གི་ཕྱིར་འཁོར་ལོའི་གུར་ཁང་དུ་གྱུར་པ་ནི་འཁོར་ལོ། ཡང་མཚོན་ཆ་སྣ་ཚོགས་སྤྲོས་གདོན་བགེགས་ཐམས་ཅད་བསྒྲད་ཚུར་འདུས་འཁོར་ལོའི་གུར་ཁང་གི་ཕྱིར་མཚོན་ཆའི་གུར་ཁང་དུ་གྱུར་པ་ནི་མཚོན་ཆ། ཡང་མེ་དཔུང་མཐའ་ཡས་པ་སྤྲོས་གདོན་བགེགས་རྣམས་བསྐྲད་ཚུར་འདུས་མཚོན་ཆའི་གུར་གྱི་ཕྱིར་འཁོར་ཞིང་འཕྲོ་བ་ནི་མེ་རི་སྟེ་དང་པོའོ། གཉིས་པ་ནི། སེམས་ཅན་ཐམས་ཅད་དང་ཁྱད་པར་གནོད་བྱེད་རྣམས་ལ་དམིགས་པ་མེད་པའི་སྙིང་རྗེ་ཆེན་པོ་བསྒོམ་པ་ནི་ལུས་ཅན་རྣམས་ཀྱིས་ཞེས་སོགས་ཀྱི་དོན། གསུམ་པ་ནི། རང་གི་དཔྲལ་བའི་ཨོཾ་ཡིག་ཇེ་ཆེར་གྱུར་པ་ཕྱིར་འཐོན། ལུས་ཀྱི་ཕྱིར་གུར་ལྟ་བུར་ཕུབ། མགྲིན་པའི་ཨཱཿཡང་ཇེ་ཆེར་གྱུར་པ་ཕྱིར་འཐོན།
ཨོཾ་གྱི་ནང་གུར་ལྟ་བུར་ཕུབ། སྙིང་གའི་ཧཱུྃ་ཡིག་ཀྱང་ཇེ་ཆེར་གྱུར་པ་ཕྱིར་འཐོན་མགྲིན་པ་ནས་ལྟེ་བའི་བར་དུ་སླེབས་པ་ནི་སྐུ་གསུང་ཐུགས་ཡིག་བསྒོམ་པའོ། བཞི་པ་ནི། དེའི་ནང་རང་སྤྱན་རས་གཟིགས་ཞལ་གཅིག་ཕྱག་བཞི་པ་ལྟ་བུ་གང་ཡང་རུང་བར་བསམ། དེའི་ཐུགས་ཀར་འཇམ་དབྱངས། དེའི་ཐུགས་ཀར་རང་སེམས་རྡོ་རྗེ་གཞོན་ནུ་ཡབ་ཡུམ་དུ་བསམ་པ་ནི་སྤྱན་རས་འཇམ་དཔལ་ཡི་དམ་གང་ཡིན་གྱི་དོན། ལྔ་པ་ནི། རང་ལུས་ཀྱི་སྤྱི་བོར་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ།
པགས་པ་རྡོ་རྗེའི་གུར་བླ་བྲེ། བ་སྤུ་མདའི་དྲྭ་བ། སོ་དང་སེན་མོ་མེ་རི་འབར་བའི་རང་བཞིན་དུ་བསྒོམ་པ་ནི་རྡོ་རྗེའི་ས་རྭ་སོགས་ཀྱི་དོན། དྲུག་པ་ནི། གནོད་བྱ་གནོད་བྱེད་ཐམས་ཅད་མི་དམིགས་པ་རྫོགས་པ་ཆེན་པོའི་ཀློང་དུ་མཉམ་པར་འཇོག་པ་ནི་བྱ་བྱེད་ངོ་བོ་མི་དམིགས་ངང་ལ་བཞག་ཅེས་སོགས་ཀྱི་དོན་ནོ། དེ་ལྟར་སྲུང་འཁོར་དྲུག་པོ་འདི་སྲོད་ཐུན་གྱི་བཟླས་པའི་སྐབས་སུ་ངེས་པར་བསྒོམ་ཞིང༌། འཚུབ་ཆ་འདྲ་བྱུང་ན་གཞན་རྣམས་ལ་ཡང་བསྒོམ་པ་གཅེས། ཐུན་བཞིར་ལས་བྱང་མ་ཐུབ་ན། རྒྱུད་ལས་གསུངས་པའི་བདག་ཉིད་རྡོ་རྗེ་སྲིན་པོའི་སྐུ༔ ཞེས་སོགས་ཀྱི་གསལ་འདེབས་ཤིང་སྲོད་ཐུན་ལྟ་བུར་ལས་བྱང་ཆེ་ ་་་་་རྡོ་རྗེ་ཕ་ལམ་ འབྲིང་ ་་་་་སྤུ་གྲིའི་ལས་བྱང་ ཆུང་ ་་་་་ཐུགས་ཀྱི་ཕྲིན་ལས་ གསུམ་གང་རིགས་ངེས་པར་གཏོང་དགོས།
ཐུན་མཚམས་གང་འོས་སུ་རྒྱུན་གྱི་དགེ་སྦྱོར་ཆགས་མེད་དགོས་པ་རྣམས་བྱ་ཞིང༌། གུང་སེང་དུས་ཕྲེང་བ་ལ་མདུད་པ་རྒྱབ་སྟེ་གདན་ཁར་འཇོག་ཅིང་སྟན་དྲོད་མ་ཡལ་བ་དང༌། དེའི་རིང་ཁྲུས་དང༌། སྐྲ་སེན་འབྲེག་པ། གཞན་ལ་སྲུང་མདུད་སྟེར་བ་སོགས་མི་བྱེད། ཁ་ཟས་ཀྱི་སྤང་བླང་ཡང་འདི་ལྟར་བྱ་དགོས་ཏེ། བྱང་གཏེར་བཀའ་བརྒྱད་རང་ཤར་གྱི་ཐེམ་བྱང་ཞལ་གདམས་ལས། ལྕེ་ཤ་ཟོས་ན་སྔགས་རྣམས་ཀྱི༔ ནུས་པ་ཐམས་ཅད་ཉམས་པར་འགྱུར༔ དེ་ཕྱིར་ལྕེ་ཤ་ཐམས་ཅད་སྤངས༔
མཆེར་པ་དག་ཀྱང་ལྕེ་དང་མཚུངས༔ ལན་ཚྭས་ནུས་པ་ཆུང་ངུ་འགྲོ༔ སྒོག་སྐྱས་ཞག་བདུན་ནུས་པ་ཉམས༔ བཙོང་དམར་ཞག་ལྔ་སྒོག་སྔོན་གསུམ༔ རི་སྒོག་ཞག་གཅིག་ནུས་པ་ཉམས༔ ལ་ཕུག་ཞག་དགུའི་ནུས་པ་ཉམས༔ ཟྭ་ཡིས་ཞག་ནི་བཅོ་ལྔ་ཉམས༔ དེ་རྣམས་སྤངས་ན་ནུས་པ་ཆེ༔ གལ་ཏེ་ཟོས་ན་གཉེན་པོའི་སྔགས༔ ཨཱ་ལི་ཀཱ་ལི་ཅི་ནུས་བཟླས༔
ཞེས་གསུངས་པའི་ཕྱིར་གཞན་ཡང་དུག་སྐྱོན་སྤང་བ་ནི་བཀའ་བརྒྱད་ཡོངས་རྫོགས་པྲ་ཁྲིད་སྤྱན་རྒྱ་ཅན་ལས། བཟླས་བརྗོད་མི་ཚིག་གི་སེལ་གྱིས་མ་ཆོད་པར་བྱ་ཞིང༌། སྒྲ་ཧ་ཅང་ཆེ་ན་གསང་བ་བསྒྲགས་སངས་དང༌། སྒྲ་ཆུང་ན་ངག་ཏུ་འབྲུ་མི་གསལ་བ་དང༌། མྱུར་ན་སྒྲ་འདྲེས་པ་དང༌། བུལ་ན་སྒྲ་བྱེར་བ་དང༌། ཡེངས་ན་རྒྱུད་ཆད་པ་དང༌། སྒྲིབ་ནས་དུབ་པ་རྣམས་སྤངས་ཏེ་བཟླས་བརྗོད་བྱས་ན་རྟགས་མྱུར་དུ་འབྱིན་པ་ནི། དུག་བྲལ་ཁ་ཟས་སྨན་དུ་འགྱུར་བ་བཞིན་ནོ། ཞེས་དང༌།
ཤེས་པ་བརྒྱད་ནི། འཛབ་བསྙེན་གང་འདྲེན་དམིགས་བྱར་གསལ་བས་དཀྱིལ་འཁོར་དུ་ཤེས་པ། མཆོད་པར་ཤེས་པ། དབྱངས་སུ་ཤེས་པ། དངོས་གྲུབ་ཏུ་ཤེས་པ། ཕྲིན་ལས་སུ་ཤེས་པ། ཆོས་ཉིད་དུ་ཤེས་པ། སྒྲིབ་སྦྱོང་དུ་ཤེས་པ། རིན་པོ་ཆེར་ཤེས་པ་དང་བརྒྱད་དུ་བཤད་པ་སོགས་བཤད་གཞི་མཐའ་ཡས་པ་གཞུང་དེ་རྣམས་སུ་བལྟའོ། བསྙེན་ཚད་ནི་ཕུར་པ་གསང་རྒྱུད་ལས།
ས་ཡ་དྲུག་འབུམ་བསྙེན་པའི་ཚད༔ ཅེས་གསུངས་པ། བཀའ་བརྒྱད་ཐེམ་བྱང་ཞལ་གདམས་ལས། ས་ཡ་གཅིག་དང་དྲུག་འབུམ་བསྙེན༔ འབུམ་ཚོ་བརྒྱ་དང་དྲུག་ཡིན་ནོ༔ ཞེས་བསྙེན་རྐྱང་གི་གྲངས་དེ་ལྟར་ཡིན་པས་གྲངས་ཚད་མ་སོང་བར་བཟླ་དགོས་པས་དུས་ལས་གྲངས་བསྙེན་གཙོ་ཆེ་ཞིང༌། རྟགས་བསྙེན་ནི་གསང་རྒྱུད་ལས། དེ་རྫོགས་ནས་ནི་རྟགས་འདི་འབྱུང་༔ ཁྲག་འཐུང་ང་ཡི་ཞལ་མཐོང་ཞིང་༔ ཕྱག་མཚན་ཕུར་བུ་དག་ཏུ་ཁྲབ༔
གཏོར་མ་རཀྟ་བདུད་རྩི་འཕེལ༔ ཞེས་གསུངས་པ་ལྟར་རོ། གསུམ་པ་རྗེས་ཀྱི་རིམ་པ་མི་དགོས་ཏེ། བསྙེན་སྒྲུབ་སྦྲེལ་མ་ཡིན་པའི་ཕྱིར་རོ། དེ་ལྟར་བསྙེན་པ་གྲུབ་ནས་སྒྲུབ་པ་ལ་དེ་མ་ཐག་འཇུག་དགོས་པས་དངོས་གྲུབ་བླང་བ་སོགས་གང་ཡང་མི་དགོས་སོ། སྒྲུབ་པ་ཇི་ལྟར་བྱ་བ་ནི། རྒྱུད་ལས། དྲག་པོའི་ས་ལ་མཎྜལ་བྱ༔ དབུས་སུ་གྲུ་གསུམ་ཐ་མ་རུ༔ ཟླ་གམ་གསུམ་གྱིས་བསྐོར་བ་དང་༔
ཁྱམས་སྒོ་རྟ་བབས་ལ་སོགས་ཏེ༔ དཀྱིལ་འཁོར་རྒྱན་རྣམས་རྫོགས་པར་བྲིས༔ ཞེས་གསུངས་པ་དེ་ལ་ཡང་སྦྱོར་དངོས་རྗེས་གསུམ་ལས། སྤྱི་དོན་དང་པོ་སྦྱོར་བ་སྔོན་འགྲོ་ལ་གཉིས་ལས། དཀྱིལ་འཁོར་འབྲི་ཤིང་རྫས་དགོད་པའོ། དང་པོ་དཀྱིལ་འཁོར་འབྲི་བ་ནི། དུར་ཁྲོད་ཀྱི་ས་སོགས་དྲག་པོའི་རྫས་སྣ་བསྲེས་པའི་སྟེང་བ་བྱུང་རོ་སོལ་གྱིས་ཁ་དོག་ནག་པོར་བྱས་པ་ལ་གྲི་ཁྲག་གི་ཆག་ཆག་འདེབས། དཀྱིལ་འཁོར་རྡུལ་ཚོན་མ་འགྲིག་ན་ཤིང་གི་སྟེགས་བུར་རས་བྲིས་ཀྱི་དཀྱིལ་འཁོར་འགྲམ་དགོས་པར་རོ་སོལ་གྲི་ཁྲག་སོགས་ཤིང་སྟེགས་དེ་ཁར་ཅུང་ཟད་རེ་བྱུགས། ས་བརྟག་བསླང་སྦྱངས་བཟུང་རྒྱལ་ཐོ་སྒོ་བྱང་ཕྱི་ནང་མ་ཏྲཾ་བསྒྲལ་བ། ནང་གསང་གི་མཚམས་བཅད་སོགས་སྤྲོས་པ་རྣམས་དོར་བས་ཆོག །
འོན་ཀྱང་ཤིན་ཏུ་སྤྲོས་པར་འདོད་ཅིང་ལག་ལེན་བྱང་བར་ཤེས་ན་རྒྱས་པའི་ཡན་ལག་ཡིན་པས་མི་འགལ། རྡུལ་ཚོན་རས་བྲིས་གང་བྱེད་ཀྱང༌། ལྷ་སྟ་གོན་མེད་དུ་མི་རུང་པས་རྡུལ་ཚོན་ལྟར་ན། སྐབས་འདིར་ཐིག་ཚོན་བྱིན་རླབས་དངོས་གྲུབ་རྒྱ་མཚོར་གསུངས་པས། བསྙེན་དུས་ཀྱི་མཆོད་བཤམས་རྣམས་མ་བསྡུས་པ་དེ་ལ་བརྟེན་ནས་ཐུགས་ཀྱི་ཕྲིན་ལས་ཚར་གཅིག་བདག་བསྐྱེད་ཀྱི་ཚུལ་དུ་བཏང༌། བཟླས་པ་བརྒྱ་ཙམ་བྱས་རྗེས་མཆོད་བསྟོད་བསྡུས་པ་ཞིག་བྱས་ལ། སྐབས་འདིར་དཀར་ཆལ་གྱི་ལས་ཐིག་བཏབ་ན་འཇུག་པ་བདེ། ཐིག་ཚོན་བྱིན་རླབས་སྤྲོ་ན་དངོས་གྲུབ་རྒྱ་མཚོའི་རོལ་གར་གྱི་ཕྱག་ལེན་ལྟར་བྱའོ། བསྡུ་ན་སྙིང་པོ་རབ་གསལ་ལྟར། སྟོང་པའི་ངང་ལས་ཐིག་ཚོན་ལྔ་པོ་ཁྲག་འཐུང་ཀཱ་ལི་ཡ་རིགས་ལྔ་ཞེས་པ་ནས་ཐིག་འདེབས་པར་འཇུག་གོ །
ཧཱྃ་ཛྙཱ་ན་མཎྜལ་ཧྲཱི་ཧཱུྃ༔ ཞེས་ལན་གསུམ་བཏབ་བོ་ཞེས་པའི་བར་དང༌། ཡེ་ཐིག་སྔགས་རྒྱས་ནམ་མཁར་འདེགས་པ་སོགས་དཀྱུས་ལྟར་རོ། ལྷ་སྟ་གོན་ནི། གོང་དུ་ལས་ཐིག་བཏབ་པའི་ལྷ་གནས་རྣམས་སུ་དྲི་བཟང་གི་ཐིག་ལེ་རེ་བྱ་ཞིང༌། སུརྻ་ཙནྡྲ་མཎྜལ་ཞེས་བརྗོད། དེའི་སྟེང་དུ་འབྲས་ལྟ་བུའི་ཚོམ་བུ་རེ་བཀོད་ཅིང༌། ལྷ་སོ་སོའི་སྔགས་བརྗོད་ན་ལེགས་ཤིང་མ་བརྗོད་ཀྱང་འཐུས། འདིའི་ལྷ་གནས་རྣམས་འོག་ཏུ་རྒྱས་པར་བཤད་པ་ལྟར་ཤེས་དགོས། མཐར་ཕྱི་མཆོད་གཡས་བསྐོར་དང༌།
སྨན་རཀ་གཏོར་གསུམ་གསར་དུ་བཤམ། རང་དཀྱིལ་འཁོར་ལ་ཕྱོགས་ཏེ་འདུག་པས་ལས་བྱང་རྡོ་རྗེ་ཕ་ལམ་མམ་གཏེར་གཞུང་དྲིལ་སྒྲུབ་ཀྱི་ཕྲིན་ལས་ཆེ་བ་གང་རིགས་ཀྱི་གཞུང་བསྲངས་ཏེ་ཚོམ་བུར་དམིགས་པའི་མདུན་བསྐྱེད་ལྟར་གསལ་འདེབས། འཛབ་བསྐུལ་མཆོད་བསྟོད་རིག་འཛིན་བསྐུལ་རྣམས་དང༌། རྗེས་ཆོག་གི་མཆོད་བསྟོད་བཟོད་གསོལ་གྲུབ་རྗེས་སྟ་གོན་ལ་གནས་པར་གསོལ་བ་བཏབ་པ་ནི། དངོས་གྲུབ་རྒྱ་མཚོའི་རོལ་གར་ལས། དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས། ། ཉེ་བར་དགོངས་ཤིག་མཆོད་བསྟོད་སྒྲུབ་པའི་མཆོད། ། དཀྱིལ་འཁོར་འབྲི་བར་བགྱི་ན་སྟ་གོན་ལ། ། གནས་ཏེ་བྱིན་གྱིས་བརླབ་པར་མཛད་དུ་གསོལ། ཞེས་རྒྱལ་དབང་ལྔ་པས་གསུངས་པ་ལྟར་རོ།
ཡང་ན་ཆོས་དབང་གི་གཏེར་གཞུང་ལྟར། ཧོཿ རྣལ་འབྱོར་པ་བདག་ཅག་རྣམས་ཞེས་སོགས་སྙིང་པོ་རབ་གསལ་ལྟར་གང་རིགས་ཀྱི་གསོལ་འདེབས་ལན་གསུམ་བྱས་རྗེས། ཧཱུྃ་བཛྲ་ཨུ་ཏཥྛའི་སྔགས་རྒྱས་སྟ་གོན་གྱི་ལྷ་རྟེན་དང་བརྟེན་པར་བཅས་པ་རྣམས་ནམ་མཁར་བརྟེན་པ་འོད་ཀྱི་དྲྭ་གུར་དུ་བཞུགས་པར་བསམ་ལ། མཆོད་བསྟོད་བསྡུས་པ་ཞིག་བྱས་ཏེ་ཚོམ་བུ་དང་མཆོད་གཏོར་རྣམས་བསྡུའོ། རས་བྲིས་ཡིན་ན་ཐིག་ཚོན་བྱིན་རླབས་དོར་ལ་མཎྜལ་ལྟ་བུར་དྲི་བཟང་གི་ཐིག་ལེའི་སྟེང་དུ་ཚོམ་བུ་བཀོད་ཅིང་མཆོད་གཏོར་བཤམས་ནས། ལྷ་ནམ་མཁར་འདེགས་ཤིང་མཆོད་བསྟོད་ཀྱི་བར་གོང་ལྟར་རོ། དཀྱིལ་འཁོར་ཇི་ལྟར་བྲི་བ་ནི། སྙིང་པོ་རབ་གསལ་ལས། དབུས་སུ་གྲུབ་གསུམ་མཐིང་ནག་གི་ཟུར་མདུན་བསྟན་ཞེས་པ་ནས་འབྲི་ཚུལ་གསལ་བར་བྲིས་ཡོད་པ་ལྟར་དང༌།
དངོས་གྲུབ་རྒྱ་མཚོར་རྟ་བབས་སྣམ་བུ་བཅུ་གཅིག་པ་དང་སྣམ་བུ་བཞི་པ་འདམ་ཁར་གསུངས་པས་བཞི་པ་བྱེད་ན་སྔ་འགྱུར་ཁོ་ནའི་ལུགས་ཡིན་པས་འཇུག་པ་བདེའོ། གཉིས་པ་རྫས་དགོད་པ་ནི་དངོས་གྲུབ་རྒྱ་མཚོར་དབང་སྒྲུབ་དང་སྦྲགས་པའི་དགོངས་པར་བུམ་པ་དབང་རྫས་སོགས་དགོད་ཚུལ་རྒྱས་པར་གསུངས་མོད་ཀྱང་འདིར་གཙོ་བོ་ཕུར་ཆ་བཀོད་པ་ཁོ་ནས་འཐུས་ཤིང༌། དེ་ལ་ཡང་བྱུགས་བདུག་བྲབ་སོགས་གཟི་བྱིན་བསྐྱེད་ཚུལ་ནི་སྙིང་པོ་རབ་གསལ་ལྟར་ལ། དེ་ལ་ཡང་བྱིན་གྱིས་རློབ་པའི་ཆོ་ག་བྱ་དགོས་ཏེ་སྤུ་གྲིའི་དབང་གཞུང་ལས། ཞེས་པ་ནས་དམ་ཅན་གྱི་ཕུར་པ་ཚང་བར་ཡོད་ན་སོ་སོའི་སྔགས་ཀྱིས་རང་གནས་སུ་དགོད་དོ། ཞེས་པའི་བར་ལྟར་བྱིན་གྱིས་བརླབས་ནས་དཀྱིལ་འཁོར་དུ་འགོད་པའི་བར་དེ་བཞིན་དུ་བྱས་པས་ཆོག ། དངོས་གྲུབ་རྒྱ་མཚོར། དབུས་ནས་རང་བྱུང་གྲུབ་པའི་ལྷ། ཞེས་སོགས་ཀྱི་འགོད་ཚིག་ས་ཕུར་ལྟར་གནང་བ་ལེགས་ཀྱང་སྙིང་པོ་རབ་གསལ་དུ་བྱང་གཏེར་ཕུར་པ་ཆེ་མཆོག་གི་གཏེར་གཞུང་ལྟར་བྲིས་པ་འབྲེལ་ཆགས་པས་སོ། ། དངོས་གྲུབ་ཀྱི་རྫས་རྣམས་སླར་སྒྲུབ་པ་ཐོན་ཁར་བཀོད་པས་འཐུས།
དེ་ལྟར་ཕུར་ཆ་བཀོད་ཟིན་ནས། སྨན་གཏོར་རཀྟ་བཀོད་ཚུལ་ནི། བཀའ་བརྒྱད་རང་ཤར་དབང་གཞུང་ལས། བདུད་རྩི་ལྷོ་ལ་གཏོར་མ་ནུབ༔ རཀྟ་བྱང་གི་ཕྱོགས་སུ་བཤམ༔ ཞེས་གསུངས་པས། དཀྱིལ་འཁོར་གྱི་ནུབ་ཕྱོགས་སུ་གཙོ་གཏོར་ཕུར་སྲུང་གཏེར་སྲུང་སོགས་གཏོར་འབུལ་དགོས་རིགས་རྣམས་གསར་དུ་རྒྱས་པར་བཤམས། དཀྱིལ་འཁོར་གྱི་ལྷོར་ཆང་ལ་ཆོས་སྨན་བཏབ་པའི་བདུད་རྩི། གཡོན་དུ་ཆུ་གཙང་དང་ཁྲག་སྦྱར་བ་ལ་རཀྟའི་ཕབས་བཏབ་པའི་རཀྟ། དཀྱིལ་འཁོར་གྱི་མེ་རིའི་མཐར་བྱང་ཤར་དུ་མཚམས་འཛིན་མེ་ཏོག །
ཤར་དུ་མཆོད་ཡོན། ཤར་ལྷོར་ཞབས་བསིལ། ལྷོར་མེ་ཏོག ། ལྷོ་ནུབ་ཏུ་བདུག་སྤོས། ནུབ་ཏུ་མར་མེ། ནུབ་བྱང་དུ་དྲི་ཆབ། བྱང་དུ་ཞལ་ཟས་ཏེ་ཕྱི་མཆོད་དང༌། སྤྲོ་ན་ཁྲག་གི་ཨརྒྷཾ། དབང་པོའི་མེ་ཏོག ། ཚིལ་ཆེན་གྱི་བདུག་སྤོས།
ཞུན་ཆེན་གྱི་མར་མེ། མཁྲིས་པའི་དྲི་ཆབ། ཤ་རུས་བསྲེས་པའི་ཞལ་ཟས། མར་མེ་སོགས་ཕྱི་མཆོད་ཀྱི་ནང་དུ་སྒོར་མཆོད་དམ་སྒྲེང་ཚར་གང་བདེར་བཀོད། གཞན་ཡང་གནམ་རྒྱན་བླ་བྲེ་དང་དར་གྱི་ལྡ་ལྡི། ལོགས་རྒྱན་དཀྱིལ་འཁོར་གྱི་ཕྱོགས་མཚམས་སུ་རྒྱལ་མཚན་དང་འཕན་སོགས་ཚོགས་ཀྱི་འཁོར་ལོའི་ཡོ་བྱད་གང་འབྱོར་བཀོད་ལེགས་སུ་བཤམས་ནས་སྤོས་དང་རོལ་མོ་བཅས་ཏེ་ལས་བྱང་གི་བྱིན་འབེབས་བྱ་ཞིང༌། སྟ་གོན་གྱི་ལྷ་ནམ་མཁར་བཏེགས་པ་རྟེན་དང་བརྟེན་པར་བཅས་པ་བྲིས་པའི་དཀྱིལ་འཁོར་ལ་བསྟིམ་པ་ནི་སྔ་འགྱུར་རང་ལུགས་ཀྱི་ཁྱད་ཆོས་ཡིན་ནོ། སྤྱི་དོན་གཉིས་པ་དངོས་གཞིའི་སྒྲུབ་ཆེན་ཇི་ལྟར་བྱ་བ་ནི། རང་དཀྱིལ་འཁོར་ལ་ཕྱོགས་ཏེ་འདུག ། སྲོད་ཐུན་ནས་མགོ་བརྩམས་ཏེ་བསྙེན་པའི་སྐབས་སུ་བཤད་པ་ལྟར་གཏེར་གཞུང་ཕུར་པ་དྲིལ་སྒྲུབ་ཀྱི་ལས་བྱང་ཆེ་བའམ།
དེའི་དགོངས་པ་བཞིན་རྒྱལ་དབང་ལྔ་པ་ཆེན་པོས་མཛད་པའི་ལས་བྱང་རྡོ་རྗེའི་ཕ་ལམ་གང་རིགས་ཀྱི་གཞུང་སྲོང་རྒྱས་པར་བྱ། དམིགས་པའི་ཟབ་གནད་བསྙེན་རྐྱང་དང་མི་འདྲ་བའི་ཁྱད་ཆོས་ཏིང་འཛིན་རྣམ་གསུམ་ནས་ཉེ་བར་བརྩམས་ཏེ་འབྱུང་བ་རིམ་བརྩེགས་རི་རབ་དང་བཅས་གསལ་བཏབ་པའི་རི་རབ་དེ་ལ་རི་རབ་ཕུར་པ་ཞིག་བཏབ་པའི་དབལ་ལ་ངན་སོང་གནས་བཅུ། རྒྱ་མདུད་འོག་མར་འདོད་ཁམས། འཆང་བཟུང་གི་སྨད་ཟུར་བརྒྱད་ལ་གཟུགས་ཁམས། སྟེང་ཟུར་བརྒྱད་ལ་གཟུགས་མེད་ཁམས་ཏེ་ཁམས་གསུམ་ཕུར་པའི་ཚུལ་དུ་གནས་པས་སྲིད་པའི་ཕུར་བུ་ཞེས་པའི་དོན། ཕུར་པའི་རྒྱ་མདུད་གོང་མའི་ནང་ཡངས་ཤིང་རྒྱ་ཆེ་བའི་ནང་དུ་བདག་མདུན་གྱི་དཀྱིལ་འཁོར་གསལ་འདེབས་དགོས་པ་དེ་ཡང་གསར་མ་ལྟར་བདག་མདུན་གྱི་གསལ་འདེབས་སོ་སོར་བརྗོད་མི་དགོས་ཏེ་གྱེར་བསྒོམ་ཞེས་ཚིག་བརྗོད་གཅིག་གིས་བདག་མདུན་མེ་ལོང་ལ་གཟུགས་བརྙན་ཤར་བ་ལྟར་གསལ་འདེབས་དགོས་པའི་ཕྱིར། དེ་ཡང་བདག་བསྐྱེད་ཀྱི་སྲུང་འཁོར་གཞལ་ཡས་ཁང་བསྒོམས་པ་དང་ལྷན་དུ་བདག་ཉིད་རྩ་བའི་དཀྱིལ་འཁོར་གྱི་གཙོ་བོ་རང་རྡོ་རྗེ་གཞོན་ནུར་གསལ་བ་དང༌། ཕྱོགས་བཅུ་ཁྲོ་བོའི་དཀྱིལ་འཁོར་ཤར་གྱི་ཁྲོ་བོ་རྣམ་པར་རྒྱལ་བའི་བར་དུ་མདུན་བསྐྱེད་ཀྱི་གཞལ་ཡས་ཁང་གསལ་འདེབས་དགོས་ཤིང༌། དེ་བཞིན་དུ་ལྷའི་མངོན་རྟོགས་ཀྱི་ཚིག་བརྗོད་པའི་སྐབས་སུ་བདག་མདུན་གཉིས་ཀའི་ལྷ་གསལ་འདེབས། དེ་ཡང་སྤྱིར་དཀྱིལ་འཁོར་གསུམ་ཞེས་པ་རང་ཉིད་རྡོ་རྗེ་གཞོན་ནུར་གསལ་བའི་ལུས་ཀྱི་གནས་བཅུར་ཁྲོ་བོ་བཅུ་ཕྲ་ཕྱག་ཁྲོ་ཆུང་བཅས་གསལ་འདེབས་ཀྱི་ཚིག་དྲིལ་སྒྲུབ་ལས།
ཨོཾ་བཛྲ་ཀྲོ་ཏ་ཧཱུྃ་ཀ་ར་ཧཱུྃ༔ གརྫ་གརྫ་ཧཱུྃ་ཕཊ྄ཿ སྔགས་འདི་བརྗོད་པ་ཙམ་གྱིས་ནི༔ དཔལ་ཆེན་གཙོ་བོའི་སྤྱི་གཙུག་ཏུ༔ ཁྲོ་བོའི་རྒྱལ་པོ་ཧཱུྃ་ཀ་ར༔ ཡུམ་ཆེན་རྡོ་རྗེ་སྒྲ་འབྱིན་མ༔ སྤྲུལ་པ་ཕག་དང་རྨིགས་བུའི་མགོ༔ འོད་དང་ཟེར་གྱི་ཚུལ་དུ་བསྒོམ༔ ཞེས་པ་ནས། ལྟེ་བའི་གནས་སུ་སྤྲུལ་པའི་ཁྱུང་༔
དུང་མདོག་ལྕགས་ཀྱི་གཤོག་པ་ཅན༔ གསེར་མིག་འཁྱིལ་བ་རྡོ་རྗེའི་ལུས༔ མཆུ་སྡེར་ལྕགས་ཀྱི་སྦྲུལ་བཟུང་ནས༔ གདུག་པ་ཅན་རྣམས་ཟས་སུ་ཟ༔ དེ་ལྟར་ཤིན་ཏུ་གསལ་བར་བསྒོམས༔ ཞེས་པའི་བར་གྱི་ཚིག་ངག་ཏུ་བརྗོད་ཅིང་གསལ་འདེབས་པ་ནི་བདག་ཉིད་རྩ་བའི་དཀྱིལ་འཁོར། རང་རྡོ་རྗེ་གཞོན་ནུར་གསལ་བའི་སྟེང་འོག་ཕྱོགས་མཚམས་སུ་ཁྲོ་བོ་བཅུ་ཕྲ་ཕྱག་རྣམས་གསལ་འདེབས་པ་ཕྱོགས་བཅུ་ཁྲོ་བོའི་དཀྱིལ་འཁོར། བདག་དང་རྣམ་རྒྱལ་བར་གྱི་གཞལ་ཡས་དེའི་ནང་དུ་ཁྲོ་བོ་བཅུ་ཕྲ་ཕྱག་སྒོ་མ་བཀའ་སྲུང་བཅས་གསལ་འདེབས་པ་ནི་མཚན་མ་རྫས་ཀྱི་དཀྱིལ་འཁོར་ཡིན། མདུན་གྱི་གཙོ་བོའི་ཕྱོགས་བཞིར་སྲས་མཆོག་རིགས་བཞི་བསྒོམ་པ་མཚན་ལྡན་ངག་དབང་གྲགས་པའི་བཞད་པ་དང༌། ཕུར་པ་ཆེ་མཆོག་གི་རྒྱུད་ལས་སྐུ་གསུང་ཐུགས་ཀྱི་སྲས་མཆོག་གསུམ་ཤར་ལྷོ་བྱང་གསུམ་དུ་བཀོད་ཚུལ་དང༌།
ཆོས་དབང་རིན་པོ་ཆེའི་ཕུར་པ་སྤུ་གྲི་སོགས་ལས་སྲས་མཆོག་ཉེར་གཅིག་ཏུ་བཤད་པ་སོགས་ལུགས་མང་ཡང་སྐབས་འདིར་གཙོ་ཕུར་གྱི་མདུན་དང༌། བདག་ཉིད་རྩ་བའི་དཀྱིལ་འཁོར་གྱི་མདུན་གྱི་གདབ་ཕུར་གཉིས་ལ་ཐུགས་ཀྱི་སྲས་མཆོག་བཛྲ་ཀཱི་ལ་ཡ་གསལ་འདེབས་དགོས་ཤིང༌། སྲས་མཆོག་འདི་རང་ལ་མཚན་མ་རྫས་ཀྱི་དཀྱིལ་འཁོར་ཡོངས་རྫོགས་ཚང་ཚུལ་བཤད། དེ་ལྟར་བདག་མདུན་གཉིས་ཀྱི་རྩིགས་པའི་ནང་ཁྱམས་དང༌། ཕྱི་རོལ་གྱི་དུར་ཁྲོད་ལ་ཕུར་སྲུང་དམ་ཅན་རྣམས་གསལ་འདེབས་ཚུལ་ནི། གཏེར་གཞུང་ལས། ཁྱམས་ལ་དམག་ནག་སྡེ་གསུམ་དགོད༔ ཅེས་གསུངས་པའི་བཀོད་ཚུལ་ནི། ཕུར་པ་ཆེ་མཆོག་གི་ཕྲིན་ལས་གཞུང་ལས། གཙོ་བོའི་གཡས་སུ་བསེའི་ལྷ་མོ་བཞི༔
ཞེས་དང༌། གཡོན་དུ་ཤྭ་ན་མུ་ཁ་མཆེད་བཞི་ནི༔ ཞེས་དང༌། གཙོ་བོའི་མདུན་དུ་དཔལ་ལྡན་ལྷ་མོ་བཞི༔ ཞེས་གསུངས་པ་ལྟར་བསྒོམ་དགོས་ཤིང༌། དེ་ལྟར་ཡིན་པའི་ཤེས་བྱེད་རྡོ་རྗེ་ཕུར་པ་ཐུགས་གསང་བ་སྐུའི་རྒྱུད་ལས། གཡས་དཀར་གཤིན་རྗེ་གཤེད་པོ་དངོས༔ བསྭེ་མོའི་ཀླད་ཁྲག་འདྲེན་པར་བྱེད༔ གཡོན་དམར་རྟ་མགྲིན་རྒྱལ་པོ་དངོས༔ ཤྭ་ནའི་མགྲིན་སྲོག་གཅོད་པར་བྱེད༔
དབུས་མཐིང་བདུད་རྩི་འཁྱིལ་བའི་ཞལ༔ ནག་མོའི་ཙིཏྟ་འདྲེན་པར་བྱེད༔ ཞེས་གསུངས་པས་ནང་ཁྱམས་ལ་དམ་ཅན་མ་མོ་བཅུ་གཉིས་དང༌། དུར་ཁྲོད་ལ་དམ་ཅན་བསྭེ་ལྕགས་དུང་གསུམ་བསྐྱེད་དགོས་ལ། འདི་ལ་ཡང་སྐུ་ཕྱག་མཚན་སོགས་བྱང་གཏེར་ཕུར་པའི་རང་གཞུང་བསྟོད་བསྐུལ་སོགས་ལས་རྣམ་གྲངས་མང་དུ་ཡོད་པ་འདིར་གཏེར་གཞུང་གི་དམ་ཅན་བསྐུལ་དཔེ་ཆ་འགར་སྡེ་མཚན་ཆད་པ། སྔགས་འཆང་ཆོས་རྒྱལ་བསོད་ནམས་ཀྱི་ཕྱག་བྲིས་མ་ལས་མཆེད་པའི་ཁུངས་ཐུབ་མ་ལས། ནམ་གྱི་ཐོ་རེངས་དམ་བཅས་མ༔ ཞེས་སོགས་ཀྱི་བསྐུལ་བྱང་ལྟར་དཀྱིལ་འཁོར་གྱི་ལྷོ་ཁྱམས་གཙོ་བོའི་གཡས་ཞལ་དཀར་པོའི་མདུན་ངོས་སུ་ནམ་གྱི་ཐོ་རེངས་དམ་བཅས་པའི་བསེ་མོ་བཞི་རིམ་པ་བཞིན་འཁོད་པ་ནི། རྡོ་རྗེ་ཡ་བྱིན་མཐིང་ནག་ལྕགས་ཕུར་གྱི་རལ་པ་ཅན་ལྕགས་ཕུར་འདྲིལ་བ་བདུད་རྟ་ནག་པོ་ལ་བཞོན་པ། རྡོ་རྗེ་དེ་བྱིན་སེར་མོ་གསེར་ཕུར་གྱི་རལ་པ་ཅན་གསེར་གྱི་ཕུར་པ་འདྲིལ་བ་གཟའ་རྟ་སེར་པོ་ལ་བཞོན་པ།
རྡོ་རྗེ་བསྭེ་བྱིན་དམར་མོ་བསེ་ཕུར་གྱི་རལ་པ་ཅན་བསྭེའི་ཕུར་པ་འདྲིལ་བ་བཙན་རྟ་དམར་ཞུར་ལ་བཞོན་པ། རྡོ་རྗེ་ཕག་བྱིན་ལྗང་མོ་གཡུ་ཕུར་གྱི་རལ་པ་ཅན་གཡུའི་ཕུར་པ་འདྲིལ་བ་ཀླུ་རྟ་སྔོན་པོ་ལ་བཞོན་པ་རྣམས་སོ། འདི་བཞི་ལ་ས་བདག་ཆེན་མོ་བཞིར་ཡང་གྲགས་ཤིང་ཕུར་པ་ཆེ་མཆོག་གི་རྒྱུད་ལས། མར་ཁུ་ཁྲག་ཞག་འོ་མ་བཞི༔ དཀྱིལ་འཁོར་བར་ཁྱམས་དག་ཏུ་བཞག༔ ཅེས་གསུངས་པ་ལྟར་ས་བདག་མོ་བཞི་པོ་འདི་མར་ཁུ་ཁྲག་ཞག་འོ་མའི་མཚོ་བཞིར་གནས་པར་བཤད། དཀྱིལ་འཁོར་གྱི་བྱང་ཁྱམས་གཙོ་བོའི་གཡོན་ཞལ་དམར་པོའི་མདུན་ངོས་སུ་ནམ་གྱི་སྲོས་ལ་དམ་བཅས་པའི་ཤྭ་ན་མ་བཞི་འཁོད་པ་ནི། ཤྭ་ན་མུ་ཁ་ལྕགས་ཀྱི་མགོ་ཅན་སྔོན་མོ་ལྕགས་ཕུར་འདྲིལ་བ་ལྕགས་སྤྱང་མགོ་དགུ་ལ་བཞོན་པ། ཤྭ་ན་མུ་ཁ་ནག་མོ་གཡུའི་མགོ་ཅན་གཡུ་ཕུར་འདྲིལ་བ་གཡུའི་ཁྱི་མོ་རལ་པ་ཅན་ལ་བཞོན་པ། ཤྲཱི་མ་མུ་ཁའམ་སྲི་ལ་མུ་ཁ་སེར་མོ་གསེར་གྱི་མགོ་ཅན་གསེར་ཕུར་འདྲིལ་བ་གསེར་གྱི་འཕར་བ་ལྕེ་བརྒྱད་ལ་བཞོན་པ།
སྲིང་ག་ལ་མུ་ཁ་དམར་མོ་ཟངས་ཕུར་འདྲིལ་བ་ཟངས་ཀྱི་ཝ་མོ་རྐང་གསུམ་ལ་བཞོན་པ་རྣམས་སོ། དཀྱིལ་འཁོར་གྱི་ཤར་ཁྱམས་གཙོ་བོའི་དབུས་ཞལ་མཐིང་ཁའི་མདུན་ངོས་སུ་ནམ་གྱི་གུང་ལ་དམ་བཅས་པའི་རེ་ཏི་མཆེད་བཞིའམ་བདག་ཉིད་མ་བཞི་འཁོད་པ་ནི། རེ་མ་ཏི་ནག་མོ་རལ་པ་ཅན་ཕྱག་ན་མཆོག་ ་་་་་ཞེས་མི་རྐང་གི་ཕུར་པ་ ཕུར་འདྲིལ་བ་དྲེལ་རྟ་རྐང་གསུམ་ལ་བཞོན་པ། རེ་མ་ཏི་སེར་ནག་རྨ་བྱའི་ཐུལ་པ་ཅན་མཆོག་ཕུར་འདྲིལ་བ་ཆུ་གླང་སྔོན་མོ་ལ་བཞོན་པ། རེ་མ་ཛ་དམར་ནག་རེ་ལྡེ་ནག་པོ་གསོལ་ཞིང་མཆོག་ཕུར་འདྲིལ་བ་ཤ་བ་ཡུ་མོ་ལ་བཞོན་པ། རེ་མ་ཛུ་ལྗང་ནག་དར་ནག་གི་གོ་ཟུ་གསོལ་བ་མཆོག་ཕུར་འདྲིལ་བ་རྔ་མོང་ག་པ་ལ་བཞོན་པ་རྣམས་སོ། དཀྱིལ་འཁོར་གྱི་ཕྱི་རོལ་དུར་ཁྲོད་བརྒྱད་ཀྱི་ལྷོ་ཁྱམས་ལ་ས་བདག་མ་བཞིའམ་བསེ་མོ་བཞིའི་མིང་པོ་དུང་གི་སྐྱེས་བུ་གིང་ཆེན་བཞིའམ་དམག་དཔོན་བཞིའང་རིམ་བཞིན་དུ། པྲ་མ་ར་ཛ་སྲིན་པོའི་གིང་དཀར་པོ་དུང་ཕུར་འདྲིལ་བ། ཡ་མ་རཱ་ཛ་གཤིན་རྗེའི་གིང་སྔོན་པོ་རལ་གྲི་དང་ཕུར་པ་འདྲིལ། ད་ཤ་གྷྲི་ཝ་བདུད་ཀྱི་གིང་དམར་པོ་རལ་གྲི་དང་ཕུར་པ་འདྲིལ་བ།
ཡཀྴ་གྲཱི་ཝ་གནོད་སྦྱིན་གྱི་གིང་སེར་པོ་ཕུར་པ་འདྲིལ་བའོ། དུར་ཁྲོད་ཀྱི་བྱང་ཁྱམས་སུ་ཤྭ་ན་མ་བཞིའི་མིང་པོ་བསེའི་སྐྱེས་བུ་བཞི་ཡང་རིམ་པ་བཞིན་དུ་སྲིན་པོའི་སྐྱེས་བུ་སྲིན་པོ་གྱད་ཆེན་དཀར་པོ་དུང་ཕུར་འདྲིལ་བ། གཤིན་རྗེའི་སྐྱེས་བུ་ཡ་མ་ནག་པོ་ལྕགས་ཕུར་འདྲིལ་བ། ཡ་བདུད་ཀྱི་སྐྱེས་བུ་སོག་པོ་མིག་རི་དམར་པོ་ཟངས་ཕུར་འདྲིལ་བ། གནོད་སྦྱིན་གྱི་སྐྱེས་བུ་མོན་པ་མིག་རྭི་སྔོན་པོ་གཡུ་ཕུར་འདྲིལ་བའོ། དུར་ཁྲོད་ཀྱི་ཤར་ཁྱམས་སུ་བདག་ཉིད་མ་བཞིའམ་རེ་ཏི་མཆེད་བཞིའི་མིང་པོ་ལྕགས་ཀྱི་སྐྱེ་བུ་བཞི་ནི་རིམ་པ་བཞིན་དུ། ཤར་བདུད་དཀར་པོ་མཆེ་བ་གཙིགས་པ་དུང་གི་ཕུར་པ་འདྲིལ་བ། ལྷོ་བདུད་སྔོན་པོ་རལ་པ་ཅན་གཡུ་ཕུར་འདྲིལ་བ། ནུབ་བདུད་ནག་པོ་ཞགས་པ་དང་ཕུར་པ་འདྲིལ་བ། བྱང་བདུད་ལྗང་གུ་རལ་གྲི་དང་ཕུར་པ་འདྲིལ་བའོ།
དེ་ལྟར་དཀྱིལ་འཁོར་གྱི་ནང་ཁྱམས་ལྷོ་བྱང་ཤར་གསུམ་དུ་དམ་ཅན་གྱི་མ་མོ་བཅུ་གཉིས་དང༌། དེ་བཞིན་དུ་དུར་ཁྲོད་ཀྱི་ཕྱོགས་གསུམ་པོ་དེར་བསྭེ་ལྕགས་དུང་གསུམ་གྱི་སྐྱེས་བུ་བཅུ་གཉིས་བསྐྱེད་པ་ལས། དཀྱིལ་འཁོར་དང་དུར་ཁྲོད་ཀྱི་ནུབ་ཕྱོགས་སུ་དམ་ཅན་ཡབ་ཡུམ་གྱི་ལྷ་གནས་མེད་པའི་རྒྱུད་མཚན་གཙོ་བོའི་ཞལ་གཡས་གཡོན་དབུས་གསུམ་གྱི་གདུལ་བྱར་དེ་དག་བཞུགས་པ་མ་གཏོགས་གཙོ་བོར་རྒྱབ་ཞལ་མེད་པའི་ཕྱིར་རོ། རྒྱུད་དོན་འདིའི་ཚུལ་མ་ངེས་པ་འགའ་ཞིག་ནུབ་ཕྱོགས་སུ་ལྷ་འགོད་པ་ལུགས་འདིར་མི་རིགས་སོ། བཀའ་བརྒྱད་ཀྱི་བྱང་ཕྱོགས་ཕྲིན་ལས་ཕུར་པའི་དཀྱིལ་འཁོར་གྱི་བཀའ་སྲས་འགོད་ཚུལ་དང་མི་གཅིག་པས་འདི་གཉིས་སོ་སོར་མ་འདྲེས་པ་དགོས། སྔ་འགྱུར་བཀའ་གཏེར་གྱི་ལུགས་གོང་དུ་སྨོས་པ་ལྟར་བསེ་མོ་བཞི་ལ་ས་བདག་མ་བཞིར་གྲགས་པས། ས་བདག་ཆེན་མོའི་དུས་ལ་བབ༔ ཅེས་འདི་བཞི་དང༌། ཤྭ་ན་མུ་ཁའི་དུས་ལ་བབ༔ ཅེས་པའི་སྐབས་སུ་ཤྭ་ན་མ་བཞི་དང༌།
བདག་ཉིད་ཆེན་མོའི་དུས་ལ་བབ༔ ཅེས་པ་རེ་ཏི་མཆེད་བཞིར་འཁྲུལ་པ་མེད་པ་གུ་རུ་པདྨའི་དགོངས་པ་ཡིན་ལ། ས་ཕུར་ལ་ས་བདག་ཆེན་མོ་གཙོ་བོ་རྡོ་རྗེ་གཞོན་ནུར་ངོས་འཛིན་པ་འདྲ་བས་ས་བདག་ཆེན་མོའི་ཞལ་འབག་ཡིན་ཟེར་ཁྲོ་འབག་ཅིག་གིས་གདབ་ལས་ཆེན་མོའི་སྒྲུབ་འཆམ་དུས་འཆམ་དཔོན་གྱི་གྱོན་སྲོལ་འདུག་པས། ཁྱི་གདོང་གི་གཙོ་བོ་བྱེད་པ་སོགས་མིང་དོན་གཉིས་ཀ་འཁྲུལ་པའི་ལོག་རྟོག་ཅིག་ཤར་བའི་རྒྱུ་མཚན་གཏན་ཚིག་འདྲ་ཡོད་ན་སྨྲ་བའི་ལྗགས་རྐྱོང་བར་རིགས་སོ། དེ་ལྟར་ཕུར་སྲུང་དམ་ཅན་བསྐྱེད་ཚུལ་འདི་ཕུར་བུ་མཁན་པོ་རྣམས་ལ་ཤིན་ཏུ་གཅེས་པ་རྒྱུད་དོན་མན་ངག་གིས་གསལ་བར་བྱས་པ་ཡིན་པས་དཀྱིལ་འཁོར་བྲི་བ་དང༌། ལྷ་མཚན་ཕུར་པ་འགོད་པ་གཙོ་བོར་བསྒོམས་ལ་འདི་བཞིན་དགོས་པ་ལེགས་པར་བཤད་པ་ཡིན་ནོ། དེ་ལྟར་དཀྱིལ་འཁོར་གསུམ་པོ་བསྐྱེད་ནས་སྲོག་ཡེ་ཤེས་སུ་བསྐྱེད་དེ་སྲོག་དབང་བསྐུར་བ་ནི་དངོས་གཞི་བསྙེན་སྒྲུབ་ཀྱི་སྐབས་སོ། ཞེས་པའི་བར་ངེད་ཀྱིས་བྲིས་པའི་སྒྲུབ་ཆེན་ཆོག་ཁྲིགས་ལག་ལེན་སྙིང་པོ་རབ་གསལ་དུ་གསལ་བར་བཤད་ཡོད་པས་དེ་ཁོ་ན་ལྟར་ཐུན་བཞིར་ཉམས་སུ་བླང་ངོ༌། བཟླ་བྱའི་སྔགས་ནི་བསྙེན་རྐྱང་གི་དུས་སུ་གསང་བའི་ཡི་གེ་བཅུ་བཞི་པ་ཞེས་གསུངས་པ་ལྟར་དང༌། སྐབས་འདིར་རྡོ་རྗེ་ཕུར་པ་ཐུགས་གསང་བ་སྐུའི་རྒྱུད་ལས།
གྲངས་ཀྱི་བསྙེན་པ་བྱེ་བ་གསུམ༔ རྟགས་བསྙེན་རྟགས་བྱུང་བར་དུ་བཟླ༔ ཞེས་གསུངས་པས་བསྙེན་རྐྱང་དུས་ཀྱི་ཡིག་འབྲུ་བཅུ་བཞི་པ་དེ་ལ་ཛཿཧཱུྃ་ཨཱཿགསུམ་བསྣན་པའི་ཡིག་འབྲུ་བཅུ་བདུན་པ་བྱེ་བ་གསུམ་སྟེ་འབུམ་ཕྲག་སུམ་ཅུ་བཟླ་དགོས་པ་དེ་ལྟར་ཡིན་པའི་ཤེས་བྱེད་གཏེར་ཁ་འདི་གའི་མན་ངག་རྩ་ཐུང་ལས། མཁའ་འགྲོས་ལུང་བསྟན་སྔགས་བཤད་པ་ནི། ཨོཾ་རྡོ་རྗེ་གཞོན་ནུ༔ བཛྲ་འཁོར་ལོ་རྒྱན་འདེབས་མ༔ ཀཱི་ལི་ཁྲོ་བོ་བཅུ༔ ཀཱི་ལཱ་ཁྲོ་མོ་བཅུ༔ ཡ་སྲས་མཆོག༔ སརྦ་ཐམས་ཅད་འདུས་པ༔
བིགྣན་དགྲ་བགེགས་གནོན་པ༔ བཾ་ལྕགས་སྒྲོག་གིས་བཅིངས་པ༔ ཧཱུྃ་ཐུགས་ཀྱི་སྙིང་པོ༔ ཕཊ྄་སྤྲུལ་པ་འགྱེད་པ༔ ཛ་དངོས་གྲུབ་འགུགས་པ༔ ཧཱུྃ་དངོས་གྲུབ་ཐམས་ཅད་བདག་ལ་བསྡུ་བ༔ ཨཱཿདངོས་གྲུབ་ཐམས་ཅད་བདག་ལ་འབེབས་པ༔ ཞེས་སྔགས་འགྲེལ་དང་བཅས་ཏེ་བཤད་པ་ལྟར་རོ། རྟགས་ནི། གསང་རྒྱུད་ལས།
སྟོང་གསུམ་ཞབས་ཀྱིས་བརྫིས་པ་དང་༔ ཉི་ཟླ་ཁོང་དུ་མིད་པ་དང་༔ རི་རབ་ལག་གིས་བསྐོར་བ་དང་༔ རྒྱ་མཚོ་འུབ་ཀྱིས་བཏུང་བ་དང་༔ དངོས་སམ་ཉམས་སམ་རྨི་ལམ་དུ༔ གྲུབ་པའི་རྟགས་ནི་ངེས་པར་འབྱུང་༔ ཞེས་གསུངས་པ་ལྟར་རོ། དམིགས་པའི་འཕྲོ་འདུ་སྤྱིར་བསྙེན་དུས་བཞིན་ལ། བསྙེན་ཕུར་སྟེང་གི་རང་འདྲའི་རྡོ་རྗེ་གཞོན་ནུ་ལ་དོ་ལིའི་སྤྲོ་བསྡུ་བྱེད་པ་དེ་འདིར་མཚན་མ་རྫས་ཀྱི་དཀྱིལ་འཁོར་གྱི་གཙོ་ཕུར་རྡོ་རྗེ་གཞོན་ནུར་གསལ་བ་ལ་དམིགས་དགོས་ཤིང༌། གཞན་དུ་དམིགས་པའི་འཕྲོ་འདུ་སྤྱི་དང་སྲུང་འཁོར་དྲུག་པོ་སོགས་ཐམས་ཅད་བསྙེན་དུས་བཞིན་ལ་རྒྱས་བསྡུས་སོགས་རིག་པས་སྤྲོས་ཏེ་བྱ་དགོས་ལ་ཐུན་བཞིར་གཅོད་ལུགས་ཀྱང་དེ་ལྟར་རོ།
ནུབ་རེ་བཞིན་ཚོགས་འཁོར་དང་སྲོད་ཐུན་གྱི་འགོར། ཤར་ཕྱོགས་དཀར་མོ་དུང་གི་གཞལ་ཡས་ནས༔ ཞེས་སོགས་ཀྱི་སྒོ་ནས་ཀུན་ཐུབ་རྒྱལ་མོ་བསྐུལ་ཞིང་ཉུལ་ལེ་བསྐྲད་པས་བྱིན་འབེབས་སོགས་བྱ་ཚུལ་དངོས་གྲུབ་རྒྱ་མཚོའི་རོལ་གར་དང་སྙིང་པོ་རབ་གསལ་ལྟར་བྱ་བ་ནི་དངོས་གཞི་བསྙེན་སྒྲུབ་ཀྱི་རིམ་པའོ། སྤྱི་དོན་གསུམ་པ་རྗེས་ཀྱི་རིམ་པ་ལ་གཉིས་ཏེ། དང་པོ་ལས་སྦྱོར་ཇི་ལྟར་བྱ་བ་དང༌། གཉིས་པ་དངོས་གྲུབ་བླང་བའི་རིམ་པའོ། དེ་ལ་དང་པོ་ལས་སྦྱོར་ནི། གསང་རྒྱུད་ལས། མཎྜལ་གྲུ་གསུམ་རིམ་པ་གསུམ། ཟངས་ལྕགས་མཁར་བའི་ཕྱི་མ་ལ༔
ཁྲག་རྒོད་བསྲེས་ལ་བྱུགས་པར་བྱ༔ དྲག་པོའི་ཤིང་ལ་ཟུར་གསུམ་རྩང་༔ ཉེར་གཅིག་སྲིན་མོའི་འགྲོས་སུ་བཀོད༔ རྣམ་ཤེས་ཚང་བའི་ལངྒ་བྲི༔ ཞེས་གསུངས་པ་ལྟར་དཀྱིལ་འཁོར་གྱི་མདུན་དུ་སྟེགས་གྲུ་བཞི་པ་ཇི་ལྟར་རིགས་པ་རོ་སོལ་གྱི་ཕྱེ་མ་བཀྲམ་པའོ། ཕུང་རོ་གྲུ་བཞིར་བགྲད་པའི་སྟེང་རྫ་ཤིང་གང་རིགས་ཀྱི་འབྲུབ་ཁུང་གྲུ་གསུམ་པ་བང་རིམ་གསུམ་པ་ལ་ཟངས་ལྕགས་མཁར་བའི་ཕྱི་མ་དང་ཁྲག་རྒོད་ཀྱིས་བྱུགས་པའི་ཕྱིར་སྐྱེར་པ་སོགས་དྲག་པོའི་ཤིང་གི་རྩང་ཉེར་གཅིག་སྲིན་པོའི་འགྲོས་ཏེ་བསྣོལ་ཐབས་སུ་བཀོད་པའི་ནང་དུ་ཕུར་པ་དྲག་སྔགས་སྤུ་གྲིའི་ཏི་ཀ་ལས་ལིངྒ་འཁོར་ལོ་ལ་སྐྱོན་ཏེ་བསྒྲལ་བར་བྱའོ། ཞེས་གསུངས་པའི་དོན་གཏེར་ཁ་འདི་གའི་ཕུར་པ་བསྭེ་སྒྲོམ་ལས། འཁོར་ལོ་རྩིབས་དྲུག་མུ་ཁྱུད་གསུམ་པ་ཞིག་བྱ༔ ལྟེ་བ་ལ་མིང་རུས་བྲིས༔ ཕྱི་རོལ་རྩིབས་དྲུག་ལ་ལུས་ཚང་བར་བྲིས༔
རྩིབས་ཤར་ལ་མགོ་བོ༔ ལྷོ་ཤར་དུ་ལག་པ་གཡོན༔ ལྷོ་ནུབ་ཏུ་རྐང་པ་གཡོན༔ ནུབ་ཏུ་ཕོ་མཚན༔ ནུབ་བྱང་དུ་རྐང་པ་གཡས༔ བྱང་ཤར་དུ་ལག་པ་གཡས༔ རྩིབས་ཤར་གྱི་ནང་དུ་ཚང་བར་བྲིས༔ ཕོ་མཚན་ལ་བླ་དྭགས་བྲིས༔ ཕྱིའི་མུ་ཁྱུད་ལ་ཛཿཉེར་གཅིག་བྲིས༔ ཞེས་གསུངས་པ་ལྟར་ན་འཁོར་ལོ་བྲི་བ་འཐད་པ་འདྲ་ཡང་དེང་སང་འཁོར་ལོ་འབྲི་བ་ཕྱག་ལེན་དུ་མི་བྱེད་ཀྱང་འཁོར་ལོ་བྱས་ན་གཞུང་དང་མཐུན་པར་འདུག །
འོན་ཀྱང་ཕྱག་ལེན་ལྟར་ན་དུག་ཤོག་ལ་ལིངྒ་སྐྱེ་མཆེད་ཚང་བ་ཚེ་བདག་ཡང་བཟློག་ཀིང་ཀང་སོགས་སྤྱི་ལྟར་བྲིས་པ་ལ། ཁྱད་ཆོས་ཕུར་པ་དྲག་སྔགས་ཀྱི་རྩ་བ་ལས་གསུངས་པ་ལྟར་མགོ་བོའི་སྐྲ་གསེབ་ཏུ། ཨོཾ་བཛྲ་ཀཱི་ལི་ཀཱི་ལ་ཡ་སྙིང་ཁྲག་ཤད་ཛ་ལ་ཙི་ཏ་ཨ་པ་ར་ཙི་ཏ་ཞེས་འབྲུ་བཅུ་དགུ་པ་བྲིས་རྩིབས་ཤར་ལ་འགོད། ལྷོ་ཤར་དུ་ལག་གཡོན། ལྷོ་ནུབ་ཏུ་རྐང་པ་གཡོན། ནུབ་ཏུ་ཕོ་མཚན། ནུབ་བྱང་དུ་རྐང་པ་གཡས་པ། བྱང་ཤར་དུ་ལག་པ་གཡས་པ། རྩིབས་ཀྱི་ནང་དུ་ཚུད་པར་བྲིས། ལག་པ་གཡས་པའི་ཉྭ་ལ།
མ་རཀྨོ་ཡཀྨོ་ཀཱ་ལ་རུ་པ་སྙིང་རྩ་ལ་ཡཾ་ཡཾ་ཐིབས་ཐིབས་ཞེས་འབྲུ་བཅུ་དྲུག་པ་བྲིས། ལག་པ་གཡོན་ཉྭ་ལ། ཙིཏྟ་སྲོག་ལ་ཏུང་ཏུང་སྲོག་ལ་ཡཾ་ཡཾ་ཛ་ཡེ་བི་ཛ་ཡེ་མྱགས་མྱགས་སོད་སོད་ཙཀྲ་སེ་ན་ཏུབས། འབྲུ་བཅུ་བཞི་པ་བྲིས། རྐང་པ་གཡས་པའི་བྱིན་བར་སྙིང་ལ་ཁྲིལ་ཁྲིལ་སྲོག་ལ་ཆུམ་ཆུམ་ཀ་ཏང་ཀ་ཏེ་སྙིང་རྩ་ལ་ཡཾ་ཡཾ། སྙིང་ཁ་རག་དུན་ཏྲི༔ ཞེས་འབྲུ་ཉེར་གཅིག་པ་བྲིས། རྐང་པ་གཡོན་ལ་མ་མ་པ་ཤཾ་ཀུ་རུ་དྷ་ཏི་མ་མ་ཀརྨ་ཨི་ནན་ཤྲཱི་བཛྲ་མ་ཏང་ཉག་ཀ་ར་ཡེ་མ་ར་ས་ནི་པྲ་མ་དྷ་ན་ཡེ་ཧཱུྃ་ཕཊ྄ཿ ཅེས་འབྲུ་སོ་གསུམ་པ་བྲིས། གཞན་ཡང་མིག་ལ་ལོང༌།
རྣ་བ་འོན་པ་སོགས་གནད་ཡིག་རྣམས་དང༌། དཔྲལ་བར་རུས་སྙིང་ག་ནྲྀ་ཏྲི་དང་ཛཿ ཁ་སྤྲོད་ཀྱི་མཐར་དགྲ་བགེགས་ཛཿཧཱུྃ་བཾ་ཧོཿསོགས་ཀིང་ཀང་ལྟར་གྱི་བླ་འགུགས་དང་སྤེལ་ཚིག་མགྲིན་པ་ནས་བརྩམ་འགོ་ཕྱིར་བསྟན་དུ་བྲིས་རླ་ལ་བླ་དྭགས་སོགས་སྤྱི་ལྟར་དབུ་ཅན་གྱི་ཡི་གེ་ཡིག་སྤུང་དང་ཚག་མེད་དུ་བྲིས། ལིངྒའི་སྤྱི་བོ་ནས་ཡིག་མགོ་ནང་བསྟན་དྷ་ཏི་གསུམ་གྱི་དྲག་སྔགས་འོག་ནས་འབྱུང་བ་ལྟར་ལ་དམོད་ཚིག་འབྲི། ཡི་གེ་འདི་རྣམས་ལྡོག་པ་དང་སྡུག་པ་དང་འབྱམས་པ་གསུམ་གྱི་རྐྱོན་དང་ལྷག་ཆད་བྲིས་སྲུབ་མེད་པ་གལ་ཆེ་ཞིང་མཐར་ཛཿཁྲམ་གྱིས་བསྐོར་ཟན་དྲིལ་གྱིས་ཕྱྀས་ཤིང༌། ལམ་རྒྱ་གྲམ་གྱི་ས་འཐོར་ཞིང༌། ལྃ་ཧོ་ཤུདྡྷེ་ཤུདྡྷེ་སྭཱ་ཧཱ༔ ཞེས་བཟླ། ཆུ་མིག་ལྐུགས་པ་ཞེས་གར་ཡང་མི་འབབ་པའམ་ཁྲོན་པའི་ཆུས་མེ་ལོང་གི་ངོས་སུ་ལིངྒ་ཤར་བ་བཀྲུ་ཞིང༌། བྃ་ཧོ་ཤུདྡྷེ་ཤུདྡྷེ་སྭཱ་ཧཱ༔
བྲ་མའི་ཤིང་ངམ་རོ་བསྲེགས་པའི་མགལ་དུམ་གྱི་མེ་སྦར་བ་ལ་བུར་ཤིང༌། རྃ་ཧོ་ཤུདྡྷེ་ཤུདྡྷེ་སྭཱ་ཧཱ༔ རླུང་ལ་འཕྱར་བའམ་རླུང་གཡབ་ཀྱིས་གཡབ་ཅིང༌། ཡྃ་ཧོ་ཤུདྡྷེ་ཤུདྡྷེ་སྭཱ་ཧཱ༔ ནམ་མཁར་འཕྱར་ཞིང༌། ཨེ་ཧོ་ཤུདྡྷེ་ཤུདྡྷེ་སྭཱ་ཧཱ༔ ཞེས་བརྗོད་ཅིང་སྦྱང་བ་བྱ། སྔགས་འདི་རྣམས་ཚར་བདུན་རེ་ཙམ་བཟླ་དགོས་ཤིང་གོ་རིམ་ཡང༌། ཨེ་ཡྃ་རྃ་བྃ་ལྃ་ཞེས་ནམ་མཁའ་རླུང་མེ་ཆུ་སའི་རིམ་པ་བྱས་ཀྱང་ཆོག་པས་གང་བདེས་འཐུས། སྦྱང་བ་ཟིན་ནས་བཙན་དུག་ཐང་ཁྲོམ་སོགས་དུག་སྣ་དང༌།
གྲི་ཁྲག་སོགས་དུག་ཁྲག་སྦྱར་བ་ཧ་ཅང་གར་པོ་མིན་པ་ཞིག་གིས་ལིངྒ་ལ་བྱུགས། དམིགས་གསལ་ལ་ཟག་རྫས་སོགས་དགོས་ཀྱང་འདིར་རིག་སྔགས་ཀྱིས་བསྒྲུབས་པའི་དུག་ཁྲག་མིན་པ་གསར་སྦྱོར་བྱས་པ་དགོས། དེ་ལྟར་གྲུབ་ནས་དྲག་སྔགས་ཀྱི་གཞུང་མང་པོར་ལིངྒའི་ཤ་ཁྲག་རུས་གསུམ་ཆགས་པའི་སྔགས་དམིགས་སོགས་མང་དུ་བཤད་ཀྱང་དེ་དག་ལག་ལེན་དུ་ལོང་དཀའ་བས་འདི་ཙམ་གྱིས་འཐུས་ཤིང༌། ལིངྒ་དེ་རོ་སྐྲ་དང་ཚོན་སྐུད་སྔོ་དམར་གྱིས་འབྲུབ་ཁུང་དུ་ཤམ་ཚོད་ཅིག་བཅིངས་ཏེ་ལུས་རྗེན་པར་མཐོང་བ་བྱས་ཏེ་འབྲུབ་ཁུང་དུ་བཅུག་ཅིང་ལིང་ཁེབས་ལྟ་བུ་སྟེངས་ནས་དགབ་བོ། གཏེར་གཞུང་ལ་ལར་འབྲུབ་ཁུང་དང་ལིངྒ་དཀྱིལ་འཁོར་གྱི་བྱང་ཤར་དུ་བཀོད་ནས་ཚོན་སྐུད་ཀྱི་བྱད་ཐག་སྣེ་མོ་ཁམས་གསུམ་རྣམ་རྒྱལ་གྱི་ཕུར་པ་ལ་འདོགས་པར་ཡང་བཤད། དམིགས་བསལ་མེད་པ་དང་བསྙེན་སྒྲུབ་སྦྲགས་མ་ལྟ་བུ་མ་འབྱོར་ན་ཟན་ལིང་གིས་ཀྱང་འཐུས་པའོ། གདབ་ཁ་དངོས་ཇི་ལྟར་བྱ་བ་ནི། རྒྱུད་ལས། ལྷ་འཕྲལ་གནས་ནས་དགུགས་པ་དང་༔ རྣམ་ཤེས་གཟུགས་སྟིམས་བྱད་དུ་ཞུགས༔
སྨྱོར་ཞུགས་རྡུལ་དུ་བརླག་པ་དང་༔ ཤ་ཁྲག་ཞལ་དུ་བསྟབས་ནས་འགྱེད༔ འདི་དྲུག་ཤེས་ན་ལས་རྣམས་འགྲུབ༔ ཅེས་གསུངས་པའི་དོན་དྲུག་པོ་དེ་ལ་ཕུར་པ་རྩ་རྒྱུད་ཀྱི་དགོངས་པ་ལྟར་འགྲེལ་ཆེན་འབུམ་ནག་ཏུ་དྲུག་ཅུར་དབྱེ་ཚུལ་གསུངས་ཏེ། གཉེན་པོ་སྟོབས་ཀྱི་ལྷ་དྲུག ། ངན་སྔགས་ལས་ཀྱི་ཕུར་པ་དྲུག ། གདབ་པ་གནས་ཀྱི་གདབ་པ་དྲུག ། བསྐུལ་བར་བྱ་བའི་ཕོ་ཉ་དྲུག ། གདགས་པར་བྱ་བའི་འཕྱོང་དྲུག ། བསགས་པར་བྱ་བའི་རྫས་དྲུག །
བཟླས་པར་བྱ་བའི་སྔགས་དྲུག ། བཅའ་བར་བྱ་བའི་ཕྱག་རྒྱ་དྲུག ། གདབ་པའི་སྨོན་ལམ་དྲུག ། ཏིང་ངེ་འཛིན་དྲུག་སྟེ་དོན་ཚན་བཅུར་གསུངས་པ་ལྟར་ཤེས་པ་གལ་ཆེ་ཞིང༌། དེ་ལྟར་ལྷ་འཕྲལ་བ་ལ་གཉེན་པོའི་ལྷ་བདུད་རྩི་འཁྱིལ་བ་དང་ལས་ཀྱི་ལྷ་རྡོར་ལེགས། ལས་ཕུར་སེང་ལྡེང་དམར་པོ་གདབ་གནས་སྤྱི་གཙུག་བསྐུལ་བའི་ཕོ་ཉ་དམ་ཚིག་ཆེན་པོ་འཕྱོངས་རྟོགས་ཤིག་སོགས་རྫས་དང་སྔགས་ཕྱག་རྒྱ་སྨོན་ལམ་ཏིང་ངེ་འཛིན་རྣམས་འོག་ཏུ་འཆད་པ་ལྟར་རོ། དེ་ལྟར་ན་དོན་ཚན་རེ་རེ་ལ་ཡང་བཅུར་ཕྱེ་བའི་ཕྲ་ཞིབ་ཐམས་ཅད་བྲིས་མ་ལངས་པས་ཁོ་བོའི་བླ་མ་རྒྱལ་དབང་རྡོ་རྗེ་འཆང་ཐམས་ཅད་མཁྱེན་པ་ལྔ་པ་ཆེན་པོས་བདག་ལ་བརྩེ་བའི་སྤྱན་རས་ཀྱིས་གཟིགས་ཏེ་ཡང་རྫོང་དུ་ལོ་གསུམ་གྱི་བཅད་རྒྱའི་དུས་རྡོ་རྗེ་ཕུར་པའི་བསྙེན་སྒྲུབ་ལས་སྦྱོར་རྒྱས་པ་བགྱིས་སྐབས་ལེགས་པར་སྩལ་བའི་མན་ངག་དམར་ཁྲིད་ཀྱི་དོན་བཞིན་ལག་ལེན་དུ་བསྟར་བ་ལ་ལས་གཞུང་ཚར་ཅིག་ཚོགས་བར་པ་ཡན་གྲུབ་ནས་རིག་འཛིན་བསྐུལ་བ། དཀྱིལ་འཁོར་ལྷ་ཚོགས་བསྐུལ་བ། ཕུར་སྲུང་དམ་ཅན་རྣམས་བསྐུལ་བ་སོགས་སྙིང་པོ་རབ་གསལ་ལྟར་བྱ། གསེར་སྐྱེམས་བཤམས་པ་བྱིན་གྱིས་བརླབས་ཏེ་སྤྱི་ལྟར་མཁྱེན་གསོལ་གཟུ་དང་དཔང་སོགས་བྱ།
ཡང་ན་རྡོ་རྗེ་ཕ་ལམ་ལྟར་བྱ། རྩ་བརྒྱུད་བླ་མ་ཕུར་པའི་ལྷ་ཚོགས་རྣམས། ཞེས་པ་ནས། གསེར་སྐྱེམས་མཆོད་པ་འདི་བཞེས་གཟུ་དཔང་མཛོད། ཅེས་པའི་བར་ཤོ་ལོ་ཀ་གསུམ་བྱས་ན་འཇུག་པ་བདེ། འདི་མན་ཆད་རྡོ་རྗེ་ཕ་ལམ་དུ་ཕུར་འཆམ་སོགས་སྤྲོས་པ་དང་སྦྱར་བ་ཡིན་པས་སྙིང་པོ་རབ་གསལ་ལྟར་བགྱིས་ན་བདེ་བས་འབྲུབ་ཁུང་དང་ལིངྒ་བསྐྱེད་པ་སོགས་སྤྱི་ལྟར་བྱ། དྲག་སྔགས་སྤུ་གྲིའི་ཏི་ཀ་ལས། དབྱེ་འགུགས་སྤྱི་དང་མཐུན་པར་བྱ༔ ཞེས་གསུངས་པ་ལྟར་འདི་མན་ཆད་ཀྱི་གདབ་ཁ་རྣམས་ལ་ཐུན་བཞིར་ལས་བྱང་རྒྱས་བསྡུས་གང་རིགས་བཟླས་པ་འོས་འཚམས་འཛབ་བསྐུལ་མཆོད་བསྟོད་དང་བཅས་པའི་རྗེས་སུ་རང་གི་ཐུགས་ཀ་ནས་ཨེ་ཆད་པ་ལས་འབྲུབ་ཁུང་མེ་འབར་བར་གསལ་བཏབ་སྟེ་ཨེ་རཾ་ཕཊ྄་རཾ་ཛྭ་ལ་རཾ་ཞེས་བརྗོད། ནྲྀ་ཏྲི་ཛཿཞེས་དེའི་ནང་དུ་དགྲ་བགེགས་དངོས་སུ་གསལ་བཏབ་ལ།
ཚིག་ལྷུགས་པའི་བདེན་བདར་དགུགས་གཞུག་བརྒྱའམ་ལྔ་བཅུ་ཙམ་བྱ། དམིགས་གསལ་ལྟ་བུར་དངོས་ཉམས་རྨི་ལམ་གྱི་རྟགས་དང་ལིངྒ་སྣུམ་དུ་སོང་བ་དང་དངོས་སུ་འགུལ་བ་སོགས་བྱུང་ན་ཁུག་རྟགས་ཡིན་པར་བཤད། དེ་རྗེས་གདབ་ཁ་དྲུག་གི་དང་པོ་ལྷ་དང་དབྱེ་བ་ལ་དོན་ཚན་དྲུག་ཏུ་ཡོད་པའི་དང་པོ་ལྷའམ་ཕོ་ཉ་ནི། དགུགས་གཞུག་ཚར་གཅིག་སྔོན་དུ་འགྲོ་བས། དམ་ཚིག་ཆེན་པོའི་དུས་ལ་བབ༔ ཅེས་པ་ནས། མཐུ་རྩལ་དབྱུང་བའི་དུས་ལ་བབ༔ ཅེས་པའི་བར་བརྗོད་ཅིང་བསྐུལ། གཉིས་པ་འཕྱོང་ནི། བསྐུལ་དེ་ལས།
གཏོགས་ཤིག་གྲོགས་དང་བྲལ་བར་གྱིས༔ ཞེས་པའི་ཚིག་གཅིག་པོ་འདི་བཏགས། གསུམ་པ་སྔགས་ནི། ཨོཾ་བཛྲ་ཀཱི་ལི་ཀཱི་ལཱ་ཡ། དམིགས་བསལ་ཡོད་ན་མིང་འཇུག ། སྤྱིར། དགྲ་བགེགས་ཧ་ས་ཡ་ར་ཧ་ས་ཡ་ར་ཧྲཱིཿ དཎྚ་ཧཱུྃ་ཕཊ྄ཿ ཅེས་ཅི་ནུས་བཟླ། བཞི་པ་རྫས་ནི།
དམིགས་བསལ། གུ་གུལ། ཁྱི་ལུད། ཚིལ་ཆེན། ལྷམ་འབོག ། རྟ་བོང་གི་ལུད་རྣམས་འགྲེལ་ཆེན་འབུམ་ནག་ལས་བཤད་པས་སྒྲུབ་ཁང་མིན་པའི་ཕྱོགས་གཞན་དུ་གཏོང་ཚུལ་ལག་ལེན་ལྟར་དང༌། སྤྱིར་གུ་གུལ་གྱིས་བདུག་ཅིང་ཕྱག་རྒྱ་བྱ་འུག་གི་སྒྲོས་བྱབ་ཚུལ་བྱེད། ལྔ་པ་ཏིང་འཛིན་ནི། ལས་མཁན་སྡེ་བརྒྱད་རྣམས་བྱ་འུག་གི་གཟུགས་སུ་སྤྲུལ་ནས་དགྲ་ཡུལ་དུ་སོང་སྟེ་སྐྱོབ་བྱེད་ཀྱི་ལྷ་སྲུང་དང་འཕྲལ་བའི་དམིགས་པ་བྱེད། དྲུག་པ་དམོད་པའམ་སྨོན་ལམ་ནི།
ཐུན་འཇོག་ཁར་དགྲ་བོ་ཆཻ་དང་སྐྱོབ་པའི་ལྷ་རྣམས་བྲལ་བར་གྱུར་ཅིག ། ཅེས་པའི་དམོད་པ་ལན་མང་བར་བརྗོད། འདི་ཡང་དམིགས་བསལ་རྟགས་དང་སྦྱོར་བ་དགོས་ཀྱང་དཀྱུས་མ་ཐུན་གཉིས་གསུམ་ཙམ་གྱིས་འཐུས། གདབ་ཁ་གཉིས་པ་གཟུགས་ལ་དབབ་པ་ལ་ཡང་དོན་དྲུག་གི་དང་པོ་ཕོ་ཉ་ནི། འགུགས་འདྲེན་སྔོན་དུ་འགྲོ་བས་དམ་ཚིག་ཆེན་པོ་ཤོ་ལོ་ཀ་གཉིས་ཀྱིས་ཕོ་ཉ་བཏང༌། གཉིས་པ་འཕྱོངས་ནི། གཏོགས་ཤིག་སོགས་ཀྱི་འཕྱོངས་སྔ་མའི་ཚབ་ཏུ། ཕོབ་ཅིག་རྣམ་པར་གཟིར་བར་གྱིས༔ ཞེས་བཏགས། གསུམ་པ་སྔགས་ནི།
ཨོཾ་བཛྲ་ཀཱི་ལི་ཀཱི་ལ་ཡ་ཆཻ་ཨཱ་བེ་ཤ་ཡ་ཨཱ་བེ་ཤ་ཡ་ཧཱུྃ་ཕཊ྄ཿ ཅེས་ཅི་ནུས་བཟླ། བཞི་པ་རྫས་ནི་འབུམ་ནག་ལས། ཚེར་ནག་ཡུངས་དཀར་རྒྱལ་པོ་ཡུགས་སའི་ཞབས་ས་རྣམས་བཤད། སྤྱིར་ཡུངས་དཀར་ནག ། ལྕགས་ཟངས་རྡོ་ཕྱེ་དུག་སྣའི་ཕྱེ་མ་སོགས་ཟམ་ཐུན་ལ་གྲི་ཁྲག་སོགས་ཁྲག་རློན་པ་དང་སྦྱར་བའི་བོལ་བྱས་པའི་ཐུན་རྫས་ཐོད་པའམ་གཡག་རུ་ལྟ་བུར་བླུགས་པའི་ཁ་གཡག་རོག་གི་རྩིད་པས་བཀག་པའི་སྟེང་ནས་ཕུ་བཏབ་པས་ཁ་རླངས་དང་མཆིལ་མ་མི་འཆོར་བའི་གནད་ཡིན་ལ། དེ་ལྟར་གཏེར་གཞུང་ནག་པོ་དུག་གི་སྤུ་གྲི་ལས། མོན་ནམ་རབས་ཆད་ཐོད་པ་རུ༔ ཕོ་རྫས་དུག་ལ་མོ་རྫས་ཁྲག༔ ཅེས་གསུངས་པའི་ཐུན་དེ་དག་གིས་ལིངྒར་འཐོར།
ཕྱག་རྒྱ་ཐལ་མོ་གཉིས་ལ་སྦུབ་ནས་འབེབས་པའི་སྟེང་ཀ་བྱེད། ལྔ་པ་ཏིང་འཛིན་ནི། ཕོ་ཉ་རྣམས་ཀྱིས་དགྲ་བོ་ལྕགས་ཀྱུས་སྙིང་ག་ནས་བཟུང་སྟེ་བཀུག་ནས་ལིངྒར་བསྟིམས་པའི་དམིགས་པ་བྱེད། དྲུག་པ་དམོད་པ་ནི། དགྲ་བོ་ཆཻ་མོ་གཟུགས་དེ་ཉིད་ལ་ཐིམ་པར་གྱུར་ཅིག་གི་དམོད་པ་ཐུན་འཇོག་ཁར་བྱེད། གདབ་ཁ་གཉིས་པ་དམིགས་གསལ་ལ་ཁུག་རྟགས་མ་བྱུང་གི་བར་དུ་དགོས་པ་ཞག་གཅིག་གཉིས་སམ་ཐུན་གསུམ་བཞི་སྐབས་དང་སྦྱོར་དགོས་ཀྱང་སྤྱི་འགྲོར་ཐུན་གཅིག་གིས་འཐུས། གདབ་ཁ་གསུམ་པ་བྱད་དུ་ཞུགས་པ་ལ་དོན་དྲུག་གི་དང་པོར་འགུགས་འདྲེན་སྔོན་དུ་འགྲོ་བས་བབ་བརྒྱད་ཀྱི་ཕོ་ཉ་བཏང༌། གཉིས་པ་འཕྱོང་སྔ་མའི་ཚབ་ཏུ། ཟུངས་ཤིག་རྒྱོབ་ཅིག་རྣམ་པར་ཆིངས༔ ཞེས་པ་བཏགས།
གསུམ་པ་སྔགས་ནི། ཨོཾ་བཛྲ་ཀཱི་ལི་ཀཱི་ལཱ་ཡ་ཆཻ་མོ་ཛཿཧཱུྃ་བཾ་ཧོཿ ཤྲཱི་གྷཾ་ཨ་ན་ཡ་ཧཱུྃ་ཕཊ྄ཿ ཅི་ནུས་བཟླ། བཞི་པ་རྫས་ནི་འབུམ་ནག་ལས། བལ་ཚོན་སྣ་ལྔ་སྐུད་པ་དཀར་ནག་བཤད། ཕྱག་ལེན་དུ་རང་གི་དྲི་མ་མ་སོང་བའི་ཚོན་སྐུད་སྣ་ལྔ་དང་ཡུགས་སའི་སྐྲས་ལིངྒ་ཅུང་ཟད་འཁྱིག་པའི་ཚུལ་བྱེད། ལྔ་པ་ཏིང་འཛིན་ནི། ལྕགས་སྒྲོག་དང་ཞགས་པས་རི་དྭགས་རྒྱར་ཚུད་པ་ལྟར་བཀྱིགས་པར་བསམ། དྲུག་པ་དམོད་པ་ནི།
དགྲ་བགེགས་འདི་དྲུ་བུ་ཐུལ་བ་ལྟར་སྡོམས་ཤིག་ཆིངས་ཤིག་ཅེས་ཐུན་འཇོག་ཁར་བྱེད། འདི་ཐུན་གཅིག་གིས་འཐུས། གདབ་ཁ་བཞི་པ་སྨྱོར་ཞུགས་པ་ལ་དོན་དྲུག་གི་དང་པོ་འགུགས་འདྲེན་ལན་གཅིག་གི་མཐར་བབ་བརྒྱད་ཀྱི་ཕོ་ཉ་བཏང༌། གཉིས་པ། རིངས་པར་ཁུག་ལ་སྨྱོ་རུ་ཆུག ། ཅེས་པ་ཚིག་གཅིག་པོ་འདི་བཏགས། གསུམ་པ་སྔགས་ནི། ཨོཾ་བཛྲ་ཀཱི་ལི་ཀཱི་ལ་ཡ་ཛྭ་ལ་པ་ཡ་ཛྭ་ལ་པ་ཡ་ཧཱུྃ་ཕཊ྄ཿ ཅི་ནུས་བཟླ། བཞི་པ་རྫས་ནི།
དྷ་ཏུ་ར་ཐང་ལོ་དུག་ཆུ་རྣམས་བཤད། ཕྱག་ལེན་དུ་ཆུ་གཙང་ཁྲག་གིས་མདོག་འགྱུར་ཙམ་བྱས་པ་ལ་ཐང་ཁྲོམ་པས་གཙོས་པའི་དུག་སྣའི་ཕྱེ་མ་བཏབ་པའི་རོ་སྐྲའི་པིར་ལྟ་བུས་ལིངྒའི་ཁ་མིག་སྣ་སྙིང་ཁ་སོགས་དབང་པོའི་སྒོ་རྣམས་ལ་ཅུང་ཟད་རེ་བྱུགས་འབྱུག་བུལ་ཆེས་པ་དང་ཁྲག་གར་ན་སླར་ལིང་ལྟེབ་བྱེད་དུས་ཆག་འགྲོ་བས་སླ་བར་བྱེད་ཅིང་རྦ་རླབས་འཁྲུག་པའི་ཕྱག་རྒྱ་བྱེད། ལྔ་པ་ཏིང་འཛིན་ནི། སྤྲུལ་པའི་ཕོ་ཉ་རྣམས་ཀྱིས་དུག་གི་ཆར་ཕབ་པས་དགྲ་བོ་སྨྱོ་འབོག་རེངས་པར་བསམ། དྲུག་པ་དམོད་པ་ནི། ཆཻ་མོ་སྨྱོ་རུ་ཆུག་ཅིག་འབོག་ཏུ་ཆུག་ཅྀག་དྲན་པ་ཉམས་པར་གྱུར་ཅིག་ཅེས་ཐུན་འཇོག་ཁར་བྱེད་འདི་ཡང་ཐུན་གཅིག་གིས་འཐུས། གདབ་ཁ་ལྔ་པ་རྡུལ་དུ་རློག་པ་འདིའི་ཁོག་ནས་དྷ་ཏིའི་དྲག་སྔགས་བཟླ་བ་དང་ལས་སྦྱོར་དངོས་སྟོན་པས་ལས་བྱང་ཆེ་འབྲིང་ཆུང་གསུམ་གང་རིགས་དང་བཟླས་པ་བརྒྱ་སྟོང་ཙམ་འཛབ་བསྐུལ་མཆོད་བསྟོད་སོགས་སྔོན་དུ་འགྲོ་བས། འབྲུབ་ཁུང་དང་ལིངྒར་དམིགས་པ་གོང་ལྟར། ཨེ་རཾ་ཕཊ་རཾ་ཛྭ་ལ་རཾ་ནྲྀ་ཏྲི་ཛཿ ཞེས་དང་དགུག་གཞུག་ཚར་གསུམ་མམ་གཅིག་དང༌།
བཛྲ་ཨངྐུ་ཤ་ཛཿསོགས་ཕྱག་རྒྱ་བཞིས་འགུགས་འཆིང་སྡོམ་སྨྱོས་ཀྱི་དམིགས་པ་བརྟན་པོར་བྱས་ཏེ་ཐུན་གྱི་དངོས་གཞིར་དྷ་རིའི་སྔགས་བཟླ་དགོས་ལ་དེ་ལ་ཡང་སྤྱིར་དྷ་ཏི་རྣམ་པ་གསུམ་ཞེས་གཏེར་གཞུང་ལས་གསལ་བར་གསུངས་ཏེ། ཕུར་པ་ཆེ་མཆོག་གི་རྒྱུད་ལས་དྷ་ཏི་རྣམ་གསུམ་གྱི་རང་རྟགས་སྲོག་གི་སྙིང་པོ་དངོས་སུ་ཕུལ་བྱ་བ་ནི་ཕུར་པའི་གཞུང་གཞན་ལས། དྷ་ཏི་ཆེན་པོ་དང་འབྲིང་དང་ཆུང་བ་དང་གསུམ་འདུས་པར་གསུངས་ལ། ཞེས་གསུངས་པའི་དྷ་ཏི་རྣམ་གསུམ་ནི་རྒྱུད་ལས། ཨོཾ་བཛྲ་ཀཱི་ལི་ཀཱི་ལཱ་ཡ་ཀ་ཏཾ་ཀ་ཏེ་ཡ་ཡེ་ཏ་ཀ་ར་ཨི་ནན་སརྦ་བིགྣན་བཾ་ཧཱུྃྃ་ཕཊ྄ཿ ཨོཾ་བཛྲ་ཀཱི་ལི་ཀཱི་ལ་ཡ་ཛ་ཡེ་བི་ཛ་ཡེ་ཀུ་རུ་ཀ་ར་ཨི་ནན་སརྦ་བིགྣན་བཾ་ཧཱུྃ་ཕཊ྄ཿ ཨོཾ་བཛྲ་ཀཱི་ལི་ཀཱི་ལ་ཙིཏྟ་བཛྲ་ཨ་ཙི་ཏ་ཨ་པ་ར་ཙི་ཏ་མ་མ་ཏྲག་མ་ཏཾ་ཉག་ཀ་ར་ཨི་ནན་སརྦ་བིགྣན་བཾ་ཧཱུྃ་ཕཊ྄༔ ཅེས་པ་རྩ་བའི་སྙིང་པོ་གསུམ༔ འབུམ་ཕྲག་རྩེ་གཅིག་བཟླས་པར་བྱ༔ ཞེས་གསུངས་པ་འདི་ཡིན་ལ།
གཞན་ཡང་རྒྱུད་དེ་ཉིད་ལས། དྷ་ཏི་རྣམ་པ་གསུམ་པོ་དམ་ཅན་མ་མོ་རྣམས་ལས་བཀོལ་གྱི་སྔགས་ཡིན་པར་གསུངས་པས། དམ་ཅན་རྣམ་གསུམ་ལས་ལ་བཀོལ༔ ཤ་བ་ཁྱི་ཡི་ནོན་པ་བཞིན༔ འདར་བཞིན་བཀའ་ལ་ཉན་པར་བསམ༔ དྲག་པོའི་སྔགས་འདི་བཟླ་བར་བྱ༔ ཨོཾ་བཛྲ་ཀཱི་ལི་ཀཱི་ལ་ཡ་ཀ་ཏཾ་ཀ་ཏེ་ཡ་ཡེ་ཏ་ཀ་ར་ཨི་ནན་ཛཱ་ཡེ་བི་ཛཱ་ཡེ་ཀུ་རུ་ཀ་ར་ཨི་ནན་ཨ་ཙི་ཏ་ཨ་པ་ར་ཙི་ཏ་མ་མ་པཱ་ཤཾ་ཀུ་རུ་ཏྲག་མ་ཏཾ་མྱག་ཀ་ར་ཨི་ནན་དྷ་ཏི་མ་མ་ཀརྨ་ཤི་ཀྲཾ་ཀ་ཀ་ཉེ་ཡ་སརྦ་བིགྣན་བཾ་ཧཱུྃ་ཕཊ྄ཿ གྲངས་ནི་འདི་ཉིད་སྟོང་ཕྲག་གསུམ༔ བཟླས་པས་ལས་ཀྱི་རྟགས་འདི་འབྱུང་༔ ཞེས་ཅུང་ཟད་མི་འདྲ་བ་ཞིག་ཀྱང་གསུངས་ཡང་ན་ཤིན་ཏུ་བསྡུས་པ་ཡང་རྒྱུད་དེ་ཉིད་དང་སྤུ་གྲིའི་རྒྱུད་ལས།
དམ་ཅན་རྣམ་གསུམ་ལས་ལ་བཀོལ༔ འདུས་པ་སྙིང་པོ་འདི་ཉིད་ཟློས༔ ཨོཾ་བཛྲ་ཀཱི་ལི་ཀཱི་ལ་ཡ་དྷ་ཏི་མ་མ་ཀརྨ་ཤི་ཏྲཾ་ཀཾ་ཀ་ཀར་ཉེ་ཡ་སརྦ་བིགྣན་བཾ་ཧཱུྃ་ཕཊ྄ཿ དྷ་ཏི་འདུས་པའི་སྙིང་པོ་འདི༔ སྟོང་ཕྲག་གསུམ་དུ་བཟླས་པར་བྱ༔ དམ་ཅན་དངོས་སུ་འདུ་བར་འགྱུར༔ ཞེས་གསུངས། སྤྲོ་ན་ལིངྒར་བཀོད་པའི་སྔགས་རྣམས་ཀྱང་ཅི་རིགས་སུ་བཟླ་བར་གསུངས་ཏེ། ཕུར་པ་སྤུ་གྲིའི་ཏི་ཀ་ལས་ལིངྒའི་སྔགས་བཀོད་པ་ཀུན་ལ་ཅི་རན་ཙམ་བཟླ༔ ཞེས་གསུངས།
འོན་ཀྱང་དྷ་རི་རྣམས་གསུམ་གྱི་སྔགས་དེ་ཡང་སྤུ་གྲིའི་སྔགས་འདུས་པ་ཡིན་ཏེ། དྲག་སྔགས་སྤུ་གྲིའི་ཏི་ཀ་ལས། དྷ་ཏི་རྣམ་པ་གསུམ་པོ་དེ་ཡང་སྤུ་གྲིའི་སྔགས་འདིར་འདུས་པར་བྱའོ་ཞེས་པའི་དོན་ནི། དེ་ལ་སྤུ་གྲིའི་སྔགས་རིང་འདི་ནི་ཡེ་ཤེས་ལྷ་དང་སྲུང་མ་ཐམས་ཅད་འདུས་པར་གསུངས་སོ། དེར་མ་ཟད་ལྷ་སྲིན་ཐམས་ཅད་ཀྱི་སྔགས་འདུས་པ་ཡིན་ནོ། ཡང་ན་སྤུ་གྲིའི་སྔགས་འདི་ནི་བསྙེན་སྒྲུབ་ལས་སྦྱོར་གསུམ་གྱི་སྔགས་ཆིག་ཆོད་ཡིན་པས་གོང་གི་སྔགས་བཅུ་དྲུག་པ་དེ་ལ་བསྙེན་པ་བསྐྱེལ་མི་དགོས་པར་དང་པོ་རང་གི་ཆིག་ཆོད་འདི་ཉིད་རང་ལ་བྱའོ། ཞེས་གསུངས་དེ་ལ་སྤུ་གྲིའི་སྔགས་ནི་རྩ་བ་འདུས་པ་དྲག་པོའི་སྔགས་ཀྱི་རྩ་བ་ལས་ཀཱི་ལ་ཡ་འབྲུ་བཅུ་དྲུག་པའི་གཤམ་བུར། མ་མ་རགྨོ་ཡགྨོ་ཀཱ་ལ་རཱུ་པ་སྙིང་རྩ་ལ་ཡཾ་ཡཾ༔ སྲོག་ལ་ཡཾ་ཡཾ༔ སྙིང་ལ་ཕྲིལ་ཕྲིལ༔
སྲོག་ལ་ཆུཾ་ཆུཾ༔ ཙིཏྟ་སྲོག་ལ་ཏུཾ་ཏུཾ༔ སྙིང་ཁྲག་ཤད་ཛཿ ་་་་་ ཛ་ཡིག་འདི་དཀྱུས་མ་ལ་མ་བཤད་ཀྱང་སྡེ་བརྒྱད་སྲུང་བཟློག་ཏུ་བཤད་པས་བྱུང་ན་ལེགས། ཐུཾ་རི་ལི་ལི༔ སྙིང་ཙེག་ཙེག༔ འུར་འུར༔ ཤིག་ཤིག༔ གུལ་གུལ༔ མྱག་མྱག༔
སོད་སོད༔ དྷ་ཏི་མ་མ་ཀརྨ་ཤི་ཀྲཾ་ཀ་ར་ཡ་མ་ར་ས་ནི་པྲ་མ་དྷ་ནེ་ཡེ་ཧཱུྃ་ཕཊ྄ཿ བརྒྱད་ཅུ་རྩ་བདུན་དྲག་སྔགས་འདི༔ བསྒྲུབས་ནས་ལས་སུ་རུང་བའི་དུས༔ དགྲ་བགེགས་སྒྲོལ་བའི་རྟགས་རྣམས་འབྱུང་༔ མྱུར་དུ་མངོན་དུ་འབྱུང་བ་ཡིན༔ ཞེས་དང༌། དེའི་སྔགས་འགྲེལ་ཡང་དེ་ཉིད་ལས། མཁའ་འགྲོས་ལུང་བསྟན་པའི་སྔགས་ཀྱི་འགྲེལ་པ་བཤད་ན༔ ཨོཾ་ནི་རྡོ་རྗེ་གཞོན་ནུ༔
བཛྲ་འཁོར་ལོ་རྒྱས་འདེབས་མ༔ ཀཱི་ལི་ཁྲོ་བོ་བཅུ༔ ཀཱི་ལཱ་ཁྲོ་མོ་བཅུ༔ ཡ་སྲས་མཆོག་ལྔ༔ སརྦ་ཐམས་ཅད་འདུས་པ༔ བིགྣན་དགྲ་བགེགས་གནོན་པ༔ བཾ་ལྕགས་སྒྲོག་གིས་བཅིངས་པ༔ ཧཱུྃ་ཐུགས་ཀྱི་སྙིང་པོ༔ ཕཊ྄་སྤྲུལ་པ་འགྱེད་པ༔ མ་རགྨོ་བདག་ཉིད་མ་བཞི༔
ཡགྨོ་བསྭེའི་ལྷ་མོ་བཞི༔ ཀ་ལ་རུ་པ་ཤྭ་ན་མ་བཞི༔ སྙིང་རྩ་ལ་ཡཾ་ཡཾ་བསེའི་སྐྱེས་བུ་བཞི༔ སྲོག་ལ་ཡཾ་ཡཾ་བཤན་པ་ལག་རིང་༔ སྙིང་ལ་ཕྲིལ་ཕྲིལ་སྲོག་ལེན་ཆེན་མོ༔ སྲོག་ལ་ཆུམ་ཆུམ་དགྲ་སྲོག་ལ༔ ཙིཏྟ་སྲོག་ལ་ཏུཾ་ཏུཾ་སྲོག་བདག༔ སྙིང་ཁྲག་ཤད་ལས་མཁན༔ ཐུཾ་རི་ལི་ལི་དགྲ་བོའི་གཟུགས༔ སྙིང་རྩིག་རྩེག་འུར་འུར་དགྲ་དང་འོད༔
ཤིག་ཤིག་གུལ་གུལ་གཟས་པ་པོ༔ མྱགས་མྱག་སོད་སོད་དགྲ་བོ༔ དྷ་ཏི་མ་མ་ནག་མོའི་ཚོགས༔ ཀརྨ་ཤི་ཀྲཾ་ཀ་ར་ཡ་བསེའི་ལྷ་མོའི་ཚོགས༔ མ་ར་ས་ནི་ཤྭ་ནའི་ཚོགས༔ པྲ་མ་དྷ་ན་ཡེ་ཧཱུྃ་ཕཊ྄ཿ རྒྱལ་པོ་དང་བཙན་ནོ༔ ཞེས་དང༌། སྤུ་གྲིའི་གསང་རྒྱུད་ལས། རྩ་ཐུང་གསང་བའི་ཡང་སྙིང་འདི༔
དྲག་སྔགས་སྲོག་གི་བཤན་པ་ཡིན༔ སྲེག་པར་བྱེད་པའི་མེ་དཔུང་སྟེ༔ གནོན་པར་བྱེད་པའི་རི་རབ་འདྲ༔ གསལ་བར་བྱེད་པའི་ཏི་ཀའོ༔ ཞེས་གསུངས། ཡིག་འབྲུ་གྲངས་མཐུན་མིན་ཅི་རིགས་སྣང་ཡང་སྤུ་གྲིའི་རྒྱུད་ལས། ཀཱི་ལ་ཡ་འབྲུ་བཅུ་བདུན་པའི་ཤམ་བུ་ཅན་དུ་གསུངས་པ་དང་མན་ངག་རྩ་ཐུང་གི་སྔགས་འགྲེལ་དུ་ཛཿདངོས་གྲུབ་འགུགས་པ༔ ཧཱུྃ་དངོས་གྲུབ་བསྡུད་པ༔ ཨ་དངོས་གྲུབ་ཐམས་ཅད་བདག་ལ་འབེབས་པ༔ ཞེས་གསུངས་པས་ཡིག་འབྲུ་བཅུ་བདུན་པའི་ཤམ་བུར་བཏགས་པ་འཐད་དོ།
དེ་ལྟར་དྷ་རི་རྣམ་གསུམ་འདུས་པའི་སྤུ་གྲིའི་དྲག་སྔགས་བཟླ་བའི་སྐབས་ཀྱི་ཏིང་འཛིན་ཇི་ལྟར་བྱ་བ་ནི། གཏེར་གཞུང་ཕུར་པ་དྲག་པོའི་བཟླས་པའི་དགོངས་དོན་བླ་མའི་མན་ངག་གིས་བརྒྱན་པ་འདི་ལྟར་བྱ་སྟེ། རང་དཀྱིལ་འཁོར་གསུམ་གྱི་ང་རྒྱལ་བརྟན་པོས་མདུན་གྱི་འབྲུབ་ཁུང་དུ་དགུགས་སྟིམ་བྱས་པའི་དགྲ་བགེགས་རྣམས་མངོན་སུམ་ལྟ་བུར་གསལ་བའི་ངང་ནས་དམ་ཅན་རྣམས་ཕུང་གིས་བྱུང༌། སྒྲོལ་བའི་ལས་ལ་ཞུགས་བདག་རྡོ་རྗེ་གཞོན་ནུར་གསལ་བའི་ཕྱག་གིས་ཕུར་པ་འདྲིལ་བས་ཕུར་བུ་ལས་ཕུར་ཆུང་དཔག་ཏུ་མེད་པ་འཕྲོས་དགྲ་བགེགས་ཀྱི་གཟུགས་བརྙན་དེའི་སྤྱི་བོ་ནས་ཞུགས་རྐང་མཐིལ་གྱི་རྩར་བཏོན་ཏེ་ལུས་བསྒྲལ། ལྕེ་སྟེང་ནས་ཞུགས་ཏི་ལྐོག་མར་བཏཽན་ངག་བསྒྲལ། སྙིང་གར་བཏབ་སྟེ་ཡིད་བསྒྲལ། ཕུར་པའི་རྩེ་མོ་མགར་གྱི་སོལ་མལ་ནས་བཏོན་མ་ཐག་ཏུ་དེས་དགྲ་བགེགས་ཀྱི་ལུས་ལ་རིགས་དྲུག་གི་ས་བོན་གནས་པ་བསྲེགས་ཀུན་གཞིའི་རྣམ་ཤེས་བྱིའུ་ཀ་ལནྟ་ཀའི་མགོ་བོ་ཙམ་ཞིག་འདུག་པ་དེ་ཡང་བསྲེགས་རྣམ་ཤེས་ཕུར་བུའི་ཁོང་སེང་ལ་ཡར་དྲངས་ཏེ་ཕུར་པའི་རྒྱ་མདུད་འོག་མ་ལ་ཁྲོ་མོ་བཅུ་གོང་མ་ལ་ཁྲོ་བོ་བཅུ་རྩིབ་གཞོགས་ལ་ཕྲ་ཐབས་ཉི་ཤུ་གནས་པའི་ཕུར་པ་རྫས་ཀྱི་དཀྱིལ་འཁོར་དུ་གནས་སྤར་ཏེ་ཚེ་ལྷག་གི་ནྲྀ་ལྗང་ཁུ་དེ་ཕུར་པའི་རྩེ་ལ་བླངས་ཏེ་ལག་གཡོན་པའི་མཐེབ་སྲིན་གྱིས་རང་ལ་ཐིམ་པར་བསམས་པའི་དམིགས་པ་འདི་ག་ཡང་ཡང་བསྐྱར་ཞིང་སྔགས་བཟླའོ། ཐུན་བཞིའི་རྗེས་སུ་ལིངྒར་ཐུན་བརྡེག་པའི་སྐབས་སྐམ་ཐུན་རྣམས་མཚོན་ཆ་དང་རློན་ཐུན་རྣམས་དུག་དང་ནད་ཀྱི་རླངས་པ་འཕྲོ་བར་བསམ་དགོས་ཏེ། གཏེར་གཞུང་ནག་པོ་དུག་གི་སྤུ་གྲི་ལས། དུག་ཁྲག་མཚོན་ཆ་བུ་ཡུག་འཐིབ༔
སྲོག་ལ་མེ་འབར་འཚིགས་ནས་ཀྱང་༔ ཐལ་བ་བཞིན་དུ་གྱུར་པར་བསམ༔ ཞེས་གསུངས་པའི་ཕྱིར་ཐུན་བརྡེག་པའི་དུས་ནི་གཏེར་གཞུང་དེ་ཉིད་ལས། གྲིབ་སོ་བྱུང་དང་སྐྱ་རེངས་ལ༔ དྲག་ཏུ་བསྐུལ་ཞིང་ཐུན་གྱིས་བྲབ༔ ཅེས་དང༌། འཁོར་དང་བཅས་པའི་དྲག་སྔགས་ཐུན༔ སྟག་སྐྱ་ཁ་རླངས་འདོན་དུས་བརྡེག༔ ཅེས་ཐོ་རེངས་དང༌། དམ་ཅན་རྣམ་གསུམ་དྲིལ་བའི་ཐུན༔
སྲིན་པོ་ལྟོ་ལ་རུབ་དུས་བརྡེག༔ ཅེས་དགོངས་ཀྱི་གྲིབ་སོ་བྱུང་དུས་བརྡེག་པར་གསུངས་ཞིང༌། དེ་ལྟར་ལས་སྦྱོར་གྱི་སྔགས་དྷ་རི་རྣམ་པ་གསུམ་སྒྲོལ་བའི་དྲག་སྔགས་ཕུར་པ་ཆེ་མཆོག་གི་རྒྱུད་དོན་ལྟར་ན་འབུམ་ཕྲག་གཅིག་ཏུ་བཟླ་བར་གསུངས་པ་དང༌། ཆེ་མཆོག་གི་རྒྱུད་ལས་དྷ་རི་ཆུང་བ་སྟོང་ཕྲག་གསུམ་དུ་བཟླ་བར་བཤད་པ་དང༌། སྤུ་གྲིའི་རྒྱུད་ལས་ཀྱང་དེ་ལྟར་བཤད་པས་ཕྱག་བཞེས་སུ་སྤུ་གྲིའི་སྔགས་རིང་འདི་སྟོང་ཕྲག་གསུམ་དུ་བཟླ་དགོས་ཤིང་གྲངས་དེ་བཞིན་དང་རྟགས་ཀྱང་སྤུ་གྲིའི་གསང་རྒྱུད་ལས། འགོར་དང་ལིངས་བྱས་སེམས་ཅན་བསད༔ གྲོང་ཁྱེར་མེ་ཡིས་བཅོམ་པ་དང་༔ ཧ་ཧ་གད་མོ་འདེབས་གྱུར་ན༔ ངེས་པར་སྒྲོལ་བའི་རྟགས་ཡིན་པས༔ ལིངྒ་དུམ་བུ་གསུམ་དུ་བགོས༔
ཆ་གཅིག་དུག་ཤིང་མེ་ལ་བསྲེགས༔ ཆ་གཅིག་གཏོར་སྟེགས་འོག་ཏུ་མནན༔ ཆ་གཅིག་ཀླུ་ལ་གཏད་པར་བྱ༔ ཞེས་གསུངས་པའི་འགོར་ཞེས་པ་ལིངས་བྱས་པའི་སྐད་ཡིན་པས་དེང་སང་བསྟོད་པ་རྣམས་ཀྱང་ལིངས་བྱེད་པ་ལ་འགོར་ཟེར་བར་སྣང༌། གཞན་ཡང་ཁུག་རྟགས་དང་བསད་རྟགས་སོགས་དྲག་སྔགས་སྤྱི་དང་གཏེར་ཁ་འདི་གའི་ཕུར་པ་སྲོག་གི་སྤུ་གྲི་སོགས་ལས་ཤེས་པར་བྱའོ། རྟགས་རྫོགས་པའམ་གྲངས་སྟོང་ཕྲག་གསུམ་སོང་ནས་ལས་སྦྱོར་གྱི་གདབ་ལས་བྱ་བ་ནི་ལས་གཞུང་གྱེར་ཞིང་ཚོགས་ཐ་མའི་གདབ་ལས་ཀྱི་དུས་སུ་འབྲུབ་ཁུང་ནས་ལིངྒ་བཏོན་པ་ལྕགས་ལྷང་དུ་བཞག་ཅིང་ཟན་ལིང་ཞིག་ཀྱང་དེའི་ལྟེ་བར་བཀོད། མགྱོགས་ཕུར་དང་གདབ་ཕུར་གོང་གི་སྐམ་ཐུན་དང་རློན་ཐུན་དུག་ཁྲག་སྦྱར་བའི་གྲི་གུག་ཐོ་བ་ཧོམ་གཟར་སོགས་ཀྱང་དགོས། རིག་འཛིན་དང་དཀྱིལ་འཁོར་ལྷ་ཚོགས་དམ་ཅན་བསྐུལ་བ་གསེར་སྐྱེམས་གཟུ་དཔང་བདེན་བདར་སོགས་གོང་ལྟར་ལ་ཁྱད་པར་འགུགས་འདྲེན་ཡིད་ཆེས་པ་གསུམ་ཙམ་བྱོས། ཧཱུྃ༔ སྲིད་པའི་ཕུར་བུ་སྒྲུབ་པ་དང་༔
ཞེས་སོགས་ཀྱི་དྲག་པོའི་ཕྲིན་ལས་ནན་ཏན་གྱི་བསྐུལ་བ་ནས་རློན་ཐུན་བརྡེག་པའི་སྔགས་འཇུག་ཏ་ཐ་ཡ་ཏ་ཐ་ཡ་ཧཱུྃ་ཕཊ྄་ཀྱི་བར་སྙིང་པོ་རང་གསལ་ལྟར་བྱས་ན་འཇུག་པ་བདེ། སྲས་མཆོག་གི་ཕུར་པ་ལག་ཏུ་བཟུང་སྟེ་བསྐུལ་བ་ནི། ཧཱུྃ༔ སྐུ་སྟོད་ཁྲོ་བོ་ཆེན་པོ་ལ༔ ཞེས་སོགས་ནས་མཱ་ར་ཡ་རྦད༔ ཅེས་པའི་བར་བརྗོད༔ སྐབས་འདིར་ཚེ་ལུང་ཁྲུས་ལུང་བྱ་དགོས་པའི་དང་པོ་ཁྲུས་ལུང་ནི། རང་ཉིད་དཔལ་ཆེན་རྡོ་རྗེ་གཞོན་ནུར་གསལ་བའི་ལག་པ་གཡས་ཀྱི་སོར་མོ་ལྔ་རིགས་ལྔ་ཡབ་ལྔ་དང༌། གཡོན་གྱི་སོར་མོ་ལྔ་རིགས་ཀྱི་ཡུམ་ལྔར་གསལ་བའི་སྦྱོར་མཚམས་ནས་སྲས་མཆོག་ཕུར་པ་སྟོད་ཁྲོ་བོ་ལ་སྨད་ཕུར་པའི་དབལ་ལས་མེའི་ཚྭ་ཚྭ་འཕྲོ་བར་བསམ་ལ་ལག་གཉིས་ཐལ་སྦྱར་ཐབས་ཤེས་ཀྱི་རང་བཞིན་ཉི་ཟླས་མཚན་པའི་བར་དུ་ཕུར་པ་འདྲིལ་ཞིང༌། དམ་ཚིག་ཆེན་པོ་སཽགས་བབ་བརྒྱད་ཀྱི་བསྐུལ་བཏང༌།
དེ་ཡང་འབུམ་ནག་ལས། ཚེ་ལུང་ཁྲུས་ལུང་གི་དགོངས་པས་མཐར་དབྱུང་བ་ལ་བཞི་སྟེ། གཟས་པ་པོའི་ཁྲུས་ལུང༌། རྣལ་འབྱོར་པ་བདག་གི་ཚེ་ལུང་ངོ༌། དང་པོ་ཁོའི་ཁྲུས་ལུང་ལ་གསུམ་སྟེ། གསལ་བ་རྣམ་པ་གསུམ། ལྡོག་སྡུག་འབྱམས་གསུམ། དགོངས་པ་རྣམ་པ་གསུམ་མོ། ཞེས་གསུངས་པའི་དོན་བསྡུས་ཏེ་བཤད་ན་ཁྲུས་ལུང་གི་གསལ་བ་གསུམ་ནི། བདག་རྡོ་རྗེ་གཞོན་ནུར་གསལ་བ།
ཕུར་པ་སྲས་མཆོག་ཏུ་གསལ་བ། གཟས་པ་པོ་དངོས་སུ་གསལ་བ་ཡིན་པས་དེའི་དགོངས་དོན་གོང་དུ་བཤད་པ་ལྟར་རོ། ལྡོག་སྡུག་འབྱམས་གསུམ་ནི། བདག་ལྷར་མ་གསལ་ན་ལྡོག ། ཕུར་པ་སྲས་མཆོག་ཏུ་མ་གསལ་ན་སྡུག ། གཟས་པ་པོ་དངོས་སུ་མ་གསལ་ན་འབྱམས་འགྲོ་བ་དང་གསུམ་མོ། དེ་ལ་དགོངས་པ་གསུམ་ནི། དཀྱིལ་འཁོར་གསུམ་གྱི་ལྷ་ཚོགས་རྣམས་ཀྱི་གནས་གསུམ་དུ་ཡི་གེ་ཨ་དཀར་པོ་རེ་གསལ་བ་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་ཐམས་ཅད་ཨ་དཀར་པོ་བྱ་དཀར་པོ་གདངས་ལ་བསྒྲིག་པ་ལྟ་བུའི་རྣམ་པར་གྱུར་ཏེ་བྱོན་ནས་དཀྱིལ་འཁོར་གསུམ་ལ་ཐིམ་པར་བསམ་པ་ནི། དང་པོ་ཨ་དཀར་བྱ་དཀར་གྱི་དགོངས་པ་དེས་བདག་གི་ལུས་ངག་ཡིད་གསུམ་གྱི་སྒྲིབ་པ་སྦྱངས་ཏེ་བདེ་སྟོང་གི་ངང་དུ་གསལ་བ་ནི་བདག་རྣལ་འབྱོར་པའི་ཁྲུས་ལུང༌།
དཀྱིལ་འཁོར་གསུམ་གྱི་གནས་གསུམ་གྱི་ཨ་དཀར་ལས་འོད་ཟེར་འཕྲོས་འཕགས་པ་མཆོད་པས་སེམས་ཅན་ཀྱི་དོན་བྱས་འོད་ཟེར་ཚུར་འདུས་དགྲ་བགེགས་ཀྱི་གནས་གསུམ་དུ་ཐིམ་པས་ཁོ་བོའི་སྡིག་སྒྲིབ་དག་ནས་བསྒྲལ་བའི་སྐལ་བ་དང་ལྡན་པར་གྱུར་བ་ནི་དགྲའི་ཁྲུས་ལུང༌། དཀྱིལ་འཁོར་གསུམ་ནི་གོང་དུ་རྒྱས་པར་བཤད་པ་ལྟར་རོ། དེ་ལྟར་བདག་དང་ཕུར་པ་གཟས་པོ་དགྲ་བགེགས་གསུམ་དགོངས་པ་གཅིག་གིས་འབྲེལ། དམ་ཚིག་གཅིག་གིས་འབྲེལ། ཆོས་ཉིད་གཅིག་གི་འབྲེལ་བས་གཉིས་པ་ཐུགས་རྗེའི་འབྲེལ་ཐག་གི་དགོངས་པ། དེ་ཡང༌། སྙིང་རྗེས་བསྒྲལ་བའི་དམ་ཚིག་ནི༔ ཞེས་སྤྱིར་སེམས་ཅན་ཐམས་ཅད་དང་ཁྱད་པར་བསྒྲལ་ཞིང་གི་དགྲ་བགེགས་གང་ཡིན་པ་དེ་སྙིང་རྗེ་ཆེན་པོས་རྩིས་ཟིན་པས་འཁོར་བར་མི་གཏོང་བ་ནི་གསུམ་པ་གདུང་བ་ལུ་གུ་རྒྱུད་ཀྱི་དགོངས་པ་སྟེ་དགོངས་པ་རྣམ་པ་གསུམ་མོ། འབུམ་ནག་ལས། སྔགས་བཟླས་ཤིང་ཡུན་བསྲིང་ངོ༌།
ཞེས་གསུངས་པས་དམིགས་པ་མ་ཡེངས་པར་རྒྱུན་བསྲིང་ལ་སྔགས་ནི། ཨོཾ་ལཾ་ཧཱུྃ་ལཾ་སྟཾ་བྷ་ནཾ་མོ་ཧཾ་གྷ་ར་ཡ་་ག་ཝན་ཧྲཱི་ཏྲི་བི་ཏྲི་བཛྲ་ཧཱུྃ་ཀ་ར་ཧཱུྃ༔ བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོཿ སརྦ་བིགྷྣཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ བཛྲ་ཧཱུྃ་ཀཱ་ར་ཧཱུྃ་ཕཊ྄ཿ ཧཱུྃ་ཀཱ་ར་ཧཱུྃ་ཨ་ཕཊ྄ཿ ཅེས་པའི་སྔགས་བརྗོད་ཅིང་དམིགས་པ་གསལ་བཏབ་བོ། འདི་ལ་བདག་རྣལ་འབྱོར་པའི་ཁྲུས་ལུང༌། ཁམས་གསུམ་སེམས་ཅན་གྱི་ཁྲུས་ལུང༌། གཟས་པ་པོའི་ཁྲུས་ལུང་སྟེ་གསུམ་དུ་གྲགས་སོ།
གཉིས་པ་ཚེ་ལུང་ནི་འབུམ་ནག་ལས། གཉིས་པ་ཚེ་ལུང་ལ་གསུམ་སྟེ་དང་པོ་བྱུང་ཚོར་གྱི་སྒོ་བཀག་པ། གཉིས་པ་སེམས་ཀྱི་སྤྱིས་དབྱུང་བ། གསུམ་པ་ཀུན་གཞི་རྩད་ནས་གཅད་པའོ། ཞེས་དང༌། དེ་ལ་ཡང་ནང་གསེས་མང་དུ་ཡོད་ཀྱང་དགོངས་དོན་མདོར་བསྡུས་ཏེ་སྲིད་པའི་གཏེར་ཁྱིམ་དང༌། བླ་མའི་མན་ངག་སོགས་སྦྱར་ནས་བཤད་ན་ལིངྒའི་སྙིང་ཁར་སྲོག་གི་ངོ་བོ་ཆེ་བལ་རྒྱ་འདྲ་བ་ཁྲག་སྦལ་བྱིའུ་ལེན་པའི་མགོ་བོ་ཙམ་གྱི་ནང་དུ་ཀུན་གཞིའི་རྣམ་ཤེས་ཀྱི་ངོ་བོ་ཡི་གེ་ཨ་དཀར་པོ་འདི་དབུས་སུ་ཐིག་ལེ་འོད་ཀྱི་རང་བཞིན་ཅན་གྱི་དཀྱིལ་ན་ཡི་གེ་དུད་ཁ་ཡོད་པར་བསམ་མོ། ནྲྀ་ཡིག་འདི་ན་ར་བཏགས་གི་གུ་ཕྱིར་ལོག་ཏུ་བྲིས་བསྒོམ་གཉིས་ཀར་དགོས་ཏེ། དེའི་རྒྱུ་མཚན་ནི་མིག་སྒོར་མོས་ཞེ་སྡང་སྦྲུལ་མཚོན་ཞིང་ར་བཏགས་བྱ་ཕོ་གདངས་ལ་འཛེགས་པ་འདྲ་བས་འདོད་ཆགས་བྱ་དང༌། གི་གུ་ཕྱིར་ལོག་ཕག་རྣ་འདྲ་བས་གཏི་མུག་ཕག་སྟེ་དུག་གསུམ་གྱི་རང་བཞིན་མཚོན་ནོ།
དེ་ལྟར་གསལ་བ་ལ་དམིགས་ནས་སྙིང་ཁར་ཕུར་པ་འདེབས་ཤིང༌། དྷ་རི་གསུམ་འདུས་སྤུ་གྲིའི་དྲག་སྔགས་རིང་མོ་ཀ་ལ་རུ་པའི་མཚམས་སུ་དགྲ་བགེགས་སྤྱི་སྒོས་གང་ཡིན་གྱི་མིང་སྤེལ་བཅུག་པ་བཟླས་ཏེ་བཏབ་པས་ཕུར་པའི་རྩེ་མོ་ཚེ་སྲོག་གི་ངོ་བོ་བལ་རྒྱ་འདྲ་བ་དེ་དབྲལ་ནས་མར་མེ་ལ་ཕུ་བཏབ་པ་ལྟར་བསད་ནྲྀ་ཐིག་ལེ་ཨ་དང་བཅས་པ་བདག་གི་སྙིང་གར་ཐིམ་པས་ཚེ་དང་བསོད་ནམས་རྒྱས་པར་བསམ་པ་ནི་བདག་རྣལ་འབྱོར་པའི་ཚེ་ལུང༌། ཕུར་པ་ཆེ་མཆོག་གི་ཕྲིན་ལས་གཞུང་ལས། དྲག་པོའི་སྟང་སྟབས་བྱས་ཏེ་ཕུར་པ་གདབ༔ དཀར་ནག་མཚམས་ན་ཡིད་ཀྱི་རྣམ་ཤེས་རྟེན༔ ཚེ་བཟུང་བལ་རྒྱ་ལྟ་བུ་དབྲལ་ཅིང་བསྒྲལ༔ རྣམ་ཤེས་ན་བུན་རླུང་གིས་གཏོར་བ་བཞིན༔ ཉོན་མོངས་ཡིད་ཀྱི་རྟེན་གནས་ཁྲག་གི་མཚོ༔ བྱིའུ་ཀ་ལནྟའི་མགོ་ཙམ་གནས་པ་དེའི༔ རྡོ་ཚན་རྩ་བུར་མི་ཆགས་བཞིན་དུ་བཏང་༔
ངན་སོང་རིགས་དྲུག་ས་བོན་དྲུག་པོ་བསྲེག༔ ཀུན་གཞིའི་རྣམ་པར་ཤེས་པའི་རྟེན་བྱེད་པའི༔ འོད་ཟེར་ཉ་མིག་ཙམ་ཞིག་འུབ་ཀྱི་འདུས༔ ཕུར་པའི་རྩེ་ལ་བླངས་ཏེ་བདག་ལ་བསྟིམ༔ ཞེས་གསུངས་པ་དང་དགོངས་པ་མཐུན། ཕུར་པའི་དབལ་ནས་བཟུང་སྟེ་རང་གི་ཀླད་ལ་ལན་གསུམ་བསྐོར་ཏེ་སྣང་སྲིད་ཐམས་ཅད་ཕུར་པས་གང་ཞིང་གཟི་བརྗིད་དང་ལྡན་པར་བསམ་སྟེ་ཀཱི་ལ་ཡ་བརྒྱ་རྩ་བརྗོད། བདག་གི་ཐུགས་ཀ་ནས་འོད་ཟེར་གྱི་རྩེ་ལ་མཆོད་པ་དང་བཅས་པ་འཕྲོས་སྣང་སྲིད་ཐམས་ཅད་ཕུར་པས་གང་བ་ལ་ཕོག་མཆོད་པ་ཕུལ་བས་མཉེས་ཏེ་སྐུ་གསུང་ཐུགས་ཀྱི་དབང་དང་དངོས་གྲུབ་ཐམས་ཅད་བདག་ལ་ཐིམ་པར་བསམ། དེ་ནས་ཧཱུྃ་དྲག་པོ་ལན་གསུམ་བརྗོད་པའི་རྐྱེན་གྱིས་བདག་གི་ཐུགས་ཀ་ནས་འོད་ཟེར་བ་ཐག་ལྟ་བུའི་སྣེ་ལ་དགྲ་བགེགས་ཀྱི་རྣམ་ཤེས་ཀྱི་ངོ་བོ་ཨ་དཀར་པོ་དེ་བསྐྱོན་ནས་འོག་མིན་དུ་འཕྲོས། ཕཊ྄་དྲག་པོ་གསུམ་བརྗོད་པའི་རྐྱེན་གྱིས་ཁོའི་རྣམ་ཤེས་རྡོ་རྗེ་སེམས་དཔའ་ཡབ་ཡུམ་གྱི་སྦྱོར་མཚམས་སུ་འཕངས་པས་རྡོ་རྗེ་སེམས་དཔའི་སྲས་སུ་སྐྱེ་བར་བསམ་མོ། དེ་ནི་བདག་གསོ་བ་ཕུར་པ་གསོ་བ་གཟས་པ་གསོ་བ་ཞེས་པའི་དོན་ཡིན་ནོ།
འབུམ་ནག་ལས། ཚེ་ལུང་ཁྲུས་ལུང་གི་དགོངས་པ་མ་ཤེས་ན་ངན་སྔགས་དང་ཁྱད་མེད་གནས་སྤར་བའི་ཆོ་ག་མ་ཤེས་ན་གཤན་པ་དང་ཁྱད་་་་་་ཅེས་སློབ་དཔོན་པདྨས་གསུངས་པའི་དོན་ མེད་དོ། ཞེས་གསུངས་པས་ཚེ་ཁྲུས་ཀྱི་དགོངས་པ་རྣམ་པར་དག་པ་འདི་ལ་བརྟེན་ནས་སྔགས་པ་ཕུར་འོག་ནས་སངས་རྒྱ་བ་ཞེས་དོན་ལ་གནས་སོ། གོང་གི་སྤུ་གྲིའི་སྔགས་རིང་འདྲེན་དུས་ཀྱི་དམིགས་པ་དེ་ཡང་བྱ་ཞིང་བསྡུ་ན་ཚེ་ཁྲུས་ཀྱི་དགོངས་པ་རྒྱས་པ་དེ་མ་འགྲུབ་ན་དེས་ཀྱང་འཐུས་པར་སེམས་སོ། དེས་དགྲ་བགེགས་བསྒྲལ་ཟིན་ཀྱང་སླར་འཁོར་བ་ལ་མི་ལྡོག་པའི་ཕྱིར་ཁྲོ་བོ་བཅུའི་ཕུར་པ་ལུས་ལ་འདེབས་ཤིང་ཐུན་རྫས་རྣམས་ཀྱང་བརྡེགས་དགོས་པས་ཁྲོ་བཅུའི་ཕུར་པ་དཀྱིལ་འཁོར་རང་ནས་བླངས་ཏེ་འདེབས་པའོ། མི་བདེ་ན་སྲས་མཆོག་རང་ལ་ཁྲོ་བཅུ་ཚང་བས་གནས་སོ་སོར་བཏབ་པས་འཐུས་ཤིང༌། འདེབས་ཚུལ་ནི་གཏེར་ཁ་འདི་གའི་སྡེ་བརྒྱད་སྲུང་བཟློག་གི་གཞུང་ལས། སྤྱི་བོར་རྒྱོབ་ཅིག་ཧཱུྃ་ཀ་ར༔ དཔྲལ་བར་རྒྱོབ་ཅིག་རྣམ་པར་རྒྱལ༔ ཁ་ལ་རྒྱོབ་ཅིག་རྟ་མཆོག་དཔལ༔
སྙིང་ཁར་རྒྱོབ་ཅིག་བདུད་རྩི་འཁྱིལ༔ ལྟེ་བར་རྒྱོབ་ཅིག་གཤིན་རྗེ་གཤེད༔ གསང་བར་རྒྱོབ་ཅིག་སྟོབས་པོ་ཆེ༔ ལག་གཡས་རྒྱོབ་ཅིང་ཁམས་གསུམ་རྒྱལ༔ ལག་གཡོན་རྒྱོབ་ཅིག་དབྱུག་སྔོན་ཅན༔ རྐང་གཡས་རྒྱོབ་ཅིག་གཞན་མི་ཐུབ༔ རྐང་གཡོན་རྒྱོབ་གཅིག་མི་གཡོ་མགོན༔ ཁྱད་པར་རྒྱོབ་ཅིག་ཕྲ་མེན་ཚོགས༔ ཞེས་གསུངས་པ་ལྟར་སོ་སོའི་རང་སྔགས་བརྗོད་ཅིང་གནས་དེ་རྣམས་སུ་འདེབས། ཁྲོ་བོ་བཅུ་རེ་རེ་ལ་ཡང་ཕྲ་ཕྱག་དང་བཅས་པས་ན།
ཁྱབ་པར་རྒྱོབ་ཅིག་ཕྲ་མེན་ཚོགས༔ ཞེས་གསུངས་པ་ཡིན་ནོ། འབུམ་ནག་ཏུ་གདབ་ཚུལ་མི་འདྲ་བ་དང་ཕུར་པ་ཡང་མང་དུ་གསུངས་མོད་ཀྱི་དོན་འདིར་འདུས་སོ། ཕུར་པ་བཏབ་ཟིན་ནས་ཕུར་ཤུལ་ཐུན་རྫས་ཀྱིས་བྲབ་བོ། ཚེ་ཁྲུས་བཀའ་གཏེར་གྱི་དགོངས་པ་མདོར་བསྡུས་པ་གཏེར་ཁ་འདི་གའི་ཕུར་པ་སྲོག་གི་སྤུ་གྲི་ལས། དེ་ཡང་འདེབས་པའི་གནས་ལྔ་ཡོད་པ་ལས་མགོ་བོ་དང་རྐང་ལག་བཞི་སྟེ་ལྔ་རུ་བསྟནཀྱང་ལུས་སེམས་འབྲེལ་བའི་རྟེན་སྙིང་ཁོ་ན་ཡིན་པས་གདབ་བོ། ཕུར་པ་བྱིན་གྱིས་བརླབ་པའི་འོད་ཟེར་དང་བཅས་པ་བཏབ་པའི་སེམས་ཉོན་མོངས་པ་ཅན་གྱི་ཡིད་ཕྱིར་བལྟས་དེ་བསྒྱུར་བར་དཀའ་ཞིང་བདག་ཏུ་འཛིན་པ་དེ་དང་ནང་དུ་བལྟས་ཤིང་རྟེན་བྱེད་པ་དངོས་སམ་བདག་འཛིན་གྱི་ཁ་བསྒྱུར་བ་ཡི་གེ་ནྲྀའི་རང་བཞིན་དུ་གྲུབ་པ་གཅིག་སྙིང་དཀར་ནག་གི་མཚམས་ན་གནས་ཤིང་ཁྲག་རྒྱུ་བ་ཞིག་ཡོད་པས་གདབ་བོ། ནྲྀ་དེ་འོད་ཀྱི་ཚུལ་གྱིས་ཕུར་པ་ལ་འདུས་པར་འོད་ཟེར་ཨ་ཞེས་པས་བདག་ལ་བསྟིམ་པ་ནི་ཁོ་བོའི་ཚེ་སྲོག་དབྲོག་པའོ། དེ་ཡང་བདག་ཉིད་ཀྱི་ཐུགས་ཀར་ནྲྀ་འོད་དུ་ཞུ་བ་དེ་ཐིམ་པས་བདག་བཀྲག་དང་གཟི་མདངས་ལྡན་པར་བསམ། ཁོང་སྟོང་ཁོག་འགྱེལ་བ་ལྟར་སོང་བ་ནི་དགྲ་བསད་པ་ཞེས་བྱའོ།
དེ་ནས་གསོ་བའི་ཆོ་ག་དགོས་ཏེ་ཁོ་མ་ཤིའི་བར་བྱར་མི་རུང་ངོ༌། ཤི་བ་དང་བདག་གི་ཐུགས་ཀར་ཁོའི་རྣམ་པར་ཤེས་པ་ནྲྀའོད་དང་བཅས་པ་ཐིམ། ཡེ་ཤེས་སེམས་དཔའི་ཐུགས་ཀའི་ཧཱུྃ་ལ་ཐིམ། སླར་ལྷར་ཕྲུ་གུ་ལྟར་བསྐྱེད་པ་ནི་གསོ་བའོ། དེའི་དུས་ཀུན་གཞི་དྲན་པ་མེད་དེ་གསལ་སྟོང་དུ་ལྷང་ངེ་གནས་པས་ཀུན་གཞི་རྩད་བཅད་པ་ཞེས་བྱ་བ་སྒོ་ལྔའི་རྣམ་པར་ཤེས་པ་འཛིན་པ་ཅན་དེ་དག་པས་སེམས་ཀྱི་སྤྱི་དབྱུང་བ་ཞེས་བྱ་སྐྱེ་བའི་སྒོ་རང་བཞིན་གྱིས་དག་པ་ཡིན་ནོ། ཞེས་གསུངས་པ་སོགས་དགོངས་དོན་མཐའ་དག་གཅིག་ཏུ་ཤེས་དགོས་པ་གནད་ཡིན་ནོ། གདབ་ཁ་ལྔ་པ་རྡུལ་དུ་རློག་པ་རང་གི་ངོ་བོ་ལ་དོན་དྲུག་གི་དང་པོ་བབ་བརྒྱད་ཀྱི་ཕོ་ཉ་བཏང༌། གཉིས་པ། ལུས་ངག་རྡུལ་ཕྲན་བཞིན་དུ་རློག ། ཅེས་པའི་འཕྱོང་དང་སྙིང་པོ་རབ་གསལ་གྱི་གདབ་ཁའི་འཕྲོས།
ཧཱུྃ༔ བརྡུང་ཤིག་རྡོ་རྗེ་འབར་བས་བརྡུངས༔ ཞེས་པ་ནས། ཕཊ྄་གསུམ་གྱི་བར་བརྗོད། གསུམ་པ་སྔགས་ནི། ཨོཾ་བཛྲ་ཀཱི་ལི་ཀཱི་ལ་ཡ་ཆཻ་ད་དྷ་ཡ་ད་དྷ་ཡ་ཧཱུྃ་ཕཊ྄ཿ ཅེས་བདུན་ནམ་ཉེར་གཅིག་བཟླ། བཞི་པ་རྫས་ནི། ཐོ་བ་དང་ཧོམ་གཟར་སྤྱིར་བཤད་ཀྱང༌། འབུམ་ནག་ལས།
རྫས་མིའི་རྗེ་ངར་ཆུ་བ་རང་འཁྲུང་རྡོ་རྗེ།

རྡོ་རྗེའི་ཐོ་བ་མཚོན་ཆ་སྣ་ཚོགས་ཀྱིས་སྨིན་ཕྲག་ནས་བརྡུང་ངོ༌། ཞེས་གསུངས། གཏེར་ཁ་རྣམས་ལས་གྲུ་སོགས་དཔྱི་མིག་ཅེས་གསུངས་པས་མིའམ་དུད་འགྲོ་གང་ཡང་རུང་བའི་དཔྱི་མིག་དང་གྲུ་སོགས་ལས་ཐོ་བ་དང་གཏུན་ཁུང་བྱ་བར་བཤད་ཅིང་གཞན་དུར་ཁྲོད་ཤིང་གི་ཐོ་བ་གཏུན་ཀྱང་བཤད་པས་གང་འབྱོར་གྱིས་བྱ། ལྔ་པ་ཏིང་འཛིན་ནི། རྡོ་རྗེ་རི་རབ་ཀྱི་ཐོ་བས་རྡུལ་དུ་བརླག་པར་བསམ་མོ། དྲུག་པ་དམོད་པ་ནི། དགྲ་བོ་འདི་རྣམས་ཐལ་བའི་རྡུལ་དུ་རློག་ཅིག་ཅེས་བརྗོད། སྐབས་འདིར་གྲི་གུག་གམ་སྒྲོལ་གྲིས་ལིངྒ་དུམ་བུར་གཏུབ་པ་ཐོད་པ་ལྟ་བུར་བླུགས་པར་བདུད་རྩི་བྲན། གདབ་ཁ་དྲུག་པ་ཞལ་དུ་བཏབ་པ་ལ་ཡང་དོན་དྲུག་གི་དང་པོ་ཕོ་ཉ་ནི་བབ་བརྒྱད་ཀྱི་བསྐུལ། གཉིས་པ་འཕྱོང་ནི་ཚོགས་ཐ་མའི་ཞལ་བཏབ་གཏེར་གཞུང་ལྟར་ན། ཧཱུྃ༔
དཔལ་ཆེན་འཁོར་བཅས་ཞལ་ཕྱེས་ཞིག༔ ཅེས་སོགས་དང༌། རྡོ་རྗེ་ཕ་ལམ་ལྟར་ན། དཔལ་ཆེན་འཁོར་བཅས་གནམ་ས་ལྟ་བུ་ཞལ། ཞེས་སོགས་ཀྱི་མཐར། བཛྲ་ཡཀྴ་ཀྲོ་ཏ་ཁ་ཁ་ཁཱ་ཧི་ཁཱ་ཧི༔ ཞེས་པའི་འཕྱོང་དང༌། གསུམ་པ་སྔགས་ནི། ཨོཾ་བཛྲ་ཀཱི་ལི་ཀཱི་ལ་ཡ་ཆཻ་བྷིནྡྷ་ཡ་ཧཱུྃ་ཕཊ྄ཿ ཅེས་པ་བདུན་ཙམ་བཟླ།
བཞི་པ་རྫས་ནི། ལིང་རོ་བདུད་རྩི་བྲན་པ་དེ་ཞལ་དུ་འདེབས་ཚུལ་བྱའོ། ལྔ་པ་ཏིང་འཛིན་ནི། ལྷ་ཚོགས་རྣམས་ཀྱིས་དགྲ་བགེགས་ཀྱི་ཤ་ཁྲག་རུས་པ་ཐམས་ཅད་དགྱེས་བཞིན་དུ་གསོལ་བར་བསམ། དྲུག་པ་དམོད་པ་ནི། དགྲ་བགེགས་ཀྱི་ཤ་ཁྲག་ལྷག་མ་མེད་པར་རོལ་ཅིག་ཅེས་པའོ། དེ་ལྟར་ལིངྒའི་མགོ་བོ་ལོགས་ཤིག་ཏུ་བཞག་ཅིང་གཞན་རྣམས་གཏོར་མ་དང་གནམ་ཕུད་དང་ལྷག་མ་བསགས་པ་སོགས་ཐམས་ཅད་ལ་སྦྲན་ཅིང་སྨན་རཀ་ཀྱང་བྲན་ནོ། དེས་གདབ་ཁ་དྲུག་ཚར་རོ། དམིགས་གསལ་ཡོད་ན་གསང་རྒྱུད་ཀྱི་དགོངས་པ་ལྟར་ལིངྒ་ཆ་གསུམ་དུ་བགོས་པའི་ཆ་གཅིག་ལ་སྦྱིན་བསྲེག ། ཆ་གཉིས་པོ་དེ་ཆ་གཅིག་གཏོར་སྟེགས་འོག་ཏུ་མནན་པ་དང༌།
ཆ་གཅིག་རློན་གཏད་བྱ་བར་གསུངས་ཀྱང་སྤྱིར་མནན་པའི་རིགས་འདི་དགོས་པ་ཆུང་ཞིང༌། ཁྱད་པར་རློན་གཏད་ཉེན་ཆེ་ཞིང་མན་ངག་ཟུར་པ་མང་དུ་དགོས་པས་མི་བྱ། མནན་པ་སྐམ་གཏད་བྱེད་ན་ཤོག་ལིང་དེ་མནན་རྩིས་བྱས་ཏེ་མནན་ཐོད་དུ་འཇུག་ཅིང་མནོན་པ་སོགས་ཀིངྐ་ལྟ་བུའི་རྒྱས་བཀབ་ནས་བྱེད། དེ་ལྟར་ན་ཤོག་ལིང་སྙིང་པོ་རབ་གསལ་ལྟར་བྲིས་པ་ཞིག་ཐོག་མ་ནས་ཚགས་སུ་ཚུད་པར་བྱས་ནས་གདབ་ཁའི་ཤོག་ལིང་དང་མཉམ་དུ་གདབ་ཁ་དྲུག་སོགས་བྱེད། མནན་པ་མི་བྱེད་ན་གདབ་ཁའི་ལིངྒ་དེ་སྦྱིན་སྲེག་ཏུ་འདེབས། གདབ་ཁ་ཚར་ནས་མནན་བསྲེག་འཕང་གསུམ་གྱི་དོད་ཙམ་ཞིག་བྱ་དགོས་པ་ཇི་ལྟར་བྱ་བའི་ཚུལ་ཆོག་ཁྲིགས་སྙིང་པོ་རབ་གསལ་དུ་བྲིས་ཡོད་པ་ལྟར་བྱས་པས་འཐུས། མནན་པའི་དོད་བྲོ་བརྡུང་གིས་འཐུས་ཤིང༌། དེའི་སྐབས་སུ་གོང་གི་གདབ་ཁ་བྱས་པའི་ལིངྒའི་མགོ་བོ་བཞག་པ་དེ་གཏོར་གཞོང་ཁ་སྦུབ་པའི་འོག་ཏུ་མནན་དགོས་ཏེ། འབུམ་ནག་ལས། ལིངྒ་དེའི་མགོ་བོ་ལ་མནན་པ་བྱ།
རོ་སྟོད་ལ་སྦྱིན་སྲེག་བྱ། ཡན་ལག་གཏུན་ཁང་དུ་བརྡུངས་ནང་ཁྲོ་ལྷའི་ཞལ་དུ་བཏབ་པའོ། ཞེས་གསུངས་པའི་ཕྱིར་རོ། རྗེས་ཀྱི་གཉིས་པ་དངོས་གྲུབ་བླང་བའི་རིམ་པ་ནི། རྒྱལ་དབང་རྡོ་རྗེ་འཆང་ལྔ་པའི་གསུང་དངོས་གྲུབ་རྒྱ་མཚོའི་རོལ་གར་ལས། རྫས་བཤམས་པ། བགེགས་བསྐྲད་པ། དངོས་གྲུབ་བསྡུ་བའི་བཟླས་པ། ལྷ་གནད་ལ་དབབ་པ། གཏོར་ཚོགས་ཀྱི་མཆོད་པ་བྱ་ཞིང་དངོས་གྲུབ་བསྡུ་ཞིང་བསྟིམ་པ་དང་དྲུག་ཏུ་བཤད་པ་ལྟར་བྱ།
འོན་ཀྱང་ཕྱག་བཞེས་འདི་བཀའ་བརྒྱད་བདེ་འདུས་ལྟར་སྣང་བས་རུང་ཞིང་ལེགས་ཀྱང༌། གུ་རུ་པདྨའི་བཀའ་ལས། དབང་དང་ཆོ་ག་ཁ་སྐོང་སོགས། ། རྒྱས་པར་འདོད་ན་རིགས་མཐུན་པའི། ། རྒྱུད་དང་མན་ངག་གཞན་ལས་བླང༌། ཞེས་གསུངས་པས་རིགས་མཐུན་གྱི་དབང་དུ་བྱས་ཏེ། ཆོས་དབང་རིན་པོ་ཆེའི་ཟབ་གཏེར་ཕུར་པ་སྤུ་གྲི་ལས་བླངས་པ་སྙིང་པོ་རབ་གསལ་དུ་ནག་འགྲོས་སུ་བྲིས་ཡོད་པ་ལྟར་འཇུག་པ་བདེ་བས་དེ་ལྟར་བྱ། ཤིན་ཏུ་རྒྱས་པར་འདོད་ན་ཕུར་པའི་འགྲེལ་ཆེན་འབུམ་ནག་གི་དངོས་གྲུབ་བླང་བའི་ལུགས་ལྟར་བྱས་ཀྱང་ལེགས་སོ། དེ་ལྟར་དངོས་གྲུབ་བླངས་ཟིན་ནས་རྗེས་ཆོག་དང་མཚམས་གྲོལ་ཚུལ་རྒྱལ་དབང་ལྔ་པའི་གསུང་བསྙེན་སྒྲུབ་ལས་སྦྱོར་བྱ་ཚུལ་བདུད་སྡེའི་གཡུལ་ལས་རྣམ་པར་རྒྱལ་བ་ལས། མཚམས་གྲོལ་རྒྱུའི་ཞོགས་པ་ལས་བྱང་རྒྱས་པ་ཚོགས་མཆོད་དང་བཅས་པ་འབུལ་ཞེས་པ་ནས་བསྙེན་སྒྲུབ་ཀྱི་དམ་ཚིག་ལ་གནས་པ་ཤིན་ཏུ་གཅེས་སོ།
ཞེས་པའི་བར་རྟོགས་སླ་བས་དེ་ཁོ་ན་ལྟར་བྱ་ཞིང་དེའི་དོན་བསྡུ་སྙིང་པོ་རབ་གསལ་ལས། བཞི་པ་རྗེས་ཆོག་གི་རིམ་པ་ནི། ཞེས་པ་ནས་གནས་སྲུང་གི་ཆོ་གའང་ཞག་གསུམ་ཙམ་མམ་ཅི་རིགས་རྗེས་སུ་དཔག་གོ་ཞེས་པའི་བར་མཐར་ཆགས་སུ་བྲིས་ཡོད་པ་ལྟར་བྱའོ། སྐབས་འདིར་བསྙེན་པ་ཁ་སྐོང་གི་སྦྱིན་སྲེག་རྒྱལ་དབང་རྡོ་རྗེ་འཆང་ལྔ་པའི་གསུང་ཕུར་པ་ལུགས་གསུམ་གང་ལའང་སྦྱར་ཆོག་པའི་ཞི་བའི་སྦྱིན་སྲེག་མུན་སེལ་འོད་དཀར་ལྟར་བྱ་ལ། དེ་ཡང་གཞུང་དེ་ཉིད་ལས་བསྙེན་པ་ཁ་སྐོང་གི་སྒོས་ཆོས་སྔགས་གཅིག་རྫས་གཅིག་ལ་ཆིག་སྒྲིལ་དུ་བྱ་བའི་ཚུལ་གྱི་མཚོན་ཏེ་ལས་གང་སྒྲུབ་ཀྱང་དེ་ག་གཙོར་འདོན་གྱི་གནད་འགག་ཞལ་ལས་ཤེས་དགོས་སོ། ཞེས་གསུངས་པའི་དོན་གཙོ་བོར་རྫས་རྣམས་ཕུལ་བའི་རྗེས་སྔགས་ཀཱི་ལ་ཡ་རྫས་ཏིལ་ཁོ་ན་འབུལ། དེ་ཡང་བསྙེན་ཆེན་ལྟར་ན་ས་ཡ་དྲུག་འབུམ་ཁ་བསྐོང་རྫས་སྔགས་གཉིས་ཁྲི་ཚོ་དང་གཅིག་སྟོང་དྲུག་དགོས་པ་འགྲུབ་དཀའ་བས་སྒྲུབ་སྔགས་བྱེ་བ་གསུམ་གྱི་ཁ་སྐོང་ཁྲོ་ཚོ་སུམ་ཅུ་དགོས་པར་སྔགས་ཡིག་འབྲུ་བཅུ་བདུན་པ་དང་རྫས་ཏིལ་ཁོ་ནར་གསོག་དགོས་སོ། ལས་གང་སྒྲུབ་ཀྱང་དེ་ག་གཙོར་འདོན། ཞེས་གསུངས་པ་དཔེར་ན་བསྙེན་སྒྲུབ་ཀྱི་ཁ་སྐོང་མིན་པའི་ཚེ་འདོད་ན་སྔགས་ཨ་ཡུ་ཥེ་དང་རྫས་དུར་ཝ་ལྟ་བུ་ཡིན་ནོ། དེ་ལྟར་བསྙེན་ཅིང་སྒྲུབ་པའི་ཕན་ཡོན་ནི།
སྤྱིར་ཡི་དམ་གྱི་ལྷ་གང་སྒྲུབ་ཀྱང་བྱིན་རླབས་ཆེ་མོད་འོན་ཀྱང་རྡོ་རྗེ་ཕུར་པ་འདི་བར་གཅོད་འདུལ་བ་ལ་ཆེད་ཀྱིས་བསྔགས་ཤིང་གུ་རུ་པདྨས་ཡང་ལེ་ཤོད་དུ་དཔལ་ཡང་དག་གི་སྒྲུབ་པ་མཛད་པའི་ཚེ་བར་གཅོད་ཀྱི་རྣམ་པ་བྱུང་བས། རྡོ་གདན་ན་རིག་འཛིན་རྣམས་ལ་གསོལ་བ་ལྟར་ཕུར་པའི་གླེགས་བམ་འདེབས་པ་ཙམ་གྱིས་བར་གཅོད་ཀྱི་གཡུལ་ལས་རྒྱལ་བའི་ཚུལ་ཕུར་པ་བཀའ་གཏེར་གྱི་ལོ་རྒྱུ་རྣམས་སུ་གསལ་བ་དང༌། ཁྱད་པར་སྒྲུབ་སྐོར་འདི་གའི་དྲག་སྔགས་ཀྱི་ལོ་རྒྱུས་ལས། རྡོ་རྗེ་ཁྲོས་པ་སྤུ་གྲིའི་སྒྲུབ་པ་ནི། རྡོ་རྗེ་ཕུར་པ་རིག་པ་མཆོག་གི་རྒྱུད་བི་ཏོ་ཏ་མ་ལ་ཕུར་པའི་ཡང་སྙིང་སྟེ་རྡོ་རྗེ་ཕུར་པ་ཐམས་ཅད་ཀྱི་ཡང་སྙིང་གསང་བ་དྲག་སྔགས་སུ་བསྡེབས་པ་འདི་ཁོ་ནའོ། ཟབ་པའོ། དེའི་ཕྱིར་རྩ་བ་སྤུ་གྲིར་འབྲེལ་བ་མཚན་ཆེ་ལ་དངོས་གྲུབ་མྱུར་བ་བཀྲ་ཤིས་དམ་ཅན་འདུས་པའི་སྤོག་ཆོག་མི་དགོས་པར་ཐེབས་པའོ། ཚུར་མི་ལྡོག་འཁྲུགས་པ་སྡེབས་པས་ཤེས་སླ། དངོས་གྲུབ་མྱུར་དེའི་ཕྱིར་པདྨའི་གོང་ཁུག་མ་ཞེས་བྱ་བར་གྲགས་སོ། ཞེས་དང༌།
དེ་ཉིད་ལས། ནོར་ཕྱུགས་དང་ཆོས་ཀྱི་བར་གཅོད་བྱེད་པ་ཐམས་ཅད་བདུད་ཀྱི་བར་གཅོད་ཡིན་པས་བར་གཅོད་འདུལ་བ་ནི་རྡོ་རྗེ་ཕུར་པ་ལས་ལྷག་པར་མེད་པས་རྡོ་རྗེ་ཕུར་པ་ཡི་དམ་དུ་གྱུར་ན་རབ། ཡི་དམ་གཞན་ཡོད་ན་ཡང་རྡོ་རྗེ་ཕུར་པ་སྲུང་མའི་ཚུལ་དུ་བསྒྲུབ་སྟེ་སྲུང་མ་ཡེ་ཤེས་པ་དང་འཇིག་རྟེན་པ་གཉིས་ཀ་ཡིན་པས་སོ། ཡི་དམ་གང་སྒྲུབ་རུང་དང་ཐེག་པ་ཆེན་པོའི་ཆོས་གང་སྒྲུབ་ཀྱང་བར་གཅོད་ཐམས་ཅད་རྡོ་རྗེ་ཕུར་པས་སྲུང་བར་འགྱུར་ཏེ། གསང་བ་བསམ་གྱིས་མི་ཁྱབ་པའི་མདོ་ལས། ཕྱག་ན་རྡོ་རྗེས་དང་པོ་བྱ་ཆུབ་ཏུ་ཐུགས་བསྐྱེད་པའི་དུས་སུ་ཐེག་པ་ཆེན་པོ་སྐྱོང་མཛད་ཀྱི་སྲུང་མར་ཞལ་གྱིས་བཞེས་པས་སྒྲུབ་པ་པོ་ཐམས་ཅད་ཀྱི་ལུས་དང་གྲིབ་མ་ལྟར་གྲོགས་ནས་སྲུང་ཞིང་སྐྱབས་པས་དེའི་ཕྱིར་བསྐུལ་བ་ཙམ་གྱི་ཕྲིན་ལས་མཛད་ངེས་པ་ལ་སྲུང་མ་ལྟར་བསྙེན་སྒྲུབ་བསྐུལ་བས་བར་གཅོད་ཐུལ་ནས་མཆོག་དང་ཐུན་མོང་གི་དངོས་གྲུབ་ཐོབ་པའི་དགོས་པ་ཡོད་དོ། ཞེས་དང་གཞན་ཡང་དགའ་རབ་དབང་ཕྱུག་ཁྱོ་ཤུག་བློན་པོ་བཞི་དང་བཅས་པའི་གཉེན་པོར་རྡོ་རྗེ་གཞོན་ནུ་ཡབ་ཡུམ་སྒྲུབ་རྒྱལ་ཆེན་བཞིར་མཆོད་གཏོར་ཕུལ་བས་བློན་པོ་བཞིའི་བར་གཅོད་ཐུལ་བ་སོགས་བྱང་གཏེར་གྱི་གཞུང་རྣམས་ལས་ལེགས་པར་བཤད་པས་སྤྲོ་བ་དང་བཅས་ཏེ་ཉམས་སུ་ལེན་པ་གཅེས་སོ། རྡོ་རྗེ་ཕུར་པ་ཡི་དམ་དུ་བརྟེན་པས་བྱང་གཏེར་སོགས་བཀའ་གཏེར་གྱི་གཞུང་རྣམས་ལ་ལེགས་པར་ཐོས་བསམ་བསྒོམ་པས་དཔྱད་ན་གཞན་ལས་ཁྱད་པར་དུ་གྱུར་པའི་ངེས་ཤེས་སྐྱེད་ཅིང་སྤྲོ་བ་ཕུན་སུམ་ཚོགས་པ་ཐོབ་པར་འགྱུར་རོ་ཞེས་གདམས་སོ། གུ་རུ་པདྨའི་ཁྱད་ཆོས་གོང་ཁུག་མའི། ལམ་སྲོལ་བཀའ་གཏེར་རྒྱ་མཚོ་ཆེས་མང་ཡང༌། །
སྙིང་པོར་གྱུར་པ་ལྷ་བྲག་ཟབ་གཏེར་ལུགས། ། ནོར་བུ་མཆིང་བུའི་ཁྲོད་ན་བསམ་འཕེལ་བཞིན། ། འོན་ཏེ་གབ་དཀྲུགས་སྦས་པའི་མན་ངག་རྣམས། ། འཐོར་བ་ཉམས་སུ་ལེན་པ་དཀའ་མོད་ཀྱང༌། ཁོ་བོའི་བླ་མ་རྒྱལ་དབང་མཆོག་དེ་ཡིས། ། མན་ངག་གབ་སྦས་མེད་པར་ལྷུག་པར་གནང༌། ། ཚུལ་བཞིན་ཉམས་བླངས་ཡིད་ཆེས་གདེང་ཐོབ་པས། ། སྔགས་འཆང་རྒྱུ་སྐར་དབུས་ན་ཟླ་བ་བཞིན། བཤད་སྒྲུབ་ཚུལ་ལ་ཐེ་ཚོམ་ཡོངས་བྲལ་བས། ། བླ་མའི་བཀའ་བཞིན་བསྲེ་བསླད་མེད་པར་བཀོད། །
སྤྱིར་ཡང་མདོ་སྔགས་བཀའ་གཏེར་ཆོས་མང་པོ། ། སྣང་ལ་མ་ངེས་ཟིན་བྲིས་མང་པོ་ཡིས། ། ཚོང་དུས་འོ་མ་བཞིན་དུ་མང་གྱུར་བས། ། ཟབ་དོན་འཁྲུལ་པར་འགྱུར་ཞེས་གུ་རུའི་གསུངས། ། དེ་ཕྱིར་བསྙེན་ཡིག་ཡང་ཡིག་བཤད་སྒྲོན་སོགས། ། ལེགས་པར་བཤད་ཀྱང་མགོ་རླུང་འཁྲུག་པའི་རྒྱུ། ། ལྷག་པར་རྒྱལ་དབང་མཆོག་དེའི་རྡོ་རྗེའི་གསུང༌། ། བདུད་སྡེའི་གཡུལ་ལས་རྣམ་པར་རྒྱལ་བ་དང༌། ། དངོས་གྲུབ་རྒྱ་མཚོའི་རོལ་གར་དེའི་གསལ་བྱེད། ཁོ་བོས་སྙིང་པོ་རབ་གསལ་བྲིས་པ་ལས། །
གཞན་དུ་ཡིག་སྣ་མང་པོ་དགོས་པ་ཆུང༌། ། འདི་ལ་དམ་ཅན་ཚོགས་རྣམས་བཟོད་པར་མཛོད། ། ཚུལ་འདི་དགེ་བཤེས་བློ་གྲོས་ཕུན་ཚོགས་ཀྱིས། ། རྡོ་རྗེ་གཞོན་ནུའི་རྣལ་འབྱོར་མཆོག་སྒྲུབ་ཕྱིར། ། འདི་ལྟར་གྱིས་ཞེས་ནན་གྱིས་བསྐུལ་བའི་ངོར། ། བྱ་བྲལ་རྒན་པོས་མི་མཐོང་བཞིན་དུ་བྲིས། ། ལྕགས་ཡོས་སྣྲོན་ཟླའི་དབང་ཕྱོགས་ཉེར་བཞི་ལ། ། ཕུར་བུ་ཐ་སྐར་མེ་རླུང་འཁྲུག་པ་ཡི། ། འཕྲོད་སྦྱོར་བཟང་པོར་རང་གནས་ཐུབ་བསྟན་གྱི། ། ཀུན་བཟང་ཡངས་རྩེར་བྲིས་པའི་དགེ་བ་དེས། །
བདག་གཞན་ལམ་གྱི་བར་དུ་གཅོད་པ་ཀུན། ། བཅོམ་ལྡན་རྡོ་རྗེ་གཞོན་ནུས་ཚར་བཅད་ནས། ། མཆོག་དང་ཐུན་མོང་དངོས་གྲུབ་ཡིད་བཞིན་གཏེར། ། ལོངས་སུ་སྤྱོད་པའི་སྐལ་བཟང་ཐོབ་པར་ཤོག ། ཐུབ་བསྟན་སྤྱི་དང་སྔ་འགྱུར་རིང་ལུགས་མཆོག ། ལྷ་བྲག་ཐུགས་གཏེར་བསྟན་པ་རིན་པོ་ཆེ། ། བཤད་སྒྲུབ་དབྱར་གྱི་མཚོ་ལྟར་འཕེལ་བ་དང༌། ། ཕྱོགས་དུས་ཀུན་ཏུ་དར་རྒྱས་སྨིན་གྲོལ་ཤོག ། བཀྲ་ཤིས་ཐེག་མཆོག་ཆོས་ཀྱི་རྔ་བོ་ཆེ། ། དད་པའི་དབྱུག་གུས་བསྐུལ་བའི་སྒྲ་སྙན་པོས། །
ཡོངས་སུ་ཁྱབ་ཏེ་སྐལ་ལྡན་གདུལ་བྱའི་ཚོགས། ། ལེགས་བསྡུས་སྨིན་གྲོལ་འབྲས་བུ་ཐོབ་གྱུར་ཅིག ། དེ་ལྟར་བྱང་གཏེར་ཕུར་པ་སྤུ་གྲིའི་བསྙེན་སྒྲུབ་ཁ་ཕྲལ་བའི་ལྷན་ཐབ་ཡང་ཡིག་འདོད་དགུའི་གཏེར་མཛོད་ཅེས་བྱ་བ་འདི་ཡང་དགེ་བཤེས་བློ་གྲོས་ཕུན་ཚོགས་དཔལ་ལྡན་འབྲས་སྤུངས་ཀྱི་མཚམས་ཁང་དུ་ཕུར་པའི་བསྙེན་ཆེན་སྐབས་ནན་ཏན་གྱིས་བསྐུལ་བ་ལྟར་དགེ་སློང་བྱ་བྲལ་བ་པདྨ་ཕྲིན་ལས་ཀྱིས་རང་ལོ་དོན་གཅིག་ཏུ་སླེབ་ཅིང་མིག་ཀྱང་མི་གསལ་བ་བཅས་དཀའ་ཚེགས་ཆེ་བར་བྱུང་ཡང་བསྟན་པར་བསམ་སྟེ་འབད་ནས་བྲིས་པ་ལས་སྦྱོར་གྱི་ཞིབ་ཆ་མཐའ་དག་ལྷུག་པར་བཀོད་པས་དམ་མེད་ཀྱི་ལག་ཏུ་ཤོར་ན་བཀའ་སྲུང་དམ་ཅན་རྣམས་ཀྱིས་སྙིང་ཁྲག་དགའ་སྟོན་དུ་རོལ་ཅིག ། ལམ་སྒྲུབ་པ་རྣམས་ཀྱི་བར་གཅོད་ཞི་ཞིང་དངོས་གྲུབ་སྒྲུབ་པའི་གྲོགས་མཛོད་ཅིག་ཅེས་སྦྱར་བའི་ཡི་གེ་པ་ནི་དགེ་སློང་པདྨ་ཕན་བདེས་བྲིས་པ་དགེ་ཞིང་བཀྲ་ཤིས་པར་གྱུར་ཅིག ། དགེའོ། དགེའོ། དགེའོ། སརྦ་མངྒལཾ།། །།
སྔོན་འདས་པའི་དུས་དཔག་ཏུ་མེད་པ་ན་བསྐལ་པ་ཀུན་ཏུ་དགའ་བྱ་བར་སངས་རྒྱས་མི་བསྐྱོད་པའི་བསྟན་པ་ལ་དགེ་སློང་ཐུབ་དཀའ་གཞོན་ནུའི་སློབ་མ་ཐར་པ་ནག་པོ་ཞེས་བྱ་བས་སློབ་དཔོན་གྱིས་བསྟན་པའི་གསང་བའི་གནས་ལུགས་དེ་ཁོ་ན་ཉིད་ཀྱི་ལྟ་བ་མ་རྟོགས་པར། སྦས་པའི་གསང་བ་སྦྱོར་སྒྲོལ་བརླང་པོར་སྤྱད་པའི་རྣམ་སྨིན་གྱི་འབྲས་བུ་དམྱལ་བ་ཚ་གྲང་གི་སྡུག་བསྔལ་བསྐལ་པ་བཅུ་གཉིས་དང༌།
ལྷ་སྔགས་རང་རྒྱུད་དུ་བཟླས་སྒོམ་བྱས་པས་རྒྱུ་མཐུན་གྱི་འབྲས་བུ་ཡི་དྭགས་སྲིན་པོ་ཆེན་པོའི་གཟུགས་སུ་བསྐལ་པ་བརྒྱད་དུ་སྐྱེས་ནས་གཟུགས་ཁམས་གནས་རིས་བཅུ་བདུན་མན་ཆད་དབང་དུ་བྱས་ཤིང་གདུག་པ་ཅན་མཐའ་དག་བྲན་དུ་བཀོལ་བས་དཔལ་ཆེན་པོས་བསྒྲལ་འོས་ཀྱི་སྐལ་ལྡན་དུ་གྱུར་པ་དང༌། གསུམ་པ་བཏགས་པ་མིང་གི་རུ་ཏྲ་ནི་གཞིར་གནས་རང་བྱུང་གི་ཡེ་ཤེས་རང་ངོ་མ་རིག་པས་ཁམས་གསུམ་དུ་འཁྱམས་པའི་དུག་གསུམ་གྱི་རང་གཟུགས་མཚན་རྟོག་གིས་བཅིངས་པའི་གདུག་ཅན་འབྱུང་པོའི་དབང་ཕྱུག་ཏུ་གྱུར་པ་རྣམས་བསྒྲལ་བྱ་རུ་ཏྲའི་མཚན་ཉིད་དོ། དབྱིངས་ཡེ་གཉིས་མེད་དུ་རྟོགས་པ་ནི། སྲིད་ཞིའི་སྤྱི་དཔལ་ཆེན་པོ་ཁམས་གསུམ་ཡོངས་སྒྲོལ་གྱི་དགོངས་པ་ཚད་དུ་འཁྲོལ་བའི་ཡེ་ཤེས་ཀློང་དགུ་མི་ཟད་རྒྱན་གྱི་འཁོར་ལོའི་ཁྱབ་བདག་ཏུ་བཞེངས་པ་དབང་ཆེན་པདྨ་ཧེ་རུ་ཀ་ཡབ་ཡུམ་སྒྲུབ་པ་བཀའ་བརྒྱད་ཀྱི་ལྷ་ཚོགས་རྣམས་སྒྲོལ་བྱེད་ཡིན་ལ། དེ་ཡང་དཔའ་བོ་ཆེན་པོ་དེ་རྣམས་ཀྱིས་སྔོན་གྱི་དམ་ཚིག་གིས་འབྲེལ་བའི་བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་སོགས་པ་སངས་རྒྱས་ཐམས་ཅད་ཚད་མེད་པའི་ཐུགས་རྗེ་སྐྱེས་ཏེ་མི་གསང་བའི་གསང་བ་ཆེན་པོའི་ཕྲིན་ལས་དྲག་པོའི་མངོན་སྤྱོད་ཀྱིས། རུ་ཏྲ་གདུག་པ་ཅན་འཁོར་དང་བཅས་པ་བསྒྲལ་ཞིང་གནས་སྤར་ཏེ་ཆོས་སྐྱོང་བའི་མ་ཧཱ་ཀཱ་ལར་དབང་བསྐུར། མ་འོངས་པར་ཐལ་བས་ཁེབས་པའི་ཞིང་དུ་སངས་རྒྱས་ཐལ་བའི་དབང་པོར་འཚང་རྒྱ་བར་ལུང་བསྟན། དེ་ཡི་འཁོར་དུ་གཏོགས་པའི་ཕོ་ཐམས་ཅད་ཐུགས་རྗེའི་ཐབས་ཀྱིས་བསྒྲལ་ཞིང་བསྟན་པ་སྲུང་བའི་ལས་བསྒོས། སླས་ཀྱི་འཁོར་བདུད་ཀྱི་བུ་མོ་མྱོས་བྱེད་མ་སོགས་མ་ཆགས་ཐབས་ཀྱི་སྦྱོར་བས་ཡིད་འཕྲོག་སྟེ་གནས་ཡུལ་སྒོ་མ་དབང་ཕྱུག་ཉེར་བརྒྱད་སོགས་སུ་སྤྲུལ་ཏེ་བྲན་དུ་བྱས། རུ་ཏྲའི་ཕུང་པོ་འཛམ་གླིང་དུ་བོར་བས་ཡུལ་ཆེན་པོ་སུམ་ཅུ་རྩ་གཉིས་དང་དུར་ཁྲོད་ཆེན་པོ་བརྒྱད་དུ་བྱིན་བརླབས།
དེ་དག་རྣམས་སུ་རང་བྱུང་གི་མ་མོ་མཆོད་རྟེན་ཞིང་སྐྱོང་ཀླུ་དང་སྤྲིན་ལེགས་པས་བརྒྱན་ཞིང་སྐལ་ལྡན་ལ་ཉམས་རྟོགས་སྤེལ་བ། སྐལ་མེད་རྣམས་ཚར་གཅོད་པའི་གནས་སུ་བྱིན་གྱིས་བརླབས་ཏེ་རུ་ཏྲའི་འདོད་ཆགས་བཞི་ལ་དགོངས་པའི་རྒྱུད་སྡེ་བཞི། རྣམ་ཤེས་བརྒྱད་ལ་དགོངས་པའི་སྒྲུབ་ཆེན་བཀའ་བརྒྱད། ཉོན་མོངས་ལྔ་ལ་དགོངས་པའི་རིགས་ལྔ་ཧེ་རུ་ཀཿ གདུལ་བྱ་རྩ་བའི་དངོས་པོ་སྨིན་པའི་ཕྱིར་སྒྱུ་འཕྲུལ་དྲྭ་བའི་དཀྱིལ་འཁོར་མཁའ་ཁྱབ་ཏུ་སྤྲུལ་ནས་ཁྲོ་བོ་འཆོལ་བའི་ཚོགས་དང༌། ལྟས་ཆེན་པོ་བཅོ་ལྔ་སྤྲོས་ཏེ་སྒྲོལ་བྱེད་ཆོ་འཕྲུལ་ཆེན་པོས་སྲིད་རྩ་བཅད་དེ་རྡོ་རྗེ་ཐེག་པའི་སྐལ་ལྡན་ཡོངས་སུ་སྨིན་པས་འཁོར་བ་དོང་ནས་སྤྲུགས་པ་ནི་སྒྲོལ་བའི་ཚུལ་ཏེ་དེ་ལྟར་སྔོན་བྱུང་སྟོན་པའི་རྣམ་ཐར་བཞིན་རྗེས་འཇུག་གདུལ་བྱས་ཉམས་ལེན་དུ་སྦྱོར་དགོས་པའི་ཚུལ། ཤིང་རྟ་ཆེན་པོ་སངས་རྒྱས་གསང་བས། ཕྱི་ནང་གསང་བ་བསྲུང་བྱ་སྟེ། ། སྲིན་པོའི་རྒྱལ་པོ་ཚུལ་བཞིན་མནན། ཞེས་གསུངས་པ་ལྟར་དཀྱིལ་འཁོར་གྱི་ས་གཞི་བརྟག་བསླང་སྦྱང་བཟུང་དང༌།
ཕྱི་ནང་བར་གྱི་མཚམས་བཅད་དང༌། ནང་མཚམས་མ་ཏྲཾ་བསྒྲལ་བའི་ལས་རིམ་དཔལ་ཆེན་པོའི་རྣམ་ཐར་གྱི་རྗེས་སུ་འཇུག་པ་དང༌། མ་ཏྲཾ་བསྒྲལ་བའི་ཁོག་པ་གཞལ་ཡས་ཁང་དུ་བྱིན་གྱིས་བརླབས་པའི་ནང་སྒྲུབ་ན་བཀྲ་ཤིས་པ་དང༌། སྲིད་པ་གསུམ་གྱི་བགེགས་ཀྱི་རྒྱལ་པོ་རྣམས་བསྒྲལ་བས་བགེགས་གཞན་གྱིས་བར་ཆད་མི་ནུས་ཤིང་དངོས་གྲུབ་གཉིས་མྱུར་དུ་ཐོབ་པའི་དགོས་པ་ཡོད་པས་རྣལ་འབྱོར་པ་རྣམས་པདྨ་ཁྲག་འཐུང་རོལ་པའི་ལྷ་ཡི་གསལ་སྣང་དང་ང་རྒྱལ་བརྟན་པོས་མ་ཏྲཾ་བཀུག་བསྒྲལ་སོགས་གཞུང་ཆེན་པོའི་སྒོམ་དོན་གསལ་འདེབས་བཞིན་པས་ཆོ་གའི་བྱ་བ་ལ་འཇུག་པར་ཞུ། ༈ སྒྲུབ་པ་པོ་རྣམས་གནས་སུ་བཀོད་པའི་སྐབས། ད་ལམ་ཐེག་པ་ཀུན་གྱི་ཡང་རྩེ། མདོ་རྒྱུད་ཐམས་ཅད་ཀྱི་ཉིང་ཁུ། ངོ་བོ་གུ་རུ་རིན་པོ་ཆེའི་ཐུགས་སྒྲུབ་བླ་མ་དྲག་པོ་པདྨ་ཁྲག་འཐུང་ཞེས་དམར་ནག་ཁྱུང་ཞོན་གྱི་རྣམ་པར་སྒྲུབ་པས། སྐུ་ཡི་གོ་ཆ་ལ་དྲག་པོ་ལྷ་ལྔ་སོགས་དཔལ་ཆེན་ཡོངས་འདུས་ཀྱི་དཀྱིལ་འཁོར་ཚོམ་བུ་ཚོགས་སྒྲུབ་བྱ་བ་ཡིན་ལ། དེ་ཡང་སྦྱང་གཞི་འགྲོ་བ་ཐམས་ཅད་རང་བཞིན་ལྷའི་དཀྱིལ་འཁོར་དུ་གནས་ཀྱང༌།
སྦྱང་བྱ་གཉིས་འཛིན་ཆགས་སྡང་གི་རྣམ་པ་བྲལ་བྱའི་ཚུལ་དུ་བསྒྲིབས་པ་ཉིད། སྦྱོང་བྱེད་ཞི་ཁྲོ་དཀྱིལ་འཁོར་འཁོར་ལོའི་རྣམ་པ་ལམ་དུ་བྱས་པས། སྦྱངས་འབྲས་གདོད་ནས་བཞུགས་པའི་ཟུང་འཇུག་གི་ཕྱག་རྒྱ་མངོན་དུ་བྱེད་པའི་ཐབས་ཁྱད་པར་ཅན་དང་མཐར་ཐུག་གི་ཐེག་པ་གསང་སྔགས་བླ་མེད་ཀྱི་བསྐྱེད་རྫོགས་ཟབ་མོའི་དགོངས་པ་རྗེས་སུ་འབྲེལ་བས་གསང་བ་ཡོངས་རྫོགས་ཆེན་པོའི་རྒྱུད་ལས། རྒྱུད་དོན་གསལ་བའི་སྒྲུབ་ཆེན་ལ། ། བཞི་སྟེ་ཕུན་སུམ་ཚོགས་གཞི་བཟུང༌། ། སྟ་གོན་རིམ་པས་སྒྲོམ་དུ་གཞུག ། དངོས་གཞི་བསྙེན་སྒྲུབ་གཞུང་བསྲང་སྟེ། ། མཐའ་རྒྱས་ཆོ་གས་རྗེས་བསྐྱང་ངོ༌། ཞེས་གསུངས་པ་ལྟར་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་དགོས་པས། དེ་ཡང་གཞུང་ལས།
དྲག་པོ་བསྒྲུབ་པའི་རིམ་པ་ནི༔ དུར་ཁྲོད་དམ་མམ་རང་བྱུང་ཕུག༔ ཤིང་གཅིག་དྲུང་ངམ་དབེན་པའི་ཡུལ༔ བཀྲ་ཤིས་རྒྱུད་དང་མཐུན་པའི་སར༔ དམར་སྨུག་ས་ལ་སྟེགས་བུ་བྱ༔ དཀྱིལ་འཁོར་ལས་རིམ་གཞུང་བཞིན་གདབ༔ ཞེས་གསུངས་པ་ལྟར། ༈ ཕྱི་ཡི་གནས་ཕུན་སུམ་ཚོགས་པ་རང་བྱུང་གྲུབ་པའི་དཔའ་བོ་རྣམས་ཀྱིས་དཔལ་ཧེ་རུ་ཀའི་གནས་སུ་བྱིན་གྱིས་བརླབས་ཤིང༌། ལས་བཞི་སྒྲུབ་པའི་མཐུན་རྐྱེན་འཛོམས་པས་བཀྲ་ཤིས་དགེ་བའི་གནས། ལྷུན་གྲུབ་ཡིད་འོང་གི་གནས།
འཕྲལ་རྐྱེན་སྒྲུབ་པའི་གནས་རྣམས་ཀྱི་མཚན་ཉིད་ཀུན་ལྡན་དུ། ནང་གི་གནས་ཕྱི་ནང་སྣོད་བཅུད་རང་ལུས་དང་བཅས་པས་གདོད་ནས་གདན་གསུམ་ཚང་བའི་ལྷ་ཡི་འཁོར་ལོའི་རྣམ་པར་དག་པ་ཡིན་པར་ཤེས་པས་དག་མཉམ་བདེན་པ་དབྱེར་མེད་ལྷའི་རང་བཞིན་དུ་ཤེས་པ་དང༌། གསང་བའི་གནས་འཁོར་འདས་ཀྱི་ཆོས་ཐམས་ཅད་ཆོས་ཉིད་དེ་ཁོ་ན་ཉིད་དུ་ལྷུན་གྱིས་གྲུབ་པའི་ངང་ན་གནས་ཀྱང་ཆོས་ཀྱི་དབྱིངས་འགྱུར་བ་མེད་པའི་ཀློང་དུ་གནས་པར་རྟོགས་པ་དང༌། ༈ སྟོན་པ་ཕུན་སུམ་ཚོགས་པ་རྡོ་རྗེ་སློབ་དཔོན་ལྟ་བ་གཉིས་སུ་མེད་པའི་གདེང་དང་ལྡན། སྒོམ་པ་བསྐྱེད་རྫོགས་ལས་སུ་རུང་ཞིང་སྤྱོད་པ་ས་མ་ཡ་འབུམ་སྡེ་རྣམ་པར་དག ། དབང་དང་མན་ངག་གི་བཀའ་བབ། ཐེག་པ་རིམ་དགུའི་དོན་ཐུགས་སུ་ཆུད། ངང་རྒྱུད་རིང་ཞིང་ཕན་སེམས་ཆེ་བ། ཚོགས་ཀྱི་དཀྱིལ་འཁོར་ཆེན་པོའི་མགོན་དང་དཔུང་གཉེན་དུ་གྱུར་པ་དོན་གྱི་སླད་དུ་མཚན་ནས་སྨོས་ན་་་་་་་་་་་་་་་་་་་་་ཞེས་བྱ་བ་དང༌། ༈ འཁོར་ཕུན་སུམ་ཚོགས་པ་བདེ་ཆེན་རྒྱུད་ལ་བསྐྱེད་པའི་གཟུངས་མ་ལུས་ངག་ཡིད་གསུམ་མཚན་ཉིད་དང་ལྡན་པ།
རིགས་ལྔའི་དངོས་གྲུབ་སྒྲུབ་པའི་འཁོར་རྡོ་རྗེ་རིན་ཆེན་པདྨ་ལས་ཀྱི་གཙོ་བོ་བཞི་ཡུམ་དང་བཅས་པ། དོན་གཉིས་ཕྲིན་ལས་སྒྲུབ་པའི་འཁོར་རྒྱལ་ཐེབས་ཀྱི་སྟོན་པ་བཞི། བར་ཆད་དགྲ་བགེགས་སྒྲོལ་བའི་འཁོར་རྡོ་རྗེ་སྤྱན་པ། རྡོ་རྗེ་མཚམས་པ་གིང་དང་བཅས་པ། མཆོད་པའི་ཞལ་ཟས་སྦྱོར་བའི་འཁོར་རྡོ་རྗེ་དྲོད་འཛིན། བྱན་ཕོ་བྱན་མོ་དང་བཅས་པ། དད་འདུས་ཐུགས་རྗེས་བཟུང་བའི་འཁོར་རྡོ་རྗེའི་མཆེད་དང་ལྕམ་དྲལ། ཕྱི་ནང་བརྡ་སྦྱོར་བྱེད་པའི་འཁོར་རྡུལ་ཕྱགས་སྐྱེས་བུ་སྟེ། ཐམས་ཅད་ཀྱང་བསགས་པ་སྔོན་དུ་སོང་བའི་སྐལ་བ་ཅན། ང་རྒྱལ་དང་ཕྲག་དོག་ཆུང་བ།
དད་པ་དང་བརྩོན་འགྲུས་ཆེ་བ། ལྷག་པར་རྒྱལ་ཐེབས་རྣམས་ཀྱང་དབང་དང་དམ་ཚིག་ལྡན་ཞིང་ཐོས་བསམ་གྱིས་རྒྱུད་དག་པ། དེ་ཁོ་ན་ཉིད་ལ་བློ་སྦྱང་བ་ཤ་སྟག་ལགས་པ་དང༌། ༈ དུས་ཕུན་སུམ་ཚོགས་པ། ཐོག་མཐའ་དབུས་མེད་དུས་བཞི་མཉམ་པ་ཆེན་པོའི་ངང་ལས། ཟླ་བ་དགུ་པ་ལ་དཔེས་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པས་སུམ་ཅུ་རྩ་གསུམ་གྱི་ལྷ་ཡུལ་དུ་ཡུམ་ལ་དྲིན་ལན་བསབ་པའི་མདོ་གསུངས་ནས་སླར་ཡང་འཛམ་བུ་གླིང་གི་སྐྱེ་དགུའི་བསོད་ནམས་ཀྱི་ཞིང་དུ་རྫུ་འཕྲུལ་གྱིས་བབས་པ་དང༌། སློབ་དཔོན་སངས་རྒྱས་གཉིས་པས་བལ་ཡུལ་ཡང་ལེ་ཤོད་དུ་ཐུགས་དམ་ཡང་ཕུར་གྱི་སྒོ་ནས་ཕྱག་རྒྱ་ཆེན་པོའི་རིག་འཛིན་མངོན་དུ་མཛད་དེ་དུས་ཆེན་ཐ་སྐར་ཟླ་བའི་དཀར་ཕྱོགས་ཀྱི་ཚེས་བཅུར་གཟའ་སྐར་སྦྱོར་བྱེད་སོགས་ ་་་་་ལྟ་བུ་ཁ་བསྒྱུར། དུས་ཚེས་དགེ་ཞིང་ཤིས་པར། ༈ ཡོ་བྱད་ཕུན་སུམ་ཚོགས་པ།
འཚོ་བ་ཟས། ནད་ཟློག་སྨན། དགྲ་ཟློག་མཚོན་སོགས་ཕྱིའི་ཡོ་བྱད། རྟེན་རྫས་སྒྲུབ་རྫས། རྒྱན་རྫས། མཆོད་རྫས། དབང་གི་རྫས་ཏེ་ནང་གི་ཡོ་བྱད། ཏ་ན་ག་ན། ཤེས་རབ་སྙིང་རྗེ་སྟེ་གསང་བའི་ཡོ་བྱད་དུ་བཤད་པ་སྤྱི་དང༌། ཕོ་བྲང་ནང་རྟེན་ཐུན་མོང་མ་ཡིན་པ།
གཞུང་འདི་ཉིད་ལས། དབུས་སུ་བྷནྡྷ་མཚན་ལྡན་ནང་༔ དྲག་པོའི་སྨན་རྫས་རྣམས་ཀྱང་བླུགས༔ དར་དམར་ཁ་བཅད་དར་ནག་གདུགས༔ བུམ་པ་ཆ་ཚང་ཙ་ཀ་ལི༔ སྨན་གཏོར་རཀྟ་ཕྱི་ནང་མཆོད༔ སྤྱན་གཟིགས་ལ་སོགས་ཚང་བར་བཤམས༔ ཞེས་གསུངས་སོ། སྤྲོས་བཅས་རྟེན་སྒྲུབ་པའི་མཆོད་རྫས་མ་ཚང་བ་མེད་པར་འདུ་བྱས། དཀྱིལ་འཁོར་གྱི་རི་མོ་བཀྲ་ཡལ་ལེ།
སྣང་གསལ་གྱི་མར་མེ་འོད་ལྷག་གེ ། བདུག་སྤོས་གྱི་དྲི་བཟང་ངད་ཐུལ་ལེ། རྡོ་རྗེའི་མཆེད་ལྕམ་སྤྲོ་དགའ་དང་བྱིན་རླབས་ཐིབས་སེ་འདུ་བའི་སྐབས་འདིར་སྟོན་པ་རྡོ་རྗེ་སློབ་དཔོན་ཉིད་བསྐྱེད་རྫོགས་ཀྱི་དགོངས་པ་མཛད་ཅིང་ཟབ་མོའི་དོན་སྟོན་ཏེ་རྣལ་འབྱོར་ཡོངས་ཀྱི་དཔལ་མགོན་དུ་འདུས་པ་རྒྱ་མཚོའི་དབུས་སུ་རྡོ་རྗེའི་ཁྲི་ཆེན་པོ་ལ་བཞུགས་པར་གསོལ། རིགས་བཞིའི་བསྐྱེད་རྫོགས་དང་ཛཔ྄་བསྙེན་བགྲང་བའི་རྒྱལ་ཚབ་ཆེན་པོ་བཞི་ཕྱོགས་བཞི། ཡབ་ཀྱི་དགོངས་པ་དང་བསྟུན་ཞིང་སྦྱོར་བའི་སྒྱུ་རྩལ་ཤེས་པའི་གཟུངས་མ་ཀུན་ཏུ་བཟང་མོ་རྣམས་ཡབ་ཀྱི་གཡོན་ཏུ། ཆོས་འཆད་པའི་རྡོ་རྗེ་རྒྱལ་ཐེབས། དངོས་གྲུབ་ཀྱི་རྫས་སྟེར་བའི་རིན་ཆེན་རྒྱལ་ཐེབས། དབང་བསྐུར་བའི་བྱ་བ་བྱེད་པ་དབང་གི་རྒྱལ་ཐེབས། ཕྲིན་ལས་ཀྱི་གཞུང་བསྲང་བ་ལས་ཀྱི་རྒྱལ་ཐེབས་རྣམས་ཀྱང་ཕྱོགས་བཞི། ཕྱི་ནང་བར་ཆད་སྲུང་བའི་བརྟུལ་ཞུགས་ཅན་རྡོ་རྗེ་མཚམས་པ་ནུབ་བྱང༌།
སྒྲོལ་བའི་ལས་དང་བརྡ་ལ་མཁས་པ་རྡོ་རྗེའི་ཀིང་ཀ་ར་རྣམས་ལྷོ་ནུབ། གཡོ་སྒྱུ་མེད་པར་མི་མ་ཡིན་མཐོང་ཞིང་ཉུལ་ལེའི་བར་ཆད་བཟློག་ནུས་པའི་མིག་རྣོན་རྡོ་རྗེ་སྤྱན་པ་དང༌། དུས་སྦྱོར་དབྱུག་གུ་སོགས་ལ་མཁས་ཤིང་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་པ་གཉིས་བྱང་ཤར། བག་ལྡན་གཙང་སྦྲ་ཆེ་ཞིང་རྣམ་སྨིན་ལ་འཛེམ་པའི་རྡོ་རྗེ་བྱན་ཕོ་བྱན་མོ་དང༌། ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་པ་རྣམས་ཤར་ལྷོ། མཆེད་ལྕམ་སྣོད་དང་ལྡན་པ་རིན་པོ་ཆེ་ལྟ་བུའི་གང་ཟག་རྣམས་ཀྱང་གྲལ་གྱི་བར་དུ་བཞུགས་ཏེ། ཐམས་ཅད་ཀྱང་ཆོས་སྤྱོད་ལ་བརྩོན་འགྲུས་ཆུང་བ་ལུས་ཀྱི་སྐྱོན་དང༌། སྨྲ་བ་མང་ཞིང་བཟླས་པ་ལ་མི་བརྩོན་པ་ངག་གི་སྐྱོན་དང༌། ཞེ་སྡང་ཆེ་ཞིང་བྱམས་པ་ཆུང་བ་ཡིད་ཀྱི་སྐྱོན་དང༌། བརྗེད་ངེས་ཆེ་ཞིང་བག་ཟོན་ཆུང་བ་དམ་ཚིག་གི་སྐྱོན་དང༌།
ཆང་ལ་དགའ་ཞིང་གཉིད་ཆེ་བ་ཏིང་ངེ་འཛིན་གྱི་སྐྱོན་དང༌། གཡེང་བ་ལ་དགའ་ཞིང་བསྒོམ་སྒྲུབ་ལ་སྐྱོ་བ་དད་པའི་སྐྱོན་ཏེ་དྲུག་པོ་རྣམ་པ་ཐམས་ཅད་དུ་སྤང་ཞིང༌། རྟོགས་པ་ཆེ་བས་ཆོས་ཉིད་དང་མི་ཕྱེད་པ། དད་གུས་ཆེ་བས་བླ་མ་དང་མི་ཕྱེད་པ། དམ་ཚིག་ཆེ་བས་ཡི་དམ་དང་མི་ཕྱེད་པ། བརྩེ་གདུང་ཆེ་བས་མཆེད་ལྕམ་དང་མི་ཕྱེད་པ། བརྟུལ་ཞུགས་ཆེ་བས་དམ་རྫས་དང་མི་ཕྱེད་པ། སྦྱོར་སྒྲོལ་བརྩོན་པས་གཟུངས་མ་དང་མི་ཕྱེད་པ། སྙིང་རྗེ་ཆེ་བས་སེམས་ཅན་དང་མི་ཕྱེད་པ། ཏིང་ངེ་འཛིན་གསལ་བས་དངོས་གྲུབ་དང་མི་ཕྱེད་པ།
སྐྱོན་དང་བྲལ་བས་འབྲས་བུ་སངས་རྒྱས་དང་མི་ཕྱེད་པ་སྟེ་ཡོན་ཏན་དགུ་པོ་ལ་རྣམ་པ་ཀུན་ཏུ་བརྩོན་ཞིང༌། གཞན་ཡང་རྩ་རྒྱུད་ལས། སྙིགས་མའི་དུས་ཀྱི་སྟོན་པ་དང་༔ ད་ལྟ་སངས་རྒྱས་འདི་དག་ལ༔ ཐ་དད་དུ་ནི་ཅུང་མིན་བརྟག༔ རྡོ་རྗེ་གསང་བའི་གྲོགས་དག་ཀྱང་༔ དེ་དང་རྗེས་སུ་མཐུན་པར་བལྟ༔ སྒོ་གསུམ་གུས་པས་བརྩོན་བྱ་ཞིང་༔ དམ་པའི་ཚིག་ལས་འདའ་མི་བྱ༔ ཞེས་གསུངས་པའི་དོན་ལ་བསླབ་པ་སོགས་བཀའ་བསྒོ་བའི་ལས་རྣམས་བདེ་བླག་ཏུ་བསྒྲུབ་པར་བགྱིའོ་སྙམ་པའི་ཐུགས་འདུན་དང་ལྡན་པས་འདིས་རྗེས་ཟློས་གནང་བར་ཞུ།
ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང?གསོལ་དགྱེས་པར་བཞུགས༔ བར་བརྗོད། ༈ དཔལ་གྱི་རྟགས་གདབ་པའི་སྐབས་སུ། འདིར་འདུས་པའི་རིག་འཛིན་སྒྲུབ་པ་པོ་རྣམས་དོན་གྱི་དག་པ་སྦྱར་བས་ལྷ་དང་གཉིས་སུ་མེད་པར་རྟོགས་པ་དང༌། རྟགས་ཀྱི་ཕྱག་རྒྱ་བཅིངས་པས་མཁའ་འགྲོ་དམ་ཅན་ཕོ་མོ་རྣམས་ཀྱིས་སྒྲུབ་པ་པོར་ཤེས་པ་དང༌། བར་ཆད་ཀྱིས་མི་ཚུགས་ཤིང་ཐབས་ཀྱི་ཐེག་པའི་རིགས་སུ་ངེས་པའི་འབྲས་བུ་མྱུར་དུ་འགྲུབ་པ་སོགས་དགོས་པ་དུ་མ་དང་ལྡན་པའི་ཧེ་རུ་ཀ་རོལ་པ་ཆེན་པོའི་ཆས་སུ་འཇུག་པའི་སྐབས་སུ་བབ་པ་སྟེ། ཆེ་མཆོག་འདུས་པ་རྩ་བའི་རྒྱུད་ལས། མ་འོངས་དུས་ན་སྐྱེས་བུ་དག༔
དུས་གསུམ་སངས་རྒྱས་ཀུན་ངོ་བོ༔ སྐུ་གསུམ་ཕྲིན་ལས་ཆེ་བའི་མཆོག༔ ཀུན་ཏུ་བཟང་པོ་ཀུན་གྱི་བདག༔ ཧེ་རུ་ཀ་ཡི་ཚུལ་འཆང་བ༔ བརྟུལ་ཞུགས་བཟང་པོ་དེ་ལ་ནི༔ མ་རིག་ལོག་པར་ལྟ་བའི་ཚོགས༔ བདུད་བཞིའི་ཕྱོགས་སུ་གཏོགས་རྣམས་ཀྱིས༔ འཚེ་ཞིང་བར་དུ་གཅོད་པའམ༔ གདུག་ཅིང་འདའ་བར་ནུས་མ་ཡིན༔ ཞེས་གསུངས།
དེ་ཡང་རྟགས་ཕྱག་རྒྱའི་དབང་དུ་བྱས་ན། སྔོན་དཔལ་ཆེན་པོས་ཡི་དྭགས་ཀྱི་གཙོ་བོ་དུར་ཁྲོད་བདག་པོ་བརྟུལ་ཞིང་དེའི་ཆས་རྣམས་དཔའ་བའི་རྟགས་སུ་བཞེས་པ་ལས་བྱུང་བ། རུ་ཏྲ་སྡེ་གསུམ་བསྒྲལ་བས་ཚར་གསུམ་གྱི་ཕྲེང་བ། རུ་ཏྲའི་ཆུང་མ་མ་ཆགས་ཐབས་ཀྱིས་རོལ་པས་དབང་དུ་བསྡུས་པ་རཀྟའི་ཐིག་ལེ། ཚངས་པ་ཆེན་པོ་བསྒྲལ་བ་ཞིང་ཆེན་གྱི་གཡང་གཞི། བརྒྱ་བྱིན་དང་དེའི་བཞོན་པ་གླང་པོ་ཆེ་བཏུལ་བ་གླང་ཆེན་གྱི་ཀོ་རློན། གཟའ་ཆེན་ཉི་མའི་བུ་མོ་སྟག་གདོང་སྤྱན་གཅིག་མ་བཏུལ་བ་སྟག་གི་ཤམ་ཐབས། ཀླུ་གདུག་པ་ཅན་བཏུལ་བ་སྦྲུལ་ནག་གི་ཆུན་པ། སྲིན་མོ་ཉེར་བཞི་བཏུལ་བ་ཐལ་ཆེན་གྱི་ཚོམ་བུ། དབང་མོ་ཉེར་བརྒྱད་དབང་དུ་བསྡུས་པ་ཞག་གི་ཟོ་རིས་ལ་སོགས་པ་བྱུང་བ་ཡིན་ཞིང༌།
བརྡའི་དག་སྦྱོར་གྱི་དོན་ནི། ཡེ་ཤེས་ལྔ་པོ་དོན་དམ་སྤྲོས་བྲལ་གྱི་དབྱིངས་སུ་གཅིག་པས་ཐོད་སྐམ་ལྔའི་དབུ་རྒྱན་རྒྱུ་མའི་ཁོང་སེང་གིས་སྦྲེལ་བ། ཐུགས་རྗེ་ཅི་ཡང་འབྱུང་བ་བཞི་ཡིས་འགྲོ་དོན་མཛད་པའི་གླང་ཀོ ། ཕྱིན་ཅི་ལོག་བཞི་དང་བྲལ་བའི་སྦྲུལ་ཆུན། ཕྲིན་ལས་རྣམ་པ་བཞི་དང་ཚད་མེད་བཞི་ལྷུན་ལ་རྫོགས་པའི་གཡང་གཞི། ཁམས་གསུམ་རྟོག་པ་འཇོམས་པའི་སྟག་ཤམ། མ་རིག་རྣམ་རྟོག་གི་བུད་ཤིང་ཡེ་ཤེས་ཆེན་པོའི་དབྱིངས་སུ་སྦྱངས་པའི་མེ་དཔུང༌། དུག་ལྔ་དབང་དུ་སྡུད་པའི་ཁྲག་ཆེན་གྱི་ཐིག་ལེ། རྒྱུད་དྲུག་འཁོར་བའི་བཅུད་ཚོགས་གཉིས་ཀྱི་གསོས་སུ་བླང་བ་ཞག་ཆེན་གྱི་ཟོ་རིས། སྐྱེ་ཤི་རྩད་ནས་གཅོད་པ་ཐལ་ཆེན་གྱི་ཚོམ་བུ།
དུག་གསུམ་སྐུ་གསུམ་དུ་རྫོགས་པ་ཐོད་ཕྲེང་ཚར་གསུམ། སྟོང་པ་ཉིད་ལ་བདུད་བཞི་བསྐྱོད་དུ་མེད་པའི་རྡོ་རྗེའི་གོ་ཁྲབ་བཅས་དཔལ་གྱི་ཆས་བཅུ་སྟེ། རང་རང་གི་རིགས་དང་མཐུན་པར་དཔལ་ཆེན་པོ་པདྨ་དྲག་པོའི་དཀྱིལ་འཁོར་འཁོར་ལོའི་གསལ་སྣང་དང་སྙེམས་པས་དཔལ་གྱི་ཆས་རྣམས་མངའ་གསོལ་དུ་བཞེས་ཤིང༌། དོན་གྱི་དག་དྲན་དང་ལྡན་པར་དུག་ལྔ་རྩད་ནས་གཅོད། སྟོབས་བཅུ་དང་མི་འཇིགས་པ་བཞི་དང་ལྡན། མ་མོ་མཁའ་འགྲོ་ཐམས་ཅད་ལ་དབང་བསྐུར། གདུག་པ་ཅན་ཟིལ་གྱིས་མནན། ཡི་གེ་འཁོར་ལོ་ཚོགས་ཆེན་གྱི་ས་ལ་མངའ་མཛད་པ་པདྨ་ཧེ་རུ་ཀའི་ལྷའི་ཚོམ་བུའི་དགོངས་པ་ལས་གཡེལ་བ་མེད་པའི་ངང་ནས་འདིའི་རྗེས་ཟློས་གནང་བར་ཞུ། ཧྲཱིཿ རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔
རྟགས་ཀྱི་ཕྱག་རྒྱ་བདེར?སྐུ་ལ་རྒྱན་དུ་བཞེས༔ བར་བརྗོད། ༈ བསྲེ་བསྣན་གྱི་སྐབས་སུ་དམ་ཚིག་བསྒྲགས་པའི་རྗེས། སློབ་དཔོན་ནམ་རྒྱལ་ཚབ་པས། འོ་སྐལ་པ་དང་ལྡན་པའི་རྡོ་རྗེའི་མཆེད་ལྕམ་རྣམས་ཐུགས་མ་ཡེངས་པར་སྙན་ལྷན་ནེར་གསན་འཚལ། དེ་ཡང་གསང་སྔགས་དབང་གི་མཐའ་ཅན། དབང་དམ་ཚིག་གི་མཐའ་ཅན་ཞེས་གསུངས་པ་ལྟར་རྡོ་རྗེ་ཐེག་པའི་ལམ་ཐོག་མཐའ་བར་གསུམ་དམ་ཚིག་ལ་བརྟེན་ནས་བགྲོད་དགོས་ཏེ། ཨ་ཏི་བཀོད་པའི་རྒྱུད་ལས། སྔ་རབས་འདས་པའི་སངས་རྒྱས་ཀྱང༌། ། དམ་ཚིག་འདི་ལ་བརྟེན་ཏེ་བྱུང༌། །
ད་ལྟར་བཞུགས་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་གནས། ། སླད་ནས་འབྱོན་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་བསྒྲུབ། ཅེས་གསུངས་པ་ལྟར་དམ་ཚིག་ནི་སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་གཅེས་སྤྲས་སུ་བཟུང་འཚལ་ཏེ་གསང་བ་འདུས་པའི་རྒྱུད་ལས། དབང་སྲོག་དམ་ཚིག་རྗེས་སུ་བཟུང༌། དབྱེ་ན་ས་ཡ་འབུམ་སྡེ་ལས། བསྡུ་ན་ཉི་ཤུ་རྩ་ལྔ་སྟེ། ། རྩ་བ་སྐུ་གསུང་ཐུགས་ལ་འདུ། ། ཉམས་ན་རྡོ་རྗེའི་དམྱལ་བར་འགྲོ། །
དེ་ཕྱིར་མིག་འབྲས་ལྟ་བུར་བཟུང༌། ། ཉམས་ན་སླར་ལ་བཤགས་པར་བྱ། ཞེས་གསུངས་པ་ལྟར་སྨིན་བྱེད་ཀྱི་དབང་སྔོན་དུ་ནོད་ཅིང་དབང་སྲོག་དམ་ཚིག་ལ་གནས་པས་གྲོལ་བྱེད་ཀྱི་ལམ་ལ་འཇུག་དགོས། དམ་ཚིག་ནི་སྲོག་གི་དབང་པོ་དང་མཚུངས་ལ། ལམ་གྱི་རིམ་པ་གཞན་རྣམས་དབང་པོ་ཡན་ལག་གཞན་དང་མཚུངས་པས་འདིར་ཡང༌། སྔགས་ཀྱི་དངོས་གྲུབ་མ་ལུས་པ༔ དམ་ཚིག་ཉིད་ལ་བརྟེན་གྱུར་ཀྱང་༔ ཞེས་གསུངས་པས་དམ་ཚིག་ཁོ་ན་ལ་གཅེས་སྤྲས་སུ་འབད་འཚལ། དམ་ཚིག་གི་ལྷ་ནི་རྡོ་རྗེ་སེམས་དཔའ་ཡིན་ཏེ། མཉམ་སྦྱོར་ལས།
སེམས་ཅན་ཀུན་གྱི་སེམས་གང་ཞིག ། རྡོ་རྗེ་ཞེས་ནི་རབ་ཏུ་བརྗོད། ། རྡོ་རྗེ་སྟོང་པ་ཉིད་དུ་གནས། ། སེམས་དཔའ་ཡེ་ཤེས་ཆེན་པོ་སྟེ། ཞེས་གཞི་རྡོ་རྗེ་སེམས་དཔའི་དམ་ཚིག་མི་ཕྱེད་པ་དེ་ཉིད་ལམ་དུ་མ་ཉམས་པར་སྟོན་པར་བྱེད་པ་དང༌། ཉམས་ན་བཤགས་པའི་ཡུལ་དུ་གྲུབ་ལ། འབྲས་བུའང་དེའི་གོ་འཕང་གྲུབ་པ་སྤྱི་དཔལ་ཆེན་པོ་ཞི་བའི་སྐུར་བསྟན་པ་ལས་གཉིས་སུ་མེད་དེ། དམ་ཚིག་གི་བདག་པོ་དཔལ་ཧེ་རུ་ཀ་སྟེ་དམ་ལས་མི་འདའ་བ་རྣམས་ལ་སྐུ་གསུང་ཐུགས་བྱིན་གྱིས་བརླབས། ཡིད་ལ་འདོད་པ་ཐམས་ཅད་བསྩལ། དམ་ལས་འདས་ན་སྙིང་དབུས་རྡོ་རྗེ་གནོད་སྦྱིན་རབ་ཏུ་ཁྲོས་པས་མི་ཟད་པའི་སྡུག་བསྔལ་བསྐྱེད་པར་མཛད།
དམ་ཚིག་གི་སྲུང་མ་ཕྲ་མེན་མ་བཅུ་དྲུག ། སྤྱན་པ་དབང་ཕྱུག་ཉེར་བརྒྱད་རྣམས་ཀྱིས་ཀྱང་ལེགས་ཉེས་ཀྱིས་སྟངས་འཛིན་ཅིང་དགེ་སྡིག་གི་ལ་ཤན་འབྱེད་པ་ཡིན་པས་མངོན་ལྐོག་དང་ལེ་ལོ་མེད་པར། དྲན་པ་དང་ཤེས་བཞིན་པའི་བག་ཡོད་པར་བསྲུང་དགོས་ཤིང༌། གང་བསྲུང་བར་བྱ་བ་ནི་ས་མ་ཡ་འབུམ་སྡེ་གསུངས་པའང་ཐུན་མོང་སྤྱིའི་དམ་ཚིག་ཉེར་བརྒྱད། སྒྲུབ་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་རྣམས་སུ་འདུས་ཏེ། དེ་ཡང་རྩ་བའི་སྐུའི་དམ་ཚིག་ཏུ་སློབ་དཔོན་རྣམ་བ་བཞི་ཁོང་པའི་སྙིང་ལྟར་བཙའ། རྡོ་རྗེའི་མཆེད་བཞི་པོ་ལུས་དང་མིག་ལྟར་བལྟ། གསུང་གི་དམ་ཚིག་ཏུ་སྔགས་ཀྱི་སྙིང་པོ་ལྔ་དང་ཕྱག་བརྒྱ་བཞི་རྒྱུན་མ་ཆད་པར་ཉམས་སུ་ལེན། ཐུགས་ཀྱི་དམ་ཚིག་ཏུ་སྤྱི་དང་བར་གསང་གསང་འོས་གཉེར་དུ་གཏད་པའི་གསང་བཅུ་སྦས། ཡན་ལག་གི་སྤྱད་བྱ།
མི་སྤང་བ། དྭང་དུ་བླང་བ། ཤེས་བྱ། བསྒྲུབ་བྱའི་དམ་ཚིག་ལྔ་ཚན་ལྔ་ཡལ་བར་མི་འདོར་བ་བསྲུང་བས་ཐུན་མོང་གི་དམ་ཚིག་རྣམ་པར་དག ཁྱད་པར་གྱི་དམ་ཚིག་ཉེར་གཅིག་ལྟེམ་རྐྱང་མེད་པར་ལྷ་ཆོས་མི་ཆོས་བཀའ་ཆོས་གསུམ་གྱི་སྒོ་ནས་བསྲུང་བས་ཁྱད་པར་གྱི་དམ་ཚིག་རྣམ་པར་དག ། འཁོར་གསུམ་བྱང་ཆུབ་སེམས་ཀྱི་ཐིག་ལེ་ཉག་གཅིག་ལས་གུད་ན་མེད་པས་བསྲུང་མཚམས་བྲལ་བའི་ཡེ་བསྲུངས་ཆེན་པོར་རྟོགས་པ་ལྟ་བའི་དམ་ཚིག་ཐུགས་རྗེའི་དཔྱང་ཐག་ལྡན་པས་དམ་ཚིག་ཉམས་སུ་ཡང་མེད་ཅིང༌། ཉམས་པའང་མྱུར་དུ་འཆོས་པར་འགྱུར་རོ། བང་མཛོད་འཕྲུལ་ལྡེ་ལས། སྤྱིར་ནི་གསང་སྔགས་དམ་ཚིག་ནི། ། བསྲུང་ན་བསམ་གྱིས་མི་ཁྱབ་སྟེ། །
ས་མ་ཡ་ནི་འབུམ་སྡེ་ཡོད། ། ཇི་བཞིན་པ་ཡི་ཆོས་ཉིད་ལ། ། མ་བཅོས་པ་ཡི་བློ་བཞག་ན། ། གཉིས་སུ་མེད་པའི་ཡེ་ཤེས་ཏེ། ། མཉམ་ཉིད་གཡོ་བ་མེད་པ་ནི། ། དམ་ཚིག་ཐམས་ཅད་བསྲུང་བ་ཡིན། ། ཉམས་པའི་ཆད་པ་བྱུང་བ་ལ། ། མགོན་སྐྱབས་དེ་ལས་ཆེ་བ་མེད། ཅེས་གསུངས། ལྟ་བ་མཐར་ཕྱིན་པ་མ་རྟོགས་པའི་གང་ཟག་མོས་སློབ་པས་དམ་ཚིག་ཉམས་ན་མེ་དང་འདྲ་སྟེ་འཚིག །
སོ་མཚམས་ཀྱི་མཁར་དང་འདྲ་སྟེ་རང་གཞན་ཕུང༌། དུག་དང་འདྲ་སྟེ་ཐར་པའི་སྲོག་རྩ་གཅོད། སྙིང་ཕྱུང་ན་སྨན་ཅི་ཙམ་བཏང་ཡང་བདེ་བར་མི་འགྱུར་བ་བཞིན་དུ་སྒོམ་སྒྲུབ་ལེགས་པ་ཅི་བྱས་ཀྱང་དམ་ཚིག་ཉམས་ན་འབྲས་བུ་མི་འབྱུང་བ་ལྷ་རྣམས་ཀྱང་རང་གཤེད་དུ་དབབ་ནས་ཚེ་འདིར་མི་རུང་པ་དུ་མ་འབྱུང་ཞིང༌། ཕྱི་མ་དམྱལ་ཁམས་བཅོ་བརྒྱད་ཐམས་ཅད་ཀྱིས་ཀྱང་སྡུག་བསྔལ་དོ་ཟླ་མེད་པའི་རྡོ་རྗེའི་དམྱལ་བ་ཆེན་པོར་སྐྱེས་ནས་སངས་རྒྱས་ཀུན་གྱི་ཕྲིན་ལས་མཛད་ཀྱང་ཐར་པའི་དུས་མེད་པར་འགྱུར་ལ། ཉམས་པའི་རྒྱུད་ཀྱང་སློབ་དཔོན་གསང་ཞིང་རང་ཆེ་འབྱིན་པ། ། ལུང་མ་ནོས་པ་སློབ་དཔོན་གྱི་ས་བཟུང་བ། ཁ་སྤྱོད་དང་ལྟ་སྤྱོད་མི་མཐུན་པ། གསང་བ་སྨྲ་ཞིང་གསང་བའི་དམ་ཚིག་ཆེར་མི་འཛིན་པ། རྒྱལ་བློན་གྱི་བྱ་བ་སོགས་མི་ཆོས་ལ་གཙོ་བོ་འཛིན་པ། ང་རྒྱལ་དང་རང་མཐོང་ཆང་དད་ཆེ་བ།
ཆོས་ལ་ཕྱོགས་རིས་ཆེ་ཞིང་གཤེ་སྐུར་མང་བ། བདག་བསྟོད་གཞན་སྨོད་ཀྱི་ཟུར་ཟ་བྱེད་པ། གཙང་དམེ་དང་རྟོག་པ་ཤས་ཆེ་བས་དམ་བཅའ་འདོར་ཞིང་གཉེན་པོ་མེད་པ། སྡིག་པའི་གྲོགས་པོ་དང་འགྲོགས་པ། ཐོས་པ་ཆུང་ཞིང་བླ་མ་མཁས་པ་དང་བྲལ་བ། སྤྱོད་པ་ཐོད་རྒལ་དུ་བྱེད་ཅིང་གཅིག་པུར་མི་ཚུགས་པ་སོགས་དམ་ཚིག་ཉམས་པའི་སྔ་རྟགས་དང་བཅས་ཏེ་རྒྱལ་བའི་བཀའ་ཆད་དུ་མ་འབྱུང་བར་གསུངས་པས། སྲོག་དང་མིག་འབྲས་ལྟར་བཙའ་བས་དམ་ཚིག་མི་ཉམས་པ་བསྲུང་ཞིང༌། ཉམས་ཆག་བྱུང་བ་དག་ཀྱང་རབ་ཀྱིས་ལྟ་བ་སྐྱེ་མེད་ཀྱི་ངང་དུ་ལ་བཟླ། འབྲིང་གིས་སྲོག་ལན་གསུམ་བཏང་བ་སོགས་ཐབས་ལ་མཁས་པས་བཤགས། ཐ་མས་ཀྱང་གནོང་འགྱོད་དྲག་པོའི་སྒོ་ནས་སྟོབས་བཞི་ཚང་བའི་བཤགས་པས་འཆགས་ཤིང་ཕྱིན་ཆད་བསྡོམས་ཏེ་ལེགས་པར་བསྲུངས་པའི་ཕན་ཡོན་ཀྱང༌།
ཡིད་བཞིན་གྱི་ནོར་བུ་འདྲ་བར་དགོས་འདོད་འབྱུང༌། ས་གཞི་དང་འདྲ་བར་ཡོན་ཏན་ཐམས་ཅད་སྐྱེད། ནམ་མཁའ་དང་འདྲ་བར་ཐམས་ཅད་ཀྱི་གོ་འབྱེད། ཚེ་འདིར་ཡང་མ་ཉམས་པའི་སྔ་རྟགས་ལེགས་པའི་ཡོན་ཏན་དུ་མ་འབྱུང་ཞིང༌། རིང་པོར་མི་ཐོགས་པར་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྗེའི་རང་གཟུགས་དཔལ་ཧེ་རུ་ཀའི་གོ་འཕང་མངོན་དུ་བྱེད་པར་འགྱུར་ཏེ། བཀོད་པ་ཆེན་པོའི་རྒྱུད་ལས། རྣལ་འབྱོར་དམ་ཚིག་ལྡན་པ་ཡིས། ། དངོས་གྲུབ་ཡ་མཚན་ཆེན་པོ་སྒྲུབ། ། ཕྲིན་ལས་བཞི་པོ་ཐོགས་མེད་ཅིང༌། ། རྟོགས་པ་མཆོག་གིས་གོང་དུ་འཕེལ།
ཞེས་གསུངས། འཇམ་དཔལ་གྲགས་པས། ཞིང་གཞན་བསྐལ་མང་སྡོམ་ལ་གནས་པ་བས། ། སྐད་ཅིག་འདིར་གནས་འབྲས་བུ་རྫོགས་པར་བྱེད། ཅེས་གསུངས་པས་བག་ཡོད་དུས་ཐུང་ངུ་རེ་བསྟེན་ཡང་དོན་ཆེན་པོར་འགྱུར་ཞིང༌། དེ་དག་ཀྱང་མདོར་བསྡུ་ན། སེམས་ལ་དགེ་བ་ཆ་དང་བཅས་པ་བསྒྲུབ་ཅིང༌། མི་དགེ་བ་ཆ་དང་བཅས་པ་བསྡོམས་ནས་གཡོ་སྒྱུའི་སྐྱོན་མེད་པ་ལ་འདུས་ཏེ། རྡོ་རྗེ་སྙིང་པོ་ཕྲ་བ་འབྱུང་གནས་ཀྱི་རྒྱུད་ལས། དམ་ཚིག་སྡོམ་པ་རྣམ་བཤད་པ། །
ཀུན་ཀྱང་རང་གི་སེམས་ལས་སོ། ། དེ་ཡི་འཕེན་པ་བླ་མས་ཤེས། ། དེ་ཕྱིར་སེམས་ལ་འདྲིས་པའི་མིས། ། སངས་རྒྱས་ཞིང་ཁམས་མཐོང་བ་དང༌། ། སྐུ་གསུམ་ཚད་དུ་འབྱོངས་པ་དང༌། ། སངས་རྒྱས་ཡོན་ཏན་མངོན་པར་འགྲུབ། ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། ། དེ་ཡི་བྱིན་རླབས་འཇུག་པ་དང༌། ། དུས་གསུམ་ལུང་ཡང་སྟོན་པ་དང༌། །
སྐྱེ་ཤི་གཉིས་ལ་དབང་ཐོབ་འགྱུར། ། གྲོགས་ལ་བརྩེ་གདུང་ལྡན་པའི་མིས། ། འགྲོ་བ་ཐམས་ཅད་འདུལ་བ་དང༌། ། ཀུན་གྱིས་སྙན་པར་གྲགས་པ་དང༌། ། གཟུགས་ཅན་ཀུན་ཀྱང་བྱམས་པ་དང༌། ། མཁའ་འགྲོ་མ་རྣམས་འདུ་བ་དང༌། ། མ་བསྒྲུབ་དངོས་གྲུབ་འབྱུང་བ་དང༌། ། ངག་ལ་ནུས་པ་འབར་བ་དང༌། ། དེ་བཞིན་མཆོག་དང་ཐུན་མོང་འདིར། ། དངོས་གྲུབ་ཐམས་ཅད་འགྲུབ་པར་འགྱུར། །
རྟག་ཏུ་དགོན་པར་གནས་པའི་མིས། ། རླུང་སེམས་ཚད་མེད་ཟིན་པ་དང༌། ། སྣང་བ་གྲོགས་སུ་འཆར་བ་དང༌། ། རང་གི་སེམས་ལ་དབང་ཐོབ་འགྱུར། ། བླ་མ་བསྙེན་བཀུར་བྱས་པའི་མི། ། ལོངས་སྤྱོད་མཆོག་དང་ལྡན་པ་དང༌། ། འཁོར་འབངས་རྒྱས་ཤིང་བསོད་ནམས་ལྡན། ། འགྲོ་བ་ཡོངས་ལས་རྒྱལ་བར་འགྱུར། ། རྟག་ཏུ་དབང་རྫོགས་བྱས་པའི་མི། ། འགྲོ་བའི་གཙོ་བོར་འགྱུར་བ་དང༌། །
ཀུན་གྱིས་མཐོང་བ་དགའ་བ་དང༌། ། ཡེ་ཤེས་མངོན་སུམ་འབྱོངས་པ་དང༌། ། སངས་རྒྱས་རྣམས་ཀྱིས་བྱིན་བརླབ་འགྱུར། ། རྟག་ཏུ་གཏོར་མའི་ལས་བྱེད་པ། ། བསོད་ནམས་ཚོགས་རྣམས་རྫོགས་པ་དང༌། ། བར་ཆད་མེད་ཅིང་ལས་རྣམས་འགྲུབ། ། འདོད་པ་ཕུན་སུམ་ཚོགས་པ་དང༌། ། མཁའ་འགྲོ་བྲན་བཞིན་ཁོལ་བར་འགྱུར། ཞེས་གསུངས་པས་རྡོ་རྗེའི་མཆེད་ལྕམ་རྣམས་བག་ཡོད་དྲན་ཤེས་དང་ལྡན་པས་རྟག་ཏུ་དམ་ཚིག་སྡོམ་པ་ལ་ནན་ཏན་དུ་བཟུང་བར་མཛོད་ཅིག ༈ བཟླས་དམིགས་སྐབས་སུ་འདི་ལྟར་བཤད་པར་བྱའོ།
ད་ལམ། མཆེད་ལྕམ་རྣམས་བསྙེན་པ་མི་བཅད་པར་ཤུབ་བུར་བཟླ་བཞིན་དུ་བསྒོམ་དོན་གསལ་འདེབས་ཅུང་ཟད་ཞུ་བ་ལ་གསན་འཚལ། དེ་ཡང་བདག་ཅག་གི་སྟོན་པས་ཆོས་འཁོར་བསམ་གྱིས་མི་ཁྱབ་པ་བསྐོར་བ་ཐམས་ཅད་བསྡུ་ན་རྒྱུ་འབྲས་ཀྱི་ཐེག་པ་གཉིས་སུ་འདུ། རྒྱུ་མཚན་ཉིད་ཀྱི་ཐེག་པ་ལས་ཁྱད་པར་དུ་མས་འཕགས་པ་འབྲས་བུ་རྡོ་རྗེ་ཐེག་པ་ཡིན། རྡོ་རྗེ་ཐེག་པ་ལ་རྒྱུད་སྡེ་བཞི་དང་སྒོ་དྲུག་ལ་སོགས་པའི་དབྱེ་ན་དུ་མ་ཡོད་པ་རྣམས་རྣལ་འབྱོར་བླ་མེད་ཀྱི་རྒྱུད་ལ་འདུས་ཏེ། དེའང་རྒྱུད་སྡེ་དང་སྒྲུབ་སྡེ་གཉིས་ལས་ཕྱི་མ་ཡིན་ལ། དེ་ལའང་བཀའ་གཏེར་གྱི་བབ་སོ་གཉིས་ལས་ཉེ་བརྒྱུད་ཟབ་མོ་གཏེར་གྱི་ཕྱོགས་སུ་གཏོགས་ཤིང་དེ་ཡང་སློབ་དཔོན་སངས་རྒྱས་གཉིས་པ་བོད་དུ་ཕེབས་ནས་གདུལ་བྱ་དུས་ལ་བབ་པའི་ཚེ། ཆོས་རྒྱལ་ཁྲི་སྲོང་ལྡེའུ་བཙན་གྱིས་རྒྱལ་སྲིད་དང༌། ཡེ་ཤེས་མཚོ་རྒྱལ། དེ་མཐུན་དམ་རྫས་བཅས་གུ་རུ་ལ་ཕུལ་ནས་གསོལ་བ་བཏབ་པ་བཞིན།
བསམ་ཡས་མཆིམས་ཕུ་བྲག་དམར་ཀེའུ་ཚང་དུ་གནུབས་སངས་རྒྱས་ཡེ་ཤེས་སོགས་སྙིང་གི་བུ་དགུ་ལ་སྒྲུབ་པ་བཀའ་བརྒྱད་ཀྱི་དཀྱིལ་འཁོར་ཆེན་པོ་ཞལ་ཕྱེས་ནས་དབང་བསྐུར་བས་སོ་སོའི་མེ་ཏོག་ཇི་ལྟར་ཕོག་པའི་དཀྱིལ་འཁོར་གྱི་ཞལ་མཐོང་ཞིང་ཐུན་མོང་གི་སྤྲུལ་བསྒྱུར་ཉི་ཟླ་གདན་དུ་བཏིང་བ་བྲག་ལ་ཕུར་པ་འདེབས་པ་སོགས། སྐུ་ཚེ་དེ་ཉིད་ཀྱི་རིགས་ཀྱི་བདག་པོ་དང་གཉིས་སུ་མེད་པའི་གོ་འཕང་བརྙེས་པས་ཐོག་དྲངས། རྗེ་འབངས་ཉེར་ལྔ། ཡེར་པའི་གྲུབ་ཐོབ་བརྒྱ་རྩ། ཤེལ་བྲག་གི་སྔགས་པ་སུམ་ཅུ། ཡང་རྫོང་རྟོགས་ལྡན་ང་ལྔ། རང་གྲོལ་གྱི་རྣལ་འབྱོར་མ་ཉེར་ལྔ་སོགས་གྲུབ་ཐོབ་ཀྱི་ཚང་ཆེན་པོ་བརྡོལ་བ་ཡིན་ལ། དེ་ལྟ་བུ་གུ་རུ་པདྨ་དང་རྗེ་འབངས་ཉེར་ལྔའི་རྣམ་འཕྲུལ་གཏེར་སྟོན་བརྒྱ་རྩ་བཅས་མང་དུ་བྱོན་པ། སོ་སོར་ཡང་བཀའ་དགོངས་ཕུར་གསུམ་བླ་རྫོགས་ཐུགས་གསུམ་སོགས་མང་དུ་བཞུགས་པ་ལས། འདི་ནི་གནུབས་ཆེན་སངས་རྒྱས་ཡེ་ཤེས་ཀྱི་སྐུ་ཡི་སྐྱེ་བ་བཅུ་གསུམ་པ་པདྨ་གཏེར་བདག་གླིང་པའམ་རིག་འཛིན་རྩ་གསུམ་གླིང་པའི་ཟབ་གཏེར་བླ་རྫོགས་ཐུགས་གསུམ་གྱི་ནང་གསེས་བྱིན་རླབས་ཀྱི་རྩ་བ་བླ་མ་སྒྲུབ་པ་ཡིན་ལ།
དེ་ལའང་ཞི་དྲག་གཉིས་ལས། བླ་མ་དྲག་པོ་དམར་ནག་ཁྱུང་ཞོན་ཞེས་བླ་མ་དང་ཡི་དམ་དབྱེར་མེད་དུ་སྒྲུབ་པས་བྱིན་རླབས་དང་དངོས་གྲུབ་ལྷག་པར་དུ་ཆེ་བ་ཡིན་ཏེ། གཞུང་ལས། མ་འོངས་ལྔ་བརྒྱ་དུས་ཀྱི་ཐ་མ་ལ༔ ཆོས་པ་རྣམས་ཀྱང་ཆོས་གཟུགས་རྟགས་འཛིན་ཙམ༔ ཉམས་ལེན་སྙིང་རུས་སྨྱུག་མའི་སྡོང་པོ་འདྲ༔ ཡི་དམ་མི་སྒྲུབ་རྒྱལ་འགོང་ཐེའུ་རང་བསྒྲུབ༔ དེ་ཡིས་རྐྱེན་བྱས་སྟོང་ཁམས་རུ་ཏྲར་སྐྱེ༔ ཡི་དམ་མི་དགྱེས་རི་རབ་ལོགས་ལ་གཟིགས༔ སྟེང་འོག་འཁྲུགས་ཤིང་ནད་མཚོན་ཆར་པ་གཡོ༔
ཆོས་རྒྱལ་བྲིས་པའི་རི་མོ་ཤུལ་རྗེས་སྨྲ༔ མ་འོངས་དེ་དུས་འགྲོ་མང་སྐྱོབ་པ་ཡི༔ ཡང་ཟབ་སྙིང་ཐིག་མཁའ་འགྲོའི་བཀའ་རྒྱ་ཅན༔ བླ་མ་དྲག་པོ་སྒྲུབ་པའི་ལས་ཚོགས་འདི༔ གཞན་ལས་ཁྱད་འཕགས་ཡིད་བཞིན་ནོར་བུའི་ལམ༔ ཚིག་ཉུང་དོན་ཆེ་མྱུར་ཟབ་སྙིང་གི་བྱང་༔ ཡང་གསང་འདི་འདྲ་གཞན་ལ་སྦས་པ་མེད༔ མཚན་སྐར་མང་ཡང་ཉིན་མོའི་སྐར་མ་གཅིག༔ མེ་ཏོག་མང་ཡང་ཨུ་དུམྦ་ར་གཅིག༔ སེམས་ཅན་མང་ཡང་ས་བཅུའི་སངས་རྒྱས་གཅིག༔
སྒྲུབ་སྐོར་མང་ཡང་སྙིང་གི་ཐིག་ལེ་གཅིག༔ ཟབ་རྒྱ་མང་ཡང་གནད་ཀྱི་གཟེར་བུ་གཅིག༔ དེ་ཕྱིར་མཁའ་འགྲོའི་གསང་མཛོད་མ་གཏོགས་པར༔ ཡང་ཟབ་གཅིག་དྲིལ་འདི་འདྲ་ཤིན་ཏུ་དཀོན༔ ཞེས་གསུངས་པ་བཞིན། བླ་མ་དྲག་པོ་པདྨ་ཁྲག་འཐུང་འདུས་པའི་ཚོམ་བུ་ཚོགས་སུ་སྒྲུབ་པ་རྩ་གསུམ་ཀུན་འདུས་དཀྱིལ་འཁོར་འདི་ལྟ་བུའི་ལྷ་སྔགས་ལ་བསྟེན་པ་སྐལ་བ་རེ་བཟང་སྙམ་པས། བླ་མ་ལ་མོས་གུས། ཡི་དམ་ལ་དད་སྤྲོ། མཆེད་ལྕམ་ལ་གདུང་ཤུགས། ལེ་ལོ་སྤང་བའི་བརྩོན་འགྲུས་བརྟན་པོའི་སྒོ་ནས།
ཕྱི་མ་ཧཱ་ཡོ་ག་ལྟར་ཐབས་ཀྱི་བརྗོད་བྱ་ཐམས་ཅད་རྡུལ་ཚོན་དང་རས་བྲིས་ཀྱི་དཀྱིལ་འཁོར་སྟེང་དུ་གཏན་ལ་ཕབ་སྟེ་བསྒྲུབ་པ་དང༌། ནང་ཨ་ནུ་ཡོ་ག་ལྟར་ཤེས་རབ་རྒྱུད་ཀྱི་བརྗོད་བྱ་ཐམས་ཅད་ཕུང་ཁམས་སྐྱེ་མཆེད་རྩ་རླུང་ཐིག་ལེའི་དཀྱིལ་འཁོར་དུ་གཏན་ལ་ཕབ་སྟེ་བསྒྲུབ་པ་དང༌། གསང་བ་ཨ་ཏི་ཡོ་ག་ལྟར་བསྐྱེད་རྫོགས་རྫོགས་ཆེན་ཐམས་ཅད་ཀྱི་རིམ་པ་རྣམས་གཉིས་མེད་ཟུང་འཇུག་ཏུ་གཏན་ལ་ཕབ་ཅིང༌། དེ་གསུམ་པོ་རེ་རེ་ལ་ཡང་ཐག་བཅད་པ། ལ་དོར་བ། ས་བཟུང་བ་གསུམ་བསྐྱེད་རྫོགས་གུང་ཤིང་དགུ་ལ་བརྟེན་ནས་ཉམས་སུ་ལེན་ཚུལ་རྒྱ་ཆེར་གསུངས་པ་ལས། ད་ལམ་ཕྱིའི་དཀྱིལ་འཁོར་ལ་གཙོ་ཆེར་བརྟེན་ཏེ་སྒྲུབ་པ་ཆེན་པོའི་རིམ་པ་ཉམས་སུ་ལེན་པའི་སྐབས་འདིར། བསྙེན་སྒྲུབ་བརྩོན་པ་ཡོངས་ཀྱི་རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པའི་སྒོ་ནས་ཡུལ་གསུམ་རབ་ཏུ་གསལ་ནས་ལྷ་གྱད་དུ་གྱུར་པའི་སྐུ་ཡི་སྒྲུབ་ལུགས།
ལུས་ཀྱིས་ཕྲེང་བ། ངག་གིས་སྙིང་པོ། ཡིད་ཀྱིས་ལྷ་སྔགས་ཏིང་ངེ་འཛིན་ཏེ་བཟླ་ཚུལ་གསུམ་གྱི་སྒོ་ནས། སྔགས་དང་སྔགས་ཀྱི་གཞི། གཟུངས་དང་གཟུངས་ཀྱི་སྒོ། རིག་པ་དང་རིགས་སྔགས་ཀྱི་དོན་ཤེས་པས་འཕྲོ་འདུའི་ཕྲེང་བ་དང་བཅས་གསུང་གི་སྒྲུབ་ལུགས། རྡོ་རྗེ་དབྱིངས་ཀྱི་དགོངས་པ་ཐིག་ལེ་ཉག་གཅིག་ངང་རིམ་གཉིས་ཀྱི་ཏིང་འཛིན་ལ་མ་ཡེངས་པའི་གནད་མེད་ན་འབྲས་བུ་འབྱིན་མི་ནུས་པས། རྣལ་འབྱོར་པ་རྣམས་སེམས་སངས་རྒྱས་སུ་ཤར་བས་ལམ་ལ་བགྲོད་དུ་མེད་པར་ཤེས། སྣོད་བཅུད་དཀྱིལ་འཁོར་དུ་ཤར་བས་འབྲས་བུ་རང་བྱུང་ལྷུན་རྫོགས་སུ་ཤེས། སྡུག་བསྔལ་བདེ་ཆེན་དུ་ཤར་བས་སྣང་བ་སྣ་ཚོགས་ཆོས་ཉིད་དུ་ཁྱེར་ཤེས།
ཉོན་མོངས་ཡེ་ཤེས་སུ་ཤར་བས་སྤང་བླང་དགག་སྒྲུབ་རང་སར་གྲོལ་བའི་གནད་ཤེས། རྣམ་རྟོག་ཆོས་ཉིད་དུ་ཤར་བས་ཆོས་སྐུ་རང་ལ་ཡེ་ནས་གནས་པའི་དོན་ཤེས་པ་སྟེ་ཤེས་པ་རྣམ་པ་ལྔ་དང་ལྡན་པ། རྣལ་འབྱོར་འབྲིང་རྣམས། སྟོང་གསུམ་ལྷའི་གཞལ་ཡས་སུ་གསལ་བས་དཀྱིལ་འཁོར་ལ་ཆེ་ཆུང་དང་ཡངས་དོགས་མེད། ཕུང་ཁམས་ལྷ་རུ་གསལ་བས་བར་ཆད་གདོན་བགེགས་ཀྱི་ཡུལ་དང་བྲལ། སྣོད་ཀྱི་འཇིག་རྟེན་གཏོར་སྣོད་དུ་གསལ་བས་མཆོད་གཏོར་ལ་བཟང་ངན་གྱི་མཚན་འཛིན་མེད། སྣང་སྲིད་ཐམས་ཅད་རྫས་སུ་གསལ་བས་སྲུང་མ་དམ་ཅན་མི་དགྱེས་པའམ་མི་སྐོང་བའི་སྐྱོན་ཟད། གནས་ལུགས་སྟོང་པ་ཉིད་དུ་གསལ་བ་ལ་སངས་རྒྱས་ཀྱི་ཆོས་མ་ལུས་པ་རང་སེམས་སུ་རྫོགས་པ་སྟེ། གསལ་བ་རྣམ་པ་ལྔ་དང་ལྡན་པ་ཞིག་ངེས་པར་དགོས་ལ། བསྐྱེད་རིམ་རྟག་བརྟན་ཐེར་ཟུག་ཏུ་བཟུང་བས་ལྷ་འགྲུབ་པའི་དུས་མེད།
ཕྲིན་ལས་གྱེར་ལ་སྒོམ་མེད་དུ་བཟུང་བས་གསང་སྔགས་དམ་མེད་ལྟོ་ཕྱིར་བོན་གྱེར་དུ་སོང༌། སྔགས་དང་སྙིང་པོ་རང་རྒྱུད་པར་བཟུང་བས་བྱིན་རླབས་དང་ནུས་པའི་རྒྱུ་མེད། རྫས་དང་གཏོར་ཆུང་བཤོས་བུར་བཟུང་ཞིང་ཟ་འདོད་དང་བརྣབ་སེམས་ཀྱི་འབྲས་བུའི་དཀོར་དང་རྣམ་སྨིན་གྱི་འདམ་དུ་ཆུད། འབྲས་བུས་འཇིག་རྟེན་རྟག་ཆད་དུ་བཟུང་བས་རུ་ཏྲའི་གོལ་སར་ལྟུང་བ་སྟེ་སྔགས་པ་ཐ་མ་བཟུང་བ་ལྔས་མ་བཅིངས་བ་ནི་གལ་ཆེ། མདོར་ན་གསང་སྔགས་བླ་མེད་ལ་ཞུགས་པའི་རྣལ་འབྱོར་པ་ནི། ལྟ་བའི་གདེང་གིས་འཁོར་འདས་རང་སེམས་སུ་ཐག་ཆོད་པ། སྒོམ་པའི་ཉམས་ཀྱིས་སྣང་སྲིད་དག་པ་རབ་འབྱམས་སུ་ཤར་བ། སྤྱོད་པ་བརྟུལ་ཞུགས་ཀྱིས་གང་བྱུང་ལམ་དུ་ལོངས་པ་ཞིག་དགོས་ཤིང༌། དེ་ཡང་བསྐྱེད་རྫོགས་གང་གི་སྐབས་སུ་ཡང་བློས་བཅོས་ནས་བསྒོམ་པ་ནི་དཔེ། གདོད་ནས་རང་བཞིན་གྱིས་གྲུབ་པ་ནི་དོན་ཏེ།
སེམས་ཉིད་འགག་མེད་ཀྱི་འཆར་སྒོ་ཐམས་ཅད་བསྐྱེད་རིམ། ངོ་བོ་སྟོང་ཉིད་དུ་ཁྲིག་གེར་གནས་པ་རྫོགས་རིམ། དེ་གཉིས་གསར་དུ་བསྲེ་མ་དགོས་པ། གདོད་ནས་ཙནྡན་དང་དྲི། ཉི་མ་དང་འོད་ཟེར་གྱི་ཚུལ་དུ་འབྲལ་མེད་ཟུང་འཇུག་ཏུ་གནས་པ། ངོ་བོ་གསལ་སྟོང་གཉིས་སུ་མེད་པ་ནི་དོན། རང་བཞིན་ཕུང་ཁམས་སྐྱེ་མཆེད་དུ་ཤར་བ་གདོད་ནས་ལྷའི་འཁོར་ལོར་དག་པའི་བརྡ། དེ་ཉིད་མངོན་དུ་གྱུར་པའི་ཕྱིར་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་ཕྱེད་པ་གཞི་རྟགས་ཏེ། སྣང་སྲིད་གཞིར་བཞེངས་སུ་རང་བྱུང་གི་དཀྱིལ་འཁོར་ཞེས་མངོན་སུམ་གྱི་རིམ་གཉིས་ཐམས་ཅད་དེའི་ཁོངས་སུ་མ་འདུས་པ་གཅིག་ཀྱང་མེད་པས་བསྐྱེད་རྫོགས་ཀྱི་གནད་དེ་ལྟར་ངེས་པ་དང༌། རྒྱུད་ལས།
དོན་གྲུབ་དངོས་གྲུབ་ཐོབ་པ་ནི། ། སྔགས་ཀྱི་བཟླས་པས་འགྲུབ་པ་ཡིན། ཞེས་གསུངས་པ་གཙོ་ཆེར་སྔགས་བཟླ་བ་ལའང༌། བུམ་དབང་དང་མཐུན་པར་ཕྱི་རྩོལ་བཅས་ཚིག་འབྲུའི་སྔགས། གསང་དབང་དང་མཐུན་པར་ནང་ལྷུན་གྲུབ་རང་བྱུང་གི་སྔགས། ཤེར་དབང་དང་མཐུན་པར་གསང་བ་སྐྱེ་མེད་རྡོ་རྗེའི་སྔགས། དབང་བཞི་པ་དང་མཐུན་པར་དེ་ཁོ་ན་ཉིད་སྤྲོས་བྲལ་བརྗོད་མེད་ཀྱི་སྔགས་རྣམས་དབང་པོ་དང་མཐུན་པར་ཉམས་སུ་ལེན་པར་གསུངས་ཤིང༌། རྩོལ་བཅས་ཀྱི་སྔགས་ལའང་སྤྲོ་བསྡུས་བཟླས་པ། རྡོ་རྗེའི་བཟླས་པ། འགོག་བཟླས་སོགས་ཡོད་དེ།
ཇི་སྐད་དུ། ཏིང་འཛིན་མེ་དང་འདྲ་བ་ལ། ། བཟླས་བརྗོད་རླུང་དང་འདྲ་བས་བསྐུལ། ཞེས་ཏིང་ངེ་འཛིན་གསལ་ཞིང་བརྟན་པ་ནི་བུད་ཤིང་དང་མེའི་ས་བོན་རྒྱུ་རྐྱེན་འཛོམས་པ་ལ། གསང་སྔགས་སྐྱོན་དང་བྲལ་བའི་བཟླས་བརྗོད་བྱེད་པ་ནི་རླུང་གི་དཔེར་མཛད་པས་མེ་དང་བུད་ཤིང་འཛོམས་པར་རླུང་གིས་བསྐུལ་ན་ལྷག་པར་འབར་བ་བཞིན་ཏིང་ངེ་འཛིན་དང་སྔགས་བཟླ་བ་འཛོམས་པས་བསྒྲུབ་བྱའི་འབྲས་བུ་ཤིན་ཏུ་མྱུར་བའི་ཐབས་ཀྱི་མཆོག་ཡིན་ཞིང༌། དེ་ཡང་ངག་བཟླས་སྐབས་རིན་ཆེན་ཕྲེང་བ་ལས། བཟླས་པ་བྱེད་ཚེ་ལོང་གཏམ་ཀྱལ་ཀ་དང༌། ཁྲོ་དང་འཐབ་དང་ཤགས་དང་འཇུག་འཛིན་དང༌། ། ཞུམ་དང་ལྷག་པའི་ང་རྒྱལ་རྣམ་པར་སྤངས། ། སྨྲ་དང་རྣམ་རྟོག་སྤྲོས་པ་རྣམ་པར་བཅད། །
ལྷ་དང་སྔགས་ལས་གཞན་ལ་མི་བསམ་མོ། ཞེས་པ་ལྟར་བཟླས་པའི་ཕན་ཡོན་ཀྱང་དེ་ཉིད་ལས། ལན་གཅིག་ཙམ་ལ་སྔགས་བརྗོད་ན། ། འདས་དང་འབྱུང་དང་འབྱུང་གང་ཡིན། ། གང་གི་ལྕེ་ལ་སྨྲ་འགྱུར་བ། ། དེ་དབང་བདེན་པ་ཐོབ་པར་འགྱུར། ཞེས་སྔགས་ཀྱི་བདེན་པ་འགྲུབ་པས་བསྟན་སྲུང་མཐུ། ཚེ་མཐུད་བུ། ཟང་ཟིང་ནོར། མཆོག་གི་དངོས་གྲུབ་ཕུན་སུམ་ཚོགས་པ་འགྲུབ་པར་གསུངས་ལ།
བསྐྱེད་རྫོགས་ཀྱི་རྣལ་འབྱོར་ལ་བརྩོན་པས་དགྲ་གསུམ་སོད། བདུད་བཞི་ཆོམས། འགྲོ་དྲུག་གི་གཡང་ས་ཆོད། མི་སློབ་པའི་ཟུང་འཇུག་སྐུ་བཞི་ཡེ་ཤེས་ལྔ་མངོན་དུ་འགྱུར་བས་དད་བརྩོན་དྲག་པོས་གཞན་དུ་མ་ཡེངས་པར། སྣང་བ་ལྷ། ལྷ་རང་སེམས། སེམས་སྟོང་ཉིད། གྲགས་སྟོང་སྔགས་ཀྱི་རོལ་པར་ཤེས་པའི་ངང་གཞུང་ནས་འབྱུང་བའི་བསྙེན་སྒྲུབ་བཞིའི་དམིགས་པའི་འཕྲོ་འདུ་ལ་རྩེ་གཅིག་ཉམས་སུ་ལེན་པར་ཞུ། ༈ སྒྲུབ་པ་གྲོལ་སྐབས་ཕན་ཡོན་དང་འབྲེལ་བའི་མར་མེའི་སྨོན་ལམ་ནི། དེ་ལྟར་བླ་མ་དྲག་པོ་པདྨ་ཁྲག་འཐུང་གི་སྤྲོས་བཅས་སྒྲུབ་ཆེན་གྱི་ཚོམ་བུ་ཚོགས་སུ་སྒྲུབ་པ་སྦྱོར་དངོས་རྗེས་གསུམ་རིག་འཛིན་གོང་མའི་ཕྱག་བཞེས་བཞིན་ཚང་ལ་བར་ཆད་མེད་པར་མཐའ་རྒྱས་སུ་གྲུབ་སྟེ།
དེ་ཡང་སྤྱིར་ཨོ་རྒྱན་སངས་རྒྱས་གཉིས་པའི་བསྟན་པའི་སྙིང་པོ་གཏེར་གྱི་ཆོས་ལ་དད་པ་ཐམས་ཅད། གུ་རུ་ཉིད་བོད་དུ་ཕེབས་པའི་སྐབས་སུ་ཞལ་གྱི་དཀྱིལ་འཁོར་མཐོང་བའི་སྐལ་བ་དང་ལྡན་པར་གསུངས་ཏེ། ཡེ་ཤེས་མཚོ་རྒྱལ་གྱི་ཞལ་ནས། མ་འོངས་པདྨའི་ཆོས་ལ་དད་པ་ཀུན༔ དེང་སང་གུ་རུའི་ཞལ་མཐོང་སྨོན་ལམ་བཏབ༔ ཐམས་ཅད་ལས་ཅན་ཡིན་པས་དགའ་བ་སྒོམས༔ ཁོ་མོའི་ཚིག་འདི་རིན་ཆེན་གསེར་ལས་དཀོན༔ ཞེས་གསུངས་པས་གཞུང་ཚད་ལྡན་ནས་གསུངས་པ་ཚུལ་བཞིན་ཉམས་སུ་ལེན་པ་རྣམས་གུ་རུ་ཉིད་ཀྱི་བྱིན་རླབས་ཀྱི་རོལ་རྩལ་ཡིན་པའང་གསུངས་ཏེ། དགོངས་འདུས་ལུང་བསྟན་བཀའ་རྒྱ་མ་ལས། མདོར་ན་ཨོ་རྒྱན་ངས་བསྟན་ཆོས་རྣམས་ལ༔
གཞུང་བཞིན་སུ་དང་སུ་ཡིས་སྤྱོད་པ་ཀུན༔ ཐམས་ཅད་ང་ཡི་སྤྲུལ་པ་ཡིན་པར་ངེས༔ མ་འོངས་ཀུན་གྱིས་ཡིད་གཉིས་ཐེ་ཚོམ་སྤོངས༔ གུས་པས་བཀུར་བསྟི་ཕུ་དུད་འབྲེལ་པ་ཞོག༔ ཅེས་དང༌། ཨོ་རྒྱན་རིན་པོ་ཆེའི་ཞལ་ནས། གསང་སྔགས་དོན་གྱི་སྙིང་པོ་འདི་ཁོ་ན༔ སྒྲུབ་ཆེན་འདི་ཡི་མིང་ཙམ་སུ་གང་འཛིན༔ ཨོ་རྒྱན་ང་དང་སྙིང་ཁྲག་གཅིག་ཏུ་འདྲེས༔ ཞེས་དང༌།
པདྨ་ང་ཡི་སྲོག་གི་དྭངས་མ་སྟེ༔ དུས་གསུམ་རྒྱལ་བའི་སྲོག་སྙིང་འདི་ཁོ་ན༔ དུས་གསུམ་རྒྱལ་བ་སྤྱི་སྒྲུབ་འདི་ཀ་ཟབ༔ འདི་འཆང་ཨོ་རྒྱན་ང་དང་འབྲལ་བ་མེད༔ རིག་འཛིན་བརྒྱད་འདུས་དམ་ཅན་བྲན་དུ་ཁོལ༔ ཡང་ཟབ་སྙིང་པོ་མར་གྱི་ཉིང་ཁུ་དང་༔ དུས་གསུམ་བདེ་གཤེགས་རྒྱལ་བ་མ་ལུས་པ༔ ཐམས་ཅད་ཐམས་ཅད་མ་ལུས་འདིས་འགྲུབ་སྟེ༔ དེ་ལ་དུས་གསུམ་རྒྱལ་བ་སྤྱི་སྒྲུབ་ཡིན༔ ཚིག་ཚོགས་མང་བས་མི་ཟབ་དོན་ལ་འདི༔
ཨོ་རྒྱན་ང་ཡིས་ཐུགས་བཅུད་མིན་རེ་ཀན༔ ཞེས་དང༌། ཡང་གུ་རུའི་ཞལ་ནས། ང་མཐོང་སངས་རྒྱས་ཐམས་ཅད་མཐོང༌། ། ང་སྒྲུབ་སངས་རྒྱས་ཐམས་ཅད་འགྲུབ། ། ང་ཉིད་སངས་རྒྱས་ཀུན་འདུས་ཡིན། ཞེས་གསུངས་པས་ན་ཐེ་ཚོམ་དང་ཡིད་གཉིས་མ་བྱེད་པར་བསྒྲུབས་ན་སྨོས་ཅི། ཐ་ན་གླེགས་བམ་ཙམ་དད་པའི་རྟེན་དུ་བཟུང་ཡང༌། གསང་བའི་རྒྱུད་ཆེན་སྒྲུབ་ཡིག་གང་སུས་འཛིན། ། དེ་ཕྱོགས་ཐམས་ཅད་བདེ་གཤེགས་ཀུན་འདུས་ཏེ། །
ཤ་རུལ་དག་ལ་སྦྲང་མ་ཇི་བཞིན་ནོ། ཞེས་གསུངས་ལ། དེར་མ་ཟད་ཡང་དག ། གཤིན་རྗེ། རྟ་མགྲིན། ཕུར་པ། ཕྱག་རྡོར། རིག་འཛིན་བླ་མ་སོགས་རེ་རེའི་མཚན་ཙམ་འཛིན་པ་དང༌། སྒྲུབ་པའི་ཕན་ཡོན་རྒྱ་ཆེར་གསུངས་པ་ཐམས་ཅད་ཀྱང་དཀྱིལ་འཁོར་འདི་ལ་འདུས་ཤིང༌། དེ་ཐམས་ཅད་གོ་ཆའི་དཀྱིལ་འཁོར་དུ་རྫོགས་ཚུལ་ཡང༌།
དཔྲལ་བར་འཇམ་དཔལ་གཤིན་རྗེ་འཇིགས༔ མགྲིན་པར་དབང་ཆེན་རྟ་མགྲིན་གཤེ༔ ཐུགས་ཀར་ཕྱག་ན་རྡོ་རྗེ་གཏུམ༔ ལྟེ་བར་རྡོ་རྗེ་གཞོན་ནུ་འབར༔ གསང་བར་ཡཀྴ་ཁྲོ་བོ་བརྗིད༔ ཕྱག་གཡས་བཛྲ་ཀཱི་ལ་ཡ༔ ཕྱག་གཡོན་རཏྣ་ཀཱི་ལ་ཡ༔ ཞབས་གཡས་པདྨ་ཀཱི་ལ་ཡ༔ ཞབས་གཡོན་ཀརྨ་ཀཱི་ལ་ཡ༔ གསང་བ་ཡུམ་གྱི་གནས་ལྔ་རུ༔
བདེ་ཆེན་མཁའ་འགྲོ་སྡེ་བཞིས་གར༔ གཞོན་ནུ་རྒྱན་རྫོགས་ཆ་ལུགས་འཆང་༔ ཞེས་གསུངས་པ་བཞིན་ཡི་དམ་སྒྲུབ་སྡེ་བརྒྱད་སོགས་ཐམས་ཅད་འདིར་མ་འདུས་པ་མེད་ཅིང་བླ་མ་ཡི་དམ་ཀུན་འདུས་འདི་ལྟ་བུའི་སྒྲུབ་པ་ནི། རྣལ་འབྱོར་པ་རང་གིས་ལོ་གསུམ་མཚམས་དམ་དུ་བཅད་པ་ལས་ཀྱང་ཚོམ་བུ་ཚོགས་སྒྲུབ་ཞག་བདུན་ཕན་ཡོན་ཆེ་སྟེ། རྒྱུད་ཆེན་གསང་བ་འདུས་པ་ལས། དད་བརྩོན་དྲག་པོས་སྒྲུབ་གྱུར་ན། ། མཚམས་མེད་ལྔ་པོ་སྤྱད་པས་ཀྱང༌། ། དངོས་གྲུབ་ཐོབ་པ་གསང་སྔགས་ཁྱད། ། དམ་ལྡན་རྣམས་ལ་སྨོས་ཅི་དགོས། ཞེས་གསུངས།
འདི་ལྟ་བུའི་ཕན་ཡོན་འབྱུང་བ་མི་བདེན་སོགས་བསམ་མི་རུང་སྟེ། འདི་ཕྱོགས་ཐེ་ཚོམ་ཟ་བའི་མི་གང་སུ། ། ཚེ་འདིར་ཡིད་དུ་མི་འོང་ཀུན་འདུས་ནས། ། མནར་མེད་རྡོ་རྗེའི་དམྱལ་ཏེ་དེར་འགྲོ་བས། ། ཀུན་གྱི་ཐུན་མོང་མ་ཡིན་གསང་དམ་སྲུངས། ཞེས་ཀྱང་གདམས་པར་མཛད་ཅིང༌། མདོར་ན་མཆོག་ཐུན་དངོས་གྲུབ་མ་ལུས་པ་མྱུར་དུ་འགྲུབ་པའི་ཐབས་སུ་ལན་གཅིག་མ་ཡིན་པར་རྡོ་རྗེའི་ལུང་གིས་ཡང་ཡང་བསྔགས་པ་ཡིན་ལ། ཕན་ཡོན་དེ་ལྡན་གྱི་སྒྲུབ་པ་ལེགས་པར་གྲུབ་པ་ལ་དགའ་སྤྲོ་དད་མོས་ཡིད་ཆེས་དང་ལྡན་པས་སླད་ནས་ཀྱང་རྡོ་རྗེ་རྒྱལ་པོ་དང་རྒྱལ་ཐེབས། གཟུངས་མ་མཆེད་ལྕམ་དཀྱིལ་འཁོར་གཅིག་ཏུ་ཚོགས་ཤིང་མར་མེ་གཅིག་ལ་བལྟས་པ་ཐམས་ཅད་གཅིག་གིས་གཅིག་ལ་ཁོང་ཁྲོ་ང་རྒྱལ་སྒྲོ་སྐུར་སོགས་ཀྱིས་དམ་ཚིག་ལ་སེལ་བསླད་མ་ཞུགས་པར་ལྷ་དང་དཀྱིལ་འཁོར་གྱི་ཚུལ་དུ་བལྟ་དགོས་པ་དང༌། འདི་ནས་བྱང་ཆུབ་མ་ཐོབ་བར་དུ་དམ་ཚིག་རྡོ་རྗེའི་ལུ་གུ་རྒྱུད་གཅིག་ཏུ་སྦྲེལ་བ་རྣམ་ཀུན་འདུ་འབྲལ་མེད་པ་སྲོག་གིས་བསྡུས་པའི་ལྷའི་ཚོམ་བུ་འཁོད་ཅིང༌།
ཚོམ་བུ་ཚོགས་སྒྲུབ་ཀྱི་དགེ་བའི་ལས་ཆེན་པོ་བསགས་པའང་དོན་ཡོད་པར་བགྱི་བའི་སླད་མར་མེའི་སྨོན་ལམ་བགྱིད་པའི་སྐབས་སུ་བབ་པ་སྟེ། དེ་ཡང་རྫོང་འཕྲང་ལས། སངས་རྒྱས་ཀུན་གྱི་སྤྲོས་པ་མེད་པའི་དབྱིངས། ། ཐིག་ལེ་ཆེན་པོ་མ་བཅོས་ལྷུན་གྲུབ་ངང༌། ། སྐྱེ་འགག་མེད་པ་བྱང་ཆུབ་སེམས་ཀྱི་དོན། ། ཡེ་ཤེས་མར་མེའི་སྡོང་རྩར་ཤར་བའོ། ཞེས་གསུངས་པ་ལྟར་བྱང་ཆུབ་སེམས་དངོས་པོའི་གཟུགས་དང་བྲལ་བ། ཁྱད་ཆོས་དྲུག་ལྡན་ཡེ་ཤེས་ཀྱི་འོད་ཕུང་དུ་འབར་ཞིང་གཞོན་ནུ་བུམ་པ་སྐུའི་ཚུལ་དུ་བཞུགས་པ་ནི་མཚོན་བྱ་དོན་གྱི་མར་མེ། གཞི་ལས་གཞི་སྣང་དུ་གཡོས་ཏེ། ལྷུན་གྲུབ་རང་སྣང་གི་སྒོ་ནས་ཤར་ལུགས་ཆེན་པོ་བརྒྱད་ཀྱིས་འཁོར་འདས་སྣ་ཚོགས་སུ་སྣང་བ་མཚོན་པ་བརྡ་ཡི་མར་མེ།
འདི་ལ་དབྱེ་བ་སྣང་ཚུལ་སྣོད་ཀུན་གཞིའི་ཀོང་བུ་རུ། བཅུད་རྣམས་ཤེས་ཀྱི་ཕུང་པོའི་སྡོང་བུ་ལ། གནས་ལུགས་ཆོས་དབྱིངས་ཡེ་ཤེས་ཀྱི་མར་ཁུས་གཏམས་ནས་རིག་པ་རང་གསལ་གྱི་སྒྲོན་མེ་སྦར་བས་ལམ་གཞི་སྣང་སྐུ་དང་ཡེ་ཤེས་ཀྱི་འོད་སྣང་འཕྲོ་བས། འབྲས་བུ་ཐུགས་རྡོ་རྗེའི་རིགས་དགྱེས་པ་བསྐང༌། སྣོད་དབྱིངས་རིག་དབྱེར་མེད་ཀྱི་ཀོང་བུར། བཅུད་གཟུགས་ཕུང་མ་དག་གི་སྡོང་བུ་ལ། མེ་ལོང་ཡེ་ཤེས་ཀྱི་མར་ཁུས་གཏམས་ཏེ་ཤེས་རབ་རང་བྱུང་གི་སྒྲོན་མེ་སྦར་བས་ལམ་ཆོས་ཉིད་མངོན་སུམ་གྱི་སྣང་བས། འབྲས་བུ་རྣམ་སྣང་གི་རིགས་དགྱེས་པ་བསྐང༌། སྣོད་ཀ་ཏི་ཤེལ་གྱི་ཀོང་བུ་རུ། བཅུད་ཚོར་ཕུང་རྣམ་དག་གི་སྡོང་བུ་ལ།
མཉམ་ཉིད་ཡེ་ཤེས་ཀྱི་སྒྲོན་མེས་གཏམས་ཏེ། ལམ་རྒྱང་ཞགས་འོད་གསལ་གྱི་མར་མེ་སྦར་བས་ལམ་ཉམས་སྣང་གོང་འཕེལ་གྱིས། འབྲས་བུ་རིན་ཆེན་གྱི་རིགས་དགྱེས་པ་བསྐང༌། སྣོད་འཇའ་ཟེར་ཐིག་ལེའི་ཀོང་བུར། བཅུད་འདུ་ཤེས་རྣམ་དག་གི་སྡོང་བུ་ལ། སོར་རྟོག་ཡེ་ཤེས་ཀྱི་མར་ཁུས་གཏམས་ཏེ། དག་པ་དབྱིངས་ཀྱི་སྒྲོན་མེ་སྦར་བས། ལམ་རིག་པ་ཚད་ཕེབས་ཀྱི་སྣང་བས། འབྲས་བུ་གསུང་པདྨའི་རིགས་དགྱེས་པ་བསྐང༌། སྣོད་གཞོན་ནུའི་བུམ་སྐུའི་ཀོང་བུར་བཅུད་འདུ་བྱེད་རྣམ་དག་གི་སྡོང་བུ་བཙུགས་ཏེ།
བྱ་གྲུབ་ཡེ་ཤེས་ཀྱི་མར་ཁུས་གཏམས་ཏེ་ཐིག་ལེ་སྟོང་པའི་སྒྲོན་མེ་སྦར་བས། ལམ་ཆོས་ཉིད་ཟད་པའི་སྣང་བས། འབྲས་བུ་ལས་ཀྱི་རིགས་ཀྱི་ཐུགས་དམ་བསྐངས་པས། རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག ། བྱེད་ལས་སྒྲོན་མ་བཞིར་སྨིན་ཏེ་འཁོར་ལོ་བཞིའི་དབུས་སུ་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་འཆར་བ་ནི་མཚོན་བྱེད་རྟགས་ཀྱི་མར་མེ་སྟེ། དེ་དག་རྟེན་ཅིང་འབྲེལ་འབྱུང་གི་དབང་ལས་སྣང་གསལ་མར་མེ་འདི་ཡིས་མཚོན་བྱེད་དུ་བྱས། ཡེ་ཤེས་ཆེན་པོའི་སྣང་བས་ཉོན་མོངས་ཀྱི་མུན་ཁང་བཅོམ། རྒྱུད་དྲུག་འཁོར་བའི་སྒོ་རྩད་ནས་བཅད།
རྡོ་རྗེ་ཁྲོ་རྒྱལ་རྣམས་ཀྱི་ཞལ་མཐོང༌། རང་རྒྱུད་སྣང་བ་བཞི་ཡི་ཤུལ་མཚོན། རིག་སྟོང་ཁྱབ་བརྡལ་ཆེན་པོས་རྒྱབ་སྐྱོར། རང་གྲོལ་སྤྱོད་པ་ཅོག་བཞག་གིས་མཐའ་བརྟེན་ཏེ་བགྲོད་པར་བྱ་བའི་ལམ་ལྔ་དང་ས་བཅུ་བགྲོད་དུ་མེད་པའི་ཚུལ་གྱིས་དྭངས་སྲོག་ཐིག་ལེ་ཆེན་པོར་སྲིད་པ་གསུམ་པོ་ཡོངས་སུ་དག་པ་འོད་ཟེར་འཕྲུལ་བཞད་ཀྱི་ཀློང་དམ་པར་བགྲོད་ནས་ཆོས་ཐམས་ཅད་བྱ་རྩོལ་གཉིས་མེད་ཀྱི་ཀློང་དུ་གདོད་ནས་སྐྱེ་འགག་འཕོ་འགྱུར་བྲལ་བ་གཞི་རྫོགས་ལྷུན་གྲུབ་ཆེན་པོར་གདེང་ཆེན་ཐོབ། དབུགས་ཆེན་འབྱིན། རྩལ་ཆེན་རྫོགས་པའི་ཐུགས་འདུན་རྩེ་གཅིག་པ་མཛད་ནས་སྨོན་ལམ་གྱི་རྗེས་ཟློས་གནང་བར་ཞུ། ཧཱུྃ། དུར་ཁྲོད་གསང་བ་མཆོག་སོགས་ཤིས་བརྗོད་རྒྱས་པར་སྤེལ་བས་ལས་མཐའ་རྒྱས་སུ་བྱའོ། ། སྤྲོས་བཅས་ཚོགས་སྒྲུབ་ཆེན་པོའི་ཕྱག་བཞེས་ཀུན། ། རྒྱུད་དང་གྲུབ་པའི་མན་ངག་ཁོ་ནའི་དོན། །
མཚོན་བྱེད་སྟོང་ཐུན་སྙིང་པོ་འདི་ཙམ་ཡང༌། ། བློ་ལྡན་མཁས་པའི་མདུན་སར་གསེར་ལྟར་བྲིམ། ། དེ་ཕྱིར་གོང་མའི་གསུང་གི་སྣང་བ་ལ། ། བརྟེན་ནས་གསར་སྤྲོས་ཚིག་གི་མེ་ཏོག་འདིས། ། དངོས་གྲུབ་སྦྲང་རྩིའི་ཟིལ་མངར་འབུམ་འཇོ་བས། ། རིག་འཛིན་འདུས་མང་ཟུང་འཇུག་མངོན་གྱུར་ཤོག ། ཅེས་བླ་མ་དྲག་པོ་པདྨ་ཁྲག་འཐུང་གི ། སྤྲོས་བཅས་སྒྲུབ་ཆེན་གྱི་སྟོང་ཐུན་རབ་འཇིགས་ཁྲོ་བོ་རོལ་པའི་གད་རྒྱངས་ཞེས་བྱ་བ་འདི་ཡང་ཚུལ་འདིར་མི་འཕྲོག་པའི་དད་མོས་རྡོ་རྗེ་ལྟར་བརྟན་པའི་འབྲོང་སྨད་བླ་མ་ཀརྨ་ལུང་རིགས་རྒྱ་མཚོ་དང༌། འབྲོང་པ་རྡོ་ཤུལ་དུ་སྐྱེས་པའི་སྒྲུབ་བླ་གི་ལི་ཨོ་རྒྱན་གསང་སྔགས་འགྲོ་འདུལ་ཟུང་ནས་འདི་ལྟར་དགོས་ཞེས་ནན་བསྐུལ་ངོར། གནམ་ལྕགས་བསྟན་འཛིན་མིང་པས་རིགས་ཀུན་ཁྱབ་བདག་འཁོར་ལོའི་མགོན་པོ་འཇིགས་མེད་མཁྱེན་བརྩེའི་འོད་ཟེར་གྱིས་མཛད་པའི་དཔལ་ཆེན་འདུས་པའི་སྟོང་ཐུན་ལ་གཞི་བྱས་ནས་འཕྲོས་དོན་ཁ་བསྒྱུར་བཅས་རབ་བྱུང་བཅུ་བདུན་པའི་ཆུ་མོ་ལུག་གི་ལོ་རྒྱལ་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཚེས་ལ་གྲུབ་པར་བགྱིས་པ་འདིས་ཀྱང་སྙིང་པོའི་བསྟན་པ་རིང་དུ་གནས་པའི་རྒྱུར་གྱུར་ཅིག། །།
༄༅། བླ་མེད་ཡང་ཕུར་གྭའུ་དམར་ནག་ལས། སྟོང་ཐུན་གཟུང་འཛིན་བདུད་བཞི་ཀླད་འགེམ་རྡོ་རྗེ་ཁྲོས་པའི་གད་རྒྱངས་ཞེས་བྱ་བ་བཞུགས་སོ། སངས་རྒྱས་ཀུན་གྱི་ཡེ་ཤེས་ཡང་དག་ཐུགས། ། སྲིད་གསུམ་བདུད་བཞི་དཔུང་འཇོམས་ཀུ་མཱ་ར། ། དབྱེར་མེད་བླ་མ་རང་རིག་ཕུར་པ་ལ། མངོན་སུམ་རང་ངོ་མཇལ་བའི་ཕྱག་བགྱིས་ནས། དཔལ་ཆེན་སྒྲུབ་པའི་ཆ་ལག་སྟོང་ཐུན་ནི། གཟུང་འཛིན་བདུད་བཞི་ཀླད་པ་འགེམ་མཛད་པ། རྡོ་རྗེ་ཁྲོས་པའི་གད་རྒྱངས་འདིར་སྒྲོག་བྱ། དེ་ལ་ཐོག་མར་མ་ཏྲཾ་བསྒྲལ་ཆོག་གི་སྐབས་སློབ་དཔོན་ནམ།
རྒྱལ་ཚབ་པས་ཞྭ་ཆོས་བཅས་སྒྲ་དག་ཅིང་བརྗིད་ཆགས་པའི་ངང་འདི་ལྟར་བརྗོད་པར་བྱའོ། ཀྱཻ་སྐལ་ལྡན་རྡོ་རྗེའི་རྣལ་འབྱོར་ལས་སུ་རུང་ཞིང༌། ། གསང་བའི་དཀྱིལ་འཁོར་གཉན་པོར་འདུ་བར་འོས་པའི་རྡོ་རྗེའི་མཆེད་ལྕམ་རྣམས་ལེགས་པར་གསན་དུ་གསོལ། བདག་ཅག་དཔོན་སློབ་རྣམས་གསང་སྔགས་རྡོ་རྗེ་ཐེག་པ་མཆོག་གི་ལམ་ལ་ཞུགས་པས་གཞི་ལམ་འབྲས་བུ་ཐམས་ཅད་ཀྱི་སྐབས་སུ་ཐབས་སྙིང་རྗེ་ཆེན་པོ་དང༌། ཤེས་རབ་སྟོང་པ་ཉིད་དབྱེར་མི་ཕྱེད་པའི་རྡོ་རྗེ་སྡོམ་པ་ཆེན་པོ་ལས་མི་འདའ་བས་ན་བདག་ཅག་གི་སྟོན་པ་རྣམ་འདྲེན་བཞི་པ་ཆེན་པོ་ཤཱཀྱ་སེངྒེས་ཀྱང་ཐུན་མོང་མ་ཡིན་པའི་རྡོ་རྗེའི་མཛད་པ་ཆེན་པོ་བཅུ་གཉིས་བསྟན་པའི་བྱེ་བྲག་སེར་སྐྱའི་ཁབ་ཏུ་རྡོ་རྗེ་བཙུན་མོའི་སྒྱུ་མ་ཆེན་པོ་འཁོར་བརྒྱད་ཁྲི་དང་བཅས་པ་ལ་ཆགས་ཆེན་རྡོ་རྗེའི་སྒྱུ་རྩལ་གྱི་འདོད་ཡོན་ལ་དགྱེས་དགུར་རོལ་པའི་ཚུལ་གྱིས་ཐབས་ཀྱི་བརྟུལ་ཞུགས་མཐར་ཕྱིན་པར་མཛད་པས་རིགས་བརྒྱའི་ཁྱབ་བདག་དྲུག་པའི་གོ་འཕང་མངོན་དུ་མཛད་པའི་ཕྱིར་ཛམྦུ་གླིང་གི་ཡུལ་དབུས་རྡོ་རྗེ་གདན་བྱང་ཆུབ་ཤིང་དྲུང་དུ་མངོན་པར་སངས་རྒྱས་པའི་མཛད་པ་བསྟན་པའི་སྔ་རོལ་དུ་མི་བསྲུན་པའི་བདུད་ཀྱི་ཆོ་འཕྲུལ་གྱི་གཡོ་སྒྱུས་བྲིད་པ་ལ་མཁྱེན་པའི་དབང་ཕྱུག་འཇམ་དཔལ་གཤིན་རྗེའི་གཤེད་ཁྲོ་བོ་དང༌། པདྨའི་ཕོ་ཉ་སྒྲོལ་མ་མྱུར་མ་དཔའ་མོ། སྟོབས་བཅུའི་ནུས་སྟོབས་རྡོ་རྗེའི་ཁྲོ་བོ་མི་གཡོ་བའི་དཔུང་གིས་བདུད་དཔུང་མི་འཁྲུགས་ཕྲག་གཅིག་དཔའ་བཀོང་བས་བར་ཆད་ཀྱི་གཡུལ་ལས་རྒྱལ་ནས་མི་སློབ་པའི་ཟུང་འཇུག་ཆེན་པོ་མངོན་དུ་བསྟན་ནས་རྡོ་རྗེ་ཐེག་པ་བླ་མེད་ཀྱི་རྒྱུད་སྡེ་བསམ་མི་ཁྱབ་པ་རྡོ་རྗེའི་རིགས་ཅན་གྱི་འདུས་པ་ལ་བསྟན་པ་དང༌། རྡོ་རྗེ་ཐེག་པ་རང་གི་རྒྱུད་ཀྱི་གླེང་གཞི་དང་སྦྱར་ན་བརྡ་དོན་རྟགས་གསུམ་གྱི་རུ་ཏྲ་བསྒྲལ་བ་ནི་གསང་སྔགས་བསྟན་པའི་ཆུ་མགོ་བརྡོལ་བའི་གླེང་གཞི་སྟེ། གུ་རུའི་ཞལ་ནས། རི་བོ་མ་ལ་ཡ་གནམ་ལྕགས་འབར་བའི་རྩེར༔
བདུད་པོ་མ་ཏྲཾ་རུ་ཏྲ་དྲག་པོས་བསྒྲལ༔ སྲིན་མོ་མ་ཚོགས་རྣམས་ལ་སྦྱོར་བ་མཛད༔ གསང་སྔགས་བསྟན་པ་དང་པོ་དེ་ནས་བྱུང་༔ ཞེས་གསུངས་པ་ལྟར། གང་བསྒྲལ་བྱའི་རུ་ཏྲ་ལ་རྣམ་པ་གསུམ། ལྷན་སྐྱེས་དོན་གྱི་རུ་ཏྲ། མཚན་མ་བརྡ་ཡི་རུ་ཏྲ། བཏགས་པ་མིང་གི་རུ་ཏྲ་བཅས་གསུམ་ལས། དང་པོ་ནི། ཀུན་འདུས་རིག་པའི་མདོ་ལས།
བགེགས་ཀྱི་བགེགས་ཏེ་བགེགས་ཆེན་པོ། ། དུག་ལྔའི་རྟོག་པ་ཉིད་ལས་སྐྱེས། ། ཕྱེད་དང་གསུམ་གྱི་དུར་ཁྲོད་ན། ། གཞི་རྩ་ངག་དང་ལུས་སེམས་སོ། ཞེས་གསུངས་པ་ལྟར་གསུམ་ལས། དང་པོ་བདག་རྟོག་གཟུང་འཛིན་ལས་སྐྱེས་པའི་དུག་ལྔའི་རུ་ཏྲ་ཆེན་པོའི་འཁོར་དུ་ཉོན་མོངས་བརྗོད་ཀྱིས་མི་ལང་བ་དང་བཅས་པས་ཁམས་གསུམ་གྱི་གྲོང་ཁྱེར་ལ་དབང་བྱེད་པར་འཁྲུལ་པའི་ཚང་བཅས་ཏེ་འགྲོ་ཀུན་ལ་སྡུག་བསྔལ་གྱི་ཚོར་བ་མི་ཟད་པ་བསྐྱེད་དེ་ཆོས་ཀྱི་བདག་འཛིན་མ་ཏྲཾ་ཀ་རུ་ཏྲ་སེམས་ཅན་གྱི་ལུས་ལ་གནས། གཉིས་པ་ཚོགས་བརྒྱད་གང་ཟག་གི་བདག་འཛིན་ཁ་ཏྲཾ་ཀ་རུ་ཏྲ་སེམས་ལ་གནས། གསུམ་པ་མི་བདེན་འཁྲུལ་པའི་བདག་འཛིན་ཨ་ཀརྵ་རུ་ཏྲ་སེམས་ཅན་གྱི་ངག་ལ་གནས་སོ། གཉིས་པ་མཚན་མ་བརྡ་ཡི་རུ་ཏྲ་ནི། སྔོན་འདས་པའི་དུས་བསྐལ་པ་འདུལ་དཀའ་བ་རབ་ཏུ་དགའ་བ་ལ་འཇིག་རྟེན་གྱི་ཁམས་སྦྱང་དཀའ་བ་ཞེས་བྱ་བར་དེ་བཞིན་གཤེགས་པ་འཇིག་རྟེན་གྱི་སྒྲོན་མེར་གྱུར་པས་མཐའ་དྲུག་གི་ཚུལ་གྱིས་ཆོས་སྟོན་པ་ལ།
ལོག་པར་རྟོག་པའི་སེམས་ཅན་ཞིག་གིས་སྦས་པའི་གསང་བ་མ་རྟོགས་པར་གབ་པའི་གསང་བ་སྒྲ་ཇི་བཞིན་དུ་སྤྱད་པས་ལས་ཀྱིས། ངན་སོང་གི་སྡུག་བསྔལ་སྣ་ཚོགས་པ་མྱོང་བའི་མཐར་འཇིག་རྟེན་བདག་པོ་ལྷ་དབང་ཕྱུག་ཡབ་ཡུམ་གྱི་བུ་མ་ཏྲཾ་རུ་དྲ་ཞེས་བྱ་བ་ཤིན་ཏུ་འཇིགས་ལ་གཏུམ་ཞིང་མ་རུངས་པ་ཞིག་ཏུ་སྐྱེས་ནས་གཟུགས་ཁམས་བསམ་གཏན་བཞི་པའི་གནས་རིས་གསུམ་པ་མན་ཆད་དབང་དུ་བསྡུས་ནས་ཁམས་གསུམ་མཐའ་དག་ངན་འགྲོའི་ལས་ལ་སྦྱོར་བའི་ཚེ། དུས་གསུམ་རྒྱལ་བའི་ཐུགས་ཀྱི་མ་བཟོད་ཅིང་སྔོན་རྟེན་ཅིང་འབྲེལ་བའི་སྟོབས་ཀྱི་བཅོམ་ལྡན་འདས་དཔལ་རྡོ་རྗེ་སེམས་དཔའ་ཉིད་ཀྱི་འདུལ་བའི་དུས་ལ་བབ་པར་དགོངས་ནས། རྒྱལ་བ་ཀུན་གྱི་གསང་གསུམ་གཅིག་ཏུ་བསྡུས་པ་དཔལ་ཡང་དག་ཆེ་མཆོག་ཧེ་རུ་ཀ་རྣམ་པར་བསྟན་ནས་རུ་ཏྲའི་གནས་སུ་བྱོན་སྟེ་གནས་གཞལ་ཡས་ཁང་དུ་རློབ། ཡུམ་འཁོར་རྣམས་དབང་དུ་བསྡུས། མ་ཆགས་ཐབས་ཀྱི་སྦྱོར་བའི་སྲས་རྡོ་རྗེ་གཞོན་ནུ་བསྐྲུན། རུ་ཏྲའི་འཁོར་མ་བདུན་སོགས་རང་གནས་སུ་འོང་བས་གཞལ་ཡས་སུ་གྱུར་བ་མཐོང་བས་སྐྲག་ཏེ་རང་གི་སྙིང་པོ་རུ་ལུ་བཟླས་པའི་ཚེ་ན་དེ་དག་དཔལ་ཆེན་པོ་ཉིད་གྱི་སྔགས་སུ་བྱིན་གྱིས་བརླབ་ནས་བཟླས་པའི་རུ་ཏྲའི་འཁོར་ཀུན་དཔལ་ཆེན་པོའི་འཁོར་དུ་གྱུར་ནས་རུ་ཏྲ་གཟི་བྱིན་ཉམས་པ་ན། སྲས་ལ་རུ་ཏྲ་བསྒྲལ་ཅིག་པའི་ལུང་བསྩལ་བའི་རུ་ཏྲ་ཉིད་དང་མཚུངས་པའི་སྲས་ཞལ་གསུམ་ཕྱག་དྲུག་པར་སྤྲུལ་ནས་རུ་ཏྲ་ལ་འཐབ་པས་ཁོས་མ་ཐུབ་ནས། རུ་ཏྲ་མགོ་དགུ་ལག་པ་བཅོ་བརྒྱད་པར་སྤྲུལ་པའི་རྡོ་རྗེ་གཞོན་ནུ་དབུ་དགུ་ཕྱག་བཅོ་བརྒྱད་པར་སྤྲུལ་ནས་འཐབ་བོ། མཐར་རྡོ་རྗེ་གཞོན་ནུ་དབུ་བརྒྱ་ཕྱག་སྟོང་ལྡན་པའི་འབར་བ་ཆེན་པོའི་གཟུགས་སྐུར་བཞེངས་ནས་རྡོ་རྗེ་ཁྲོ་བོའི་ཚོགས་དང་བཅས་པས་མ་ཏྲཾ་རུ་ཏྲ་བསྒྲལ་ཞིང་གནས་སྤར་ཏེ་ཆོས་སྐྱོང་གི་སྲུང་མ་མ་ཧཱ་ཀ་ལ་ལེགས་ལྡན་མགོན་པོར་དབང་བསྐུར།
མ་འོངས་ཐལ་བས་ཁེབ་པའི་ཞིང་དུ་བཅོམ་ལྡན་འདས་ཐལ་བའི་དབང་པོ་རང་འཚང་རྒྱ་བར་ལུང་བསྟན། རུ་ཏྲ་འཁོར་དང་བཅས་པ་བཏུལ་བའི་སྐབས་སུ་རུ་ཏྲའི་སྙིང་ཁྲག་ཐེབ་ལོང་ཙམ་གཉིས་ཡལ་བ་ལས་རུ་ཏྲའི་སྲས། དྲེགས་བྱེད་མ་ཧཱ་དཱེ་བ་དང་ཡུམ་དྲག་མོ་རལ་གཅིག་མ་ཞེས་བྱ་བ་དང༌། དྲག་མོ་སྲིད་པ་འཁོར་བྱེད་མ་ཞེས་བྱ་བ་གཉིས་དང་ལྡན་ཏེ། དེ་གཉིས་ལས་ཕྱོགས་བཅུ་དམ་སྲི་ཆེན་པོ་བཅུ་བྱུང་སྟེ། སྟེང་ཕྱོགས་སུ་ཡབ་ཉི་མ་འབར་གསལ། ཡུམ་སྒྲ་འབྱིན་མ། བུ་ཉི་མ་ཕག་མགོ་ཅན། བུ་མོ་ཟླ་བ་རྨིགས་བུའི་མགོ་ཅན་སོགས་ནས། བུ་མོ་བྱི་ལའམ།
བྱི་བའི་མགོ་ཅན་གྱི་བར་བྱུང་སྟེ་ཁམས་གསུམ་གྱི་སྲོག་ལ་རྔམ་པའི་མ་རུངས་གདུག་པའི་ཚོགས་དེ་དག་གི་གཉེན་པོར་དཔལ་ཆེན་རྡོ་རྗེ་སྲིན་པོ་ཡབ་ཡུམ་གྱིས་གང་ལ་འདུལ་ཐུགས་རྗེ་ཆེན་པོའི་ཆོ་འཕྲུལ་ལས་རང་ཤར་བའི་ཚུལ་གྱིས་མཁའ་གསང་ནས་འོད་ཀྱི་གོང་བུ་བཅུ་སྟེང་འོག་ཕྱོགས་མཚམས་སུ་སྤྲོས་པ་ལས། ཁྲོ་བོ་བཅུ་ཡབ་ཡུམ་ཕྲ་ཐབས་དང་བཅས་པ་ཕྱོགས་བཅུར་སྤྲོས་ནས་གདུག་པའི་དམ་སྲི་བཅུ་གདན་དུ་བྱས། དེའི་ཚེ་སེམས་ཅན་སྡུག་བསྔལ་དང་བྲལ་ཞིང༌། བདུད་བཞི་རང་སར་ཞི་བར་མཛད། རུ་ཏྲའི་ཕུང་པོ་འཛམ་བུ་གླིང་དུ་བོར་བ་ལ་དུར་ཁྲོད་ཆེན་པོ་བརྒྱད་དུ་གྱུར་ཞིང་སྲུང་མ་ཀཽ་རི་མ་སོགས་བརྒྱད་བཞག དེ་ཡི་ཁོག་པ་གཞལ་ཡས་ཁང༌། ཆས་རྣམས་ཡེ་ཤེས་ཀྱི་ཆས། འཁོར་རྣམས་སྲུང་མར་དབང་བསྐུར་བར་མཛད་པ་ནི། སྔོན་ཚེ་དཔལ་ཆེན་པོའི་རུ་ཏྲ་བཏུལ་བའི་ཚུལ་ཏེ་ད་ལྟ་རྣལ་འབྱོར་ལམ་དུས་སུ་དེ་དང་རྣམ་པ་མཚུངས་པར་བྱས་པའི་སྐལ་ལྡན་རྣམས་ཉམས་རྟོགས་སྤར། སྐལ་མེད་རྣམས་ཚར་གཅོད་པ་སོགས།
སྔོན་བྱུང་སྟོན་པའི་རྣམ་ཐར། རྗེས་འཇུག་གདུལ་བྱའི་ཉམས་ལེན་ཡིན་པས་བསྒྲལ་ཆོག་ལ་འཇུག་པ་འདི་ཡང་དོན་དང་ལྡན་པ་སྟེ། དཔལ་ཆེན་པོའི་རྣམ་ཐར་གྱི་རྗེས་སུ་འཇུག་པར་འགྱུར་བ་དང༌། མ་ཏྲཾ་བསྒྲལ་བའི་ཁོག་པ་གཞལ་ཡས་ཁང་དུ་བྱིན་བརླབས་པའི་ནང་དུ་སྒྲུབ་ན་བཀྲ་ཤིས་པ་དང༌། སྲིད་པ་གསུམ་གྱི་བགེགས་ཀྱི་རྒྱལ་པོ་བསྒྲལ་བས། བདུད་བགེགས་གཞན་གྱིས་བར་ཆད་ཀྱི་མཚན་མ་རང་སར་ཞི་བར་བྱེད་ཅིང༌། དངོས་གྲུབ་རྣམ་གཉིས་མྱུར་དུ་ཐོབ་པའི་དགོས་པ་ཡོད་ལ། དེ་ཡང་དབང་པོ་རབ་ཀྱིས་ཆོས་ཐམས་ཅད་བྱང་ཆུབ་སེམས་ལས་གུད་ན་མེད་ཅིང་བདག་མེད་ཕྱོགས་བྲལ་རང་བྱུང་གི་ཡེ་ཤེས་ཡུལ་སེམས་གཉིས་མེད་སྐྱེ་འགག་ལས་འདས་པར་རྟོགས་པས། གཉིས་སྣང་ལ་དགག་སྒྲུབ་བླང་དོར་མེད་པ་རང་ཤར་རང་གྲོལ་ཆོས་ཉིད་རོལ་པ་འབའ་ཞིག་ཏུ་མཐོང་བའམ། དབང་པོ་འབྲིང་གིས་སྣང་སྲིད་ལྷ་དང་ལྷ་མོར་རིག་པ།
ཐ་མས་ཀྱང་དམ་རྫས་ཆེན་པོ་ལྔ་ཡི་རང་བཞིན་དུ་ཤེས་པ་ནི་དོན་ཆོས་ཉིད་ཀྱིས་འདུལ་བ་ཞེས་བྱ་བ་འཁྲུལ་བ་རྩད་ཆོད་པས་བར་ཆོད་ཀྱི་ཁུང་བརྡོལ་བ་སྟེ། རྩ་རྒྱུད་ལས། མཐོང་དང་རིག་དང་ཤེས་དང་སྤྲད༔ འདི་ལས་འདའ་བར་མ་གྱུར་ན༔ ལོག་པར་ལྟ་བ་འདུལ་ནུས་ཤིང་༔ སངས་རྒྱས་རྣམས་དང་ང་ཉིད་གྲུབ༔ ཅེས་གསུངས་པས་དེ་ལྟ་བུའི་དོན་མཚོན་པའི་ཕྱིར། རྟགས་ཆོ་གས་འདུལ་བ་ལའང༌། རྒྱུད་ལས། ཤིན་ཏུ་ཁྲོ་ཞིང་གཏུམ་པ་ལ༔
ཞི་བས་ཕན་པར་མི་འགྱུར་ཏེ༔ ཤེས་རབ་ཐབས་ཀྱི་ངོ་བོ་ལ༔ ཁྲོ་བོ་དེ་བཞིན་གཤེགས་སྤྲུལ་མཛད༔ ཁྲོ་བོས་ཚུལ་འཆང་ཁྲོས་པས་ཀྱང༌། འཇིག་རྟེན་གསུམ་རྣམས་བསྲེགས་བྱེད་ན༔ སངས་རྒྱས་ཐམས་ཅད་ཁྲོས་པ་ཡིས༔ ཁམས་གསུམ་མ་ལུས་སྨོས་ཅི་དགོས། ཞེས་གསུངས་པ་ལྟར་རྣལ་འབྱོར་པ་རྣམས་དཔལ་ཁྲག་འཐུང་རོལ་པའི་ལྷ་སྐུ་ཕྱག་རྒྱའི་གསལ་སྣང་དང་ང་རྒྱལ་རབ་ཏུ་འབར་བས་མ་ཏྲཾ་བཀུག་ཅིང་བསྒྲལ་ཏེ་ཁོག་པ་གཞལ་ཡས་ཁང་དུ་བྱིན་གྱིས་བརླབས་པའི་ནང་དུ་འཇུག་པ་སོགས་གཞུང་ལས་འབྱུང་བའི་ཚིག་གི་བསྒོམ་དོན་གསལ་འདེབས་བཞིན་པས་ཆོ་གའི་བྱ་བ་ལ་འཇུག་པར་ཞུ། ༈ སྒྲུབ་པོ་རྣམས་གནས་སུ་འགོད་པའམ། མངའ་གསོལ་བའི་སྐབས།
ད་ལམ་ཐེག་པ་ཀུན་གྱི་ཡང་རྩེ། མདོ་རྒྱུད་ཐམས་ཅད་ཀྱི་ཉིང་ཁུ། སྔ་འགྱུར་ཏནྟྲ་ཆེན་པོ་སྡེ་བཅོ་བརྒྱད་ལས། གལ་པོ་སོགས་འཇིག་རྟེན་ནས་མདོ་སོགས་ཡང་དག་ཐུགས་ཀྱི་རྒྱུད་དང་བིདྱོཏྟ་མ་ལ་སོགས་ཕྲིན་ལས་ཕུར་པའི་རྒྱུད་ཟུང་དུ་འབྲེལ་བའི་ཡང་ཕུར་གའུ་དམར་ནག་གི་ཚོམས་བུ་ཚོགས་སྒྲུབ་ཆེན་མོ་ལ། མཛད་པ་ཆོ་འཕྲུལ་ལྷ་ཡི་ལུང་ལས། ལྷ་ཞེས་བྱ་བ་བྱང་ཆུབ་སེམས། ། དེ་ནི་རྒྱུད་དུ་རབ་ཏུ་བརྗོད། ། ཐ་སྙད་ཙམ་དུ་ཕྱེ་བ་ན། ། གཞི་ལམ་འབྲས་བུ་གསུམ་དུ་བརྗོད། ཅེས་སྦྱང་གཞི་འགྲོ་བ་ཐམས་ཅད་རང་བཞིན་ལྷའི་དཀྱིལ་འཁོར་བྱང་ཆུབ་སེམས་ཀྱི་བདག་ཉིད་དུ་གནས་ཀྱང་སྦྱང་བྱ་གཉིས་འཛིན་ཆགས་སྡང་གི་རྣམ་པས་བྲལ་བྱའི་ཚུལ་དུ་སྒྲིབ་པ་ཉིད།
སྦྱོང་བྱེད་དཔལ་ཡང་དག་རྡོ་རྗེ་ཕུར་བུས་དཀྱིལ་འཁོར་འཁོར་ལོའི་རྣམ་པ་ལམ་དུ་བྱས་པས། སྦྱངས་འབྲས་གདོད་ནས་བཞུགས་པའི་ཟུང་འཇུག་གི་ཕྱག་རྒྱ་མངོན་དུ་བྱེད་པའི་ཐབས་ཁྱད་པར་ཅན་དང་དགོས་པ་རྗེས་སུ་འབྲེལ་བས་ཕུན་སུམ་ཚོགས་པ་བཞིའམ་ལྔ་སོགས་བཤད་སྲོལ་མང་ཡང། ཕྱི་མ་ལྟར་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ་ལ། དེ་ཡང༌། ༈ གནས་ཕུན་སུམ་ཚོགས་པ་སྒྲུབ་པའི་དཔའ་བོ་རྣམས་ཀྱིས་དཔལ་ཧེ་རུ་ཀའི་གནས་སུ་བྱིན་གྱིས་བརླབས། ལས་བཞི་སྒྲུབ་པའི་མཐུན་རྐྱེན་འཛོམས་པས་བཀྲ་ཤིས་དག་པའི་གནས་ལྷུན་གྲུབ་ཡིད་འོང་གི་གནས། འཕྲལ་རྐྱེན་སྒྲུབ་པའི་གནས་རྣམས་ཀྱི་མཚན་ཉིད་ཀུན་ལྡན་ཕྱི་ཡི་གནས་དང༌། ཕྱི་ནང་སྣོད་བཅུད་རང་ལུས་དང་བཅས་པ་གདོད་ནས་གདན་གསུམ་ཚང་བའི་ལྷ་ཡི་འཁོར་ལོར་རྣམ་པར་དག་པ་ཡིན་པ་ལ་ཡིན་པར་ཤེས་པ་ནང་གི་གནས་དང༌། འཁོར་འདས་ཀྱི་ཆོས་ཐམས་ཅད་ཆོས་ཉིད་ཀྱི་དེ་ཁོ་ན་ཉིད་དུ་ལྷུན་གྱིས་གྲུབ་པས་གང་ན་གནས་ཀྱང་ཆོས་དབྱིངས་འགྱུར་བ་མེད་པའི་ཀློང་དུ་གནས་པར་རྟོགས་པ་གསང་བའི་གནས་ཀྱི་མཚན་ཉིད་མཐའ་དག་ཚང༌། ༈ སྟོན་པ་ཕུན་སུམ་ཚོགས་པ་ནི།
ཡང་དག་གསང་འགྲེལ་ལས། རྒྱལ་པོ་སྒོམ་ཤེས་པ། རྒྱལ་ཐེབས་འཆད་ཤེས་པ། ཀརྨ་ལས་ཤེས་པ། གིང་སྒྲོལ་ཤེས་པ་ཞེས་ཤེས་པ་བཞི་ལྡན་དུ་གསུངས་པ་བཞིན། རྡོ་རྗེ་སློབ་དཔོན་ལྟ་བ་གཉིས་མེད་གྱི་གདེང་ལྡན། སྒོམ་པ་བསྐྱེད་རྫོགས་ལས་རུང༌། སྤྱོད་པ་དམ་ཚིག་རྣམ་དག ། དབང་ལུང་མན་ངག་གི་བཀའ་བབ། ཐེག་དགུའི་རྒྱུད་དོན་རྟོགས་པ།
ངང་རིང་ཕན་སེམས་ཆེ་བ། ཚོགས་ཀྱི་དཀྱིལ་འཁོར་ཆེན་པོའི་མགོན་དཔུང་དུ་གྱུར་པ་དོན་གྱི་སླད་དུ་མཚན་ནས་སྨོས་ན། རྡོ་རྗེ་སློབ་དཔོན་ཆེན་པོའི་མཚན་འདི་ཞེས་བྱ་བ་དང༌། ༈ འཁོར་ཕུན་སུམ་ཚོགས་པ་བདེ་ཆེན་རྒྱུད་ལས་སྐྱེད་པའི་འཁོར་གཟུང་མ་ལུས་ངག་ཡིད་གསུམ་གྱི་མཚན་ཉིད་དང་ལྡན་པ།

རིགས་ལྔའི་དངོས་གྲུབ་སྒྲུབ་པའི་འཁོར་རྡོ་རྗེ་རིན་ཆེན་པདྨ་ལས་ཀྱི་རིགས་ཀྱི་གཙོ་བོ་བཞི་ཡུམ་དང་བཅས་པ། དོན་གཉིས་ཕྲིན་ལས་སྒྲུབ་པའི་འཁོར་རྒྱལ་ཐེབས་ཀྱི་སྟོན་པ་བཞི། བར་ཆད་དགྲ་བགེགས་སྒྲོལ་བའི་འཁོར་རྡོ་རྗེ་སྤྱན་པ་དང༌། རྡོ་རྗེ་མཚམས་པ་གིང་དང་བཅས་པ། མཆོད་པའི་ཞལ་ཟས་སྦྱོར་བའི་འཁོར་རྡོ་རྗེ་དྲོད་འཛིན་བྱན་ཕོ་མོ་དང་བཅས་པ། དད་འདུས་ཐུགས་རྗེས་བཟུང་བའི་འཁོར་མཆེད་དང་ལྕམ་དྲལ། ཕྱི་ནང་བརྡ་སྦྱོར་བྱེད་པའི་འཁོར་རྡུལ་ཕྱགས་སྐྱེས་བུ་སྟེ། ཐམས་ཅད་ཀྱང་བསགས་པ་སྔོན་སོང་གི་སྐལ་པ་ཅན། ང་རྒྱལ་ཕྲག་དོག་ཆུང་བ། དད་པ་བརྩོན་འགྲུས་ཆེ་བ། ལྷག་པར་རྒྱལ་ཐེབས་རྣམས་ཀྱང་དབང་དང་དམ་ཚིག་ལྡན་ཞིང་ཐོས་བསམ་གྱི་རྒྱུད་དག །
དེ་ཁོ་ན་ཉིད་ལ་བློ་སྦྱངས་པ་ཤ་སྟག་ལགས་པ་དང༌། ༈ དུས་ཕུན་གསུམ་ཚོགས་པ་ནི། སྤྱིར་ཐོག་མཐའ་དབུས་མེད་དུས་བཞི་མཉམ་པ་ཆེན་པོའི་ངང་ལས། བྱེ་བྲག་ཟླ་བ་དགུ་པ་ལ་དཔེས་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པས་སུམ་ཅུ་རྩ་གསུམ་གྱི་ལྷ་ཡུལ་དུ་ཡུམ་ལ་དྲིན་ལན་བསབ་པའི་མདོ་གསུངས་ནས་སླར་ཡང་འཛམ་བུ་གླིང་གི་སྐྱེ་དགུའི་བསོད་ནམས་ཀྱི་ཞིང་དུ་རྫུ་འཕྲུལ་གྱིས་བབས་པ་དང༌། སློབ་དཔོན་སངས་རྒྱས་གཉིས་པས་བལ་ཡུལ་ཡང་ལེ་ཤོད་དུ་ཐུགས་དམ་ཡང་ཕུར་གྱི་སྒོ་ནས་ཕྱག་རྒྱ་ཆེན་པོའི་རིག་འཛིན་མངོན་དུ་མཛད་དེ་དུས་ཆེན་ཐ་སྐར་ཟླ་བའི་དཀར་ཕྱོགས་ཀྱི་ཚེས་བཅུར་གཟའ་སྐར་སྦྱོར་བྱེད་སོགས་་་་་་ལྟ་བུ་ཁ་བསྒྱུར། དུས་ཚེས་དགེ་ཞིང་ཤིས་པར། ༈ ཡོ་བྱད་ཕུན་སུམ་ཚོགས་པ། འཚོ་བ་ཟས། ནད་སེལ་སྨན།
དགྲ་འཇོམས་མཚོན་སོགས་ཕྱི་ཡི་ཡོ་བྱད། རྟེན་རྫས། སྒྲུབ་རྫས། རྒྱན་རྫས། མཆོད་རྫས། དབང་རྫས་ཏེ་ནང་གི་ཡོ་བྱད། ཏ་ན་ག་ན་ཤེས་རབ་སྙིང་རྗེ་སྟེ་གསང་བའི་ཡོ་བྱད་དུ་བཤད་པ་སྤྱི་དང༌། ཁྱད་པར་སྒྲུབ་པའི་རྫས། སྣང་བའི་འོད་དང་བཅས་པའི་རྫས་མར་མེ། སྒྲུབ་པ་ཞིང་གི་རྫས་བམ་མཚན་ལྡན་ནམ་བདུད་རྩིའི་དཀྱིལ་འཁོར་ཐོད་པ་ཁ་སྦྱོར།
རིག་པ་ཡེ་ཤེས་ཕུར་པ་ལ། ལྷ་ཕུར་དང༌། ཤེལ་ལམ། མེ་ལོང༌། བྱང་ཆུབ་སེམས་ཀྱི་ཕུར་པ་སྒྲུབ་པའི་སྣོད་ཐོད་པ་དང༌། རྡོ་རྗེ་དང༌། པདྨ། ཚད་མེད་སྙིང་རྗེའི་ཕུར་པ་ལས་ཀྱི་ཕུར་པ། འདུས་བྱས་རྫས་ཀྱི་ཕུར་པ། བསྙེན་པའི་དུས་སུ་ཕུར་པ་དང༌།
ཡུངས་དཀར་སྒྲུབ་པའི་དུས་སུ་འཁོར་ལོ་དང༌། ལིངྒ། དེ་ལ་གཟུགས་བརྙན་གྱི་དཀྱིལ་འཁོར་སྒྲུབ་པ་ལ། བསྙེན་པའི་དཀྱིལ་འཁོར་རྩིབས་བརྒྱད་སྒྲུབ་པའི་དཀྱིལ་འཁོར་ཨེ་ཁྲོམ་ཉེར་གཅིག ། བསད་པའི་དཀྱིལ་འཁོར་རྩིབས་དྲུག་སྤྱིར་འདུས་བྱས་རྫས་ཀྱི་ཕུར་པ་ལ་འཁོར་ལོ་རྩིབས་བརྒྱད་སྐུ་ཡི་དཀྱིལ་འཁོར། གྲུ་གསུམ་ཤེལ་གྱི་དལ། གསུང་གི་དཀྱིལ་འཁོར་རྩིབས་བཅུ་དྲུག ། མཱ་ར་ཡ་བསད་པའི་དཀྱིལ་འཁོར་བང་རིམ་གསུམ་ཏེ། དེ་ཐམས་ཅད་བསྡུས་ན་འདུས་བྱས་རྫས་ཀྱི་ཕུར་པར་འདུས་པས། ཕུར་པ་ཕྲིན་ལས་ཀྱི་རྒྱུད་བིདྱོཏྟ་མ་ལས་རྟེན་ཕུར་འདོམ་གང་ཁྲུ་མཐོ་གང༌།
གདབ་ཕུར་ཕྱག་མཚན་ཅི་བདེར་བྱ། ཞེས་གསུངས་པ་གཙོ་ཕུར། གིང་ཕུར། མགྱོགས་ཕུར། གདབ་ཕུར། ལས་བཞིའི་ཕུར་བུ། མངགས་ཕུར། སྲུང་བཟློག་དང༌། ལས་དྲུག་ཐུན་གྱི་ཕུར་བུ་སོགས་རྒྱུ་དང་ཚད་དབྱིབས་གྲངས་བཅས་གཞུང་མཐུན་གཙོ་བོར་གྱུར་པའི་རྟེན་སྒྲུབ་མཆོད་པའི་རྫས་གཙང་ལ་མ་ཚང་བ་མེད་པར་འདུ་བྱས། ཡོ་བྱད་ཀྱི་བཀོད་པ་བག་གྲོ་ཡ་ལེ་སྣང་གསལ་གྱི་མར་མེ་འོད་ལྷག་གེ །
དཀྱིལ་འཁོར་གྱི་རི་མོ་བཀྲ་ཡ་ལེ། སྦྱར་བྱུང་གི་བདུག་སྤོས་ངད་ཐུ་ལེ། སྣ་ཚོགས་ཀྱི་རོལ་མོའི་སྒྲ་སྐད་འུར་དི་རེ། རྡོ་རྗེ་མཆེད་ལྕམ་སྤྲོ་དགའ་དང་བྱིན་ཐིབས་སེ་འདུ་བའི་སྐབས་འདིར། སྟོན་པ་རྡོ་རྗེ་སློབ་དཔོན་མཆོག་ཉིད་བསྐྱེད་རྫོགས་ཀྱི་དགོངས་པ་མཛད་ཅིང་ཟབ་མོའི་དོན་སྟོན་ཏེ། དཀྱིལ་འཁོར་རྒྱ་མཚོ་མངའ་བདག ། དངོས་གྲུབ་ཐམས་ཅད་ཀྱི་འབྱུང་གནས། རྣལ་འབྱོར་ཡོངས་ཀྱི་མགོན་དུ་འདུས་པ་རྒྱ་མཚོའི་དབུས་སུ་རྡོ་རྗེའི་ཁྲི་ཆེན་པོ་ལ་བཞུགས་པར་གསོལ། རིགས་བཞིའི་བསྐྱེད་རྫོགས་དང་ཛཔ྄་བསྙེན་བགྲང་བའི་རྒྱལ་ཚབ་ཆེན་པོ་བཞི་ཕྱོགས་བཞི། ཡབ་ཀྱི་དགོངས་པ་དང་བསྟུན་ཞིང་སྦྱོར་བའི་སྒྱུ་རྩལ་ཤེས་པའི་གཟུང་མ་འཁོར་ལོ་རྒྱས་འདེབས་རྣམས་ཡབ་ཀྱི་གཡོན་ཟུར།
ཆོས་འཆད་པ་རྡོ་རྗེ་རྒྱལ་ཐེབས། དངོས་གྲུབ་རྫས་གཏེར་རིན་ཆེན་རྒྱལ་ཐེབས། དབང་བསྐུར་བྱ་བ་དབང་གི་རྒྱལ་ཐེབས། ཕྲིན་ལས་གཞུང་བསྲང་ལས་ཀྱི་རྒྱལ་ཐེབས་རྣམས་ཕྱོགས་བཞི། ཕྱི་ནང་བར་ཆད་སྲུང་བའི་བརྟུལ་ཞུགས་ཅན་རྡོ་རྗེ་མཚམས་པ་ནུབ་བྱང༌། སྒྲོལ་བའི་ལས་དང་བརྡ་ལ་མཁས་པ་རྡོ་རྗེ་གིང་ཀ་ར་རྣམས་ལྷོ་ནུབ། མི་མ་ཡིན་མཐོང་ཞིང་ཉུལ་ལེའི་བར་ཆད་བཟློག་ནུས་པའི་མིག་རྣོ་རྡོ་རྗེ་སྤྱན་པ་དང༌། དུས་སྦྱོར་དབྱུ་གུ་སོགས་ལ་མཁས་ཤིང་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་པ་གཉིས་བྱང་ཤར། བག་ལྡན་གཙང་སྦྲ་ཆེ་ཞིང་རྣམ་སྨིན་ལ་འཛེམས་པའི་རྡོ་རྗེ་བྱན་པོ་བྱན་མོ་དང༌། ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་རྣམས་ཤར་ལྷོ།
རིན་པོ་ཆེ་ལྟ་བུའི་མཆེད་ལྕམ་གང་ཟག་རྣམས་གྲལ་གྱི་བར་དུ་བཞུགས་ཏེ། ཐམས་ཅད་ཀྱང་ཆོས་སྤྱོད་ལ་བརྩོན་འགྲུབ་ཆུང་བ་ལུས་ཀྱི་སྐྱོན་དང༌། སྨྲ་མང་བཟླས་པ་ལ་མི་བརྩོན་པ་ངག་གི་སྐྱོན་དང༌། སྡང་སེམས་ཆེ་ཞིང་བྱམས་པ་ཆུང་བ་ཡིད་ཀྱི་སྐྱོན་དང༌། བག་མེད་བརྗེད་ངས་ཆེ་བ་དམ་ཚིག་གི་སྐྱོན་དང༌། གཉིད་ཆེ་ཆང་ལ་དགའ་བ་ཏིང་ངེ་འཛིན་གྱི་སྐྱོན་དང༌། གཡེང་བ་ལ་དགའ་ཞིང་སྒོམ་སྒྲུབ་ལ་སྐྱོ་བ་དད་པའི་སྐྱོན་ཏེ་སྐྱོན་དྲུག་པོ་སྤང་ཞིང༌། ཆོས་ཉིད་དང་མི་ཕྱེད་པའི་རྟོགས་པ་ཆེ་བ། བླ་མ་དང་མི་ཕྱེད་པའི་དད་གུས་ཆེ་བ། ཡི་དམ་དང་མི་ཕྱེད་པའི་དམ་ཚིག་ཆེ་བ།
མཆེད་ལྕམ་དང་མི་ཕྱེད་པའི་བརྩེ་གདུང་ཆེ་བ། དམ་རྫས་དང་མི་ཕྱེད་པའི་བརྟུལ་ཞུགས་ཆེ་བ། གཟུང་མ་དང་མི་ཕྱེད་པའི་སྦྱོར་སྒྲོལ་ལ་བརྩོན་པ། སེམས་ཅན་དང་མི་ཕྱེད་པའི་སྙིང་རྗེ་ཆེ་བ། དངོས་གྲུབ་དང་མི་ཕྱེད་པའི་ཏིང་ངེ་འཛིན་གསལ་བ། སངས་རྒྱས་དང་མི་ཕྱེད་པའི་སྐྱོན་བྲལ་ཡོན་ཏན་རྫོགས་པའི་འབྲས་བུ་སྟེ། ཡོན་ཏན་དགུ་པོ་ལ་རྣམ་ཀུན་བརྩོན་ཞིང༌། གཞན་ཡང་རྩ་རྒྱུད་ལས། སྙིགས་མའི་དུས་ཀྱི་སྟོན་པ་དང་༔ ད་ལྟ་སངས་རྒྱས་འདི་དག་ལ༔
ཐ་དད་དུ་ནི་ཅུང་མིན་བརྟག༔ རྡོ་རྗེ་གསང་བའི་གྲོགས་དག་ཀྱང་༔ དེ་དང་རྗེས་སུ་མཐུན་པར་བལྟ༔ སྒོ་གསུམ་གུས་པས་བརྩོན་བྱ་ཞིང་༔ དམ་པའི་ཚིག་ལས་འདའ་མི་བྱ༔ ཞེས་གསུངས་པའི་དོན་ལ་བསླབ་པ་སོགས་གང་བསྒོ་བའི་ལས་རྣམས་བདེ་བླག་ཏུ་བསྒྲུབ་པར་བགྱིའོ་སྙམ་པའི་ཐུགས་འདུན་དང་ལྡན་པས་འདིའི་རྗེས་ཟློས་གནང་བར་ཞུ།
༈ དཔལ་གྱི་རྟགས་གདབ་པའི་སྐབས་སུ། འདིར་འདུས་པའི་སྒྲུབ་པ་རྣམས་དོན་གྱི་དག་པ་སྦྱར་བས་ལྷ་དང་གཉིས་སུ་མེད་པར་རྟོགས་པ་དང༌། རྟགས་ཀྱི་ཕྱག་རྒྱ་བཅིངས་པས་མཁའ་འགྲོ་དམ་ཅན་ཕོ་མོ་རྣམས་སྒྲུབ་པ་པོར་ཤེས་པ་དང༌། བར་ཆད་བདུད་ཀྱིས་མི་ཚུགས་ཤིང་ཐབས་ཀྱི་ཐེག་པའི་རིགས་སུ་ངེས་པའི་འབྲས་བུ་མྱུར་དུ་འགྲུབ་པ་སོགས་དགོས་པ་དུ་མ་དང་ལྡན་པའི་ཧེ་རུ་ཀ་རོལ་པ་ཆེན་པོའི་ཆས་སུ་འཇུག་པའི་སྐབས་སུ་བབ་པ་སྟེ།
ཆེ་མཆོག་འདུས་པ་རྩ་བའི་རྒྱུད་ལས། མ་འོངས་པ་དག་སྐྱེས་བུ་དག༔ དུས་གསུམ་སངས་རྒྱས་ཀུན་ངོ་བོ༔ སྐུ་གསུམ་ཕྲིན་ལས་ཆེ་བའི་མཆོག༔ ཀུན་ཏུ་བཟང་པོའི་ཀུན་གྱི་བདག༔ ཧེ་རུ་ཀ་ཡི་ཚུལ་འཆང་བ༔ བརྟུལ་ཞུགས་བཟང་པོ་དེ་ལ་ནི༔ མ་རིག་ལོག་པར་ལྟ་བའི་ཚོགས༔ བདུད་བཞིའི་ཕྱོགས་སུ་གཏོགས་རྣམས་ཀྱིས༔ འཚེ་ཞིང་བར་དུ་གཅོད་པའམ༔
གདུག་ཀྱང་འདའ་བར་ནུས་མ་ཡིན༔ ཞེས་གསུངས། དེ་ཡང་རྟགས་ཕྱག་རྒྱའི་དབང་དུ་བྱས། སྔོན་དཔལ་ཆེན་པོས་ཡི་དྭགས་ཀྱི་གཙོ་བོ་དུར་ཁྲོད་དུ་གནས་པ་ཐལ་བ་ནག་པོ་བརྟུལ་ཞིང་དེའི་ཆས་རྣམས་དཔའ་རྟགས་སུ་བཞེས་པ་ལས་བྱུང་བ། རུ་དྲ་སྡེ་གསུམ་བསྒྲལ་བ་ཐོད་པ་ཚར་གསུམ་གྱི་ཕྲེང་བ། རུ་ཏྲའི་ཆུང་མ་ལ་ཆགས་ཐབས་ཀྱི་རོལ་པས་དབང་དུ་བསྡུས་པ་རཀྟའི་ཐིག་ལེ། ཚངས་པ་ཆེན་པོ་བསྒྲལ་བའི་ཞིང་ཆེན་གཡང་གཞི། བརྒྱ་བྱིན་དང་དེའི་ཞོན་པ་གླང་པོ་ཆེ་བརྟུལ་བ་གླང་ཆེན་ཀོ་རློན། གཟའ་ཉི་མའི་བུ་མོ་སྟག་གདོང་སྤྱན་གཅིག་མ་བརྟུལ་བས་སྟག་གི་ཤམ་ཐབས། ཀླུ་རྒྱལ་གདུག་པ་ཅན་བརྟུལ་བས་སྦྲུལ་ནག་གི་ཆུན་པོ།
སྲིན་མོ་ཉེར་བཞི་སོགས་པ་བརྟུལ་བའི་ཐལ་ཆེན་གྱི་ཚོམ་བུ། དབང་མོ་ཉེར་བརྒྱད་དབང་དུ་བསྡུས་པས་ཞག་གི་ཟོ་རིས་ལ་སོགས་པ་བྱུང་བ་ཡིན་ཞིང༌། བརྡའི་རྟགས་སྦྱོར་གྱི་དོན་ནི། དུག་ལྔ་ཡེ་ཤེས་ལྔར་དག་པའི་རྟགས་སུ་ཐོད་སྐམ་ལྔའི་དབུ་རྒྱན་རྒྱུ་མའི་ཁོང་སེང་གིས་སྦྲེལ་བ། ཐེག་པ་ཆེན་པོའི་དོན་རྟོགས་པའི་རྟགས་སུ་གླང་ཆེན་གྱི་ཀོ་རློན། ཞེ་སྡང་རྩད་ནས་འཇོམས་པའི་རྟགས་སུ་སྦྲུལ་ཆུན། མཐའ་གཉིས་སྤངས་བའི་རྟགས་སུ་ཞིང་ལྤགས་ཀྱི་གཡང་གཞི། ཕྲིན་ལས་ཡོངས་སུ་རྫོགས་པའི་བརྡར་སྟག་ཤམ། མ་རིག་རྣམ་རྟོག་གི་བུད་ཤིང་ཡེ་ཤེས་ཆེན་པོའི་དབྱིངས་སུ་སྦྱང་བའི་མེ་དཔུང༌། སྐྱེ་ཤི་རྩད་གཅོད་ཆོས་སྐུར་མཚོན་པའི་ཐལ་ཆེན་གྱི་ཚོམ་བུ།
དུག་ལྔ་དབང་སྡུས་ལོངས་སྐུ་མཚོན་པའི་རཀྟའི་ཐིག་ལེ། རྒྱུ་དྲུག་འཁོར་བའི་བཅུད་ཚོགས་གཉིས་ཀྱི་གསོས་སུ་བླངས་པ་སྤྲུལ་སྐུ་མཚོན་ཕྱིར་ཞག་ཆེན་པོའི་ཟོ་རིས། དུག་གསུམ་སྐུ་གསུམ་མཚོན་ཕྱིར་ཐོད་པ་ཚར་གསུམ་བཅས་དཔལ་གྱི་ཆས་བཅུ་སྟེ། དེ་དག་བཅོམ་ལྡན་འདས་དཔལ་ཆེན་ཡང་དག་རྡོ་རྗེ་ཕུར་པའི་དཀྱིལ་འཁོར་འཁོར་ལོའི་གསལ་སྣང་དང་སྙེམ་པས་དཔལ་གྱི་ཆས་རྣམས་མངའ་གསོལ་དུ་བཞེས་ཤིང༌། དོན་གྱི་དག་དྲན་དང་ལྡན་པར། དུག་ལྔ་རྩད་ནས་གཅོད། སྟོབས་བཅུ་མི་འཇིགས་པ་དང་ལྡན། མ་མོ་མཁའ་འགྲོ་ཐམས་ཅད་དབང་བསྒྱུར། གདུག་པ་ཅན་ཟིལ་གྱིས་གནོན། ཡི་གེ་འཁོར་ལོ་ཚོགས་ཆེན་གྱི་ས་ལ་མངའ་མཛད་པ་དཔལ་ཆེན་ཆེ་མཆོག་ཡང་དག་རྡོ་རྗེ་གཞོན་ནུ་ལྷ་ཡི་ཚོམ་བུའི་དགོངས་པ་ལས་གཡེལ་བ་མེད་པའི་ངང་འདི་ཡིས་རྗེས་ཟློས་གནང་བར་ཞུ།
༈ དམ་ཚིག་གི་སྟོང་ཐུན་དང་འབྲེལ་ལམ་རྒྱུས་ཅུང་ཟད་བཤད་པ་ནི། དེ་ཡང་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པས། གདུལ་བྱའི་ཁམས་དབང་དང་འཚམས་པའི་ཆོས་འཁོར་མཐའ་ཡས་པ་བསྐོར་བས་ཐམས་ཅད་ཀྱང་རྒྱུ་དང་འབྲས་བུའི་ཐེག་པ་གཉིས་སུ་འདུས་ཏེ། ཀུན་བྱེད་ལས། ཐེག་པ་རྣམ་པ་གཉིས་ཡིན་ཏེ། མཚན་ཉིད་རྒྱུ་ཡི་ཐེག་པ་དང༌། འབྲས་བུ་རྡོ་རྗེ་ཐེག་པའོ། ཞེས་གསུངས་ཤིང་རྒྱུ་མཚན་ཉིད་ཐེག་པ་ལས་ཀྱང་ཁྱད་པར་དུ་མས་ཆེས་འཕགས་པ་སྟེ། མཚན་ཉིད་པ་ལྟར་ཀུན་རྫོབ་སྒྱུ་མའི་ཆོས་ལ་བླང་དོར་དུ་སྤྱོད་པ་མ་ཡིན་གྱི། ཀུན་རྫོབ་དོན་དམ་དབྱེར་མེད་པར་སྤྱོད་ཅིང་སྒོ་གསུམ་རྡོ་རྗེ་གསུམ་གྱི་རང་བཞིན་དུ་སྦྱོར་བས་ཡེ་ནས་བླང་དོར་མེད་པར་སངས་རྒྱས་པའི་བདག་ཉིད་རྡོ་རྗེ་ལྟ་བུ་དབྱེར་མི་ཕྱེད་པའི་དོན་དང་ལྡན་པའི་ཐེག་པ་ལ་རྡོ་རྗེ་ཐེག་པ་ཞེས་གྲགས་ཏེ།
ཆེ་བ་རྣམ་པ་དྲུག་དང་ལྡན་པ། གསང་སྔགས་རྙིང་མའི་ཕྱོགས་འདིར་བསྐྱེད་རྫོགས་རྫོགས་པ་ཆེན་པོའི་བསྟན་བྱ་གཙོ་བོར་འཆད་པའི་དབང་གིས། མ་ཧཱ། ཨ་ནུ། ཨ་ཏི་གསུམ་དུ་དབྱེ་ཞིང༌། རྒྱུད་ལུང་མན་ངག་གསུམ་ཀའང་སྦྱང་གཞི་སྔོན་དུ་འགྲོ་བའི་དབང་གིས་ཡོ་ག་སྐོར་གསུམ་གྱི་རྩ་བ་བསྐྱེད་པ་མ་ཧཱ་ཡོ་གའི་སྐོར་འཕགས་བོད་ཀྱི་མཁས་གྲུབ་རྣམས་ཀྱིས་བཤད་སྒྲུབ་ཀྱི་སྒོ་ནས་མངོན་གྱུར་དུ་གཏན་ལ་ཕབ་ཅིང༌། དེ་ལའང་རྒྱུད་སྡེ་དང་སྒྲུབ་སྡེ་གཉིས་ལས། འདིར་སྒྲུབ་སྡེ་བཀའ་བརྒྱད་ཀྱི་བྱེ་བྲག་ཕུར་པ་ཕྲིན་ལས་ཀྱི་ལོ་རྒྱུས་ཅུང་ཟད་སྨོས་པའི་སྐབས་སུ་བབ་པ་སྟེ། འོག་མིན་གྱི་གནས་སུ་ཀུན་ཏུ་བཟང་པོ་དཔལ་ཧེ་རུ་ཀས་ཡོངས་སུ་དག་པའི་འཁོར་རྣམས་ལ་རྡོ་རྗེའི་ཚིག་ཏུ་གསུངས་པ་རྣམས་སྡུད་པ་པོ་རྡོ་རྗེ་ཆོས་ལ་སོགས་པས་བསྡུས་ཤིང་རྫུ་འཕྲུལ་གྱི་ཡི་གེར་སྣང་བ་རིན་པོ་ཆེའི་སྒྲོམ་དུ་བཅུག་སྟེ་མཆོད་རྟེན་ཆེན་པོ་བདེ་བྱེད་བརྩེགས་པར་མཁའ་འགྲོ་མ་ལས་ཀྱི་དབང་མོ་ཆེ་འཁོར་མཁའ་འགྲོ་རྒྱ་མཚོའི་ཚོགས་དང་བཅས་པ་ལས་གཉེར་དུ་གཏད་པར་མཛད་པ་དང༌། གང་གི་ཚེ་དུར་ཁྲོད་རོ་གླིང་བསིལ་བ་ཚལ་ཞེས་འཇིགས་སུ་རུང་བའི་གནས་སུ།
གྲུབ་པའི་སློབ་དཔོན་རྣམ་བརྒྱད་དགོངས་པ་མཛད་ཅིང་བཞུགས་པའི་ཚེ། ཡ་མཚན་རྨད་དུ་བྱུང་བའི་སྒྲོམ་བུ་བརྒྱད་ལ་འོད་དང་འཇའ་ཚོན་དཀྲིགས་པ་སོགས་ལྟས་དང༌། མཁའ་འགྲོ་དྲེགས་པའི་ཚོགས་ཀྱིས་བསྐོར་བ་བྱེད་པར་གཟིགས་པ་དང༌། འདིར་འཇིགས་རྟེན་ཕུང་འཚེངས་ནུས་པའི་གདམས་པ་ཟབ་མོ་འདུག་སྙམ་དུ་དགོངས་ཏེ། སློབ་དཔོན་རྣམས་ཀྱིས་དེར་དགོངས་པ་གཏད་ཅིང་བཀའ་སྲུང་རྣམས་ལ་དམ་རྫས་བྱིན་ནས་དམ་བསྒྲགས་ཤིང་དབང་དུ་བསྡུས་པའི་དུས་དེར། མ་མོ་མཁའ་འགྲོ་རྣམས་ཀྱིས་བཀའ་ཅི་ཞིག་བསྩལ་ཟེར་ནས་ལྷགས་པ་ལ་སྒྲོམ་བུ་རྣམས་གཏོད་ཅེས་གསུངས་པས། སྒྲོམ་བུ་རྣམས་སོ་སོར་ཕུལ་བའི་ཚེ། གཙོ་བོ་སྒྲུབ་སྡེ་བརྒྱད་འདུས་ཆེ་མཆོག་གི་གསེར་སྒྲོམ་བི་མ་ལ་དང། ཡང་དག་གི་དངུལ་སྒྲོམ་སློབ་དཔོན་ཧཱུྃ་ཀ་ར་དང། ཕུར་པའི་གཡུ་སྒྲོམ་སློབ་དཔོན་པྲ་བྷ་ཧ་སྟིའི་ཕྱག་ཏུ་གཏད་ནས་ཆོས་སྐོར་རྣམས་རྒྱ་བཀྲོལ་ཞིང༌།
མཁའ་འགྲོ་རྣམས་ཀྱིས་བཤད་དང་སྒྲུབ་པར་བཀའ་གནང༌། དེ་ཐམས་ཅད་ལས། སངས་རྒྱས་གཉིས་པ་པདྨ་ཐོད་ཕྲེང་རྩལ་གྱིས་གསན་པའི་ཚུལ་བསྟན་ཏེ། དེའི་ནང་ནས་དཔལ་ཡང་དག་གི་རྒྱུད་རྔམ་གློག་དང༌། འཇིག་རྟེན་འདས་མདོ་ཧེ་རུ་ཀཿགལ་པོ་ཆེ་ཆུང་སོགས་དང༌། ཕུར་པ་རོལ་པའི་རྒྱུད་དང༌། རིག་མཆོག་འབུམ་སྡེའམ། བིདྱོཏྟ་མ་ཀཱི་ལ་ཡའི་རྒྱུད། ཀཱི་ལ་ཡ་བཅུ་གཉིས་ཀྱི་རྒྱུད། རྣལ་འབྱོར་མ་དམ་པའི་གསང་ཆེན་གྱི་རྒྱུད་ལ་སོགས་པ་རབ་ཏུ་མང་པོ་བཞུགས་པ་དེ་ལྟ་བུའི་སྒྲུབ་སྡེ་རེ་རེའི་ཁོངས་སུའང་གཞན་བརྒྱད་པོ་མཐའ་དག་འདུས་པར་གསུངས་ལ།
དེ་ཡང་སློབ་དཔོན་འཇམ་དཔལ་བཤེས་གཉེན་གྱི་སྒྲུབ་སྡེ་བརྒྱད་སོ་སོའི་དགོངས་དོན་གཤིན་རྗེའི་འཁོར་ལོ་བཞིར་འདུས་ལ་དེ་ཡི་མཐར་ཐུག་བསྐྱེད་རྫོགས་ཆེན་གསུམ་ལ་འདུས་པར་བཞེད། སློབ་དཔོན་ཀླུས་ནི་རྟ་སྐད་ཐེང་གསུམ་གྱི་དགོངས་པར་འདུ་ལ་མཐར་ཐུག་རྣལ་འབྱོར་གསུམ་ལ་བཞེད། དེ་བཞིན་དུ་ཧཱུྃ་ཀ་རས་ལྟ་སྤྱོད་སྒྲུབ་པ་གསུམ་དང༌། དྷ་ནས་ལྟ་སྤྱོད་གཉིས་དང༌། གུ་ཧྱས་རྫོང་འཕྲང་གཉིས། ཤནྟིཾ་གརྦྷའི་བཀའ་བརྒྱད་ཀྱི་མཐའ་སྲོག་དང་སྲོག་འཕྲོག་པ་གཉིས་ལ་ཐུགས་པར་བཞེད་ལ་སློབ་དཔོན་བི་མའི་རྒྱུད་ལུང་མན་ངག་གསུམ་དུ་བསྡུས་པ་སོགས། དོན་དུ་སྒྲུབ་པ་དང་སྒྲུབ་ལུགས་ཀྱི་རྣམ་བཞག་ཇི་ལྟར་གསུངས་པ་ཐམས་ཅད་དགོངས་གནད་མཐུན་ཞིང༌། ཐབས་མཁས་གང་འདུལ་གྱི་རོལ་པ་ཡེ་ཤེས་ཀློང་དགུ་རྣམ་པར་ཤར་བའི་སྒྲུབ་སྡེ་བརྒྱད་དང་སྐུ་གསུང་ཐུགས་ཡོན་ཕྲིན་ལས་ལྔ་སོགས་དབྱེ་བསྡུ་མང་ཡང༌། དོན་ལ་རྒྱལ་བ་ཐམས་ཅད་ཀྱི་ཐུགས་ཡང་དག་པ་སྤྲོས་བྲལ་ཐིག་ལེ་ཉག་གཅིག་ཆོས་དབྱིངས་ཡེ་ཤེས་ཀློང་གཅིག་ཏུ་འདུ་བ་བཞིན་སྒྲུབ་སྡེ་བརྒྱད་ཐུགས་ཡང་དག་ལ་འདུས་ཏེ་དེ་ཡང་སྤྱི་དཔལ་ཆེན་པོ་ཆེ་མཆོག་ཧེ་རུ་ཀ་ལ་འདུས་པར་བཤད་ཅིང་ཆོས་ཉིད་དོན་ལ་ཐ་དད་མ་མཆིས་སོ། དེ་དག་ནང་ནས་པདྨ་ཐོད་ཕྲེང་རྩལ་གྱིས་ཐུགས་དམ་གྱི་མཐིལ་ཡང་ཕུར་ལ་མཛད་དེ་བལ་ཡུལ་ཡང་ལེ་ཤོད་དུ་ཡང་དག་ལ་བརྟེན་ནས་མཆོག་བསྒྲུབ་པས་གྲུབ་ལ་ཉེ་བར་ལྷ་འདྲེ་གདུག་པ་ཅན་རྣམས་ཀྱིས་ཐོ་འཚམས་པས་བར་ཆད་མཐའ་དག་ལྷག་པའི་ལྷ་རྡོ་རྗེ་ཕུར་པ་འདི་ཉིད་ཀྱི་མཐུ་རྩལ་ནུས་པས་བཏུལ་བ་སྟེ།
ཇི་སྐད་དུ། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔ ཡང་དག་བདེ་ཆེན་སྙིང་པོའི་སྒྲུབ་པ་མཛད༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཕྱག་རྒྱ་ཆེན་པོའི་དངོས་གྲུབ་དེང་འདིར་ཐོབ༔ ཅེས་གསུངས་ཤིང༌། མངའ་བདག་རྗེ་འབངས་རྣམས་ལ་རྒྱུད་གདམས་ཅན་མན་ངག་གི་རིམ་པ་མང་དུ་བསྩལ་བས་གངས་ཅན་རིག་སྔགས་འཆང་བ་ཐམས་ཅད་ཀྱི་ཐུགས་དམ་ལྷ་གཅིག་མར་ཡོངས་སུ་གྲགས་ཤིང་བཀའ་གཏེར་རིང་ལུགས་མཐའ་ཡས་པར་བྱོན་པ་རྣམས་ཀྱི་ནང་ནས། ཕྲིན་ལས་ཕུར་པའི་བཀའ་བབ་ཇོ་མོ་མཚོ་རྒྱལ་གྱི་ཐུགས་ཀྱི་བརྣག་པ་མཐར་ཐུག་པ་འདི་ཉིད་ཡིན་ཏེ། ཡང་ཕུར་རྒྱུད་ལས་ཇོ་མོ་མཚོ་རྒྱལ་གྱི་ཞལ་ནས། ཨེ་མ་ཡང་ཟབ་འདི་ཉིད་བྱིན་རླབས་བཅུད་དུ་དྲིལ༔
ཕུར་པ་ཡིད་བཞིན་ནོར་བུ་སངས་རྒྱས་ལམ༔ ཕུར་པ་ཡིད་བཞིན་ནོར་བུས་དགོས་འདོད་འགྲུབ༔ ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔ ཕུར་པ་ཡིད་བཞིན་ནོར་བུས་ཕྲིན་ལས་འགྲུབ༔ ཕུར་པ་ཡིད་བཞིན་ནོར་བུས་བར་ཆོད་སེལ༔ ཕུར་པའི་གདེང་ཚད་གྲུབ་པའི་ཇོ་མོ་ངས༔ བློ་ཕུགས་ཡིད་བཞིན་ནོར་བུ་འདི་ལ་བཅའ༔ གདམས་པ་སྒྲུབ་ཐབས་རིན་ཆེན་གཏེར་དུ་སྦས༔ རྗེ་ཡི་བཀའ་བཞིན་བདག་གིས་ལྷུར་བླངས་པ༔ མ་ནིང་གཏེར་བཅུ་སྦས་པའི་གནས་སུ་འོས༔
བལ་བོད་མོན་ཁ་ཕུར་པ་བསྟེན་པའི་གནས༔ ཡང་ཕུར་གཅིག་དྲིལ་གདམས་ངག་ཟབ་མོའི་ཆོས༔ མ་འོངས་འདི་འབྱིན་རྗེས་འབྲངས་གྲོགས་ལྔ་འབྱུང་༔ ས་རྟགས་མཐའ་བཞིའི་སོ་ཁ་མངོན་དུ་མཚུངས༔ དུས་རྟགས་རུ་བཞི་ཆུ་ལྟར་ཁོལ་བར་བྱེད༔ འདུལ་ཞིང་འགྲོ་དོན་རོང་ཆེན་བཞི་ལ་འབྱུང་༔ བཀའ་ཡི་ཆོས་བདག་ཉི་ཤུ་རྩ་ལྔར་སྤེལ༔ གནུབས་སྟོན་མཐུ་ཆེན་ཡིད་ལ་དེ་ལྟར་བཅག༔ ཞལ་གདམས་ཐམས་ཅད་མཁའ་འགྲོའི་ཆོས་བཞིར་ལྟོས༔ མན་ངག་ཕལ་ཆེར་ལུང་བྱང་གོང་མ་ཡིན༔
གདམས་ངག་ཐེམ་མེད་རྒྱུད་བྱང་སོ་སོར་ཡོད༔ ཡང་མཐའི་དོན་དུ་རྒྱས་བསྡུས་འབྲིང་གསུམ་འབྱུང་༔ རྒྱས་པར་ལྟ་བ་ཀློང་ཡངས་ནམ་མཁའི་མཛོད༔ འབྲིང་པོ་དོན་རྫོགས་བྱེ་བྲག་ལྡེ་མིག་གནད༔ གཅིག་སྒྲིལ་ཡང་ཕུར་སྦྲགས་མ་འདི་ཁོ་ན༔ དེ་ཕྱིར་ཁོ་མོ་བདག་གིས་ལེགས་པར་གདམས༔ ས་མ་ཡ༔ གསུང་པ་བཞིན་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མོན་ཁ་ཤ་འུག་སྟག་སྒོ་ནས་སྤྱན་དྲངས་པའི་ཡང་ཕུར་གའུ་དམར་ནག་ཅེས་བྱིན་རླབས་ཀྱི་ཚན་ཁ་ཆེ་བ་འདི་ཉིད། ཁྱབ་བདག་ཀུན་ཏུ་བཟང་པོ་ནས། བདག་ཅག་གི་བླ་མ་དམ་པའི་བར་བྱོན་པ།
སྟེང་ནས་རིག་འཛིན་བརྒྱུད་པའི་གྲལ་མ་ཞིག ། ས་ལ་དཀྱིལ་འཁོར་སྒྲུབ་པའི་བཀྲག་མ་ཡལ། བར་དུ་སྨན་རཀ་བདུད་རྩིའི་མཚོ་མ་སྐམ། དམ་ཉམས་དང་འདྲེས་ཁྱེར་གྱི་བསླད་མ་ཞུགས། དབང་གི་ཆུ་བོ་མ་ནུབ། བྱིན་རླབས་ཀྱི་བརྒྱུད་པ་མ་ཆད། གདམས་ངག་གི་སརྒ་མ་ལོག་པ། མོས་གུས་ཀྱི་བསམ་པ་ཚིམ་པ་སྟེ་སྙན་བརྒྱུད་ཚད་མ་བཞི་ལྡན། ཆོ་ག་ལུང་དང་ལྡན་པ། ལུང་མན་ངག་དང་ལྡན་པ།
མན་ངག་བརྒྱུད་པ་དང་ལྡན་པ། བརྒྱུད་པ་བྱིན་རླབས་དང་ལྡན་པ། དེ་ལྟ་བུའི་སྒོ་ནས་སྒྲུབ་པ་ཆེན་པོ་ཉམས་སུ་ལེན་པ་ལ། འཇུག་པའི་མཐའ་བཅུས་གསང་སྔགས་ཀྱི་ཆོས་ལ་ཞུགས་དགོས་ཏེ། སྒོ་དབང་གིས་ཕྱེ། སྲོག་དམ་ཚིག་གིས་བཟུང༌། ཐག་ལྟ་བས་གཅོད། ལ་སྤྱོད་པས་དོར། ཉམས་ཏིང་འཛིན་གྱིས་བླངས། དོན་མན་ངག་ཟབ་མོའི་སྒྲུབ་རྒྱུད་ཐོས་པས་གྲོལ།
སྒོ་ཐེག་པ་ཀུན་ལ་བསྡུ། ཤེས་བྱ་ཕྱོགས་མེད་ལ་བསླབ། དགོས་དོན་དུ་མ་རོ་གཅིག་ཏུ་བསྡུ་བ་ལགས། དེ་ལས་ཀྱང་ཐོག་མཐའ་བར་གསུམ་དུ་དམ་ཚིག་ལ་བརྟེན་ནས་རྡོ་རྗེ་ཐེག་པའི་ལམ་བགྲོད་དགོས་ཏེ། ཨ་ཏི་བཀོད་པའི་རྒྱུད་ལས། སྔ་རབས་འདས་པའི་སངས་རྒྱས་ཀྱང༌། ། དམ་ཚིག་འདི་ལ་བརྟེན་ནས་བྱུང༌། ། ད་ལྟར་བཞུགས་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་གནས། ། སླད་ཀྱིས་འབྱོན་པའི་སངས་རྒྱས་ཀྱང༌། །
དམ་ཚིག་འདི་ལ་རབ་ཏུ་བསྒྲུབ། ཅེས་གསུངས་པ་ལྟར་དམ་ཚིག་ནི་སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་གཅེས་སྤྲས་སུ་བཟུང་དགོས། སྤྱིར་དམ་ཚིག་ཅེས་བྱ་བའི་ངེས་ཚིག་ནི། བསླབ་བྱ་ཚུལ་ལྡན་དུ་སྲུང་ན་དམ་ཞིང་ཉམས་ན་རྡོ་རྗེ་མེ་ལྕེ་སོགས་ཀྱིས་འཚིག་པས་ན་ཚིག་ཅེས་བྱ་ལ། དམ་ཚིག་གི་བདག་པོ་དཔལ་ཧེ་རུ་ཀ་སྟེ་དམ་ལས་མི་འདའ་བ་རྣམས་ལ་དབང་བསྐུར་བྱིན་གྱིས་བརླབས། ཡིད་ལ་འདོད་པ་ཐམས་ཅད་བསྩལ། དམ་ལས་འདས་ན་སྙིང་དབུས་སུ་རྡོ་རྗེ་གནོད་སྦྱིན་རབ་ཏུ་ཁྲོས་པས་མི་བཟད་པའི་སྡུག་བསྔལ་བསྐྱེད་པར་མཛད། དམ་ཚིག་གི་སྲུང་མ་ཕྲ་མན་བཅུ་དྲུག་སྤྱན་པ་དབང་ཕྱུག་ཉེར་བརྒྱད་རྣམས་ཀྱིས་ལེགས་ཉེས་ཀྱི་སྟངས་འཛིན་ཅིང་དགེ་སྡིག་གི་ལ་ཤན་འབྱེད་པ་ཡིན་པས་མངོན་ལྐོག་དང་ལེ་ལོ་མེད་པར། དྲན་པ་དང་ཤེས་བཞིན་བག་ཡོད་པར་སྲུང་དགོས་ཤིང༌། ལོག་རྟོག་འདུལ་བའི་གཉེན་པོ་དམ་ཚིག་གི་རྣམ་གྲངས་མང་དུ་གསུངས་ཀྱང༌།
ལམ་ཞུགས་རྣམས་ཀྱི་གཅེས་དོན་མདོར་བསྡུས་བསྲུང་བྱ་ནི། སློབ་དཔོན་ཨོ་རྒྱན་སངས་རྒྱས་གཉིས་པས། ཐུན་མོང་མ་ཡིན་པའི་དམ་ཚིག་གི་རྩ་བ་སྐུ་གསུང་ཐུགས་གསུམ། ཡན་ལག་དམ་ཚིག་ཉེར་ལྔ། ཐུན་མོང་ས་མ་ཡ་འབུམ་སྡེའི་དོན་བསྡུས་ཉེར་གཅིག་སོགས་གསུངས་པ་སོགས་མདོར་ན་ཐུན་མོང་སྤྱིའི་དམ་ཚིག་ཉེར་བརྒྱད། སྒྲུབ་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་རྣམས་སུ་འདུས་ཏེ། དེ་ཡང་རྩ་བ་སྐུ་ཡི་དམ་ཚིག་ཏུ། ཤེས་རབ་རྒྱུད། དམ་ཚིག་དབང༌། མན་ངག་ལུང༌།
ཉམས་ཆག་སྐོང་བའི་སློབ་དཔོན་ཏེ་རྡོ་རྗེ་སློབ་དཔོན་རྣམ་པ་བཞི་པོ་ཁོག་པའི་སྙིང་ལྟར་བཙའ། རང་བཞིན་གཞི་ཡི་བསྡུས་པ་སྤྱི་ཡི་མཆེད། སྟོན་པ་གཅིག་གི་ཆོས་སྒོར་ཞུག་པ་རིང་བའི་མཆེད། གསང་ཆེན་སྔ་འགྱུར་རྡོ་རྗེ་ཐེག་པ་སྒོར་ཞུག་པ་ལྟ་བུ་ལྟ་སྤྱོད་མཐུན་པ་ཉེ་བའི་མཆེད། བླ་མ་གཅིག་དང་དཀྱིལ་འཁོར་གཅིག་ལ་བརྟེན་པ་དམ་ཚིག་ནང་འདྲེས་པ་སྲོག་གི་མཆེད་བཞི་པོ་ལུས་དང་མིག་དང་སྲོག་ལྟར་བལྟ། ཀུ་རེ་ཀྱལ་ཀའི་ཕྱིར་ཡང་ངན་སེམས་འཕྱ་སེམས་མི་བྱ། རྩ་བ་གསུང་གི་དམ་ཚིག་ཏུ་རྒྱུ་མ་ནོར་རྩ་བ། སྐྱེད་པ་རྐྱེན། སྟོབས་པ་མཆོད་པ། བཟླས་པ་འཛབ།
བསྐུལ་པ་ཕྲིན་ལས་ཀྱི་སྔགས་ཏེ་སྙིང་པོ་རྣམ་པ་ལྔ་དང༌། དོན་གསལ་བ་ཆོས་ཀྱི་རྒྱ། རྟགས་ཉེ་བར་སྒྲུབ་པ་ལྷའི་རྒྱ། མཚོན་པ་བསྒྱུར་བ་གར་སྟབས་ཀྱི་རྒྱ་སྟེ། ཕྱག་རྒྱ་རྣམ་པ་གསུམ་ལ་རབ་རྒྱུན་ཆགས། འབྲིང་དུས་དྲུག ། ཐ་མས་ཀྱང་ཉ་སྟོང་བརྒྱད་གསུམ་ལ་མ་ཆགས་པར་ཉམས་སུ་ལེན། རྩ་བ་ཐུགས་ཀྱི་དམ་ཚིག་ཏུ་སྦྱོར་སྒྲོལ། ལྷ་སྔགས། གྲུབ་རྟགས།
སྒྲུབ་ཐབས་ཏེ་སྤྱི་གསང་བཞི། སྒྲུབ་པའི་གནས་དང༌། དུས་དང༌། གྲོགས་དང༌། སྒྲུབ་རྫས་ཏེ་བར་གསང་བཞི་ལྟ་བ་ཟབ་མོ་གསང་བར་འོས་པ་དང༌། སྤྱོད་པ་ཟབ་མོ་གསང་བར་གཉེར་གཏད་པ་སྟེ་བསྒོས་གྱུར་གཉིས་བཅས་གསང་བཅུ་རྡོ་རྗེའི་ལྕེ་ཡོད་ཀྱང་མི་བསྒྲག་བར་ལུས་ཀྱི་སྤྱོད་པའང་སྦས་ལ་བྱེད། ཡན་ལག་གི་དམ་ཚིག་ཉེར་ལྔ་ནི། སྦྱོར་སྒྲོལ་མ་བྱིན་ལེན་དང་རྫུན་ཚིག་རླུང་སྨྲ་སྤྱད་བྱའི་དམ་ཚིག་ལྔ། འདོད་ཆགས་ཞེ་སྡང་ང་རྒྱལ་ཕྲག་དོག་སྟེ་མི་སྤང་བའི་དམ་ཚིག་ལྔ། དྲི་ཆེན་དྲི་ཆུ་བྱང་སེམས་རཀྟ་ཀླད་པ་སྟེ་དྭང་དུ་བླང་བའི་དམ་ཚིག་ལྔ།
ཕུང་པོ་འབྱུང་བ་དབང་པོ་རྣམ་ཤེས་སོགས་ཤེས་པར་བྱ་བའི་དམ་ཚིག་ལྔ། གཟུགས་ཚོར་འདུ་ཤེས་འདུ་བྱེད་རྣམ་ཤེས་རྣམས་རིགས་ལྔར་ཤེས་པ་བསྒྲུབ་བྱའི་དམ་ཚིག་ལྔ་བཅས་ལྔ་ཚན་ལྔ་པོ། ལེ་ལོ་སྙོམས་ལས་ཆང་དང་གཉིད་སོགས་བག་མེད་ཀྱི་དབང་དུ་ཡ་བར་མི་དོར་བར་སྲུང་བས་ཐུན་མོང་གི་དམ་ཚིག་རྣམ་པར་དག་ཅིང༌། རྡོ་རྗེ་སློབ་དཔོན་གྱི་སྐུ་ལ་མི་སྨད། དུས་རྟག་ཏུ་བླ་མ་སྤྱི་བོར་བསྒོམ། མཆེད་ལྕམ་ནང་མི་འཐབ། སློབ་དཔོན་དང་མཆེད་ལྕམ་གྱི་གཟུང་མ་མི་སྤྱད། བཟླས་བརྗོད་བར་མི་བཅད། སློབ་དཔོན་གྱི་གདན་མི་འགོམ། ཏིང་འཛིན་བྱིང་རྨུགས་སུ་མི་བཏང༌།
རང་རྒྱུད་ཉོན་མོངས་པས་མི་དཀྲུག ། དབང་རྟགས་རྒྱ་ལས་མི་འདའ་བ་སོགས་སྟེ། དེ་དག་ལྟེམ་རྐྱང་མེད་པར་བསྲུངས་པས་ཁྱད་པར་གྱི་དམ་ཚིག་རྣམ་པར་དག ། བསྲུང་བྱ་སྲུང་བྱེད་ཐབས་ཏེ་འཁོར་གསུམ་བྱང་ཆུབ་སེམས་ཐིག་ལེ་ཉག་གཅིག་ལས་གུད་ན་མེད་པས་སྲུང་མཚམས་བྲལ་བའི་ཡེ་སྲུང་ཆེན་པོར་རྟོགས་ནས་ལྟ་བའི་དམ་ཚིག་ཐུགས་རྗེའི་དཔྱང་ཐག་དང་ལྡན་པ་དམ་ཚིག་ཉམས་སུ་ཡང་མེད་ཅིང༌། ཉམས་པའང་མྱུར་དུ་འཆོས་པར་འགྱུར་ཏེ། བང་མཛོད་འཕྲུལ་སྡེ་ལས། ཇི་བཞིན་པ་ཡི་ཆོས་ཉིད་ལ། ། མ་བཅོས་པ་ཡི་བློ་བཞག་ན། ། གཉིས་སུ་མེད་པའི་ཡེ་ཤེས་ཏེ། ། མཉམ་ཉིད་གཡོ་བ་མེད་པ་ནི། །
དམ་ཚིག་ཐམས་ཅད་སྲུང་བ་ཡིན། ། ཉམས་པའི་ཆད་པ་བྱུང་བ་ལ། ། མགོན་སྐྱབས་དེ་ལས་ཆེ་བ་མེད། ཅེས་གསུངས་ལྟ་བ་མཐར་ཕྱིན་མ་རྟོགས་པའི་གང་ཟག་མོས་སློབ་པས་དམ་ཚིག་ཉམས་ན་མེ་དང་འདྲ་སྟེ་རང་རྒྱུད་བསྲེགས། སོ་མཚམས་ཀྱི་མཁར་དང་འདྲ་སྟེ་རང་གཞན་ཕུང༌། དུག་དང་འདྲ་སྟེ་ཐར་པའི་སྲོག་གཅོད། སྙིང་ཕྱུང་ན་སྨན་ཅི་ཙམ་བཏང་ཡང་བདེ་བར་མི་འགྱུར་བ་བཞིན་དུ་སྒོམ་སྒྲུབ་ལ་སོགས་ཅི་བྱས་ཀྱང་དམ་ཚིག་ཉམས་ན་འབྲས་བུ་མི་འབྱུང་བར་ལྷ་རྣམས་ཀྱང་རང་གཤེད་དུ་བབས་ནས་ཚེ་འདིར་མི་རུང་པ་དུ་མ་འབྱུང་ཞིང་ཕྱི་མ་དམྱལ་ཁམས་བཅོ་བརྒྱད་ཀྱིས་ཀྱང་སྡུག་བསྔལ་དོ་ཟླ་མེད་པ་རྡོ་རྗེ་དམྱལ་བར་སྐྱེས་ནས་སངས་རྒྱས་ཀུན་གྱི་ཕྲིན་ལས་མཛད་ཀྱང་ཐར་དུས་མེད་པར་འགྱུར་ལ། ཉམས་པའི་རྒྱུ་ཡང༌། སློབ་དཔོན་གསང་ཞིང་རང་ཆེ་འབྱིན་པ། ལུང་མ་མནོས་པ་སློབ་དཔོན་གྱི་ས་བཟུང་བ།
ཁ་སྤྱོད་དང་ལྟ་སྤྱོད་མི་མཐུན་པ། གསང་བ་སྨྲ་ཞིང་གསང་བའི་དམ་ཚིག་ཆེད་ཆེར་མི་འཛིན་པ། རྒྱལ་བློན་གྱི་བྱ་བ་སོགས་མི་ཆོས་ལ་གཙོ་བོར་འཛིན་པ། ང་རྒྱལ་རང་མཐོང་ཆང་དད་ཆེ་བ། ཆོས་ལ་ཕྱོགས་རིས་ཆེ་ཞིང་གཤེ་སྐུར་མང་བ། བདག་བསྟོད་གཞན་སྨད་ཅིང་ཟུར་ཟ་བྱེད་པ། གཙང་རྨེ་རྟོག་པ་ཤས་ཆེ་བས་དམ་བཅའ་འདོར་ཞིང་གཉེན་པོ་མེད་པ། སྡིག་པའི་གྲོགས་པོ་དང་འགྲོགས་པ། ཐོས་པ་ཆུང་ཞིང་བླ་མ་མཁས་པ་དང་བྲལ་བ། སྤྱོད་པ་ཐོད་བརྒལ་དུ་བྱེད་ཅིང་གཅིག་པུར་མི་ཚུགས་པ་སོགས་ལ་དམ་ཚིག་ཉམས་པའི་སྔ་རྟགས་དང་བཅས་ཏེ་རྒྱལ་བའི་བཀའ་ཆད་དུ་མ་འབྱུང་བར་གསུངས་པས་སྲོག་དང་མིག་འབྲས་ལྟར་བཙའ་བས་དམ་ཚིག་མི་ཉམས་པར་བསྲུང་དགོས་ཏེ།
སྡོམ་འབྱུང་ལས། ཅི་སྟེ་དངོས་གྲུབ་མཆོག་འདོད་ན། ། སྲོག་ནི་ཡོངས་སུ་བཏང་ཡང་བླ། ། འཆི་བའི་དུས་ལ་བབ་ཀྱང་བླ། ། རྟག་ཏུ་དམ་ཚིག་བསྲུང་བར་བྱ། ཞེས་གསུངས། ཉམས་ཆག་བྱུང་བ་དག་ཀྱང༌། རབ་ལྟ་བ་སྐྱེ་མེད་ངང་དུ་ལ་བཟླ། འབྲིང་གིས་སྲོག་ལན་གསུམ་བཏང་བ་སོགས་ཐབས་ལ་མཁས་པས་བཤགས། ཐ་མས་ཀྱང་གནོང་འགྱོད་དྲག་པོའི་སྒོ་ནས་སྟོབས་བཞི་ཚང་བའི་བཤགས་པས་བཤགས་ཤིང༌།
བསྡོམས་ཏེ་ལེགས་པར་སྲུང་བའི་ཕན་ཡོན་ཀྱང༌། ཡིད་བཞིན་གྱི་ནོར་བུ་དང་འདྲ་བར་དགོས་འདོད་ཐམས་ཅད་འབྱུང༌། ས་གཞི་དང་འདྲ་བར་ཡོན་ཏན་ཐམས་ཅད་བསྐྱེད། ནམ་མཁའ་དང་འདྲ་བར་ཐམས་ཅད་ཀྱི་གོ་འབྱེད། ཚེ་འདིར་ཡང་མ་ཉམས་པའི་སྔ་རྟགས་ལེགས་པའི་ཡོན་ཏན་དུ་མ་འབྱུང་ཞིང༌། རིང་པོར་མི་ཐོགས་པ་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྡོ་རྗེ་ཆོས་ཀྱི་དབྱིངས་ཀྱི་ཡེ་ཤེས་དཔལ་ཡང་དག་ཆེ་མཆོག་ཧེ་རུ་ཀ ། གཉིས་མེད་རྡོ་རྗེ་གཞོན་ནུའི་གོ་འཕང་མངོན་དུ་བྱེད་པར་འགྱུར་ཏེ། དམ་ཚིག་མཆོག་གི་རྒྱུད་ལས། འདི་ལ་འགལ་བར་མ་བྱས་ན། རྡོ་རྗེ་འཛིན་པ་རྫོགས་སངས་རྒྱས། །
ཚེ་འདི་ཉིད་ལ་ཐོབ་པར་ངེས། ཞེས་དང༌། བཀོད་པ་ཆེན་པོའི་རྒྱུད་ལས། རྣལ་འབྱོར་དམ་ཚིག་ལྡན་པ་ཡིས། ། དངོས་གྲུབ་ཡ་མཚན་ཆེན་པོ་འགྲུབ། ། ཕྲིན་ལས་བཞི་པོ་ཐོགས་མེད་ཅིང༌། ། རྟོགས་པ་མཆོག་ནི་གོང་དུ་འཕེལ། ཅེས་སོགས་དུ་མ་ནས་གསུངས་པས་བག་ཡོད་དུས་ཐུང་ངུ་རེ་བསྟེན་ཡང་དོན་ཆེན་པོར་འགྱུར་ཞིང་དེ་དག་མདོར་བསྡུ་ན་སེམས་ལ་དགེ་བ་ཆ་དང་བཅས་པ་སྒྲུབ། མི་དགེ་བའི་ཆ་དང་བཅས་པ་བསྡོམས་ནས་གཡོ་སྒྱུའི་སྐྱོན་མེད་པ་ལ་འདུས་ཏེ། རྡོ་རྗེ་སྙིང་པོ་སྲ་བ་འབྱུང་གནས་ཀྱི་རྒྱུད་ལས།
དམ་ཚིག་སྡོམ་པར་རྣམ་བཤད་པ། ། ཀུན་ཀྱང་རང་གི་སེམས་ལས་སོ། ། དེའི་འཕེན་པ་བླ་མས་ཤེས། ། དེ་ཕྱིར་སེམས་མ་འདྲེས་པའི་མིས། ། སངས་རྒྱས་ཞིང་ཁམས་མཐོང་བ་དང༌། ། སྐུ་གསུམ་ཚད་དུ་འབྱུང་བ་དང༌། ། སངས་རྒྱས་ཡོན་ཏན་མངོན་པར་འགྲུབ། ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། ། དེ་ཡི་བྱིན་རླབས་འཇུག་པ་དང༌། །
དུས་གསུམ་ལུང་ཡང་སྟོན་པ་དང༌། ། སྐྱེ་ཤི་གཉིས་ལ་དབང་ཐོབ་འགྱུར། ། གྲོགས་ལ་བརྩེ་གདུང་ལྡན་པའི་མིས། ། འགྲོ་བ་ཐམས་ཅད་འདུལ་བ་དང༌། ། ཀུན་གྱི་སྙན་པར་གྲགས་པ་དང༌། ། གཟུགས་ཅན་ཀུན་ཀྱང་བྱམས་པ་དང༌། ། མཁའ་འགྲོ་མ་རྣམས་འདུ་བ་དང༌། ། མ་གྲུབ་དངོས་གྲུབ་འབྱུང་བ་དང༌། ། ངག་ལ་ནུས་པ་འབར་བ་དང༌། ། དེ་བཞིན་མཆོག་དང་ཐུན་མོང་གི །
དངོས་གྲུབ་ཐམས་ཅད་འགྲུབ་པར་འགྱུར། ། རྟག་ཏུ་དགོན་པར་གནས་པའི་མིས། ། རླུང་སེམས་ཚད་རྣམས་ཟིན་པ་དང༌། ། སྣང་བ་གྲོགས་སུ་འཆར་བ་དང༌། ། རང་གི་སེམས་ལ་དབང་ཐོབ་འགྱུར། ། བླ་མ་བསྙེན་བཀུར་བྱས་པའི་མི། ། ལོངས་སྤྱོད་མཆོག་དང་ལྡན་པ་དང༌། ། འཁོར་འདབ་རྒྱས་ཤིང་བསོད་ནམས་ལྡན། ། འགྲོ་བ་ཡོངས་ལས་རྒྱལ་བར་འགྱུར། ། རྟག་ཏུ་དབང་རྫོགས་བྱས་པའི་མི། །
འགྲོ་བའི་གཙོར་བོར་འགྱུར་བ་དང༌། ། ཀུན་གྱིས་མཐོང་ན་དགའ་བ་དང༌། ། ཡེ་ཤེས་མངོན་སུམ་འབྱོང་བ་དང༌། ། སངས་རྒྱས་རྣམས་ཀྱིས་བྱིན་རློབས་འགྱུར། ། རྟག་ཏུ་གཏོར་མའི་ལས་བྱེད་པ། ། བསོད་ནམས་ཚོགས་རྣམས་རྫོགས་པ་དང༌། ། བར་ཆད་མེད་ཅིང་ལས་རྣམས་འགྲུབ། ། འདོད་པ་ཕུན་སུམ་ཚོགས་པ་དང༌། མཁའ་འགྲོ་བྲན་བཞིན་འཁོར་བར་འགྱུར། ཞེས་གསུངས་པས་རྡོ་རྗེ་མཆེད་ལྕམ་རྣམས་ཀྱིས་བག་ཡོད་དྲན་ཤེས་ལྡན་པས་རྟག་ཏུ་དམ་ཚིག་སྡོམ་པ་ལ་ནན་ཏན་བཟུང་བར་མཛོད་ཅིག
༈ ཛཔ྄་བསྒྱུར་བ་བཟླས་དམིགས་སྐབས་སུ་བཤད་པར་བྱ་བ་ནི། ད་ལམ་རྡོ་རྗེ་མཆེད་ལྕམ་རྣམས་ལ་སྒོམ་དོན་གསལ་འདེབས་ཅུང་ཟད་ཞུས་ན། སངས་རྒྱས་ཐམས་ཅད་ཀྱི་ཐུགས་རྡོ་རྗེ་ཆོས་ཀྱི་དབྱིངས་ཀྱི་ཡེ་ཤེས་རང་བྱུང་འདུས་མ་བྱས་པ་ཉིད་རྣམ་པ་གང་འདུལ་རྟགས་ཀྱི་ཕྱག་རྒྱ་གཟུགས་སྐུར་བཞེངས་པ། ཡང་དག་རྡོ་རྗེ་སེམས་པའམ་དཔལ་ཆེན་པོ་རྡོ་རྗེ་གཞོན་ནུ་སྟེ། གསང་རྒྱུད་ལས། ཀུན་གྱི་བདག་ཉིད་རྡོ་རྗེ་གཞོན་ནུའི་སྐུ། ཞེས་གསུངས་པས་སྤྱིར་རིགས་ལྔ་ཁྲག་འཐུང་འདུས་པའི་སྤྱི་དཔལ་ཆེན་པོ་ཐུགས་ཡང་དག ། ཡོན་ཏན་ཆེ་མཆོག ། ཕྲིན་ལས་རྡོ་རྗེ་གཞོན་ནུ་སོགས་ཇི་ལྟར་བཤད་ཀྱང༌། དོན་ལ་ཐུགས་རྗེ་རིག་པའི་ཡེ་ཤེས་ཉིད་རྣམ་པ་ཀུན་ཉོན་འཁོར་བའི་གཞི་རྩ་བདག་འཛིན་ཉོན་མོངས་པ་དང་དེས་བསྐྱེད་པའི་རུ་ཏྲ་ལ་སོགས་བདུད་དང་ལོག་འདྲེན་འཇོམས་པ་ལ་ངང་གིས་ཁྲོས་པའི་གང་འདུལ་གྱི་རོལ་པ་ལས་མ་འདས་པའི་ཕྱིར།
རྒྱུད་ལས། བདེ་བར་གཤེགས་པ་གར་གྱི་བདག ། འདོད་རྒུ་བསྒྱུར་བས་གར་ཡང་བདེ། ། གར་གྱི་དབང་ཕྱུག་ཆེན་པོ་ལ། ། མཁས་པས་ཕྱོགས་རིས་མི་བརྟག་གོ ། ཞེས་གསུངས་པས། གསར་རྙིང་རྒྱུད་སྡེ་ཞི་ཁྲོ་རབ་འབྱམས་ཐམས་ཅད་རྡོ་རྗེ་ཕུར་པར་མ་འདུས་པ་གང་ཡང་མེད་པས། སྐུ་དང་མཚན་གྱི་རྣམ་གྲངས་ཀྱང་ཞི་བའི་དུས་ན་རིགས་འདུས་རྡོ་རྗེ་སེམས་དཔའ། ཕྱི་ཀྲི་ཡོག་གི་དུས་སུ་རྡོ་རྗེ་རྣམ་འཇོམས། བྱང་ཆུབ་སེམས་དཔའི་དུས་སུ་ཕྱག་ན་རྡོ་རྗེ་སོགས་འགྲོ་བ་གང་ལ་གང་འདུལ་གྱི་མཚན་དང་སྐུ་ཡི་བཀོད་པ་བསམ་གྱིས་མི་ཁྱབ་སྟེ།
བྱམས་དང་སྙིང་རྗེའི་གང་འདུལ་བ༔ སངས་རྒྱས་ཕྲིན་ལས་རྫོགས་མཛོད་དེ༔ ཞེས་གསུངས་པས། དེ་ཐམས་ཅད་གདུལ་བྱའི་དབང་གིས་སྣང་བ་ཙམ་ལས་དོན་དུ་གཅིག་ཉིད་དེ། སྤྲོས་བྲལ་ཐིག་ལེ་ཆོས་སྐུ་ཉག་གཅིག་ལས་མ་གཡོས་པས་དཀྱིལ་འཁོར་གསུམ་སོགས་ཀྱང་རྩ་བའི་དཀྱིལ་འཁོར་རྡོ་རྗེ་གཞོན་ནུར་འདུས་ཤིང༌། དེར་མ་ཟད་སྣང་བ་ཐམས་ཅད་ཐབས་ཡབ་ཀྱི་རང་བཞིན་རྡོ་རྗེ་གཞོན་ནུ། སྟོང་པ་ཐམས་ཅད་ཤེས་རབ་ཡུམ་གྱི་རང་བཞིན་འཁོར་ལོ་རྒྱས་འདེབས། སྣང་སྟོང་གཉིས་མེད་ཐབས་དང་ཤེས་རབ་གཉིས་སུ་མེད་པར་སྲས་འབར་བའི་ཁྲོ་བོའི་ཚོགས་ཀྱི་དཀྱིལ་འཁོར་ཏེ། སྲིད་པ་ཐམས་ཅད་རྡོ་རྗེ་ཕུར་བུའི་ལྷ༔ ཞེས་གསུངས་པས་རིགས་འདུས་ཀྱི་དཀྱིལ་འཁོར་ཆེན་པོ་འདི་ལྟ་བུ་བསྒྲུབ་ཏུ་ཡོད་པ་སྐལ་བ་རེ་བཟང་སྙམ་དུ་བསམས་ཏེ།
བླ་མར་མོས་གུས། ཡི་དམ་ལ་དད་སྤྲོ། མཆེད་ལྕམ་ལ་གདུང་ཤུགས་ལེ་ལོ་སྤང་བའི་བརྩོན་འགྲུས་བརྟན་པོའི་སྒོ་ནས། ཕྱི་མ་ཧཱ་ཡོ་ག་ལྟར་ཐབས་ཀྱི་རྒྱུད་ཀྱི་བརྗོད་བྱ་ཐམས་ཅད་རྡུལ་མཚོན་དང་རས་བྲིས་དཀྱིལ་འཁོར་སྟེང་དུ་གཏན་ལ་ཕབ་སྟེ་བསྒྲུབ་པ་དང༌། ནང་ཨ་ནུ་ཡོ་ག་ཤེས་རབ་རྒྱུད་ཀྱི་བརྗོད་བྱ་ཐམས་ཅད་ཕུང་ཁམས་སྐྱེ་མཆེད་རྩ་རླུང་ཐིག་ལེའི་དཀྱིལ་འཁོར་དུ་གཏན་ལ་ཕབ་སྟེ་བསྒྲུབ་པ་དང༌། གསང་བ་ཨ་ཏི་ཡོ་ག་ལྟར་བསྐྱེད་རྫོགས་གསུམ་གྱི་རིམ་པ་རྣམས་ཀྱང་གཉིས་མེད་ཟུང་འཇུག་ཏུ་གཏན་ལ་ཕབ་ཅིང་དེ་གསུམ་པོ་རེ་རེར་ཡང་ཐག་བཅད་པ། ལ་དོར་བ། ས་བཟུང་བ་སྟེ་བསྐྱེད་རྫོགས་ཀྱི་གུང་ཤིང་དགུ་ལ་བརྟེན་ནས་ཉམས་སུ་ལེན་ཚུལ་རྒྱ་ཆེར་གསུངས་པ་ལས། ད་ལམ་ཕྱི་ཡི་དཀྱིལ་འཁོར་ལ་གཙོ་ཆེར་བརྟེན་ཏེ་སྒྲུབ་པ་ཆེན་པོའི་རིམ་པ་ཉམས་སུ་ལེན་པའི་སྐབས་འདིར། ཡང་དག་རྡོ་རྗེ་ཕུར་པ་ཕྲིན་ལས་དཀྱིལ་འཁོར་ཡོངས་རྫོགས་མ་འདྲེས་པ་རྣམ་པ་གསལ་བ།
རྣམ་དག་དྲན་པ། ང་རྒྱལ་བརྟན་པའི་སྒོ་ནས་ཡུལ་གསུམ་གྱད་དུ་གྱུར་པ་སྐུ་ཡི་སྒྲུབ་ལུགས། ལུས་བགྲང་ཕྲེང༌། ངག་སྙིང་པོ། ཡིད་ལྷ་སྔགས་ཏིང་ངེ་འཛིན་ཏེ་བཟླ་ཚུལ་གསུམ་གྱི་སྒོ་ནས་སྔགས་ཀྱི་སྒྲ་དོན་ཤེས་པས་འཕྲོ་འདུའི་བཟླས་པ་ལ་བརྩོན་པ་གསུང་གི་སྒྲུབ་ལུགས། ཕྲིན་ལས་རྡོ་རྗེ་གཞོན་ནུ་ཐམས་ཅད་ཕུར་བུ་ཐལ་འབྱིན་གྱི་དགོངས་པར་འདུས་པ་ཏེ། པདྨ་ཐོད་ཕྲེང་རྒྱལ་པོ་ངས། ། རྡོ་རྗེ་ཕུར་པ་སྲིད་གསུམ་མགོན། ། སྲིད་གསུམ་གདུག་པ་བསྒྲལ་བའི་ཕྱིར། ། མདོར་བསྡུས་ཕུར་པ་བཞི་རུ་བསྟན།
ཞེས་དང་རང་གཞུང་ལས། རྫས་ཀྱི་ཕུར་བུའི་མ་རིག་གདོན་བགེགས་བསྐྲད། ། ཐུགས་རྗེའི་ཕུར་བུས་རིག་དྲུག་གནས་ནས་འདྲེན། ། བྱང་སེམས་ཕུར་བུ་ཟུང་འཇུག་མཁའ་དབྱིངས་སྦྱོར། ། ཆོས་དབྱིངས་ཕུར་བུའི་ཕྱིར་མི་བཟློག་པའི་དཔལ། ཞེས་གསུངས་པ་བཞིན། རིག་པ་ཡེ་ཤེས་ཕུར་པ། ལྷག་པ་བྱང་ཆུབ་སེམས་ཀྱི་ཕུར་པ། ཚད་མེད་སྙིང་རྗེའི་ཕུར་པ། འདུས་བྱས་རྫས་ཀྱིས་ཕུར་པ་བཞི་སྟེ།
དང་པོ་དབྱིངས་སྤྲོས་པ་མེད་པ་རིག་པ་རང་བྱུང་གི་ཡེ་ཤེས་འོད་གསལ་འདུས་མ་བྱས་པ་དེ་ཁོ་ན་ཉིད་རིག་པ་ཡེ་ཤེས་ཕུར་པའི་ངོ་བོ་སྟེ། དེས་ཆོས་ཐམས་ཅད་རྒྱས་བཏབ་པས་འཁྲུལ་བའི་སྣང་བ་ཐལ་འབྱིན་དུ་ཕུག་སྟེ་གཉིས་མེད་ཡེ་ཤེས་ཆེན་པོ་ཆོས་ཀྱི་སྐུ་ཐོབ་པ་ཡིན། གཉིས་པ་བྱང་ཆུབ་སེམས་ཀྱི་ཕུར་པ་ནི་ཡབ་ཡུམ་མཉམ་པར་སྦྱོར་བའི་སྟོབས་ཀྱི་ཞུ་བདེས་དྲང་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ནི་དེའི་ངོ་བོ་ཡིན་ལ། དེས་རྩ་རླུང་ཐིག་ལེའི་གྲོང་ཁྱེར་ལ་རྒྱས་བཏབ་པས་མ་དག་པའི་རླུང་སེམས་དབྱིངས་སུ་ནུབ་ནས་དག་པའི་ཡེ་ཤེས་མངོན་དུ་འཆར་བར་བྱེད་ཅིང་ལྷ་དང་ལྷ་མོའི་དཀྱིལ་འཁོར་གྱི་དབང་ཕྱུག་ལོངས་སྐུ་ཐོབ་པར་བྱེད། གསུམ་པ་ཚད་མེད་སྙིང་རྗེའི་ཕུར་པ་ནི་སྙིང་རྗེ་ཆེན་པོའི་སེམས་ཅན་ཡོངས་སུ་མི་གཏོང་བ་ཡིན་ལ། དེ་ཡུལ་རིགས་དྲུག་གི་སེམས་ཅན་རྣམས་ལ་བཏབ་པས་ཐུགས་རྗེའི་དཔྱང་ཐག་གིས་ཟིན་ནས་འཁོར་བའི་གནས་ནས་སྒྲོལ་ཞིང་སྤྲུལ་པ་སྐུ་ཐོབ་པར་བྱེད། བཞི་པ་འདུས་བྱས་རྫས་ཀྱི་ཕུར་པ་ནི་མཚན་མ་རྟགས་ཀྱི་ཕྱག་རྒྱ་རྟེན་དང་བཅས་པ་སྟེ་འདིའི་ཁོངས་སུ་བསྐྱེད་རིམ་ཀྱང་འདུ་བས་ན། ཕུར་པའི་རྒྱུ་གསེར་དངུལ་ཟངས་ལྕགས་སམ་ལས་མཐུན་གྱི་ཤིང་སྟེ་དབྱིབས་དང་གྲངས་ཚད་སྒྲུབ་ཚུལ་སོགས་གཞུང་ལས་ཤེས་པར་བྱ་སྟེ། ཕུར་པ་ཕྲིན་ལས་ཀྱི་དཀྱིལ་འཁོར་ལྷ་ཚོགས་གསལ་བའི་ཏིང་ངེ་འཛིན་གྱི་ཐ་མལ་པའི་རྣམ་རྟོག་ལ་རྒྱས་བཏབ་ནས་བསྙེན་སྒྲུབ་ཡན་ལག་བཞི་ཡི་ཚུལ་གྱིས་བསྒྲུབས་པས་བསྐྱེད་རིམ་སྣང་སྲིད་ཕུར་བའི་དཀྱིལ་འཁོར་དུ་ཤར་བས་ལས་རབ་འབྱམས་མཐར་ཕྱིན་ཏེ་སྲིད་པ་ཕུར་བུའི་དགོངས་པ་མངོན་དུ་གྱུར་པ་ནི་ཐུགས་ཀྱི་སྒྲུབ་ལུགས་ཏེ། ཕུར་པ་སྒྲུབ་ཅིང་གདབ་པའི་དགོས་ཆེད་ནི་བར་ཆད་འདུལ་ཞིང་ཕྲིན་ལས་བཞི་ལྷུན་གྱིས་གྲུབ་པས་འབྲས་བུ་སྐུ་གསུང་ཐུགས་སུ་སྦྱོར་བའོ།
དཔེར་ན་སོས་ཀ་ལྗང་བུའི་དུས་སུ་སད་འབྱུང་བ་དཀོན་ལ། སྟོན་ལོ་ཐོག་སྨིན་པ་ན་སད་སེར་འབྱུང་བ་མང་བ་བཞིན་གང་ཟག་དམ་པར་དངོས་གྲུབ་ཐོབ་ལ་ཁད་ལ་བར་ཆད་མང་ཞིང་གང་ཟག་མ་སྨིན་པ་ལ་བར་ཆད་མི་འབྱུང་སྟེ། ཐུབ་པ་སངས་རྒྱས་པའི་སྔ་རོལ་ཏུ་བདུད་དམག་བྱུང་བ་དང། གུ་རུ་རིན་པོ་ཆེ་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་བལ་མོ་ཤཱཀྱ་དཱེ་ཝི་ལ་སྒྲུབ་བརྟེན་བྱས་ཡང་དག་གི་སྒོ་ནས་མཆོག་སྒྲུབ་པའི་གྲུབ་པ་ཐོབ་ལ་ཉེ་བའི་ཚེ། ཀླུ་གྱོང་པོ་དང༌། བར་སྣང་གི་གློག་མ་སྤྲིན། གནོད་སྦྱིན་རྒོད་མ་ཁ་སོགས་ཀྱིས་ཆོ་འཕྲུལ་སྣ་ཚོགས་བསྟན་ནས་སྲིད་གསུམ་གྱི་བདུད་དམག་བསྐུལ་ཞིང་ལྷ་འདྲེ་མི་གསུམ་གྱི་ཁེངས་ལོག་བྱུང་བའི་ཚེ་བར་ཆད་སེལ་བའི་ཆོས་ཞུ་ཆེད་བལ་པོ་ཇི་ལ་ཇི་ས་དང་ཀུ་ལ་ཀུ་ས་གཉིས་རྒྱ་གར་དུ་གསེར་ཕྱེ་བྲེ་བདུན་དང་བཅས་བརྫངས་པས་བིདྱོཏྟ་མའི་རྒྱུད་འབུམ་སྡེ་ལས་ཕུར་པའི་གླེགས་བམ་མི་ཁུར་གཉིས་ཙམ་དང་ཁྱད་པར་ཧཱུྃ་ཀ་རའི་ཡང་ཕུར་གོང་ཁུག་མ་ཉི་ཟླ་ཁ་སྦྱོར་འདི་ཉིད་ཕེབས་པ་ཙམ་གྱིས་བར་ཆད་ཀྱི་གཡུལ་ལས་རྒྱལ་བའི་ཚུལ་བཀའ་གཏེར་གྱི་ལོ་རྒྱུས་རྣམས་སུ་གསལ་བ་ལྟར་གུ་རུ་པདྨ་ཉིད་ཀྱིས་ཀྱང་ཐུགས་དམ་ལྷག་པའི་ལྷ་འདི་ཁོ་ན་ཡིན་ལ་ཞལ་གསུང་ལས། དངོས་གྲུབ་ཆེ་བ་ཡང་དག་དང༌། བདུད་དང་བར་ཆོད་འདུལ་བ་ནི་རྡོ་རྗེ་ཕུར་པ་ལས་ལྷག་པ་མེད་པར་གསུངས་ནས་ཡང་ཕུར་སྦྲགས་མའི་སྒྲུབ་ཐབས་བརྒྱ་རྩ་མཛད་པ་ཡིན་ལ། དེ་ཡང་གཏེར་གཞུང་ལས།
བླ་མེད་ཡང་ཕུར་གྭའུ་དམར་ནག་བྱ་བ་སྟེ༔ བླ་མེད་ཅེས་པ་ནི༔ ཐེག་པ་ཐམས་ཅད་ཀྱི་གོང་མ་ཡིན་པའི་བླ་མེད་དོ༔ ཡང་ཕུར་ཅེས་པ་ཡང་དག་པའི་ལྟ་བ་མ་ནོར་ཞིང་ཁོང་དུ་ཆུད་པའི་རྫོང་ཆེན་ཏེ༔ ཉི་མའི་སྙིང་པོ་ལྟར་གྲགས་ཤིང་རང་བཞིན་གྱི་དོན་ཐམས་ཅད་གཅིག་ཏུ་བསྒྲིལ་བའོ༔ ཕུར་པ་བྱ་བ་ནི༔ ཡང་དག་ཡེ་ཤེས་རོལ་པའི་སྒྲུབ་ཁོག་གིས་བར་ཆོད་བསལ་ཕྱིར་ཕུར་པ་སྐུ་གསུམ་སྐྱེ་མེད་ཀཱི་ལ་ཡར་གྲགས་པའོ༔ གྭའུ་དམར་ནག་ཅེས་པ་ནི༔ རྒྱུད་ཉི་ཟླ་ཁ་སྦྱོར་གྱི་རྣམ་པ་ཡིན་པའི་ཐབས་ཤེས་ཙམ་དུ་མཚོན་པའོ༔ སྦས་པའི་ཡུལ་ཤ་འུག་སྟག་སྒོ་དགོས་པ་ནི༔
ཤ་འུག་སྟག་སྒོར་མ་ནིང་གཏེར་ཁ་སྦས༔ ཞེས་བྱ་བའི་རྒྱུ་མཚན་ནོ༔ མ་ནིང་ཞེས་ནི༔ ཡང་དག་རྫོགས་པ་ཆེན་པོ༔ ཕུར་པ་བདུད་བཞི་གཡུལ་རྒྱལ༔ ཕུར་སྐྱོང་དགྲ་བགེགས་ཚར་གཅོད་དེ༔ ལྷ་གཅིག་ལ་དོན་གསུམ་ཚང་པ་མ་ནིང་གི་མཚན་ཉིད་དོ༔ ཞེས་དང་ཡི་དམ་གཞན་ཡོད་ཀྱང་རྡོ་རྗེ་ཕུར་པ་སྲུང་མའི་ཚུལ་དུ་སྒྲུབ་དགོས་ཏེ། ཡི་དམ་གང་སྒྲུབ་རུང་ཐེག་ཆེན་ཆོས་གང་སྤྱོད་ཀྱི་བར་ཆད་རྡོ་རྗེ་གཞོན་ནུའི་སྲུང་བར་འགྱུར་ཏེ། གསང་བ་བསམ་གྱིས་མི་ཁྱབ་པའི་མདོ་ལས།
ཕྱག་ན་རྡོ་རྗེ་དང་པོ་བྱང་ཆུབ་ཐུགས་བསྐྱེད་པའི་དུས་སུ། ཐེག་ཆེན་སྐྱོང་བའི་སྲུང་མར་ཞལ་གྱིས་བཞེས་ཤིང་སྒྲུབ་པ་པོ་ཐམས་ཅད་ཀྱི་ལུས་དང་གྲིབ་མ་ལྟར་འགྲོགས་ནས་སྐྱོབ་པར་གསུངས་པས། དེས་ན་བསྐུལ་བ་ཙམ་གྱིས་ཕྲིན་ལས་མཛད་ངེས་པས་བསྙེན་ཅིང་སྒྲུབ་ན་བར་གཅོད་ཀུན་ཐུལ་མཆོག་དངོས་གྲུབ་པའི་དགོས་པ་ཡོད་པར་ཨོ་རྒྱན་དུས་གསུམ་ཀུན་མཁྱེན་པས་བཀའ་ཚད་མའི་གསུངས་སོ། སྐབས་འདིར་གལ་ཆེ་བ་ནི་གཤེད་རྒྱུད་ལས། ཏིང་འཛིན་བསམ་གཏན་དག་དང་མི་ལྡན་ན། ། གསང་སྔགས་བཟླས་ཀྱང་འགྲུབ་པར་མི་འགྱུར་ཏེ། ། གསོ་དཔྱད་བཀླག་པས་ནད་ལ་མི་ཕན་ལྟར། ། དེ་བས་ཏིང་འཛིན་བསམ་གཏན་འབད་པར་གྱིས། ཞེས་དང༌། ཨོ་རྒྱན་ཆེན་པོས།
གཞན་དུ་གཡེང་བར་གྱུར་ན་ནི། ། བསྐལ་པར་བཟླས་ཀྱང་འབྲས་མི་འབྱིན། ཞེས་དང་རྫ་དཔལ་སྤྲུལ་ཨོ་རྒྱན་འཇིག་མེད་ཆོས་ཀྱི་དབང་པོའི་ཞལ་ནས། དག་དྲན་མེད་པའི་རྔ་རྡུང་འུར་ཆེམས་དང༌། ། བསྐྱེད་རྫོགས་མེད་པའི་ཟླས་བརྗོད་འབག་འབུག་དེ། ། ཐར་པའི་ལམ་ལ་ཕྱོགས་ཙམ་ཕྱིན་རེ་ཀན། ཞེས་གསུངས་པས། ཆོ་གའི་གྱེར་དབྱངས། རྔ་རྡུང་རོལ་མོ། ཛཔ྄་བསྙེན་སོགས་སྤྲོས་པ་ཇི་ཙམ་བྱས་ཀྱང་རིམ་གཉིས་ཀྱི་ཏིང་འཛིན་མི་ལྡན་ན་འབྲས་བུ་མི་འབྱིན་པས།
རྣལ་འབྱོར་རབ་ཀྱིས། རང་སེམས་སངས་རྒྱས་སུ་ཤར་བས་ས་ལམ་བགྲོད་མེད་དུ་ཤེས། སྣོད་བཅུད་དཀྱིལ་འཁོར་དུ་ཤར་བས་འབྲས་བུ་ཡེ་རྫོགས་སུ་ཤེས། སྡུག་བསྔལ་བདེ་ཆེན་དུ་ཤར་བས་སྣང་ཚད་ཆོས་ཉིད་དུ་འཁྱེར། ཉོན་མོངས་ཡེ་ཤེས་སུ་ཤར་བས་སྤང་བླང་རང་སར་གྲོལ། རྣམ་རྟོག་ཆོས་ཉིད་དུ་ཤར་བས་ཆོས་སྐུ་རང་གནས་ཀྱི་དོན་ཤེས་པ་སྟེ་ཤར་བ་རྣམ་པ་ལྔ་དང་ལྡན། རྣལ་འབྱོར་འབྲིང་གིས། སྟོང་གསུམ་གཞལ་ཡས་སུ་གསལ་བས་དཀྱིལ་འཁོར་ལ་ཆེ་ཆུང་ཡང་དོག་མེད། ཕུང་ཁམས་ལྷ་རུ་གསལ་བས་བར་ཆད་གདོན་བགེགས་ཀྱི་ཡུལ་དང་བྲལ། ཕྱི་སྣོད་གཏོར་གཞོང་དུ་གསལ་བས་མཆོད་གཏོར་བཟང་ངན་གྱི་མཚན་འཛིན་མེད།
སྣང་སྲིད་རྫས་སུ་གསལ་བས་དམ་ཅན་མི་བསྐོང་བའི་སྐྱོན་ཟད། གནས་ལུགས་སྟོང་ཉིད་དུ་གསལ་བས་སངས་རྒྱས་ཀྱི་ཆོས་རྣམས་སེམས་ལ་རྫོགས་པ་སྟེ་གསལ་བ་རྣམ་པ་ལྔ་དང་ལྡན་པ་ཞིག་ངེས་པར་དགོས་ལ། ཐ་མས་བསྐྱེད་རིམ་རྟག་བརྟན་ཐེར་ཟུག་ཏུ་བཟུང་བས་ལྷ་འགྲུབ་པའི་དུས་མེད། ཕྲིན་ལས་སྒོམ་མེད་ཁ་གྱེར་ལ་བཟུང་བས་གསང་སྔགས་ལྟོ་ཕྱིར་བོན་གྱེར་དུ་སོང༌། སྔགས་དང་སྙིང་པོ་རང་རྒྱུད་པར་བཟུང་བས་བྱིན་རླབས་ནུས་པའི་རྒྱུ་མེད། རྫས་གཏོར་བཤོས་བུ་ཟ་འདོད་དུ་བཟུང་བས་བརྣབ་སེམས་ཀྱི་འབྲས་བུ་རྣམ་སྨིན་གྱི་འདམ་དུ་ཚུད། འཇིག་རྟེན་རྟག་ཆད་ལ་འབྲས་བུ་བཟུང་བས་རུ་ཏྲའི་གོལ་སར་ལྟུང་བ་སྟེ། བཟུང་བ་ལྔས་མ་བཅིང་བ་དགོས་གལ་ཆེ། མདོར་ན། ལྟ་བའི་གདེང་གིས་འཁོར་འདས་སེམས་སུ་ཐག་ཆོད།
སྒོམ་པའི་ཉམས་ཀྱིས་སྣང་སྲིད་དག་ཉམས་སུ་ཤར། སྤྱོད་པའི་བརྟུལ་ཞུགས་ཀྱིས་གང་བྱུང་ལམ་དུ་ལོང་བ་ཞིག་དགོས་ཤིང༌། དེ་ཡང་བསྐྱེད་རྫོགས་གང་གི་སྐབས་སུ་བློས་བཅོས་ཏེ་བསྒོམ་པ་ནི་དཔེ། གདོད་ནས་རང་བཞིན་གྱིས་གྲུབ་པ་ནི་དོན་ཏེ་སེམས་ཉིད་འགགས་མེད་ཀྱི་འཆར་སྒོ་ཐམས་ཅད་བསྐྱེད་རིམ། ངོ་བོ་སྟོང་ཉིད་དུ་ཁྲིག་གེར་གནས་པ་རྫོགས་རིམ། དེ་གཉིས་གསར་དུ་བསྲེ་བསླད་མི་དགོས་པ་འབྲལ་མེད་ཟུང་འཇུག་ཏུ་གནས་པས་ངོ་བོ་གསལ་སྟོང་གཉིས་སུ་མེད་པ་ནི་དོན། རང་བཞིན་ཕུང་ཁམས་སྐྱེ་མཆེད་དུ་ཤར་བ་གདོད་ནས་ལྷ་ཡི་འཁོར་ལོར་དག་པ་ནི་བརྡ། དེ་ཉིད་མངོན་དུ་གྱུར་ཕྱིར་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་བྱེད་པ་ནི་རྟགས་ཏེ། སྣང་སྲིད་གཞིར་བཞེངས་རང་བྱུང་གི་དཀྱིལ་འཁོར་ཞེས་ཡོ་ག་གསུམ་གྱི་རིམ་གཉིས་ཐམས་ཅད་དེའི་ཁོངས་སུ་མ་འདུས་པ་ཅི་ཡང་མེད་པས་བསྐྱེད་རྫོགས་ཀྱི་གནད་དེ་ལྟར་ངེས་པ་དང༌། རྒྱུད་ལས།
དངོས་གྲུབ་དངོས་གྲུབ་ཐོབ་པ་ནི། ། སྔགས་ནི་བཟླས་པས་འགྲུབ་པ་ཡིན། ཞེས་གསུངས་པས། སྤྱིར་སྔགས་ཀྱི་མཚན་ཉིད། ངོ་བོ་བདེ་བར་གཤེགས་པའི་གསུང་ཡིག་འབྲུར་སྣང་བ། ངེས་ཚིག་བྱིན་རླབས་མངོན་དུ་འབྱིན་པས་སྔགས། དབྱེ་ན་རྒྱུ་མ་ནོར་རྩ་བའི་སྔགས། བསྐྱེད་པ་རྐྱེན་གྱི་སྔགས། བཟླས་པ་ལས་ཀྱི་སྔགས་དང་གསུམ་ལས་འདིར་ཕྱི་མ་སྟེ། སྔགས་བཟླ་བ་ལ།
བུམ་དབང་དང་མཐུན་པའི་རྩོལ་བཅས་ཚིག་འབྲུའི་སྔགས། གསང་དབང་དང་མཐུན་པ་ལྷུན་གྲུབ་རང་བྱུང་གི་སྔགས། ཤེར་དབང་དང་མཐུན་པ་གསང་བ་སྐྱེ་མེད་རྡོ་རྗེའི་སྔགས། དབང་བཞི་པ་དང་མཐུན་པ་དེ་ཁོ་ན་ཉིད་སྤྲོས་བྲལ་བརྗོད་མེད་ཀྱི་སྔགས་རྣམས་དབང་པོ་དང་མཐུན་པ་ཉམས་སུ་ལེན་པར་གསུངས། རྩོལ་བཅས་ཀྱི་བཟླས་པ་ལའང་སྤྲོ་བསྡུས་བཟླས་པ། རྡོ་རྗེའི་བཟླས་པ་འགོག་བཟླས་སོགས་ཡོད་དེ། ཇི་སྐད་དུ། ཏིང་འཛིན་མེ་དང་འདྲ་བ་ལ། ། བཟླས་བརྗོད་རླུང་དང་འདྲ་བས་བསྐུལ། ཅེས་ཏིང་ངེ་འཛིན་གསལ་ཞིང་བརྟན་པ་ནི་བུད་ཤིང་དང་མེའི་ས་བོན་རྒྱུ་རྐྱེན་འཛོམས་པ་ལ།
གསང་སྔགས་སྐྱོན་དང་བྲལ་བས་བཟླས་བརྗོད་བྱེད་པ་ནི་བུད་ཤིང་འཛོམས་པ་རླུང་གིས་བསྐུལ་ན་ལྷག་པར་མེ་འབར་བ་བཞིན་བསྒྲུབ་བྱའི་འབྲས་བུ་ཤིན་ཏུ་མྱུར་བའི་ཐབས་མཆོག་ཡིན་ཞིང༌། དེ་ཡང་ངག་བཟླས་ཀྱི་སྐབས་རིན་ཆེན་ཕྲེང་བ་ལས། བཟླས་པ་བྱེད་ཚེ་ལོང་གཏམ་ཀྱལ་ཁ་དང་༔ ཁྲོ་དང་འཐབ་དང་ཤག་དང་འཇུག་འཛིན་དང་༔ ཞུམ་དང་ལྷག་པའི་ང་རྒྱལ་རྣམ་པར་སྤངས༔ སྨྲ་དང་རྣམ་རྟོག་སྤྲོས་པ་རྣམ་པར་བཅད༔ ལྷ་དང་སྔགས་ལས་གཞན་ལ་མི་བསམ་མོ༔ ཞེས་པ་ལྟར་བཟླས་པའི་ཕན་ཡོན་ནི། དེ་ཉིད་ལས། ལན་གཅིག་ཙམ་ཡང་སྔགས་བརྗོད་ན༔
འདས་དང་འབྱུང་དང་འབྱུང་གང་ཡིན༔ གང་གི་ལྕེ་ལ་སྨྲ་འགྱུར་པ༔ དེ་དག་བདེན་པ་ཐོབ་པར་འགྱུར༔ ཞེས་སྤྱིར་སྔགས་ཀྱི་བདེན་པ་འགྲུབ་པས། བསྟན་སྲུང་མཐུ། ཚེ་མཐུད་བུ། ཟང་ཟིང་ནོར། མཆོག་གི་དངོས་གྲུབ་ཕུན་སུམ་ཚོགས་པ་འགྲུབ་པར་གསུངས་ལ། བྱེ་བྲག་ཕུར་པ་ལ། སྐུ་གསུང་ཐུགས་ཀྱི་རྟགས་བདུན་ཚན་གསུམ་སྟེ།
སྐུ་ཡི་རྟགས་སུ། ཕུར་པ་འགུལ་བ། འཕར་བ། ལྡིང་བ། མེ་སྟག་འབྱུང་བ། འོད་འབྱུང་བ། དུ་བ་འབྱུང་བ། བཞད་པ་དང་བདུན། གསུང་གི་རྟགས་སུ་ཕུར་པ་ལས་སྒྲ་སྙན་པ། སྔགས་སྒྲ།
གནམ་ལྕགས་ཀྱི་སྒྲ། འབྲུག་སྒྲ། རྔ་སྒྲ། ཅེ་སྤྱང་གི་སྒྲ། སྲིན་པོའི་ངུར་སྒྲ་དང་བདུན། ཐུགས་ཀྱི་རྟགས་སུ། ཏིང་ངེ་འཛིན་ལས་སུ་རུང་བ། ལས་བཞི་འགྲུབ་པ། ཚེ་ལ་དབང་བ། རིགས་ལྔ་མངོན་དུ་གྱུར་པ།
ལྷ་རྣམས་གསལ་བ། སྲུང་མ་བྲན་དུ་ཁོལ་བ། རྟོགས་པ་འཆར་བར་གསུངས་ལ། བསྐྱེད་རྫོགས་ཀྱི་རྣལ་འབྱོར་ལ་བརྩོན་པས། དགྲ་གསུམ་སོད། བདུད་བཞི་ཆོམ། འགྲོ་དྲུག་གི་གཡང་ས་ཆོད། མི་སློབ་ཟུང་འཇུག་སྐུ་བཞི་ཡེ་ཤེས་ལྔ་མངོན་དུ་འགྱུར་བས་དད་བརྩོན་དྲག་པོས་གཞན་དུ་མ་ཡེངས་པ། སྣང་བ་ལྷ། ལྷ་རང་སེམས།
སེམས་སྟོང་ཉིད། གྲགས་སྟོང་སྔགས་ཀྱི་རོལ་པར་ཤེས་པའི་ངང་ནས། གཞུང་ནས་འབྱུང་བའི་བསྙེན་སྒྲུབ་བཞི་ཡི་དམིགས་པའི་འཕྲོ་འདུ་ལ་རྩེ་གཅིག་ཉམས་སུ་ལེན་པར་ཞུ།
༈ སྒྲུབ་ཆེན་གྲོལ་སྐབས་ཕན་ཡོན་དང་འབྲེལ་བའི་མར་མེའི་སྨོན་ལམ་ནི། དེ་ལྟར་ཕུན་སུམ་ཚོགས་པ་ལྔ་ཡི་གཞི་བཟུང༌། བསྐྱེད་རྫོགས་ཡན་ལག་བཞི་ཡིས་གཞུང་བསྲངས། ། ལག་ལེན་རྩིས་མགོ་ཚང་བས་ཁྲིགས་ལ་ཕབ་ནས། ཡང་ཕུར་གའུ་དམར་ནག་གི་ཚོམ་བུ་ཚོགས་སྒྲུབ་ཆེན་པོ་སྔོན་འགྲོ་དངོས་གཞི་རྗེས་བཅས་ཚང་བ་མཐའ་རྒྱས་སུ་གྲུབ་པ་སྟེ། དེ་ཡང་སྤྱིར་སངས་རྒྱས་གཉིས་པ་གུ་རུའི་གཏེར་ཆོས་ལ་དད་པ་ཐམས་ཅད་གུ་རུ་ཉིད་བོད་ལ་ཕེབས་སྐབས་སུ་ཞལ་གྱི་དཀྱིལ་འཁོར་མཐོང་བའི་སྐལ་ལྡན་ཡིན་པར་གསུངས་ཏེ། ཡེ་ཤེས་མཚོ་རྒྱལ་གྱི་ཞལ་ནས།
མ་འོངས་པདྨའི་ཆོས་ལ་མོས་པ་ཀུན། ། དེང་སང་གུ་རུའི་ཞལ་མཐོང་སྨོན་ལམ་བཏབ། ། ཐམས་ཅད་ལས་ཅན་ཡིན་པས་དགའ་བ་སྒོམས། ཁོ་མོའི་ཚིག་འདི་རིན་ཆེན་གསེར་ལས་དཀོན། ཞེས་གསུངས་པ་དང༌། གཞུང་ཚད་ལྡན་ནས་གསུངས་པ་ཚུལ་བཞིན་ཉམས་སུ་ལེན་པ་རྣམས་གུ་རུ་ཉིད་ཀྱི་བྱིན་རླབས་ཀྱི་རོལ་རྩལ་ཡིན་པར་ཡང་གསུངས་ཏེ། དགོངས་འདུས་ལུང་བསྟན་བཀའ་རྒྱ་མ་ལས། མདོར་ན་ཨོ་རྒྱན་ངས་བསྟན་ཆོས་རྣམས་ལ༔ གཞུང་བཞིན་སུ་དང་སུ་ཡིས་སྤྱོད་པ་ཀུན༔ ཐམས་ཅད་ང་ཡི་སྤྲུལ་པ་ཡིན་པར་ངེས༔
མ་འོངས་ཀུན་གྱི་ཡིད་གཉིས་ཐེ་ཚོམ་སྤོངས༔ གུས་པས་བཀུར་སྟེ་ཕུ་དུད་འབྲེལ་བ་ཞོག༔ ཅེས་གསུངས། ཁྱད་པར་སྒྲུབ་ཆེན་ལ་འབྲེལ་བ་བཞག་པའི་ཕན་ཡོན། ཨོ་རྒྱན་རིན་པོ་ཆེས་ཞལ་ནས། གསང་སྔགས་དོན་གྱི་སྙིང་པོ་འདི་ཁོ་ན། སྒྲུབ་ཆེན་འདི་ཡི་མཚན་ཙམ་སུ་གང་འཛིན། ། ཨོ་རྒྱན་ང་དང་སྙིང་ཁྲག་གཅིག་ཏུ་འདྲེས། ཞེས་སོགས་དུ་མ་གསུངས་པ་དང༌། ཁྱད་པར་རྡོ་རྗེ་ཕུར་པ་སྒྲུབ་ན།
ཕུར་པ་མཁན་པོ་བཀྲ་ཤིས། ཕུར་པ་མཁན་པོ་དཔལ་ཆེ། ཕུར་པ་མཁན་པོ་ཚེ་རིང༌། ཕུར་པ་མཁན་པོ་ནོར་ཕྱུག ། ཕུར་པ་མཁན་པོ་འཁོར་རྒྱས། ཕུར་པ་མཁན་པོ་སྲིད་འཕེལ། ཕུར་པ་མཁན་པོ་མཐུ་ཆེ། ཕུར་པ་མཁན་པོ་མཐའ་བཙན། ཕུར་པ་མཁན་པོ་ཡོན་ཏན་བརྒྱད་དང་ལྡན། ཅེས་དང་ཡང་ཕུར་ལོ་རྒྱུས་ལས།
ཨེ་མ་ཡང་ཟབ་འདི་ཉིད་བྱིན་རླབས་བཅུད་དུ་དྲིལ༔ ཕུར་པ་ཡིད་བཞིན་ནོར་བུ་སངས་རྒྱས་ལམ༔ ཕུར་པ་ཡིད་བཞིན་ནོར་བུས་དགོས་འདོད་འགྲུབ༔ ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔ ཕུར་པ་ཡིད་བཞིན་ནོར་བུས་ཕྲིན་ལས་འགྲུབ༔ ཕུར་པ་ཡིད་བཞིན་ནོར་བུས་བར་ཆོད་སེལ༔ ཕུར་པའི་གདེང་ཚད་གྲུབ་པའི་ཇོ་མོ་ངས༔ བློ་ཕུགས་ཡིད་བཞིན་ནོར་བུ་འདི་ལ་གཏད༔ སོགས་རྒྱ་ཆེར་གསུངས་ཤིང་མདོར་ན། གནས་སྐབས་སུ་བྱང་ཆུབ་སྒྲུབ་པའི་ལམ་གྱི་བར་ཆད་ཐམས་ཅད་ཞི་ཞིང་ལས་བཞི་དང་གྲུབ་པ་བརྒྱད་སོགས་ཐུན་མོང་དང་མཆོག་གི་དངོས་གྲུབ་གཞི་འབྲས་དབྱེར་མེད་སྐུ་ལྔ་ཡེ་ཤེས་དགུ་ལྡན་དཔལ་ཆེན་པོ་རྡོ་རྗེ་གཞོན་ནུའི་གོ་འཕང་མངོན་དུ་བྱེད་པར་འགྱུར་ཏེ།
སྐུ་ལྔ་ནི། རང་སེམས་གཞི་ཡི་རྡོ་རྗེ་གཞོན་ནུ་ཉིད། བགྲོད་པ་ལམ་གྱི་རྡོ་རྗེ་གཞོན་ནུ་ཐབས་ཤེས་གཉིས་མེད་དུ་གོམས་པས་མཐར་ཕྱིན་འབྲས་བུའི་རྡོ་རྗེ་གཞོན་ནུ་དག་པ་གཉིས་ལྡན་དུ་གྱུར་ཚེ་དེ་ལ་སྐུ་ལྔ་ལྷུན་གྱིས་གྲུབ་སྟེ། སེམས་སྤྲོས་པ་བྲལ་བ་ཆོས་སྐུ། དེའི་རོལ་པ་འགགས་མེད་དུ་ཤར་བ་ལོངས་སྐུ། དེ་ལ་གདུལ་བྱ་གཞན་སྣང་དུ་སྟོན་པ་སྤྲུལ་སྐུ། དེ་ལ་སྡུག་བསྔལ་མེད་པ་བདེ་བ་ཆེན་པོའི་སྐུ། དེ་རྣམས་དབྱེར་མེད་པ་ངོ་བོ་ཉིད་སྐུའོ། ཡེ་ཤེས་དགུ་ནི་གསལ་ལ་རྟོག་མེད་མེ་ལོང་ཡེ་ཤེས། མ་འདྲེས་གསལ་བ་སོར་རྟོག་ཡེ་ཤེས།
ཐམས་ཅད་མཉམ་པ་མཉམ་ཉིད་ཡེ་ཤེས། དོན་ལ་མི་གཡོ་བ་ཆོས་དབྱིངས་ཡེ་ཤེས། ལྷུན་གྱིས་གྲུབ་པ་བྱ་གྲུབ་ཡེ་ཤེས། སྣང་ཚད་ཡེ་ཤེས་སུ་བརྡལ་བ་རང་བྱུང་ཡེ་ཤེས། རང་རིག་རིག་ཅིང་རྟོགས་པས་རིག་པ་རང་བྱུང་གི་ཡེ་ཤེས། ཅིར་སྣང་ཡེ་ཤེས་སུ་རྒྱས་ཐེབ་པས་སྣ་ཚོགས་གཉེས་མེད་རྒྱས་འདེབས་ཀྱི་ཡེ་ཤེས། དེ་ཐམས་ཅད་དོན་ལ་ཐ་སྙད་དང་བྲལ་བས་སྤྲོས་བྲལ་བསམ་མི་ཁྱབ་པའི་ཡེ་ཤེས་རྣམས་སུ་འགྲེལ་ཆེན་འབུམ་ནག་ཏུ་གསུངས་པ་བཞིན་ལས། དེ་ལྟ་བུའི་སྒྲུབ་པ་རྣལ་འབྱོར་རང་རང་གིས་ལོ་གསུམ་མཚམས་དམ་བཅས་པ་ལས་ཀྱང་ཚོམ་བུ་ཚོགས་སྒྲུབ་ཞག་བདུན་ཕན་ཡོན་ཆེ་སྟེ། རྒྱུད་གསང་བ་འདུས་པ་ལས། དད་བརྩོན་དྲག་པོས་བསྒྲུབ་གྱུར་ན།
མཚམས་མེད་ལྔ་པོའི་སྤྱད་པས་ཀྱང༌། དངོས་གྲུབ་ཐོབ་པ་གསང་སྔགས་ཁྱད། དམ་ལྡན་རྣམས་ལ་སྨོས་ཅི་དགོས། ། ཞེས་གསུངས་པས་ཕན་ཡོན་དེ་ལྡན་གྱི། རྡོ་རྗེ་ཕུར་པའི་སྒྲུབ་པ་ལེགས་པར་གྲུབ་པ་ལ་དགའ་སྤྲོ་དད་མོས་ཡིད་ཆེས་དང་ལྡན་པས། རྡོ་རྗེ་རྒྱལ་པོ་དང༌། རྒྱལ་ཐེབས། གཟུང་མ་མཆེད་ལྕམ་དཀྱིལ་འཁོར་གཅིག་ཏུ་འཚོགས་ཤིང་མར་མེ་གཅིག་ལ་བལྟས་པ་ཐམས་ཅད་གཅིག་གིས་གཅིག་ལ་ཁོང་ཁྲོ་ང་རྒྱལ་སྒྲོ་སྐུར་སོགས་ཀྱིས་དམ་ཚིག་ལ་སེལ་བསླད་མི་གཞུག་པར་ལྷ་དང་དཀྱིལ་འཁོར་གྱི་ཚུལ་དུ་ལྟ་དགོས་པ་དང༌། འདི་ནས་བྱང་ཆུབ་མ་ཐོབ་བར་དུ་དམ་ཚིག་རྡོ་རྗེ་ལུ་གུ་རྒྱུད་གཅིག་ཏུ་སྦྲེལ་བས་རྣམ་ཀུན་འབྲལ་མེད་སྲོག་གིས་བསྡུས་པའི་ལྷའི་ཚོམ་བུ་འཁོད་ཅིང༌། ཚོམ་བུ་ཚོགས་སྒྲུབ་ཀྱི་དགེ་བའི་ལས་ཆེན་པོ་བསགས་པའང་དོན་ཡོད་པར་བགྱི་བའི་སླད་དུ་མར་མེ་སྨོན་ལམ་གདབ་པའི་སྐབས་སུ་བབ་པ་སྟེ།
དེ་ཡང་རྫོང་ཕྲང་ལས། སངས་རྒྱས་ཀུན་གཞི་སྤྲོས་པ་མེད་པའི་དབྱིངས། ། ཐིག་ལེ་ཆེན་པོ་མ་བཅོས་ལྷུན་གྲུབ་དང༌། ། སྐྱེ་འགག་མེད་པ་བྱང་ཆུབ་སེམས་ཀྱི་དོན། ། ཡེ་ཤེས་མར་མེ་སྟོང་རྩར་ཤར་བའོ། ཞེས་གསུངས་པ་ལྟར་བྱང་ཆུབ་ཀྱི་སེམས་དངོས་པོའི་གཟུགས་དང་བྲལ་བ། ཁྱད་ཆོས་དྲུག་ལྡན་ཡེ་ཤེས་ཀྱི་འོད་ཕུང་དུ་འབར་ཞིང་གཞོན་ནུ་བུམ་སྐུའི་ཚུལ་དུ་བཞུགས་པ་ནི་མཚོན་བྱ་དོན་གྱི་མར་མེ། གཞི་ལ་གཞི་སྣང་དུ་གཡོས་ཏེ་ལྷུན་གྲུབ་རང་སྣང་གི་སྒོ་ནས་ཤར་ལུགས་ཆེན་པོ་བརྒྱད་ཀྱིས་འཁོར་འདས་ཀྱི་སྣང་བ་སྣ་ཚོགས་སུ་སྣང་བ་མཚོན་པ་བརྡ་ཡི་མར་མེ། རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག །
བྱེད་ལས་སྒྲོན་མ་བཞིར་སྨིན་ཏེ་འཁོར་ལོ་བཞིའི་དབུས་སུ་སྙིང་པོའི་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་འཆར་བ་ནི་མཚོན་བྱེད་རྟགས་ཀྱི་མར་མེ་སྟེ། དེ་དག་རྟེན་ཅིང་འབྲེལ་འབྱུང་གི་དབང་གིས་སྣང་གསལ་མར་མེ་འདི་ཡི་མཚོན་བྱེད་དུ་བྱས། མེ་ལོང་ཡེ་ཤེས། སོར་རྟོག་ཡེ་ཤེས། མཉམ་ཉིད་ཡེ་ཤེས། ཆོས་དབྱིངས་ཡེ་ཤེས། བྱ་གྲུབ་ཡེ་ཤེས་བརྡལ་བ་རང་བྱུང་ཡེ་ཤེས། རིག་པ་རང་བྱུང་ཡེ་ཤེས། རྒྱས་འདེབས་ཡེ་ཤེས།
བསམ་མི་ཁྱབ་པའི་ཡེ་ཤེས་ཏེ་ཡེ་ཤེས་ཆེན་པོ་རྣམ་པ་དགུ་ཡི་སྣང་བས་ཉོན་མོངས་དགུ་ཡི་མུན་ཁང་བཅོམ། རྒྱུ་དྲུག་འཁོར་བའི་སྒོ་རྩད་ནས་བཅད། རྡོ་རྗེ་ཁྲོ་རྒྱལ་རྣམས་ཀྱི་ཞལ་མཐོང༌། རང་བྱུང་སྣང་བ་བཞི་ཡི་ཤུལ་མཚོན། རིག་སྟོང་ཁྱབ་བརྡལ་ཆེན་པོས་རྒྱབ་སྐྱོར། རང་གྲོལ་སྤྱོད་པ་ཅོག་བཞག་གིས་མཐའ་བརྟེན་ཏེ། བགྲོད་བྱ་ལམ་ལྔ་ས་བཅུ་བགྲོད་དུ་མེད་པའི་ཚུལ་གྱིས་དྭང་སྲོག་ཐིག་ལེ་ཆེན་པོར་སྲིད་གསུམ་ཡོངས་དག་གི་ཀློང་དམ་པར་བགྲོད་ནས། ཆོས་ཐམས་ཅད་བྱ་རྩོལ་གཉིས་མེད་ཀྱི་ཀློང་དུ་གདོད་ནས་སྐྱེ་འགག་འཕོ་བྲལ་གཞི་རྫོགས་ལྷུན་གྲུབ་ཆེན་པོར་གདེང་ཆེན་ཐོབ། དབུགས་ཆེན་འབྱིན། རྩལ་ཆེན་རྫོགས་པའི་ཐུགས་འདུན་རྩེ་གཅིག་པ་མཛད་ནས་སྨོན་ལམ་གྱི་རྗེས་ཟློས་གནང་བར་ཞུ།
ཧཱུྃ། དུར་ཁྲོད་གསང་བ་མཆོག་ སོགས་ཤིས་བརྗོད་རྒྱས་པར་སྤེལ་བས་ལས་མཐའ་རྒྱས་སུ་བྱའོ། སླར་སྨྲས་པ། དུས་གསུམ་མཁྱེན་པ་ཨོ་རྒྱན་ཆེན་པོའི་ཀྱང། ། ཡང་དག་སྒྲུབ་པའི་མཆོག་གི་དངོས་གྲུབ་བརྙེས། ། ཕུར་པས་བར་ཆད་གཡུལ་རྒྱལ་དོན་གཉིས་གྲུབ། ། གསུང་ཕྱིར་ཐུགས་དམ་ལྷ་གཅིག་འདི་ཉིད་ངེས། ། བསམ་ཡས་ས་བཏུལ་བསྟན་པའི་སྒྲོན་མེ་སྦར། ། མཚོ་རྒྱལ་ལ་སོགས་གང་གི་རྗེས་འཇུག་ཕལ། ། ཐུགས་དམ་འདིར་མཛད་མཆོག་ཐུན་གྲུབ་པ་མང༌། །
དེ་ཕྱིར་འདི་ཉིད་ཞལ་དྲོ་བྱིན་ཆེན་རྨད། ཁྱད་པར་ཡང་ཕུར་སྦྲག་སྒྲུབ་བརྒྱ་རྩ་བརྒྱད། མཛད་ཅིང་སྦས་པར་བཀའ་གཏེར་ལུང་མང་ཡང༌། ། གྭའུ་དམར་ནག་ཉི་ཟླ་ཁ་སྦྱོར་བ། ། འདི་ལས་ས་སྟེང་ཐོན་པ་ཉུང་བར་སྙམ། ། འདི་བཞིན་བསྙེན་ཅིང་ཚོགས་སུ་སྒྲུབ་པ་ཡི། ། སྐལ་བཟང་འདིའང་ཚེ་སྔོན་ལེགས་བྱས་དང༌། ། སྨོན་ལམ་དག་འབྲས་གདོན་མི་ཟ་བའི་ཕྱིར། ། ཚུལ་འདི་བསམ་བཞིན་སྤྲོ་དགའ་མི་སྐྱེ་སུ། ། དེ་སླད་ཕུར་སྒྲུབ་ཉེར་མཁོའི་སྟོང་ཐུན་ཞིག །
བྲི་འདུན་ཡང་ཡང་ཤར་ཡང་ལེ་ལོའི་གཡེང༌། ། འོན་ཀྱང་འཕེན་སྤྲུལ་བསྟན་འཛིན་འགྱུར་མེད་དང༌། ། དམ་པའི་གྲོགས་ཀྱིས་བསྐུལ་ངོར་འདི་ཉིད་བྲིས། ། དེ་ཡང་སྔོན་བྱོན་གོང་མའི་བཞེད་པའི་སྲོལ། ། ཚད་ལྡན་སྟོང་ཐུན་རྣམས་ལས་བཏུས་བྱས་ནས། ། རང་གཞུང་ཁྱད་ཆོས་ཕྱག་ལེན་སྡེབ་ཁུལ་ཀྱང༌། ། མ་འབྲེལ་ནོར་འཁྲུལ་མཆིས་ན་སྙིང་ནས་འཆག ། འདི་ལས་བྱུང་བའི་དགེ་ཚོགས་སིལ་མའི་ཆབ། ། རྒྱལ་སྲས་སེམས་དཔའི་ལེགས་སྔོས་གངྒའི་རྒྱུན། ། སྡེབས་ནས་སྐུ་བཞིའི་རྒྱ་མཚོ་དང་འདྲེས་ཏེ། །
དོན་གཉིས་མཐར་་ཕྱིན་སྐུ་གཉིས་མངོན་གྱུར་ཤོག ། སྒོ་གསུམ་མི་ཤིགས་རྡོ་རྗེའི་གདེངས་དང་ལྡན། ། སྐྱེ་འཆི་བགྲེས་རྒུད་བྲལ་བའི་གཞོན་ནུ་དཔལ། ། ཐོབ་ནས་རྣམ་བཞི་ཐབས་མཁས་ཕྲིན་ལས་ཀྱིས། ། བསྟན་འགྲོའི་དོན་ཀུན་འགྲུབ་པའི་བཀྲ་ཤིས་ཤོག ། བླ་མེད་ཡང་ཕུར་གྭའུ་དམར་ནག་ལས། སྟོང་ཐུན་གཟུང་འཛིན་བདུད་བཞི་ཀླད་འགེམ་རྡོ་རྗེ་ཁྲོས་པའི་གད་རྒྱངས་ཞེས་བྱ་བ་འདི་བཞིན་བྲིས་འདུན་གྱི་སྔར་ལན་གཉིས་བྲིས་པ་གློག་ཀླད་རྒྱ་མཚོར་དིམ་པ་ལ་རྗེས་གཅོད་པའི་རྐྱལ་རྩལ་གྱི་འཕོངས་ཏེ་རེ་ཞིག་བཏང་སྙོམས་སུ་ལུས་པར་ཡང་ཕུར་ཡོངས་རྗོགས་དཔེ་སྐྲུན་བྱེད་པའི་བཤོལ་འདེབས་སུ་གྱུར་ཡོད་ཚུལ་དང་འཕྲལ་དུ་བྲིས་ནས་བསྐུར་རོགས་ཞེས་འཕེན་སྤྲུལ་བསྟན་འཛིན་འགྱུར་མེད་དང་གནམ་ལྕགས་མཁན་པོ་གཅུང་ངག་དབང་དགེ་ལེགས་ནས་དྲག་བསྐུལ་གནང་བས་སྔར་ཁོ་བོའི་བྱས་པའི་བླ་མ་དྲག་པོའི་སྟོང་ཐུན་དང་འབྲི་གུང་ལམ་མཁྱེན་རྒྱལ་པོའི་མཛད་པ་ཕུར་པའི་སྟོང་ཐུན་བཅས་ལ་གཞི་བཅོལ་རང་གཞུང་ཁྱད་ཆོས་རྩལ་འདོན་གྱིས་ཨ་རི་མང་སྡེ་གཅིག་དྲིལ་གི་མངའ་སྡེ་མོང་ཀྲན་ན་ཞེས་པའི་ནང་གནས་ཨེ་ཝྃ་གསང་སྔགས་གླིང་ཆོས་ཚོགས་སུ་རང་གནས་སྤྱིལ་བུར་རབ་བྱུང་རི་ཟླའི་ཤིང་ཕོ་བྱ་ཡི་ལོ། ཆུ་སྟོད་ཟླ་བའི་ཚེས་གསུམ་ལ་གྲུབ་པར་བགྱིས་པའི་དགེ་བས་གནམ་ལྕགས་རྡོ་རྗེའི་རིང་ལུགས་དར་ཞིང་རྒྱས་ལ་ཡུན་དུ་གནས་པའི་རྒྱུར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
